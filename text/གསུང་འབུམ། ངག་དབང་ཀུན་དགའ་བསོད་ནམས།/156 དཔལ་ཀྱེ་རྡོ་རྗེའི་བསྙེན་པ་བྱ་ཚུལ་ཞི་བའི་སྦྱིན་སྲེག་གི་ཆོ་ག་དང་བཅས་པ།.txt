གསུང་འབུམ། ངག་དབང་ཀུན་དགའ་བསོད་ནམས།
པོད ༡༥༦
དཔལ་ཀྱེ་རྡོ་རྗེའི་བསྙེན་པ་བྱ་ཚུལ་ཞི་བའི་སྦྱིན་སྲེག་གི་ཆོ་ག་དང་བཅས་པ།
༄༅། །དཔལ་ཀྱེ་རྡོ་རྗེའི་བསྙེན་པ་བྱ་ཚུལ་ཞི་བའི་སྦྱིན་སྲེག་གི་ཆོ་ག་དང་བཅས་པ་ཐུབ་བསྟན་གླིང་བཞི་མཛེས་པར་བྱེད་པའི་ཉི་མ་ཞེས་བྱ་བ་བཞུགས་སོ།། ན་མོ་གུ་རུ་ཧེ་བཛྲ་ཡཱ། བརྟན་གཡོ་ཀུན་ཁྱབ་ཟུང་འཇུག་རྡོ་རྗེ་འཆང་། ། སྙན་བརྒྱུད་གདམས་པའི་མངའ་བདག་བི་རུ་པ། ། དེ་གསུང་མན་ངག་མཛོད་འཛིན་སྙིང་པོའི་མཚན། ། གང་གི་རིགས་སྲས་རྗེ་བཙུན་མཆེད་ཀྱི་ཞབས། ། འཛམ་གླིང་མཁས་པའི་གཙུག་རྒྱན་པཎྜི་ཏ། ། ས་གསུམ་འགྲོ་མགོན་བློ་གྲོས་རྒྱལ་མཚན་དང་། ། བཀའ་དྲིན་འཁོར་མེད་རྩ་བའི་བླ་མ་ལ། ། སྒོ་གསུམ་གུས་པས་སྤྱི་བོས་ཕྱག་འཚལ་ནས། །
རྒྱལ་བ་ཀུན་གྱི་ཉེ་ལམ་རྒྱུད་སྡེའི་བཅུད། ། འཇིགས་བྲལ་དཔལ་ལྡན་ཆོས་སྐྱོང་བཞེད་པའི་གཞུང་། ། ས་སྐྱའི་རྗེ་བཙུན་རྣམས་ཀྱི་ཉམས་བཞེས་གཙོ། ། དགེས་པ་རྡོ་རྗེའི་བསྙེན་སྒྲུབ་བྱ་བའི་ཚུལ། ། འཁྲུལ་ཟད་འཇམ་མགོན་་་་་་འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་དང་། སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ། མཆེད་ཀྱི་ཕྱག་ལེན་དང་། ། གསུང་ངག་དག་ལས་ཡང་ཡང་ཐོས་པ་རྣམས། ། ཐུན་མོང་མ་ཡིན་གསལ་བར་བྲིས་འདི་ལ། ། བསྟན་སྲུང་མཁའ་འགྲོའི་ཚོགས་ཀྱིས་བཟོད་པར་མཛོད། །
དེ་ཡང་འདིར་དཔལ་ཀྱེ་རྡོ་རྗེའི་གཞིའི་བསྙེན་པ་བྱ་བར་འདོད་པའི་གང་ཟག་གིས། ཐོག་མར་བླ་མ་དམ་པ་ཞིག་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་དམིགས་ཁྲིད་ལ་སོགས་པ་ཡོངས་སུ་རྫོགས་པ་ཐོབ་ཅིང་། དམ་ཚིག་དང་ལྡན་པས། ལམ་དུས་ཀྱི་དབང་ཐོབ་པ་ནས་བཟུང་སྟེ་བསྙེན་པ་ནམ་བྱེད་བར་ལ། རབ་ལམ་དུས་ཐུན་བཞི། འབྲིང་ཐུན་གསུམ། ཐ་ནའང་ལམ་དུས་རྒྱས་པ་རེ་ཏེ་འབྲིང་པོ་རེ་ཏེ་ཐུན་གཉིས་་་་་་གལ་སྲིད་ཐུན་གཉིས་ཆག་ཚེ་དབང་གི་ཆུ་བོ་མ་ནུབ་པའི་བླ་མ་ཞིག་ལ། སླར་ལམ་དབང་ཞུས་ནས། དེའི་དགོང་ནས་བརྩམས་ཐུན་གཉིས་མ་ཆག་པར་བྱས་ལ། ངེས་པར་མ་ཆག་པར་བྱས་ལ།
དེ་བསྙེན་པ་ལ་འཇུག་པར་བྱ་བ་ལ། རྗེ་བཙུན་རིན་པོ་ཆེས། ལམ་འབྲས་ཀྱི་མན་ངག་ལས། བསྙེན་པ་བྱ་ཚུལ། རབ་འབྲིང་དགུར་གསུངས་ཏེ། དེ་ཡང་མཚན་མའི་བསྙེན་པ་རབ་འབྲིང་གསུམ་ནི། རབ་ཡི་དམ་གྱི་ལྷ་ལས་དངོས་སུ་གནང་བ་ཐོབ་པ། འབྲིང་རྡོ་རྗེ་དྲིལ་བུ་ནམ་མཁའ་ལ་འཇོག་ནུས་པ། ཐ་མ་རྨི་ལམ་དུ་གནང་བ་ཐོབ་པ། འབྲིང་དུས་ཀྱི་བསྙེན་པ་རབ་འབྲིང་གསུམ་ནི།
རབ་ལོ་དྲུག འབྲིང་ཟླ་བ་དྲུག ཐ་མ་ཞག་བདུན་ཡིན་ནོ། ། ཐ་མ་གྲངས་ཀྱི་བསྙེན་པ་ལ་རབ་འབྲིང་གསུམ་སྟེ། རབ་གཙོ་བོ་ལ་བཞི་འབུམ། འཁོར་ལ་བཞི་ཁྲི། འབྲིང་གཙོ་བོ་ལ་བཞི་ཁྲི། འཁོར་ལ་བཞི་སྟོང་། ཐ་མ་གཙོ་བོ་ལ་བཞི་སྟོང་། འཁོར་ལ་བཞི་བརྒྱ་ཡིན་ནོ། །
དུས་དང་གྲངས་ཀྱི་འབྲིང་དང་ཐ་མ་གཉིས་ཀྱི་ནི་བསྙེན་པ་ཁ་གསོ་བ་ལས་དངོས་གཞིའི་བསྙེན་པ་མ་ཡིན་ནོ། ། ཞེས་གསུངས། རྗེ་བཙུན་རྩེ་མོས་དབང་ཆུར་གཞན་གོང་དང་འདྲ་བ་ལས། རྡོ་རྗེ་དྲིལ་བུ་ནམ་མཁར་འཇོག་པ་རབ་ཀྱི་ནང་དུ་བསྡུས་ནས། འབྲིང་རྨི་ལམ་དུ་གནང་བ་ཐོབ་པ། ཐ་མ་ཉམས་ཀྱི་སྣང་བ་ལ་འདྲིར་རུང་བ་དང་། དུས་ཀྱི་བསྙེན་པ་ལ། རབ་ཟླ་བ་དྲུག འབྲིང་ཟླ་བ་གསུམ་ཞེས་གསུངས་པ་ལས། འདིར་དུས་བསྙེན་རབ་བམ་འབྲིང་པོ་དང་།
གྲངས་བསྙེན་རབ་འགྲོ་བ་ལ་དགོངས་ཏེ། ཟླ་བ་དྲུག་ཏུ་ལས་དང་པོ་པ་རྣམས་ཀྱིས་རང་དབང་བསྡུས་ཤིང་ཡིད་དང་མཐུན་པའི་གནས་མཐུན་རྐྱེན་འཛོམས་པ་ཞིག་ཏུ་བྱ་དགོས་ཏེ། འཁོར་ལོ་སྡོམ་པ་ལས། གནས་ནི་རྟག་པར་བྱ་བ་དང་། ། ཡིད་ནི་གང་དུ་དགའ་བའི་ས། ། ཞེས་དང་རྗེ་བཙུན་ས་སྐྱ་པཎྜི་ཏས། དང་པོ་རང་གི་ཁྱིམ་དུ་བསྒོམ། ། བརྟན་པ་ཐོབ་ནས་དུར་ཁྲོད་སོགས། ། ཞེས་བྱ་བ་ལ་སོགས་པ་རྒྱ་ཆེར་གསུངས་པས་ན། གཞི་བདག་གདུག་པ་ཅན་གནས་པའི་ས་མ་ཡིན་པའི།
ཡིད་དང་མཐུན་པའི་གནས་ཁང་ངམ། བླ་མ་གོང་མའི་སྒྲུབ་གནས་བྱིན་རླབས་ཅན་ལ་སོགས་པར། འབྱོར་ན་ཀྱེ་རྡོ་རྗེའི་བྲིས་སྐུའམ། འབུར་སྐུ་བྱིན་རླབས་ཅན་དང་། གུར་ལྷ་བརྒྱད། ཞལ་བཞི་པ་ལ་སོགས་པའི་ཆོས་སྐྱོང་གི་སྐུ་རྣམས་གནས་ཁང་དང་བསྟུན་པའི་ཞལ་ཤར་རམ་ལྷོར་ཕྱོགས་པར་བཞུགས་སུ་གསོལ་བའི་མདུན་དུ། སྟེགས་བང་རིམ་ཅན་ལ་རས་ལ་སོགས་པ་གཞི་བཟང་པོ་བཀབ་པའི་སྟེང་དུ་འབྲུའི་གཅལ་བཀྲམ་ཞིང་། འབྱོར་པ་དང་བསྟུན་པའི་ཡི་དམ་ཆོས་སྐྱོང་གི་གཏོར་མ་དམ་རྫས་་་་་་ཟླུམ་གཏོར་གྱིས་ཀྱང་རུང་མོད། འདིར་གཏོར་ཁ་གསོ་བདེ་བ་ལ་དགོངས་པ་ཡིན་ནོ། ། གླང་རུ་མ་བདུན་ཚར་རམ།
ལྔ་ཚར། གསུམ་ལ་སོགས་པ་སྟེགས་མཐོ་བར་བཞག བསྐང་བའི་གཏོར་མ་རྒྱས་་་་་་བཀྲམ་བསྐངས། བསྡུས་་་་་་བསྡུས་བསྐངས། གཉིས་འབྱོར་པ་དང་བསྟུན་ནས་དེའི་མདུན་ནམ་མཇུག་ལྟ་བུར་བཞག དེའི་མདུན་དུ་ཆུ་གཉིས་སམ་བཞི་སྔོན་དུ་འགྲོ་བའི་ཉེར་སྤྱོད་ལྔ་ཡང་བཀོད། དུས་རྒྱུན་དུ་དགོང་ཐུན་རྗེས་ལ་འབུལ་རྒྱུའི་ཐུན་གཏོར་གྲུ་གསུམ་བཞི་ཆང་བུ་དང་བཅས་པའང་བཤམས་ཤིང་། གཏོར་མ་རྣམས་ནང་མཆོད་ཆུ་ཆང་གིས་སྦྱངས་ཤིང་། གུ་གུལ་གྱི་དུད་པས་བདུག གཏོར་ཁ་གསོ་་་་་་སྲོད་ཐོ་རངས་སྔ་དྲོའི་ཐུན་གསུམ་ལ་དམ་རྫས་ཀྱི་གཏོར་མ་གང་ཡོད་རྣམས་གསོ།
དགོང་ཐུན་ལ་བསྐང་གཏོར་རྣམས་ཀྱང་གསོས། བའི་དུས་མ་གཏོགས་བསྒུལ་བསྐྱོད་མི་བྱེད། རང་ཉིད་འདུག་སར་སྔས་སྟན་ནང་ཚང་ཅན་ལ་སོགས་པ་བཤམས་ཤིང་། ཕྱིས་ནས་བཅོས་ཁ་བྱ་མི་དགོས་པར་སྔ་མོ་ནས་ལྷུས་ཐིང་པར་བྱས་པའི་མདུན་ནམ། ཇི་ལྟར་འོས་པར་སྟེགས་ཤིག་ལ། རྡོ་རྗེ་དྲིལ་བུ། ཌཱ་མ་རུ། ནང་མཆོད།་་་་་ ཆང་ལ་བདུད་རྩི་རིལ་བུ་བཏབ་ལ། འཐོར་ནས་ལ་སོགས་པ་བཤམས་ཤིང་།
འཕྲེང་བ་ནི། རབ་དེ་ཉིད་བདུན་དང་ལྡན་པ་ཞིག་ངེས་པར་དགོས་པ་ལས། འདིར་ནི་ལས་ཐུན་མོང་བའི་དབང་དུ་བྱས་ཏེ། དང་པོ་ཕྲེང་བའི་རྒྱུ་ནི། བོ་དྷི་ཙིཏྟ་དང་ཐོད་པའི་ཕྲེང་བ་སྟེ། སཾ་ཊི་ལས། ཞི་རྒྱས་དབང་དང་མངོན་སྤྱོད་ལས། ། བོ་དྷི་ཙིས་ནི་ལས་ཀུན་བྱེད། ། ཅེས་དང་། རྩ་བའི་སྔགས་ལས་ཀྱང་།
ཀ་པཱ་ལ་མཱ་ལ། ཞེས་སོགས་ཏེ། ཐོད་པའི་ཕྲེང་བ་འཛིན་པ་ཞེས་འབྱུང་བ་དང་། གློ་བོ་མཁན་ཆེན་གྱིས་ཀྱང་དེ་ལྟར་དུ་གསུངས་ཤིང་། གཉིས་པ་གྲངས་ནི། བརྒྱ་དང་བཅུ་གཅིག་ངེས་པར་དུ་བྱ་དགོས་ཏེ། འདིའི་ནང་དུ་ལས་བཞི་ཀའི་འཕྲེང་བའི་གྲངས་ཚང་བ་དང་། ཁྱད་པར་སྔགས་ཀྱི་ཁ་སྐོང་གི་གྲངས་ཀྱང་ཞོར་ལ་འགྲོ་བའི་དགོས་པ་ཡོད་པས་སོ། ། ཞེས་འཁྲུལ་ཟད་འཇམ་པའི་དབྱངས་མཆེད་ཀྱི་གསུང་ལས་ཐོས་པའོ། ། གསུམ་པ་འཕྲེང་ཐག་ནི།
རས་བལ་ལ་སོགས་པ་གཞོན་ནུ་མས་བཀལ་བའི་སྲིད་བུ་དགུ་བསྒྲིལ་དུ་བྱ་སྟེ། རྡོ་རྗེ་མཁའ་འགྲོ་ལས། ཡང་ན་རས་བལ་སྐུད་པ་ནི། ། ཞེས་དང་། གཞོན་ནུ་མ་ཡིས་བཀལ་བ་ཡིས། ། དེ་ཡང་གཟུགས་མཛེས་ལུས་རྫོགས་ཤིང་། ། གཙང་ཞིང་དྲི་ལྡན་སྙན་པར་སྨྲ། ། དེ་ཡིས་བཀལ་བའི་ཕྲེང་ཐག་གིས། ། གྲོལ་བའི་དངོས་གྲུབ་སྐྱེ་བར་འགྱུར། ། ཞེས་གསུངས་ཞིང་།
སཾ་ཊི་ལས་ཀྱང་། ཕྱོགས་དང་མཚམས་ནི་བརྒྱད་རྣམས་ཀྱི། ། དབུས་སུ་དགུ་པ་སངས་རྒྱས་ཉིད། ། ལྷ་དགུ་ལ་སོགས་སྲད་བུ་ལ། ། ལྷ་དགུས་བྱིན་གྱིས་བརླབ་པར་བྱ། ། ཞེས་གསུངས་པས་སོ། ། བཞི་པ་མདོ་འཛིན་ནི་ཉིས་བརྩེགས་བྱས་པའི་འོག་མ་ཡེ་ཤེས་སྟོབས་སོགས་དང་། གོང་མ་ཆོས་དབྱིངས་མཚོན་པ་སྟེ། སཾ་ཊི་ལས། འཕྲེང་བ་ཀུན་གྱི་དགྲ་བཅོམ་པ། །
མཆོད་རྟེན་སྟེང་དུ་རབ་ཏུ་བརྟག ། མཆོད་རྟེན་ཆོས་ཀྱི་ཕུང་པོའི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། ། ཞེས་སོ། ། ལྔ་པ་རྒྱུ་བའི་ཚུལ་ནི། འཕྲེང་ཐག་དགྲ་བཅོམ་པར་མོས་ཏེ། ། འཕྲེང་བ་སངས་རྒྱས་བྱང་སེམས་དང་། ། ལག་པ་གཡོན་པས་འཕྲེང་བ་བཟུང་། ། གཡས་པས་འཕྲེང་ཐག་རྒྱུ་ཞིང་། ངག་ཏུ་ཧཱུྃ་བརྗོད་ཅིང་།
ཐབས་ཤེས་ཟུང་དུ་འབྲེལ་བར་སྒོམ་ཞིང་རྒྱུ་བ་སྟེ། སཾ་ཊི་ལས། ཨཱ་ལི་ཀཱ་ལིའི་ས་བོན་ནི། ། ཧཱུྃ་གི་སྲད་བུ་རྒྱུ་བ་ཉིད། ། ཅེས་གསུངས་སོ། ། དྲུག་པ་བྱིན་གྱིས་བརླབ་པ་ནི། སཾ་ཊི་ལས། འཕགས་པ་རྣམ་པར་སྣང་མཛད་གཙོ། ། ཞེས་པ་ནི་སྤྱི་འགྲོའི་དབང་དུ་གསུངས་ལ། འདིར་ནི་རང་ཉིད་ཀྱེ་རྡོ་རྗེར་གསལ་བའི་ལག་པ་གཡོན་པའི་སོར་མོ་རྣམས་པདྨ་འདབ་མ་ལྔ་དང་།
ལག་མཐིལ་དུ་ཟླ་བའི་དཀྱིལ་འཁོར་ལ་ཨ་ལི་བཅུ་དྲུག་གཡོན་དུ་བསྐོར་བའི་ལྟེ་བ་ལ་ཨ། ལག་པ་གཡས་པའི་སོར་མོ་ལྔ་རྡོ་རྗེ་རྩེ་ལྔ་པ། ལག་པའི་མཐིལ་དུ་ཉི་མའི་དཀྱིལ་འཁོར་ལ་གསལ་བྱེད་ཀྱི་ཡི་གེ་རྣམས་ཀྱིས་གཡས་སུ་བསྐོར་བའི་ལྟེ་བར་ཧཱུྃ་བསམས་ལ། ཨ་མྲྀ་ཏས་བསངས། སྭ་བྷཱ་ཝས་སྦྱངས་ལ། པད་སྐོར་སྔོན་དུ་འགྲོ་བས་འཕྲེང་བ་བླངས་ཏེ། ལག་པ་གཉིས་ཀྱི་དབུས་སུ་བཞག་ལ། ངག་ཏུ། བདུད་རྩིའི་ཡི་གེ་སུཾ་དཀར་པོ་ལས་འོད་ཟེར་འཕྲོས་པས། རྡོ་རྗེ་དང་པདྨ་སྙོམས་པར་ཞུགས་པའི་བྱང་ཆུབ་ཀྱི་སེམས་སུཾ་ལ་ཁྱབ།
དེས་ཨ་ལི་ཀ་ལི་ལ་ཁྱབ། དེ་འཕྲེང་བ་དང་གཉིས་སུ་མེད་པར་གྱུར། ཨོཾ་པ་དེ་པ་དེ་མཧཱ་ཛྙཱ་ནཾ། སརྦ་བུདྡྷ་མ་ཡཾ་བྷ་ཝ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱ་ཁཾ་སྭཱཧཱ། ཞེས་པའི་སྔགས་འདི་ཐོག་མར་བྱིན་གྱིས་རློབ་དུས་འཕྲེང་སྐོར་གཅིག་བཟླས། ཕྱིས་ནས་དག་པ་དྲན་པ་རྫོགས་འཕྲལ་གསུམ་ལ་སོགས་པ་བཟླས་ནས་བཟླས་པ་དངོས་ལ་ཞུགས་པས་ནུས་མཐུ་དང་ལྡན་པར་འགྱུར་རོ། ། ཞེས་རྗེ་བཙུན་རྩེ་མོས་གསུངས། བདུན་པ་བགྲང་བའི་ཚུལ་ནི། ལས་བཞི་དང་མཐུན་པར་རིམ་བཞིན་མཛུབ་མོ། གུང་མོ།
སྲིན་ལག མཐེའུ་ཆུང་རྣམས་ཀྱི་སྟེང་ནས་འཕྲེང་བ་འོང་བར་བྱས་ལ། མཐེ་བོང་རྡོ་རྗེ་ལྕགས་ཀྱུར་བསམས་ནས། དངོས་གྲུབ་གང་ཡིན་པ་འགུགས་པར་བསམ་པ་སྟེ། སཾ་ཊི་ལས། མཐེ་བོང་རྡོ་རྗེ་ལྕགས་ཀྱུ་ལས། ། དངོས་གྲུབ་ལ་ནི་དགུག་པར་བྱ། ། ཞེས་གསུངས་ཤིང་། དེ་ནས་མདོ་འཛིན་བར་དུ་བགྲངས། མདོ་འཛིན་ལ་མི་འགོམ་པར་སྐོར་བ་བྱེད་པའི་ཚུལ་གྱིས་བགྲང་སྟེ།
སཾ་ཊི་ལས། སོར་མོ་ལ་སོགས་བྱེ་བྲག་ལ། ། ཕྱིས་ནི་སྔགས་པས་བཟླ་བར་བྱ། ། ཞེས་མདོར་བསྟན་ནས། ཞི་ལ་ཁྲོ་བོར་དགོད་པར་བྱ། ། རྒྱས་ལ་དབུས་མའི་དེ་ཉིད་ལ། ། སྲིན་ལག་ལ་ནི་དབང་དུ་གསུངས། ། ཀུན་གྱི་མཐར་ནི་མངོན་སྤྱོད་ལ། ། ཞེས་གསུངས་ཤིང་། འོ་ན་ལག་པ་གཡས་གཡོན་གང་གིས་བགྲང་ན།
འདིར་སཾ་ཊི་ལས། གཡོན་པ་རྡོ་རྗེ་ཅན་གྱི་དངོས། ། ཞེས་གསུངས་པས། ལག་པ་གཡོན་རྡོ་རྗེར་བསམས་ནས་བགྲང་བ་ནི། མ་རྒྱུད་པའི་གཡོན་གྱི་ཀུན་སྤྱོད་གཙོ་ཆེ་བ་ལ་དགོངས་སོ། ། དེ་ལྟར་ཕྲེང་བའི་ཀུན་རྫོབ་དང་། དོན་དམ་པའི་དེ་ཁོ་ན་ཉིད་ཤེས་པས། སྔགས་བཟླས་ན་དངོས་གྲུབ་འགྲུབ་ཅིང་། གཞན་དུ་ན་འབྲས་བུ་མི་འབྱུང་སྟེ། སཾ་ཊི་ལས།
མཉམ་གཞག་བཟླས་དང་བསྒོམ་པ་ཡིས། ། འགྲུབ་འགྱུར་འདི་ལ་ཐེ་ཚོམ་མེད། ། དེ་ཉིད་མེད་པའི་རྣལ་འབྱོར་པས། ། དེ་ཉིད་མེད་པའི་སྔགས་ཟློས་དང་། ། རྡོ་རྗེ་དྲིལ་བུའི་དེ་ཉིད་མེད། ། ཕྱག་རྒྱའི་དེ་ཉིད་སྐྱེ་མི་འགྱུར། ། རྣལ་འབྱོར་པ་ཡིས་དེ་ཉིད་དམིགས། ། དེ་ཉིད་ཐམས་ཅད་བྱེད་པ་ཉིད། ། ཅེས་གསུངས་པས་ན། འཕྲེང་བའི་དེ་ཉིད་རྣམས་ཚང་བ་གལ་ཆེ་བ་ལགས།
རྒྱས་པར་ནི་གཞན་དུ་ཤེས་པར་བྱའོ། ། དེ་རྣམས་ཀྱིས་སྦྱོར་བའི་ཆོས་མདོར་བསྡུས་ཙམ་སོང་ནས། ཟླ་བ་གང་ཡང་རུང་བའི་མར་ངོའི་གཟའ་སྐར་བཟང་བ་ཞིག་གི་དགོང་མོ། གནས་ཁང་གི་ཕྱི་སྒོར་ཐོ་དཀར་པོ་ལེགས་པ་ཞིག་བརྒྱབ་ལ། མཚམས་གཡོག་གཅིག་གཉིས་སོགས་གང་དགོས་སྔ་མོ་ནས་མཚམས་འོག་ཏུ་བཅུག དེ་རྣམས་མ་གཏོགས་གཞན་ཡོང་དུ་མི་འཇུག་གོ ། དགོས་པ་ཆེན་པོའི་དབང་གིས་ལྷ་རྗེ་ལ་སོགས་པ་མི་འཕྲད་ཁ་མེད་རང་བྱུང་ན།་་་་་ ཕྱག་ལེན་ལ་སྒོའི་ཕྱི་རོལ་ཏུ་མཚམས་གཡོག་པས་གུ་གུལ་གྱི་དུད་པས་བདུགས་ལ། མཚམས་འོག་ཏུ་འཇུག་སྙམ་པ་བྱ་ཞིང་། སྔགས་ཀྱི་གྲངས་ནམ་སོང་གི་བར་དུ་གདན་ཐོག་འདི་ཁ་རང་དུ་འདུག་སྙམ་པ་དང་།
ཟླ་བ་འདི་དང་འདི་ལ་འགྲོ་བ་གཅིག་ངེས་པར་བྱ་སྙམ་པའི་འདུན་པ་སྔ་མོ་ནས་དུང་དུང་མི་བྱ། ཁྱད་པར་འདིའི་སྐབས་སུ་གང་བྱུང་ཡང་བླ་མ་མཁྱེན་སྙམ་པའི་སྒོ་ནས་གསོལ་བ་རྩེ་གཅིག་ཏུ་འདེབས་པ་གལ་ཆེ། དེས་ན་བསྙེན་པ་བྱེད་པ་ལ། མགོ་ལྷོད་པ། སྒང་ལ་གྲིམ་པ། མཇུག་ལྷོད་པ་སྟེ་མདོར་ན་ནས་འདྲའི་ཚུལ་དུ་ཉམས་སུ་བླང་དགོས་པས། ཐོག་མ་ནས་དང་། ཁམས་དྭངས་པའི་སྐབས་རྣམས་སུ་ནུས་ནུས་པོ་མི་བྱ་བར་སྙོམས་པར་བྱ་ཞིང་། དེ་ཡང་ཐུན་གསུམ་མམ། བཞིར་བྱ་བ་གཉིས།
དང་པོ་ཐུན་གསུམ་དུ་བྱ་བ་འདི་ནི། རྩ་རྒྱུད་ལས། ཐུན་གསུམ་དུ་བྱིན་བརླབས་ནས་བསྒོམས་པ་རྣམ་པར་སྒོམ་ནས་ལངས་ཏེ་ལྷའི་གཟུགས་སུ་བཞག་གོ ། ཞེས་གསུངས་པའི་དགོངས་པ་ཡིན་ལ། འདིར་ནི། གཉིས་པ་རྣལ་འབྱོར་དབང་ཕྱུག་བིརྺ་པའི་ལམ་འབྲས་རྡོ་རྗེའི་ཚིག་རྐང་ལས། ལམ་གྱི་ཐུན་བཞི་ལ་དབང་བཞི་བསྒོམ་པས་ལུས་ལ་བརྟེན་ནས་བདེ་ཆེན་གྱི་སྒྲིབ་པ་འགག་ཅིང་འཚང་རྒྱ་བར་གསལ་བས་བཤད་རྒྱུད། ཅེས་གསུངས་པ་ལྟར་མན་ངག་ལས་འབྱུང་བ་བཞིན། འཇམ་པའི་དབྱངས་མཆེད་ཀྱི་ཕྱག་ལེན་ལ་ཐུན་བཞིར་མཛད་པས། དེའི་ཚུལ་ནི།
ཐུན་གྱི་མགོ་དགོང་ཐུན་ནས་འཛིན་ཅིང་། སྔ་ཐུན་ལ་གྲོལ་བར་མཛད་པས། དགོང་ཐུན་དང་ཐོ་རངས་གྱི་ཐུན་ལ་ལམ་དུས་རྒྱས་པ་དང་། སྲོད་དང་སྔ་དྲོའི་ཐུན་ལ་ལམ་དུས་འབྲིང་པོ་མཛད་པས། ལམ་དུས་རྒྱས་འབྲིང་གཉིས་གོ་སྒྱུར་བའི་བཞེད་པ་ནི། ཐུན་མོང་མ་ཡིན་པའི་སྲུང་འཁོར་འདི་ཐོ་རངས་དང་སྲོད་ཐུན་ལ་ངེས་པར་བྱ་དགོས་ཏེ། ཐོ་རངས་བདུད་དཔའ་བཀོང་བ་དང་། སྲོད་ལ་བདུད་བཏུལ་ནས་སངས་རྒྱས་པ་དང་ཆོས་མཚུངས་པས། སྔོན་བྱུང་དང་མཐུན་པ་ལ་དགོངས་པས་སོ། ། ལམ་དུས་འབྲིང་པོ་འདི་ལ་ཁ་ཅིག་ནི།
སྔོན་བྱོན་མཁས་པའི་གསུང་རབ་མ་མཐོང་ཞིང་། བླ་མ་དམ་པའི་གསུང་ངག་སོགས་ལས་ཐོས་བསམ་གྱི་སྦྱངས་པས་རྒྱང་རིང་དུ་དབེན་ནས། བག་ཆོལ་དུ་གྱུར་པའི་རང་གཞན་འཁྲུལ་པར་སྤྱོད་པ་ཞིག་མཐོང་བས། འདིར་བླ་མའི་གསུང་རྒྱུན་ཕྱག་ལེན་བཞིན་བརྗོད་ན། ཐོག་མར་ཕྱི་དཀྱིལ་གྱི་སྐབས་སུ་རིགས་ལྔའི་སྡོམ་བཟུང་དང་། ཐུན་མོང་མ་ཡིན་པའི་སྲུང་འཁོར་གཉིས་མི་བྱ་བར། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་ཕཊ྄་ཕཊ྄། ཅེས་པའི་རྗེས་ལ། དེ་ལྟ་བུའི་སྲུང་བའི་འཁོར་ལོའི་ནང་དུ་ཨེ་ལས་ཆོས་ཀྱི་འབྱུང་གནས་ཞེས་སོགས་བརྗོད། དུར་ཁྲོད་རྒྱས་པ་མི་བྱེད་པར།
དེའི་ཕྱི་རོལ་ཏུ་དུར་ཁྲོད་ཆེན་པོ་བརྒྱད། ཅེས་སོགས་སྟ་གོན་བཞིན་བརྗོད། དེ་ནས་ལུས་དཀྱིལ་གྱི་དབང་ལྷ་སྤྱན་དྲངས་ནས། དཀར་མོ་རི་དྭགས་ཀྱིས་མཆོད། ཞེ་སྡང་རྡོ་རྗེས་བསྟོད་ནས། བཅོམ་ལྡན་དེ་བཞིན་གཤེགས་པ་ཀུན་སོགས་ཀྱིས་གསོལ་བ་བཏབ་ལ། རྡོ་རྗེ་ཆེ་དང་དྲིལ་བུ་ཆེ་སོགས་ཤླཽ་ཀ་གཅིག་གི་མཇུག་ཏུ། དེ་ལྟར་ན་བླ་མའི་སྐུའི་དཀྱིལ་འཁོར་དུ་སོགས་རྟོགས་པ་བསྐྱེད། དེ་ནས། ཇི་ལྟར་འདས་པའི་སངས་རྒྱས་ཀྱི། །
སོགས་ཤླཽ་ཀ་གཅིག་གི་མཇུག་ཏུ། དེ་ལྟར་ན་རྫས་གསང་བ་སོགས་ཀྱི་རྟོགས་པ་བསྐྱེད། དེ་ནས། དགའ་སྟེར་གནས་སྟེར་ལྷ་མོ་ནི། ། སོགས་ཤླཽ་ཀ་གཅིག་གི་མཇུག་ཏུ། དེ་ལྟར་ན་ཕྱག་རྒྱ་བྷ་གའི་སོགས་རྟོགས་པ་བསྐྱེད། དེ་ནས། ཡེ་ཤེས་འདི་ནི་ཆེས་ཕྲ་ཞིང་། ། སོགས་ཤླཽ་ཀ་གཅིག་གི་མཇུག་ཏུ། དེ་ལྟར་ན་དོན་དམ་པ་སོགས་རྟོགས་བསྐྱེད་ཚར་བ་དང་།
དེ་ལྟར་ན་དབང་གི་ཆུ་རྒྱུན་དེས་ལུས་ཐམས་ཅད་གང་། ཞེས་སོགས་མན་རྒྱས་པ་དང་འདྲ་བར་བྱ་བ་སྟེ། ལམ་དུས་འབྲིང་པོ་བྱ་ཚུལ་བླ་མའི་གསུང་རྒྱུན་འཁྲུལ་པ་མེད་པ་བཀོད་པའོ། ། དེ་ནས་ཐོག་མར་སྔོན་འགྲོ་གསུམ་ལ་ཞག་གསུམ་གསུམ་བྱ་སྟེ།་་་་་ སྔོན་འགྲོ་རྒྱས་ན་དངོས་གཞི་ལ་གནོད་པས་འདི་ཙམ་བྱ་བའམ། རྒྱས་པར་འདོད་ན་ཞག་ལྔ་བདུན་དགུ་ལ་སོགས་པ་གང་འོས་ཤེས་པར་བྱའོ། ། སྔོན་འགྲོ་གསུམ་གྱི་བཟླས་པའི་སྐབས་སུ་ཨཥྚ་འཕྲེང་སྐོར་གསུམ་ཙམ་རེ་བགྲང་ཞིང་། འདི་ཡང་འོག་གི་སྔགས་ཀྱི་གྲངས་ལམ་རྩི་ཞེས་བླ་མའི་གསུང་ལས་ཐོས་སོ། ། དེའི་ཚུལ་ལ། དང་པོ་ནི།
སྐྱབས་ཡུལ་རྣམས་གསལ་གདབ་པའི་སྒོ་ནས་སྐྱབས་འགྲོ་ཐུན་བསྡུད་མ་རན་གྱི་བར་ལ་གང་འགྲོ་བྱས་ནས། མངོན་རྟོགས་ཡན་ལག་དྲུག་པ་ལུས་དཀྱིལ་དང་བཅས་པ་རྒྱས་འབྲིང་གཉིས་ཀའི་དཀྱིལ་འཁོར་བསྡུ་བའི་བར་བྱ་ཞིང་། ཁྱད་པར་དུ་སྲུང་བའི་འཁོར་ལོ་ནི་མཚམས་མ་གྲོལ་གྱི་བར་དུ་མི་བསྡུ་བ་གནད་དུ་ཆེ་ཞེས་བླ་མ་དམ་པ་རྣམས་གསུང་ངོ་། ། དེའི་ཚུལ་ནི། རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས། ཁམས་གསུམ་སྣོད་བཅུད་ཐམས་ཅད་འོད་དུ་ཞུ་སྟེ་སྲུང་བའི་འཁོར་ལོ་ལ་ཐིམ། དུར་ཁྲོད་བརྒྱད་གཞལ་ཡས་ཁང་ལ་ཞེས་སོགས་བྱའོ། ། སྲོད་ཐོ་རངས་སྔ་དྲོ་གསུམ་གྱི་ཐུན་མཇུག་ཏུ་གཏོར་བསྔོ་འབྲིང་པོ་མཛད་པས། དེའི་ཚུལ་ནི། ཨོཾ་བཛྲ་ཨ་མྲྀ་ཏ་ནས།
ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱི་བར་གྱིས་གཏོར་མ་བྱིན་གྱིས་བརླབས་ལ། གཏོར་མའི་སྟེང་གི་ནམ་མཁར་ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག་གི་བར་གྱིས་ཀྱཻ་རྡོ་རྗེའི་གཏོར་བསྔོ་དང་། དེ་ནས། ཨོཾ་ཨཱཿཧཱུྃ་ཧ་ཧོ་ཧྲཱིཿ མདུན་གྱི་ནམ་མཁར་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ། ཞེས་པ་ནས། ཧཱུྃ་དང་བྷྱོཿའི་སྒྲ་སྒྲོག་པ་ཞེས་པའི་བར་གྱིས་ལྕམ་དྲལ་གཉིས་བསྐྱེད་ལ། མགོན་པོའི་གཡས་སུ་པདྨ་ཉི་མ།
ཞེས་པ་ནས། ལྔ་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་པའི་བར་གྱི་ཞལ་བཞི་པ་དང་། དེ་ནས། མགོན་པོའི་ཐུགས་ཀ་ནས་ཡ། ལྷ་མོའི་ཐུགས་ཀ་ནས་མཾ་མདུན་དུ་སྤྲོས་པ་ལས། ཞེས་པ་ནས། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀའི་དབུས་སུ་ཉི་མ་ལ་གནས་པའི་ཧཱུྃ་བྷྱོཿཧཱུྃ་ཡ་མཾ་ཏྲིཿཏྲིཿབྷྱོཿརྣམས་ལས་འོད་འཕྲོས།
འོག་མིན་རྣམ་པར་སྣང་མཛད་ཀྱི་ཕོ་བྲང་། རྒྱ་གར་རྡོ་རྗེ་གདན། དཔལ་ལྡན་ས་སྐྱའི་གཙུག་ལག་ཁང་ནས་མགོན་པོ་དང་། སུམ་ཅུ་རྩ་གསུམ་ལྷ་མོའི་མཁར་སོགས་ནས་ལྷ་མོ། ཏེ་སེ། བསིལ་པའི་ཚལ། པོ་ཏ་ལ། ཧ་ཧ་རྒོད་པའི་དུར་ཁྲོད། དར་ལུང་གཉན་གྱི་ཕོ་བྲང་། ཁའུའི་བྲག་རྫོང་།
དཔལ་ལྡན་ས་སྐྱའི་གཙུག་ལག་ཁང་ནས་དཔལ་མགོན་ཞལ་བཞི་པ། རང་བཞིན་གྱི་གནས་ནས་ལས་མགོན་ཕོ་ཉ་འཁོར་དང་བཅས་པ་བཛྲ་ས་མཱ་ཛཿ དེ་ནས། ཧཱུྃ་མགོན་པོ་ཀུན་གཤེགས་སོགས་དང་། ལྷ་མོ་ཀུན་གཤེགས་སོགས་དང་། སྔོན་ཚེ་རྡོ་རྗེ་འཆང་གི་སོགས་དང་། ལས་མགོན་ཀུན་གཤེགས་སོགས་ཀྱི་རྗེས་སུ། ཨོཾ་ཤྲཱི་མཧཱ་ཀཱ་ལ་ཡ། མཧཱ་ཀཱ་ལི་དེ་ཝཱི། ཙ་ཏུརྨུ་ཁ་ས་པ་རི་ཝཱ་ར་ཨེ་ཧྱེ་ཧི།
བཛྲ་ས་མཱ་ཛཿཛཿཧཱུྃ་བཾ་ཧོཿ གཉིས་སུ་མེད་པར་ཐིམ། པདྨ་ཀ་མ་ལ་ཡ་སཏྭཾ། ཨོཾ་ཨརྒྷཾ། པཱདྱཾ། སོགས་ནས། ཤཔྡ་པྲ་ཏཱིཙྪ་སྭཱཧཱ། ཨོཾ་ཤྲཱི་མཧཱ་ཀཱ་ལཱ་ཡ། མཧཱ་ཀཱ་ལཱི་དེ་ཝི་ས་པ་རི་ཝཱ་ར། ན་མཿསརྦ་ཏ་ཐཱ་ག་ཏེ་བྷྱོཿ
བི་ཤྭ་མུ་ཁེ་བྷྱེཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ། ཨི་མཾ་ག་ག་ན་ཁཾ་གྲྀཧྞ་དཾ་བ་ལྱཱ་ད་སྭཱཧཱ། ལྔའམ་བདུན་དང་། ཤ་ས་ན་གསུམ་དང་། ཨོཾ་རོ་རུ་སོགས་ལན་གསུམ་དང་། ཨོཾ་མཧཱ་ཀཱ་ལ་ཀཱ་ལ་བི་ཀ་ལ་ར་ཏྲི་ཏ་ཌོ་བི་ནཱི་ཙཎྜ་ལཱི་རཀྑ་སི་སིངྒ་ལི་དེ་ཝི་ས་པ་རི་ཝ་ར་ན་མ་སརྦ་ཏ་ཐཱ་ག་ཏ། ཞེས་སོགས་ལན་གསུམ་མམ་ལྔ་དང་། ཨོཾ་ཨ་ལི་ཨ་ལི་མ་སོགས་བོད་སྔགས་གཉིས་ཀྱི་མཇུག་ཏུ། ཨི་དཾ་བྷ་ལིཾ་བྷུཉྫ་ཁ་ཁ་ཁཱ་ཧི་ཁཱ་ཧི།
སརྦ་ཤ་ཏྲུན་བིགྷྣན་མཱ་ར་ཡ་ཧཱུྃ་ཕཊ྄། སོགས་གསུམ་མམ་བདུན་གྱིས་གཏོར་མ་ཕུལ་ལ། ཨོཾ་ཤྲཱི་མཧཱ་ཀཱ་ལ་ཡ། མཧཱ་ཀཱ་ལི་དཱེ་ཝི། མཧཱ་ཀཱ་ལ་ཙ་ཏུརྨུ་ཁཱ་ས་པ་རི་ཝ་ར་ཨརྒྷཾ་སོགས་ཀྱིས་ཕྱི་མཆོད་དང་། ཨོཾ་ཤྲཱི་མཧཱ་ཀཱ་ལ་ཡ་ཧཱུྃ་ཧཱུྃ་ཕཊ྄་ཕཊ྄་སྭཱཧཱ། ཨོཾ་རོ་རུ་སོགས་དང་། ཨོཾ་མཧཱ་ཀཱ་ལ་ཀཱ་ལ་སོགས་ཞལ་གྱི་སྔགས་ཐུང་དང་། ཨོཾ་བཛྲ་ཀཱ་ལ་ཡཀྵ་སོགས་ཀྱི་མཇུག་ཏུ་ཨོཾ་ཨཱཿཧཱུྃ་གིས་ནང་མཆོད་ཕུལ་ཏེ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ།
དཔལ་མགོན་ཞལ་བཞི་པ་ལ་སོགས་པ་དམ་ཅན་རྒྱ་མཚོ་འཁོར་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། ཞེས་པ་ནས། མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཞེས་པའི་བར་བརྗོད། དེ་ནས། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་དང་། ཕཻཾ། ཞེས་པ་ནས། འཕྲིན་བཅོལ་གྱི་བར་གྱི་མཁའ་འགྲོ་སྤྱི་གཏོར་དང་།
ཨོཾ་ཨཱཿཧཱུྃ་ནས་དགེ་བའི་སྡོངས་གྲོགས་ཅི་ནུས་མཛོད་ཀྱི་བར་གྱིས་གཞི་བདག་ལ་གཏོར་མ་ཕུལ་ཚར་རྗེས། མགོན་པོ་ལྷ་མོ་ཞལ་གསུམ་གྱི་སྔགས་ཐུང་བརྗོད་ནས། སངས་རྒྱས་བསྟན་པ་སྲུང་བ་པོ། ། སོགས་ཤླཽ་ཀ་གཅིག་དང་། དཔལ་ལྡན་ལྷ་མོ་རེ་མ་ཏི་སོགས་ཤླཽ་ཀ་གཅིག་དང་། དཔལ་ལྡན་སྲིད་གསུམ་དབང་བསྒྱུར་བ་སོགས་ཤླཽ་ཀ་གཅིག་དང་། ནག་པོ་གནོད་སྦྱིན་ཡབ་ཡུམ་དང་སོགས་ཤླཽ་ཀ་གཅིག་གི་རྗེས་སུ། དམ་རྫས་མཆོད་གཏོར་འདི་བཞེས་ལ། ། ཞེས་པ་ནས། བསམ་དོན་ཆོས་བཞིན་འགྲུབ་པར་མཛོད། །
ཅེས་པའི་བར་གྱིས་བསྟོད་ནས། ཨོཾ་ལྷ་ཡི་ཚོགས་རྣམས་མ་ལུས་དང་། ། ཞེས་པ་མན་གཏོར་བསྔོ་རྒྱས་པ་བཞིན་བྱའོ། ། འདིའི་ཁ་འཕང་རྣམས་དང་ཕྱག་རྒྱ་དྲིལ་བུ་དཀྲོལ་ལུགས་སོགས་གཏོར་བསྔོ་རྒྱས་པ་ལྟར་ཤེས་པར་བྱའོ། ། དགོང་ཐུན་རྗེས་སུ་གཏོར་བསྔོ་རྒྱས་པ་ས་ལོས་མཛད་པ་ལྟར་ཉམས་སུ་བླངས་ནས། བསྐང་གསོ་་་་་་མི་ཤེས་ཤིང་བྱེད་པར་མི་སྤྲོ་ན་མ་བྱས་ཀྱང་ཆད་པའི་སྐྱོན་མེད་པར་སེམས། དེའི་ཚེ་གོང་གི་བསྐང་གཏོར་དང་ཐུན་གཏོར་ཡང་བཤམ་མི་དགོས་སོ། ། དྲིལ་བསིལ་བྱ་ཚུལ་འཇམ་པའི་དབྱངས་མཆེད་ཀྱི་ཕྱག་ལེན་ལྟར་བརྗོད་པ་ནི། རྡོ་རྗེའི་རྩེས་ནང་མཆོད་ནས་གཏོར་མ་ལ་འཐོར་ཚུལ་བྱས་ལ། ཨོཾ་བཛྲ་ཨ་མྲྀ་ཏ་སོགས་ནས།
བཛྲ་སྥ་ར་ཎ་ཁཾ་གི་བར་གྱི་བསྐང་རྫས་བྱིན་རླབས་བསྐང་གསར་ལྟར་བྱས་ལ། ཚིགས་བཅད་རེ་རེའི་མཇུག་ཏུ་དྲིལ་བུ་བསིལ་ཞིང་རྡོ་རྗེ་གཡབ་ལ། རྒྱལ་བ་ཀུན་གྱི་ཡེ་ཤེས་འཕྲིན་ལས་ཀུན། ། སོགས་སྔགས་དང་བཅས་པའི་སྤྱན་འདྲེན་དང་།་་་་་ དཀར་བདུད་ཀྱི་སྤྱན་འདྲེན་བསྡུས་པའང་བྱ། མཚན་ཉིད་ལྡན་པའི་སོགས་བྱོན་སྐྱེམས་སྔགས་དང་བཅས་པ་བརྗོད་ནས། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། གཏོར་སྔགས་རྣམས་ཚར་གསུམ་གསུམ་བརྗོད་ནས། ཕྱི་མཆོད། ནང་མཆོད།
འཕྲིན་བཅོལ་བློ་དང་བསྟུན་ནས་བརྗོད་པ་སོགས་བསྐང་གསར་ལྟར་བྱས་ལ། རྡོ་རྗེ་ཐུགས་ཀ་དང་དྲིལ་བུ་རྒྱུན་ཆགས་སུ་དཀྲོལ་ལ། སྐུ་དང་གསུང་ཐུགས་མ་ཚར་གཅིག་གམ་གསུམ་བརྗོད་ནས། དྲིལ་བུ་གསུམ་བརྡུང་བྱས་ལ། མགོན་པོ་ལྷ་མོ་ཞལ་གསུམ་གྱི་སྔགས་ཐུང་བརྗོད་ནས། ཚིགས་བཅད་རེ་རེའི་མཇུག་ཏུ་དྲིལ་བུ་བསིལ་ཞིང་རྡོ་རྗེ་གསོར་ལ། སངས་རྒྱས་བསྟན་སྲུང་མ་བསྡུས་པས་བསྟོད་ལ། རྡོ་རྗེ་ཐུགས་ཀ་དང་དྲིལ་བུ་ཆིག་བརྡུང་བྱ་ཞིང་། ཨོཾ་ལྷ་ཡི་ཚོགས་སོགས་ནས། ཡིད་ལ་འདོད་པ་ཀུན་འགྲུབ་ཤོག་གི་བར་བྱས་ལ།
དེ་ནས་དྲིལ་བུ་རྒྱུན་ཆགས་སུ་དཀྲོལ་ལ། ཀཽལླ་ཨེ་རེཏྛི་སོགས་བརྗོད་ནས། ཚིགས་བཅད་རེ་རེའི་མཇུག་ཏུ་རྡོ་རྗེ་གསོར་ཞིང་དྲིལ་བུ་བསིལ་ལ། ཕུན་སུམ་ཚོགས་པ་མངའ་བ་སོགས་ནས། དེ་ཡི་སངས་རྒྱས་མྱུར་ཐོབ་ཤོག་གི་བར་བྱས་ལ། དེ་ནས་ཌཱ་མ་རུ་རྒྱུན་དཀྲོལ་དལ་བ་དང་། དྲིལ་བུ་གསུམ་བརྡུང་བྱ་ཞིང་། དཔལ་ལྡན་མགོན་པོ་མཧཱ་ཀ་ལ་དང་། ། སོགས་ནས། དཔོན་སློབ་བསྲུང་ཞིང་རྐྱེན་རྣམས་བཟློག་པ་དང་། །
ཞེས་པའི་བར་བརྗོད་ཅིང་། དེ་ནས་ཌཱ་མ་རུ་དང་དྲིལ་བུ་དྲག་མྱུར་དཀྲོལ་ལ། སྡང་བའི་དགྲ་དང་། ཞེས་སོགས་ནས་གཏོར་སྔགས་དང་འཕྲིན་ལས་འཆོལ་བའི་བར་གྱི་སྤྱི་བཏབ་ཀྱི་ཐུན་གཏོར་རྣམས་ཕུལ་ལ། ཚིགས་བཅད་རེ་རེའི་མཇུག་ཏུ་རྡོ་རྗེ་གསོར་ཞིང་དྲིལ་བུ་བསིལ་ནས། སྲིད་ཞིའི་དཔལ་འབྱོར་མ་ཤླཽ་ཀ་གསུམ་བརྗོད་པའི་རྗེས་སུ། ཡི་གེ་བརྒྱ་པ་སོགས་རྗེས་ཆོག་རྣམས་དཀྱུས་བཞིན་བྱ་བའོ། ། གཉིས་པ་ནི། སྐྱབས་འགྲོ་ནས་བརྩམས་ཏེ་རྡོ་རྗེ་སེམས་དཔའ་བསྒོམས་ལ། ཡི་གེ་བརྒྱ་པ་ཐུན་བསྡུ་མ་རན་བར་དུ་གང་འགྲོ་བྱས་ནས།
སྔར་བཞིན་ལམ་དུས་ཀྱི་མཇུག་གཏོར་བསྔོ་དང་བཅས་པ་བྱའོ། ། གསུམ་པ་ནི། སྐྱབས་འགྲོ་ནས་བརྩམས་ཏེ་ཐུན་མོང་མ་ཡིན་པའི་སྲུང་འཁོར་བསྒོམས་ནས། ཨུཥྞི་ཥ་ཐུན་བསྡུད་མ་རན་བར་གང་འགྲོ་བྱས་ནས། སྔར་བཞིན་ལམ་དུས་ཀྱི་མཇུག་གཏོར་བསྔོ་དང་བཅས་པ་བྱའོ། ། འོན་ཀྱང་འདིའི་སྐབས་སུ་ལམ་དུས་འབྲིང་པོ་ལེན་སྐབས་ཀྱང་ཐུན་མོང་མ་ཡིན་པའི་སྲུང་འཁོར་བསྒོམ་དགོས་ཏེ།་་་་་ ཞེས་པ་འཇམ་པའི་དབྱངས་མཆེད་ཀྱི་གསུང་ལས་ཐོས། ཨུཥྞི་ཥ་བཟླ་དགོས་པའི་ཕྱིར་རོ། ། རྗེ་བཙུན་ཨེ་ཝཾ་པ་རྣམས་སྔོན་འགྲོ་བཞིར་བྱས་ཏེ། མཎྜལ་བྱེད་གསུངས་ཀྱང་།
འཇམ་པའི་དབྱངས་མཆེད་ཀྱིས་ཕྱག་ལེན་ལ་མི་མཛད་པས་འདིར་མ་བྲིས་སོ། ། དངོས་གཞི་ལ། མངོན་རྟོགས་ཡན་ལག་དྲུག་པ་ལམ་དུས་རྒྱས་འབྲིང་རེ་མོས་བྱ་ཞིང་། དེ་ཡང་སྐྱབས་འགྲོ་ནས་བཟླས་པ་ལ་མ་སླེབ་ཀྱི་བར། ཚིག་དག་ཅིང་་་་་་བསྐྱེད་རྫོགས་ཀྱི་དམིགས་པ་དང་སྦྱང་གཞི་སྦྱོང་བྱེད་སོགས་ཀྱི་གནད་རྣམས་ཀུན་མཁྱེན་བསོད་ནམས་སེངྒེས་མཛད་པའི་མན་ངག་རྣམ་བཤད་དུ་གཟིགས་པར་ཞུ། བསྐྱེད་རྫོགས་ཀྱི་དམིགས་པ་སོ་སོ་གསལ་འདེབས་པའི་སྐབས་སུ་སྦྱང་གཞི་དང་སྦྱོང་བྱེད་ངོ་གང་འཕྲོད་བྱས་ཤིང་། རྫོགས་རིམ་བསྒོམས་ཚར་བ་དང་། དག་པ་རྗེས་སུ་དྲན་པ་རྒྱས་པའམ། མ་གྲུབ་ན་བསྡུས་པ་ནི་ངེས་པར་བྱ་དགོས་ཏེ། རྩ་རྒྱུད་ལས།
རིན་ཆེན་གཟི་བརྗིད་འབར་བ་ཡི། ། འཕྲེང་བ་འཁྲུགས་པ་ལྷ་མོ་ལྟོས། ། མ་ཕུགས་པས་ནི་སྦྱོར་བྲལ་གྱུར། ། ཕུགས་པས་དགའ་བ་སྦྱིན་པ་པོ། ། དེ་ལྟར་འཁོར་བ་འདོད་པ་ཡི། ། ཡོན་ཏན་ལྔ་ལྡན་རིན་པོ་ཆེ། ། མ་དག་པས་ནི་དུག་ཏུ་འགྱུར། ། དག་པས་བདུད་རྩི་ལྟ་བུར་འགྱུར། ། ཞེས་དང་། རྗེ་བཙུན་རྩེ་མོས་ཀྱང་།
མཆོག་བསྒྲུབ་པའི་དཀྱིལ་འཁོར་རྣམས་ལ་ནི་དག་པ་དྲན་པ་ཁྱད་པར་གྱི་ཆོས་སོ། ། ཞེས་གསུངས་པས། རབ་དག་དྲན་རྒྱས་པ་གང་ཐུབ་དང་། བསྡུས་པ་ཙམ་ནི་མ་ཆད་པ་གལ་ཆེའོ། ། དེའི་རྗེས་སུ་སྔར་བཤད་པའི་ཕྲེང་བ་བྱིན་གྱིས་བརླབས་པའི་སྔགས་གསུམ་ལ་སོགས་པ་བཟླས་ནས། བཟླས་པ་དངོས་གཞི་ལ་འཇུག་པར་བྱ་སྟེ། དེ་ལ་གཙོ་འཁོར་གྱི་སྔགས་རིམ་ཅན་དུ་གྲངས་བཟུང་བ་དང་། གཅིག་ཆར་དུ་བཟུང་བ་གཉིས་ལས། དང་པོ་ནི། འདིར་འཇུག་པ་བདེ་བ་ལ་དགོངས་ཏེ།
རིམ་ཅན་དུ་གྲངས་བཟུང་བ་འདི་ཕྱག་ལེན་ལ་མཛད་པས། ཐོག་མར་རྩ་བའི་སྔགས་ཨཥྚ་ཐུན་རེ་ལ་གང་འགྲོ་བགྲང་ཞིང་། ཐུན་བསྡུད་རན་པ་དང་། སྙིང་པོ་ཉེ་སྙིང་འཕྲེང་སྔགས་ཨང་ཐུང་འཁོར་རྣམས་ཀྱི་སྔགས་བཅུ་གཅིག་ཙམ་རེ་བཟླས་ལ། འཕྲེང་བ་ཐལ་མོའི་བར་དུ་བཟུང་སྟེ་ཁ་རླངས་འཕོག་པར་བྱས་ལ་རང་གི་སྤྱི་བོར་བཞག་ཅིང་། བདེ་བར་གཤེགས་པ་སོགས་བརྗོད་ལ། དེའི་རྗེས་སུ་ཡིག་་་་་་མངོན་རྟོགས་དང་རྣམ་བཤད་ཕལ་ཆེར་དུ་མ་གསུངས་ཀྱང་ཕྱག་ལེན་ལ་མཛད། བརྒྱ་གསུམ་བཟླས་ནས་དཀྱིལ་འཁོར་བསྡུས་ལ་གཏོར་བསྔོ་སོགས་གོང་སྔོན་འགྲོའི་སྐབས་བཞིན་བྱ། དངོས་གཞི་ཚུགས་ནས། སྔོན་འགྲོའི་སྐྱབས་འགྲོ་དང་ཡིག་བརྒྱ་དང་ཨུཥྞི་ཥ་རྣམས་བསྡུས་ཙམ་བྱ་སྟེ།
རྒྱས་ན་སྔགས་ཐུན་ལ་གནོད་པས་སོ། ། འོན་ཀྱང་ཡི་གེ་བརྒྱ་པ་ནི་ཉུང་མཐའ་ཡང་ཉི་ཤུ་རྩ་གཅིག་བཟླ་དགོས་ཏེ། སློབ་དཔོན་འཇམ་དཔལ་གྲགས་པས། ཡི་གེ་བརྒྱ་པ་ཆོ་ག་བཞིན། ། ཉི་ཤུ་རྩ་ནི་རེ་རེ་བཟླས། ། ལྟུང་སོགས་བྱིན་གྱིས་བརླབས་འགྱུར་བས། ། འཕེལ་བ་རུ་ནི་མི་འགྱུར་ཞེས། ། གྲུབ་པ་མཆོག་རྣམས་ཀྱིས་བཤད་པས། ། ཐུན་མཚམས་སུ་ནི་སྤྱད་པར་བྱ། ། འབུམ་ཕྲག་དག་ནི་བཟླས་གྱུར་ན། །
རྣམ་པར་དག་པའི་བདག་ཉིད་འགྱུར། ། ཞེས་གསུངས་པས་སོ། ། ཐུན་མཚམས་རྣམས་སུ་ཆག་མེད་གཞན་དགོས་པ་རྣམས་མ་ཆག་ཙམ་རེ་བྱ་ཞིང་། ཆོས་དང་མཐུན་པའི་སྤྱོད་པས་ཅི་བདེར་རྒྱུ་བ་དང་། ཐོ་རངས་ཀྱི་ཐུན་བསྡུས་མཚམས་སུ། ཡན་ལག་ལྔ་སྦྱོང་ངམ། ལུས་སྦྱོང་ཉི་ཤུ་པ་ལ་སོགས་པ་ལུས་སྦྱོང་རྒྱས་བསྡུས་གང་རིགས་སམ། འཕྲིན་ལས་སོ་གཉིས་ཀྱི་འཁྲུལ་འཁོར་ལ་བརྩོན་པར་བྱ་བའམ། མི་ཤེས་སམ་གནས་ཁང་བྱར་མི་རུང་བ་རྣམས་སུ་སྐོར་བ་ལ་བརྩོན་པར་བྱའོ། ། དེ་ནས་བཟླས་པ་དངོས་གཞིའི་དམིགས་པ་ལ་གསུམ་སྟེ།
འཁོར་བའི་བཟླས་པ། སྤྲོ་བསྡུའི་བཟླས་པ། བཀོད་པའི་བཟླས་པ། དང་པོ་ནི། རྗེ་བཙུན་རྩེ་མོས། རང་གཙོ་བོ་ཡབ་ཡུམ་དུ་བསྒོམ་པའི་ཡུམ་གྱི་ཐུགས་ཀའི་ཨཾ་ལས་སྔགས་ཀྱི་ཕྲེང་བ་བྱུང་། ཡུམ་གྱི་ཞལ་ནས་ཐོན། ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱུང་སྟེ་པདྨར་ཞུགས་ནས་ཡུམ་གྱི་སྐུའི་དབྱིབས་བརྒྱུད།
ཡུམ་གྱི་ཞལ་ནས་ཐོན་པར་བསྒོམ་ཞིང་རྒྱུན་མི་འཆད་པར་འཁོར་བ་ལ་དམིགས་ལ་བཟླས་པ་བྱའོ། ། སྔགས་ཀྱི་ཁ་དོག་ནི། ཞི་བ་ལ་དཀར་པོ། རྒྱས་པ་ལ་སེར་པོ། དབང་ལ་དམར་པོ། དྲག་པོ་ལ་ནག་པོའམ་སྔོན་པོ། རྒྱུན་གྱི་བཟླས་པ་ཐམས་ཅད་སྡིག་པ་ཞི་བའི་ཕྱིར་དཀར་པོ་བྱ། དབང་བསྐུར་བའི་བསྙེན་པ་བྱེད་ན། ལྷ་དབང་དུ་བསྡུད་པས་དམར་པོར་བསམ། རབ་གནས་ཀྱི་བསྙེན་པ་བྱེད་ན་བསོད་ནམས་རྒྱས་པས་སེར་པོར་བསྒོམ།
གཞན་ལས་གང་བྱེད་པ་དེ་དང་དེའི་ཁ་དོག་དང་མཐུན་པར་བྱའོ། ། འཁོར་རྣམས་ཀྱི་སྔགས་བཟླ་སྐབས། འཁོར་བའི་དམིགས་པ་སྔ་མ་བཞིན་བྱས་ལ། སྔགས་ཀྱི་འོད་ཟེར་དེས་ལྷ་མོ་གང་གི་བཟླས་པ་བྱེད་པའི་ལྷ་མོ་དེ་ལ་ཕོག་པས། དེ་དབང་དུ་འདུ་ཞིང་འཕྲིན་ལས་ལ་བསྐུལ་བར་བསམ་ལ་བཟླས་པ་བྱའོ། ། ཞེས་གསུངས་ཤིང་། རྗེ་བཙུན་རིན་པོ་ཆེས། བདེ་མཆོག་གི་སྐབས་སུ་ཕར་འཁོར་དུ་གསུངས་ཤིང་། རྗེ་ས་ཆེན་གྱིས། རླུང་བརྟན་པར་འདོད་ན་ཚུར་འཁོར་དང་།
བྱང་སེམས་བརྟན་པར་འདོད་ན་ཕར་འཁོར་དུ་བྱ་བར་གསུངས་པས། དགོས་པའི་དབང་གིས་གང་འདོད་པར་བྱའོ།་་་་་ སྟོད་ན་བ་ལ་སོགས་པ་བྱུང་ན་ཚུར་འཁོར་དང་། བྱང་སེམས་འཛག་པ་ལ་སོགས་པ་བྱུང་ན་ཕར་འཁོར་དུ་བྱ་དགོས་སོ། ། གཉིས་པ་ནི། སྔགས་ཀྱི་ཡིག་འབྲུ་ལས་འོད་ཟེར་འཕྲོས་པས། ལྷའི་རྣམ་པ་གསལ་གདབ་ཅིང་། མཆོད་པ་དང་། སངས་རྒྱས་ཀྱི་ཐུགས་རྒྱུད་བསྐུལ་ཞིང་སེམས་ཅན་གྱི་དོན་བྱས། ཚུར་འདུས་ནས་རང་གི་སྙིང་ཁར་ཐིམ་པར་བསམ་ཞིང་ཟློས་པ་སྟེ།
འདི་རྗེ་བཙུན་རྩེ་མོས་ཚོགས་འཁོར་ལ་སོགས་པའི་དུས་སུ་ཟློས་པའི་མན་ངག་ཏུ་བཤད་དོ། ། གསུམ་པ་ནི། སྙིང་གར་སྔགས་ཀྱི་ཡིག་འབྲུ་བཀོད་ནས་དེ་ལ་དམིགས་ནས་ཀློག་པའི་ཚུལ་གྱིས་བཟླས་སོ། ། དེ་ལ་བཟླ་བར་བྱ་བའི་སྔགས་དངོས། ཟློས་པའི་གོ་རིམ། ཇི་ལྟར་བཟླ་བའི་ཚུལ། ཇི་ཙམ་བཟླས་པའི་གྲངས། དེ་ལྟར་བཟླས་པའི་དགོས་པའོ། ། དང་པོ་ནི། གཙོ་འཁོར་རྣམས་ཀྱི་སྔགས་ཏེ་དེ་ལ།
ཨོཾ་ནི་མཆོག་སྟེར་བའི་དོན་ནོ། ། ཨཥྚ་ན་ནཱ་ཡ་བརྒྱད་པའི་ཞལ་ཅན། པིཾ་གཽརྡྷ་ཀཻ་ཤ་ཝརྟ་མ་ནེ། དབུ་སྐྲ་སེར་པོ་གྱེན་དུ་བརྫེས་པ། ཙ་ཏུར་བིཾ་ཤ་ཏི་ནཻ་ཏྲཱ་ཡ་ཉི་ཤུ་རྩ་བཞིའི་སྤྱན་ཅན། ཥ་ཌ་ཤ་བྷཱུ་ཛ་ཡ་བཅུ་དྲུག་གི་ཕྱག་ཅན། ཀྲྀཥྞ་ཛཱི་མུ་ཏ་ཝ་པུ་ཥེ་སྐུ་མདོག་ཆར་སྤྲིན་ལྟར་ནག་པ། ཀ་པཱ་ལ་མཱ་ལ་ཨ་ནཻ་ཀཾ་དྷ་རི་ཎེ། ཐོད་པའི་འཕྲེང་བ་དུ་མ་འཛིན་པ། ཨཏྨ་ཏཱ་ཀྲུ་ར་ཙིཏྟ་ཡ་ནི་བདག་ཉིད་ཀྱི་སེམས་ཁོང་ནས་འཁྲུག་པ།
ཨརྡྷེནྟུ་དཾཥྚི་ཎེ་མཆེ་བ་ཟླ་བ་ཕྱེད་པ་ལྟ་བུ་ཅན། འདིར་ཨོཾ་ཞེས་པ་མི་ཐུབ་ཟླ་བའི་ཀུ་མུ་ཏི་དང་། སྒྲུབ་ཐབས་གཉིས་ཆར་དུ་མེད་ཅིང་། རྩ་རྒྱུད་ཀྱི་རྒྱ་དཔེ་ཁ་ཅིག་དང་། སྒྲུབ་ཐབས་མཚོ་སྐྱེས། རིན་ཆེན་འབར་བ། བླ་མ་གོང་མ་རྣམས་ཀྱིས་བཤད་པས། དེ་ལྟར་ན། ཨོཾ་ནི་དམ་བཅའ་བའོ། ། མ་ར་ཡ་མ་ར་ཡ་སོད་སོད།
ཀཱ་ར་ཡ་ཀཱ་ར་ཡ་གྱིས་གྱིས། གརྫ་ཡ་གརྫ་ཡ་སྒྲོགས་སྒྲོགས། ཏརྫ་ཡ་ཏརྫ་ཡ་རྟོགས་རྟོགས། ཤོ་ཥ་ཡ་ཤོ་ཥ་ཡ་སྐོམ་སྐོམ། གང་སྐོམ་ན། སཔྟ་ས་ག་རཱ་ཎ། རྒྱ་མཚོ་བདུན། བནྡྷ་བནྡྷ་ཆིངས་ཆིངས། གང་ཆིངས་ན། ནཱ་ག་ཨཥྚ་ཀན་ཀླུ་བརྒྱད།
གྲྀཧྞ་གྲྀཧྞ། ཟུངས་ཟུངས། གང་ཟུངས་ན། ཤ་ཏྲུན། དགྲའོ། ། ཧ་ཧཱ་ཧི་ཧཱི་ཧུ་ཧཱུ་ཧེ་ཧཻ་ཧོ་ཧཽ་ཧཾ་ཧཿ ཞེས་པ་རྣམས་ནི་ཡུམ་གྱི་ཨ་ལིའི་དོད་དོ། ། ཕོ་སྐད་ཀྱི་ཡི་གེ་ཧ་ལ་དབྱངས་བཅུ་གཉིས་སྦྱར་བས་བཞད་པའི་ཉམས་བཅུ་གཉིས་སུ་འགྱུར་བ་ཡིན་ཏེ། གསང་སྔགས་ཀྱི་དངོས་གཞི་ལྟ་བུ་ཡིན་ནོ། ། ཞེས་རྗེ་བཙུན་གསུངས་སོ། །
ཕཊ྄་དགས་པ། སྭཱཧཱ་གཞི་ཚུགས་པ་སྟེ་རྩ་བའི་སྔགས་སོ། ། ཨོཾ་ནི་སྔགས་ཀྱི་མགོ་འདྲེན། དེ་ཝ་ཞེས་བྱ་བ་ནི་རོལ་པ་སྟེ། བདེ་བ་ལ་རོལ་བས་ལྷའི་སེམས་ཀྱི་དོན་ལ་རོལ་བར་བྱེད་པའོ། ། པི་ཙུ་ནི་འཇམ་པོ་སྟེ། ཇི་ལྟར་བལ་འཇམ་པོས་སྦར་སྦུར་བསྡུད་པ་ལྟར། འདི་ཡི་ཐུགས་རྡོ་རྗེ་འཇམ་པོས་སེམས་ཅན་ཐམས་ཅད་བསྡུད་པའོ། ། བཛྲ་ཞེས་བྱ་བ་ནི་རྡོ་རྗེ་མི་ཕྱེད་པ་ལྟར་ཤེས་རབ་སྟོང་པ་ཉིད་ཀྱི་དོན་ཏེ་ཇི་ལྟར་རྡོ་རྗེས་ཕ་རོལ་འཇོམས་པ་ལྟར་ཐུགས་རྡོ་རྗེས་མ་རུང་པ་རྣམས་འཇོམས་པའི་དོན་ཏོ། ། དེ་བས་ན་ཧེ་བཛྲ་འདི་ནི་ཆོས་གསུམ་དང་ལྡན་པ་ཞེས་བྱ་བའི་དོན་ཏོ། །
ཧཱུྃ་གསུམ་ནི་སྐུ་གསུང་ཐུགས་མི་ཕྱེད་པ་སྟེ། གསང་བ་འདུས་པ་ལས། ཧཱུྃ་ནི་སྐུ་དང་གསུང་དང་ཐུགས། ། རྡོ་རྗེ་མི་ཕྱེད་གསུམ་འབྱུང་བ། ། ཞེས་སོ། ། ཕཊ྄་སྭཱཧཱ་ནི་སྔར་བཞིན་ཏེ་སྙིང་པོའོ། ། ཨོཾ་སྔར་བཞིན། བཛྲ་ཀརྟ་རི་རྡོ་རྗེ་གྲི་གུག ཧེ་བཛྲ་ཡ་ཀྱཻ་རྡོ་རྗེའི་བཀས་ཞེས་ཏེ། གྲི་གུག་གིས་གཞན་གཅོད་པ་ལྟར།
སྟོང་ཉིད་རྟོགས་པའི་ཡེ་ཤེས་ཀྱིས་མཚན་མ་དང་རྣམ་པར་རྟོག་པ་ཆོད་ཅིག་པའོ། ། ཧཱུྃ་གསུམ་དང་ཕཊ྄་སྭཱཧཱ་ནི་སྔར་བཞིན་ཏེ་ཉེ་བའི་སྙིང་པོའོ། ། ཡུམ་དང་འཁོར་རྣམས་ཀྱི་སྔགས་ནི། རྩ་རྒྱུད་ལས། དབྱངས་བཅོ་ལྔ་རྣལ་འབྱོར་མ་རྣམས་ཀྱི་ས་བོན་དུ་བཤད་པ་དང་། ཕྱི་མའི་ལྔ་པར། ཨཾ་ཡུམ་གྱི་ས་བོན་དང་། གཾ་ཙཾ་སོགས་ལྷ་མོ་བརྒྱད་ཀྱི་ས་བོན་དུ་བཤད་པ་ལ། དང་པོའི་གཉིས་པར། སྔགས་ཐམས་ཅད་ཀྱི་རྐང་པ་དང་པོར་ཨོཾ་གྱི་རྣམ་པ་དང་།
མཐར་ནི་སྭཱཧཱ་དང་ཧཱུྃ་ཕཊ྄་ཀྱི་རྣམ་པ་ནི་ནང་དུ་གཞུག་གོ ། ཞེས་མགོ་བོར་ཨོཾ་དང་། མཇུག་ཏུ་ཕཊ྄་སྭཱཧཱ། ཞེས་པ་སྦྱོར་བར་གསུངས་པ་ལ་བརྟེན་ནས། རྗེ་བཙུན་རྩེ་མོས་འཁོར་རྣམས་ཀྱི་སྔགས་མཛད་པ་ནི་རྒྱུད་དང་ཤིན་ཏུ་མཐུན་ནོ། ། དེ་ལ། ཨོཾ་ཨ་ཨཱ་ཨི་ཨཱི་ཨུ་ཨཱུ་རྀ་རཱྀ་ལྀ་ལཱྀ་ཨེ་ཨཻ་ཨོ་ཨཽ་ཨཾ་ཧཱུྃ་ཕཊ྄་སྭཱཧཱ། རྣལ་འབྱོར་མ་རྣམས་ཀྱི་ཕྲེང་བའི་སྔགས་སོ། ། ཨོཾ་ཨཱཿཨཾ་ཧཱུྃ་ཕཊ྄་སྭཱཧཱ། བདག་མེད་མའི་འོ། །
ཨོཾ་ཨཱཿགཾ་ཧཱུྃ་ཕཊ྄་སྭཱཧཱ། གཽ་རཱིའི་འོ། ། ཞེས་སོགས་གཞན་རྣམས་ལའང་རིགས་འགྲེ་ཤེས་པར་བྱའོ། ། རྒྱས་པར་སྤྲོ་ན། ཨོཾ་ཨཱཿགཾ་བཛྲ་གཽ་རཱི་ཧཱུྃ་ཕཊ྄་སྭཱཧཱ། ཞེས་བྱ་བ་ལ་སོགས་པ་ས་བོན་གྱི་རྩ་བར་མིང་གཞུག་་་་་་ཨོཾ་ཨཱཿཨཾ་ཧཱུྃ་ཕཊ྄་སྭཱཧཱ། ཞེས་སོགས་ཇི་ལྟར་འོས་པ་བཟླས་པའི་མཇུག་ཏུ། ཨོཾ་ཨཱཿནཾ་བཛྲ་ནཻ་རཏྨ་ཡེ་ཧཱུྃ་ཕཊ྄་སྭཱཧཱ། ཞེས་པ་རེ་བརྗོད་པ་སོགས་ལྷ་མོ་བརྒྱད་ཆར་ལའང་ཤེས་པར་བྱའོ། ། པར་བྱས་ལ་བཟླ་འོ། །
གཉིས་པ་ནི། སྔགས་གསུམ་གྱིས་སྐུ་གསུང་ཐུགས་བསྐུལ་བར་བཤད་པ་ལྟར། ཐོག་མར་རྩ་སྔགས་བཟླ་སྟེ། དེ་ནི་སྐུ་སྐུལ་བྱེད་དུ་གསུངས་ལ། སྐུ་དེ་ནི་རགས་པ་ཡིན་པས་བསྐུལ་སླ་བའི་ཕྱིར་རོ། ། གསུང་ཕྲ་བས་དེའི་རྗེས་དང་། ཐུགས་ཤིན་ཏུ་ཕྲ་བས་བསྐུལ་དཀའ་བས་ཐམས་ཅད་ཀྱི་རྗེས་སུ་བསྐུལ་བ་ཡིན་ཞེས་བླ་མ་གོང་མ་དག་གསུངས་སོ། ། གསུམ་པ་ནི། སྔགས་ཀྱི་ཚིག་ངག་ཏུ་མི་བརྗོད་པར་ཡིད་ཀྱིས་ཟློས་པས་ཡིད་བཟླས། རླུང་བསྡམས་ནས་ཡིད་ཀྱི་ཟློས་པ་འགོག་པའི་བཟླས་པ།
རླུང་འགྲོ་འོངས་དང་སྦྱར་ནས་བཟླས་པ་རྡོ་རྗེའི་བཟླས་པ།་་་་་ ལྕེ་མི་བདེ་བ་བྱུང་ན་སེམས་གཞན་དུ་མ་ཡེངས་པའི་སྒོ་ནས། ལྕེ་རྩེ་དང་མཆུ་གཡོ་བ་ཙམ་གྱིས་བཟླས་པ་ཤུབ་བུའི་བཟླས་པ། ཤེས་པ་བྱིང་པོ་བྱུང་ན།་་་་་ ཡི་གེའི་རིང་ཐུང་ཕྱེད་ཅིང་སྐད་གསེང་ཆེན་པོས་ཟློས་པ་རིག་བྱེད་འདོན་པ་ལྟ་བུའི་བཟླས་པ་སྟེ་ལྔ་ཡིན་ནོ། ། བཞི་པ་ནི། ཨཥྚ་ལ་བཞི་འབུམ་བཞི་་་་་་འཕྲེང་བ་ལ་བརྒྱ་དང་བཅུ་གཅིག་ཡོད་ན་ཁ་སྐོང་འདི་རྣམས་ཞོར་ལ་འགྲོ་བས་འོག་མ་རྣམས་ལའང་ཤེས་པར་བྱའོ། ། ཁྲི་བཞི་སྟོང་བཞི་བརྒྱ། དེ་ཝ་པི་ཙུ་ལ་ཡང་གོང་བཞིན། ཀརྟ་རི་ལ་བཞི་ཁྲི་བཞི་སྟོང་བཞི་བརྒྱ།
ཡུམ་གྱི་འཕྲེང་སྔགས་ལ་བཞི་འབུམ་བཞི་ཁྲི་བཞི་སྟོང་བཞི་བརྒྱ་སོགས་ངེས་་་་་་གཞན་དོན་བྱེད་པ་ལ་ནི་ངེས་པར་བཞི་འབུམ་བྱ་དགོས་ཤིང་། གཞན་མ་བཞི་འབུམ་གལ་སྲིད་མ་ཐུབ་ཚེ་འཕྲེང་སྔགས་ལ་བཞི་ཁྲི་དང་། ཨཾ་ཐུང་ལ་བཞི་འབུམ་སོགས་དགོས་པ་འདྲ་སྙམ་པ་ཤར་ཞེས་སྔགས་འཆང་གྲགས་པ་བློ་གྲོས་རྒྱལ་མཚན་གྱི་གསུང་ལས་ཐོས་སོ། ། པར་བཟླ་དགོས་པ་འཇམ་པའི་དབྱངས་མཆེད་ཀྱི་གསུང་ལས་གསལ་བར་ཐོས་ཤིང་། འདིས་ནི་བདག་མེད་ལྷ་མོ་བཅོ་ལྔའི་བསྙེན་པ་ཡང་སོང་བར་འགྱུར་རོ། ། ཞེས་གསུངས་སོ། ། ཨཾ་ཐུང་དང་ལྷ་མོ་བརྒྱད་ལ་བཞི་ཁྲི་བཞི་སྟོང་བཞི་བརྒྱ་རྣམས་འགྲོ་ངེས་པ་བྱ་བ་ནི་ཁ་སྐོང་དང་བཅས་པ་ཡིན་པས་ཐུན་མོང་མ་ཡིན་པའི་ཕྱག་ལེན་ལྟར་བཀོད་པའོ། ། འོ་ན་རྩ་རྒྱུད་ལས། འཁོར་ལོའི་བདག་པོ་བཟླས་པ་འབུམ། ། དཀྱིལ་འཁོར་ཅན་གྱི་དེ་བཞིན་ཁྲི། །
ཞེས་གཙོ་བོ་ལ་འབུམ་དང་། འཁོར་རྣམས་ལ་ཁྲི་ཕྲག་རེ་བཟླ་བར་བཤད་པ་དང་འགལ་ལོ་སྙམ་ན། བོད་ཀྱི་བླ་མ་རྣམས་ལུང་དེ་ནི་རྫོགས་ལྡན་གྱི་དུས་ཀྱི་དབང་དུ་བྱས་ལ། ད་ལྟ་རྩོད་དུས་ཡིན་པས་དེ་བཞི་འགྱུར་དུ་བྱ་དགོས་ཏེ། སྡོམ་འབྱུང་ལས། རྫོགས་ལྡན་ལ་ནི་བཟླ་བྱ་གཅིག ། ཉིས་འགྱུར་གསུམ་ལྡན་ལ་བཟླ་བྱ། ། གསུམ་འགྱུར་གཉིས་ལྡན་ལ་རབ་བརྗོད། ། རྩོད་ལྡན་བཟླས་པ་བཞི་འགྱུར་རོ། ། ཞེས་གསུངས་པས་མི་འགལ་བར་བཞེད་པ་ནི་ཤིན་ཏུ་ལེགས་ཏེ།
སངས་རྒྱས་ཐོད་པའི་དཀའ་འགྲེལ་ཡེ་ཤེས་ལྡན་ལས་ཀྱང་། རྫོགས་ལྡན་དུས་སུ་ཡི་གེ་འབུམ་བཟླས་ཏེ། ། གསུམ་ལྡན་དུས་ཀྱི་སྔགས་པས་འབུམ་ཕྲག་གཉིས། ། གཉིས་ལྡན་དུས་སུ་འབུམ་ཕྲག་གསུམ་དུ་འགྱུར། ། བྱེ་བ་ཕྲག་གསུམ་འབུམ་བཞི་རྩོད་དུས་སྦྱར། ། ཞེས་སོ། ། ལྔ་པ་ནི། བཟླས་པས་སངས་རྒྱས་ཀྱི་ཐུགས་བསྐུལ་བས། རང་གིས་མཆོག་དང་ཐུན་མོང་གི་དངོས་གྲུབ་འགྲུབ་པ་ཡིན་ཏེ། རྡོ་རྗེ་གུར་ལས།
མཁའ་འགྲོ་མ་དང་རང་བཙུན་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ཀྱི་སྙན་གསན་འབེབས་པར་བརྗོད། ། དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་བོས་པ་ན། ། མངོན་སུམ་དུ་ནི་འོང་བར་འགྱུར། ། དེ་བཞིན་དེ་བཞིན་གཤེགས་ཀུན་གཤེགས། ། ཞེས་གསུངས་སོ། ། གང་ལྟར་གོང་དུ་བཤད་པའི་དོན་རྣམས་ངེས་པར་བྱས་ནས། ཨཥྚ་ལ་གྲངས་སོང་བ་དང་།
ཨཥྚ་ཉེར་གཅིག་ཙམ་རེ་བགྲངས་ནས་དེ་ཝ་པི་ཙུ་ལ་གྲངས་འཛིན་པ་སོགས་རིམ་པ་བཞིན་གྲངས་སོང་བ་རྣམས་ཉེར་གཅིག་ཙམ་རེ་བཟླ་ཞིང་། མ་སོང་བ་རྣམས་ལ་གོ་རིམ་བཞིན་གྲངས་བཟུང་བ་ནི་རིམ་ཅན་དུ་གྲངས་བཟུང་བའོ། ། ཡང་གཉིས་པ་ནི། གཅིག་ཅར་དུ་གྲངས་བཟུང་བར་འདོད་ན། ཐུན་རེ་ལ་ཨཥྚ་སྟོང་ཕྲག་གཅིག་སོང་ན། དེ་ཝ་པི་ཙུ་དང་ཡུམ་གྱི་འཕྲེང་སྔགས་གཉིས་ཀྱང་སྟོང་ཕྲག་རེ་རེ་བཟླ་ཞིང་། ཀརྟ་རི་དང་ཨཾ་ཐུང་ལྷ་མོ་བརྒྱད་ཀྱི་སྔགས་རྣམས་བརྒྱ་བརྒྱ་བཟླ་བ་ནི། གཙོ་བོ་ལ་གྲངས་གང་སོང་བའི་བཅུ་ཆའི་དོན་ཡིན་ཞིང་། འདི་ནི་ཉི་ཚོད་གྲིབ་ཚོད་འཕྱུག་པ་མེད་པ་དང་། གཟུགས་བཟང་བ་ལ་དེ་བཞིན་བྱས་པས་གཙོ་འཁོར་རྣམས་གཅིག་ཆར་དུ་འགྲོ་བ་ཡིན་ཡང་ལས་དང་པོ་པ་ལ་སྔ་མ་བདེའོ། །
གང་ལྟར་འདིས་འགྲུབ་བམ་མི་འགྲུབ་སྙམ་དུ་ཐེ་ཚོམ་མི་བྱ་བར་ངེས་པར་འགྲུབ་སྙམ་དུ་བྱ་ཞིང་། སྔགས་དེ་ཡང་རང་གི་ཞལ་བརྒྱད་ཀ་ནས་གསུང་བ་དང་། འཁོར་གྱི་ལྷ་མོ་རྣམས་ཀྱིས་རམ་འདེགས་ཀྱི་ཚུལ་གྱིས་གསུང་བར་བསམ་ཞིང་། སྒྲ་ཅི་གྲགས་པ་ཐམས་ཅད་ཀྱཻ་རྡོ་རྗེའི་གསུང་གི་རང་བཞིན་རྩ་སྔགས་སྙིང་པོ་ཉེ་སྙིང་སོགས་སུ་བྱས་ཏེ་བཟླ་བ་ནི་བླ་མའི་མན་ངག་གོ ། མཚམས་ཀྱི་སྐབས་འདིར་རྨི་ལམ་དང་ཉམས་སྣང་འཚུབ་པ་འདྲ་ཡོང་སྲིད་ཀྱང་སྐྲག་པའི་སྣང་བ་མི་བྱ་སྟེ། བོགས་ཡོང་བ་ཡིན། ཐུན་ནམ་གྲོལ་བར་ངག་བཅད་བྱ་ཞིང་། དགོས་པ་ཁྱད་པར་ཅན་བྱུང་ཚེ། སམ་པོ་ར་ལ་ཡི་གེ་བྲི་བའམ། བརྡ་བྱ།
ཁ་ཅིག་ཁའི་ཕྱེད་ལ་ལག་པ་བཀབ་ནས་སྨྲ་བ་དང་། སོ་བསྒྲིགས་ནས་རང་རང་སོ་སོའི་ཡུལ་གྱི་སྐད་ཆའི་གླེང་མོ་སོགས་བྱེད་པ་ཞིག་འདུག་པས། དེ་འདྲ་ནི་སྤྲེའུའི་རྐུན་མ་དང་མཚུངས་པས་སྤང་བར་བྱའོ། ། ཞེས་བླ་མའི་གསུང་ལས་ཐོས་སོ། ། འདིའི་སྐབས་རྣམས་སུ་ཤེས་པ་ཡང་དུབ་པའི་རྣམ་པས་བྱིང་ནས་གཉིད་བྲོ་མོ་བྱུང་ན་རིག་པ་ལ་ངར་བསྐྱེད་ཅིང་། སྔགས་ཀྱང་སྒྲ་དུམ་པ་དང་བཅས་བཟླ། སྐད་ཆེས་ན་འགྲོ་ཆུང་ཞིང་བར་ཆད་སྣང་། དེས་ཀྱང་མ་ཕན་ན་འཆི་བ་མི་རྟག་པ་སྟོན་པའི་དཔེ་གཞན་ལ་དུམ་རེ་བལྟ། གཞན་ཐུན་མཚམས་སོགས་གང་དུ་ཡང་དཔེ་ཆ་གཞན་ལ་ལྟ་བ་སྤང་། མི་སོ་མ་དང་།
ཟས་སོ་མ་དང་། ལྷག་པར་དགོན་པ་ལྟ་བུར་འདུག་ནས། དེའི་མང་ཇ་གདན་ནོན་སོགས་ཀྱི་སྐལ་བ་འབྱུང་བའི་ཚེ། ལྕེ་མི་བདེ་བ་དང་། གཉིད་དུ་འགྲོ་བ་དང་། གཡེར་བ་ལ་སོགས་པ་འབྱུང་ཉེན་ཡོད་དེ། དེ་ཡང་སྔོན་ལ། བྱུང་བ་དེ་ཅུང་ཟད་ཡང་བ་ཡིན། དངོས་པོ་དེ་རྣམས་ལག་ཏུ་སླེབ་པ་དང་སང་འགྲོ་ཞིང་། རྟིང་ལ་བྱུང་ན་ཅུང་ཟད་ལྕི་བ་ཡིན་པས།
ཡི་གེ་བརྒྱ་པ་དང་། སྲུང་འཁོར་གཉིས་ལ་བརྩོན་པར་བྱ་བ་དང་། ཁྱད་པར་ཆོས་སྐྱོང་ལ་གཏོར་མ་འབུལ་བ་ལ་ནན་ཏན་བསྐྱེད་པར་བྱའོ། ། གཞན་ཡང་གྲུབ་ཅིང་ཤེས་ན། བཅུ་བཞི། ཉེར་དགུ། ཚེས་བརྒྱད། ཉེར་གསུམ་རྣམས་ལ་ཆོས་སྐྱོང་གི་བསྐང་གསོ་སྐབས་སུ་གང་བབ་རེ་ཐུབ་ན་ལེགས་ཤིང་། སྔགས་ཐུན་ལ་གནོད་ཚེ་མ་བྱས་ཀྱང་འགལ་བ་ཆེར་མེད། འདི་སྐབས་སུ།
རྩ་ཁམས་དྭངས་པའི་སྟོབས་ཀྱིས་ཚིག་བཅད་འདྲ་རྩོམ་འདོད་པ་ལ་སོགས་བྱ་བ་གཞན་བྱེད་འདོད་པ་ཡོང་བས། དེ་འདྲ་བྱུང་ན་བར་ཆད་ཀྱི་རྒྱུར་འགྲོ་བས་རྟོག་པ་དེའི་འཕྲོ་རྦད་བཅད་ནས། བླ་མ་མཁྱེན་སྙམ་པའི་སྒོ་ནས། བཟླས་པའི་དམིགས་པ་ལ་སེམས་ཧྲིལ་ཏེ་སྒྲིལ་ནས་བཞག ཡང་མི་ནུས་པའི་རྣམ་པ་བྱུང་ན། གྲུབ་ཐོབ་གོང་མ་རྣམས་ཀྱི་རྣམ་ཐར་ལ་བསམ་མནོ་སྟོང་ཞིང་། ཁམས་དྭངས་པ་དང་ལྕེ་བདེ་བའི་དུས་འགྲོ་ཆེན་པོ་བྱུང་ན། མགྱོགས་པོ་འགྲོ་བ་འདུག་སྙམ་པའི་དགའ་སྤྲོ་ཆེན་པོ་མི་བྱ་སྟེ། བར་ཆད་ཀྱི་རྒྱུར་འགྲོ་བ་ཡིན། ཡང་སྐབས་རེ་ཙ་ན་མི་བདེ་བ་ཆེན་པོ་བྱུང་ན།
བླ་མ་ལ་གསོལ་བ་བཏབ་ཅིང་། ཤེས་པ་ལྷོད་ཀྱིས་གློད་ལ། ཁམས་ལ་འཕྲོད་པའི་བཟའ་བཏུང་ལ་ནན་ཏན་བྱས་པས་སེལ་ལོ། ། མཚམས་ཀྱི་སྐབས་འདིར་བཟའ་བཏུང་གང་བྱེད་པ་རྣམས་ཆེ་ཆུང་དང་མང་ཉུང་མེད་པ་དུས་རྒྱུན་དུ་བྱ་དགོས་ཏེ། ཁམས་བདེ་བ་དང་། ཁྱད་པར་བཤང་གཅི་འདོར་བ་ཡང་ངེས་པ་ཅན་དུ་འབྱུང་བས་སྙོམས་པར་བྱའོ། ། དེ་ལྟར་གཙོ་འཁོར་རྣམས་ཀྱི་སྔགས་ཀྱི་གྲངས་རྣམས་ལེགས་པར་སོང་ནས། དེའི་རྗེས་སུ། གསང་སྔགས་ཀྱི་ལྷག་ཆད་ཁ་བསྐང་བ་དང་། རང་གི་སྡིག་པ་དང་བར་ཆད་ཞི་བའི་ཕྱིར་དང་།
གསང་སྔགས་ཀྱི་ནུས་པ་དབྱུང་བའི་ཕྱིར་རམ། སྔགས་མ་གྲུབ་པ་གྲུབ་པར་བྱེད་པ་དང་། གྲུབ་པའི་འབྲས་བུ་མྱུར་དུ་འབྱིན་པར་བྱ་བའི་ཕྱིར་ཞི་བའི་སྦྱིན་སྲེག་ངེས་པར་བྱ་དགོས་ཏེ། གསང་སྔགས་མ་བཟླས་མི་འགྲུབ་ཅིང་། ། སྦྱིན་སྲེག་མ་བྱས་འབྲས་མི་འབྱིན། ། ཞེས་དང་། སྦྱིན་སྲེག་གིས་ནི་ལྷ་རྣམས་ཚིམ། ། ཚིམ་པར་གྱུར་ནས་དངོས་གྲུབ་སྟེར། ། གསང་སྔགས་ལྷག་ཆད་གང་ཡིན་པ། ། ཐམས་ཅད་སྦྱིན་སྲེག་དག་གིས་སྐོང་། །
དེ་ཕྱིར་རྡོ་རྗེ་མཁའ་འགྲོ་ཡིས། ། སྦྱིན་སྲེག་རབ་ཏུ་བསྔགས་པར་མཛད། ། ཅེས་གསུངས་པས། དེའི་ཚུལ་ནི། འཁྲུལ་པའི་དྲི་མ་ཟད་པ་འཇམ་པའི་དབྱངས་མཆེད་ཀྱི་གསུང་རྒྱུན་ཕྱག་ལེན་ལྟར་གསལ་བར་བརྗོད་ན། གནས་ཁང་དེ་ཉིད་དམ། གཞན་དུ་ཡང་རུང་བས། སྔགས་ལྷག་ཆད་ཁ་སྐོང་བའི་སྐབས་འདིར་ཉི་མ་གསུམ་དུ་མཛད་པས།་་་་་ དུས་རྒྱུན་དུ་ལམ་དུས་ཐུན་བཞི་ཆག་མེད་དཀའ་བས། ཐུན་གཉིས་མ་ཙམ་མཛད་ཚེ་འདི་ཉིན་སྔ་དྲོ་ལམ་དུས་འབྲིང་པོ་བྱའོ། །
ཉི་མ་དང་པོའི་ཕྱི་སྲོད་ལ་ཚུགས་ནས་ཐུན་གཅིག་དང་། ཉི་མ་བར་པ་ལ་་་་་་རྒྱས་པ་ཐུན་གཉིས། ཉི་མ་གསུམ་པའི་སྔ་དྲོ་་་་་་རྒྱས་པ། ཐུན་གཅིག་རྣམས་མཛད་པས། དེ་ལ་སྦྱོར་དངོས་རྗེས་གསུམ་ལས། སྦྱོར་བ་ཐབ་དང་བུད་ཤིང་སྦར་བ་མེ། ། རྫས་དང་བཤམ་ཐབས་སྒྲུབ་པ་པོ་སྟེ་དྲུག ། ཅེས་པ་ལྟར་ལས། དང་པོ་ཐབ་ནི། ཉམས་དགའ་ཞིང་སའི་་་་་་དཔལ་ལྡན་ས་སྐྱ་ལྟ་བུ་ནི།
ས་ཆོག་སྔར་གྲུབ་པས་བྱ་མི་དགོས་ཤིང་། མ་བྱས་པའི་ས་ཕྱོགས་སུ་ནི་བསྡུས་པ་ཙམ་ངེས་པར་བྱ་དགོས་པས། དེའི་ཚུལ་ནི་པཎ་ཆེན་ནམ་མཁའ་དཔལ་བཟང་གིས་མཛད་པའི་དུས་མཐའི་ཆོ་གར་གསུངས་པ་ལྟར་ལག་ལེན་བདེའོ། ། ཆོ་ག་བྱས་པའི་ས་ཕྱོགས་སུ། ཐིག་ཆེན་བརྒྱད་སྤྱི་་་་་་ཚངས་ཐིག་དང་པོ་ལ་ཆེ་ཆུང་གི་ཚད་སྐུམ་ཁྲུ་གང་གི་ཚད་དབུས་ནས་གཡས་གཡོན་དུ་རྟགས་བྱས་ལ། ཕྱིའི་གྲུ་བཞིའི་ནང་དུ་སོར་བཞིའི་ཚད་ཀྱི་ཆ་ཁ་གྲུ་བཞིར་བཏབ། དང་མཐུན་པར་བཏབ་པ་ལ། ཁྲུ་ཕྱེད་ཀྱི་དབུས་ནས་ཟླུམ་པོར་བསྐོར་བ་ནི་ཐབ་ཀྱི་དངོས་གཞི་དང་། དེའི་ཕྱི་རོལ་ཏུ་སོར་བཞི་བསྐོར་བ་ཁ་ཁྱེར་དང་། སླར་ཡང་སོར་བཞི་བསྐོར་བ་མུ་རན་དང་།
དེའི་ཕྱི་རོལ་གྱི་གྲྭ་བཞིར་རྡོ་རྗེའི་རྩེ་ནང་ངོས་སུ་བསྟན་པའི་ཟླ་ཕྱེད་རྡོ་རྗེ་བྱ། ཕྱག་ལེན་ལ་སྟེགས་བུ་གྲུ་བཞི་པའི་ཕྱི་རོལ་ཏུའང་སོར་བཞིའི་ཚད་ཀྱི་ཆ་ཁ་གྲུ་བཞིར་མཛད་པ་ནི་བྲི་ཆ་ལ་མིག་སྔར་མཛེས་པ་དང་། སྒོམ་དོན་ལ་སྟེགས་བུའི་དཔངས་ཀྱི་ཚད་ཡིན་གསུངས། ཐབ་ཀྱི་དབུས་ནས་གསུམ་གཉིས་ཕྱིར་བཞག་པའི་ནང་གི་སུམ་ཆ་ཟླུམ་པོར་བསྐོར་བ་ལ་པདྨའི་ལྟེ་བ་དང་། ཕྱིའི་གསུམ་གཉིས་ལ་པདྨའི་འདབ་མ་བྱ། ཐབ་ཀྱི་གཞི་ཐམས་ཅད་ཁ་དོག་དཀར་པོར་བྱ། ཁ་ཁྱེར་རམ་མུ་རན་གང་རུང་ལ་རྡོ་རྗེ་ཁ་ཟུམ་པའི་འཕྲེང་བས་བསྐོར་ཞིང་། ཁ་དོག་འདྲེས་པའི་སྐྱོན་སྤངས་པའི་ཕྱིར། བཅད་ཚོན་ཐམས་ཅད་དང་རྡོ་རྗེ་ཁ་དོག་དམར་སྐྱས་བྱ། ལྷའི་གནས་རྣམས་སུ་མེ་ཏོག་གི་ཚོམ་བུའམ།
སོ་སོའི་སྐུ་མདོག་དང་མཐུན་པའི་ཚོན་ཕུང་བྱ། དེ་ཡང་གཙོ་བོའི་ཞལ་འཇིག་རྟེན་པའི་ནུབ་ཏུ་བསྟན་པའི་མདུན་ངོས་སུ་གཽ་རཱིའི་མཚན་མ་བྱས་ལ། དེའི་རིགས་པས་གཞན་རྣམས་ཀྱི་ཕྱོགས་མཚམས་ཀྱང་ཤེས་པར་བྱའོ། ། གཉིས་པ་བུད་ཤིང་ནི། ཚེར་མ་ཅན་མ་ཡིན་པའི་ཤིང་ངམ། དེ་མེད་ན་སྲོག་ཆགས་མེད་པའི་ལྕི་བས་ཐབ་ཀྱི་ཁ་ཁྱེར་གྱི་སྟེང་ནས་ཟླུམ་པོར་བརྩིགས་ལ་ནང་གི་འཇིག་རྟེན་པའི་ཤར་ལྷོའི་མཚམས་སུ་ཏིང་ལོ་ཆེ་བ་ཞིག་ཀྱང་བཤམས་ལ་བཞག་གོ ། གསུམ་པ་སྦར་བ་མེ་ནི། རྡོ་དང་ལྕགས་གཙུབས་པ་ལས་བྱུང་བ་མ་ཡིན་པ་རྒྱུན་བཞག་གི་མེའམ། འོ་མ་ཅན་གཙུབས་པ་སོགས་ལས་བྱུང་བའོ། ། བཞི་པ་རྫས་ནི།
སྲེག་རྫས་དང་། མཆོད་རྫས་དང་། གཏོར་མ་དང་། ཀུ་ཤའི་ཆུན་པོ་བརྒྱད་ལ་སོགས་པ་འོག་ཏུ་དགོས་པའི་ཡོ་བྱད་རྣམས་གཙང་ཞིང་གྱ་ནོམ་པ་སྟ་གོན་བྱའོ། ། ལྔ་པ་བཤམ་ཐབས་ནི། ཐབ་ཀྱི་མཐའ་སྐོར་ཐམས་ཅད་བྱི་དོར་ལེགས་པར་བྱས་ལ། དྲི་བཟང་པོས་བྱུགས། དེའི་མདུན་དུ་རང་གི་སྟན་ནང་ཚང་ཅན་ཁ་དོག་དཀར་པོ་བྱ་ཞིང་། སྒྲུབ་གྲོགས་གཞན་ཡོད་ན། དེ་དག་གི་སྟན་ཇི་ལྟར་འོས་པར་བཏིང་ཞིང་།
རང་གི་གཡོན་ཐབ་ཀྱི་གཡས་སུ་ནུབ་ནས་ཤར་དུ་རིམ་པ་བཞིན། ཆུ་བཞི་སྔོན་དུ་འགྲོ་བའི་ཉེར་སྤྱོད་ལྔ་དང་། སྟེགས་ཇི་ལྟར་རིགས་པ་ལ། དམ་རྫས་ཀྱི་གཏོར་མ་ལྔའམ་གསུམ་མམ་གཅིག་ལ་སོགས་པ་དང་། བསྐང་གསོ་བྱེད་ན། བསྐང་གཏོར་ཡང་བཤམས་ཤིང་། ཇི་ལྟར་རིགས་པར་མེ་ལྷ་ལ་འབུལ་བའི་ཟླུམ་གཏོར་དཀར་གཏོར་གཅིག་ཀྱང་བཤམ་མོ། ། རང་གི་གཡས་ཐབ་ཀྱི་གཡོན་དུ་ནུབ་ནས་ཤར་དུ་རིམ་བཞིན། ཡམ་ཤིང་མར་ཏིལ་ཟས་མཆོག་དང་། ། སོ་བ་འབྲས་ནས་གྲོ་དང་ནི། །
སྲན་མ་དཱུར་བ་ཀུ་ཤ་རྣམས། ། ལག་ལེན་ཇི་བཞིན་ལེགས་པར་བཤམ། ། ཞེས་པ་ལྟར། ཡམ་ཤིང་ནམ་ཕྱག་ལེན་ལ་རྒྱུ་ལྕང་དཀར།་་་་་ རྗེ་བཙུན་རིན་པོ་ཆེས་ཤུག་པས་ཀྱང་རུང་བར་བཤད། སྦོམ་ཕྲ་མཐེ་བོང་ངམ། མཐེའུ་ཆུང་ཙམ་ལ་རིང་ཐུང་ཁྲུ་་་་་་སྐུམ་ཁྲུ། གང་པའམ། སོར་བརྒྱད་པ་སྟེ་རྩེ་མོ་གཉིས་མར་རམ་སྦྲང་རྩི་ལ་སྦགས་པ། དེ་ནས་མར་བཤམས་པར་གསུང་ཡང་།
མར་མི་འཁྱག་པའི་ཕྱིར་མེ་ལ་ཉེ་བར་བཞག དེ་ནས་ཏིལ་ནག་པོའམ་ཡུངས་ཀར། ཟས་མཆོག་ནི་ཞོ་ལ་ཕྱེ་མར་སྦྱར་བ། འབྲས་སོ་བ། འབྲས་མ་ཆག་པ། ནས། གྲོ། སྲན་མ། དཱུར་བ།་་་་་ ཕྱག་ལེན་ལ་རམ་པའི་རྩ་བས་མཛད།
ཀུ་ཤ་་་་་་མ་འབྱོར་ན་འཇག་མ་ཀུ་ཤས་མཛད། རྣམས་ཏེ། ཡམ་ཤིང་དང་ཀུ་ཤ་ནི་ཐོག་མཐའ་གཉིས་སུ་་་་་་འཇིག་རྟེན་པའི་མེ་ལྷ་མཆོད་སྐབས་དང་མེ་ལྷ་ལྷག་མས་མཆོད་སྐབས། བདུན་ནམ་ཉེར་གཅིག གཞན་དངོས་གཞིའི་སྐབས་སུ་འབུལ་རྒྱུ་བཅུ་གཅིག་པ་ཚན་པ་བཅུ་གཅིག་རྣམས་རས་སྐུད་ལ་སོགས་པས་བསྡམས་་་་་་གྲངས་མི་ནོར་ཞིང་ལག་ལེན་བདེ་བ་ཡོང་། ཤིང་། ལོགས་ཤིག་ཏུ་རྫས་དེ་རྣམས་ཁ་གསོ་ཆས་ཀྱང་བཀོད་ལ། འབུལ་ཚན་རེ་སོང་བ་དང་ཡམ་ཤིང་དང་ཀུ་ཤ་ཚན་པ་རེ་རང་རང་གི་གནས་སུ་བཞག་ཅིང་། སྲེག་རྫས་གཞན་རྣམས་ཁ་གསོ། རང་གི་མདུན་དུ་དུང་ཆོས་དྲི་བཟང་གི་ཆུས་གང་བ་ནི་བསང་ཆུ།
ཀུ་ཤའི་འཐོར་གཡབ། རྡོ་རྗེ་དྲིལ་བུ། ནང་མཆོད། ཌཱ་མ་རུ། འཐོར་ནས། རྡོ་རྗེ་དྲིལ་བུའི་བར་དུ་དགང་གཟར་བླུགས་གཟར་ཁ་སྦྱར་ལ་བཞག སོ་སོར་བཞག་ན་བར་ཆད་ཀྱི་ཆོས་ཡིན་གསུངས། གྲུབ་ན་ཐབ་དང་སྒྲུབ་པ་པོའི་བར་དུ་འཇིམ་པ་ལས་བྱས་པའི་མེ་ཡོལ་དཀར་ཞལ་གྱིས་བྱུགས་པ་ལ། གངས་རི་དང་ཆུ་རིས་དང་ཝྃ་ཡིག་བྲིས་ལ། གོང་གི་རྫས་རྣམས་ལ་ནང་མཆོད་ནས་གཏོར་ལ་བཞག
དྲུག་པ་སྒྲུབ་པ་པོ་ནི། རང་འདོད་ལྷ་ཡི་ང་རྒྱལ་གྱིས། ། ལས་ཀུན་བྱེད་པའི་སྦྱིན་སྲེག་སྟེ། ། ཚད་དང་དབྱིབས་དང་ཁ་དོག་དང་། ། ཞི་བ་དང་མཐུན་ཤར་དུ་བལྟ། ། ཞེས་གསུངས་པ་ལྟར། རྣལ་འབྱོར་པ་རྣམས་ཁྲུས་བྱས་ལ་འབྱོར་ན་གོས་རྒྱན་དཀར་པོས་བརྒྱན་ལ། སྡིག་པ་དང་བར་ཆད་ཞི་བར་འདོད་པའི་བསམ་པས། སྔར་བཤམས་པའི་སྟན་ལ་ཁ་འཇིག་རྟེན་པའི་ཤར་དུ་བལྟས་ཏེ།་་་་་ ཕྱག་ལེན་བདེ་བས་འདི་ལྟར་མཛད།
སྐྱིལ་ཀྲུང་སམ་པུས་འཁྱུད་དང་བཅས་པའི་ཙོག་བུ་རྐང་གཉིས་ཅུང་ཟད་བསྣོལ་བ་རིག་བྱེད་འདོན་པ་ལྟ་བུའི་སྤྱོད་ལམ་གྱིས་འདུག་གོ ། དངོས་གཞི་ལ། བདག་གི་རྣལ་འབྱོར་མེ་བཙལ་ཡོ་བྱད་བསང་། ། ཐབ་ཁུང་འདུས་བྱས་འཇིག་རྟེན་མེ་ལྷ་མཆོད། ། འདས་པའི་མེ་ལྷ་མཆོད་རྣམས་དངོས་གཞིའི་ཆོས། ། ཞེས་པ་ལྟར་ལས། དང་པོ་བདག་གི་རྣལ་འབྱོར་ནི། སྐྱབས་འགྲོ་ནས་བརྩམས་ཏེ་བཟླས་པའི་བར་མངོན་པར་རྟོགས་པ་ཡན་ལག་དྲུག་པ་ལུས་དཀྱིལ་དང་བཅས་པ་གཞུང་བསྲང་ལ། བཟླས་པ་བསྡུས། བདེ་བར་གཤེགས་པ་སོགས་ཀྱི་མཇུག་ཏུ།
ཡིད་ཀྱིས་སྤྲུལ་པའི་མཆོད་པ་རྣམས། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་འཐུང་། མཆོད་ཡོན། མེ་ཏོག བདུགསྤོས། མར་མེ།
དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་ནི་རི་ཧཱུྃ་ཁཾ་སྭཱཧཱ། ཞེས་སོགས་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས་ལ། ཨོཾ་བྷ་ག་ཝན་མཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝཱ་ར་ཞེས་པའི་མཚན་སྔགས་རེ་རེའི་མགོར་སྦྱར་བའི་ཆུ་བཞི་ཉེར་སྤྱོད་རོལ་མོ་དང་བཅས་པས་མཆོད། ཧཱུྃ་ཨཾ་གཾ་ཙཾ་བཾ་གྷཾ་པཾ་ཤཾ་ལཾ་ཌཾ་ཨོཾ་ཨཱཿཧཱུྃ་ཞེས་ནང་མཆོད་ཕུལ། ཐལ་མོ་སྦྱར་ལ། དཀར་མོ་རི་དྭགས་སོགས་ཀྱིས་མཆོད། ཁྱོད་ནི་རྣལ་འབྱོར་མ་ཚོགས་སོགས་ཀྱིས་བསྟོད།
རང་གི་སྙིང་ཁའི་ས་བོན་གྱི་འོད་ཟེར་གྱིས་སྣོད་བཅུད་དང་དཀྱིལ་འཁོར་རིམ་གྱིས་བསྡུས་ལ། ཡུམ་ཡབ་ལ་ཐིམ། ཞལ་ཕྱག་ལྷག་མ་རྣམས་རྩ་བའི་ཞལ་ཕྱག་ལ་ཐིམ་སྟེ། རང་ཧེ་རུ་ཀ་ཕྱག་གཉིས་པར་གྱུར་པར་བསམ། འདི་ནས་བརྩམས་ཏེ་སྦྱིན་སྲེག་གི་ཆོ་ག་མ་གྲུབ་ཀྱི་བར་ལ་ལག་པ་གཉིས་པུས་མོ་ལས་ཕྱིར་མི་འདའ་བ་ལ་བསླབ་བོ།་་་་་ འཇམ་པའི་དབྱངས་མཆེད་ཀྱི་ཕྱག་ལེན་ལ། ལག་པ་པུས་མོའི་ཕྱིར་འདས་ཀྱང་ཉེས་པ་ཆེར་མེད་ལགས། ངག་བཅད་ནི་ངེས་པར་བྱ་དགོས་ཤིང་། ཆབ་སང་ནམ་དགོས་ལ་ཕྱིར་ཕྱིན་པས་ཆོག་པ་སོགས་ཕྱག་ལེན་འཇུག་པ་བདེ་བའི་ཕྱིར་མཛད་པ་ཡིན་གསུངས་སོ། ། གཉིས་པ་མེ་བཙལ་ཞིང་སྒྲུབ་པ་ནི།
དཔལ་འབར་ཆེ་བ་ཞིག་ལ་གོང་དུ་བཤད་པའི་མེ་སྦར་ཏེ། རྩྭ་སྐམ་པོ་གཞན་དང་བཅས་པའི་ལག་པ་གཉིས་ཀས་གུས་པའི་ཚུལ་གྱིས་ཐབ་ལ་གཡས་ནས་ཟླུམ་པོར་བསྐོར་ཞིང་ངག་ཏུ། དེ་ཝ་པི་ཙུ་ལན་གསུམ་བརྗོད་ལ། ཨོཾ་ཛྭ་ལ་ཛྭ་ལ་རྃ། ཞེས་བརྗོད་དེ། ཐབ་ཀྱི་ནང་གི་ཏིང་ལོ་སྦར་ལ་མེ་གསོ། དེ་ནས་ཁུ་ཚུར་གཉིས་བཅངས་པའི་མཐེ་བོང་བརྐྱངས་པ་བྱང་ཆུབ་མཆོག་གི་ཕྱག་རྒྱས་དགང་བླུགས་བཟུང་ལ། བླུགས་གཟར་མར་དང་བཅས་པས་དགང་གཟར་གྱི་ཁ་ལ་རེག་ཅིང་བླུགས་གཟར་གྱི་མར་བུད་ཤིང་ལ་ཁྱབ་པར་བླུག་སྟེ། ཨོཾ་ཛྭ་ལ་ཛྭ་ལ་རྃ་ཞེས་བརྗོད། གསུམ་པ་ཐབ་དང་ཡོ་བྱད་བསང་བ་ནི།
རང་ལྷའི་ང་རྒྱལ་གྱིས་བསང་ཆུ་ལ། ཨ་མྲྀ་ཏའམ། ཧཱུྃ་རིང་པོ་འབའ་ཞིག་བརྗོད་པས། རྫས་རྣམས་ཀྱི་མ་དག་པ་སེལ་བའི་ནུས་པ་དང་ལྡན་པར་བསམ་ལ། སྔགས་དེ་གཉིས་གང་རུང་བརྗོད་ཅིང་ཀུ་ཤའི་འཐོར་གཡབ་ཀྱིས་ཐབ་དང་ཡོ་བྱད་ཐམས་ཅད་ལ་བསང་གཏོར་བྱས་ཏེ་བགེགས་བསལ་ལ། སྲེག་རྫས་དང་མཆོད་རྫས་རྣམས། སྭཱ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་སྲེག་རྫས་དང་མཆོད་རྫས་རྣམས་དྭངས་ཤིང་ཐོགས་པ་མེད་པ་ལྷ་མཉེས་པ་དང་སོ་སོའི་ལས་སྒྲུབ་པའི་ནུས་པ་དང་ལྡན་པར་གྱུར་པར་བསམ་ལ། ཨོཾ་ཨཱཿཧཱུྃ་སྭཱཧཱས་ཡམ་ཤིང་། ཨོཾ་ཤྲཱི་སྭཱཧཱས་མར།
ཨོཾ་ཛཱིཾ་སྭཱཧཱས་འབྲུ། ཨོཾ་སྭ་སྭཱཧཱས་རྫས་ཐམས་ཅད་བཀྲུ། ཨོཾ་ཀུ་རུ་ཀུ་རུ་སྭཱཧཱས་རྫས་ཐམས་ཅད་སྦྱངས། ཨོཾ་ནི་རི་ཧཱུྃ་ཁཾ་སྭཱཧཱ་ཞེས་སོགས་མཆོད་པ་རྣམས་ཀྱང་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས། མཆོད་རྫས་བྱིན་རླབས་འདི་འོག་ཏུ་བཤད་ཀྱང་ཕྱག་ལེན་ལ་འདིར་མཛད་པ་ཆོ་ག་ཟོར་ཡང་བའི་ཆེད་ཡིན་ནོ། ། བཞི་པ་ཐབ་ཁུང་མངོན་པར་འདུས་བྱ་བ་ནི། ཐབ་སྭ་བྷཱ་ཝས་སྟོང་པར་སྦྱངས་ལ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ། ཁ་ཁྱེར་རམ་མུ་རན་ལ་རྡོ་རྗེའི་འཕྲེང་བས་མཚན་པ། ཕྱི་རོལ་ཏུ་སྟེགས་བུ་གྲུ་བཞི་པའི་ཟུར་བཞིར་ཟླ་ཕྱེད་རྡོ་རྗེས་མཚན་པ་བྲིས་པ་དང་གཉིས་སུ་མེད་པར་གྱུར་པར་བསམ་མོ། །
ལྔ་པ་འཇིག་རྟེན་པའི་མེ་ལྷ་མཆོད་པ་ནི། མེ་འབར་བའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ། རཾ་ལས་བགྲང་འཕྲེང་རཾ་གྱིས་མཚན་པ་ལས་འོད་འཕྲོས། འདུས་ཡོངས་སུ་གྱུར་པ་ལས་མེ་ལྷ་ར་སྐྱེས་ལ་ཞོན་པ་ཞལ་གཅིག་ཕྱག་གཉིས་པ། གཡས་བགྲང་འཕྲེང་། གཡོན་སྤྱི་བླུགས་འཛིན་པའམ། ཡང་ན། ཕྱག་བཞི་པ་གཡས་མཆོག་སྦྱིན་དང་བགྲང་འཕྲེང་། གཡོན་དབྱུག་གུ་དང་སྤྱི་བླུགས་འཛིན་པ། ལུས་པོ་མེའི་རང་བཞིན་དམར་པོ།
ཞལ་གྱི་དཀྱིལ་འཁོར་དཀར་པོ་ལས་འོད་ཟེར་དཀར་པོ་འཕྲོ་བ། གསུས་ཁྱིམ་ཆེ་བ་རལ་པའི་ཐོར་གཙུག་ཅན་ཨག་ཚོམ་འཕྱང་བ་དྲང་སྲོང་གི་ཚོགས་ཀྱིས་བསྐོར་བ། དེའི་མིག་ཏུ་གཏི་མུག་རྡོ་རྗེ་མ་སོགས་ཀྱི་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པ་མན་ངག་ལུགས་ཀྱི་སྐབས་སུ་འདིར་མཛད། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་དྲང་སྲོང་གི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་དང་ལག་པ་གཉིས་ཀྱི་མཐེ་བོ་གུང་མོའི་རྩ་བར་བཞག མཛུབ་མོས་གུང་མོའི་རྒྱབ་ནས་བཀག་པ་དབྱུག་གུ་རྩེ་གསུམ་གྱི་ཕྱག་རྒྱ་རྣ་བའི་དྲུང་དུ་གཡབ་ཅིང་། ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། སྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། །
གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨགྣ་ཡེ་མཧཱ་ཏེ་ཛཿ སརྦ་ཀརྨ་པྲ་སཱ་ད་ཀ མཧཱ་བྷཱུ་ཏ་དེ་ཝ་རི་ཥི་དྭཱི་ཛ་ས་ཏ་མ། གྲྀ་ཧཱི་དྭཱ་ཨཱ་ཧུ་ཏིཾ་ཨཱ་ཧ་ར། ཨསྨིན་སན་ནི། ཧི་ཏོ་བྷ་ཝ།
ཞེས་པས་སྤྱན་དྲངས། ཨོཾ་པདྨ་ཀ་མ་ལཱ་ཡ་སཏྭཾ། ཞེས་བརྗོད་ལ་ཐབ་ཏུ་མེ་ཏོག་གཅིག་ཕུལ་ཏེ། ཐབ་ཀྱི་ཤར་ལྷོར་པདྨའི་གདན་ལ་བཞུགས་པར་བསམ། དེ་ནས། ཨོཾ་ནི་རི་ཧཱུྃ་ཁཾ་ཞེས་སོགས་ཀྱིས་ཆུ་བཞི་ཕུལ་ལ་རྡོ་རྗེ་རྩེ་ལྔ་པའི་ཕྱག་རྒྱ་བཅིངས་པའམ། སྤོས་དང་བཅས་པའི་རྡོ་རྗེ་དྲིལ་བུ་བཟུང་ལ། ཨོཾ་བཛྲ་ཨ་ན་ལ་མཧཱ་བྷཱུ་ཏ་ཛྭ་ལ་ཡ་སརྦ་བྷསྨཱི་ཀུ་རུ་སརྦ་དུཥྚན་ཧཱུྃ་ཕཊ྄། ཏྲཾ་ཤྱ་ཛཿཧཱུྃ་བཾ་ཧོཿ ས་མ་ཡ་སཏྭཾ།
ཞེས་བརྗོད་ལ། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ ཞེས་སོགས་བཞི་ཕྱག་རྒྱ་དང་བཅས་པའམ། ཛཿཧཱུྃ་བཾ་ཧོཿཞེས་པས་བསྟིམ། སླར་ཡང་རང་གི་སྙིང་གའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་རྡོ་རྗེ་བསྡུ་བའི་ཕྱག་རྒྱས་དབང་ལྷ་སྤྱན་དྲངས་ལ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར་བས། སྐུ་གང་།
དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་པར་བསམ། དེ་ནས། ཨོཾ་ཨགྣ་ཡེ་ས་པ་རི་ཝཱ་ར་ཞེས་པའི་མཚན་སྔགས་རེ་རེའི་མགོར་སྦྱར་བའི་ཉེར་སྤྱོད་ལྔ། གྷཎྜེ་ར་ཎི་རོལ་མོ་དང་བཅས་པས་མཆོད། མཚན་སྔགས་ཀྱི་མཐར་ཨོཾ་ཨཱཿཧཱུྃ་ཞེས་པས་ནང་མཆོད་དང་རྡོ་རྗེ་དྲིལ་བུ་འཛིན་པས་དཀར་མོ་རི་དྭགས་སོགས་དང་། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱཀྐིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། །
ཅེས་པས་བསྟོད། བློ་ཁོག་ཆུང་བས་གོང་དུ་ཏིང་ངེ་འཛིན་གྱི་མེ་སྦར་ལ་སྐབས་འདིར་དངོས་སུ་སྦར་ཞེས་གསུངས་ཀྱང་ལག་ལེན་སྔ་མ་བདེའོ། ། དེ་ནས་ཀུ་ཤའི་ཆུན་པོ་བརྒྱད་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་དྭངས་ཤིང་ཐོགས་པ་མེད་པ་ཐབ་དང་ཡོ་བྱད་རྣམས་ཀྱི་འབགས་པ་དང་མ་དག་པ་ཐམས་ཅད་སེལ་བའི་ནུས་པ་དང་ལྡན་པར་གྱུར་པར་བསམ་སྟེ། ཨོཾ་ཀུ་ཤ་འདི་ནི་བཟང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། ཚངས་པ་ཡི་ནི་དག་བྱེད་ཡིན། ། དཀོན་མཆོག་གསུམ་གྱི་དག་བྱེད་དེ། ། དེས་བདག་ལ་གེགས་མེད་ཅིང་ཞི་བར་མཛོད་ཅིག ཨོཾ་བཛྲ་སཏྭ་ཨ།
ཞེས་རེ་རེ་བརྗོད་དེ་ཐབ་ཀྱི་མདུན་ནས་གཡས་སྐོར་གྱི་རིམ་པས་ཕྱོགས་མཚམས་བརྒྱད་དུ་རྩེ་མོ་གཡས་སྐོར་དུ་བཀྲམ་མོ། ། དེ་ནས་གཟར་བུ་གཉིས་བྱང་ཆུབ་མཆོག་གི་ཕྱག་རྒྱས་བཟུང་སྟེ། མེ་ལྷའི་ཞལ་ཅུང་ཟད་གདེངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རཾ་བསམས། དགང་བླུགས་ཀྱི་གཟར་བུའི་ཁ་ལའང་རཾ་བསམ་སྟེ། ཨོཾ་ཨགྣ་ཡེ་སྭཱཧཱ་ཞེས་ལན་བདུན་བརྗོད་ཅིང་མར་བླུགས་གཟར་བཀང་ལ་མཐར། ཨོཾ་ཨགྣ་ཡེ་ཨཱ་དཱི་བྱ་མཧཱ་ཤྲཱི་ཡེ། ཧ་བྱ་ཀ་བྱ་བཱ་ཧ་ནཱ་ཡ་སྭཱཧཱ། ཞེས་བརྗོད་དེ་གཟར་བུ་གཉིས་ཁ་སྦྱར་ལ་མེ་ལྷའི་ཞལ་དུ་ཕུལ་བར་བསམ་མོ། ། དེ་ལྟར་ལན་གསུམ་གྱིས་བྱོན་ཟན་ཕུལ་ལ། བར་འདིར་མེ་བཀྲ་བརྟག་སྟེ།
ཡང་དག་པ་སྦྱོར་བ་ལས་བྱུང་པ་རྟོགས་སླ་བའི་ཕྱིར་ཚིགས་བཅད་དུ་བརྗོད་ན། གདུགས་དང་རྒྱལ་མཚན་རྡོ་རྗེ་དང་། ། བུམ་པ་པདྨ་ལྕགས་ཀྱུ་དང་། ། སྐུ་གསུམ་པ་དང་གཡས་སུ་འཁྱིལ། ། རྩེ་གཅིག་པ་སྟེ་དབྱིབས་མཆོག་ཡིན། ། རྩེ་གཉིས་རྩེ་གསུམ་འབྲིང་དང་ཐ། ། སྣུམ་དང་གཙང་དང་དབང་པོའི་གཞུ། ། དབང་པོ་སྦས་དང་སེར་དང་དཀར། ། བཻཌཱུརྻ་རྣམས་མདོག་བཟང་ཡིན། ། ངང་པའི་སྒྲ་དང་བུང་བའི་སྒྲ། །
ཟབ་ཅིང་སྙན་པའི་སྒྲ་ནི་བཟང་། ། མདོར་ན་ཡིད་དུ་འོང་བ་ཡི། ། དབྱིབས་དང་དྲི་དང་མདོག་རྣམས་བཟང་། ། མེ་སྟག་འཕྲོ་དང་དུ་བ་མང་། ། རིམ་གྱིས་འབར་ཞིང་མེ་ལྕེ་མཆེད། ། མྱུར་དུ་འབར་ཞིང་གཟི་བརྗིད་ཆུང་། ། ཚང་ཞིང་དམར་ནག་དྲག་ཏུ་འབར། ། རྩེ་གསུམ་གཞིབ་མ་འདྲ་བ་དང་། ། བ་གླང་མགོ་འདྲ་དྲི་མི་ཞིམ། ། མདོར་ན་ཡིད་དུ་མི་འོངས་པ། །
མཚན་ངན་རྣམས་ཀྱང་བརྟག་པར་བྱ། ། ཞི་བ་དཀར་དང་རྒྱས་པ་སེར། ། དབང་ལ་དམར་པོ་དྲག་ལ་གནག ། འདི་ནི་རང་རང་རྟགས་སུ་བཟང་། ། འཇམ་པོ་གསུམ་ལ་འཇམ་པོ་ཡི། ། རྟགས་རྣམས་ཤིས་པར་བཤད་པ་སྟེ། ། ཐ་མའི་ལས་ལ་ངན་པ་བསྔགས། ། རང་རང་རྟགས་དང་མི་མཐུན་ན། ། བགེགས་དང་བཅས་པར་ཤེས་བྱས་ཏེ། ། བདུད་རྩི་འཁྱིལ་པ་ལ་སོགས་པའི། །
ཁྲོ་བོས་བགེགས་རྣམས་ཞི་བ་བྱ། ། ཞེས་དང་། མདོར་བསྡུས་ན། ཁ་དོག་དཀར་ཞིང་སྣུམ་པ་སྒྲ་ཅུང་ཟད་དང་བཅས་པ། དུད་པ་ཆུང་བ་ནི་ཞི་བའི་ལས་ལ་དགེའོ། ། དུ་བ་ཆེ་བ་དང་། མེ་སྟག་རབ་ཏུ་འཕྲོ་བ་ནི་བགེགས་དང་བཅས་ངན་པ་ཡིན་པས་ཧཱུྃ་ཞེས་བརྗོད་ཅིང་བསང་ཆུས་ཕྱོགས་ཀུན་ཏུ་གཏོར་ཏེ་བགེགས་བསལ་ལོ། ། དེ་ནས་མེ་ཏོག་ལ་སོགས་པའི་མཆོད་པ་ལྔས་མཆོད་ལ། ཡམ་ཤིང་ལ་སོགས་པ་འོག་ནས་འབྱུང་བའི་སྲེག་རྫས་རྣམས་རིམ་པ་བཞིན་ལག་པ་གཡོན་དུ་བཟུང་། གཡས་པའི་མཐེབ་སྲིན་གྱིས་སྟེང་ནས་བླངས་ཤིང་ཅུང་ཟད་བསྐོར་ཏེ་མཆོག་སྦྱིན་གྱི་ཕྱག་རྒྱས་དབུལ།
དེ་ཡང་། ཡམ་ཤིང་བྱང་ཆུབ་ཀྱི་ཤིང་དུ་མོས་ཏེ། ཨོཾ་བོདྡྷི་བྲྀཀྵ་ཡ་སྭཱཧཱ། ཞེས་པས་བདུན་ནམ་ཉེར་གཅིག་ལ་སོགས་པ་ཕུལ་བའི་མཐར། ཨོཾ་བོདྡྷི་བྲྀཀྵ་ཡ་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་། སྒྲིབ་པ་བག་ཆགས་དང་བཅས་པ་ཐམས་ཅད་དང་། གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤནྟིཾ་ཀུ་རུ་སྭཱཧཱ་ཞེས་བརྗོད། དེ་བཞིན་དུ་འོག་མ་རྣམས་ལ་ཡང་དེའི་རིགས་པས་ཤེས་པར་བྱས་ལ། ཨོཾ་ཨགྣ་ཡེ་སྭཱཧཱ། ཞེས་པས་མར་དང་།
ཨོཾ་སརྦ་པཱ་པཾ་ད་ཧ་ན་བཛྲ་ཡཱ་སྭཱཧཱ། ཞེས་པས་ཏིལ་ལམ་ཡུངས་དཀར་དང་། ཨོཾ་སརྦ་སཾ་པ་དེ་སྭཱཧཱས་ཞོ་དང་སྦྱར་བའི་ཟས་མཆོག་དང་། ཨོཾ་བཛྲ་བི་ཛཱ་ཡ་སྭཱཧཱས་འབྲས་སོ་བ་དང་། ཨོཾ་བཛྲ་པུཥྚ་ཡེ་སྭཱཧཱས་འབྲས་དང་། ཨོཾ་མཧཱ་བེ་ག་ཡ་སྭཱཧཱས་ནས་དང་། ཨོཾ་བཛྲ་གྷསྨ་རཱ་ཡ་སྭཱཧཱས་གྲོ་དང་། ཨོཾ་མཧཱ་བ་ལ་ཡ་སྭཱཧཱས་སྲན་མ་དང་། ཨོཾ་བཛྲ་ཨཱ་ཡུ་ཥེ་སྭཱཧཱས་དུར་བ་དང་། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱཧཱས་ཀུ་ཤ་རྣམས་ཕུལ་ལ་སྡེ་ཚན་རེ་རེའི་མཐར་གོང་ལྟར་གྱི་སྤེལ་ཚིག་སྦྱར་རོ། །
གོ་རིམ་འདི་རྣམས་སྲེག་རྫས་བཤམས་པའི་སྐབས་སུ་གསུངས་པའི་གོ་རིམ་བཞིན་བྱས་པ་ཡིན་པས་དེའི་སྐབས་སུ་བཤད་པའི་སྡོམ་ཚིག་བློ་ལ་ངེས་པ་གལ་ཆེའོ། ། དེ་ལྟར་མེ་ལྷ་ལ་བསྲེག་རྫས་ཇི་ཙམ་འབྱོར་པ་ཕུལ་བའི་མཐར་གོང་ལྟར་མཆོད་བསྟོད་བྱས་ལ། ཨོཾ་པྲོཀྵ་ཎ་པྲ་ཏིཙྪ་སྭཱཧཱ་ཞེས་པས་བསང་གཏོར་དང་། ཨོཾ་ནི་རི་ཧཱུྃ་ཁཾ་སྭཱཧཱ་ཞེས་པས་ཞབས་བསིལ་ཕུལ་ལ་མར་བླུགས་གཟར་གང་ཐབ་དུ་བླུགས་ཏེ། ཨོཾ་བཛྲ་ཛྭ་ལ་རཾ། ཞེས་བརྗོད་ལ། མེ་ལྷ་འབར་བའི་རྣམ་པར་གྱུར་པར་བསམ་མོ། ། དྲུག་པ་འདས་པའི་མེ་ལྷ་མཆོད་པ་ནི། མེ་འབར་བའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཞེས་སོགས་ཀྱིས་སྲུང་འཁོར་ཐུན་མོང་སྒྲུབ་ཐབས་ལྟར་གསལ་བཏབ། སྤྲོ་ན།
དེ་ལྟ་བུའི་སྲུང་བའི་འཁོར་ལོའི་ནང་དུ་ཨེ་ལས་ཆོས་ཀྱི་འབྱུང་གནས་ཞེས་པ་ནས། གཞལ་ཡས་ཁང་ལྷའི་གདན་དང་བཅས་པའམ། དེ་ཙམ་མི་ནུས་ན་སྲུང་བའི་འཁོར་ལོའི་ནང་དུ་པཾ་ལས་པདྨ་འདབ་མ་བརྒྱད་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་ཞེས་པ་ནས། ནུབ་བྱང་དུ་ཐགས་བཟང་རིས་དུད་ཁ་རྣམས་འགྱེལ་ཞིང་གདོང་གྱེན་དུ་ཕྱོགས་པའི་གདན་དང་བཅས་པར་གྱུར། ཅེས་པའི་བར་བརྗོད་ཅིང་གསལ་གདབ། དེ་ནས་ཧཱུྃ་ཤྲཱི་ཧེ་བཛྲ་ན་མཿ དབུས་ཀྱི་གདན་གྱི་སྟེང་དུ་བཅོམ་ལྡན་འདས་སྙིང་པོ་ཀྱེ་རྡོ་རྗེ་ཞེས་སོགས་དང་། ནཾ་ནཻ་རཱཏྨ་ན་མཿ དེའི་པང་ན་ཡུམ་རྡོ་རྗེ་བདག་མེད་མ་ཞེས་སོགས་ཀྱིས་གཙོ་བོ་ཡབ་ཡུམ་བསྐྱེད། དེ་བཞིན་དུ།
གཾ་གཽ་རཱི་ན་མཿ ཤར་དུ་གཽ་རཱི་ནག་མོ་སོགས་དང་། ཙཾ་ཙཽ་རཱི་ན་མཿ ལྷོར་ཙཽ་རཱི་དམར་མོ༞བཾ་བཻ་ཏ་ལཱི་ན་མཿ ནུབ་ཏུ་བཻ་ཏ་ལཱི་སེར་མོ༞ གྷཾ་གྷསྨ་རཱི་ན་མཿ བྱང་དུ་གྷསྨ་རི་ལྗང་ཁུ༞ པཾ་པུཀྐ་སཱི་ན་མཿ བྱང་ཤར་དུ་པུཀྐ་སཱི་སྔོན་མོ༞ ཤཾ་ཤ་ཝ་རཱི་ན་མཿ ཤར་ལྷོར་རི་ཁྲོད་མ་དཀར་མོ༞ ལཾ་ཙཎྜ་ལཱི་ན་མཿ ལྷོ་ནུབ་ཏུ་གདོལ་པ་མོ་སྔོན་མོ༞ ཌཾ་ཌོཾ་བཱི་ནཱི་ན་མཿ ནུབ་བྱང་དུ་གཡུང་མོ་ཁ་དོག་སྣ་ཚོགས་པ།
ཞེས་སོགས་བརྗོད་ཅིང་ཞལ་ཕྱག་རྣམས་སྒྲུབ་ཐབས་ལྟར་གསལ་བཏབ་ལ། ལྷ་ཐམས་ཅད་མདངས་དང་འོད་ཟེར་དཀར་པོ་འཕྲོ་བར་བསམ་མོ། ། དེ་ནས་མན་ངག་ལུགས་ལ་སྐབས་འདིར། དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། ཞེས་སོགས་ཀྱིས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་ལ། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱཻ་རྡོ་རྗེ་ལྷ་དགུའི་དཀྱིལ་འཁོར་གྱི་ལྷ་ཚོགས་ཀྱི་རྣམ་པར་ཨོཾ་བཛྲ་ས་མཱ་ཛཿ ཞེས་དང་། རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། སྤྲོ་ན་སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། དམིགས་མེད་མཁའ་ལྟར་དག་ཅིང་ཁྱབ་པ་ཡི། །
ཆོས་སྐུ་ནམ་མཁའ་ལྟ་བུར་དབྱེར་མེད་ཀྱང་། ། ཐབས་དང་ཤེས་རབ་གཟུགས་བརྙན་སྐུར་སྟོན་པའི། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། ཞེས་དང་། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ཞེས་སོགས་ཚིག་བཅད་གཅིག་གི་མཐར། ཨོཾ་ཨེ་ཧྱེ་ཧི་བྷ་ག་ཝན་ས་མ་ཡ་ཨརྩ་མ་ན་ཨརྒྷཾ། པཱ་དྱཾ་པྲ་ཏིཙྪ་པུ་ཛ་ནོ་པ་ཙརྻ་པྲ་སིདྡྷི་མེ་ཞེས་བརྗོད་ལ། སྒྲུབ་ཐབས་ལྟར་མཆོད་བསྟོད་བྱས་ཏེ་དགུག་གཞུག་བྱ། སླར་ཡང་ཐུགས་ཀའི་ས་བོན་གྱི་འོད་ཀྱིས་དབང་ལྷ་སྤྱན་དྲངས།
ལྷ་མོ་བརྒྱད་ཀྱིས་མཆོད། ཞེ་སྡང་རྡོ་རྗེ་ཕྱག་འཚལ་བསྟོད། ། ཅེས་སོགས་དང་། བཅོམ་ལྡན་དེ་བཞིན་གཤེགས་པ་ཀུན། ། ཞེས་སོགས་ཀྱིས་བསྟོད་ཅིང་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱིས། ། ཞེས་སོགས་གསུང་ཞིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཙོ་བོ་ལ་རྣམ་པར་སྣང་མཛད།
ཡུམ་དང་གཽ་རཱི་དང་པུཀྐ་སཱི་ལ་མི་བསྐྱོད་པ། ཞེས་སོགས་ཀྱིས་རྒྱས་བཏབ། ལྷ་ཐམས་ཅད་འཛུམ་ཞིང་ཞི་བ་འོད་ཟེར་དཀར་པོ་འཕྲོ་བ་དང་བསྡུད་པའི་སྒོ་ནས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་ཞི་བའི་ལས་མཛད་པར་བསམ་ལ། སླར་ཡང་ཧཱུྃ་ཞེས་བརྗོད་ཅིང་ཐབ་དང་ཡོ་བྱད་ཐམས་ཅད་ལ་བསང་ཆུས་གཏོར་ཏེ་མི་གཙང་བ་དང་ཉེས་པ་ཐམས་ཅད་དག་པར་བསམ་མོ། ། དེ་ནས་གཟར་བུ་གཉིས་བླངས་ཏེ་ལྷ་ཐམས་ཅད་ཀྱི་ཞལ་ཅུང་ཟད་གདང་བར་བསམ་པ་སོགས་སྔར་ལྟར་གསལ་བཏབ་སྟེ། ཨོཾ་དེ་ཝ་པི་ཙུ་བཛྲ་ཧཱུྃ་ཧཱུྃ་ཕཊ྄་སྭཱཧཱ། ཞེས་ལན་འགའ་ཞིག་བརྗོད་པས་མར་ལ་བསྔགས་ཏེ། ཨོཾ་ཨགྣ་ཡེ་སྭཱཧཱ། ཞེས་པ་ལན་བདུན་གྱིས་བླུག་གཟར་གྱི་མར་བླུགས་པས་དགང་གཟར་བཀང་ལ་མཐར། ཨགྣ་ཡེ་ཨཱ་དཱི་བྱཱ་དཱི་བྱ།
ཞེས་སོགས་ཀྱི་མཐར། བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་ཞེས་སོགས་སྤེལ་ཚིག་གོང་ལྟར་བརྗོད་དེ་གཟར་བུ་གཉིས་ཁ་སྦྱར་ལ་ལྷ་ཐམས་ཅད་ཀྱི་ཞལ་དུ་དུས་གཅིག་ལ་ཕུལ་བར་བསམ། དེ་ལྟ་བུ་ལན་གསུམ་ལ་སོགས་པས་བྱོན་སྐྱེམས་ཕུལ་ལ། སྐབས་འདིར་མཆོད་བསྟོད་རྒྱས་པ་བྱེད་པར་བཤད་ཀྱང་ཕྱག་ལེན་ལ་གོང་བདག་བསྐྱེད་ཀྱི་མཇུག་ཏུ་བཤད་པ་ལྟར་ཕྱི་ནང་ཡིད་ལས་བྱུང་བ་དང་། བསྟོད་པའི་མཆོད་པ་ཙམ་མཛད་པས་ལག་ལེན་བདེའོ། ། དེ་ནས་ཡམ་ཤིང་ནས་བརྩམས་ཏེ་སྲེག་རྫས་རྣམས་སྡེ་ཚན་རེ་རེའི་ཐོག་མར་དེ་ཝ་པི་ཙུ་ཚར་གསུམ་མམ་ལྔ་ལ་སོགས་པ་དང་། མཇུག་ཏུ་སྤེལ་ཚིག་གོང་ལྟར་བརྗོད་ཅིང་བརྒྱ་རྩ་ལ་སོགས་པ་ཇི་ཙམ་འབྱོར་པ་འབུལ་དགོས་པས།་་་་་ འདིར་སྐབས་གོང་འོག་གི་བཅུ་གཅིག་ཚན་གཉིས་ལ་སོ་སོའི་རྫས་སྔགས་ཀྱིས་འབུལ་ཞིང་། བར་སྐབས་ཀྱི་བཅུ་གཅིག་ཚན་རྣམས་དེ་ཝ་པི་ཙུ་འབའ་ཞིག་གིས་འབུལ་བ་ཕྱག་ལེན་ལགས། ལོགས་ནས་སྒྲུབ་གཡོག་གཅིག་གིས་གྲངས་་་་་་རྫས་རྣམས་གྲངས་བཅུ་གཅིག་འབུལ་བ་ནི།
གཅིག་ཁ་སྐོང་བ་ཡིན་པས། གྲངས་ནི་བཅུའི་བར་སོ་སོ་ལ་བཟུང་ཞིང་། བཅུ་གཅིག་པའི་སྐབས་སུ་འབུལ་བ་བནྡྷ་ལགས་ཞེས་བརྗོད། བཟུང་ལ་བསྙེན་པ་ཁ་གསོ་བ་ལ་སོགས་པའི་དུས་སུ། དེ་ཝ་པི་ཙུ་སྟོང་ཕྲག་གཅིག་བགྲང་བ་དང་བསྟུན་སྣོད་ཅིག་ཏུ་གཡས་པའི་མཐེབ་སྲིན་གྱིས་ཏིལ་གསོག་ཅིང་གྲངས་སོང་བ་དང་འབུལ། དེ་ནས་སླར་ཡང་ཡམ་ཤིང་ལ་སོགས་པ་གོང་ལྟར་འབུལ་བ་དང་། དེ་ཝ་པི་ཙུ་སྟོང་ཕྲག་བགྲང་བ་སོགས་པ་ལན་བཅུའི་བར་དུ་བྱས་པས། ཐུན་རེ་ལ་སྔགས་ཁྲི་ཚོ་རེ་འགྲོ་ཞིང་། དེ་ལྟར་ཐུན་བཞིར་བྱས་པས་བཅུ་ཆའི་སྦྱིན་སྲེག་འགྲུབ་པ་སྟེ། གསང་སྔགས་འབུམ་ཕྲག་གཅིག་ལ་ནི། །
སྦྱིན་སྲེག་ཁྲི་ཕྲག་བྱ་བར་བཤད། ། ཅེས་གསུངས་པས་སོ། ། འདིར་ནི་དེ་ཝ་པི་ཙུ་ལ་གྲངས་བཟུང་བ་ནི། གོང་དུ་སྙིང་པོ་ལ་བཞི་འབུམ་གྱི་བསྙེན་པ་བྱས་པས་དེའི་བཅུ་ཆ་ལ་དགོངས་ཏེ། འཇམ་པའི་དབྱངས་མཆེད་ཀྱི་ཕྱག་ལེན་ཐུན་མོང་མ་ཡིན་པ་ཡིན་ཞིང་། ས་ལོ་ཙཱ་བས་ཀྱང་རྡོ་རྗེ་ཕུར་པའི་བསྙེན་སྒྲུབ་གསལ་བྱེད་ལས། གྲངས་ནི་རྫས་ཏིལ་ལམ་ཡུངས་ཀར་གང་རུང་། སྔགས་ཀཱི་ལ་ཡ་ཁོ་ནས་གྲངས་བཟུང་བར་གསུངས་ཤིང་། རྗེ་བཙུན་ཨེ་ཝྃ་པ་རྣམས་ཀྱང་། ཀུན་རིག་གི་སྐབས་སུ་རྩ་རིག་གམ་བསྐྱེད་སྔགས་ལ་གྲངས་བཟུང་བར་གསུངས་ཤིང་།
མི་འཁྲུགས་པའི་སྐབས་ཀཾ་ཀ་ནི་ལ་གྲངས་བཟུང་བར་གསུངས་ལ། ཡང་ཨེ་ཝཾ་པ་རྣམས་ཀྱཻ་རྡོ་རྗེའི་སྦྱིན་སྲེག་སྐབས། གྲངས་ཏིལ་སྔགས་ལ་འཛིན་པར་མཛད་པ་ནི། བསྙེན་པའི་སྐབས་སུ་སྙིང་པོ་ལ་བཞི་འབུམ་གྱི་གྲངས་མ་བཟུང་བ་དང་། རྩ་སྔགས་ལ་བཅུ་ཆའི་གྲངས་འཛིན་མི་ཐུབ་པ་ལ་དགོངས་པ་འདྲ་སྙམ་མོ། ། གང་ལྟར་སྒྲུབ་གཡོག་གཅིག་གིས་མེ་རྒྱུན་མ་ཆད་ཙམ་གྱིས་བུད་ཤིང་ཡང་འཇུག་གོ ། དེ་ལ་ཡམ་ཤིང་ནི་མེ་འོད་འབར་བ་ལ། ཞུ་བའི་རྫས་རྣམས་ནི་ལྷ་ཐམས་ཅད་ཀྱི་ཞལ་དུ། གོང་བུའི་རྫས་རྣམས་ནི་ཕྱག་ཏུ། ཀུ་ཤ་ནི་དབུའི་གཙུག་ཏོར་ལ་ཕུལ་བར་བསམ་མོ། །
སྲེག་རྫས་རྣམས་རྫོགས་པ་དང་། གོང་བྱོན་སྐྱེམས་ཀྱི་སྐབས་སུ་བཤད་པ་ལྟར་མར་དགང་བླུགས་གསུམ་ཕུལ། མཆོད་པ་རྣམས་ཁ་གསོས་ལ། བྱིན་གྱིས་བརླབས་ཏེ་ཕྱིའི་མཆོད་པ་རྣམས། དྲི་མེད་ཡིད་དུ་འོང་བ་ཡི། ། ཞེས་བྱ་བ་ལ་སོགས་པ་ཚིག་བཅད་སྔགས་དང་ཕྱག་རྒྱ་དང་བཅས་པས་མཆོད། ནང་མཆོད་ཀྱི་ཕུད་ནས་བླངས་ཏེ། ཕྱོགས་བཅུ་དུས་གསུམ་གྱི་སོགས་བླ་མ་བརྒྱུད་པ་དང་བཅས་པ་དང་། ཡི་དམ་སོ་སོ་ལ་ཕུལ། འཇིག་རྟེན་ལས་འདས་པའི་གཏོར་མ་ལ་བར་ཕུད་ཕུལ།
ལྷག་མ་ཆོས་སྐྱོང་དང་འབྱུང་པོ་དང་རིགས་དྲུག་ལ་སོགས་པའང་མཆོད་ལ། རང་གི་སྙིང་ཁའི་ཧཱུྃ་ལྷ་ཐམས་ཅད་ཀྱི་ངོ་བོ་མཆོད་པར་བསམ་སྟེ་བདུད་རྩི་ཅུང་ཟད་ལྕེ་ལ་མྱངས་ལ། རྡོ་རྗེ་དྲིལ་བུ་འཛིན་པས་ལྷ་མོ་བརྒྱད་ཀྱི་མཆོད་་་་་་དཀར་མོ་རི་དྭགས། པ་དང་། བསྟོད་ཐུང་་་་་་ཁྱོད་ནི་རྣལ་འབྱོར་མ་ཚོགས། དང་། བསྟོད་་་་་་ཕྱག་ལེན་ལ་ཉི་ཤུ་པ་མཛད། རིང་ལ་སོགས་པ་ཅི་ཤེས་པ་བྱ། འདས་པའི་གཏོར་མ་ནང་མཆོད་ལྟར་བྱིན་གྱིས་བརླབས་ལ། མདུན་བསྐྱེད་ཀྱི་དུར་ཁྲོད་བརྒྱད་དུ་ཧཱུྃ་བརྒྱད་ཅེས་སོགས་ནས།
ཡིད་ལ་འདོད་པ་ཀུན་འགྲུབ་ཤོག་གི་བར་མདུན་བསྐྱེད་དང་འབྲེལ་བའི་གཏོར་བསྔོ་དབང་ཆུ་མཛེས་རྒྱན་ལྟར་བྱས་ལ། བདེ་མཆོག་དང་གུར་་་་་་ཉི་མ་བར་པའི་སྔ་ཐུན་རྗེས་སུ་གཏོར་བསྔོ་འབྲིང་པོ་མཛད། ཞལ་ལ་སོགས་པའི་གཏོར་བསྔོ་རྒྱས་་་་་་སྤྲོ་ན་སྐབས་འདིར་བསྐང་གསོ་ཡང་མཛད། པ། དེའི་སངས་རྒྱས་མྱུར་ཐོབ་ཤོག་གི་བར་བྱས་ལ། ཐལ་མོ་སྦྱར་ཏེ། མགོན་པོ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་སོགས་རང་གི་ཡིད་ལ་གང་འདོད་པའི་དོན་ལ་གསོལ་བ་བཏབ་ལ། སྐབས་འདིར་ཡི་གེ་བརྒྱ་པ་ཅི་ནུས་བཟླས་པའི་མཐར།

མ་འབྱོར་བ་དང་ཉམས་པ་དང་། ། ཞེས་སོགས་ནས།་་་་་ ལྷ་བརྒྱད་ལ་སོགས་པའི་རྟེན་མེད་ན་བརྟན་བཞུགས་བྱ་མི་དགོས་ཤིང་། ལྷ་བརྒྱད་རང་ལ་བསྡུའོ། ། སླར་ཡང་འབྱོན་པར་མཛད་དུ་གསོལ། ། ཞེས་པའི་བར་གཏོར་བསྔོ་བཞིན་བྱས་ལ། གུར་ནས་བཤད་པའི་ཡི་གེ་བརྒྱ་པ་བཟླས་པའི་མཐར། ཨོཾ་ཨཱཿཧཱུྃ། བཛྲ་མུཿ ཞེས་དང་། མཐེབ་སྲིན་གྱིས་སེ་གོལ་གྱི་སྒྲས།
ཡེ་ཤེས་པ་རང་བཞིན་གྱི་གནས་སུ་གཤེགས་པར་བསམ་ལ། སྲིན་ལག་གིས་ཐབ་ཀྱི་ཐལ་བ་ཅུང་ཟད་བླངས་ལ་དཔྲལ་བར་བསྐུས་ཏེ། དམ་ཚིག་པ་རང་ལ་ཐིམ་པར་བསམ་མོ། ། གསུམ་པ་རྗེས་ལ། མེ་ལྷ་ལྷག་མས་མཆོད་དང་གཏོར་མ་གཏང་། ། འདོད་དོན་ཞུས་ལ་གཤེགས་གསོལ་ལྷག་ཆད་བསྐང་། ། ལས་ཀྱི་རྗེས་བསྡུ་བ་སྟེ་དྲུག་ཡིན་ནོ། ། དང་པོ་མེ་ལྷ་མཆོད་པ་ནི། ཐབ་ཁུང་དུ་མར་བླུག་གཟར་གང་དགང་གཟར་ལ་རེག་པ་དང་བཅས་བླུགས་ལ། ཨོཾ་བཛྲ་ཛྭ་ལ་རཾ་ཞེས་བརྗོད་དེ།
མེ་ལྷ་ཞལ་ཕྱག་གི་རྣམ་པ་ཅན་དུ་གྱུར་པར་བསམ་ལ། སྲེག་རྫས་རྣམས་ཀྱི་ལྷག་མ་བདུན་ནམ་ཉེར་གཅིག་ལ་སོགས་པ་ཅི་འབྱོར་པ་ཕུལ་བའི་མཐར་བྱོན་ཟན་གྱི་སྐབས་ལྟར་མར་དགང་བླུག་གསུམ་གང་བའི་སྦྱིན་སྲེག་ཏུ་ཕུལ། ཡོན་བདག་ལ་སོགས་པའི་དོན་དུ་བྱེད་ན། དེའི་ལག་པ་གཡས་པའི་མཐེ་བོང་དགང་གཟར་དང་ལྷན་ཅིག་ཏུ་བཟུང་ལ་གང་བའི་སྦྱིན་སྲེག་ཕུལ་བའི་མཐར། བདག་གམ་ཡོན་བདག་ཆེ་གེ་མོ་ཞེས་བགྱི་བའི་ནད་དང་གདོན་དང་བཀྲ་མི་ཤིས་པ་དང་བྱུར་དང་སྐལ་བ་ངན་པ་ཐམས་ཅད་ཤིནྟིཾ་ཀུ་རུ་སྭཱཧཱ། ཞེས་བདུན་ཚན་གསུམ་པོ་རེ་རེའི་མཐར་བྱའོ། ། གཉིས་པ། མེ་ལྷ་འཁོར་བཅས་ལ་གཏོར་མ་གཅིག་བསངས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པའི་མཐུ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ།
ཞེས་པས་བྱིན་གྱིས་བརླབས། ལག་པ་གཡས་མཆོག་སྦྱིན་གྱི་ཕྱག་རྒྱ་བྱས་ཏེ། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་ཨ་ཀཱ་རོ་མུ་ཁཾ་ཞེས་སོགས་གསུམ་མམ་ལྔས་ཕུལ། མཚན་སྔགས་རེ་རེ་ནས་སྔོན་དུ་འགྲོ་བའི་ཆུ་བཞི་ཉེར་སྤྱོད་རོལ་མོ་དང་བཅས་པ་དང་། ནང་མཆོད། ལྷ་མོ་བརྒྱད་ཀྱི་མཆོད་པ་རྣམས་གོང་བཞིན་བྱ། འཇིག་རྟེན་དབང་ཕྱུག་སོགས་ཀྱི་མཐར། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། །
ཐུགས་རྗེའི་དབང་གིས་སྐུར་སྤྲུལ་པ། ། རིག་སྔགས་སྒྲུབ་པའི་དྲང་སྲོང་ཚུལ། ། ཉོན་མོངས་བསྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་ཆིབས། ། རིག་སྔགས་གསུང་གི་བགྲང་འཕྲེང་འཛིན། ། བདུད་རྩིའི་བཅུད་ལྡན་གྷུ་སྦི་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། །
འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། ཞེས་པས་བསྟོད། གསུམ་པ་ནི། དྲང་སྲོང་ཆེན་པོ་འཁོར་དང་བཅས་པ་ཁྱེད་རྣམས་ཀྱིས་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་ཞེས་སོགས་འདོད་དོན་གསོལ་བ་གོང་ལྟར་བྱའོ། ། བཞི་པ་དང་ལྔ་པ་གོ་རིམ་ཅུང་ཟད་བསྒྱུར་ཏེ། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐངས་ལ། ཨོཾ་པྲོཀྵ་ཎཾ་པྲ་ཏཱིཙྪ་སྭཱཧཱས་བསང་གཏོར་དང་། ཨོཾ་སརྦ་སཾ་ཤོ་དྷ་ན་སྭཱཧཱས་འཐོར་འཐུང་ཕུལ་ལ།
བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་སྒྲུབ་ཀྱི་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཨོཾ་ཨགྣ་ཡེ་གཙྪ་ཞེས་དང་། དབྱུག་གུ་གསུམ་པའི་ཕྱག་རྒྱ་ཕྱིར་བསྐྱེད་དེ། མེ་ལྷ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་པར་བསམས་ལ། སྐྱེ་མཆེད་དྲུག་དང་གནས་གསུམ་བསྲུང་སྟེ། སྨོན་ལམ་དང་བཀྲ་ཤིས་ཅི་ཤེས་པ་བྱའོ། །
སྦྱིན་སྲེག་མི་ཐུབ་ཚེ་སྔགས་ཀྱི་གྲངས་སོང་ནས། ཡར་ངོའི་ཚེས་གང་ཡང་རུང་བའི་གཟའ་སྐར་བཟང་བ་ཞིག་གི་སྔ་ཐུན་གྲོལ་རྗེས་དང་། སྦྱིན་སྲེག་བྱེད་ཚེ་ཉི་མ་གསུམ་པའི་ཐུན་རྗེས་སམ། སང་ཉིན་སྔ་དྲོ་གཏང་རག་གི་ཚུལ་དུ་གཏོར་མ་གསར་པ་བཤམས་ཤིང་། བསྐང་གསོ་་་་་་བཀྲམ་བསྐང་ངམ་བསྡུས་བསྐང་། རྒྱས་བསྡུས་་་་་་མི་ཤེས་ན་མ་བྱས་ཀྱང་རུང་མོད། ཇི་ལྟར་རིགས་པ་བྱས་ལ། སྤྱི་བཏབས་ཀྱིས་གཏོར་མ་སྒྲུབ་ཁང་སྟེང་དུ་ཕུལ་ནས། སྲིད་ཞིའི་དཔལ་འབྱོར་ལ་སོགས་པ་མཇུག་ཆོག་རྣམས་གྲུབ་རྗེས། མཚམས་ཐོ་བསྡུས་ལ་དགའ་སྟོན་རྒྱ་ཆེན་པོས་ཐམས་ཅད་ཚིམ་པར་བྱ་བ་སྟེ་གཞིའི་བསྙེན་པ་བྱ་ཚུལ་གསལ་བར་བཤད་ཟིན་ཏོ། །
དྲུག་པ་ནི། མཆོག་གི་དངོས་གྲུབ་བསྒྲུབ་པ་ཡིན་ན། མེ་མ་ཤིའི་བར་དུ་མི་བསྒུལ། ཤི་བ་དང་གཞན་རེག་ཏུ་མི་གཞུག་པར་རང་གིས་ཕྱགས་ལ་གནས་དབེན་པར་བསྐྱལ། ཐུན་མོང་གི་དངོས་གྲུབ་ཙམ་ལ་འཕྲལ་དུ་ཕྱགས་ལ་ཐབ་ཀྱི་ཤུལ་དང་ཉེ་འཁོར་ཐམས་ཅད་དྲི་ཞིམ་པོའི་ཆུས་བྱུགས་ཏེ། མེ་ཏོག་ལ་སོགས་པ་གཏོར་ལ་བཀྲ་ཤིས་པར་བྱའོ། ། ཨེ་མ་ཟབ་དོན་སྙན་བརྒྱུད་གསེར་རིའི་རྩེར། ། ལེགས་བཤད་འོད་སྟོང་འབར་བའི་གཟི་བརྗིད་འདིས། ། ལོག་སྨྲ་འུག་པའི་མིག་འབྲས་ཟིལ་མནན་ནས། ། ཐུབ་བསྟན་གླིང་བཞི་མཛེས་པར་བྱེད་འདི་མཚར། །
ཞེས་པ་དཔལ་ཀྱཻ་རྡོ་རྗེའི་གཞིའི་བསྙེན་པ་བྱ་ཚུལ་སྦྱིན་སྲེག་གི་ཆོ་ག་ལག་ལེན་དང་བཅས་པ་འདི་ཉིད། བླ་མ་གོང་མ་རྡོ་རྗེ་འཆང་དང་དབྱེར་མ་མཆིས་པ་རྣམས་ཀྱི་གསུང་རབ་ལ་བརྟེན་ཅིང་། ཁྱད་པར་གློ་བོ་མཁན་ཆེན་བསོད་ནམས་ལྷུན་གྲུབ་དང་། ཐར་རྩེ་ནས་ནམ་མཁའ་དཔལ་བཟང་གིས་མཛད་པའི་བསྙེན་ཐབས། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་སྦྱིན་སྲེག་གསལ་བའི་མེ་ལོང་རྣམས་ལ་གཞི་བྱས་ཤིང་། དེ་དག་ཏུ་མི་གསལ་བ་རྣམས་སྙིགས་དུས་ཀྱི་བསྟན་པའི་ཉི་མ་སྔགས་འཆང་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་དམ་པ་གྲུབ་མཆོག་དབང་པོའི་མཚན་ཅན་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པའི་མཚན་ཅན་སྐུ་མཆེད་ཀྱིས་རང་ཉིད་ལོ་བཅུ་གཅིག་ལོན་སྐབས་བྱས་གྱུར་དུ་གཞི་བསྙེན་བྱས་དུས་དང་སྦྱིན་སྲེག་གི་ཚེ་དངོས་དང་བརྒྱུད་པའི་བཀའ་བཀོད་ཕྱག་བྲིས་ངོས་མ་རྣམས་རིམ་པ་བཞིན་ཕེབས་པའི་གསུང་རྒྱུན་ཕྱག་ལེན་དང་བཅས་པ་མ་ཉམས་པས་ལེགས་པར་བརྒྱན་ཏེ། དུས་ངན་གྱི་སྐྱེ་བོ་ཐོས་བསམ་དང་མི་ལྡན་ཞིང་། བླ་མ་སློབ་དཔོན་སོགས་ལ་གཏུགས་པའི་བསླབ་སྦྱངས་དང་བྲལ་ཞིང་བཟའ་ཆོག་དོན་དུ་གཉེར་ཏེ་བསྙེན་སོང་གི་མིང་འདོད་པའི་གང་ཟག་དུ་མས་ལག་ལེན་བག་ཆོལ་དུ་སྤྱོད་པ་མང་དུ་མཐོང་ནས། རྡོ་རྗེ་ཐེག་པའི་བསྟན་པ་སྙིང་ནས་མ་བཟོད་ཅིང་།
ཁྱད་པར་རིགས་ཀྱི་བུ་ངག་དབང་བསོད་ནམས་དབང་ཕྱུག་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ་འབྲུག་གི་ལོ་ཟླ་བ་བཅུ་གཅིག་པའི་དཀར་པོའི་ཕྱོགས་ཀྱི་ཚེས་བཅུ་བཞི། སྔོན་བདག་ཉིད་ཆེན་པོ་ས་སྐྱ་པཎྜི་ཏ་དགོངས་པ་ཆོས་ཀྱི་དབྱིངས་སུ་མཉམ་པར་བཞག་པའི་ཚུལ་བསྟན་པའི་དུས་དྲན་གྱི་མཆོད་པ་འབུལ་བའི་ཉིན་དཔལ་ས་སྐྱ་པ་ཆེན་པོ་འཇམ་པའི་དབྱངས་དབང་པོའི་མཚན་ཅན་སྐུ་མཆེད་དང་། རྗེ་བཙུན་མུས་པ་ཆེན་པོ་བུདྡྷའི་མཚན་ཅན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ས་སྐྱ་པ་ཟ་ཉལ་འཆག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་ལོ་བཅུ་ཕྲག་བཞི་དང་ཉག་མ་བཞིར་སླེབས་པའི་ཚེ། དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་བཀྲ་ཤིས་བརྩེགས་སུ་ལེགས་པར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་ཀྱི་བགྱིས་སོ། ། འདིས་ཀྱང་བདག་ཅག་དཔོན་སློབ་རྣམས་ཀྱིས་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 30 ཨ་མྱེས་ཞབས། དཔལ་ཀྱེ་རྡོ་རྗེའི་བསྙེན་པ་བྱ་ཚུལ་ཞི་བའི་སྦྱིན་སྲེག་གི་ཆོ་ག་དང་བཅས་པ། PAGE * MERGEFORMAT 31
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
