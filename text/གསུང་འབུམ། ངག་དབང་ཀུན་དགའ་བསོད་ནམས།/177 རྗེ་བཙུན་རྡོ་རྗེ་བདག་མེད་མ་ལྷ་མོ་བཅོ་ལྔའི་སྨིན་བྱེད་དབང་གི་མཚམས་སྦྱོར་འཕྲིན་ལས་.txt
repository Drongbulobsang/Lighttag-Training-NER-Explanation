གསུང་འབུམ། ངག་དབང་ཀུན་དགའ་བསོད་ནམས།
པོད ༡༧༧
རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་སྨིན་བྱེད་དབང་གི་མཚམས་སྦྱོར་འཕྲིན་ལས་རབ་རྒྱས།
༄༅། །རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་སྨིན་བྱེད་དབང་གི་མཚམས་སྦྱོར་འཕྲིན་ལས་རབ་རྒྱས་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། རང་སེམས་བླ་མ་ཡི་དམ་ལྷ། ། དབྱེར་མེད་མཁའ་འགྲོའི་དབང་མོ་ལ། ། བཏུད་དེ་དེ་ཡི་སྨིན་བྱེད་ཀྱི། ། མཚམས་སྦྱོར་འཕྲིན་ལས་རབ་རྒྱས་སྤེལ། ། དེ་ལ་སྒྲུབ་དཀྱིལ་ཁོ་བོ་ཡི། ། ལོགས་སུ་བཤད་ལྟར་ཉམས་བླང་སྟེ། ། སྐབས་སུ་བབས་ཚེ་དོན་གཉེར་གྱི། ། སློབ་མ་དམ་ཚིག་བསྲུང་ནུས་པ། །
ཉེར་ལྔ་ཚུན་གྱི་ཁ་ཡར་བ། ། ཁྲུས་བྱས་ཡོན་ཕུལ་གྲལ་ལ་འཁོད། ། ལས་ཀྱི་རྡོ་རྗེས་མེ་ཏོག་ནི། ། བཀྱེ་བསྡུ་བླ་མས་འདི་སྐད་བརྗོད། ༈ །འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་ཐེག་པའི་ལམ་གྱི་རྩ་བ་མངོན་པར་དབང་བསྐུར་བ་ཟབ་མོ་གསན་ལ་ཐུགས་ཉམས་སུ་བཞེས་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་འདེབས་པ་དང་། ཆོས་གསན་པའི་ཀུན་ཏུ་སྤྱོད་པ་ཡང་མདོ་རྒྱུད་དྲི་མ་མེད་པ་རྣམས་ཀྱི་ནང་ནས་ཇི་ལྟར་འབྱུང་བ་ལྟར། ལེགས་པར་གསལ་བཏབ་ནས་གསན་པར་ཞུ། དེ་ལ་རྩ་བའི་རྒྱུད་བརྟག་པ་གཉིས་པའི་བརྟག་པ་དང་པོའི་ལེའུ་དང་པོ་ལས། ལྷ་མོ་བཅོ་ལྔའི་རང་བཞིན་གྱི་རྩ་སུམ་ཅུ་རྩ་གཉིས་གསུངས།
གཉིས་པར་རྣམ་འབྱོར་མ་རྣམས་ཀྱི་ཕྲེང་སྔགས་གསུངས། ལྔ་པར་རྫོགས་རིམ་ཀྱི་རྟེན་ལས་ཀྱི་ཕྱག་རྒྱའི་ཚུལ་གསུངས། དྲུག་པར་རྣལ་འབྱོར་མ་རྣམས་དང་སྤྱོད་པ་སྤྱད་པའི་ཚུལ་གསུངས། བདུན་པར་རྣལ་འབྱོར་མ་རྣམས་དང་། འདུ་བའི་ཕྱག་རྒྱ་དང་། འདུ་བའི་གནས་དང་། འདུ་བའི་དུས་དང་། ནང་རྡོ་རྗེའི་ལུས་ལ་ལྷ་མོ་རྣམས་བསྒོམ་པའི་གནས་དང་། དེ་དག་གི་རླུང་སེམས་དབུ་མར་ཞུགས་པ་ལས། ས་ལམ་བསྒྲོད་པའི་ཚུལ་རྣམས་གསུངས།
བརྒྱད་པར་སྦས་པ་ལྟར་ན་ཉེ་རྒྱུ་སྟོན་མོད་ཀྱི། སྤྱི་དོན་ལྟར་ན་ལྷ་མོ་བཅོ་ལྔའི་རྟེན་དང་བརྟེན་པར་བཅས་པའི་བསྐྱེད་རིམ་གསུངས། དགུ་པར་དེའི་རྣམ་གཞག་གསུངས། བཅུ་པར་སྨིན་བྱེད་ཀྱི་དབང་གསུངས། བརྟག་པ་ཕྱི་མའི་གཉིས་པར། བདག་མེད་རྣལ་འབྱོར་ལྡན་པའམ། ཡང་ན་ཧེ་རུ་ཀ་དཔལ་བརྩོན། ཞེས་རྒྱུད་འདིའི་ལུགས་ཀྱི་ཚེ་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་བསྒྲུབ་པའི་རྟེན་ལ་ཧེ་རུ་ཀ་ཕྱག་བཅུ་དྲུག་པའམ། བདག་མེད་མ་གང་རུང་གི་རྣལ་འབྱོར་དགོས་པ་ཙམ་ཞིག་བསྟན། གསུམ་པར་ཡུལ་དྲུག་དབང་པོ་དྲུག་ལྷ་མོར་བསྒོམ་ཚུལ་གསུངས།
བཞི་པར་ལྷ་མོ་བཅོ་ལྔ་ལ་ཕྱག་རྒྱ་གང་གིས་རྒྱས་འདེབས་པ་དང་། ས་བོན་གང་ལས་བསྐྱེད་པ་དང་། རྩ་སོ་གཉིས་ལྷ་མོ་གང་ཡིན་པ་སོགས་གསུངས་སོ། ། དེ་དག་གི་དགོངས་པ་རྣལ་འབྱོར་དབང་ཕྱུག་གིས་སྨིན་བྱེད་ཀྱི་དབང་དང་། གྲོལ་བྱེད་ཀྱི་ལམ་གཉིས་གསུངས་པ་ལས། དང་པོ་ནི། ལེའུ་བཅུ་པ་ལས་གསུངས་པ་ལྟར། བདག་མེད་མའི་དཀྱིལ་འཁོར་དུ་དབང་གི་མངོན་པར་རྟོགས་པ་བདུན་གྱིས་དབང་བསྐུར་བར་བཞེད་ཅིང་། ཡབ་ཀྱི་དཀྱིལ་འཁོར་གྱི་ཆོ་ག་ཕལ་ཆེར་འདི་དང་འདྲ་ཞིང་། མི་འདྲ་བའི་ཁྱད་པར་རྣམས་ཕྱི་མའི་ལྔ་པ་ལས་གསུངས་ཏེ།
བཅོ་ལྔ་པ་ཡོངས་སུ་བསྐོར་བ་ཡི། ། བདག་གི་འཁོར་ལོ་ཁྱོད་བཤད་ན། ། ཁྱོད་ཀྱི་འཁོར་ལོ་ཇི་ལྟར་ལགས། ། ཞུས་པའི་ལན་དུ། བསྐྱེད་རིམ་གྱི་ཁྱད་པར་སྐུ་མངོན་བྱུང་། སྔགས་ཀྱི་ཁྱད་པར་གསུང་མངོན་བྱུང་། དབང་ཆོག་གི་ཁྱད་པར་ཐུགས་མངོན་བྱུང་རྣམས་གསུངས་པའི་ཕྱིར་རོ། ། ད་ལྟ་ཡབ་ཀྱི་དཀྱིལ་འཁོར་གྱི་ཆོ་ག་གཞིར་བཞག་ནས། དེ་ལས་ཡུམ་གྱི་མི་འདྲ་བའི་ཁྱད་པར་རྣམས་ལེན་པ་ནི། རྗེ་བཙུན་རྩེ་མོས་ཡབ་ཀྱི་ཕྱོགས་ལ་ཆོ་ག་རྒྱས་པར་མཛད་པ་དེའི་དབང་དུ་བྱས་པའོ། །
དེ་ལྟར་ཡང་རྗེ་བཙུན་རྡོ་རྗེ་བདག་མེད་མའི་དཀྱིལ་འཁོར་ཆེན་པོར་དབང་བསྐུར་བསྒྲུབ་པར་བྱེད་པ་ལ་རྒྱས་པའི་དབང་དུ་བྱས་ན། དབང་གི་མངོན་པར་རྟོགས་པ་བདུན་ཀ་ཚང་བར་བྱ་དགོས་ཤིང་། ལམ་འབྲས་སོགས་དང་མ་འབྲེལ་བའི་དབང་བསྐུར་ཙམ་ལ་ནི་བསྡུས་པས་ཆོག་པས་དེ་ལ་སྟ་གོན་དུ་གནས་པ་དང་། དངོས་གཞིར་གནས་པ་གཉིས་ཀྱི་དང་པོ་སྟ་གོན་དུ་གནས་པ་ལ། སའི་ལྷ་མོའི་སྟ་གོན། ལྷ་སྟ་གོན། བུམ་པ་སྟ་གོན། སློབ་མ་སྟ་གོན་དང་བཞི་ལས། དང་པོ་གསུམ་ནི་སློབ་དཔོན་ཁོ་ནའི་བྱ་བའི་ལས་ཡིན་པས་སྔོན་དུ་སོང་ཟིན། ཁྱེད་རང་རྣམས་ཀྱི་ངོ་སྐལ་དུ་གྱུར་པ་སློབ་མ་སྟ་གོན་དུ་གནས་པ་ལ།
ལུས་ཀྱི་བྱ་བ་ངེས་འབྱུང་བསྐྱེད། ནང་དབང་བསྐུར་ལ་ཁྱད་དོན་ཞུ། སྤྲོ་བ་བསྐྱེད་དེ་རྒྱུན་བཤགས་བྱ། བསྲུང་བ་བྱས་ཏེ་མཆོད་པས་མཆོད། སོ་ཤིང་དོར་ལ་ཁྱོར་ཆུ་བླུད། ། སྲུང་སྐུད་བཏགས་ཏེ་ཀུ་ཤ་སྦྱིན། ། ཟབ་མོའི་ཆོས་བཤད་རྨི་ལམ་བརྟག ། ཅེས་པ་ལྟར། དོན་ཚན་རྣམ་པ་བཅུ་བཞིར་བསྡུས་པ་ལས། དང་པོ་ལུས་ཀྱི་བྱ་བ་ཁྲུས་བྱས་གོས་གསར་པ་གྱོན།
སྙིམ་པ་མེ་ཏོག་དང་བཅས་པས་གྲལ་ལ་འཁོད་པ་ཙམ་གྱིས་དོན་ཚང་བ་ཡིན། གཉིས་པ་མྱ་ངན་ལས་འདས་པའི་བསམ་པ་བརྟན་པོ་བསྐྱེད་དུ་བཞུགས་པ་འདི་ལ་གསན་པས་ཁྱབ་པར་གདའ་སྟེ། སྔགས་ཀྱི་དངོས་གྲུབ་དོན་གཉེར་གང་། དཀྱིལ་འཁོར་འདིར་ནི་བཞུགས་པར་བྱ། བསོད་ནམས་འདོད་པས་དེ་ལས་གཞན། ། གཞན་དག་འཇིག་རྟེན་ཕ་རོལ་གཉེར། ། དད་པ་ཆེན་པོ་ལྡན་པ་དག ། བློ་ལྡན་དཀྱིལ་འཁོར་བཞུགས་བྱ་སྟེ། ། འདི་ཡིས་འབྲས་བུ་གཉེར་མི་བྱ། ། གལ་ཏེ་འདི་འབྲས་དོན་གཉེར་ན། །
འཇིག་རྟེན་ཕ་རོལ་འགྲུབ་མི་འགྱུར། ། འཇིག་རྟེན་ཕ་རོལ་ལ་དམིགས་ན། ། འབད་པ་མེད་པ་འདི་འབྲས་འགྲུབ། ། དེའི་དོན་ནི་སྔགས་ཀྱི་དངོས་གྲུབ་ཞེས་བྱ་བ་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དོན་དུ་གཉེར་བའི་སྒོ་ནས་དཀྱིལ་འཁོར་ཆེན་པོར་ཞུགས་པར་བྱ་བ་ཡིན་གྱིས། ཚེ་འདིའི་ནད་ཞི་གདོན་ཞི་ཕྱི་མ་ལྷ་མིའི་གོ་འཕང་དང་། རང་དོན་དུ་ཉན་རང་གི་བྱང་ཆུབ་དོན་དུ་གཉེར་བ་ཡིན་ན། འདི་ལྟ་བུས་དཀྱིལ་འཁོར་ཆེན་པོར་འཇུག་པར་བྱ་བ་མ་ཡིན་ཏེ། དེ་དག་ནི་ཐབས་གཞན་གྱི་སྒོ་ནས་བསྒྲུབ་ཏུ་ཡོད་པ་ཡིན། དེས་ན་དཀྱིལ་འཁོར་དུ་འཇུག་པའི་དགོས་པའི་རྩ་བ་ནི་འཇིག་རྟེན་ཕ་རོལ་ཏེ་མྱ་ངན་ལས་འདས་པ་ཐམས་ཅད་མཁྱེན་པའི་གོ་འཕང་བཅུ་གསུམ་རྡོ་རྗེ་འཛིན་པ་ཐོབ་པར་འདོད་པ་དོན་དུ་གཉེར་བ་ཡིན་ན། དཀྱིལ་འཁོར་ཆེན་པོ་འདིར་འཇུག་པར་བྱ་བ་ཡིན་གྱི།
དེ་ལྟར་དཀྱིལ་འཁོར་དུ་ཞུགས་ནས་ལམ་ཉམས་སུ་བླངས་བ་དེའི་ཚེ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་ཞིང་། དེས་ན་ཚེ་འདིའི་ནད་ཞི་གདོན་ཞི། སྐྱེ་བ་ཕྱི་མ་ལྷ་མིའི་གོ་འཕང་ དང་། ཉན་རང་གི་བྱང་ཆུབ་རྣམ་པར་གྲོལ་བ་ཡང་འབད་མེད་དུ་འགྲུབ་པར་འགྱུར་བ་ཡིན་ཏེ། དཔེར་ན་འབྲས་མཁར་མ་ལོ་ལེགས་ན་རྩ་དང་ཕུབ་མ་ལ་སོགས་པ་ཞར་ལས་འབྱུང་བ་དང་འདྲ་བས། དེ་ལྟར་ངེས་པར་བྱས་ནས་བསམ་པ་འདི་བཞིན་དུ་བསྐྱེད་མཛོད། ཁམས་གསུམ་འཁོར་བ་གང་དུ་གནས་ཀྱང་སྡུག་བསྔལ་དང་སྐྱོན་གྱི་རང་བཞིན་ལས་མ་འདས་ཏེ། ངན་སོང་གསུམ་དང་། རིགས་དྲུག་གི་སྡུག་བསྔལ་བསམ་གྱི་མི་ཁྱབ་པ་ཡོད་པས་དེ་ལས་ཐར་པར་བྱ་དགོས། དེ་ཡང་རང་ཉིད་གཅིག་པོ་ཐར་པས་ནི་མི་ཕན།
གནོད་པ་མཐའ་དག་ལས་བསྐྱབས་ཤིང་ཕན་ཚད་མེད་པ་བཏགས་པའི་དྲིན་ཅན་གྱི་ཕ་མ་འདི་རྣམས་འདོད་པ་བདེ་བ་འདོད་ཀྱང་། ཐབས་ལ་མི་མཁས་པའི་དབང་གིས་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད། དེའི་སྟོབས་ཀྱིས་ངན་སོང་དུ་འགྲིམ་པ་འདི་རྣམས་སྙིང་རེ་རྗེ། སྙིང་རྗེ་སྙམ་དུ་བཞག་པས་མི་ཕན་པས། འདི་རྣམས་སྡུག་བསྔལ་ལས་བསྒྲལ་ནས་བདེ་བ་ལ་དགོད་དགོས། དེའི་ནུས་པ་ད་ལྟ་བདག་ལ་མེད། བདག་ལས་ལྷག་པ་ཚངས་པ་དང་བརྒྱ་བྱིན། ཉན་རང་སོགས་སུ་ལ་ཡང་མེད། དེ་དག་སྐྱོབ་པའི་ནུས་པ་སངས་རྒྱས་ཁོ་ན་ལ་མངའ་བ་ཡིན་པས། དེས་ན་བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་མངོན་པར་དབང་བསྐུར་བ་ཟབ་མོ་གསན་ལ་ལམ་ཉམས་སུ་ལེན་པ་ལ་འབད་རྩོལ་བགྱིའོ་སྙམ་པའི་བྱང་ཆུབ་ཀྱི་སེམས་དུང་པ་ཞིག་བསྒོམ་དགོས། དེ་ནི་མྱ་ངན་ལས་འདས་པའི་བསམ་པ་བརྟན་པོ་བསྐྱེད་དུ་བཞུགས་པ་ཡིན་གསུམ་པ་ནང་གི་དབང་བསྐུར་བའམ། སློབ་མ་དབང་བསྐུར་བྱ་བའི་ཆོ་གའི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་རྗེ་བཙུན་བདག་མེད་མའི་རང་བཞིན་རྣམ་པ་ཧེ་རུ་ཀ་ཞལ་གཅིག་ཕྱག་གཉིས་པ་ཡབ་ཡུམ་གྱི་སྐུ་ཅན་དངོས་ཡིན་སྙམ་དུ་གུས་འདུད་དྲག་པོ་དུང་པ་ཞིག་བྱས་པས། སློབ་དཔོན་གྱི་ཐུགས་ཁའི་ཨྃ་ལས་འོད་ཟེར་འཕྲོས། ཁྱེད་རང་རྣམས་ཀྱི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བསྲེགས་ཤིང་སྦྱངས་ཏེ། ལུས་འོད་ཀྱི་གོང་བུ་གཅིག་ཏུ་གྱུར་པའི་མོས་པ་མཛོད། དེ་ལ་དམིགས་ནས་སློབ་དཔོན་གྱིས་ཧཱུྃ་ཞེས་གདངས་དང་བཅས་ཏེ་བརྗོད་པའི་རྐྱེན་གྱིས་ཁྱེད་རང་རྣམས་འོད་ཀྱི་གོང་བུར་གྱུར་པ་དེ་ཉིད་སློབ་དཔོན་གྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད།
རྡོ་རྗེའི་ལམ་ནས་ཡུམ་གྱི་པདྨར་བབས་པ་ལས། ཁྱེད་རང་རྣམས་སྐད་ཅིག་གིས་རྗེ་བཙུན་རྡོ་རྗེ་བདག་མེད་མའི་སྐུ་ཅན་རེར་གྱུར་པའི་མོས་པ་མཛོད། སླར་ཡང་སློབ་དཔོན་གྱི་ཐུགས་ཀའི་ཨྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། སློབ་དཔོན་གྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་འོད་དུ་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་པད་མར་བབས། ཁྱེད་རང་རྣམས་རྗེ་བཙུན་རྡོ་རྗེ་བདག་མེད་མར་གསལ་བའི་སྤྱི་བོ་ནས་ཐིམ་པས་ཁྱེད་རང་རྣམས་ལ་དབང་བསྐུར་བ་དང་། ཡེ་ཤེས་པ་འདྲེས་པ་དུས་གཅིག་ལ་བྱུང་བའི་མོས་པ་མཛོད། སླར་ཡང་སློབ་དཔོན་གྱིས་ཧཱུྃ་ཞེས་བརྗོད་པས་རྐྱེན་གྱིས་ཁྱེད་རང་རྣམས་བདག་མེད་མའི་ང་རྒྱལ་གྱིས་ཡུམ་གྱི་དཀུ་གཡོན་པ་ནས་འཐོན་ཏེ།
རང་རང་གི་གྲལ་ལ་འགོད་པའི་མོས་པ་མཛོད། ནང་གི་དབང་བསྐུར་བའི་དགོས་པ་ནི། དབང་གི་དངོས་གཞི་མ་ཐོབ་བར་གྱི་གསང་བའི་ཆོས་རྣམས་ཉན་པའི་སྣོད་རུང་དུ་བྱ་བ་དང་། སློབ་དཔོན་ལ་གསང་སྒྲོགས་མི་འབྱུང་བའི་དོན་དུ་བསྒྲུབ་པ་ལགས། བཞི་པ་ཁྱད་པར་ཅན་གྱི་དོན་དུ་ཞུ་བའི་ཕྱིར། བླ་མ་དང་རྗེ་བཙུན་བདག་མེད་མ་གཉིས་སུ་མེད་པ་ལ་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བ་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བདག་མེད་མ་ཡིས་མགྲིན་འཁྱུད་པའི། ། དགའ་ཆེན་ཁྱོད་བདག་སྟོན་པ་སྟེ། ། སློབ་དཔོན་ཁྱོད་ནི་དགོངས་སུ་གསོལ། །
བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་བཞུགས་སུ་གསོལ། ། དེ་ལྟར་གསོལ་བ་བཏབ་ནས། ལྔ་པ་གསང་སྔགས་ལ་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ།
བུ་ཚུར་ཐེག་པ་ཆེན་པོ་སྟེ། ། ཁྱོད་ནི་ཚུལ་ཆེན་སྣོད་ཡིན་ཏེ། ། གསང་སྔགས་སྤྱོད་ཚུལ་ཆོ་ག་ནི། ཁྱོད་ལ་ཡང་དག་བསྟན་པར་བྱ། ། རྫོགས་པའི་སངས་རྒྱས་གང་འདས་དང་། ། དེ་བཞིན་གང་དག་མ་བྱོན་དང་། ། ད་ལྟར་བྱུང་བའི་རྫོགས་སངས་རྒྱས། ། འགྲོ་ལ་ཕན་ཕྱིར་བཞུགས་པ་ཀུན། ། དེ་དག་ཀུན་གྱིས་གསང་སྔགས་ཀྱི། ། ཆོ་ག་བཟང་པོ་འདི་མཁྱེན་ནས། །
དཔའ་བོས་བྱང་ཆུབ་ཤིང་དྲུང་དུ། ། ཐམས་ཅད་མཁྱེན་པ་ཚད་མེད་བརྙེས། ། གསང་སྔགས་སྦྱོར་བ་མཉམ་མེད་དེས། ། ཤྭཀྱ་སེངྒེ་སྐྱོབ་པ་ཡིས། ། དྲག་པོ་ཆེན་པོ་བདུད་ཀྱི་སྡེ། ། སྟོབས་ཆེན་དག་ཀྱང་དེས་བཅོམ་སྟེ། ། འཇིག་རྟེན་མཐུན་པར་གཤེགས་ནས་ནི། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡིས་བློ་གྲོས་འདི་གྱིས་ཤིག །
དེའི་དོན་ནི་འདི་ཡིན་ཏེ། ཁྱེད་རྣམས་ཆོས་ཀྱི་བུ་ཡིན་པར་མ་ཚད། ནང་གི་དབང་བསྐུར་བའི་དུས་སུ། རིག་མས་བསྐྲུན་པའི་བུ་ཡིན་པས་ན་བུ་ཞེས་ཉེ་བའི་ཚིག་གིས་བོས་ནས། ཁྱེད་རྣམས་ཐབས་སྙིང་རྗེ་ཆེན་པོ་དང་། ཤེས་རབ་སྟོང་པ་གཉིས་ལྡན་པས་ཐེག་པ་ཆེན་པོའི་ཆོས་ཀྱི་སྣོད་ཡིན་ལ། ཐེག་པ་ཆེན་པོ་ལ་ཡང་ཤེས་རབ་ཀྱི་ཕ་རོལ་དུ་ཕྱིན་པ་དང་། གསང་སྔགས་རྡོ་རྗེ་ཐེག་པ་གཉིས་ལས། མཆོག་ཏུ་གྱུར་པ་ཚུལ་ཆེན་པོ་གསང་སྔགས་རྡོ་རྗེ་ཐེག་པ་ཁྱོད་ལ་བཤད་པར་བྱ་སྟེ། རྡོ་རྗེ་ཐེག་པ་འདི་ནི་དུས་གསུམ་གྱི་དེ་བཞིན་གཤེགས་པ་ཐམས་ཅད་གཤེགས་པའི་ཤུལ་ལམ།
བགྲོད་པ་གཅིག་པའི་ལམ་ཡིན་ཏེ། སྔར་འདས་པའི་སངས་རྒྱས་རྣམས་ཀྱང་འདི་ལ་བརྟེན་ནས་སངས་རྒྱས། མ་འོངས་པ་ན་འབྱོན་པར་འགྱུར་བའི་སངས་རྒྱས་རྣམས་ཀྱང་འདི་ལ་བརྟེན་ནས་འཚང་རྒྱ། ད་ལྟར་གྱི་སྟོན་པ་ཤཱཀྱའི་རྒྱལ་པོ་ཡང་ནང་ལྟར་དུ་གསང་སྔགས་རྡོ་རྗེ་ཐེག་པའི་ལམ་ལ་བརྟེན་ནས། སྲོད་ལ་བདུད་བཏུལ། གུང་ལ་མཉམ་པར་བཞག ཐོ་རང་མངོན་པར་རྫོགས་པར་སངས་རྒྱས་ནས་མཛད་པ་བཅུ་གཉིས་ལ་སོགས་པའི་སྒོ་ནས་ཆོས་ཀྱི་འཁོར་ལོ་རྒྱ་ཆེ་བསྐོར་བ་ཡིན་པས་ན། ཁྱེད་རང་རྣམས་ཀྱང་རྡོ་རྗེ་ཐེག་པའི་ལམ་འདི་དང་མཇལ་བ་ནི་སྐལ་བ་བཟང་པ་ཡིན་པས། བློ་འདི་ལས་གཞན་དུ་མ་གྱུར་བར་དགའ་བ་དང་སྤྲོ་བ་རྒྱ་ཆེན་པོ་བསྒོམ་པར་གྱིས་ཤིག དྲུག་པ་རྒྱུན་བཤགས་སྔོན་དུ་འགྲོ་བས་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་དོན་དུ་དམིགས་པ་འདི་བཞིན་མཛོད།
མདུན་གྱི་ནམ་མཁར་བླ་མ་དང་གཉིས་སུ་མེད་པའི་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱི་བསྐོར་ནས་བཞུགས་པའི་སྤྱན་སྔར་ཁྱེད་རང་རྣམས་འཁོད་ནས་སེམས་ཅན་ཐམས་ཅད་དང་ཐུན་མོང་དུ་སྡིག་པ་བཤགས་པ་དང་། གཞན་གྱི་དགེ་བ་ལ་རྗེས་སུ་ཡི་རང་བ་དང་། ཀུན་རྫོབ་དང་དོན་དམ་པའི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལ་སོགས་པ་ཡན་ལག་བདུན་པ་ཚུལ་བཞིན་དུ་བགྱིའོ་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད། དཀོན་མཆོག་གསུམ་ལ་བདག་སྐྱབས་མཆི། སོགས་རྗེས་ཟློས་བྱེད་དུ་གཞུག བདུན་པ་བསྲུང་བ་བྱ་བའི་དོན་དུ་དམིགས་པ་འདི་བཞིན་དུ་མཛོད། སློབ་དཔོན་ལ་གུས་འདུད་དྲག་པོ་དུང་པ་ཞིག་བྱས། སློབ་དཔོན་གྱི་ཐུགས་ཀའི་ཨྃ་ལས་འོད་ཟེར་བསྐལ་པའི་མེ་ལྟ་བུ་འཕྲོས། ཁྱོད་རང་རྣམས་ཀྱི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བསྲེགས་ཤིང་སྦྱངས། ཁྱད་པར་དབང་བསྐུར་བ་ལ་བར་དུ་གཅོད་པར་བྱེད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད།
ཅེས་དང་། རྡོ་རྗེ་གསོར་ཞིང་ཡུམ་གྱི་ཕྲེང་སྔགས་ལན་གསུམ་བཟླས་ལ་བར་ཆད་བསྲུང་། དེ་ནས་བྱིན་གྱིས་རླབས་པའི་དོན་དུ་ཁྱེད་རང་རྣམས་བདག་མེད་མའི་རང་བཞིན་ཧེ་རུ་ཀ་ཞལ་གཅིག་ཕྱག་གཉིས་པར་གསལ་ལམ་སྟེ་བཞུགས་པའི་གནས་གསུམ་དུ། སློབ་དཔོན་གྱིས་དྲིའི་ཆུ་རྡོ་རྗེ་དང་བཅས་པ་རེག་པ་ལ་བརྟེན་ནས་བྱིན་གྱིས་བརླབས་པའི་མོས་པ་མཛོད། ལག་པ་གཡས་རྡོ་རྗེ་དང་བཅས་པའི་མཐེ་བོས་མཐེའུ་ཆུང་མནན། གུང་མཛུབ་སྲིན་ལག་གསུམ་གཤིབ་པར་བརྐྱངས་པའི་རྩེས། གཡོན་གྱིས་ཏིང་ལ་སོགས་པའི་ནང་གི་དྲི་བཟང་གི་ཆུ་བླངས་པ་སློབ་མའི་དཔྲལ་བར་རེག་ཅིང་ཨོཾ་ཞེས་བརྗོད། དེ་བཞིན་དུ་མགྲིན་པར་ཨཱཿ སྙིང་ཁར་ཧཱུྃ། ཞེས་བརྗོད་པ་ལ་བརྟེན་ནས།
དཔྲལ་བར་ཨ་ལས་ཟླ་བའི་སྟེང་དུ་ཨོཾ་ལས་འཁོར་ལོ་ཨོཾ་གྱི་མཚན་པ་ལས་སྐུ་རྡོ་རྗེ་མ་དཀར་མོ། མགྲིན་པར་ཨཱཿལས་ཟླ་བའི་སྟེང་དུ་ཨཱཿལས་པདྨ་ཨཱཿས་མཚན་པ་ལས་གསུང་རྡོ་རྗེ་མ་དམར་མོ། སྙིང་ཁར་རྃ་ལས་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་ཐུགས་རྡོ་རྗེ་མ་སྔོན་མོ། ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་གྲི་གུག་དང་། གཡོན་ཐོད་པ་ཁྲག་གིས་གང་བ་ཐུགས་ཀར་འཛིན་པ། གྲུ་མོ་ན་ཁ་ཊྭཱཾ་ག་དང་། རུས་པ་དང་རིན་པོ་ཆེའི་རྒྱན་གྱིས་བརྒྱན་པ་རྣམས་གསལ་ལམ་སྟེ་བྱུང་བའི་མོས་པ་མཛོད། སླར་ཡང་མས་ཡར་རེག་སྟེ་སྙིང་ཁར་ཧཱུྃ། མགྲིན་པར་ཨཱཿ། དཔྲལ་བར་ཨོཾ།
ཞེས་བརྗོད་ཅིང་གསལ་བཏབ། ཡང་གོང་བཞིན་ཡས་མར་རེག་སྟེ། ཨོཾ་ཨཱཿཧཱུྃ་ཞེས་བརྗོད་ཅིང་བརྟན་པར་བྱས་པའི་མོས་པ་མཛོད། ཅེས་སློབ་མ་གྲལ་མགོ་ན་སུ་ཡོད་གཅིག་ལ་བྱས་ཚར་བ་དང་། དམིགས་པ་འདི་བཞིན་ཐམས་ཅད་ཀྱིས་མཛད་པ་ཞུ་ཞིག ཅེས་བརྡ་སྦྱར་གྲུབ་པ་དང་། ཁྱེད་རང་རྣམས་ཀྱི་གནས་གསུམ་གྱི་རྡོ་རྗེ་མ་གསུམ་ལས་ཡིག་འབྲུ་གསུམ་དང་། འོད་ཟེར་དཀར་དམར་མཐིང་གསུམ་དཔག་ཏུ་མེད་པ་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཁར་ཕོག་པས། ཐུགས་ཀ་ནས་སྐུ་གསུང་ཐུགས་རྡོ་རྗེ་གསུམ་གྱི་རང་བཞིན་ཡི་གེ་འབྲུ་གསུམ་དང་འོད་ཟེར་དཀར་དམར་མཐིང་གསུམ་གྱི་རྣམ་པ་ཅན་དཔག་ཏུ་མེད་པ་བྱོན་ནས།
ཁྱེད་རང་རྣམས་ཀྱི་གནས་གསུམ་གྱི་རྡོ་རྗེ་མ་གསུམ་ལ་ཐིམ་པས་ཐ་མལ་གྱི་ལུས་ངག་ཡིད་གསུམ་སྦྱངས་ཏེ། ལུས་ངག་ཡིད་གསུམ་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་གསུམ་གྱི་རང་བཞིན་དུ་གྱུར་པའི་མོས་པ་མཛོད། བརྒྱད་པ་མཆོད་པ་ནི། དེ་ལྟར་ཁྱེད་རྣམས་སེམས་བསྐྱེད་ཅིང་སྒོ་གསུམ་ལྷར་བྱིན་གྱིས་བརླབས་མ་ཐག་པ་དེ་ཉིད་མཆོད་པའི་ཡུལ་དུ་བཟུང་བ་ཡིན་པས། ཐོག་མར་མེ་ཏོག་དབུ་ལ་ཕུལ་བའི་མོས་པ་མཛོད། ཅེས་རེ་རེའི་མགོ་བོར་ནས་འབྲས་གང་རུང་གཏོར་ཞིང་། ཨོཾ་བཛྲ་པུཥྤེ་ཨཱཿཧཱུྃ། རེང་བུ་ལ་སོགས་པའི་སྤོས་ཀྱིས་བདུག་ཅིང་བདུག་སྤོས་ཤངས་ལ་ཕུལ་བའི་མོས་པ་མཛོད། ཨོཾ་བཛྲ་དྷུཔྤེ་ཨཱཿཧཱུྃ། མར་མེ་བསྐོར་ཞིང་།
མར་མེ་སྤྱན་ལམ་དུ་ཕུལ་བའི་མོས་པ་མཛོད། ཨོཾ་བཛྲ་ཨཱཿལོ་ཀེ་ཨཱཿཧཱུྃ། དྲིའི་ཆུ་འཐོར་ཡབ་ཀྱིས་སྙིང་ཀར་འཐོར་ཞིང་། དྲིའི་ཆུ་ཐུགས་ཀར་ཕུལ་བའི་མོས་པ་མཛོད། ཨོཾ་བཛྲ་གྷནྡྷེ་ཨཱཿཧཱུྃ། ཞལ་ཟས་བསྐོར་ཞིང་སྭ་ཏི་ཀ་ལ་སོགས་པའི་ཞལ་ཟས་ལྗགས་ལ་ཕུལ་བའི་མོས་པ་མཛོད། ཨོཾ་བཛྲ་ནཻ་ཝི་དྱེ་ཨཱཿཧཱུྃ། དེ་ལྟར་མཆོད་པ་རྒྱས་པ་རྣམས་ཀྱིས་མཆོད་ནས། དགུ་པ་དངོས་གྲུབ་ཀྱི་བལྟས་བརྟག་པའི་ཕྱིར་སོ་ཤིང་སྦྱིན་དགོས་པས་ཞེས་བརྗོད་ལ་སློབ་དཔོན་གྱིས་སོ་ཤིང་བླང་སྟེ་ཀུ་ཤའི་རྩ་བས་ལས་བུམ་གྱི་ཆུ་གཏོར་ཞིང་། ཨ་མྲྀ་ཏས་བསངས།
སྭ་བྷ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོར་མེ་ཏོག་དང་བཅས་པ་རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་ལྟས་བརྟག་པའི་ནུས་པ་དང་ལྡན་པར་གྱུར། ཡུམ་གྱི་ཕྲེང་སྔགས་ཚར་གཅིག་གི་མཇུག་ཏུ་ཨོཾ་ཛིཾ་ཧྭ་བཛྲ་སཾ་ཝརྡྷ་ནི་སྭཱཧཱ། ཞེས་པ་ལན་གསུམ་ཙམ་བརྗོད་དོ། དེ་ལྟར་མངོན་པར་བསྔགས་པའི་སོ་ཤིང་དེ་ཉིད་ཁྱེད་རང་རྣམས་ཀྱི་ཕྱག་ཐལ་མོ་སྦྱར་བའི་བར་དུ་སྦྱིན་པའི་མོས་པ་མཛོད། ཨོཾ་ཛིཾ་ཧྭ་བཛྲ་སཾ་ཝརྡྷ་ནི་སྭཱཧཱ། ཞེས་པས་བྱིན་ལ་སོ་ཤིང་དེ་ཉིད་རིན་པོ་ཆེ་གསེར་རམ་དངུལ་ལས་གྲུབ་པར་མོས་ཏེ། ཁྱེད་རང་རྣམས་ཀྱི་སོས་ནེམ་གྱིས་དྲུད་པ་ལ་བརྟེན་ནས། ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན་བསྐྱུགས་ཏེ། སོ་ཤིང་ལ་ཐིམ་པས་སོ་ཤིང་བརྗིད་དང་ལྡན་པར་བསམ་པ་དེ་ཉིད་ཚོམ་བུ་དབུས་མའི་སྟེང་དུ་དོར་བའི་མོས་པ་མཛད་ནས་ཨོཾ་བཛྲ་ཧ་ས་ཧ་ཞེས་གསུངས་ཤིང་ཐལ་མོ་ཁ་ཕྱེ་སྟེ།
ཚོམ་བུ་དབུས་མའི་སྟེང་དུ་ལྟོས་པ་མེད་པར་དོར་ཅིག ཅེས་བརྗོད་ལ། སོ་ཤིང་གི་ར་བ་ཁྲུ་གྲུ་བཞི་དྲི་བཟང་གིས་བྱུགས་པ་ལ་ཚོམ་བུ་དགུ་དགོད་པའི་དབུས་སུ་དོར་ཏེ། རྩེ་མོ་དེ་ཉིད་རང་དང་བླ་མ་ལ་བསྟན་ན་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ། སྟེང་དུ་བསྟན་ན་མཁའ་སྤྱོད། འོག་ཏུ་བསྟན་ན་ས་འོག་གི་དངོས་གྲུབ། ཤར་དུ་ཞི་བ། ལྷོར་མངོན་སྤྱོད། ནུབ་ཏུ་དབང་། བྱང་དུ་རྒྱས་པ།
མཚམས་རྣམས་སུ་བསྟན་ན་བུམ་པ་བཟང་པོ་ལ་སོགས་པའི་དངོས་གྲུབ་ཕྲན་ཚེགས་ཅི་རིགས་པ་འགྲུབ་པར་འགྱུར་རོ། ། སོ་ཤིང་གིས་ཁ་ལ་སོགས་པའི་ལུས་གཙོ་ཆེ་བའི་དྲི་མ་སྦྱོང་བ་བཞིན། བུམ་དབང་གིས་ཀྱང་གཙོ་བོར་ལུས་ཀྱི་དྲི་མ་སྦྱོང་བར་བྱེད་པས་བུམ་དབང་གི་སྟ་གོན་ཡིན་ནོ། ། བཅུ་པ་རྨི་ལམ་གསལ་པོར་འབྱུང་བ་དང་ངག་གི་དྲི་མ་སྦྱོང་བའི་ཕྱིར་ཁྱོར་ཆུ་སྦྱིན་དགོས་པས་ཕྲེང་སྔགས་ཚར་གཅིག་དང་། ཨོཾ་ཧྲཱི་བི་ཤུདྡྷ་སརྦ་དྷརྨཱཿསརྦ་པཱ་པཾ་ནི་ཙ་སྱ་སཾ་ཤོ་དྷ་ཡ། སརྦ་བི་ཀལྤཱན་ཨ་པ་ན་ཡ་ཧཱུྃ་ཞེས་གསུམ་ཙམ་བརྗོད་ལ། དེ་ལྟར་མངོན་པར་བསྔགས་པའི་དྲིའི་ཆུ་དེ་ཉིད་ཁྱེད་རང་རྣམས་ཀྱི་ཁྱོར་བ་གཡས་པར་ལན་གསུམ་དུ་སྦྱིན་པ་ལ་བརྟེན་ནས་ཚེ་ཐོག་མེད་ནས་བསགས་པའི་སྡིག་པ་དང་སྒྲིབ་པ་རྩ་ནང་གི་ལྗན་ལྗིན་མི་གཙང་བ་ཐམས་ཅད་སྦྱང་པའི་མོས་པ་མཛོད། གོང་གི་ཧྲཱིཿབི་ཤུདྡྷའི་སྔགས་གསུམ་གྱིས་བྱིན་ལ། དེ་ལྟར་ཁྱོར་ཆུས་ངག་གི་དྲི་མ་དག་པར་བྱེད་པ་བཞིན། གསང་དབང་གིས་ངག་གི་དྲི་མ་སྦྱོང་པར་བྱེད་པས་གསང་དབང་གི་སྟ་གོན་ཡིན་ནོ།
བཅུ་གཅིག་པ་རྨི་ལམ་དང་དངོས་གྲུབ་ལ་བར་ཆད་མི་འབྱུང་བའི་ཕྱིར་སྲུང་སྐུད་སྦྱིན་པ་ནི། སྲུང་སྐུད་ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ་སློབ་མའི་ལུས་ཚད་དང་མཉམ་པ་གསུམ་སྒྲིལ་དུ་བྱས་པ་ལ་རྡོ་རྗེ་མདུད་པ་གསུམ་གྱི་བཏབ་པས་རྡོ་རྗེ་སློབ་མའི་ལུས་ངག་ཡིད་གསུམ་གྱི་བར་ཆད་བསྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་སྙིང་ཁའི་ཧཱུྃ་ལས་འོད་ཟེར་འཕྲོས་པས་སྟ་གོན་གྱི་ལྷ་་་་་་དབང་བསྐུར་སྦྲེལ་ནས་བྱེད་ན། གཉིས་པ་མན་ལ་དཀྱིལ་འཁོར་ལྷ་ཚོགས་འཁོར་དང་བཅས་པའི་ཐུགས་ཀ་ནས་ཡེ་ཤེས་ཀྱི་སྲད་བུ་སོགས་བརྗོད། རྣམས་ཀྱི་ཐུགས་ཁར་ཕོག་པས། ཐུགས་ཁ་ནས་ཡེ་ཤེས་ཀྱི་སྲད་བུའི་ཚོགས་དཔག་ཏུ་མེད་པ་བྱུང་ནས། དམ་ཚིག་གི་སྲད་བུ་ལ་ཐིམ་ཞེས་བརྗོད་ཅིང་། སྲུང་སྐུད་ཐལ་མོའི་བར་དུ་བཟུང་ལ་ཕྲེང་སྔགས་ཇི་ལྟར་རིགས་པ་བཟླས་ཤིང་ཁ་རླངས་ཕོག་པ་བྱས།
དེ་ལྟར་མངོན་པར་བསྔགས་པའི་སྲད་བུ་དེ་ཉིད་སྐྱེས་པ་རྣམས་ཀྱི་དཔུང་པ་གཡོན་དང་། བུད་མེད་རྣམས་ཀྱི་གཡས་སུ་ཉིས་སྐོར་དུ་བཅིངས། ལས་བུམ་གྱི་ཆུས་གཏོར་ཞིང་། གུར་ནས་འབྱུང་བས་ཡི་གེ་བརྒྱ་པས་བརྟན་པར་བྱས་པའི་མོས་པ་མཛོད། ཨོཾ་བཛྲ་སཏྭ་ས་མཱ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་ཏིཥྛ་ཌི་ཌྷོ་མེ་བྷཱ་ཝ། སུ་པོ་ཥྱོ་མེ་བྷཱ་ཝ། ཨ་ནུ་རཀྟོ་མེ་བྷཱ་ཝ། སུ་ཏོ་ཥྱོ་མེ་བྷཱ་ཝ།
ཤ་ཤྭ་ཏྭ་མེ་བྷཱ་ཝ། ཧྲི་ད་ཡ་མེ་ཨ་དྷི་ཏིཥྛ་སརྦ་སི་དྡྷིཾ་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡེ་ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན། སརྦ་ཏ་ཐཱ་ག་ཏ་བཛྲ་མ་མེ་མུཉྫ་བཛྲི་བྷཱ་ཝ་མ་ཧཱ་ས་མ་ཡ་སཏྭ་ཨཿ ཞེས་བརྗོད་ཅིང་བརྟན་པར་བྱ་བ་སྟེ་སྲུང་སྐུད་བཏགས་པ་ནི་ཤེས་རབ་ཡེ་ཤེས་ཀྱི་སྦྱང་གཞི་ཁམས་ཀྱི་བར་ཆད་བསྲུང་བའི་ཕྱིར་དུ་ཡིན་པ་བཞིན། ཤེས་རབ་ཡེ་ཤེས་ཀྱང་ཁམས་བདུད་རྩི་ལ་དབང་བསྐུར་བ་ཡིན་པས། ཤེས་རབ་ཡེ་ཤེས་ཀྱི་སྟ་གོན་ནོ། །
བཅུ་གཉིས་པ་རྨི་ལམ་མི་འཁྲུལ་ཅིང་གསལ་པོ་འབྱུང་བའི་ཕྱིར་ཀུ་ཤའི་སྔས་སྟན་སྦྱིན་དགོས་པས། ཀུ་ཤ་རིང་ཐུང་སློབ་མའི་གྲངས་དང་མཐུན་པ་ཕོན་ཆེ་ཆུང་གཉིས་གོང་བཞིན་བུམ་ཆུས་བསངས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ། རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུག་ཅིང་གསལ་པོར་འབྱུང་བའི་ནུས་པ་དང་ལྡན་པར་གྱུར། ཨོཾ་ཨཱཿཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ།
ཨོ་ཨཽ། ཨྃ་ཧཱུྃ་ཕཊ྄་སྭཱཧཱ། ཚར་གཉིས་བཟླས། དྷཱིཿཧ་གསུམ་བརྗོད་ནས་བྱིན་གྱིས་རླབས་པའི་ཀུ་ཤ་ཆུང་བ་སྔས་ཀྱི་དོན་དུ་ཕྱག་གཡས་དང་། ཆེ་བ་སྟན་གྱི་དོན་དུ་ཕྱག་གཡོན་དུ་བྱིན་པའི་མོས་པ་མཛོད་བྱས་ལ། དྷཱིཿཧ་ཞེས་པས་སྦྱིན། དེ་ལྟ་བུའི་ཀུ་ཤ་འདག་བྱེད་ཀྱི་རྫས་བླ་ན་མེད་པ་ཡིན་པ་ལྟར། དབང་བཞི་པའི་ཡེ་ཤེས་ཀྱིས་ཀྱང་མཚན་མ་དང་རྣམ་པར་རྟོག་པ་ཐམས་ཅད་འདག་པར་བྱེད་པས་ཀུ་ཤ་སྦྱིན་པ་དབང་བཞི་པའི་སྟ་གོན་ཡིན་ཞིང་། སྔོན་བཅོམ་ལྡན་འདས་ཀུ་ཤ་མ་འཁྲུགས་པའི་སྟན་ལ་བཞུགས་ནས་སངས་རྒྱས་པ་བཞིན་ཁྱེད་རང་རྣམས་ཀྱང་ཀུ་ཤའི་སྟན་ལ་ཉལ་ཏེ། རྨི་ལམ་སྒྱུ་མ་ལྟ་བུ་མངོན་དུ་བྱས་ནས་སངས་རྒྱ་བའི་རྟེན་འབྲེལ་ལམ་དུ་བྱེད་པ་དེ་ལགས།
བཅུ་གསུམ་པ་ཟབ་མོ་ཆོས་བཤད་པའི་སྒོ་ནས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ། འཇིག་རྟེན་དུ་ནི་ཀུན་མཁྱེན་དག ། ཨུ་དུམ་ཝ་རའི་མེ་ཏོག་ལྟར། ། བརྒྱ་ལམ་ན་ནི་རེས་འགའ་ཞིག ། འབྱུང་འགྱུར་ཡང་ནི་མི་འབྱུང་ངོ་། ། གསང་སྔགས་སྤྱོད་པའི་ཚུལ་འབྱུང་བ། ། དེ་བས་ཀྱང་ནི་དཀོན་པ་སྟེ། ། གང་གི་སེམས་ཅན་མཉམ་མེད་དོན། ། བླ་མེད་བྱེད་པར་ནུས་པ་ཡིན། ། བསྐལ་པ་བྱེ་བ་དུ་མར་ནི། །
སྔོན་དུ་སྡིག་པ་བྱས་པ་གང་། ། དཀྱིལ་འཁོར་འདི་འདྲ་མཐོང་མ་ཐག ། དེ་དག་ཟད་པར་འགྱུར་ཡིན་ན། ། གྲགས་པ་མཐའ་ཡས་སྔགས་སྤྱོད་པའི། ། ཚུལ་ལ་གནས་ན་སྨོས་ཅི་དགོས། ། སྐྱོབ་པའི་གསང་སྔགས་བཟླས་ན་ནི། ། གོ་འཕང་བླ་ན་མེད་པར་འགྱུར། ། གང་དག་སྤྱོད་པ་མཆོག་འདི་ལ། ། བློ་གྲོས་ཤིན་ཏུ་མི་གཡོ་ན། ། སྡུག་བསྔལ་ཐམས་ཅད་འབྱུང་བ་ཡི། །
ངན་འགྲོ་དེ་ཡིས་གཅོད་པར་འགྱུར། ། བདག་ཉིད་ཆེན་པོ་ཁྱེད་རྣམས་ཀྱིས། ། རྙེད་པ་མཉམ་མེད་དེ་རིང་རྙེད། ། གང་ཕྱིར་རྒྱལ་བ་སྲས་བཅས་ལ། ། བདག་ཉིད་ཆེན་པོ་ཀུན་གྱིས་ནི། ། བསྟན་པ་འདི་ལ་ཁྱེད་རྣམས་ཀུན། ། ཡོངས་སུ་བཟུང་སྟེ་སྐྱེ་བཞིན་པ། ། དེ་ཕྱིར་ཁྱེད་རྣམས་ཐེག་ཆེན་དུ། ། སང་ནི་རབ་ཏུ་སྐྱེ་བར་འགྱུར། ། ཐེག་པ་ཆེན་པོ་ཆེར་འབྱུང་བ། །
ལམ་མཆོག་འདི་ནི་དཔལ་དང་ལྡན། ། ཁྱེད་རྣམས་དེར་ནི་དོང་བས་ན། ། རང་བྱུང་སྐལ་བ་ཆེན་པོ་པ། ། འཇིག་རྟེན་ཐམས་ཅད་མཁྱེན་པ་ཡི། ། དེ་བཞིན་གཤེགས་པ་ཉིད་དུ་འགྱུར། ། དེའི་དོན་ནི་འདི་ཡིན་ཏེ། འཇིག་རྟེན་དུ་གང་དཀོན་ན་ཨུ་དུམ་ཝ་རའི་མེ་ཏོག་དཀོན་པ་ལྟར། སངས་རྒྱས་དཀོན་ཏེ་སངས་རྒྱས་གཅིག་འཇིག་རྟེན་དུ་འཚང་རྒྱ་བའི་ཚུལ་སྟོན་པ་ན། དེ་དང་ཁད་ཉེ་བའི་ས་ཕྱོགས་ཞིག་ཏུ་ཨུ་དུམ་ཝ་རའི་མེ་ཏོག་གཅིག་འབྱུང་། དེ་ཡང་རྒྱལ་རིགས་ལས་འབྱོན་ན་དཀར་པོ།
བྲམ་ཟེའི་རིགས་ལས་འབྱོན་ན་སེར་པོ་འབྱུང་ལ། སངས་རྒྱས་དེ་ཡུམ་གྱི་ལྷུམས་སུ་ཞུགས་པ་ན་མེ་ཏོག་དེ་ཁ་འབུས། བལྟམས་པ་ན་ཁ་བྱེ། གཞོན་ནུ་རོལ་རྩེད་མཛད་པ་ན་རྒྱས། དཀའ་ཐུབ་མཛད་པ་ན་རྙིང་། འཚང་རྒྱ་བའི་ཚུལ་བསྟན་པ་ན་རྒྱས། ཆོས་ཀྱི་འཁོར་ལོ་བསྐོར་བ་ན་ཤིན་ཏུ་རྒྱས། མྱ་ངན་ལས་འདས་པའི་ཚུལ་བསྟན་པ་ན་སྐམ་ནས་འགྲོ་སྟེ། དེས་ན་དེ་གཉིས་ཀ་དཀོན་མཚུངས་ཡིན་པས་སངས་རྒྱས་འཇིག་རྟེན་དུ་འབྱོན་པ་དཀོན། བྱོན་ནས་ཆོས་གསུང་པ་དཀོན།
ཆོས་ཀྱི་ནང་ནས་ཐེག་པ་ཆེན་པོའི་ཆོས་གསུང་པ་དཀོན། ཐེག་ཆེན་གྱི་ནང་ནས་ཀྱང་གསང་སྔགས་རྡོ་རྗེ་ཐེག་པ་གསུང་པ་ཤིན་ཏུ་དཀོན་ཏེ། གསང་སྔགས་རྡོ་རྗེ་ཐེག་པ་ནི་འདས་པའི་སངས་རྒྱས་མར་མེ་མཛད་ནས་འོད་སྲུང་གི་བར་གྱིས་ཀྱང་མ་གསུངས། མ་འོངས་པ་ན་འབྱོན་པར་འགྱུར་བའི་སངས་རྒྱས་བྱམས་པ་ནས། མོས་པའི་བར་གྱིས་ཀྱང་གསུང་བར་མི་འགྱུར། དེས་ན་ད་ལྟར་གྱི་སྟོན་པ་མཉམ་མེད་ཤཱཀྱའི་རྒྱལ་པོ་འདི་ཁོ་ན་སྔོན་གྱི་སྨོན་ལམ་གྱི་སྟོབས་ཀྱིས་གསང་སྔགས་རྡོ་རྗེ་ཐེག་པ་གསུང་པས་ན་ཤིན་ཏུ་དཀོན། དཀོན་པས་ཅི་ཕན་རི་བོང་གི་རྭ་དང་ནམ་མཁའི་མེ་ཏོག་ཀྱང་དཀོན་སྙམ་ན། དེ་དག་དང་མི་མཚུངས་པར་དཀོན་ལ་ཕན་ཡོན་ཆེན་པོ་དང་ལྡན་པ་ཡིན་ཏེ། སང་ཉིན་དཀྱིལ་འཁོར་གྱི་མཚོན་རྩི་ཙམ་མཐོང་བའི་མོད་ལ་བསྐལ་པ་དཔག་ཏུ་མེད་པ་ནས་བསགས་པའི་སྡིག་པ་ཐམས་ཅད་འདག་པར་འགྱུར་ན། དབང་བསྐུར་བ་ཚུལ་བཞིན་དུ་ནོད་དེ་ལམ་ལ་བརྩོན་འགྲུས་ཆེན་པོ་བྱས་ན་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་བས་དགའ་བ་ཁྱད་པར་ཅན་བསྐྱེད་པར་མཛོད་ཅིག
ཅེས་འབྲས་བུ་ལ་སྤྲོ་བ་བསྐྱེད། དེ་ནས་བཅུ་བཞི་པ་རྨི་ལམ་བརྟག་ཅིང་ངན་ན་བསྲུང་བ་བྱ་བའི་དོན་དུ་གསང་བ་སྤྱི་རྒྱུད་ལས། བུ་ཀྱེ་སང་ནི་དཀྱིལ་འཁོར་དག ། མཐོང་བར་འགྱུར་རོ་ཉོལ་ཞིག་དང་། ། རྨི་ལམ་མཐོང་བ་གང་ཡིན་པ། ། དེ་ཀུན་ང་ལ་དྲང་པོར་སྨྲོས། ། ཞེས་གསུངས་པས་དོ་ནུབ་རང་གི་གནས་ཁང་དུ་ཉལ་བའི་ཚེ། སློབ་དཔོན་གྱིས་སྦྱིན་པའི་ཀུ་ཤ་ཆུང་བ་དེ་སྔས་ཀྱི་སྟེང་དུ་རྩེ་མོ་མདུན་ལ་བསྟན་ཏེ་འཕྲད་དུ་བཞག ཆེ་བ་སྟན་དུ་གཏིང་ནས་རྩེ་མོ་སྔས་ཕྱོགས་སུ་བསྟན། གོས་གསར་པ་དྲི་མ་མེད་པ་གྱོན་ནས་གློ་གཡས་པ་འོག་ཏུ་ཕབ་སྟེ་སེངྒེ་ཉལ་སྟབས་ཀྱིས་ཉལ།
སེམས་ལ་འདོད་ཆགས་ལ་སོགས་པ་ཉོན་མོངས་པ་དུག་གསུམ་ཀྱི་རྣམ་རྟོགས་གང་ཡང་ཡིད་ལ་མི་བསམ་པར། སང་ཉིན་དཀྱིལ་འཁོར་ཆེན་པོ་ཇི་ལྟ་བུ་ཞིག་མཐོང་བར་འགྱུར་རམ་སྙམ། ལྷ་དང་བླ་མ་ཡིད་ལ་དྲན་བཞིན་པའི་ངང་ནས་དགའ་སྤྲོ་དུང་ངེ་ཉལ་བའི་ཚེ་རྨི་ལམ་དུ་བཟང་ངན་གྱི་བལྟས་འབྱུང་བས། དེ་ལ་སྤྱིར། རྨི་ལམ་ཐམས་ཅད་བདེན་མིན་ཡང་། ། དེ་ལ་མ་དད་རིགས་མ་ཡིན། ། ཞེས་གསུངས་པས། རྨི་ལམ་ཐམས་ཅད་མི་བདེན་པའི་དཔེ་ཡིན་ཡང་། དབང་བསྐུར་བའི་དུས་དེ་ཉིད་དུ་དཔའ་བོ་དང་མཁའ་འགྲོས་རྒྱུད་བྱིན་གྱིས་རླབས་ཏེ་ལུང་སྟོན་པར་མཛད་པས། དེ་ལ་རྨི་ལམ་བཟང་པོའི་བལྟས་ནི།
གསང་བ་སྤྱི་རྒྱུད་ལས། རྨི་ལམ་སངས་རྒྱས་མཐོང་ན་ནི། ། ཡོན་ཏན་རྒྱ་མཚོ་མངོན་སུམ་བཞིན། ། མཆོད་རྟེན་དང་ནི་སྐུ་གཟུགས་མཐོང་། ། དེ་ལ་མཆོད་པ་རྩོམ་པ་དང་། ། དགེ་སློང་དག་ལ་ཆོས་ཉན་ཏམ། ། ཡང་ན་མ་ཉན་ན་ཡང་རུང་། ། ཆོས་ནི་རྣམ་པར་སྤྱོད་པ་དང་། ། དེ་བཞིན་མདོ་སྡེ་རྣམ་པར་སྤྱོད། ། ཞེས་བྱ་བ་ལ་སོགས་པ་གསུངས་ཏེ།
རྨི་ལམ་དུ་སངས་རྒྱས་ཀྱི་སྐུ་གཟུགས་དང་། མཆོད་རྟེན་མཐོང་ཞིང་ཕྱག་དང་བསྐོར་བ་བྱེད་པ། དམ་པའི་ཆོས་ཀྱི་གླེགས་བམ་ཐོགས་པ། དགེ་འདུན་གྱི་སྡེའི་དབུས་ན་བཞུགས་པ། ཆོས་ཀྱི་འབེལ་གཏམ་བྱེད་པ། རང་གི་བླ་མ་དང་མཇལ་ཞིང་ཆོས་ཉན་པ་སོགས་བྱུང་ན་མཆོག་ཏུ་འགྱུར་བ་ཡིན། གཞན་ཡང་ལུས་ལ་ངན་སྐྱུག་དོན་པ། རི་འཐོན་པོ་ལ་འཛེག་པ། ཉི་ཟླ་ཤར་བ། ནམ་མཁའ་ལ་འཕུར་བ།
རྒྱལ་པོར་དབང་བསྐུར་བ། རྟ་དང་གླང་པོ་ལ་སོགས་པ་ཞོན་པ་བཟང་པོ་ལ་བཞོན་པ། བྲག་ཕུག་ཏུ་ཉི་མ་ལྡེ་བ། ཟས་བཟང་པོ་རོ་བརྒྱ་དང་ལྡན་པ་ཐོབ་པ། འབྲུ་ལ་སོགས་པའི་བང་མཛོད་ཀྱི་གཏེར་རྙེད་པ། མི་མང་པོས་དཔོན་དུ་འཁུར་ཞིང་གུས་འདུད་བྱེད་པ། སྐྱེ་བོ་མང་པོ་ལ་རང་གི་ཆོས་བཤད་པ། ཕ་མ་དང་མཛའ་ཤེས་དང་འཕྲད་པ། གོས་རྒྱན་བཟང་པོས་བརྒྱན་པ། དར་འཕྱར་བ།
དུང་འབུད་པ་སོགས་བྱུང་ན་རྨི་ལམ་བཟང་པོའི་བལྟས་ཡིན་པས། ཞེན་ཆགས་མེད་པའི་ཚུལ་གྱི་དགའ་བ་བསྒོམ་པར་བྱེད། གལ་ཏེ་ངན་པའང་འབྱུང་སྲིད་པས། དེའི་ལྟས་ནི་རྒྱ་སྐྱེགས་ཀྱི་རི་ལ་འཛེག་པ། ཀ་ར་ཝཱི་རའི་མེ་ཏོག་རྒྱས་པ་འཐུ་བ། བྱེ་མའི་ཐལ་ཕུང་གི་རི་ལ་འཛེག་པ། སྤྲེའུ་དང་བོང་བུ་ལ་ཞོན་ནས་ཁ་ཕྱིར་ཕྱོགས་ཏེ་སླར་མི་ལྡོག་པའི་ཚུལ་གྱིས་འགྲོ་བ། ཕག་དང་རྔ་མོང་མ་ཧེ་སོགས་ལ་ཞོན་པ། བུད་མེད་ནག་མོ་གོས་ནག་ཅན་ལ་འདོད་ལོག་སྤྱད་པ། བུད་མེད་ནག་མོ་ཤིན་ཏུ་ཁྲོས་པས་རང་གི་ལྟོ་བ་དབྲལ་བ།
གཡང་ས་དང་ཅོང་རོང་དུ་ལྷུང་བ། མི་ནག་པོ་ལྕགས་ཀྱི་དབྱུག་པ་ཅན་གྱིས་བསྡིགས་པ། ཁྱིས་ཟོས་པ། སྐྲ་བྲེགས་པ། ཆུས་ཁྱེར་བ། ལུས་ལ་ཏིལ་མར་གྱིས་བྱུགས་པ། གོས་རྒྱན་དམར་པོས་བརྒྱན་པ་སོགས་རྨི་ན། ཅུང་ཟད་ངན་པའི་བལྟས་ཡིན་པས་གཉིད་གསད་མ་ཐག་ཏུ་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་དེ། དོན་ལ་གྲུབ་པ་ཅུང་ཟད་ཀྱང་མེད་སྙམ་དུ་བདེན་མེད་ཀྱི་ལྟ་བ་བདག་མེད་པས་སྦྱངས་བ་དང་། བཅོམ་ལྡན་འདས་ཀྱི་རྩ་བའི་སྔགས་བརྒྱ་རྩ་བརྒྱད་དུ་བཟླས་ཤིང་།
སྤྱི་རྒྱུད་ལས། མི་དགེ་བ་ལ་ཞི་བ་ཡི། ། སྦྱིན་བསྲེག་ཞི་བའི་གསང་སྔགས་ཀྱི། ། ཞེས་གསུངས་པས་ཞི་དྲག་གི་སྲེག་བླུགས་བརྒྱ་རྩ་བརྒྱད་དུ་འབུལ་བ་དང་། སངས་རྒྱས་སྤྱན་གྱི་རྣལ་འབྱོར་བླ་མ་བརྒྱུད་པའི་མན་ངག་ལས་འབྱུང་བ་བཞིན་ལུང་བླངས་ཏེ་ཉམས་སུ་ལེན་པ་སོགས། རྨི་ལམ་ངན་པ་བཟློག་པའི་ཐབས་ལ་བརྩོན་པར་བྱ་དགོས་སོ། ། དེ་རྣམས་ཀྱིས་སྟ་གོན་གྱི་ཆོས་འཁོར་དང་བཅས་པ་སོང་ནས། དངོས་གཞི་ནི་སང་ཉིན་ཇི་ལྟར་སྐབས་སུ་བབས་པ་ལ་འབྱུང་བས་དེ་ལ་མཛད་པར་ཞུ། བསོད་ནམས་འདི་ཡིས་སོགས་བརྗོད་ལ་སློབ་མ་རང་གནས་སུ་གཏང་ངོ་། ༈ །དེ་ལྟར་དབང་གི་སྟ་གོན་དག །
ལེགས་པར་སྦྱིན་ཏེ་ནང་པར་ཚེ། ། སློབ་དཔོན་བྱ་བ་ཀུན་རྫོགས་ནས། ། འདང་ནུབ་སྟ་གོན་སྦྱིན་པ་ཡི། ། སློབ་མ་རྣམས་ཀྱིས་ཕྱག་དང་ཡོན། ། ཕུལ་ལ་ཁྲུས་བྱས་གྲལ་ལ་འཁོད། ། མེ་ཏོག་བཀྱེ་བསྡུ་སོགས་གྲུབ་རྗེས། ། སློབ་དཔོན་གྱིས་ནི་འདི་སྐད་བརྗོད། ༈ །འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཆེས་ཟབ་པའི་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་དུ་དབང་བསྐུར་བ་ཟབ་མོ་གསན་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དང་། ཆོས་གསན་པའི་ཀུན་ཏུ་སྤྱོད་པ་ཡང་རྡོ་རྗེ་ཐེག་པའི་གཞུང་ལུགས་དྲི་མ་མེད་པ་ནས་ཇི་ལྟར་འབྱུང་བ་བཞིན་གནས་ཁང་བསྲུང་བའི་འཁོར་ལོ་དུར་ཁྲོད་བརྒྱད་གཞལ་ཡས་ཁང་དང་བཅས་པའི་ནང་དུ་ཁྱེད་རང་རྣམས་ཀྱི་ལྷག་པའི་ལྷ་གང་ཡང་རུང་བའི་ང་རྒྱལ་དང་ལྡན་བཞིན་པས་གསན་པར་ཞུ།
དེ་ལ་འདིར་ཡང་དག་པར་རྫོགས་པའི་སངས་རྒྱས་རྣམས་ཀྱིས་གསུངས་པའི་ལམ་རྣམས་ཀྱི་ནང་ནས་མཆོག་ཏུ་གྱུར་པ་རྡོ་རྗེ་ཐེག་པའི་ལམ་ཡིན་ཞིང་། རྡོ་རྗེ་ཐེག་པའི་ལམ་ཐམས་ཅད་སྨིན་གྲོལ་གཉིས་སུ་བཞེད་ཏེ། བཤད་རྒྱུད་རྡོ་རྗེ་རྩེ་མོ་ལས། སྨིན་པ་དང་ནི་གྲོལ་བའི་ལམ། ། སངས་རྒྱས་བྱང་ཆུབ་བསྟན་པའི་མཆོག ། ཅེས་གསུངས་ཤིང་། བདག་ཉིད་ཆེན་པོ་ས་སྐྱ་པཎྜི་ཏས་ཀྱང་། རྡོ་རྗེ་ཐེག་པའི་ལམ་ཞུགས་ཏེ། ། མྱུར་དུ་སངས་རྒྱས་ཐོབ་འདོད་ན། ། སྨིན་གྲོལ་གཉིས་ལ་འབད་པར་བྱ། །
ཞེས་གསུངས་པས་ལམ་ཐམས་ཅད་སྨིན་གྲོལ་གཉིས་སུ་གསུངས་ཤིང་། དེ་ལ་ཐོག་མར་སྨིན་བྱེད་ཀྱི་དབང་བསྐུར་བ་ནི་ཤིན་ཏུ་གལ་ཆེ་བ་ཡིན་པས། དེ་ཡང་རྒྱུད་སྡེ་བཞི་པོ་རེ་རེ་ནས་དབང་གི་བབས་མི་འདྲ་བ་བཞི་གསུངས་ཏེ། བྱ་བའི་རྒྱུད་ལས། ཆུ་དང་ཅོད་པན་གྱི་དབང་ཙམ་ལས་མ་གསུངས། སྤྱོད་པའི་རྒྱུད་ལས་དེའི་སྟེང་དུ་རྡོ་རྗེ་དྲིལ་བུ་དང་མིང་གི་དབང་བསྐུར་བ་གསུངས་ཤིང་། རྣལ་འབྱོར་རྒྱུད་ལས་དེ་རྣམས་ཀྱི་སྟེང་དུ་ཕྱིར་མི་ལྡོག་པ་རྡོ་རྗེ་སློབ་དཔོན་གྱི་དབང་བསྐུར་བར་གསུང་། རྣལ་འབྱོར་བླ་མེད་ལས་ཐུན་མོང་དུ་རིག་པའི་དབང་ལྔ། བརྟུལ་ཞུགས་དང་བཅས་པ། དེའི་སྟེང་དུ་རྡོ་རྗེ་སློབ་དཔོན་གྱི་དབང་དང་།
དབང་གོང་མ་གསུམ་སྟེ་དབང་བཞི་དང་། གྲོལ་ལམ་ལ་རིམ་པ་གཉིས་གསུང་སྟེ། དེ་ལ་དགོངས་ནས། ས་སྐྱ་པཎྜི་ཏས། དབང་བཞི་དང་ནི་རིམ་པ་གཉིས། ། རྣལ་འབྱོར་ཆེན་པོའི་ཁྱད་ཆོས་ཡིན། ། ཞེས་གསུངས་པས། དེས་ན་གསང་སྔགས་རྡོ་རྗེ་ཐེག་པ་ལ་རྟེན་འབྲེལ་གནད་དུ་ཆེ་བ་ཡིན་ཞིང་། རྟེན་འབྲེལ་དེ་ཡང་དབང་གི་དུས་ནས་འགྲིག་པ་ཞིག་དགོས་ཏེ། རྣལ་འབྱོར་དབང་ཕྱུག་བིར་ཝ་པའི་དགོངས་པ།
རྗེ་བཙུན་ས་སྐྱ་པ་ཡབ་སྲས་ཀྱི་བཞེད་པས་སངས་རྒྱས་ཐོབ་པའི་རྟེན་འབྲེལ་ཐམས་ཅད་དབང་བཞིའི་སྒོ་ནས་འགྲིག་དགོས་པར་གསུངས་ཤིང་། ས་སྐྱ་པ་ཆེན་པོས། རྣལ་འབྱོར་དབང་ཕྱུག་བིར་ཝ་པ། གསང་སྔགས་རྡོ་རྗེ་ཐེག་པ་ལ། ། རྟེན་འབྲེལ་གནད་དུ་ཆེ་བར་བཞེད། ། རྟེན་འབྲེལ་རྩ་བ་དབང་བསྐུར་ཡིན། ། རྟེན་འབྲེལ་དབང་ལས་སྒྲིག་དགོས་པས། ། མཚན་ཉིད་ལྡན་པའི་བླ་མ་ལ། ། དབང་བཞི་རྫོགས་པར་ཐོབ་ནས་ནི། ། ཞེས་གསུངས།
རྗེ་བཙུན་རིན་པོ་ཆེས། བླ་མ་བརྒྱུད་པ་དང་ལྡན་རྒྱུད་དོན་རིག ། དམ་ཚིག་མཆོག་བསྲུང་མན་ངག་དུ་མས་བརྒྱན། ། སྙིང་རྗེས་རྒྱུད་བརླན་བསྟན་བཅོས་དུ་མ་ཤེས། ། དེ་ཡིས་ཞབས་བསྟེན་གསོལ་བ་ལན་མང་བཏབ། ། དེ་ཡི་ནང་ནས་དཀྱིལ་འཁོར་ཆེན་པོ་རུ། ། ཞུགས་ལ་དབང་བཞི་པོ་རྣམས་རྫོགས་པར་བླངས། ། བྱིན་རླབས་ཕྲ་མོ་ཙམ་གཅིག་མ་ཡིན་ཏེ། ། སྔགས་ཀྱི་རྩ་བ་དབང་བསྐུར་ཡིན་པས་སོ། ། ཞེས་གསུངས་པའི་འདི་པའི་གནས་སྐབས་སུ་སྨིན་བྱེད་ཀྱི་དབང་བསྐུར་བའི་དཀྱིལ་འཁོར་ཡང་རྒྱུད་སྡེ་ནས་གསུངས་པ་ཞིག་དགོས་ཏེ།
བདག་ཉིད་ཆེན་པོ་ས་སྐྱ་པཎྚི་ཏས། དེང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བར་གསུངས་མོད་གྱི། ། གཞན་གྱི་སྨིན་བྱེད་རྒྱུད་ལས་བཀག ། ཅེས་གསུངས་པས་དཀྱིལ་འཁོར་ཡང་རྒྱུད་སྡེ་རྣམ་པར་དག་པ་ནས་གསུངས་པའི་རྡུལ་ཚོན་ནམ། རས་བྲིས་ཀྱི་དཀྱིལ་འཁོར་མཚན་ཉིད་དང་ལྡན་པར་དབང་བཞི་ཡོངས་སུ་རྫོགས་པར་བསྐུར་དགོས་པ་ཡིན་གྱིས། གཞན་གཡུང་དྲུང་རིས་དང་། ནས་འདྲ་ལ་སོགས་བྱེད་པའི་དཀྱིལ་འཁོར་དུ་ཕག་མགོ་དང་། གཏོར་མའི་དབང་བསྐུར་བ་དང་། །
རྡོ་རྗེ་ཕག་མོའི་བྱིན་རླབས་སོགས་ཀྱིས་སྨིན་བྱེད་ཀྱི་དབང་གི་གོ་མི་ཆོད་སྟེ། བདག་ཉིད་ཆེན་པོ་ས་སྐྱ་པཎྚི་ཏས། གཡུང་དྲུང་རིས་ཀྱི་དཀྱིལ་འཁོར་དང་། ། ནས་འདྲ་ལ་སོགས་བྱེད་པ་ཐོས། ། འདི་འདྲ་དག་ཏུ་དབང་བསྐུར་ཡང་། ། སྡོམ་པ་ཐོབ་པར་མི་འགྱུར་རོ། ། ཞེས་དང་། གཏོར་མའི་དབང་བསྐུར་ཞེས་བྱ་དང་། ། ཏིང་ངེ་འཛིན་གྱི་དབང་བསྐུར་ཡང་། ། སློབ་མ་སྨིན་བྱེད་ཆོ་ག་རུ། །
རྒྱུད་སྡེ་ཀུན་ལས་གསུངས་པ་མེད། ། ཅེས་དང་། ། གང་ཟག་རབ་འབྲིང་གསུམ་ག་ལ། ། ཕག་མོའི་བྱིན་བརླབས་སྨིན་བྱེད་དུ། ། རྒྱུད་སྡེ་ཀུན་ལས་གསུངས་པ་མེད། ། ཅེས་དང་། དེས་ན་སྙིང་གཏམ་འདི་ལྟར་ཡིན། གསང་སྔགས་རྟེན་འབྲེལ་ལམ་བྱེད་པ། ། རྟེན་འབྲེལ་བསྒྲིགས་པའི་གདམ་ངག་ཡིན། ། ཕུང་པོ་ཁམས་དང་སྐྱེ་མཆེད་ལ། །
སངས་རྒྱས་ས་བོན་བཏབ་ནས་ནི། ། ཚེ་འདིར་སངས་རྒྱས་བྱེད་པ་ཡི། ། ཐབས་ལ་དབང་བསྐུར་ཞེས་སུ་བཏགས། ། ཞེས་གསུངས་པ་ལྟར། ཕུང་པོ་ཁམས་དང་སྐྱེ་མཆེད་ལ་སངས་རྒྱས་ཀྱི་ས་བོན་བཏབ་ནས། ཚེ་འདི་ཉིད་ལ་བཅུ་གསུམ་རྡོ་རྗེ་འཛིན་པའི་ས་ཐོབ་པར་བྱེད་པའི་ཕྱི་ནང་གི་རྟེན་འབྲེལ་བསྒྲིག་ནུས་པའི་ཐབས་ཁྱད་པར་ཅན་ཞིག་ལ། སྨིན་བྱེད་ཀྱི་དབང་བསྐུར་བ་མཚན་ཉིད་པར་འཇོག་པ་ཡིན། མཚན་ཉིད་པ་དེ་ལྟ་བུའི་དབང་ལ་ཡང་། རྒྱུ་ལམ་འབྲས་བུའི་དབང་གསུམ་ལས། རྒྱུ་དུས་ཀྱི་དབང་བསྐུར་བ་ཡིན་ཞིང་།
དེ་ལ་རྗེ་བཙུན་ཡབ་ལ་བརྟེན་པ་དང་། ཡུམ་ལ་བརྟེན་པ་གཉིས་ལས། འདིར་ཡུམ་ལ་བརྟེན་པ་ཡིན་ལ། དེ་ལྟ་བུའི་དབང་བསྐུར་བ་མ་ཐོབ་པའི་ཉེས་དམིགས་ནི། ཕྱག་ཆེན་ཐིག་ལེ་ལས། དབང་མ་བསྐུར་ལ་དངོས་གྲུབ་མེད། ། བྱེ་མ་རྩིར་བས་མར་མེད་ལྟར། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག །
དངོས་གྲུབ་ཐོབ་ཀྱང་དམྱལ་བར་སྐྱེ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་གསུངས། ས་པཎ་གྱིས། མདོར་ན་ཆོས་ཀྱི་ཅི་བྱེད་སོམས། ། སངས་རྒྱས་བྱེད་ན་ཆོས་བཞིན་གྱིས། ། ཞེས་བྱ་བ་ལ་སོགས་པ་དབང་བསྐུར་མ་ཐོབ་པའི་ཉེས་དམིགས་ཤེས་པའི་སྒོ་ནས། དབང་ལ་ནན་ཏན་སྙིང་པོ་བྱ་དགོས་སོ། ། དབང་བསྐུར་ཐོབ་པའི་ཕན་ཡོན་ནི།
གསང་བ་སྤྱི་རྒྱུད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡི་སྐྱེ་བ་བདུན་དུ་ནི། ། མ་བསྒོམ་པར་ཡང་དངོས་གྲུབ་ཐོབ། ། ཅེས་གསུངས། སློབ་དཔོན་པདྨས་དམ་ཚིག་ལྔ་པར། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ནས་འགྲུབ། ། ཅེས་བྱ་བ་ལ་སོགས་པའི་ཕན་ཡོན་བསམ་གྱིས་མི་ཁྱབ་པ་ཞིག་ཡོད་དེར་མ་ཟད་དབང་བསྐུར་བས་གྲོལ་བྱེད་དང་སྨིན་བྱེད་གཉིས་ཀའི་ལམ་དུའང་འགྱུར་བ་ཡིན་ཏེ།
ས་པཎ་གྱིས། དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། དབང་གིས་གྲོལ་བར་མ་ནུས་པའི། ། གང་ཟག་གཞན་ལ་བསྒོམ་དགོས་སོ། ། ཞེས་གསུངས་པས། དབང་པོ་ཡང་རབ་རྒྱལ་པོ་ཨིནྡྲ་བྷུ་ཏི་ལྟ་བུ་དབང་བསྐུར་བའི་དུས་ཉིད་དུ་གྲོལ་བར་གསུངས་པ་ལྟར། གང་ཟག་དབང་པོ་འབྲིང་དང་ཐ་མ་རྣམས། དབང་བསྐུར་ནས་བསྒོམ་པར་བྱ་བ་ཡིན་ཏེ། སྡོམ་གསུམ་ལས།
དེས་ན་དབང་བསྐུར་ཐོབ་པ་དེ། ། བསྲུང་ཞིང་འཕེལ་བར་བྱེད་པ་ལ། ། བསྒོམ་པ་ཞེས་བྱར་བཏགས་པ་ཡིན། ། ཞེས་གསུངས་པས་དབང་གི་དོན་བསྒོམ་པ་མ་གཏོགས་གཞན་ལམ་བསྒོམ་པ་ཞེས་བྱ་བ་གང་ཡང་མེད་པས། སྨིན་གྲོལ་གཉིས་ཀའི་རྩ་བ་དབང་བསྐུར་བ་ཡིན། དེ་ལྟར་ཐོབ་ནས་ལམ་ལ་བརྩོན་འགྲུས་བསྐྱེད་དེ་རིམ་གཉིས་ཀྱི་རྣལ་འབྱོར་ལ་འབད་ན། བརྩོན་འགྲུས་རབ་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདིར་ཐོབ་པར་འགྱུར་ལ། འབྲིང་འཆི་ཁའམ་བར་དོར། ཐ་མ་སྐྱེ་བ་བདུན་ནམ་བཅུ་དྲུག་ཚུན་ལ་བཅུ་གསུམ་རྡོ་རྗེ་འཛིན་པའི་ས་མངོན་དུ་འགྱུར་བར་བྱེད་པ་ཡིན་པས། དེ་ལྟ་བུའི་དབང་བསྐུར་བ་ལ་སྟ་གོན་དུ་གནས་པ་དང་།
དངོས་གཞི་གཉིས་ལས། སྟ་གོན་གྱི་ཆོས་དགོས་པ་རྣམས་ཁ་སང་གི་གནས་སྐབས་སུ་ལེགས་པར་སོང་ནས། ད་ལན་དངོས་གཞི་སྐབས་སུ་བབས་པ་ཡིན་ཞིང་། དངོས་གཞིའི་ཆོ་ག་ལ་བྲི་ཞིང་རྒྱན་དགྲམ་པ། བསྒྲུབ་ཅིང་མཆོད་པ། འཇུག་ཅིང་དབང་བླང་པ། རྗེས་ཀྱི་ཆོ་ག་སྟེ་རྣམ་པ་བཞི་ཡོད་པ་ལས། དང་པོ་བྲི་བ་ལ་ཐིག་གིས་བྲི་བ། ཚོན་གྱིས་བྲི་བ། མཚན་མ་དགོད་པ།
རྒྱན་དགྲམ་པ་སྟེ་བཞི། གཉིས་པ་བསྒྲུབ་ཅིང་མཆོད་པ་ལ། བདག་བསྐྱེད་སྔོན་དུ་སོང་བའི་སྒོ་ནས། དམ་ཚིག་གི་དཀྱིལ་འཁོར་འབྱིན་པའི་ཚུལ་གྱིས་བསྒྲུབ་པ་དང་། བསྐྱེད་མཆེད་སྐུ་གསུང་ཐུགས་བྱིན་གྱིས་རླབས་པའི་ཚུལ་གྱིས་བསྒྲུབ་པ་དང་། ཡེ་ཤེས་ཀྱི་དཀྱིལ་འཁོར་སྤྱན་དྲངས་པའི་ཚུལ་གྱིས་བསྒྲུབ་པ་དང་། དབང་བསྐུར་ཞིང་རིགས་ཀྱི་བདག་པོས་རྒྱས་བཏབ་པའི་ཚུལ་གྱིས་བསྒྲུབ་པ་སྟེ། རྣམ་པ་བཞིའི་བསྒྲུབ་ནས་ནང་དུ་དཀྱིལ་འཁོར་ལ་མཆོད་པས་མཉེས་པར་བྱ་བ་དང་། ཕྱི་རོལ་དུ་འབྱུང་པོའི་ཚོགས་གཏོར་མས་ཚིམ་པར་བྱ་བ་རྣམས་དགོས་ཏེ་ཞེས་བརྡ་སྤྲད། རས་བྲིས་ཡིན་ན་གོང་གི་དངོས་གཞིའི་ཆོ་ག་ལ་ཞེས་པའི་རྗེས་སུ་བདག་བསྐྱེད་སྔོན་དུ་སོང་བའི་ཞེས་པ་མན་བརྗོད་ལ།
འཇུག་ཅིང་དབང་བླང་པ་ལ་སློབ་དཔོན་བདག་ཉིད་འཇུག་ཅིང་དབང་བླང་བ་དང་། སློབ་མ་གཞུག་ཅིང་དབང་བསྐུར་བ་གཉིས་ལས། དང་པོ་ནི། སློབ་མ་ལ་དབང་ཇི་ཙམ་བསྐུར་བ་ཐམས་ཅད། སློབ་དཔོན་རང་ཉིད་ཀྱིས་བདག་འཇུག་གི་ཚུལ་དུ་ལེན་དགོས་པས། ཕྱི་ནང་གི་མཁའ་འགྲོ་རྣམས་མཆོད་གཏོར་གྱིས་མཉེས་པར་བྱ་བའི་བར། ད་ལན་གྱི་གནས་སྐབས་སུ་ལེགས་པར་གྲུབ་ཟིན། སློབ་མ་གཞུག་ཅིང་དབང་བསྐུར་བ་ལ་ལྷ་དང་སྐལ་བ་མཉམ་པའི་ཆེད་དུ། སློབ་དཔོན་ལ་རྡོ་རྗེ་བདག་མེད་མ་དངོས་ཡིན་སྙམ་པའི་མོས་གུས་དང་ལྡན་པའི་སྒོ་ནས། དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཞིག་འབུལ་བ་ཞུ།
དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། བདག་མེད་མ་ཡིས་མགྲིན་འཁྱུད་པའི། ། སོགས་ཀྱིས་གསོལ་བ་བཏབ། དེ་ལྟར་གསོལ་བ་བཏབ་ནས་དཀྱིལ་འཁོར་དུ་འཇུག་དགོས་པ་ཡིན་པས། དེ་ལྟར་ཞུགས་ནས་དམ་ཚིག་གི་སྡོམ་པ་ཐོབ་པར་བྱེད་པ་ལ་ཁས་བླངས་དང་ཆོ་གའི་སྒོ་ནས་ཐོབ་པར་བྱ་བ་གཉིས་ལས། ཁས་བླངས་ཀྱི་སྒོ་ནས་ཐོབ་པར་བྱ་བ་ལ་འཛིན་རྒྱུའི་དམ་ཚིག་འདི་དང་འདི་ཡིན་ནོ། ། ཞེས་སྡོམ་པ་བསྒྲགས་པ་འདི་ལ་གསན་པས་ཁྱབ་པར་གདའ་སྟེ། སངས་རྒྱས་ཆོས་དང་དགེ་འདུན་ཏེ། སོགས་ནས། གསང་བའི་རྒྱུད་ལས་རབ་ཏུ་བཤད།
ཅེས་པའི་བར་བརྗོད་ལ། དེའི་དོན་ནི་འདི་ཡིན་ཏེ། འདི་ལ་གསང་སྔགས་ཀྱི་སྡོམ་པའི་བསླབ་བྱ། སོ་སོ་ཐར་པའི་བསླབ་བྱ། བྱང་ཆུབ་སེམས་དཔའི་བསླབ་བྱ་དང་གསུམ་ལས། དང་པོ་ནི། རིགས་ལྔ་སོ་སོའི་དམ་ཚིག་ཡིན་པས། དཀོན་མཆོག་གསུམ་ལ་སྐྱབས་གནས་སུ་མི་བརྗེད་པར་འཛིན་པ་རྣམ་པར་སྣང་མཛད་ཀྱི་དམ་ཚིག རྡོ་རྗེ་དྲིལ་བུ་ཕྱག་རྒྱའི་དེ་ཁོ་ན་ཉིད་གསུམ་དང་། སློབ་དཔོན་རྣམས་མི་བརྗེད་པར་བཟུང་བ་བཞི་མི་བསྐྱོད་པའི་དམ་ཚིག
ཟང་ཟིང་གི་སྦྱིན་པ། མི་འཇིགས་པའི་སྦྱིན་པ། ཆོས་ཀྱི་སྦྱིན་པ། བྱམས་པའི་སྦྱིན་པ་སྟེ། སྦྱིན་པ་རྣམ་པ་བཞི་པོ་ཉིན་ལན་གསུམ་མཚན་ལན་གསུམ་སྟེ་དུས་དྲུག་ཏུ་གཏོང་བའམ་འདུན་པ་མ་བྲལ་བར་བྱེད་པ་རིན་ཆེན་འབྱུང་ལྡན་གྱི་དམ་ཚིག ཕྱི་སྟེ་བྱ་སྤྱོད་རྣལ་འབྱོར་རྒྱུད་གསུམ། གསང་བ་རྣལ་འབྱོར་བླ་ན་མེད་པ་སྟེ་རྒྱུད་སྡེ་ཆེན་པོ་བཞི་དང་། ཉན་ཐོས་རང་རྒྱལ། ཐེག་པ་ཆེན་པོ། ཕ་རོལ་ཏུ་ཕྱིན་པ་རྣམས་ནས་བཤད་པའི་ཆོས་མ་ལུས་པ་འཛིན་པ་འོད་དཔག་མེད་ཀྱི་དམ་ཚིག
སྔར་གྱི་དམ་ཚིག་རྣམས་ཀྱི་སྟེང་དུ། དྲན་ཤེས་བཞིན་བསྟེན་པའི་སྒོ་ནས་དཀོན་མཆོག་གསུམ་ལ་མཆོད་པའི་ལས་ཅི་ནུས་སུ་བྱ་དགོས་པ་དོན་ཡོད་གྲུབ་པའི་དམ་ཚིག་སྟེ། མཆོད་པའི་ལས་ཀྱང་ཅི་ནུས་གྱིས། ། ཞེས་པའི་བར་གྱིས་བསྟན། སོ་སོ་ཐར་བ་དང་། བྱང་སེམས་ཀྱི་བསླབ་བྱ་རྣམས་རིགས་ལྔ་སྤྱིའི་དམ་ཚིག་ཡིན་པས་དང་པོ་སོ་ཐར་ནི། ཁྱོད་ཀྱིས་སྲོག་ཆགས་བསད་མི་བྱ། ། ཞེས་པ་ནས། ཆང་ནི་རྣམ་པར་སྤངས་བར་བྱའི་བར་གྱིས་བསྟན་ཏེ། སོ་ཐར་སྡོམ་པའི་བསླབ་བྱ་རྩ་བ་བཞི་ཆང་དང་ལྔ་པོ་གཞན་དོན་དུ་འགྱུར་ན་མ་གཏོགས་བསྲུང་དགོས་པ་ཡིན་ནོ།
བྱང་སེམས་ཀྱི་བསླབ་བྱ་ལ་སྤྱི་དང་། སོ་སོའི་བསླབ་བྱ་གཉིས་ལས། དང་པོ་སྤྱི་ནི། དེ་ལས་གཞན་ཡང་བཅུ་བཞི་ནི། ཞེས་པ་ནས་སྦོམ་པོར་འགྱུར་གྱི་བར་ཤོ་ལོ་ཀ་གཉིས་ཀྱིས་བསྟན་པ་ནི། ནམ་མཁའི་སྙིང་པོའི་མདོ་ནས་བཤད་པའི་བྱང་ཆུབ་སེམས་དཔའ་རྒྱལ་པོ་ལ་འབྱུང་བའི་ལྟུང་བ་གཅིག བློན་པོ་ལ་འབྱུང་བའི་ལྟུང་བ་གཅིག རྒྱལ་བློན་ཐུན་མོང་དུ་འབྱུང་བ་བཞི། བྱང་ཆུབ་སེམས་དཔའ་ལས་དང་པོ་ལ་འབྱུང་བ་བརྒྱད་དེ་བཅུ་བཞི་པོ་རྣམས་བསྲུང་དགོས། སོ་སོའི་བསླབ་བྱ་ལ་ཉེས་སྤྱོད་སྡོམ་པའི་བསླབ་བྱ་ནི།
ལུས་ཀྱི་ལས་ནི་རྣམ་གསུམ་དང་། ། ཞེས་པ་ནས་ཅི་ནུས་པར་ནི་རྗེས་སུ་སྐྱོངས། ། ཞེས་པའི་བར་གྱིས་བསྟན་པ་སྟེ་མི་དགེ་བཅུ་སྤོང་དགོས། དགེ་བ་ཆོས་བསྡུད་ནི། དམ་པ་ཉེ་བར་བསྟེན་བྱ་ཞིང་། ། རྣལ་འབྱོར་པ་ཀུན་བསྙེན་བཀུར་བྱ། ། ཞེས་པས་བསྟན་ཏེ་དགེ་བ་སྤྱོད་པའི་གྲོགས་སྐྱེས་བུ་དམ་པ་དང་། རྣལ་འབྱོར་པ་རྣམས་ལ་དད་གུས་ཀྱིས་སྒོ་ནས་བསྟེན་ཅིང་བསྙེན་བཀུར་ཕུན་སུམ་ཚོགས་པ་བྱས་པ་ལ་བརྟེན་ནས་དགེ་བ་བཅུ་སྤྱོད་པ་སྟེ། ཕ་རོལ་ཏུ་ཕྱིན་པའི་ཉམས་ལེན་ཐམས་ཅད་འདུས་པ་ཡིན་ནོ། ། སེམས་ཅན་དོན་བྱེད་ནི།
ཐེག་པ་དམན་ལ་འདོད་མི་བྱ། ། ཞེས་པ་ནས། ཁྱོད་ཀྱིས་རྟག་ཏུ་བསྲུང་བར་བྱ། ། ཞེས་པའི་བར་གྱིས་བསྟན་ཏེ། སེམས་ཅན་གྱི་དོན་བྱེད་པའི་མི་མཐུན་ཕྱོགས་དེ་རྣམས་སྤངས་པའི་སྒོ་ནས་སེམས་ཅན་གྱི་དོན་བསྒྲུབ་དགོས་ཤིང་། གཞན་མ་དད་པར་གྱུར་པའི་ཆ་ལ་སོགས་པའི་འགྲོ་བ་སུ་ལའང་བརྙས་པར་མི་བྱ་བ་དང་། བླ་མ་ཁྱིམ་པའི་ཕྱག་རྒྱ་དང་། ལྷའི་ཕྱག་མཚན་སོགས་གང་ལ་ཡང་འགོམ་པར་མི་བྱ་བ་སྟེ་དེ་དག་སྤོང་དགོས་སོ། ། དེར་མ་ཟད་དེ་དག་དང་རྗེས་སུ་མཐུན་པའི་སྡོམ་པ་རྣམས་ཀྱང་བསྲུང་དགོས་ཏེ། རྗེས་མཐུན་སྡོམ་པ་རྒྱ་ཆེར་ནི། །
གསང་བའི་རྒྱུད་ལས་རབ་ཏུ་བཤད། ། ཅེས་གསུང་བ་སྟེ། གསང་བ་སྤྱི་རྒྱུད་ལས་གསུངས་བའི་བྱ་བའི་རྒྱུད་ཀྱི་རྩ་ལྟུང་བཅུ་བཞི། རྣམ་སྣང་མངོན་བྱང་ལས་གསུངས་པའི་རྩ་ལྟུང་བཞི་པོ་རྣམས་ཀྱང་བསྲུང་དགོས་སོ། ། དེ་ལྟ་བུའི་དམ་ཚིག་དང་སྡོམ་པ་རྣམས་འཛིན་དགོས་པས་དམིགས་པ་འདི་བཞིན་དུ་མཛོད། ཅེས་སོགས་ཀྱིས་བརྡ་སྤྲད་ལ། སྟ་གོན་གྱི་སྐབས་ལྟར། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ལན་གསུམ་གྱིས་སྟ་གོན་ལྟར་རྒྱུད་དག་པར་བྱས་ནས། ཐུན་མོང་མ་ཡིན་པའི་རིགས་ལྔ་སྤྱི་བྱེ་བྲག་གིས་བསྡུས་པའི་དམ་ཚིག་དང་སྡོམ་པ་རྣམས་ཚུལ་བཞིན་དུ་བཟུང་བར་བགྱིའོ་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད།
སྲས་བཅས་སངས་རྒྱས་ཐམས་ཅད་དང་། ། སོགས་ནས། སེམས་ཅན་མྱ་ངན་འདས་ལ་འགོད། ། ཅེས་པའི་བར་བརྗོད། དེ་ལྟར་དམ་ཚིག་དང་སྡོམ་པ་འཛིན་པར་ཁས་བླངས་ནས། ཁྱེད་རང་རྣམས་སྔོན་ཆད་བཅོམ་ལྡན་འདས་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་དུ་མ་ཞུགས་པའམ། ཞུགས་ཀྱང་བསྐྱར་ནས་འཇུག་པའི་དོན་དུ་དར་ཡུག་དམར་པོ་རེས་གདོང་བཅིངས་པའི་མོས་པ་མཛོད། ཨཱ་ཁཾ་ཝཱི་ར་ཧཱུྃ། ཞེས་བརྗོད་ཅིང་སློབ་མ་དུ་ཡོད་ལ་མིག་རས་བཅིངས་ཚར་བ་དང་། དཀྱིལ་འཁོར་གྱི་ལྷ་དང་མཇལ་བ་དེའི་ཚེ་ཕྱག་སྟོང་པར་མཇལ་དུ་མི་རུང་བས་ཕྱག་རྟེན་གྱི་སླད་དུ་ཨུ་དུམ་ཝ་ར་ལ་སོགས་པ་མེ་ཏོག་གི་ཆུན་ཆང་རེ་གཏད་པའི་མོས་པ་མཛོད།
ཨཱཿཁཾ་ཝཱི་རས་མེ་ཏོག་ཙམ་པ་ཀ་དང་། སློན་དཔོན་རྡོ་རྗེ་བདག་མེད་མར་གསལ་བའི་ཐུགས་ཁ་ནས་ཁྲོ་བོ་བདུད་རྩི་འཁྱིལ་པའི་ཚོགས་དཔག་ཏུ་མེད་པ་སྤྲོས་ནས་ཁྱེད་རང་རྣམས་ལ་དབང་བསྐུར་བ་ལ་ཕྱིའི་བར་དུ་གཅོད་པ་ཐམས་ཅད་རྒྱང་རིང་དུ་བསྐྲད་པའི་མོས་པ་མཛོད། ཅེས་དང་། ལས་བུམ་གྱི་ཆུ་ཀུ་ཤའི་རྩ་བས་སློབ་མ་རེ་རེ་ལ་གཏོར་ཞིང་། ཨོཾ་བཛྲ་ཨ་མྲྀ་ཏ་ཀུཎྚ་ལི་སོགས་བརྗོད་ཅིང་བར་ཆད་ཐམས་ཅད་བསྲུང་། དེ་ལྟར་ཕྱིའི་བར་དུ་གཅོད་པ་ཐམས་ཅད་བསྲུང་བདུད་རྩི་བྱིན་ཞིང་འབྲུ་གསུམ་བརྗོད་པ་ལ་བརྟེན་ནས་ནང་གི་བར་ཆད་ཐམས་ཅད་བསྲུང་བའི་མོས་པ་མཛོད། ཅེས་བརྗོད་ཅིང་ནང་མཆོད་ལ་སོགས་པ་བདུད་རྩིའི་སྣོད་གང་ཡིན་ནས་སློབ་མ་ལ་བདུད་རྩི་བྱིན་ཞིང་འབྲུ་གསུམ་བརྗོད་པ་སྟེ་འདི་མ་ཆད་པ་གལ་ཆེའོ། ། རིགས་ངེས་པར་བྱ་བའི་དོན་དུ་རིགས་ཅན་གསུམ་གྱི་ནང་ནས་རིགས་གང་ཡིན། སྤྱོད་པ་ཅི་ལ་དགའ། ཞེས་ཁྱེད་རྣམས་ལ་འདོད་པ་འདྲི་བ་ཡིན་ཏེ།
བུ་ཁྱོད་སུ་ཡིན་ཅི་ལ་དགའ། ། ཞེས་དྲིས་པས་བདག་སྐལ་བ་བཟང་པོ་སྤྱོད་པ་བདེ་བ་ཆེན་པོ་ལ་དགའོ། ། ཞེས་པའི་ལན་བཏབ་པའི་མོས་པ་མཛད་ནས་འདིའི་རྗེས་ཟློས་མཛོད། སྐལ་བཟང་བདག་བདེ་བ་ཆེན་པོ་ལའོ། ། སྤྱོད་པ་བདེ་བ་ཆེན་པོས་དགོས་པ་ཅི་བསྒྲུབ་ཅེས་འདྲི་བ་ཡིན་ཏེ། དེ་ཡིས་བུ་ལ་ཅི་ཞིག་བྱ། ། ཞེས་དྲིས་པས། དགོས་པ་སེམས་ཅན་གྱི་དོན་དུ་སངས་རྒྱས་ཀྱི་གོ་འཕང་ཐོབ་པར་འདོད་ཅེས་ལན་བཏབ་པར་མོས་ནས་འདིའི་རྗེས་ཟློས་མཛོད། སངས་རྒྱས་མཆོག་གི་དམ་ཚིག་གོ ། དགོས་པ་སེམས་ཅན་གྱི་དོན་དུ་སངས་རྒྱས་ཐོབ་པ་དེ་བདེན་གཉིས་དབྱེར་མེད་དུ་སེམས་བསྐྱེད་དགོས་པས་དམིགས་པ་འདི་བཞིན་དུ་མཛོད།
སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ་སྙམ་པ་ཀུན་རྫོབ་བྱང་ཆུབ་ཀྱི་སེམས་དུང་པ་རེ་བསྐྱེད་མཛོད། དེ་ཉིད་གཟུགས་ཀྱི་རྣམ་པར་ལངས་ཏེ་ཁྱེད་རང་རྣམས་ཀྱི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་པ་ལྟ་བུ་ཞིག་གསལ་ལམ་གྱིས་བྱུང་བའི་མོས་པ་མཛོད། ཆོས་ཐམས་ཅད་ཀྱི་གནས་ལུགས་སྟོང་པའི་མཐའ་དང་བྲལ་བ་བདེ་སྟོང་ནམ་མཁའ་ལྟ་བུའོ་སྙམ་པའི་དོན་དམ་བྱང་ཆུབ་ཀྱི་སེམས་དུང་པ་རེ་བསྐྱེད་མཛོད། དེ་ཉིད་གཟུགས་ཀྱི་རྣམ་པར་ལངས་ཏེ་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་དཀར་པོ་རྩེ་ལྔ་པ་འོད་ཟེར་རབ་ཏུ་འཕྲོ་བ་དང་བཅས་པ་རེ་གསལ་ལམ་གྱི་བྱུང་བའི་མོས་པ་མཛོད། དེ་ལྟར་ཟླ་བ་ནི་ཀུན་རྫོབ་བྱང་ཆུབ་ཀྱི་སེམས་རྡོ་རྗེ་ནི་དོན་དམ་བྱང་ཆུབ་ཀྱི་སེམས་ཏེ་བདེན་པ་གཉིས་དབྱེར་མེད་དུ་སེམས་བསྐྱེད་སྙམ་པས་འདིའི་རྗེས་ཟློས་མཛོད། ཨོཾ་སརྦ་ཡོ་ག་ཙིཏྟ་ཨུཏྤཱ་ད་ཡཱ་མི། སྙིང་ཁར་རྡོ་རྗེ་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད། ཨོཾ་སུ་ར་ཏེ་ས་མ་ཡ་སཏྭཾ་ཧོ་སིདྡྷ་བཛྲ་ཡ་ཐཱ་སུ་ཁཾ་ཞེས་སློབ་མ་རེ་རེའི་སྙིང་ཁར་རྡོ་རྗེ་བཞག དེ་ལྟར་བདེན་གཉིས་དབྱེར་མེད་དུ་སེམས་བསྐྱེད་པ་དང་། འོག་ནས་འབྱུང་བའི་གསང་སྔགས་ཀྱི་ཀུན་ཏུ་སྤྱོད་པ་སྣོད་དང་མི་ལྡན་པ་རྣམས་ཀྱི་མདུན་དུ་སྨྲ་བར་མི་བྱའོ་ཞེས་གསང་བར་གདམས་པ་ཡིན་ཏེ།
དེང་ཁྱོད་དེ་བཞིན་གཤེགས་པ་ཐམས་ཅད་དང་། དཔའ་བོ་དང་རྣལ་འབྱོར་མ་ཐམས་ཅད་ཀྱི་རིགས་སུ་རབ་ཏུ་ཞུགས་ཀྱི། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལ་ཡང་མ་ཡིན་ནོ། ། ཞེས་བརྗོད་ཅིང་སློབ་མ་རེ་རེའི་མགོར་རྡོ་རྗེ་བཞག ནང་དུ་འཇུག་པའི་དོན་དུ་ཁྱེད་རང་རྣམས་སློབ་དཔོན་གྱི་ལག་གི་རྡོ་རྗེ་ལ་འཇུས་ཏེ་དཀྱིལ་འཁོར་གྱི་ཤར་སྒོ་ནས་ཞུགས་ཏེ་གཙོ་བོའི་དྲུང་དུ་ཁྲིད་པར་མོས། དཀྱིལ་འཁོར་གྱི་ཕྱོགས་ལ་དབུ་དུད་པ་རེ་མཛད་ནས་འདིའི་རྗེས་ཟློས་མཛོད། ཧཱུྃ་ཛཿཧཱུྃ། དེ་རྣམས་ཀྱིས་ཕྱིའི་འཇུག་པ་སོང་ནས། ནང་དུ་འཇུག་པ་ལ་སྔོན་དུ་འགྲོ་བ་དམ་ལ་བཞག་པ་བཞི་དང་།
དངོས་གཞི་ཡེ་ཤེས་དབབ་པ་རྣམ་པ་གཉིས་ལས། ཐོག་མར་ཕན་ཡོན་གྱི་སྒོ་ནས་དམ་ལ་བཞག་པ་ནི། སློབ་མ་རྣམས་ཀྱི་སྤྱི་བོར་རྡོ་རྗེ་བཞག་ལ། ཡེ་ཤེས་གང་གིས་ཁྱེད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། དེ་ལྟ་བུའི་རྡོ་རྗེའི་ཡེ་ཤེས་བསྐྱེད་པར་བྱ་ཡིས། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་འགྱུར་ཏ་རེ། ཡང་རྡོ་རྗེ་སྙིང་ཁར་བཞག་ལ་ཉེས་དམིགས་ཀྱི་སྒོ་ནས་དམ་ལ་བཞག་པ་ནི། བདག་མེད་མ་དཔལ་དེང་ཁྱོད་ཀྱི། །
སྙིང་ལ་ཡང་དག་ཞུགས་པར་གྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་བྲལ་ཏེ་གཤེགས། ། སླར་ཡང་སྤྱི་བོར་རྡོ་རྗེ་བཞག་ནས། ། ཉེས་དམིགས་ཀྱི་སྒོ་ནས་དམ་ལ་བཞག་པ་ཡིན་ཏེ། འདི་ནི་ཁྱོད་ཀྱི་དམ་ཚིག་གི་རྡོ་རྗེ་སྟེ། གལ་ཏེ་ཚུལ་འདི་སུ་ཡང་རུང་བ་ལ་སྨྲས་ན་འདིས་ཁྱོད་ཀྱི་མགོ་བོ་འགེམ་པར་འགྱུར་རོ། ། རྣམ་རྒྱལ་བུམ་ཆུ་དང་བདུད་རྩི་བསྲེས་པ་དུང་ཆོས་སུ་བླུག་ནས་བྱིན་ལ། ཕན་ཡོན་དང་ཉེས་དམིགས་གཉིས་ཀའི་སྒོ་ནས་དམ་ལ་བཞག་པ་ཡིན་ཏེ། འདི་ནི་ཁྱོད་ཀྱི་དམྱལ་བའི་ཆུ། །
དམ་ཚིག་འདས་ན་བསྲེག་པར་བྱེད། ། དམ་ཚིག་བསྲུང་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཨོཾ་པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋ་ཞེས་བརྗོད་ཅིང་སློབ་མའི་ལག་པར་སྦྱིན། ཡང་སྤྱི་བོར་རྡོ་རྗེ་བཞག་ལ། བླ་མའི་བཀའ་གཉན་པའི་སྒོ་ནས་དམ་ལ་བཞག་པ་ནི། དེང་ཕྱིན་ཆད་བུ་ཁྱོད་ཀྱི་དཔལ་རྗེ་བཙུན་རྡོ་རྗེ་བདག་མེད་མ་ང་ཡིན་གྱི། ངས་འདི་བྱོས་ཤིག་ཅེས་བྱ་བ་འདི་ཁྱོད་ཀྱིས་བྱ་དགོས། ང་ལ་ཡང་བརྙས་པ་མ་བྱེད་ཅིག བྱས་ན་ཡ་ང་བ་མ་སྤངས་པར་འཆི་བའི་དུས་བྱས་ནས་སེམས་ཅན་དམྱལ་བ་ཆེན་པོར་ལྟུང་བར་གྱུར་ཏ་རེ་ཞེས་དམ་ལ་བཞག
དེ་རྣམས་ཀྱིས་སྔོན་དུ་འགྲོ་བ་དམ་ལ་བཞག་པ་རྣམས་སོང་ནས། དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབས་ཤིག རྗེ་བཙུན་རྡོ་རྗེ་བདག་མེད་མ་བདག་ལ་དབབ་ཏུ་གསོལ། ཞེས་བརྗོད། དེ་ལྟར་གསོལ་བ་བཏབ་ནས་ཁྱེད་རང་རྣམས་ལུས་ཙོག་པུར་བྱས་ནས། གང་ལ་ཡང་མ་སྙེས་པར་མེ་ཏོག་དང་བཅས་པས་ཐལ་མོ་སྦྱར་ཏེ་སེམས་མ་ཡེངས་པར་དངོས་པོ་དང་མཚན་མ་གང་ལ་ཡང་མ་ཞེན་པའི་ངང་ནས། སྐད་ཅིག་གིས་བདག་མེད་མའི་རང་བཞིན་ཧེ་རུ་ཀ་ཞལ་གཅིག་ཕྱག་གཉིས་པའི་རྣམ་པ་ཅན་གྱིས་ལངས་ནས་ཡོད་པའི་རྐང་པ་གཉིས་བགྲད་པའི་འོག་ཏུ་ཡྃ་ལས་རླུང་གི་དཀྱིལ་འཁོར་སྔོན་པོ་གཞུ་གདུངས་པ་ལྟ་བུ་ཆང་བཟུང་ཐུར་དུ་བསྟན་ཞིང་། མཆོག་མ་གཉིས་གྱེན་དུ་བསྟན་པ་ལ་གཡོ་བའི་བ་དན་གྱིས་མཚན་པ།
དེའི་སྟེང་རྐང་མཐིལ་གཉིས་སུ་ཡི་གེ་ཛྷཻཾ་ལྗང་ཁུ་དྲག་ཅིང་བཟོད་པར་དཀའ་བ་མེ་རླུང་གི་རང་བཞིན་ཅན་སྐུ་ལུས་གྱེན་དུ་འཕུལ་བཞིན་པ་དང་བཅས་པ་རེ་རེ། སུམ་མདོར་རྃ་ལས་བྱུང་བའི་མེའི་དཀྱིལ་འཁོར་གྲུ་གསུམ་དམར་པོ་རྃ་དང་མེ་འབར་བས་མཚན་པ། སྙིང་ཁར་ལྃ་ལས་བྱུང་བའི་སའི་དཀྱིལ་འཁོར་གྲུ་བཞི་སེར་པོ་ཟུར་བཞིར་རྡོ་རྗེ་རྩེ་གསུམ་པས་མཚན་པའི་ལྟེ་བ་ལ་ཧཱུྃ། མགྲིན་པར་ཝྃ་ལས་བྱུང་བའི་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་དང་ཨཱཿས་མཚན་པ། སྤྱི་བོར་ཡྃ་ལས་རླུང་གི་དཀྱིལ་འཁོར་དུ་བ་འཁྲིགས་པ་ལྟ་བུ་ལ་ཧཾ་ཡིས་མཚན་པ་སྟེ་འབྱུང་བཞིའི་དཀྱིལ་འཁོར་གསལ་ལམ་སྟེ་བྱུང་བར་མོས་ནས། སློབ་དཔོན་ལ་རྗེ་བཙུན་རྡོ་རྗེ་བདག་མེད་མ་དངོས་ཡིན་སྙམ་དུ་གུས་འདུད་དྲག་པོ་དུང་པ་རེ་བྱས་པའི་སློབ་དཔོན་གྱི་ཐུགས་ཁ་ནས་འོད་ཟེར་འཕྲོས། ཁྱེད་རང་རྣམས་ཀྱི་རྐང་འོག་གི་རླུང་ལ་ཕོག་པས་རླུང་གཡོས་རྐང་མཐིལ་གྱི་ཛྷཻཾ་མེར་འབར། ལོང་བུ་གཉིས་ནས་ཞུགས། བརླའི་རྩ་བོ་ཆེ་ན་ཡར་དམར་ཁྱུག་སྟེ་སོང་བས། སུམ་མདོར་གཞིར་གནས་ཀྱི་མེ་དང་ཁྲུག་ཆིལ་ཏེ་འདྲེས་པ་ལས་མེ་དེ་ཆེར་འབར་བའི་སྟོབས་ཀྱི་སྙིང་ཁའི་སའི་དཀྱིལ་འཁོར་དེ་ཚ་ལམ་གྱིས་བསྲོས།
མགྲིན་པའི་ཆུའི་དཀྱིལ་འཁོར་དེ་སྐྱ་ཐི་ལི་ལི་བསྐོལ་བའི་རླངས་པ་གྱེན་དུ་སོང་བས་སྤྱི་བོའི་རླུང་ལ་ཕོག་པས་སྤྱི་བོའི་རླུང་གཡོས་ཐུར་དུ་བུས་པས་མགྲིན་པའི་ཆུའི་ཟེགས་མ་སྙིང་ཁའི་ས་ལ་སིབ་སིབ་བབས་པས་ཡས་མར་བདུད་རྩི་བབས་པས་བདེ་བ། མས་ཡར་མེ་འབར་བས་དྲོད་སྐྱེས་ཏེ་སྙིང་ཁར་བདེ་དྲོད་འཛོམ་པ་ལ་སེམས་གཏད། དེའི་དུས་སུ་རྐང་འོག་གི་རླུང་གིས་ཡར་བཏེག སྤྱི་བོའི་རླུང་གིས་ཐུར་དུ་མནན་ཏེ་ལུས་བར་སྣང་དུ་འདར་ཡོམ་ཡོམ་གནས་པ་དེའི་ཚེ། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ཀྱི་ཐུགས་རྒྱུད་བསྐུལ་བས། དེ་དག་གི་ཐུགས་ཀ་ནས་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་རྣམ་པ་ཅན་ཆེ་བ་རི་རབ་ཙམ། ཆུང་བ་རྡུལ་ཕྲན་ཙམ་གྱི་ཚོགས་བསམ་གྱིས་མི་ཁྱབ་པ་བྱོན་ནས་ཁྱེད་རང་རྣམས་ཀྱི་སྤྱི་བོ་དང་། བ་སྤུའི་བུ་ག་ཐམས་ཅད་ནས་ཁ་བ་ཆེན་པོ་བབས་པ་བཞིན་སིབ་སིབ་ཐིམ་པ་ལ་བརྟེན་ནས་ཁྱེད་རང་རྣམས་ཀྱི་རྒྱུད་ལ་དབང་གི་ཡེ་ཤེས་ཁྱད་པར་ཅན་སྐྱེས་པའི་མོས་པ་མཛོད། ཧཱུྃ་ཨ་ཧ་ཛྷཻཾ་ལན་གསུམ་བརྗོད་ལ་གུ་གུལ་སོགས་རྫས་ཀྱིས་བདུག་ཅིང་དྲིལ་བུ་བསིལ། རོལ་ཆེན་སོགས་བྱས་ལ།
ཨཱ་བེ་ཤ་ཡ་ཨཱ་བེ་ཤ་ཡ། སྟམྦྷ་ཡ་སྟམྦྷ་ཡ། ར་ར་ར་ར། ཙ་ལ་ཡ་ཙ་ལ་ཡ་ཧཱུྃ། ཨ་ཧ་ཛྷཻ། ཞེས་མང་དུ་བརྗོད། སླར་ཡང་དམིགས་པ་འདི་བཞིན་དུ་མཛོད། ཁྱེད་རང་རྣམས་ཀྱི་དཔྲལ་བར་ཟླ་བའི་སྟེང་དུ་ཨོཾ་ལས་འཁོར་ལོ་ཨོཾ་གྱིས་མཚན་པ། མགྲིན་པར་པདྨའི་སྟེང་དུ་ཨཱཿལས་པདྨ་ཨཱཿས་མཚན་པ། སྙིང་ཁར་ཉི་མའི་སྟེང་དུ་ཨཾ་ལས་གྲི་གུག་ཨཾ་གིས་མཚན་པ་དེ་རྣམས་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་ཐམས་ཅད་ཀྱི་ཕྱག་མཚན་དང་།
རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་སྐུའི་རྣམ་པ་བསམ་གྱིས་མི་ཁྱབ་པ་བྱོན་ནས་ཁྱེད་རང་རྣམས་ཀྱི་གནས་གསུམ་དུ་ཐིམ་པས། སྐུ་གསུང་ཐུགས་ཀྱི་བྱིན་བརླབས་དང་ནུས་མཐུ་མ་ལུས་པ་ཞུགས་པའི་མོས་པ་མཛོད། ཅེས་དང་། ཕྲེང་སྔགས་ཨཱ་ལིའི་དབྱངས་སུ་བཟླས་ཤིང་རོལ་མོའི་སྒྲ་བྱ། དེ་ལྟ་བུའི་ཡེ་ཤེས་པ་དེ་ཉིད་སྐུ་བབས་ན་འཕར་བ་དང་གཡོ་བ། གསུང་བབས་ན་རྒོད་པ་དང་སཾསྐྲྀ་ཏའི་སྐད་སྨྲ་བ་ལ་སོགས་པ། ཐུགས་བབས་ན་རྣམ་པར་མི་རྟོག་པའི་ཏིང་ངེ་འཛིན་སྐྱེ་བ་ལ་སོགས་པའི་ཉམས་མྱོང་གང་སྐྱེས་པ་དེ་ཉིད་མ་བརྗེད་པར་ལམ་དུ་བསྐྱངས་དགོས་སོ། ། དེ་ལྟ་བུའི་ཡེ་ཤེས་པ་དེ་ཁྱེད་རང་རྣམས་ཀྱི་སྤྱི་བོར་སློབ་དཔོན་གྱིས་རྡོ་རྗེ་རྒྱ་གྲམ་དུ་བཞག་པའི་སྒོ་ནས་བརྟན་པར་བྱས་པའི་མོས་པ་མཛོད། ཏིཥྛ་བཛྲ་ཅེས་བརྗོད་ཅིང་ཐམས་ཅད་ལ་ཚར་བ་དང་། དེ་ལྟར་ཡེ་ཤེས་ཕེབས་པ་དེ་ལྷག་པའི་ལྷ་དང་ངོ་སྤྲོད་པའི་ཕྱིར་དུ་དཀྱིལ་འཁོར་ལ་གསོལ་བ་འདེབས་དགོས་པས་ཞེས་དང་།
སློབ་དཔོན་གྱི་ལངས་ཏེ་ཞྭ་ཕུད། དྲིལ་བསིལ་དང་བཅས་པས། དེ་བཞིན་གཤེགས་པ་ཀུན་གྱི་གནས། ། བདག་མེད་མ་དཔལ་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པར་བགྱི། ། ལྷ་ཡི་རིགས་ཀྱི་རིམ་པ་དང་། ། བསོད་ནམས་རིམ་པའང་དེ་བཞིན་ཤོག ། རིགས་ནི་གང་གི་སྣོད་དུ་འགྱུར། ། འདི་ལ་བསོད་ནམས་ཅི་ཡོད་པ། །
དཀྱིལ་འཁོར་འདིར་ནི་དེ་བཞིན་ཤོག ། ཅེས་ལན་གསུམ་བརྗོད། དེ་ལྟར་གསོལ་བ་བཏབ་པ་ལ་བརྟེན་ནས་དཀྱིལ་འཁོར་དུ་འཇུག་པར་གནང་སྟེ་དངོས་གྲུབ་ཀྱི་བལྟས་བརྟག་པའི་ཆེད་དུ་ཁྱེད་རང་རྣམས་མིག་མིག་རས་དང་བཅས་བཞིན་པས་དཀྱིལ་འཁོར་གྱི་སྟེང་གི་ནམ་མཁའ་འདོམ་གང་ཁོར་ཡུག་ཙམ་ལ་བལྟས་པས་མིག་ལམ་དུ་ཁ་དོག་གི་མཐོང་སྣང་ཅི་བྱུང་དེ་སྨྲས་དགོས་པས། ཀྱེ་ཁྱེད་ཀྱི་མིག་ལམ་ན་ཁ་དོག་ཅི་སྣང་ཞེས་དྲིས་ལ་དཀར་པོ་མཐོང་ན་ཞི་བ། སེར་པོས་རྒྱས་པ། དམར་པོས་དབང་། སྔོན་པོའམ་ནག་པོས་མངོན་སྤྱོད་དམ་དྲག་པོ། ལྗང་ཁུའམ་སྣ་ཚོགས་སམ། ཁྲ་བོར་མཐོང་ན་ལས་སྣ་ཚོགས་པ་འགྲུབ་པར་འགྱུར་རོ་ཞེས་དངོས་གྲུབ་ཀྱི་མཚན་བལྟས་བརྟག་ནས། སློབ་དཔོན་གྱིས་དཀྱིལ་འཁོར་གྱི་ལྷ་ཚོགས་ཐམས་ཅད་གདན་གསུམ་ཚང་བའི་རང་བཞིན་དུ་ཤེས་པའི་ངང་ནས་རྡོ་རྗེ་ཐུགས་ཁ་དང་།
དྲིལ་བུ་ཆིག་བརྡུངས་དུ་བྱེད་ཅིང་། ཞེ་སྡང་རྡོ་རྗེ་སོགས་ཀྱིས་བསྟོད་ལ་ཁྱེད་རང་རྣམས་ཀྱི་ཕྱག་ན་ཡོད་པའི་མེ་ཏོག་གི་ཕྲེང་བ་རྣམས་ཐོགས་ཏེ། འདི་ན་བཅོམ་ལྡན་འདས་རྡོ་རྗེ་བདག་མེད་མ་ལྷ་མོ་བཅོ་ལྔའི་རྟེན་དང་བརྟེན་པར་བཅས་པའི་དཀྱིལ་འཁོར་བཞུགས་པའི་གཙོ་བོ་ནས་མེ་རིའི་བར་ཡེ་ཤེས་ཀྱི་སྣང་བ་གཅིག་ལས་གྲུབ་པ་ཡིན་པས་བཟང་ངན་དང་མཆོག་དམན་མེད་མོད། འོན་ཀྱང་རང་གིས་ལས་འབྲེལ་བསགས་པའི་ལྷ་ཞིག་ལ་འབབ་པར་ཤོག་སྙམ་པས། གཙོ་བོའི་དབུ་ཐོག་ཏུ་ཕུལ་བར་མོས་ནས། ཨོཾ་པྲ་ཏཱིཙྪ་བཛྲ་ཧོཿ ཞེས་གསུང་ཞིང་འབུལ་བའི་སྟང་ཀ་རེ་མཛོད། ། ཅེས་འབུལ་དུ་བཅུག་ལ་སློབ་དཔོན་གྱིས་ཕྱག་ཏུ་བཞེས་ནས་འབུལ་ཚུལ་ཙམ་བྱེད་ཅིང་སློབ་མའི་སྤྱི་བོར་བཞག་ལ། ཨོཾ་པྲ་ཏཱི་གྲྀཧྞ་སཏྭཾ་ཨི་མྃ་སཏྭ་མཧཱ་བ་ལ། ཨོཾ་རྡོ་རྗེ་བདག་མེད་དེང་ཁྱོད་ཀྱི། །
མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་འགྱུར་བ། ། རྡོ་རྗེའི་མིག་ནི་བླ་ན་མེད། ། ནྃ་བཛྲ་ནཻ་རཱཏྨ་པཱ་ཤྱ། ཞེས་བརྗོད་ཅིང་མིག་རས་དཀྲོལ། ཁྱེད་རང་རྣམས་དཀྱིལ་འཁོར་ལ་ལེགས་པར་གཟིགས་ཤིག སླར་ཡང་དཀྱིལ་འཁོར་བལྟ་བར་བསྐུལ་བ་ནི། ཐར་པ་ཆེན་པོའི་གྲོང་ཁྱེར་མཆོག ། ལྟོས་ཤིག་ལྟོས་ཤིག་སེམས་དཔའ་ཆེ། ། མེ་ཏོག་གང་ལ་ལྷུང་གྱུར་པ། །
དེ་ནི་ཁྱོད་ཀྱི་བདག་མེད་མ། ། དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་བསྐྱེད། ། ཁྱོད་ཀྱང་སངས་རྒྱས་རིགས་སུ་སྐྱེས། ། སྔགས་དང་ཕྱག་རྒྱས་བྱིན་གྱིས་བརླབས། ། ཁྱོད་ནི་རྣལ་འབྱོར་མ་རིས་སྐྱེས། ། དམ་ཚིག་ཐམས་ཅད་བསྐྱང་བ་དང་། ། སྔགས་རྣམས་ལ་ཡང་བརྩོན་པར་གྱིས། ། ཞེས་དཀྱིལ་འཁོར་བལྟ་བར་བསྐུལ་ནས། གང་ལ་བལྟ་བའི་དཀྱིལ་འཁོར་ནི་རྗེ་བཙུན་རྡོ་རྗེ་བདག་མེད་མའི་དཀྱིལ་འཁོར་ཡིན་ཏེ།
དེ་ཡང་སློབ་དཔོན་གྱིས་ངག་ཏུ་བརྗོད་པ་ལྟར། ཁྱེད་རང་རྣམས་ཀྱིས་གསལ་ལམ་སྟེ་གཟིགས་པའི་མོས་པ་མཛད་ནས། ཐུགས་མ་ཡེངས་པར་སེམས་གཏོད་པ་ཞུ། དེ་ཡང་ཕྱི་རོལ་རྡོ་རྗེའི་ས་གཞི་རྭ་བ། དྲྭ་བ། གུར། བླ་བྲེ། ཡེ་ཤེས་ཀྱི་མེ་རབ་ཏུ་འབར་བ་དང་བཅས་པའི་སྲུང་བའི་འཁོར་ལོའི་ནང་དུ། དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་སྣ་ཚོགས་རྡོ་རྗེའི་སྟེགས་བུ་ལ་གནས་པའི་ཐར་པ་ཆེན་པོའི་གཞལ་ཡས་ཁང་འཕར་མ་གཉིས་པ། གྲུ་བཞི་པ།
སྒོ་བཞི་པ། ནང་ནས་རིམ་པ་བཞིན་ནག་པོ། ལྗང་ཁུ། དམར་པོ། སེར་པོ། དཀར་པོའི་རྩིག་པ་རིམ་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་ཕ་གུ་སེར་པོ་ལ། དྲྭ་བ་དང་དྲྭ་བ་ཕྱེད་པ་འཕྱང་བ། དེའི་སྟེང་དུ་རིན་པོ་ཆེའི་མདའ་ཡབ་དང་པུ་ཤུས་བརྒྱན་པ། རྩིག་པའི་ཕྱི་རོལ་དུ་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་བཅོམ་ལྡན་འདས་ལ་མཆོད་པ།
ནང་ཀ་བ་བརྒྱད་དང་ལྡན་པའི་སྟེང་རྡོ་རྗེའི་གདུང་ཟླུམ་པོ་དང་། དེའི་སྟེང་རྡོ་རྗེའི་གདུང་བཞིས་མིག་མངས་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་རིན་པོ་ཆེའི་ཏོག་གིས་བརྒྱན་པ། སྒོ་བཞིའི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་སྟེང་དུ། པདྨ་ལ་གནས་པའི་ཆོས་ཀྱི་འཁོར་ལོ་དང་། གདུགས་དང་། རི་དྭགས་དང་བཅས་པ། གཞན་ཡང་གོས་དང་། འཕན་དང་། མེ་ཏོག་གི་ཕྲེང་བ་དང་།
ཟླ་བ་རླུང་གིས་བསྐྱོད་པ་དང་། རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་བརྒྱན་པའི་གཞལ་ཡས་ཁང་དང་། དེའི་ཕྱིར་རོལ་དུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་ཆེན་པོ་བརྒྱད། ཤིང་གི་རྩ་བ་ལ་གནས་པའི་ཕྱོགས་སྐྱོང་བ་བརྒྱད། ཤིང་གི་ཡལ་ག་ལ་གནས་པའི་ཞིང་སྐྱོང་བ་བརྒྱད། དེ་དག་གི་ནམ་མཁའ་ལ་གནས་པའི་སྤྲིན་ཆེན་པོ་བརྒྱད། དེ་དག་ལ་གནས་པའི་ཀླུ་ཆེན་པོ་བརྒྱད། གཞན་ཡང་རོ་མགོ་བོ་བཅད་པ་དང་། དཔྱངས་བ་དང་།
བསྙལ་བ་དང་། གསལ་ཤིང་གིས་ཕུག་པ་དང་། མགོ་བོ་དང་། ཀེང་རུས་དང་། ཅེ་སྤྱང་དང་། ཁྭ་དང་། འུག་པ་དང་། བྱ་རྒོད་དང་། ། རོ་ལང་རྣམས་ཕཻཾ་ཞེས་བྱ་བའི་སྒྲ་སྒྲོགས་པར་བྱེད་པ། མ་ལུས་པ་རྣམས་ཀྱང་སྔོན་གྱི་གྲུབ་པ་ཐོབ་པ་རྣམས་ཀྱི་མངོན་པར་རྟོགས་པ་སྟེ།
གནོད་སྦྱིན་དང་། སྲིན་པོ་དང་། ཤ་ཟ་དང་། སྨྱོ་བྱེད་དང་། བརྗེད་བྱེད་དང་། མཁའ་འགྲོ་དང་། མཁའ་འགྲོ་མ་རྣམས་དང་། ཆུ་བརྒྱད། མེ་བརྒྱད། མཆོད་རྟེན་བརྒྱད།
སྒྲུབ་པ་པོ་རྣམས་དང་བཅས་པའི་དུར་ཁྲོད་ཀྱི་ཡོངས་སུ་བསྐོར་བའི་གཞལ་ཡས་ཁང་གི་ལྷ་སྣམ་ཤར་དཀར། ལྷོར་སེར། ནུབ་དམར། བྱང་ལྗང་། དབུས་སྔོན་པོའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་མུ་ཁྱུད་ལ་རྡོ་རྗེའི་རྭ་བ་དང་། འོད་ཟེར་ཕྲེང་བས་བསྐོར་བའི་དབུས་དང་ཕྱོགས་བཞིར་ཉི་མ་དང་། རོའི་གདན་རེ་རེ། ཕྱིའི་ཕྱོགས་མཚམས་བརྒྱད་དང་། གཙོ་མོའི་འོག་དང་སྟེང་རྣམས་སུ་པདྨ་དང་ཉི་མ་རོའི་གདན་རེ་རེ་སྟེ། རྟེན་གཞལ་ཡས་ཁང་པ་དང་།
དབུས་ཀྱི་གདན་གྱི་སྟེང་དུ་རྡོ་རྗེ་བདག་མེད་མ། ཤར་དུ་རྡོ་རྗེ་མ། ལྷོར་གསང་བའི་དཀར་མོ། ནུབ་ཏུ་ཆུའི་རྣལ་འབྱོར་མ། བྱང་དུ་རྡོ་རྗེ་མཁའ་འགྲོ་མ། ཕྱིའི་འཕར་མ་ལ། བྱང་ཤར་དུ་པུཀྐ་སཱི། ཤར་ལྷོར་རི་ཁྲོད་མ། ལྷོ་ནུབ་ཏུ་གདོལ་པ་མོ། ནུབ་བྱང་དུ་གཡུང་མོ།
ཤར་དུ་གཽ་རཱི། ལྷོར་ཙཽ་རཱི། ནུབ་ཏུ་བཻཏཱ་ལཱི། བྱང་དུ་གྷསྨ་རཱི། འོག་ཏུ་ས་སྤྱོད་མ། སྟེང་དུ་མཁའ་སྤྱོད་མ་སྟེ། ལྷ་མོ་ཐམས་ཅད་ཀྱང་སྐུ་མདོག་ནག་མོ་ཞལ་གཅིག་ཕྱག་གཉིས་སྤྱན་གསུམ་མ། ནུ་འབུར་ཟུང་གིས་མཛེས་པ། སྨིན་མཚམས་སུ་ཁྲོ་གཉེར་བསྡུས་པ། ཅུང་ཟད་འཛུམ་ཞིང་མཆེ་བ་གཙིགས་པ།
དབུ་སྐྲ་དམར་སེར་གྱེན་དུ་བརྫེས་པ། ཕྱག་གཡས་རྡོ་རྗེ་གྲི་གུག་འཕྱར་ཏེ་འཛིན་པ། གཡོན་པ་བདུད་བཞིའི་ཁྲག་གིས་གང་བའི་ཐོད་པ་ཐུགས་ཀར་བསྣམས་པ། གཡོན་པའི་གྲུ་མོར་རྡོ་རྗེའི་ཁ་ཊྭཾ་ག་ལ་དྲིལ་བུ་དང་བ་དན་གྱིས་མཚན་པ་འཛིན་པ། མི་མགོ་སྐམ་པོ་ལྔ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཅིང་སྟག་གི་པགས་པའི་ཤམ་ཐབས་ཅན། ཞབས་གཡོན་པའི་མཐིལ་གྱིས་རོའི་སྟེང་དུ་མནན་ཞིང་། སྐྱིལ་ཀྲུང་ཕྱེད་པའི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་སྟེ། རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་མངོན་སུམ་དུ་གསལ་ལམ་སྟེ་མཐོང་བ་ཡིན་སྙམ་དུ་མོས་པ་མཛོད།
དེ་ལྟ་བུའི་དཀྱིལ་འཁོར་མཐོང་བ་ལ་དགའ་སྤྲོ་དཔག་ཏུ་མེད་པའི་སྒོ་ནས་སློབ་དཔོན་གྱི་ཞབས་ལ་ཕྱག་བཙལ་བར་མོས་ཏེ་འདིའི་རྗེས་ཟློས་མཛོད། ཨོཾ་རྡོ་རྗེའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་ཞུགས་སོ། ། ཨོཾ་རྣལ་འབྱོར་དཀྱིལ་འཁོར་ཆེན་པོ་ཡི། ། དཀྱིལ་འཁོར་དེ་རིང་བདག་གིས་མཐོང་། ། ཨོཾ་གསང་བའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་དབང་བསྐུར། ། ས་མ་ཡ་ཧོཿཧོཿཧོཿ དེ་རྣམས་ཀྱིས་ལྷ་དང་སྐལ་བ་མཉམ་པའི་ཆེད་དུ་དཀྱིལ་འཁོར་དུ་འཇུག་པའི་ཆོས་འཁོར་དང་བཅས་པ་སོང་ནས། ཞུགས་ནས་མངོན་པར་དབང་བསྐུར་བ་ལ་དབང་བཞི་ཡོད་པ་ལས་བུམ་པའི་དབང་ཡིན་ཞིང་།
བུམ་པའི་དབང་ལ་རྡོ་རྗེ་སློབ་དཔོན་དང་། སློབ་མ་གཉིས་ལས། རྡོ་རྗེ་སློབ་མའི་དབང་བསྐུར་ཞུ་བའི་ཡོན་དུ་དམིགས་ཏེ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། བྱང་ཆུབ་རྡོ་རྗེ་སངས་རྒྱས་ལ་སོགས་ཀྱིས་གསོལ་བ་བཏབ། ཁྱེད་རང་རྣམས་སྔོན་འགྲོ་བྱུར་བསལ་བའི་དོན་དུ་དམིགས་པ་འདི་བཞིན་མཛོད། དཀྱིལ་འཁོར་གྱི་ཤར་ཕྱོགས་ཁྲུ་དོ་ཙམ་སྤངས་པའི་སར་དབང་སྟེགས་ཀྱི་དཀྱིལ་འཁོར་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་སྒོ་བཞི། རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་སཻངྒ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲི་པདྨ་ཉི་མ་རོའི་གདན་གྱི་སྟེང་དུ་ཁྱེད་རང་རྣམས་རྗེ་བཙུན་རྡོ་རྗེ་བདག་མེད་མ་སྐུ་མདོག་སྔོན་པོ་ཞལ་གཅིག་ཕྱག་གཉིས་མའི་སྐུ་ཅན་རེ་རེར་གསལ་ལམ་སྟེ་གྱུར་པའི་མོས་པ་མཛོད།
དེའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན། གཡས་སུ་རྒྱལ་མཚན། གཡོན་དུ་བ་དན། མཐའ་སྐོར་དུ་མཆོད་པའི་བྱེ་བྲག་བསམ་གྱིས་མི་ཁྱབ་པས་བསྐོར་དེ་བཞུགས་པའི་མོས་པ་མཛོད། དེ་ལ་ཐོག་མ་སློབ་དཔོན་གྱིས་ཆུ་བཞིའི་སྦྱང་བ་བྱེད་དགོས་པས། ཞབས་བསིལ་གྱིས་ཞབས་དཀྲུས་པའི་མོས་པ་མཛོད། ཨོཾ་ནཱི་རཱི་ཧཱུྃ་ཁཾ་སྭཱཧཱ། ཞེས་བརྗོད་ཅིང་ཕྱག་རྒྱ་བཅས་ལ་མཐར་སེ་གོལ་ཏོག་ཅིང་། མཆོད་གཡོག་པས་བཟེད་ཞལ་དུ་ཆུ་བླུག་པ་ནམ་མཁར་བཏེག་ནས་གཡས་སུ་བསྐོར་ཞིང་དབུས་ཀྱི་བཟེད་ཞལ་དུ་བླུག ཞབས་བསིལ་གྱི་སྣོད་ཁ་ཕུབ་ལ་བཞག
དེ་བཞིན་དུ་ཞལ་བསིལ་བའི་མོས་པ་མཛོད། ཨོཾ་བཛྲ་ནཻ་ཝི་དྱ་ཧཱུྃ་ཁཾ་སྭཱཧཱ། འཐོར་འཐུང་ལུས་ལ་གཏོར་བའི་མོས་པ་མཛོད། ཨོཾ་སརྦ་སཾ་ཤོ་དྷ་ནི་སྭཱཧཱ། མཆོད་ཡོན་ཕྱག་ཏུ་གཏད་པའི་མོས་པ་མཛོད། ཛཿཧཱུྃ་བྃ་ཧོཿཁཾ་རཾ་མཧཱ་ཨརྒྷཾ་པྲ་ཏཱིཙྪ་སྭཱཧཱ། ཞེས་ཕྱག་རྒྱ་དང་ཆུ་བསྐོར་ཞིང་སྣོད་ཁ་ཕུབ་ལ་འཇོག་པ་སོགས་ཐམས་ཅད་ལ་གོང་བཞིན་བྱེད། ཁྱེད་རང་རྣམས་ཀྱི་ཚེ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པའི་ས་བོན། སྙིང་ཁར་ཡི་གེ་ཀཾ་ནག་པོའི་རྣམ་པར་གནས་པ་སྣའི་སྒོར་སྡིག་པ་རྭ་ཅན་གྱི་རྣམ་པར་འཐོན་ནས་མདུན་གྱི་ཏིལ་ལ་ཐིམ་པ་དེ་ཉིད་ལས་ཀྱི་ཧེ་རུ་ཀ་ཞལ་གཅིག་ཕྱག་གཉིས་པས་གཡས་སུ་ཡེ་ཤེས་ཀྱི་མེས་བསྲེག་ཅིང་། གཡོན་དུ་ཆོས་ཉིད་ཀྱི་རྒྱ་མཚོར་དོར་བའི་མོས་པ་མཛོད།
ཨོཾ་སརྦ་པཱ་པཾ་ད་ཧ་ན་བཛྲཱ་ཡ། བཛྲ་ས་ཏྭ་སྱ། སརྦ་པཱ་པཾ་ད་ཧ་ན་སྭཱཧཱ། ཞེས་བརྗོད་ཅིང་མཆོད་གཡོག་པས་ཏིལ་ལག་པ་གཉིས་སུ་བླུག་ལ། གཡས་པས་གཡས་དང་། གཡོན་པས་གཡོན་དུ། གཉིས་ཀ་མཉམ་པས་གཡས་གཡོན་དུ་བསྐོར་ལ་མེ་དང་ཆུར་དོར་བ་ལན་གསུམ། ཐུགས་རྗེའི་ཆུས་ཀྱང་སྦྱངས་བ་བྱས་པའི་མོས་པ་མཛོད་ཅེས་དང་།

དེ་བཞིན་ལག་མཐིལ་གཉིས་སུ་ཆུ་བླུག་སྟེ་གོང་བཞིན་བསྐོར་ཞིང་། ཨོཾ་ཧཱུྃ་ཌ་ཌི་ཏ་ཕཊ྄། ལན་གསུམ་གྱིས་མེ་དང་ཆུ་དོར། ཁྱེད་རང་རྣམས་ཀྱི་བྱུར་དང་སྐལ་བ་ངན་པ་དང་། བཀྲ་མི་ཤིས་པ་ཐམས་ཅད་ཤཱནྟིཾ་ཀུ་རུ་སྭཱཧཱ། དེ་ནས་མཆོད་གཡོག་པས་རྣམ་རྒྱལ་བུམ་པ་བཏེག་ལ། སློབ་དཔོན་གྱིས་དྲིལ་བསིལ་མེ་ཏོག་འཐོར་བ་དང་བཅས་པས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། ཞེས་སོགས་ཤླཽ་ཀ་གསུམ་བརྗོད། ཁྱེར་རང་རྣམས་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་ནས། བཀྲ་ཤིས་དང་བདེ་ལེགས་ཀྱི་དཔལ་དམ་པ་ཐོབ་པར་གྱུར་ཅིག
ཞེས་ཤིས་པ་བརྗོད་ལ། དེ་རྣམས་ཀྱི་སྒོ་ནས་སྔོན་དུ་འགྲོ་བ་བྱུར་བསལ་བའི་ཆོ་ག་སོང་སྟེ། དངོས་གཞི་དབང་བསྐུར་བར་བྱེད་པ་ལ་རང་ཉིད་ལྷག་པའི་ལྷའི་རྟེན་ལ་རིག་པའི་དབང་ལྔ་བསྐུར་བ་དང་། རྡོ་རྗེ་འཆང་ཆེན་པོའི་རྟེན་ལ་སྐུ་གསུང་ཐུགས་བྱིན་གྱིས་རླབས་པའི་དབང་རྣམས་སུ་ཡོད་པ་ལས། ཐོག་མར་རིག་པའི་དབང་ལྔ་བསྐུར་བ་ལ་དབང་དོན་དག་བྱ་དག་བྱེད་དམ། སྦྱང་གཞི་སྦྱོང་བྱེད་ངོ་འཕྲོད་པ་གལ་ཆེ་བས། དེ་ཡང་ཁྱེད་རང་རྣམས་ཀྱི་ཕུང་པོ་ལྔ་དང་། ཉོན་མོངས་པ་ལྔ་སྦྱང་གཞི། དེ་ཉིད་རིགས་ལྔ་དང་ཡེ་ཤེས་ལྔའི་ངོ་བོར་བྱིན་གྱིས་བརླབས་པ་ནི་སྦྱོང་བྱེད་ཡིན་ཞིང་། སྦྱོང་བྱེད་དེས་སྦྱངས་པ་ལ་བརྟེན་ནས་རིགས་ལྔ་དང་ཡེ་ཤེས་ལྔ་མངོན་དུ་གྱུར་པ་ནི་སྦྱངས་འབྲས་ཡིན་པས་རིག་པའི་དབང་ལྔ་པོ་རེ་རེ་ལའང་འཁོར་གསུམ་ཡོངས་སུ་དག་པ་བཞིས་བྱིན་གྱིས་བརླབས་པའམ།
ཡང་ན་མི་བསྐྱོད་པ་ལ་འཁོར་གསུམ་ཡོངས་སུ་དག་པ་བཞིས་བྱིན་གྱིས་བརླབས་ནས། རིན་ཆེན་འབྱུང་ལྡན་མན་ལ་སློབ་དཔོན་མི་བསྐྱོད་པའི་ང་རྒྱལ་ཁོ་ནས་གནས་པར་བྱས་ལ། སློབ་མ་དང་དབང་རྫས་གོ་འཕོ་བ་ཕྱག་ལེན་ཡིན་པས། མི་བསྐྱོད་པ་ཆུའི་དབང་གི་དོན་དུ་ལས་བུམ་གྱི་ཆུ་སློབ་དཔོན་སློབ་མ་དབང་རྫས་གསུམ་ཀ་ལ་གཏོར་ཞིང་། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷ་ཝ་ཤུདྡྷོ྅ཧཾ། ཁྱེད་རང་རྣམས་ཀྱི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ། རྡོ་རྗེ་སློབ་དཔོན་དང་བཅས་པ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། གསུམ་ཀའང་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་རྡོ་རྗེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མཱ་ཀི་སྔོན་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ།
གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། སློབ་དཔོན་གྱི་ཐུགས་ཁའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མི་བསྐྱོད་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ
ཞེས་ཕྱག་རྒྱ་དང་བཅས་པས་སྤྱན་དྲངས། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ། ཨོཾ་བཛྲ་བེཏྟ་ལཱི་བནྟ་བཾ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ ཛཿཧཱུྃ་བྃ་ཧོཿ སློབ་དཔོན་དང་དབང་རྫས་ལྷར་བསྐྱེད་པ་ལ་ཐིམ། ཛཿཧཱུྃ་བྃ་ཧོཿ ཁྱེད་རང་རྣམས་ལ་གཉིས་སུ་མེད་པར་ཐིམ། སླར་ཡང་སློབ་དཔོན་གྱི་ཐུགས་ཁའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ།
ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་པཉྩ་ཀུ་ལ་ས་པ་རི་ཝ་ར་བཛྲ་ས་མཱ་ཛཿ ཞེས་པས་བསྐུར་བྱེད་ནམ་མཁའི་དཀྱིལ་འཁོར་སྤྱན་དྲངས་ནས། སློབ་དཔོན་གྱིས་ཨོཾ་ཨ་བྷི་ཥིཉྩ་ཏུ་མཾ། སརྦ་ཏ་ཐཱ་ག་ཏ་ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཨོཾ་དབང་རྫས་ལ་བུམ་ཆུ་ཐོར་ཙམ་བྱེད། བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དཔོན་སློབ་དང་དབང་རྫས་ལ་དབང་བསྐུར། སྐུ་གང་།
དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། ཁྱེད་རང་རྣམས་དབང་གི་དོན་དུ་གསོལ་བ་བཏབ་པ་འདིའི་རྗེས་ཟློས་མཛོད། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་བདག་ཉིད་ཅན་རྣམས་ཀྱི། ། ཁྱེད་ཀྱིས་བདག་ལ་དབང་བསྐུར་སྩོལ། ། ཞེས་གསོལ་བ་བཏབ་པས།
ནམ་མཁར་བཞུགས་པའི་དབང་གི་ལྷ་སློབ་དཔོན་དང་བཅས་པས་བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ནས་ཁྱེད་རང་རྣམས་ལ་དབང་བསྐུར་བའི་མོས་པ་མཛོད། སློབ་དཔོན་གྱིས་རྣམ་རྒྱལ་བུམ་པ་སློབ་མ་སོ་སོའི་སྤྱི་བོར་བཞག་ཅིང་མཐར་བུམ་ཆུ་སྦྱིན་ལ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱི་ཕྱག་བྱས་པ། ། རྡོ་རྗེ་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲིས་བརྗོད།
ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་དང་བཅས་ཏེ་དབང་བསྐུར་བས། དབང་གི་ཆུ་རྒྱུན་དེས་སྨིན་མཚམས་ཡན་ཆད་གང་། བུམ་པའི་དབང་ཐོབ། མགྲིན་པ་ཡན་ཆད་གང་། གསང་བའི་དབང་ཐོབ། སྙིང་ཁ་ཡན་ཆད་གང་། ཤེས་རབ་ཀྱི་དབང་ཐོབ། ལུས་ཐམས་ཅད་གང་། མཆོག་ཏུ་བདེ་བ་ཆེན་པོ་བཞི་པའི་དབང་ཐོབ།
ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། ཁྱེད་རང་རྣམས་མི་བསྐྱོད་པའི་རང་བཞིན་དུ་གནས་པ་ལ་ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད་པའི་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཞེས་པས་མཆོད། མཆོད་གཡོག་པས་གོང་དུ་བཤམས་པའི་མཆོད་པ་ལྔ་ཚར་སློབ་མ་རྣམས་ཀྱི་མདུན་དུ་བསྐོར་ཞིང་།
ཇི་ལྟར་རིགས་པར་བཞག་ལ། མེ་ཏོག་དང་དྲི་ཆབ་ཁ་བསོས། མར་མེ་དང་ལྷ་བཤོས་གསར་པ་སྤོ་མི་དགོས་གོང་གི་དེས་ཆོག མཆོད་པ་བསྐོར་ཞིང་ཁ་གསོ་བ་རྣམས་རིགས་ལྔ་དང་སློབ་དཔོན་གྱི་དབང་སྟེ། དྲུག་ཀ་ལ་འདྲ་བར་བྱེད། དེ་ལྟར་ན་ཁྱེད་རང་རྣམས་མི་བསྐྱོད་པའི་སྒོ་ནས་ཆུའི་མངོན་པར་དབང་བསྐུར་བ་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་བག་ཆག་དང་ས་བོན་རྒྱུད་ལ་བཞག་པ་ཡིན་ནོ། །
འདི་མན་ཆད་སློབ་དཔོན་གཙོ་བོའི་ང་རྒྱལ་དུ་གནས་པའི་ངང་ནས། སློབ་དཔོན་དང་དབང་རྫས་གཉིས་རིམ་པ་བཞིན་གོ་འཕོ་དགོས་པས། རིན་ཆེན་འབྱུང་ལྡན་ཅོད་པན་གྱི་དབང་གི་དོན་དུ་དམིགས་པ་འདི་བཞིན་དུ་མཛོད། བུམ་པ་ནས་མཐོར་ཚུལ་ཙམ་ཀུན་ལ་འགྲེ། ཨོཾ་སྭ་བྷཱ་ཝ་སོགས་བརྗོད། ཁྱེད་རང་རྣམས་ཀྱི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་། རྃ་ལས་ཉི་མའི་དཀྱིལ་འཁོར་གྱི་སྟེང་དུ། ཨྃ་ལས་རིན་ཆེན་ཨྃ་གི་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་པ།
གཡས་རིན་པོ་ཆེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། སོགས་ནས། ཐུགས་ཀར་ཐུགས་རྡོ་རྗེ་མའི་བར་བརྗོད་ལ། སློབ་དཔོན་གྱི་ཐུགས་ཁའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རིན་ཆེན་འབྱུང་ལྡན་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ གཽ་རཱི་སོགས་དང་། ཁྱེད་རང་རྣམས་ལ་གཉིས་སུ་མེད་པར་ཐིམ། ཛཿཧཱུྃ་བྃ་ཧོཿ
དབང་རྫས་ལྷར་བསྐྱེད་པ་ལ་ཐིམ། སློབ་དཔོན་གྱིས་ཨོཾ་ཨ་་་་་་དབང་རྫས་ལ་བུམ་ཆུ་གཏོར། བྷི་ཥིཉྩ་སོགས་ཀྱི་གསོལ་བ་བཏབ་པས། དབང་གི་ལྷ་རྣམས་ཀྱིས་བཛྲཱི་བྷ་ཝ་སོགས། ཞེས་གསུངས་ཤིང་དབང་རྫས་ལ་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། དབང་རྫས་ཀྱི་རིན་ཆེན་འབྱུང་ལྡན་ཡབ་ཡུམ་སྙོམས་པར་ཞུགས། ཞུ་བ་ལ་བྱུང་བའི་དབང་རྫས་རིན་པོ་ཆེའི་ཅོད་པན་དུ་གྱུར།
དབང་གི་དོན་དུ་གསོལ་བ་བཏབ་པ་འདིའི་རྗེས་ཟློས་མཛོད། དེ་བཞིན་གཤེགས་པ་ཐམས་ཅད་ཀྱི་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་སློབ་དཔོན་དང་བཅས་པས་རིན་ཆེན་འབྱུང་ལྡན་གྱིས་རང་བཞིན་ཅོད་པན་རེ་ཁྱེད་རང་རྣམས་ཀྱི་སྤྱི་བོར་བཅིངས་པའི་མོས་པ་མཛོད། སངས་རྒྱས་རྣམས་ནི་སོགས་ཚིག་རྐང་གསུམ་གྱི་རྗེས་ལ། རིན་ཆེན་དབང་བསྐུར་ཆེན་པོ་སྦྱིན། ཨོཾ་རཏྣ་མུ་ཀུ་ཊ་ཨ་བྷི་ཥིཉྩཱ་མི་བཛྲ་ར་ག་ཏ་བཛྲ་ཤ་ལི་ཧོ། ཞེས་བརྗོད་ཅིང་སློབ་མ་སོ་སོའི་སྤྱི་བོར་དབུ་རྒྱན་རེ་བཅིངས་ཚར་བ་དང་། དབང་དེ་བརྟན་པའི་ཡན་ལག་དུ་བུམ་པའི་ཆུའི་ཡང་སྤྱི་བོ་ནས་དབང་བསྐུར་བའི་མོས་པ་མཛོད། ཅེས་རྣམ་རྒྱལ་བུམ་ཆུ་ཀུ་ཤའི་རྩ་བས་སོ་སོའི་སྤྱི་བོར་གཏོར་ཞིང་། བཛྲི་བྷཱ་ཝ་སོགས།
ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། ཁྱེད་རང་རྣམས་རིན་ཆེན་འབྱུང་ལྡན་གྱི་རང་བཞིན་དུ་གནས་པ་ལ། སློབ་དཔོན་དང་ནམ་མཁར་བཞུགས་པའི་ལྷ་མོ་རྣམས་ཀྱིས་མཆོད་པས་ཀྱང་མཆོད་པའི་མོས་པ་མཛོད། པུཥྤེ་སོགས་གོང་བཞིན། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པན་གྱི་མངོན་པར་དབང་བསྐུར་བ་ཐོབ། ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར།
མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་བག་ཆགས་དང་། ས་བོན་རྒྱུད་ལ་བཞག འོད་དཔག་མེད་རྡོ་རྗེའི་དབང་གི་དོན་དུ་དམིགས་པ་འདི་བཞིན་དུ་མཛོད། བུམ་ཆུ་གཏོར་ཞིང་སྭ་བྷཱ་ཝ་སོགས་གོང་བཞིན། ཁྱེད་རང་རྣམས་ཀྱི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཛྲཱིཾ་ལས་པདྨ་ཛྲཱིཾ་གིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་པ་གཡས་པདྨ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ།
གཉིས་ཀའང་རུས་པའི་རྒྱན་གྱི་བརྒྱན་པའི་མིག་ཏུ་གཏི་མུག་རྡོ་རྗེ་མ་སོགས་གོང་བཞིན། སློབ་དཔོན་གྱི་ཐུགས་ཁའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འོད་དཔག་མེད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ གཽ་རཱི་སོགས་ཀྱིས་ཁྱེད་རང་རྣམས་ལ་གཉིས་སུ་མེད་པར་ཐིམ། ཛཿཧཱུྃ་བཾ་ཧོཿ དབང་རྫས་ལྷར་བསྐྱེད་པ་ལ་ཐིམ། སློབ་དཔོན་གྱིས་ཨ་བྷི་ཥིཉྩ་སོགས་ཀྱིས་གསོལ་བ་བཏབ་པས། དབང་གི་ལྷ་རྣམས་ཀྱིས་བཛྲཱི་་་་་་དབང་རྫས་ལ་བུམ་ཆུ་གཏོར། བྷཱ་ཝ་སོགས་གསུངས་ཤིང་དབང་རྫས་ལ་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱི་དབུར་རྒྱན། དབང་རྫས་ཀྱི་འོད་དཔག་མེད་ཡབ་ཡུམ་སྙོམས་པར་ཞུགས། ཞུ་ལ་བ་ལས་བྱུང་བའི་དབང་རྫས་རྡོ་རྗེར་གྱུར། ཁྱེད་རང་རྣམས་དབང་གི་དོན་དུ་གསོལ་བ་བཏབ་པ་འདིའི་རྗེས་ཟློས་མཛོད། དེ་བཞིན་གཤེགས་པ་སོགས་གོང་བཞིན་བརྗོད། ཞེས་གསོལ་བ་བཏབ་པས། དབང་གི་ལྷ་སློབ་དཔོན་དང་བཅས་པས་འོད་དཔག་མེད་ཀྱི་རང་བཞིན་གྱི་རྡོ་རྗེ་རེ་ཁྱེད་རང་རྣམས་ཀྱི་ཕྱག་གཡས་པར་གཏད་པའི་མོས་པ་མཛོད། སངས་རྒྱས་ཀུན་གྱི་རྡོ་རྗེའི་དབང་། ། དེ་རིང་ཁྱེད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། །
རྡོ་རྗེ་འདི་ནི་ཁྱོད་ཀྱི་ལོང་། ། ཨོཾ་མཧཱ་བཛྲ་ཅེས་སློབ་མའི་ལག་པ་གཡས་པར་རྡོ་རྗེ་གཏད་ལ། དབང་དེ་བརྟན་པའི་ཡན་ལག་ཏུ་བུམ་པའི་ཆུས་ཀྱང་སྤྱི་བོ་ནས་དབང་བསྐུར་བའི་མོས་པ་མཛོད། བཛྲི་བྷཱ་ཝ་སོགས་གོང་བཞིན་ལ་རིན་ཆེན་འབྱུང་ལྡན་གྱི་ཚབ་ཏུ་འོད་དཔག་མེད་ཀྱིས་དབུར་བརྒྱན་ཅེས་འདོན་པ་བསྒྱུར། ཁྱེད་རང་རྣམས་འོད་དཔག་མེད་ཀྱི་རང་བཞིན་དུ་གནས་པ་ལ་སོགས་མཆོད་པ་ལྔ་གོང་བཞིན། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་མངོན་པར་དབང་བསྐུར་བ་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོགས་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་བག་ཆགས་དང་ས་བོན་མ་ལུས་པ་རྒྱུད་ལ་བཞག
དོན་ཡོད་གྲུབ་པ་དྲིལ་བུའི་དབང་གི་དོན་དུ་དམིགས་པ་འདི་བཞིན་དུ་མཛོད། བུམ་ཆུ་འཐོར་ཚུལ་དང་སྭ་བྷཱ་ཝ་འདྲ། ཁྱེད་རང་རྣམས་ཀྱིས་འདུ་བྱེད་ཀྱི་ཕུང་པོ་དང་དབང་རྫས་དྲིལ་བུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་མདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཁཾ་ལས་རལ་གྲི་ཁཾ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་དོན་ཡོད་གྲུབ་པ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་གཡས་རལ་གྲི་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་ལྗང་ཁུ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ་སོགས་གོང་བཞིན་སློབ་དཔོན་གྱིས་ཐུགས་ཁའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་དོན་ཡོད་གྲུབ་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ གཽ་རཱི་སོགས་དང་། ཁྱེད་རང་རྣམས་ལ་གཉིས་སུ་མེད་པར་ཐིམ། ཛཿཧཱུྃ་བྃ་ཧོཿ
དབང་རྫས་ལྷར་བསྐྱེད་པ་ལ་ཐིམ། སློབ་དཔོན་གྱིས་ཨོཾ་ཨ་བྷི་ཥིཉྩ་སོགས་ཀྱིས་གསོལ་བ་བཏབ་པས། དབང་ལྷ་རྣམས་ཀྱིས་བཛྲི་བྷཱ་ཝ་་་་་་དབང་རྫས་ལ་བུམ་ཆུ་གཏོར། སོགས་གསུང་ཞིང་དབང་རྫས་ལ་དབང་བསྐུར་བ་སོགས་འདྲ་བ་ལས་དོན་ཡོད་གྲུབ་པས་དབུར་བརྒྱན། དབང་རྫས་ཀྱི་དོན་ཡོད་གྲུབ་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དྲིལ་བུར་གྱུར། ཁྱེད་རང་རྣམས་དབང་གི་དོན་དུ་གསོལ་བ་བཏབ་པ་འདིའི་རྗེས་ཟློས་མཛོད། ། དེ་བཞིན་གཤེགས་པ་སོགས་བརྗོད། ཞེས་གསོལ་བ་བཏབ་པས་དབང་གི་ལྷ་སློབ་དཔོན་དང་བཅས་པ་དོན་ཡོད་གྲུབ་པའི་རང་བཞིན་གྱི་དྲིལ་བུ་རེ་ཁྱེད་རང་རྣམས་ཀྱི་ཕྱག་གཡོན་པར་བྱིན་པའི་མོས་པ་མཛོད། ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥིཉྩཱ་མི་ཏིཥྛ་བཛྲ་ས་མ་ཡ་སཏྭཾ།
ཞེས་སློབ་མའི་ལག་པ་གཡོན་པར་དྲིལ་བུ་གཏད་ལ། དབང་དེ་བརྟན་པའི་སོགས་གོང་བཞིན་ལས། དོན་ཡོད་གྲུབ་པས་དབུར་བརྒྱན་ཅེས་བརྗོད། ཁྱེད་རང་རྣམས་དོན་ཡོད་གྲུབ་པའི་རང་བཞིན་དུ་གནས་པ་ལ་སོགས་ཉེར་སྤྱོད་རྣམས་གོང་བཞིན། དེ་ལྟར་ན་ཁྱེད་རང་རྣམས་དོན་ཡོད་གྲུབ་པའི་སྒོ་ནས་དྲིལ་བུའི་མངོན་པར་དབང་བསྐུར་བ་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་བསྒྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་བག་ཆགས་དང་ས་བོན་རྒྱུད་ལ་བཞག རྣམ་པར་སྣང་མཛད་མིང་གི་དབང་གི་དོན་དུ་དམིགས་པ་འདི་བཞིན་དུ་མཛོད།
བུམ་ཆུ་མཐོར་ཚུལ་དང་སྭ་བྷཱ་ཝ་འདྲ། ཁྱེད་རང་རྣམས་ཀྱི་ཕུང་པོ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པྃ་ལས་པདྨ་དང་། རྃ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲུྃ་ལས་འཁོར་ལོ་བྷྲུྃ་གྱི་མཚན་པ་དེ་ལས་འོད་ཟེར་འཕྲོས། འདུས་ཡོངས་སུ་གྱུར་པ་ལས། ཁྱེད་རང་རྣམས་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་འཁོར་ལོ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ་སོགས་གོང་བཞིན། སློབ་དཔོན་གྱི་ཐུགས་ཁའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྣམ་པར་སྣང་མཛད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ
གཽ་རཱི་སོགས་དང་། ཁྱེད་རང་རྣམས་ལ་གཉིས་སུ་མེད་པར་ཐིམ། འདིར་དབང་རྫས་བསྒྲུབ་པ་མེད་པས། ཁྱེད་རང་རྣམས་དབང་གི་དོན་དུ་གསོལ་བ་བཏབ་པ་འདིའི་རྗེས་ཟློས་མཛོད། དེ་བཞིན་གཤེགས་པ་སོགས་བརྗོད། ཞེས་གསོལ་བ་བཏབ་པས་དབང་གི་ལྷ་སློབ་དཔོན་དང་བཅས་པས་མིང་གི་དབང་བསྐུར་བའི་མོས་པ་མཛོད། ཨོཾ་བཛྲ་སཏྭ་སཏྭཾ་ཨ་བྷི་ཥིཉྩཱ་མི་བཛྲ་ནཱ་མ་ཨ་བྷི་ཥེ་ཀ་ཏ་ཞེས་བརྗོད་ཅིང་སློབ་དཔོན་གྱི་ལག་པ་གཡས་པས་རྡོར་དྲིལ་གཉིས་ཀ་ལྷན་ཅིག་ཏུ་དཀྲོལ་ཞིང་། ཁྱེད་རང་རྣམས་ལ་སྔར་ནས་གསང་མཚན་ཡོད་ན་དེས་ཚངས། མེད་པ་དང་བརྗེད་པ་ལ་སོགས་པ་ཡིན་ན་འདིའི་སྐབས་སུ་གདགས་དགོས་པ་ཡིན་པས་ཞེས་བརྡ་སྤྲད་ལ། སློབ་མ་རེ་རེའི་མདུན་དུ་དྲིལ་བུ་དཀྲོལ་ཞིང་ཀྱཻ་ཞེས་དྲིས་ལ།
ཡོད་པ་རྣམས་ལ་དེ་ཁས་འཐུས། གཞན་བརྗེད་པ་རྣམས་ལའང་འདོགས་དགོས་བྱུང་ན། དཔལ་ཀྱཻ་རྡོ་རྗེ་ཞེས་བྱ་བ་ལྟ་བུ་ལ་སོགས་པ་གདགས་པར་བྱའོ། ། དབང་འདི་བརྟན་པའི་ཡན་ལག་ཏུ་སོགས་གོང་བཞིན་ལས་རྣམ་པར་སྣང་མཛད་ཀྱིས་དབུར་བརྒྱན་ཅེས་བརྗོད། ཁྱེད་རང་རྣམས་རྣམ་པར་སྣང་མཛད་ཀྱི་རང་བཞིན་དུ་གནས་པ་ལ་སོགས་མཆོད་པ་ལྔས་མཆོད། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་བསྐུར་བ་ཐོབ། གཏི་མུག་དག་གཟུགས་ཀྱི་ཕུང་པོ་གནས་གྱུར། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། དབང་དེ་རྣམས་ཀྱི་དོན་ནི།
དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་སྙོག་མེད་དག ། སངས་རྒྱས་ཡེ་ཤེས་བལྟ་བར་གྱིས། ། དེའི་དོན་རྣམས་བསམ་པར་བྱའོ། ། དེ་ནས་རྡོ་རྗེ་འཆང་ཆེན་པོའི་རྟེན་ལ་སྐུ་གསུམ་དུ་བྱིན་གྱིས་རློབས་པར་བྱེད་པ་བརྟུལ་ཞུགས་ཀྱི་དབང་བསྐུར་བའི་དོན་དུ་དམིགས་པ་འདི་བཞིན་དུ་མཛོད། བུམ་ཆུ་མཐོར་མི་དགོས། སྭ་བྷཱ་ཝ་སོགས་གོང་བཞིན། ཁྱེད་རང་རྣམས་ཀྱི་ཕུང་པོ་ལྔའི་ཆོས་ཉིད་ལ། ཐ་མལ་དུ་འཛིན་པའི་རྣམ་རྟོགས་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་པྃ་ལས་པདྨ་དང་། རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་ཟེར་འཕྲོས། འདུས་ཡོངས་སུ་གྱུར་པ་ལས་ཁྱེད་རང་རྣམས་ཀྱི་ཕུང་པོ་ལྔའི་ཆོས་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ་སོགས་གོང་བཞིན། སློབ་དཔོན་གྱི་ཐུགས་ཁའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ གཽ་རཱི་སོགས་གོང་བཞིན། ཁྱེད་རང་རྣམས་ལ་གཉིས་སུ་མེད་པར་ཐིམ། སློབ་དཔོན་གྱིས་ཨ་བྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས་ཨོཾ་བཛྲཱི་་་་་་བུམ་ཆུ་མི་འཐོར།
བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་རྒྱན། ཁྱེད་རང་རྣམས་རྡོ་རྗེ་སེམས་དཔའི་རང་བཞིན་དུ་གནས་པ་ལ་ཧཱུྃ་དང་། གསེར་སོགས་ལས་གྲུབ་པའི་རྡོ་རྗེ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ་ལྷ་ཉི་ཤུ་རྩ་བརྒྱད་ཀྱི་རང་བཞིན་དུ་གྱུར་པ་རེ་ཁྱེད་རང་རྣམས་ཀྱི་ཕྱག་གཡས་པར་བརྟུལ་ཞུགས་ཀྱི་དབང་གི་དོན་དུ་སྦྱིན་པའི་མོས་པ་མཛོད། འདི་དེ་སངས་རྒྱས་ཐམས་ཅད་སྟེ། ། རྡོ་རྗེ་སེམས་དཔའ་ཕྱག་ན་གནས། ། ཁྱོད་ཀྱི་ཀྱང་ནི་རྟག་ཏུ་བཟུང་། །
ཕྱག་ན་རྡོ་རྗེ་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་ཏྭཾ་དྷཱ་ར་ཡཱ་མི་བཛྲ་སཏྭ་ཧི་ཧི་ཧི་ཧི་ཧཱུྃ། ཞེས་སྦྱིན་པས་རྡོ་རྗེ་དེ་གསོར་ཏེ་ཁྱེད་རང་རྣམས་ཀྱི་སྙིང་ཁར་བཟུང་ནས། དེ་བཞིན་གཤེགས་པ་ལྔ་བོ་ཐམས་ཅད་ཀྱི་བདག་ཉིད་ང་ཡིན་ནོ་སྙམ་དུ་བསམ། དེ་ལྟར་ཐུན་མོང་བ་རིག་པའི་དབང་ལྔ་དང་། རྡོ་རྗེ་བརྟུལ་ཞུགས་དང་བཅས་པ་དེ་རྣམས་ཀྱིས་རྡོ་རྗེ་སློབ་མའི་དབང་བསྐུར་བ་སོང་ནས། ཐུན་མོང་མ་ཡིན་པ་རྡོ་རྗེ་སློབ་དཔོན་གྱི་དབང་ཞུ་པའི་ཡོན་དུ་དམིགས་ཏེ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། མི་ལྡོག་འཁོར་ལོའི་དབང་བསྐུར་བ། ། མགོན་པོས་བདག་ལ་སྩལ་ནས་ཀྱང་། །
འཁོར་ལོ་ལྷ་ཡི་དེ་ཉིད་དང་། ། སློབ་དཔོན་འཕྲིན་ལས་ཡོངས་སུ་བཟུང་། ། སངས་རྒྱས་ཀུན་གྱི་དམ་ཚིག་དང་། ། སྡོམ་པའང་བླ་ན་མེད་པ་སྩོལ། ། དེ་ལྟར་གསོལ་བ་བཏབ་ནས་ཁྱེད་རང་རྣམས་གོང་དུ་བཤད་པའི་དབང་སྟེགས་ཀྱི་སྟེང་དུ། ད་ལྟ་བསྐྱེད་མ་ཐག་པའི་རྡོ་རྗེ་སེམས་དཔའི་ང་རྒྱལ་གྱིས་འཁོད་པའི་མོས་པ་མཛོད། དེ་ཉིད་ལ་དམ་ཚིག་གསུམ་རིམ་གྱིས་སྦྱིན་དགོས་པ་ལས། ཐོག་མར་རྡོ་རྗེ་ཐུགས་ཀྱི་དམ་ཚིག་ཏུ། ཧཱུྃ་ལས་བྱུང་བའི་རྡོ་རྗེ་མཚན་ཉིད་དང་ལྡན་པ་ལྷ་ཉི་ཤུ་རྩ་བརྒྱད་ཀྱི་རང་བཞིན་ཁྱེད་རང་རྣམས་ཀྱི་ཕྱག་གཡས་སུ་སྦྱིན་པའི་མོས་པ་མཛོད། འདི་དེ་སོགས་སྔགས་དང་བཅས་པས།
སློབ་མ་རྣམས་ཀྱི་ལག་པ་གཡས་པར་གཏད་ཚར་བ་དང་། དེ་ལྟར་སྦྱིན་པའི་རྡོ་རྗེ་དེ་ཉིད་གསོར་ཏེ་ཐུགས་ཀར་སྐུ་འགྱིང་བག་དང་བཅས་པས་བཟུང་ནས། རྡོ་རྗེའི་དེ་ཁོ་ན་ཉིད་བརྗོད་པ་འདི་ལ་གསན་པས་ཁྱབ་པར་གདའ་སྟེ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོས་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། ། ཨོཾ་མཧཱ་བཛྲ་ཧཱུྃ། དེའི་དོན་ནི་འདི་ཡིན་ཏེ།
རྡོ་རྗེ་འདི་ནི་ཆོས་ཐམས་ཅད་ཀྱི་དབྱིངས་སྤྲོས་པ་དང་བྲལ་བ་རིག་སྟོང་དབྱེར་མེད་ཀྱི་ངོ་བོ་མཚོན་པར་བྱེད་པ་ཡིན། རང་གི་སེམས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སྤྲོས་པའི་མཐའ་ཐམས་ཅད་དང་བྲལ་བ་ངེས་དོན་གྱི་རྡོ་རྗེ་ཡིན་ནོ་སྙམ་དུ་མོས་པ་མཛོད། དྲིལ་བུ་གསུང་གི་དམ་ཚིག་གི་དོན་དུ་ཨ་དང་མཁར་བ་སོགས་ལས་བྱུང་བའི་དྲིལ་བུ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པ། ལྷ་ཉི་ཤུ་རྩ་གསུམ་གྱི་རང་བཞིན་རེ་ཁྱེད་རང་རྣམས་ཀྱི་ཕྱག་གཡོན་དུ་བྱིན་པའི་མོས་པ་མཛོད། འདི་ནི་རྣལ་འབྱོར་མ་ཀུན་གྱི། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཟུང་། ། བྱང་ཆུབ་མཆོག་ཏུ་རྒྱལ་བས་བཞེད། ། ཅེས་སློབ་མ་རྣམས་ཀྱི་ལག་པ་གཡོན་དུ་གཏད་ཚར་བ་དང་། དེ་ལྟར་སྦྱིན་པའི་དྲིལ་བུ་དེ་ཉིད་གཡོན་པར་ཁ་གྱེན་དུ་གཏད་ནས་བཟུང་སྟེ།
དྲིལ་བུའི་དེ་ཁོ་ན་ཉིད་བརྗོད་པ་འདི་ལ་གསན་པས་ཁྱབ་པར་གདའ་སྟེ། ། ཨ། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། ། སྲིད་པ་དམ་པ་བྱེད་པར་འགྱུར། ། ཨོཾ་བཛྲ་གྷཎྚེ་ཨཱཿ དེའི་དོན་ནི་འདི་ཡིན་ཏེ། དྲིལ་བུ་འདི་ནི་ཆོས་ཐམས་ཅད་ཀྱི་དབྱིངས་སྤྲོས་པའི་མཐའ་ཐམས་ཅད་དང་བྲལ་བ་སྐྱེ་འགག་གནས་གསུམ་གྱིས་སྟོང་པ་མཚོན་པར་བྱེད་པ་ཡིན། རང་གི་ངག་སྲིད་པ་ཐམས་ཅད་ཀྱི་རང་བཞིན་རྣམ་པར་དག་པ་སྟོན་པར་བྱེད་པའི་ངེས་དོན་གྱི་དྲིལ་བུ་ཡིན་ནོ་སྙམ་དུ་མོས་པ་མཛོད།
དེ་ནས་ཕྱག་རྒྱ་ཆེན་པོ་སྐུའི་དམ་ཚིག་གི་སླད་དུ་དམིགས་པ་འདི་བཞིན་མཛོད། ཁྱེད་རང་རྣམས་སྐད་ཅིག་གི་རྡོ་རྗེ་འཆང་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱི་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར་པའི་མོས་པ་མཛོད། དེའི་མིག་ཏུ་གཏི་མུག་རྡོ་རྗེ་མ་སོགས་གོང་བཞིན་བརྗོད། སློབ་དཔོན་གྱི་ཐུགས་ཁའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་འཆང་ཆེན་པོ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བྃ་ཧོཿ ཁྱེད་རང་རྣམས་ལ་གཉིས་སུ་མེད་པར་ཐིམ་པའི་མོས་པ་མཛད་ནས། ཕྱག་གཉིས་ཐུགས་ཁར་འཁྱུད་པའི་སྟང་ཁ་ཡང་མཛད་པར་ཞུ ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། །
སློབ་དཔོན་གྱིས་ནི་དབང་དུ་བརྗོད། ། རྡོ་རྗེ་ཆེ་དང་དྲིལ་བུ་ཆེ། ། བཟུང་ཤིག་རྡོ་རྗེར་བྱིན་གྱིས་རློབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། སྲིད་པའི་བདེ་བ་ཤིན་ཏུ་ཆུང་། ། སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། དམ་ཚིག་འདི་ནི་ཁྱོད་ཀྱིས་ལོང་། ། འདོད་པའི་ལོངས་སྤྱོད་ཐམས་ཅད་ལ། །
ཅི་འདོད་པ་ནི་བསྟེན་བཞིན་དུ། ། རང་གི་ལྷག་པའི་ལྷ་སྦྱོར་བས། ། བདག་དང་གཞན་ལ་མཆོད་པར་གྱིས། ། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། ཕྱག་རྒྱའི་དམ་ཚིག་ཞེས་སུ་བཤད། ། ཡིད་ཀྱི་ལུས་ནི་བརྟན་ཕྱིར་རོ། ། དེའི་དོན་ནི་འདི་ཡིན་ཏེ། ཐ་མལ་པའི་བདེ་བ་ནི་མ་དག་པའོ། ། སྲིད་པའི་སྡུག་བསྔལ་ཟད་པར་བྱ་བའི་ཕྱིར་རང་གི་ལྷག་པའི་ལྷའི་རྣལ་འབྱོར་ལ་གནས་པར་བྱ་སྟེ།
འདོད་པའི་ལོངས་སྤྱོད་ཐམས་ཅད་ལ་ལོངས་སྤྱོད་ཅིག ཐམས་ཅད་ལ་མཆོད་པར་གྱིས་ཤིག འདིས་རྡོ་རྗེ་འཆང་ཆེན་པོ་ཁ་སྦྱོར་ཡན་ལག་བདུན་ལྡན་གྱི་སྐུ་ཐོབ་པ་ལས་མི་འདའོ། ། དེ་བས་ན་ཏིང་ངེ་འཛིན་འདི་ལ་གནས་པར་གྱིས་ཤིག་ཅེས་པའི་དོན་ཡིན་པས། འོག་ཏུ་མཆོད་པ་རྒྱས་པས་མཆོད་པ་མ་བྱུང་གི་བར་དུ་ཕྱག་རྒྱ་དང་ཏིང་ངེ་འཛིན་དེ་ཉིད་དང་མ་བྲལ་བར་མཛད་དགོས་སོ། དབང་དེ་རྣམས་བརྟན་པའི་ཡན་ལག་ཏུ། བུམ་པའི་ཆུས་ཀྱང་སྤྱི་བོ་ནས་དབང་བསྐུར་བའི་མོས་པ་མཛོད། སངས་རྒྱས་རྣམས་ནི་་་་་་སློབ་མའི་སྤྱི་བོར་བུམ་ཆུ་གཏོར། ཐམས་ཅད་ཀྱི། ། སོགས་སྔགས་དང་བཅས་པ་བརྗོད།
ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག་ཆུ་ལྷག་མ་ཡར་ལུད་པ་ལས་རྡོ་རྗེ་འཆང་ཆེན་པོ་རེ་རེས་དབུར་བརྒྱན་པའི་མོས་པ་མཛོད། དབང་གི་ལྷ་ཐམས་ཅད་ཛཿཧཱུྃ་བྃ་ཧོཿ ཁྱེད་རང་རྣམས་ལ་གཉིས་སུ་མེད་པར་ཐིམ་སྟེ། ནམ་མཁར་བཞུགས་པའི་དེ་བཞིན་གཤེགས་པ་ཐམས་ཅད་ཀྱིས་ཁྱེད་རང་རྣམས་ལ་ཁམས་གསུམ་ཆོས་ཀྱི་རྒྱལ་པོར་དབང་བསྐུར་ཞིང་རབ་ཏུ་གནས་པ་དེ་ཉིད་ལ་སློབ་དཔོན་གྱིས་ཀྱང་རབ་ཏུ་གནས་པས་བརྟན་པར་བྱས་པའི་མོས་པ་མཛོད། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་སློབ་མ་རེ་རེའི་སྤྱི་བོར་མེ་ཏོག་གཏོར་ལ། དེ་ལྟར་ན་ཁྱེད་རང་རྣམས་རྡོ་རྗེ་འཆང་ཆེན་པོའི་རང་བཞིན་དུ་གནས་པ་ལ། སློབ་དཔོན་གྱིས་མཆོད་པ་རྒྱས་པས་མཆོད་པའི་མོས་པ་མཛོད།
ཨོཾ་བཛྲ་པུཥྤེ་སོགས་བརྗོད་ལ། མཆོད་གཡོག་པས་མཆོད་པ་བསྐོར་ཞིང་གང་བདེར་བསྡུའོ། ། དེ་རྣམས་ཀྱི་རྡོ་རྗེ་སློབ་དཔོན་གྱིས་དབང་གི་དངོས་གཞི་སོང་ནས། དེའི་རྗེས་སུ་དབང་བསྐུར་ནས་ནི་དེ་ཉིད་བསྟན། ཞེས་འབྱུང་བས་དཀྱིལ་འཁོར་གྱི་དེ་ཁོ་ན་ཉིད་སྟོན་པ་འདི་ལ་གསན་པས་ཁྱབ་པར་གདའ་སྟེ། དེ་ལྟར་ན་ཁྱེད་ལ་རྡོ་རྗེ་འཆང་ཆེན་པོའི་དབང་བསྐུར་བ་འདིས་ཁྱོད་ཀྱི་ཕུང་པོ་དང་། ཁམས་དང་། སྐྱེ་མཆེད་ཀྱི་དྲི་མ་ཐམས་ཅད་དག་པར་བྱས་པ་ཡིན་པས་དེ་ཐམས་ཅད་རང་གི་སེམས་སུ་འདུ་ལ། སེམས་དེ་ཉིད་མི་བསྐྱོད་པའི་རང་བཞིན་རྡོ་རྗེ་སེམས་དཔའ་ཡིན་པས་རང་གི་སེམས་རྣམ་པར་དག་པ་ཉིད་དཀྱིལ་འཁོར་ཀྱི་འཁོར་ལོ་ཡིན་ཏེ། གཞལ་ཡས་ཁང་པ་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོ་ཡིན་ལ།
དེ་ཡང་རང་གི་སེམས་རྣམ་པར་དག་པའོ། ། ཞེས་རྟེན་གྱི་དག་པ་དང་། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ཡང་དཀར་མོར་བརྗོད། ། འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་ཚུལ་གྱིས་ནི། ། བདག་མེད་རྣལ་འབྱོར་མ་གནས་སོ། ། ཞེ་སྡང་ཞེས་བཤད་རྡོ་རྗེ་མ། ། འདོད་ཆགས་ཆུ་ཡིས་རྣལ་འབྱོར་མ། །
ཕྲག་དོག་རྡོ་རྗེ་མཁའ་འགྲོ་མ། ། སེར་སྣ་གསང་བའི་དཀར་མོ་ཉིད། ། གཏི་མུག་དེ་བཞིན་རྡོ་རྗེར་བཤད། ། ས་ནི་པུཀྐ་སཱི་ཞེས་བཤད། ། ཆུ་ཁམས་རྔོན་པ་མོ་ཞེས་བཤད། ། མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོ་རབ་ཏུ་གྲགས། ། གཟུགས་ལ་གཽ་རཱིར་རྟག་ཏུ་བཤད། ། སྒྲ་ལ་ཆོམ་རྐུན་མར་རབ་གྲགས། ། དྲི་ཡི་ཆ་ལ་རོ་ལང་མ། །
རོ་ལ་གྷསྨ་རི་རབ་གྲགས། ། རེག་ལ་ས་སྤྱོད་མ་ཞེས་བརྗོད། ། ཆོས་ཀྱི་དབྱིངས་ལ་མཁའ་སྤྱོད་མ། ། ཞེས་ལྷའི་རྣམ་དག་དང་། མིག་ཏུ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་རྡོ་རྗེ་མ། ། ཁ་ལ་འདོད་ཆགས་རྡོ་རྗེ་མ། ། ལུས་ལ་ཕྲག་དོག་རྡོ་རྗེ་མ། ། ཡིད་ལ་བདག་མེད་རྣལ་འབྱོར་མ། །
ཞེས་དབང་པོའི་རྣམ་དག་དང་། ང་རྒྱལ་ལ་སོགས་སྐྱོན་དྲུག་རྣམས། ། གཅོད་ཕྱིར་གྲི་གུག་རྣམ་པར་འཛིན། ། དངོས་དང་དངོས་མེད་རྣམ་རྟོག་གི ། མགོ་བོ་པདྨའི་སྣོད་དུ་ནི། ། བདུད་རྣམས་རྣམ་པ་བཞི་ཡི་ཁྲག ། དངོས་གྲུབ་ཕྱིར་ནི་བཏུང་བར་བྱ། ། སྟོང་པའི་རྣམ་པས་ཁ་ཊྭཱཾ་ག ། ཐབས་ཀྱི་རོ་ནི་རྣམ་པར་བརྟག ། ཞེས་ཕྱག་མཚན་གྱི་དག་པ་དང་།
སྤྱི་བོའི་འཁོར་ལོ་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བ་རིན་ཆེན་བདག ། ལག་པར་རྣམ་པར་སྣང་མཛད་བརྗོད། ། སྐ་རགས་ལ་ནི་དོན་ཡོད་གནས། ། ཡན་ལག་ཀུན་ལ་རྡོར་འཛིན་མགོན། ། ཞེས་རྒྱན་ཆའི་དག་པ་རྣམས་དྲན་པར་བྱའོ། ། དེ་བས་ན་སེམས་ཉིད་ནི་བྱང་ཕྱོགས་སོ་བདུན་གྱི་ངོ་བོ་གཞལ་ཡས་ཁང་པ་ཡིན་ལ། སེམས་ལའང་ཕུང་པོ་ཁམས་དང་སྐྱེ་མཆེད་ལ་སོགས་པ་དུ་མར་སྣང་བ་ནི་གདན་གསུམ་ཚང་བའི་ལྷ་ཡིན་ཏེ། དེ་ཡང་ཕུང་པོ་ལྔ་ནི་དེ་བཞིན་གཤེགས་པའི་གདན།
འབྱུང་བ་བཞི་ནི་རིག་མའི་གདན། ནང་གི་སྐྱེ་མཆེད་ནི་བྱང་ཆུབ་སེམས་དཔའི་གདན། ཕྱིའི་སྐྱེ་མཆེད་ནི་ལྷ་མོའི་གདན། ཉོན་མོངས་པའི་སྒྲིབ་པ་ལ་སོགས་པ་ཟད་པར་བྱེད་པ་ནི་ཁྲོ་བོ་དང་ཁྲོ་མོའི་གདན་ཡིན་ནོ། དེ་ལྟར་དེ་ཁོ་ན་ཉིད་རྟོགས་པའི་སློབ་མ་ལ་རྗེས་སུ་གནང་བ་སྦྱིན་དགོས་པས། དེ་ལ་ཐོག་མར་ལྷ་མཆོད་པ་རྗེས་སུ་གནང་བའི་དོན་དུ་ཁྱེད་རང་རྣམས་གར་བསྐོར་སྔོན་དུ་འགྲོ་བས་རྡོ་རྗེ་ཁུ་ཚུར་གཉིས་སྐུ་གཡས་གཡོན་དུ་བཞག་པ་ལ་སོགས་པའི་ཕྱག་རྒྱ་འདི་རྣམས་མཛད་པར་ཞུ་ཞིག ཅེས་བརྡ་སྤྲད་ལ་སློབ་དཔོན་གྱིས། དེང་ནས་བརྩམས་ཏེ་རྫོགས་སངས་རྒྱས། ། སྲས་དང་བཅས་ལ་རྣམ་རོལ་ཞིང་། ། རྡོ་རྗེ་སྙེམས་མའི་རྣལ་འབྱོར་གྱིས། །
དགའ་སྟོན་བདེ་བའི་མཆོད་པ་གྱིས། ། ཨཱཿ། དེ་བཞིན་དུ་ཁུ་ཚུར་འགྲམ་པ་གཡས་གཡོན་དུ་བཞག་སྟེ། སངས་རྒྱས་ཐམས་ཅད་མཆོད་པར་བྱ། ། དེས་ནི་བཅོམ་ལྡན་འབྲལ་མི་འགྱུར། ། ཕྲེང་བ་དེ་ཡི་རྒྱན་ཡིན་ནོ། ། ཨོཾ། ཁུ་ཚུར་གཉིས་ཁ་ནས་འབྱིན་པ་ལྟར་བྱས་ཏེ། ལུས་ཅན་ཀུན་ལ་དམ་ཆོས་ཀྱི། ། གླུ་ནི་ཁྱོད་ཀྱིས་བླང་བར་བྱ། །
དེ་ཡིས་བདེ་གཤེགས་དངོས་གྲུབ་ནི། ། མྱུར་དུ་བདེ་བ་མྱོང་བར་འགྱུར། ། གཱི། ། རྡོ་རྗེ་ཐལ་མོ་སྤྱི་བོར་བསྐོར་བའི་གར་བྱས་ཏེ། ། དེ་ཉིད་ཐལ་མོའི་གར་གྱིས་ནི། ། སངས་རྒྱས་ཐམས་ཅད་མཆོད་པར་བྱ། ། སངས་རྒྱས་འདུ་བའི་འཕྲིན་ལས་ཀྱིས། ། གར་མཁན་ཚུལ་དུ་བསྒྱུར་བར་གྱིས། ། ཧོཿ། ཁུ་ཚུར་གཉིས་བདུག་སྤོས་ཀྱི་ཕྱག་རྒྱ་དང་། །
རྫོགས་སངས་རྒྱས་ལ་སྤོས་ཕུལ་བས། ། བརྟུལ་ཞུགས་བཟང་པོས་ལེགས་ཚིམ་གྱིས། ། ལུས་ཅན་བདེ་གཤེགས་ཆ་ལུགས་སུ། ། ཡེ་ཤེས་ཀྱིས་ནི་ཚིམ་པར་གྱིས། ། ཧཱུྃ། མེ་ཏོག་གི་ཕྱག་རྒྱ་དང་། སངས་རྒྱས་རྣམས་ལ་མེ་ཏོག་གཏོར། ། བྱང་ཆུབ་ཡན་ལག་ཚོགས་གྱུར་པས། ། མཚན་དང་དཔེ་བྱད་ལྡན་པ་ཡི། ། བདེ་གཤེགས་སྐུ་ནི་ཐོབ་པར་གྱིས། །
བྷྲཱུྃ། མར་མེའི་ཕྱག་རྒྱ་དང་། ཆོས་ཀྱི་མེ་ནི་ལེགས་སྦར་བས། ། རྡོ་རྗེ་ཆོས་དང་འདྲ་བ་རུ། ། སེམས་ཅན་མ་རིག་ལྡོང་པ་ལ། ། ཡེ་ཤེས་སྒྲོན་མེ་གསལ་བར་གྱིས། ། པྲ། གཡོན་པས་དུང་ཆོས་འཛིན་ཅིང་། གཡས་པས་དྲི་བཟང་བྱུགས་པའི་ཚུལ་དང་། རྒྱལ་བ་རྣམས་ལ་དྲི་ཕུལ་བས། །
ཚུལ་ཁྲིམས་ཏིང་འཛིན་ཤེས་རབ་དང་། ། རྣམ་གྲོལ་ཡེ་ཤེས་མཐོང་བ་ཡིས། ། བྱང་ཆུབ་ལུས་ཅན་རྣམས་ལ་བགོས། ། གྷཱཿ དེ་ལྟར་ན་ཕྱག་རྒྱ་དེ་རྣམས་བཅས་པ་ལ་བརྟེན་ནས། དེང་ཕྱིན་ཆད་ལུས་ཀྱི་སྒོ་ནས་སྒེག་པ་དང་། ངག་གི་སྒོ་ནས་གླུ་ལེན་པ་ལ་སོགས་པ་སྤྱོད་ལམ་ཅི་བྱེད་པ་ཐམས་ཅད་མི་དགེ་བ་དང་། ལུང་མ་བསྟན་མ་ཡིན་པར་ལྷ་མཆོད་པས་བསམ་པའི་ཟིན་པར་གྱིས་ཤིག དེ་ལྟར་བྱས་པས་ལས་ཅི་བྱས་པ་ཐམས་ཅད་དགེ་བར་འགྱུར་བའི་བསོད་ནམས་ཆེན་པོ་ཐོབ་པ་ཡིན་ནོ། ། ཕྱག་རྒྱ་རྣམས་དཔོན་སློབ་གཉིས་ཀས་འཆའ།
སེམས་ཅན་དོན་བྱེད་ཀྱི་རྗེས་སུ་གནང་བ་ལ་མི་ཤེས་པའི་མིག་གི་རབ་རིབ་བསལ་དགོས་པས་མིག་ཐུར་རམ། རྡོ་རྗེ་བྱིན་གྱིས་བརླབས་པའི་ཕྱིར་རྩ་བའི་སྔགས་ཨཥྚ་ཚར་གཅིག་བཟླས་པས་མངོན་པར་བསྔགས་པའི་མིག་ཐུར་པྲཾ་ལས་བྱུང་བའི་ཤེས་རབ་ཀྱི་ཕ་རོལ་ཏུ་ཕྱིན་མའི་རང་བཞིན་ཅན་གྱི་ཐུར་མར་གྱུར་པ་དེ་ཉིད་ཅེས་བསམ། མིག་ཐུར་མེད་ན་ཧཱུྃ་ལས་བྱུང་བའི་ཡེ་ཤེས་ཀྱི་རྡོ་རྗེར་གྱུར་པ་དེ་ཉིད་ཀྱི་མིག་གི་ཐད་ཀར་དབྱུགས་པ་ལ་བརྟེན་ནས། མི་ཤེས་པའི་མིག་གི་རབ་རིབ་ཀྱི་ལིང་ཐོག་བསལ་ནས་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་པ་ཡིན་སྙམ་པའི་མོས་པ་མཛོད། ཐུར་མས་མིག་འབྱེད་པའི་ཚུལ་བྱ་ཞིང་། ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་ལིང་ཏོག་བསལ་བ་ལྟར། ། བུ་ཁྱོད་ཀྱི་ནི་མི་ཤེས་པའི། ། ལིང་ཏོག་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་པ་ཧྲཱིཿཔྲཾ།
དེ་ལྟར་མི་ཤེས་པའི་མིག་གི་རབ་རིབ་བསལ་ཏེ་སེམས་ཅན་གྱི་དོན་ལ་འཇུག་པའི་མཐུ་དང་ལྡན་པར་བྱས་ནས་ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་ཤེས་པར་གྱིས་ཤིག ཅེས་ཨ་ལས་སྐྱེས་པའི་མེ་ལོང་སློབ་མ་ལ་བསྟན་ཅིང་བསྐོར་ལ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། བཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། ངོ་བོ་ཉིད་མེད་གནས་མེད་པ། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེ། །
དེ་ལྟར་ན་ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་ཤེས་པར་མ་ཟད། སྒྲ་ཐམས་ཅད་བྲག་སྟོང་དྲིལ་བུའི་སྒྲ་ལྟར་ཤེས་དགོས་སོ། ། ཞེས་ཨ་ལས་སྐྱེས་པའི་དྲིལ་བུ་དཀྲོལ་ཞིང་། ཨ་ཐམས་ཅད་ནམ་མཁའི་མཚན་ཉིད་དེ། ། ནམ་མཁའ་ལ་ནི་མཚན་ཉིད་མེད། ། ནམ་མཁའ་དང་ནི་མཉམ་སྦྱོར་བས། ། ཀུན་མཆོག་མཉམ་པ་ཉིད་དུ་གསལ། ། ཆོས་ཐམས་ཅད་རང་བཞིན་གྱིས་སྟོང་པ་ཉིད་དུ་ཤེས་པར་བྱས་ནས། གནས་ལུགས་རྟོགས་པའི་ཤེས་རབ་དང་ལྡན་ཡང་། ཐབས་མཁས་ཀྱི་ཁྱད་པར་དང་བྲལ་ན་ཉན་རང་གིས་སར་ལྷུང་བར་འགྱུར་བས་རང་དོན་ཡིད་བྱེད་ཀྱི་བསམ་པ་སྦྱོང་དགོས་སོ་ཞེས་པའི་ཆེད་དུ།
ཧོཿལས་བྱུང་བའི་ཐབས་ཀྱི་གཞུ་དང་། ཤེས་རབ་ཀྱི་མདའ་དྲུག་དང་བཅས་པ་བྱིན་པའི་མོས་པ་མཛོད། ཅེས་བརྗོད་ཅིང་མདའ་གཞུ་གཏད་ལ། སློབ་དཔོན་གྱི་ཧོཿ དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱོས་ཤིག ཅེས་བརྗོད་པ་དང་། སློབ་མས་མདའ་གཞུ་འགེངས་པའི་ཚུལ་བྱས་ནས་ཕྱོགས་བཞི་སྟེང་འོག་གཉིས་ཏེ་གནས་དྲུག་ཏུ་འཕངས་པས་རང་དོན་ཡིད་བྱེད་ཀྱི་བསམ་པ་བཅོམ་པའི་མོས་པ་བྱས་ལ། ཧོཿདེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱའོ། ། ཞེས་གསུང་དགོས་སོ། ། ཞེས་བརྡ་སྦྱར་ལ།
མདའ་འཕེན་པའི་སྟངས་ཀ་ཙམ་བྱེད་དུ་བཞུགས། དེ་ལྟར་ཁྱེད་རྣམས་ཀྱི་ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་ཤེས་ཤིང་། སྒྲ་ཐམས་ཅད་གྲག་སྟོང་དུ་ཤེས་པ་དང་། རང་དོན་ཡིད་བྱེད་ཀྱི་བསམ་པ་བཅོམ་ཟིན་ཡང་། གཞན་དོན་མི་ནུས་སོ་སྙམ་ན་ཤིན་ཏུ་ནུས་པ་སྟེ་ཡེ་ཤེས་དབབ་པའི་དུས་སུ་དབང་གི་ཡེ་ཤེས་རྡོ་རྗེ་སེམས་དཔའ་ཁྱེད་རང་རྣམས་ཀྱི་སྙིང་དཀྱིལ་དུ་ཞུགས་པ་ཡིན་ནོ་ཞེས་ཤེས་པའི་ཆེད་དུ་མེ་ལོང་གི་རྗེས་གནང་གཉིས་པ་ཡིན་ཏེ། མེ་ལོང་རྡོ་རྗེ་དང་བཅས་པ་སློབ་མ་རྣམས་ལ་བསྟན་ཏེ་བསྐོར་ལ། ནམ་ནཻ་རཱཏྨ། བདག་མེད་མ་དཔལ་མེ་ལོང་ལྟར། ། གསལ་ཞིང་དག་ལ་རྙོག་པ་མེད། ། བུ་ཁྱོད་ཀྱི་ནི་སྙིང་ལ་ཞུགས། །
བདག་མེད་མ་ཡི་རང་བཞིན་གཙོ། ། གང་ཡང་སངས་རྒྱས་ཐམས་ཅད་ཀྱི་བདག་པོ་བྱང་ཆུབ་ཀྱི་སེམས་ནི་འདི་ཡིན་པར་ཤེས་པར་གྱིས་ཤིག དེ་ནས་ཆོས་བཤད་པའི་རྗེས་སུ་གནང་བའི་དོན་དུ་ཨོཾ་བཛྲ་ཧེ་ཏུ་མཾ་ཞེས་པ་སེམས་ཅན་འཁོར་བ་ལས་དྲོངས་ཤིག་ཅེས་པའི་དོན་ཡིན་པས་ཅེས་བརྗོད་ཅིང་འཁོར་ལོ་བྲིས་པའམ་བཟོས་པ་སློབ་མ་རྣམས་ཀྱི་མདུན་དུ་སློབ་དཔོན་གྱིས་བཞག མཆོད་གཡོག་པས་རིམ་པ་བཞིན་དྲུད། འདྲེན་ལུགས་ཇི་ལྟར་བྱེད་ན། ཨོཾ་བཛྲ་བྷཱ་ཥ་རྃ་ཞེས་པས་ཕྱག་གཡས་སུ་དུང་བྱིན་ཏེ་དེ་བུས་ནས་སེམས་ཅན་འཁོར་དུ་བསྡུས་ཤིག་ཅེས་པའི་དོན་ཡིན་ཚུལ་ཇི་ལྟར་ན། ཨོཾ་བཛྲ་གྷཎྜེ་ཨ། ཞེས་ཕྱག་གཡོན་དུ་དྲིལ་བུ་བྱིན་ཏེ་ཆོས་ཀྱི་སྒྲ་སྒྲོགས་ཞེས་པའི་དོན་ཡིན། ཆོས་གང་གིས་ན་དེ་གཉིས་ཀྱི་བར་དུ་རྒྱུད་ཀྱི་གླེགས་བམ་བྱིན་ཏེ་ཆོས་འདིའི་སྒྲ་སྒྲོགས་པར་གྱིས་ཤིག ཅེས་པའི་དོན་ཡིན་པས་དེ་ལྟར་ངེས་པའི་སྒོ་ནས་དུང་འབུད་པ་དང་དྲིལ་བུ་དཀྲོལ་ཙམ་དང་།
གླེགས་བམ་ཀློག་པའི་ཚུལ་མཛོད་ཅིག ཅེས་བརྗོད་ལ་སློབ་མ་རེ་རེ་ལ་སྔགས་རྣམས་བརྗོད་ཅིང་། འཁོར་ལོ་ལ་སོགས་གཏད་ཚར་བ་དང་། དེའི་དོན་འདི་ལ་གསན་པས་ཁྱབ་པར་གདའ། དེང་ནས་བརྩམས་ཏེ་སེམས་བསྐྱེད་པ། ། ཙམ་གྱིས་ཆོས་ཀྱི་འཁོར་ལོ་བསྐོར། ། ཁྱོད་ཀྱིས་ཐེ་ཚོམ་དོགས་མེད་པ། ། ཡིད་གཉིས་མེད་པའི་སེམས་ཀྱིས་སུ། ། ཆོས་ཀྱི་དུང་ནི་བླ་མེད་པ། ། དྲི་མེད་ཀུན་ཏུ་གང་བར་གྱིས། །
སྔགས་སྤྱོད་ཚུལ་གྱི་ཆོ་ག་ཡིས། ། སྐྱེ་བོ་རྣམས་ལ་རྟག་ཏུ་ཤོད། ། དེ་ལྟར་བྱས་ན་སངས་རྒྱས་ལ། ། ཕན་ཐོགས་དྲིན་དུ་བཟོ་ཞེས་བྱ། ། རྡོ་རྗེ་འཛིན་པ་དེ་ཀུན་ཡང་། ། ཁྱེད་ལ་བརྟག་ཏུ་བསྲུང་བར་མཛད། ། དེ་ལྟར་ཆོས་བཤད་པའི་རྗེས་སུ་གནང་བ་བྱིན་ནས། ཆོས་བཤད་པ་དེ་ཡང་དེ་བཞིན་གཤེགས་པ་རིགས་ལྔ་དང་འབྲེལ་བའི་རྡོ་རྗེ་ཐེག་པའི་ཆོས་བསྟན་དགོས་སོ་ཞེས་ཤེས་པའི་ཆེད་དུ་རིགས་ལྔའི་སྤྲུལ་བཤད་ཀྱི་རྗེས་སུ་གནང་པ་ནི། རིགས་ལྔ་སོ་སོའི་ང་རྒྱལ་དང་ལྡན་པས་ཕྱག་རྒྱ་འདི་རྣམས་མཛད་པ་ཞུ། དཔོན་སློབ་གཉིས་ཀས་གར་བསྐོར་སྔོན་དུ་འགྲོ་བས་རིགས་ལྔ་སོ་སོའི་ཕྱག་ཆེན་རྣམས་རིམ་པ་བཞིན་བཅས་ལ།
སློབ་དཔོན་གྱིས། སེམས་ཅན་ཀུན་ལ་ཐམས་ཅད་དུ། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་བའི། ། ཆོས་ཀྱི་འཁོར་ལོ་རབ་ཏུ་བསྐོར། ། ཞེས་རྣམ་སྣང་དང་། དེ་བཞིན་དུ་ཚིག་རྐང་དང་པོ་གསུམ་འདྲ་བ་ལས། འཁོར་ལོའི་ཚབ་ཏུ། རྡོ་རྗེའི་འཁོར་ལོ་རབ་ཏུ་བསྐོར། ། ཞེས་མི་བསྐྱོད་པ་དང་།
རིན་ཆེན་འཁོར་ལོ་རབ་ཏུ་བསྐོར། ། ཞེས་རིན་འབྱུང་། པདྨའི་འཁོར་ལོ་རབ་ཏུ་བསྐོར། ། ཞེས་འོད་དཔག་མེད། སྣ་ཚོགས་འཁོར་ལོ་རབ་ཏུ་བསྐོར། ། ཞེས་དོན་ཡོད་གྲུབ་པའི་ཕྱག་རྒྱ་རྣམས་ཚར་མཚམས་དེ་ལྟར་ན་ཁྱོད་ཀྱིས་སེམས་ཐམས་ཅད་ལ་ཆོས་ཀྱི་འཁོར་ལོ། རྡོ་རྗེའི་འཁོར་ལོ། རིན་ཆེན་འཁོར་ལོ། པདྨའི་འཁོར་ལོ། སྣ་ཚོགས་འཁོར་ལོ་རྣམས་བསྐོར་ལ་ཆོས་ཀྱི་དུང་བུས།
སྒྲ་སྒྲོགས། བཤད་པ་གྱིས་ཤིག་ཅེས་པའི་དོན་ཡིན། དེ་ལྟར་ན་བསྐྱེད་པ་རྡུལ་ཚོན་ནམ། རས་བྲིས་ཀྱིས་སོགས་སྐབས་དང་སྦྱར་ལ་དཀྱིལ་འཁོར་དུ་བུམ་པའི་དབང་ཐོབ། གཙོ་བོར་ལུས་ཀྱི་དྲི་མ་དག དམ་ཚིག་རྩ་བ་དང་ཡན་ལག་གི ལམ་བསྐྱེད་པའི་རིམ་པ་བསྒོམ་པ་ལ་དབང་། འབྲས་བུ་སྤྲུལ་བའི་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད་པ་རྣམས་ཀྱིས་རྡོ་རྗེ་སློབ་དཔོན་གྱི་དབང་བསྐུར་བ་སོང་ནས། བླ་མ་གསུང་རྡོ་རྗེ་ལོངས་སྤྱོད་རྫོགས་པའི་སྐུའི་བདག་ཉིད་ཅན་ལ་གསང་དབང་ཞུ་བའི་ཡོན་དུ་དམིགས་ཏེ་མཎྜལ་ཞིག་འབུལ་བར་ཞུ།
དེ་ལྟར་མཎྜལ་ཕུལ་ནས་བསྟོད་པ་དང་གསོལ་བ་འདེབས་པ་འདིའི་རྗེས་ཟློས་མཛོད། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱིས་ཐུགས་ཀྱི་མཆོག་བརྙེས་པ། ། ཁྱོད་ཀྱི་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། ། སྙིང་རྗེའི་ཐུགས་ཀྱི་སེམས་ཅན་སད་མཛད་པ། ། སྒྱུ་མའི་སྤྲོས་པ་རྡོ་རྗེ་བསྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱི་དགེས། ། ཚར་ཅིག་བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་བསྒྲུབ་པ་པོ། །
རྡོ་རྗེ་སྦྱོར་ལས་ཡང་དག་བྱུང་། ། ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ཞེས་ལན་གསུམ་གྱིས་གསོལ་བ་བཏབ་ནས། ཁྱེད་རང་རྣམས་ཀྱི་སྔོན་ཆད་ཀུན་རྫོབ་བྱང་ཆུབ་ཀྱི་དཀྱིལ་འཁོར་མ་མཐོང་བའི་བརྡར། ཨོཾ་ཨཱཿཧཱུྃ། ཞེས་གསུངས་ཤིང་མིག་རས་རྣམས་འཆིང་བར་ཞུ། བླ་མ་ཧེ་རུ་ཀ་ཡབ་ཡུམ་སྙོམས་པར་ཞུགས་པའི་དགའ་བའི་སྒྲས།
ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཁར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་ཁར་བབས་པའི་བྱང་ཆུབ་ཀྱི་སེམས་ཀྱི་ཐིག་ལེ་དུང་དང་ཀུནྡ་ལྟར་དཀར་བ་སློབ་དཔོན་གྱིས་མཐེབ་སྲིན་གྱིས་བླང་སྟེ་ཁྱེད་རང་རྣམས་ཀྱི་ལྕེ་ཐོག་ཏུ་བཞག་པའི་མོས་པ་མཛོད། བདུད་རྩི་རིལ་བུ་བཏབ་པའི་ནང་མཆོད་ནས་བྱིན་ཞིང་། ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། ། བདག་གི་གསང་བའི་དབང་གིས་ནི། ། སེམས་ཀྱི་རྒྱུན་གྱིས་དབང་བསྐུར་རོ། །
ཨོཾ་ཨཱཿཧཱུྃ། ཞེས་སྦྱིན་པ་དེ་ཉིད་ཁྱེད་རང་རྣམས་ཀྱིས་ཨ་ཧོཿམཧཱ་སུ་ཁ་ཧོཿ ཞེས་མགྲིན་པར་མྱངས་པ་ལ་བརྟེན་ནས། མགྲིན་པ་ན་གཞིར་གནས་ཀྱི་རྩ་ཡ་ར་ལ་ཝ་ཞེས་པའི་ཡི་གེ་འབྲུ་བཞིའི་རྣམ་པར་གནས་པ་ལ་ཐིམ་པས། དེ་ནས་རིམ་གྱིས་བརྒྱུད་དེ་ལུས་ཀྱི་རྩ་གནས་ཐམས་ཅད་ལ་ཁྱབ་པས་རང་བཞིན་བརྒྱད་བཅུའི་རྣམ་པར་རྟོག་པ་ཐམས་ཅད་འགགས་ནས་རང་བྱུང་གི་ཡེ་ཤེས་གསལ་སྟོང་བདེ་བས་བརྒྱན་པའི་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེས་པའི་མོས་པ་མཛད་ནས་དེའི་ངང་ལ་ཅུང་ཟད་མཉམ་པར་འཇོག་པར་ཞུ། དེ་དབང་གི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ་ཞེས་གསུངས་ཤིང་གདོང་རས་རྣམས་འགྲོལ་བར་ཞུ། དེའི་མཐའ་རྟེན་དུ་ལུང་བསྟན་དགོས་པས་ལུང་བསྟན་ཕལ་ཆེར་སྤྲུལ་སྐུས་སྟོན་པས། འདིར་ཡང་སློབ་དཔོན་སྤྲུལ་པའི་སྐུ་ཤཱཀྱ་ཐུབ་པའི་ང་རྒྱལ་དུ་འཕོས་ནས་ལག་པ་གཡོན་པས་ཆོས་གོས་ཀྱི་གྲྭ་གཉིས་སེངྒེའི་རྣ་བ་ལྟར་བྱས་ཏེ། གཡས་རྡོ་དྲིལ་ལྷན་ཅིག་ཏུ་བཟུང་ནས་སྐྱབས་སྦྱིན་གྱི་ཕྱག་རྒྱས།
ཁྱེད་རྣམས་མ་འོངས་པ་ན་གསང་མཚན་དང་མཐུན་པའི་སངས་རྒྱས་འདི་དང་འདི་ལྟ་བུར་འགྱུར་རོ། ། ཞེས་ལུང་སྟོན་པ་ཡིན་ཏེ། འདིར་ནི་ཁྱོད་ལ་ངས་ལུང་བསྟན། ། རྡོ་རྗེ་སེམས་དཔའ་དེ་བཞིན་གཤེགས། ། སྲིད་པ་ཤིན་ཏུ་དག་པས་ན། ། སྲིད་པའི་ངན་འགྲོ་རྣམས་ལས་སྟོན། ། ཀྱཻ་ཞེས་དྲིས་ལ་སློབ་མ་རྣམས་ཀྱི་དཔལ་ཀྱཻ་རྡོ་རྗེ་ཞེས་པ་ལྟ་བུ་གསང་མཚན་རྣམས་བརྗོད། སློབ་དཔོན་གྱིས་གསང་མཚན་གང་སྨྲས་བྱུང་བ་བཞིན་བརྗོད་དེ། ། ཞེས་བྱ་བའི་དེ་བཞིན་གཤེགས་པ་ས་འོག་ས་སྟེང་ས་བླ་རྣམས་སུ་བྷུར་བྷུ་ཝཿསྭཿགང་ལ་ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། དཀྱིལ་འཁོར་གྱི་འཁོར་ལོ་དང་བཅས་པས་མགྲིན་གཅིག་དུ་ལུང་སྟོན་པར་མཛད་དེ་སྔགས་འདི་དང་ཕྱག་རྒྱ་འདིའི་མཐུ་ཡིན་ནོ། །
ཞེས་བརྗོད། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་པའི་དབང་ཐོབ། གཙོ་བོར་ངག་གི་དྲི་མ་དག དམ་ཚིག་ཤ་ལྔ་བདུད་རྩི་ལྔའི་རིལ་བུ་བརྟེན་པ་ལ་དབང་། བརྡའ་མཐེབ་སྲིན་ཨེ་ལ་རིག་བྱེད་གཅིག ལམ་བདག་བྱིན་གྱིས་བརླབས་པའི་རིམ་པ་བསྒོམ་པ་ལ་དབང་འབྲས་བུ་ལོངས་སྤྱོད་རྫོགས་པའི་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད་པ་རྣམས་ཀྱིས་གསང་བའི་དབང་བསྐུར་བ་སོང་ནས། བླ་མ་ཐུགས་རྡོ་རྗེ་ཆོས་ཀྱི་སྐུའི་བདག་ཉིད་ཅན་ལ་ཤེས་རབ་ཡེ་ཤེས་ཀྱི་དབང་བསྐུར་བ་ཞུ་བའི་ཡོན་དུ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་བསྟོད་པ་དང་གསོལ་བ་འདེབས་པ་འདིའི་རྗེས་ཟློས་མཛོད། ཁྱོད་ནི་རྣལ་འབྱོར་མ་ཚོགས་ཞེས་དང་།
བཅོམ་ལྡན་ཞི་བ་ཆེན་པོ་ཀྱེ། ། སོགས་གོང་བཞིན་བྱས་ལ། ཁྱེད་རང་རྣམས་སྔོན་ཆད་ཕྱག་རྒྱ་བྷ་གའི་དཀྱིལ་འཁོར་མ་མཐོང་བའི་བརྡར། ཨོཾ་ཨཱཿཧཱུྃ་ཞེས་གསུངས་ཤིང་མིག་རས་རྣམས་འཆིང་བར་ཞུ། སློབ་དཔོན་ཀྱཻ་རྡོ་རྗེ་གསལ་བའི་ཐུགས་ཁ་ནས་རིག་མ་ལོ་བཅུ་དྲུག་ལོན་པ་མཚན་ཉིད་དང་ལྡན་པ་རེ་ཁྱེད་རང་རྣམས་ལ་གཏད་པའི་མོས་པ་མཛོད། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། ། ཞེས་པའི་སྒོ་ནས་བྱིན་པའི་ཕྱག་རྒྱ་དེས།
ཁྱེད་རང་རྣམས་གསང་བའི་ཀུན་ཏུ་སྤྱོད་པའི་སྣོད་དང་ལྡན་མི་ལྡན་བརྟག་པའི་ཕྱིར་དྲི་བ་བྱས་པའི་མོས་པ་མཛོད། བཤང་གཅི་དག་ནི་ཟ་བ་དང་། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པ་བུ་སྤྲོའམ། ། བུད་མེད་རྣམས་ལ་རྟག་གུས་དང་། ། བྷ་གའི་པདྨོར་འོ་བྱེད་པ། ། ཁྱོད་ནི་ཅི་དགར་སྤྲོ་གྱུར་ཏམ། ། ཞེས་དྲིས་པས། དེ་ལྟར་སྤྲོའོ་ཞེས་ལན་བཏབ་པར་མོས་ནས་འདིའི་རྗེས་ཟློས་མཛོད། བཤང་གཅི་དག་ནི་ཟ་བ་དང་། །
ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་ཅིས་མི་སྤྲོ། ། བུད་མེད་རྣམས་ལ་རྟག་གུས་དང་། ། བྷ་གའི་པདྨོར་འོ་བྱེད་པར། ། བདག་ཉིད་ཅི་དགར་སྤྲོ་གྱུར་ཏོ། ། ཞེས་ལན་བཏབ་པས། ཕྱག་རྒྱ་དེ་དགྱེས་ནས་ལུས་ནམ་མཁའི་གོས་ཅན་དུ་བྱས། གུར་གུམ་ལ་སོགས་དྲི་བཟང་པོའི་ཆུས་བྱུགས། ཆུ་སྐྱེས་རྩ་མཛེས་པའི་བྷ་ག་བསྟན་ཏེ་པདྨའི་ཆེ་བ་བརྗོད་པ་ཡིན་ཏེ། ཨེ་མ་ང་ཡི་པདྨ་འདི། །
བདེ་བ་ཐམས་ཅད་འབྱུང་བའི་གནས། ། གལ་ཏེ་ཆོ་ག་བཞིན་བསྟེན་ན། ། དེ་ཡི་མདུན་ན་ང་འདུག་སྟེ། ། སངས་རྒྱས་བསྙེན་པ་ལ་སོགས་པ། ། པདྨར་བྱ་བ་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་དེ། ། འདི་ཉིད་དུ་ནི་རྟག་ཏུ་ཞུགས། ། བླུན་པོ་གང་ཞིག་འདི་སྤོང་བ། ། དེ་ལ་མཆོག་གི་དངོས་གྲུབ་མེད། ། སཏྭཾ་པདྨ་བྷཉྫ་མོཀྵཿཧོཿ
ཞེས་གསུང་ཞིང་ཁྱེད་རང་རྣམས་ཀྱི་པང་དུ་བྱོན་པའི་མོས་པ་མཛོད། དེ་ནས་ཁྱེད་རང་རྣམས་བཅོམ་ལྡན་འདས་ཀྱཻ་རྡོ་རྗེ་ཡབ་ཡུམ་དུ་གསལ་བ་སྤྲུལ་སྐུ་ལམ་དུ་བྱེད་པ་ལྷའི་འདུ་ཤེས། ཡུམ་གྱི་མཁའ་མི་དམིགས་ཏེ་སྟོང་པའི་ངང་ལས་ཨ་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨཱ་ཡིས་མཚན་པ། ཨོཾ་པདྨ་སུ་ཁཱ་དྷཱ་ར། མཧཱ་རཱ་ག་སུ་ཁཾ་མཧཱ་རཱ་ག་སུནྡ་ཙ་ཏུརཱ། ཨ་ནནྡ་བྷ་ག་བི་ཤྭ། ཧཱུྃ་ཧཱུྃ་ཧཱུྃ། ཀརྻ་ཀུ་རུ་ཥྭ་མེ། ཡབ་ཀྱི་གསང་བའི་གནས་མི་དམིགས་ཏེ་སྟོང་པའི་ངང་ལས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཨོཾ་བཛྲ་མ་ཧཱ་དཱེ་ཥ།
ཙ་ཏུ་ར། ཨཱ་ནནྡ་དཱ་ཡ་ཀཱཿ ཁ་ག་མུ་ཁ་ཨེ་ཀཱ་ར་སོ་ནཱ་ཐ། ཧཱུྃ་ཧཱུྃ་ཧཱུྃ་ཀརྻཾ་ཀུ་རུ་ཥྭ་མེ། ཞེས་པས་མཁའ་གསང་བསྣོལ་མར་བྱིན་གྱིས་བརླབས་པ་ལོངས་སྐུ་ལམ་དུ་བྱེད་པ་ངག་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་བདེ་ཆེན་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ་སྙམ་པ་ཡིད་ཆོས་སྐུ་ལམ་དུ་བྱེད་པ་ཆོས་ཀྱི་འདུ་ཤེས། འདུ་ཤེས་གསུམ་དང་མ་བྲལ་བའི་སྒོ་ནས་ཐོག་མར་ཕྱག་རྒྱའི་གཟུགས་ལ་ལྟ་བ། སྒྲ་ལ་སྙན་པ། དྲི་ལ་བསྣམས་པ། མ་མཆུའི་སྦྲང་རྩི་འཇིབ་པ།
འོ་དང་། མཁྱུད་པ་དང་། ཙུམྦ་ལ་སོགས་པ་སྐད་གཅིག་དང་པོ་ལ་དགའ་བའི་ཡེ་ཤེས། བོ་ལ་དང་ཀཀྐོ་ལ་སྦྱར་བ་ལ་བརྟེན་ནས་སྐད་ཅིག་གཉིས་པ་ལ་མཆོག་དགའི་ཡེ་ཤེས། བསྲུབ་ཅིང་བསྲུབ་པའི་སྦྱོར་བ་ལ་བརྟེན་ནས་སྐད་ཅིག་གསུམ་པ་ལ་དགའ་བྲལ་གྱི་དགའ་བའི་ཡེ་ཤེས། སྙོམས་འཇུག་བྱས་པ་ལ་བརྟེན་ནས་སྐད་གཅིག་བཞི་པ་ལ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པ་ཡིན་སྙམ་པའི་མོས་པ་མཛོད། དེ་དག་ནི་ཕྱི་གོ་རིམ་ལ་ལྟོས་པའི་དགའ་བ་ཡིན། ནང་གནས་ལ་ལྟོས་པའི་དགའ་བ་བཞི་ནི། དེ་ལྟར་སྙོམས་པར་ཞུགས་པའི་རྗེས་ཆགས་ཀྱི་མེས་ཁམས་དྭངས་མ་ཐམས་ཅད་ཞུ་ནས། སྤྱི་བོའི་ཧཾ་ལ་འདུས་ཏེ་བྱང་ཆུབ་ཀྱི་སེམས་དེ་ཉིད་སྤྱི་བོ་ནས་མགྲིན་པར་བབས་པའི་དགའ་བའི་ཡེ་ཤེས་མགྲིན་པ་ནས་སྙིང་ཁར་བབས་པས་མཆོག་དགའི་ཡེ་ཤེས།
སྙིང་ཁ་ནས་ལྟེ་བར་བབས་པས་དགའ་བྲལ་གྱི་དགའ་བའི་ཡེ་ཤེས། ལྟེ་བ་ནས་གསང་གནས་སུ་བབས་ནས་རྡོ་རྗེ་ནོར་བུའི་རྩེ་མོ་མཐར་ཐུག་པའི་བར་དུ་བྱོན་ཏེ་ཐིག་ལེ་དཀར་དམར་གཉིས་བ་ཐག་ཙམ་ཡང་མ་འཛག་པར་རི་སྣར་སྨུག་པ་བརྒྱུག་པའམ། རྩ་རྩེར་ཟིལ་པ་ཆགས་པ་བཞིན་རེག་ལ་མ་འབྱར་བའི་ཚུལ་གྱིས་གནས་པའི་དུས་སུ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་སྙམ་པར་མོས་ནས་ཅུང་ཟད་ཅིག་མཉམ་པར་འཇོག་པར་ཞུ། དེ་ཡས་བབས་ཀྱི་དགའ་བ་བཞི་ཡིན། མས་བརྟན་གྱི་དགའ་བ་བཞི་བསྒྲུབ་པའི་དོན་དུ་ཧཱུྃ་ཞེས་གདངས་དང་བཅས་པས་རླུང་འཕོ་བ་མེད་པའི་སྟོབས་ཀྱི་ཐིག་ལེ་དཀར་དམར་སོ་སོའི་རྩ་གནས་ནས་ཡར་དྲངས་ལྟེ་བའི་རྩ་འཁོར་ཐམས་ཅད་ཁྲིག་མེར་གྱིས་གང་བས་དགའ་བ། ཧཱུྃ་ཞེས་ཡར་དྲངས། སྙིང་ཁའི་རྩ་འཁོར་གང་བས་མཆོག་དགའ། ཧཱུྃ་ཞེས་ཡར་དྲངས་མགྲིན་པའི་རྩ་འཁོར་གང་བས་དགའ་བྲལ་གྱི་དགའ་བ། ཧཱུྃ་ཞེས་ཡར་དྲངས་སྤྱི་བོའི་རྩ་འཁོར་གང་བས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས། བྱང་ཆུབ་ཀྱི་སེམས་དེ་ཉིད་རླུང་དང་འཁྲུལ་འཁོར་ལ་སོགས་པས་ལུས་ཐམས་ཅད་ལ་ཁྱབ་པར་དགྲམ་པས་ལུས་ཐམས་ཅད་ལ་རྩས་ཁྱབ།
རྩ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། དེ་ཐམས་ཅད་ལ་མི་རྟོག་པས་ཁྱབ་སྟེ་བདེ་སྟོང་ཟུང་འཇུག་རྣམ་པར་མི་རྟོག་པའི་ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེས་པའི་མོས་པ་མཛད་ནས། དེའི་ངང་དུ་ཅུང་ཟད་ཙམ་ཞིག་མཉམ་པར་འཇོག་པར་ཞུ། དེ་དབང་གི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ། ཞེས་གསུངས་ཤིང་གདོང་རས་རྣམས་འགྲོལ་བར་ཞུ། དེའི་མཐའ་རྟེན་དུ་ལམ་གྱི་དབུགས་དབྱུང་བ་དང་། འབྲས་བུའི་དབུགས་དབྱུང་བ་གཉིས་ལས། དང་པོ་ལམ་གྱི་དབུགས་དབྱུང་པ་ནི། སློབ་དཔོན་སྨད་པར་མི་བྱ་ཞིང་།
བདེ་གཤེགས་བཀའ་ལས་འདའ་མི་བྱ། ། སྤུན་ལ་སྨད་པ་ཉིད་མི་བྱ། ། སེམས་ཅན་རྣམས་ལ་སྡུག་བྱམས་དང་། ། བྱང་ཆུབ་སེམས་ནི་སྤངས་མི་བྱ། ། བདག་གཞན་ཆོས་ལ་སྨད་མི་བྱ། ། སྐལ་མེད་དེ་ཉིད་གཏམ་མི་བྱ། ། བདག་གི་ལུས་ལ་ངེས་མི་སྨད། ། ཆོས་ལ་ཡིད་གཉིས་སྤང་བྱ་ཞིང་། ། གདུག་ལ་བྱམས་པ་ཉིད་མི་བྱ། ། ཆོས་ཉིད་ཚད་ནི་བཟུང་མི་བྱ། །
སྐལ་ལྡན་སེམས་ཅན་སྤངས་མི་བྱ། ། དམ་ཚིག་རྟག་ཏུ་བསྐྱང་བར་བྱ། ། བུད་མེད་ཉིད་ལ་སྨད་མི་བྱ། ། ཇི་སྲིད་བྱང་ཆུབ་སྙིང་པོའི་བར། ། དཀོན་མཆོག་གསུམ་ནི་སྤང་མི་བྱ། ། རྟག་ཏུ་དམ་ཚིག་བསྲུང་བར་བྱ། ། རྡོ་རྗེ་དྲིལ་བུ་བཟུང་བར་བྱ། ། གཙུག་ཏོར་རྟག་ཏུ་བཅང་བར་བྱ། ། རྟག་ཏུ་སྦྱིན་བསྲེག་དགང་བར་བྱ། ། རྟག་ཏུ་དཀྱིལ་འཁོར་བཞེངས་པར་བྱ། །
རྟག་ཏུ་བདེ་གཤེགས་རབ་གནས་བྱ། ། འབྱུང་པོ་ཆེ་ལ་གཏོར་མ་སྦྱིན། ། ཕྱག་རྒྱ་འཆིང་བ་རྣམས་སྤངས་ཤིང་། ། མཆོད་རྟེན་ལས་ནི་མི་བྱ་སྟེ། ། རྡོ་རྗེ་གསུམ་མཆོག་ཕྱག་མི་བྱ། ། དཀྱིལ་འཁོར་ལ་སོགས་ལུས་ཀྱི་ལས། ། རྨི་ལམ་དུ་ཡང་མི་བྱ་འོ། ། སློབ་དཔོན་གཞན་ལ་ཕྱག་མི་བྱ། ། བླ་མའི་རྒན་རབས་ཕྱག་འཚལ་ལོ། ། རྟག་པར་རྒྱུན་དུ་སྔགས་བཟླ་ཞིང་། །
བསམ་གཏན་ཉིད་ཀྱང་རྣམ་པར་སྤྱད། ། རྟག་ཏུ་སློབ་མ་བསྡུ་བྱ་ཞིང་། ། རྟག་པར་རུ་ནི་བཤད་པར་གྱིས། ། རྟག་ཏུ་སེམས་ཅན་བསྐྱང་བར་བྱ། ། རྟག་ཏུ་སངས་རྒྱས་ཆེར་མཉེས་བྱ། ། ཛམྦྷ་ལ་ལ་ཆུ་བྱིན་ཞིང་། ། ལས་རྣམས་ཐམས་ཅད་ཡང་དག་སྤྱད། ། བྱེ་མའི་ལས་ལ་མཆོད་རྟེན་ཡང་། ། མཁས་པས་ཆོ་ག་བཞིན་དུ་བྱ། ། ཞེས་གསུངས་ཏེ།
དེ་དག་གི་དོན་ནི་འདི་ཡིན་ཏེ། སྤང་བྱ་སྤོང་བའི་དབང་དུ་བྱས་ནས་རྩ་བའི་ལྟུང་བ་བཅུ་བཞི་དང་ཡན་ལག་གི་ལྟུང་པ་བརྒྱད། བསྟེན་བྱ་བསྟེན་པའི་དབང་དུ་བྱས་ནས་ལས་དང་པོ་པའི་བསྒྲུབ་པའི་ཆོས་བཅུ་བདུན་དང་། བརྟན་པ་ཅུང་ཟད་ཐོབ་པས་བསྒྲུབ་པའི་བསླབ་བྱ་རྣམ་པ་ལྔ་དང་། དེའི་ཤུགས་ཀྱིས་བརྟན་པ་ཆེར་ཐོབ་ནས། དམ་ཚིག་སྡོམ་ལས་རྣམ་པར་གྲོལ། ། ཞེས་པའི་ཚུལ་གྱིས་བླང་དོར་མེད་པར་སྤྱད་དགོས་པ་རྣམས་བསྟན་པས་ན། དེ་དག་ངོ་ཤེས་པར་བྱས་ནས་སྤང་བླང་ཚུལ་བཞིན་དུ་མ་བརྗེད་པར་བྱ་དགོས་སོ། ། གཉིས་པ་འབྲས་བུའི་དབུགས་དབྱུང་བ་ནི། འདོད་ཆགས་བྲལ་བ་ལྟ་བུ་ཡི། །
ཁམས་གསུམ་ན་ནི་སྡིག་མེད་དེ། ། དེ་བས་འདོད་ལ་ཆགས་བྲལ་བར། ། ཁྱོད་ཀྱིས་ནམ་ཡང་མི་བྱའོ། ། མ་ཧཱ་ས་མ་ཡ་ཧ་ན་ཧཱུྃ་ཕཊ྄། ཞེས་པ་སྟེ། དེའི་དོན་ནི་འདི་ཡིན་ཏེ། དད་པ་ཆེན་པོས་ལྷ་དང་བླ་མ་ལ་ཆགས་པ། སྙིང་རྗེ་ཆེན་པོས་སེམས་ཅན་གྱི་དོན་ལ་ཆགས་པ། ཤེས་རབ་ཆེན་པོས་ཆོས་ཀྱི་དེ་ཁོ་ན་ཉིད་ཀྱི་དོན་ལ་ཆགས་པ། བདེ་བ་ཆེན་པོས་བྱང་ཆུབ་ཀྱི་སེམས་ལ་ཆགས་པ་འདི་བཞི་དང་བྲལ་བ་ལས་སྡིག་ཆེ་བ་མེད་པས་འདི་བཞི་དང་མ་བྲལ་བར་བྱའོ། །
དེ་ནས་ཁྱེད་རང་རྣམས་དཀྱིལ་འཁོར་གྱི་ཤར་སྒོ་ནས་ལུས་ཐམས་ཅད་ས་ལ་ཕབ་སྟེ་ཕྱག་བྱས་པའི་མོས་པ་མཛོད། ཁྱེད་རྣམས་སྔགས་དང་རྒྱུད་འཛིན་པའི་སློབ་མ་ཡིན་པས་སློབ་དཔོན་གྱིས་དཀྱིལ་འཁོར་གྱི་ལྷ་ཚོགས་ལ་ཕུལ་བའི་མོས་པ་མཛད་ནས་དཀྱིལ་འཁོར་གྱི་ཕྱོགས་ལ་དབུ་དུད་པ་རེ་མཛོད། རྡོ་རྗེ་ལག་ཏུ་བཟུང་ནས། སྔགས་དང་རྒྱུད་རྣམས་འཛིན་གྱུར་པའི། ། སློབ་མ་འདི་ནི་འབུལ་བ་ལགས། ། ཞེས་ལག་པས་འབུལ་བའི་སྟངས་ཀ་ཙམ་བྱ། དཀྱིལ་འཁོར་བ་རྣམས་ཀྱིས་སྤྲོ་བ་བསྐྱེད་ཅིང་འབྲས་བུའི་དབུགས་དབྱུང་བར་མོས་པ་མཛོད། སྔགས་དང་རྒྱུད་རྣམས་འཛིན་གྱུར་པར། ། སངས་རྒྱས་བྱང་ཆུབ་སེམས་དཔའ་དང་། ། ལྷ་རྣམས་ཀུན་གྱིས་མཐུན་པར་གསུངས། །
སེམས་ཅན་རྣམས་ལ་རྗེས་བརྩེ་བས། ། དཀྱིལ་འཁོར་ཆོ་ག་བཞིན་དུ་བྲིས། ། ཁྱོད་ཀྱིས་ནན་ཏན་བསྐྱེད་ནས་སུ། ། སྒྲུབ་པ་པོ་རྣམས་སྔགས་ལ་སྦྱོར། ། དེ་ལྟར་བྱས་ན་སངས་རྒྱས་ལ། ། ཕན་འདོགས་དྲིན་དུ་བཟོ་ཞེས་བྱ། ། ཁམས་གསུམ་གྱི་ནི་རྒྱལ་སྲིད་ཆེ། ། དཔལ་ལྡན་ཡོན་ཏན་འབྱུང་བའི་གནས། ། བདུད་ཚོགས་ཀུན་ལས་ངེས་རྒྱལ་ཏེ། ། གྲོང་ཁྱེར་མཆོག་ཏུ་ཞུགས་པ་ཡིན། །
ཞེས་གསུངས་ཏེ། དེའི་དོན་ནི་ཁྱེད་རྣམས་སྔགས་དང་། རྒྱུད་དང་། མན་ངག་འཛིན་པའི་རྡོ་རྗེ་སློབ་དཔོན་ཆེན་པོ་སངས་རྒྱས་བྱང་སེམས་དང་དཀྱིལ་འཁོར་གྱི་ལྷ་ཚོགས་ཐམས་ཅད་ཀྱིས་མགྲིན་གཅིག་ཏུ་གསུངས་པས། དེང་ཕྱིན་ཆད་སྙིང་རྗེ་ཆེན་པོའི་སྒོ་ནས་རྡོ་རྗེ་སློབ་དཔོན་གྱི་ལས་སུ་བྱ་བ་སེམས་ཅན་གྱི་དོན་རྒྱ་ཆེན་པོ་གྱིས་ཤིག དེ་ལྟར་ན་ཕྱག་རྒྱ་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག དམ་ཚིག་བུད་མེད་ལ་མི་སྨད་པ་ལ་དབང་། བརྡའ་བྱང་ཆུབ་མཆོག་གི་ཕྱག་རྒྱ། ལམ་དཀྱིལ་འཁོར་བསྒོམ་པ་ལ་དབང་།
འབྲས་བུ་ཆོས་ཀྱི་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད་པ་རྣམས་ཀྱིས་ཤེས་རབ་ཡེ་ཤེས་ཀྱི་དབང་བསྐུར་བ་སོང་ནས། བླ་མ་སྐུ་གསུང་ཐུགས་ངོ་བོ་ཉིད་ཀྱི་སྐུའི་བདག་ཉིད་ཅན་ལ་ཚིག་དབང་རིན་པོ་ཆེ་བཞི་པ་ཞུ་བའི་ཡོན་དུ་དམིགས་ཏེ་མཎྜལ་ཞིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་གདབ་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། མགོན་པོ་ཐུགས་རྗེ་ཆེ་ལྡན་པ། ། དབང་བསྐུར་གསུམ་པོ་བདག་ལ་གནང་། ། རྣམ་པ་ཀུན་གྱི་མཆོག་ལྡན་པ། ། བཞི་པ་ཡང་ནི་བྱིན་གྱིས་རློབས། ། དེ་ལྟར་གསོལ་བ་བཏབ་ནས་ཁྱེད་རང་རྣམས་དོན་དམ་བྱང་ཆུབ་སེམས་ཀྱི་དཀྱིལ་འཁོར་མ་མཐོང་བའི་བརྡར་ཨོཾ་ཨཱཿཧཱུྃ། ཞེས་གསུངས་ཤིང་མིག་རས་རྣམས་འཆིང་བར་ཞུ།
དེ་ལྟར་ན་དབང་བཞི་པ་ལ་ཚིག་གི་བཞི་པ། དོན་གྱི་བཞི་པ། བཞི་པ་རྟེན་ཅན། ལམ་དུ་བྱེད་པའི་བཞི་པ། འབྲས་བུའི་བཞི་པ་སྟེ་ལྔར་ཡོད་པ་ལས། འདི་ཚིག་གི་བཞི་པ་ཡིན། དེའང་དབང་གསུམ་པའི་དུས་ཀྱི་ཡེ་ཤེས་དེ་ཉིད་དབང་བཞི་པའི་ཚིག་གི་སྒོ་ནས་ངོ་སྤྲོད་པ་ཡིན་ཏེ། ། རྩ་རྒྱུད་བརྟག་གཉིས་ལས། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། །
རྡུལ་བྲལ་མཐར་ཕྱིན་ཞི་བ་ཉིད། ། ཁྱེད་རང་ཡང་ནི་དེ་ཡི་ཕ། ། ཞེས་གསུངས་ཏེ། དེའི་དོན་ནི་དབང་གསུམ་པའི་དུས་སུ་ཕྱག་རྒྱ་དང་མཉམ་པར་སྦྱར་བ་ལས་བྱུང་བའི་བདེ་ཆེན་ལྷན་ཅིག་སྐྱེས་པའི་ཡེ་ཤེས་འདི་ནི། དཔེ་དང་གཏན་ཚིགས་ལ་སོགས་པ་གང་གི་སྒོ་ནས་ཀྱང་རྟོགས་པར་དཀའ་བས་ཆེས་ཕྲ། མཚན་མ་དང་རྣམ་པར་རྟོགས་པ་གང་གིས་ཀྱང་ཚུར་བརྫི་བར་མི་ནུས་ཤིང་། ཕར་ཐམས་ཅད་འཛོམ་པར་བྱེད་པས་ན་རྡོ་རྗེ། མཐའ་དབུས་དང་བྲལ་བ་ནམ་མཁའི་དཀྱིལ་ལྟ་བུ། ཉོན་མོངས་པའི་སྡུག་བསྔལ་དང་བྲལ་བས་ན་རྡུལ་བྲལ། མཐར་སྲིད་པ་ཐམས་ཅད་ཟད་པ་རྡོ་རྗེ་འཆང་གྱི་གོ་འཕང་ཐོབ་པར་བྱེད་པས་ན་མཐར་ཕྱིན།
གདོད་མ་ནས་མ་སྐྱེས་པས་ཞི་བ། ཁྱེད་རང་ཡང་ནི་དེ་ཡི་ཕ། ། ཞེས་པ་ནི། དེ་ལྟ་བུའི་ཡེ་ཤེས་དེ་ཉིད་ཐབས་གཞན་ལ་མ་ལྟོས་པར་བླ་མའི་བྱིན་རླབས་དང་། ཕྱག་རྒྱའི་རྟེན་འབྲེལ་ལ་བརྟེན་ནས་རང་གི་རྒྱུད་ལ་རང་གིས་ཡེ་ཤེས་བསྐྱེད་པར་བྱ་དགོས་ཏེ། འཇིག་རྟེན་ན་རང་གི་རིགས་རང་གིས་སྤེལ་དགོས་པ་ལྟར། རང་རྒྱུད་ལ་ཡེ་ཤེས་བསྐྱེད་པ་ཡང་རང་གི་བསྒོམ་པ་ལ་རག་ལས་པ་ཡིན་པས་དེའི་དོན་ཉམས་སུ་བླང་བའི་ཆེད་དུ་ཁྱེད་རང་རྣམས་སེམས་མ་ཡེངས་པར་རྐང་པ་སྐྱིལ་ཀྲུང་། ལག་པ་མཉམ་གཞག སྒལ་ཚིགས་དྲང་པོར་བསྲང་བ་ལ་སོགས་པ་བསམ་གཏན་གྱི་ཡན་ལག་ཆོས་བདུན་དང་ལྡན་པར་བྱས། ངག་རླུང་རྒྱུ་བ་སོར་བཞག
ཡིད་ཀྱིས་སྔར་དབང་གསུམ་པའི་དུས་སུ་ཕྱག་རྒྱ་དང་མཉམ་པར་སྦྱར་བ་ལས་བྱུང་བའི་ཡེ་ཤེས་འདིས་མཚོན་ནས། བརྟན་གཡོ་སྣོད་བཅུད་འཁོར་འདས་ཀྱི་བསྡུས་པའི་ཆོས་ཐམས་ཅད་རང་གི་སེམས་ལས་ལོགས་སུ་གྱུར་པ་ཅུང་ཟད་ཙམ་ཡང་མེད་པས་སེམས་དེ་ཉིད་ཀྱི་མཚན་ཉིད་གསལ་བ། རང་བཞིན་སྟོང་པ། ངོ་བོ་ཟུང་འཇུག་གསུམ་དབྱེར་མི་ཕྱེད་པར་སྤྲོས་པའི་མཐའ་ཐམས་ཅད་དང་བྲལ་བ་ནམ་མཁའ་ལྟ་བུ་སྟེ། དེའང་ནམ་ནམ་མཁའ་ལ་ཐོག་མཐའ་མེད་པ་བཞིན་དུ་སེམས་ལ་ཡང་ཐོག་མཐའ་མེད། ནམ་མཁའ་ལ་མཐའ་དབུས་མེད་པ་བཞིན་སེམས་ལ་ཡང་མཐའ་དབུས་མེད། ནམ་མཁའ་ལ་འདུས་བྱས་ཀྱི་གནོད་པས་མི་བརྫི་བ་བཞིན་དུ། སེམས་ཀྱང་བློ་བུར་གྱིས་རྐྱེན་གང་གིས་ཀྱང་མི་འཇིག ཁྱབ་ཚུལ་གྱི་དབང་དུ་བྱས་ན་ནམ་མཁས་འཁོར་འདས་ཀྱི་ཆོས་ཐམས་ཅད་ལ་ཁྱབ་པ་བཞིན་དུ་སེམས་ཀྱིས་ཀྱང་ཁྱབ། གྲུབ་ཚུལ་གྱི་དབང་དུ་བྱས་ན་གང་དུའང་མ་གྲུབ །
ནམ་མཁའ་ལ་དབྱིབས་དང་། ཁ་དོག་ཐམས་ཅད་དང་བྲལ་བ་བཞིན། སེམས་ཡང་བཟུང་འཛིན་ལ་སོགས་པ་རྣམ་པར་རྟོག་པ་ཐམས་ཅད་དང་བྲལ་བས་སྟོང་པ་ཉིད་དེ། དང་པོར་སྐྱེ་བ་རྒྱུའི་སྟོང་པ། བར་དུ་གནས་པ་རང་གི་ངོ་བོས་སྟོང་པ། མཐར་འགག་པ་འབྲས་བུའི་སྟོང་པ་སྟེ་སྐྱེ་འགག་གནས་གསུམ་དང་བྲལ་བའི་སྟོང་པ་ཉིད་ཡིན་ལ། དེ་ཡང་སྟོང་པ་ཉིད་ཡིན་ནོ་ཞེས་ཅི་ཡང་མེད་པར་རི་བོང་གི་རྭ་དང་ནམ་མཁའི་པདྨོ་ལྟ་བུ་མ་ཡིན་པར་གསལ་བ་དང་མ་བྲལ་བ། བདེ་བ་དང་མ་བྲལ་བ་སྟེ་དབང་གསུམ་པའི་གནས་སྐབས་སུ་ཁྱེད་རང་རྣམས་ལྷ་སྐུ་ཞལ་ཕྱག་གི་རྣམ་པ་ཡབ་ཡུམ་ཞལ་སྦྱོར་གྱི་ཚུལ་དུ་གསལ་ལ་མ་འགགས་པ་སྒྱུ་མ་ལྟ་བུའི་སྐུ་ཅན་དུ་སྣང་བ་སྤྲུལ་པའི་སྐུ་དང་། དེའི་སེམས་རྒྱུད་འཛག་མེད་ཀྱི་བདེ་བས་གང་བ་ལོངས་སྤྱོད་རྫོགས་པའི་སྐུ་དང་། དེའི་ངོ་བོ་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བ་ཆོས་ཀྱི་སྐུ་དང་།
དེ་གཉིས་དབྱེར་མི་ཕྱེད་པ་ངོ་བོ་ཉིད་ཀྱི་སྐུ་སྟེ། དེའང་གསལ་བའི་དུས་ན་སྟོང་པ། སྟོང་པའི་དུས་ན་གསལ་བ་སྟེ་གསལ་སྟོང་ཟུང་འཇུག་གམ། བདེ་སྟོང་གི་ངང་ལ་འཛིན་མེད་དུ་ཁོང་ལྷོད་ཀྱིས་སློད་དེ་ཅུང་ཟད་ཅིག་མཉམ་པར་འཇོག་པར་ཞུ། དེ་དབང་གི་དངོས་གཞི་ཡིན། དབང་དེ་ཐོབ་པའི་བརྡར་ཨོཾ་ཨཱཿཧཱུྃ། ཞེས་གསུངས་ཤིང་གདོང་རས་རྣམས་འགྲོལ་བར་ཞུ། དེའི་མཐའ་བརྟེན་དུ་གཟེངས་བསྟོད་པ་ནི། མཆོག་ཏུ་གསང་བའི་དཀྱིལ་འཁོར་འདིར། ། བཙུད་པ་དང་ནི་མཐོང་བ་ཡིས། །
དེ་རིང་སྡིག་ལས་རྣམ་གྲོལ་འགྱུར། ། དེ་རིང་ཁྱེད་རྣམས་བདེ་བར་གནས། ། བདེ་ཆེན་ཐེག་པ་འདི་ལ་ནི། ། ཕྱིན་ཆད་འཆི་བ་ཡོད་མ་ཡིན། ། མི་ཐུབ་པ་དང་མི་འཆི་བས། ། ཅིས་ཀྱང་མི་འཇིགས་དགའ་བར་གྱིས། ། སྲིད་པ་ཤིན་ཏུ་དག་པས་ན། ། སྲིད་པའི་ངན་འགྲོ་རྣམས་ལས་བཏོན། ། དེའི་དོན་ནི་མཆོག་ཏུ་གསང་བ་དམ་པའི་དཀྱིལ་འཁོར་འདིར་ཁྱེད་རྣམས་ཞུགས་ཤིང་མཐོང་བ་ལ་བརྟེན་ནས་སྡིག་པ་དང་སྡུག་བསྔལ་ཐམས་ཅད་ལས་གྲོལ་ཏེ། བདེ་བ་ཆེན་པོ་སངས་རྒྱས་ཀྱི་གོ་འཕང་ཐོབ་པར་བྱེད་པས་ན་ལམ་འདི་ལ་དགའ་བ་དང་སྤྲོ་བ་ཁྱད་པར་ཅན་བསྐྱེད་པར་གྱིས་ཤིག
དེ་ལྟར་ན་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་ཚིག་དབང་རིན་པོ་ཆེ་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག དམ་ཚིག་དགོངས་ཏེ་གསུངས་བའི་དམ་ཚིག་བསྲུང་བ་ལ་དབང་། བརྡའ་མཛུབ་མོས་ནམ་མཁའ་མཚོན་པ། ལམ་རྡོ་རྗེའི་རྦ་རླབས་བསྒོམ་པ་ལ་དབང་། འབྲས་བུ་ངོ་བོ་ཉིད་ཀྱི་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། དེ་རྣམས་ཀྱིས་དབང་བཞི་ཡོངས་སུ་རྫོགས་པར་ཐོབ་པ་ཡིན་པས་དེ་དག་གི་གནས་སྐབས་སུ་ཁས་བླངས་པའི་དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་བགྱིའོ་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། དེ་རྣམས་ཀྱིས་དབང་ཡོངས་སུ་རྫོགས་པར་ཐོབ་པའི་གཏང་རག་ཏུ་དམིགས་ཏེ་མཎྜལ་ཞིག་འབུལ་བར་ཞུ།
དེ་ལྟར་མཎྜལ་ཕུལ་ནས་ལུས་ལོངས་སྤྱོད་ལ་སོགས་པ་རྣམས་ཡོན་དུ་དབུལ་ཞིང་ཆ་ཤས་ཀྱི་སྒོ་ནས་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱེད་ཀྱི་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། དེ་རྣམས་ཀྱི་སྒོ་ནས་རྣལ་འབྱོར་གྱི་དབང་ཕྱུག་ཆེན་པོ་བིར་ཝ་པས་བཀྲལ་ཞིང་། རྡོ་རྗེ་འཆང་གཉིས་པ་དཔལ་ས་སྐྱ་པ་ཡབ་སྲས་རྣམས་ཀྱི་ཐུགས་ཉམས་སུ་བཞེས་པའི་རྗེ་བཙུན་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་ཆེན་པོར་དབང་བཞི་ཡོངས་སུ་རྫོགས་པར་ཐོབ་པ་ཡིན་པས་དམ་ཚིག་དང་སྡོམ་པ་ལ་བསྲུང་སྡོམ་སོགས་ཚུལ་བཞིན་བགྱི་བའི་སྒོ་ནས་རང་གཞན་གྱི་དོན་རྒྱ་ཆེ་བར་མཛོད། བསོད་ནམས་འདི་ཡིས་སོགས་བརྗོད་ཅིང་སློབ་མ་རྣམས་རང་གནས་སུ་བཏང་། དེ་ལྟར་བདག་མེད་མ་དཔལ་གྱིས། ། སྨིན་བྱེད་དབང་གི་མཚམས་སྦྱོར་གང་། །
འཕྲིན་ལས་རབ་རྒྱས་ཞེས་བྱ་འདི། ། མཁྱེན་རབ་དབང་པོ་སྐུ་མཆེད་དང་། ། ཁྱབ་བདག་མུས་པ་ཆེན་པོ་ཡི། ། ཞབས་སེན་སྤྱི་བོའི་རྒྱན་བཀོད་པའི། ། ཤཱཀྱའི་དགེ་བསྙེན་ས་སྐྱ་པ། ། ཐེག་པ་མཆོག་གི་རྣལ་འབྱོར་པ། ། ངག་དབང་ཀུན་དགའ་བསོད་ནམས་ཀྱིས། ། བསམ་པ་རྣམ་པར་དག་པས་སྦྱར། ། འདི་ལས་བསོད་ནམས་གང་ཐོབ་དེས། ། བདག་དང་གདུལ་བྱར་བཅས་པ་རྣམས། །
དུས་འདིར་ཚེ་རིང་ནད་མེད་ཅིང་། ། བསམ་དོན་ཀུན་འགྲུབ་བསྟན་པ་རྒྱས། ། འགྲོ་ཀུན་སྨིན་གྲོལ་ལམ་བཀོད་དེ། ། ཕྱི་མ་བདེ་བ་ཅན་འགྲོ་ཤོག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་སྨིན་བྱེད་དབང་གི་མཚམས་སྦྱོར་འཕྲིན་ལས་རབ་རྒྱས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
