གསུང་འབུམ། ངག་དབང་ཀུན་དགའ་བསོད་ནམས།
པོད ༧༨
སྒྲོལ་དཀར་ཡིད་བཞིན་འཁོར་ལོའི་བླ་མ་བརྒྱུད་པའི་ལོ་རྒྱུས་ཀྱི་ཡི་གེ་དད་པ་སྐྱེད་བྱེད།
༄༅། །སྒྲོལ་དཀར་ཡིད་བཞིན་འཁོར་ལོའི་བླ་མ་བརྒྱུད་པའི་ལོ་རྒྱུས་ཀྱི་ཡི་གེ་དད་པ་སྐྱེད་བྱེད་བཞུགས།། ན་མོ་གུ་རུ་བུདྡྷ་དྷྭ་ཛ་སརྦ་ཏཱ་ར་ཡེ། རྗེ་བཙུན་མ་སྒྲོལ་མ་ཡིད་བཞིན་འཁོར་ལོའི་ཚེ་ཁྲིད་ཟབ་མོ་ཁྱད་པར་ཅན་གྱི་བླ་མ་བརྒྱུད་པའི་ལོ་རྒྱུས་ནི། སྒྲོལ་མ་ཉིད་ཀྱིས་མངོན་སུམ་དུ་ཞལ་བསྟན་ཏེ་རྗེས་སུ་གནང་བ་མཛད་པ་ལ་བརྟེན་ནས། སློབ་དཔོན་ངག་གི་དབང་ཕྱུག་གྲགས་པས་འཆི་བདག་བསླུ་བ་བསྡུས་པའི་རྟོག་པ་ནས་འདི་ཕྱུང་ནས་མཛད། མན་ངག་རྣམས་སྒྲོལ་མ་ཉིད་ཀྱིས་གསུངས་སྐད། དེ་ལ་བླ་མ་རྡོ་རྗེ་གདན་པས་གསན། སྒྲུབ་ཐབས་ཀྱང་མང་དུ་མཛད། དེ་ལ་བླ་མ་བ་རི་ལོ་ཙཱ་བས་གསན། སྒྲུབ་ཐབས་ཀྱང་མང་པོ་བོད་དུ་བསྒྱུར།
དེ་ལ་བླ་མ་སླེ་ནག་པས་གསན། སྒྲུབ་པ་ལོ་དྲུག་མཛད་པས་ཞལ་མངོན་སུམ་དུ་གཟིགས་ཏེ་ཆོས་གསུངས་སྐད། དེ་ལ་སྦྲེ་པ་རིན་པོ་ཆེས་གསན་ཏེ། དང་པོར་ཐོས་བསམ་མཛད་པའི་དུས་སུ། ལས་སྟོད་པའི་བརྟག་རིས་ཡིན་ཟེར་བའི་རྣལ་འབྱོར་པ་ཞིག་ལ་ལག་རིས་བསྟན་པས། ཇོ་བོ་བཙུན་པ་ཁྱོད་ལ་ཆོས་ཀྱི་ལས་འཕྲོ་ཤ་མ་གཅིག་འདུག་པ་ལ་ཚེ་ལ་ལོང་མི་འདུག་སྟེ། ལོ་གསུམ་ལས་མི་ཐུབ་པར་འདུག་ཟེར་བ་དང་། སྔར་ནས་ཁོང་རང་གི་རྨི་ལམ་དུ་ལྟས་ངན་ཡང་ཡང་བྱུང་བ་གཉིས་འཛོམས་པས། ཚེ་འདི་ལ་ཐ་མར་ཐུག་བྱུང་སྟེ། ལོ་གཅིག་ཐུབ་བམ་ཇི་ཙམ་ཐུབ་ཐུབ་ཀྱི་ཚེ་ལྷག་མ་འདི་ཆོས་ལག་ལེན་ཤ་མ།
གདམས་ངག་ཁྱད་པར་ཅན་སྟོན་པའི་དགེ་བའི་བཤེས་གཉེན་གཅིག་བཙལ་དགོས་སྙམ་དུ་དགོངས་ནས་གསན་པ་འཕྲོས་བཅད་ནས་དབུས་སུ་བྱོན་ནས་ལམ་ཁར་གཞུ་མཁར་གོང་དུ་བླ་མ་སླེ་ནག་པ་དང་མཇལ་ནས་ལོ་རྒྱུས་བྱས་པས། བྱང་ཆུབ་བསྒྲུབ་པ་ལ་ལམ་གྱི་བར་ཆད་སེལ་བའི་ཐབས་ཁྱད་པར་ཅན་ང་ལ་ཡོད་ཀྱི། སྟོན་པ་ཁྱོད་ཐུགས་བདེ་འབོལ་གྱིས་ཐོངས་ཤིག་གསུངས་ནས། འདིས་སྒྲུབ་ཐབས་གདམས་ངག་དང་བཅས་པ་མ་ལུས་པ་གནང་། ད་ཁྱོད་ཀྱིས་གཞན་དུ་མ་འགྲོ་བ་འདི་རང་དུ་སྡོད་ལ་སྒོམས་ཤིག་གསུངས་ནས། ལུང་པ་དེར་རང་གི་ལག་མཁར་ལུང་བྱ་བ་གཅིག་གི་ཕུར་བསྒྲུབ་པ་ལ་རྩེ་གཅིག་ཏུ་མཛད་པས། ཟླ་བ་བཅུ་གཅིག་ལོན་ཙ་ན་རྗེ་བཙུན་མའི་ཞལ་མངོན་སུམ་དུ་གཟིགས་ནས་ཁྱོད་ཀྱིས་ལོ་དྲུག་ཅུ་ཐུབ། སེམས་ཅན་ལ་ཕན་ཐོགས་པར་འོང་གསུངས། དེ་ནས་ཕྱིས་དགུང་ལོ་དྲུག་ཅུ་ལོན་པའི་དུས་སུ་རྗེ་བཙུན་མ་ལ་གསོལ་བ་བཏབ་པས། ངའི་སྐུ་ཞིག་བཞེངས་དང་ལོ་བཅུ་ཙམ་བསྡད་པར་འདུག་གི་གསུངས་ནས་རས་བྲིས་གཅིག་བཞེངས་སྐད།
དགུང་ལོ་བདུན་ཅུ་བཞེས་པའི་དུས་སུ་གསོལ་བ་བཏབ་པས་ཡང་ངའི་སྐུ་གཅིག་བཞེངས་དང་ལོ་བཅུ་ཐུབ་པར་འདུག་གསུངས་ནས་ལུགས་མ་གཅིག་བཞེངས་སྐད། སྐུ་དེ་གཉིས་བྱིན་རླབས་ཆེ་བར་གྲགས་ཏེ། རས་བྲིས་དེ་ད་ལྟ་ཡང་ར་སྒྲེང་ན་བཞུགས་སྐད། དགུང་ལོ་བརྒྱད་ཅུ་བཞེས་པའི་དུས་སུ་རྗེ་བཙུན་མ་ལ་གསོལ་བ་བཏབ་པས། ད་རུང་ངའི་སྐུ་གཅིག་བཞེངས་ཤིག་བཞེངས་ན་ལོ་མང་དུ་ཐུབ་པར་འདུག་གསུངས་པ་ལ། ཁོང་རང་བཞུགས་པའི་མདུན་གྱི་གྱང་ལོགས་ལ་རི་མོ་གཅིག་བཞེངས་སྐད། དེ་ནས་ལོ་བཅོ་ལྔའི་བར་དུ་བཞུགས་ཏེ་ཡོངས་སུ་བསྡོམས་པས་དགུང་ལོ་དགུ་བཅུ་རྩ་ལྔ་བཞུགས་སྐད། དེའི་བརྒྱུད་པ་ནི། རྗེ་བཙུན་མ་སྒྲོལ་མ། ངག་དབང་གྲགས་པ།
གསེར་གླིང་པ། ཇོ་བོ་རྗེ། འབྲོམ་སྟོན། སྤྱན་སྔ་བ། སླེ་ནག་པ། དགེ་བཤེས་སྦྲེ་བ། སྒམ་པོ་པ། བསྒོམ་ཚུལ་སྟོན་པ། ཤེས་རབ་བྱང་ཆུབ། རྗེ་མདོ་འཛིན་པ།
འབྲི་གུང་གླིང་པ། དམ་ཆོས་གླིང་པ། ཆོས་ཀྱི་ཚུལ་ཁྲིམས། མཉམ་མེད་ལྷ་ལུང་པ། གྲུབ་ཆེན་ཐོག་གནས་པ། ཆོས་ཀྱི་དབང་ཕྱུག བྱང་ཆུབ་བཟང་པོ། རོང་སྟོན་གྱི་གདན་ས་པ་དང་པོ་བཀྲ་ཤིས་རྣམ་རྒྱལ། སྤྱན་སྔ་བསོད་ནམས་ལྷའི་དབང་པོ། བླ་མ་བསོད་ནམས་ལེགས་མཆོག
པཎ་ཆེན་ངག་དབང་གྲགས་པ། སྤྱན་སྔ་རིན་པོ་ཆེ་ངག་དབང་ཆོས་ཀྱི་གྲགས་པ། རྗེ་དཔལ་ལྡན་ཆོས་འབྱོར། རྒྱལ་བའི་སྲས་པོ་སྤྱན་སྔ་ཀུན་དགའ་དོན་གྲུབ། དེའི་དྲུང་དུ་བདག་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། རྗེས་གནང་། ཚེ་ཁྲིད། ཡིག་ཆ་གསར་རྙིང་ཀུན་བསྡོམས་པའི་པོ་ཏིའི་ལུང་དང་བཅས་ཐོབ་པ་ལགས། ཡང་ན་སྤྱན་སྔ་ངག་དབང་ཆོས་གྲགས་ཡན་གོང་བཞིན་ལས། དེས་སྙིགས་དུས་ཀྱི་བསྟན་པའི་གསལ་བྱེད་ཆེན་པོ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ལ་གནང་།
དེས་ཐུགས་སྲས་རྒྱལ་ཚབ་དམ་པ་སྔགས་འཆང་གྲགས་པའི་མཚན་ཅན་ལ་གནང་ཞིང་། ཡབ་རྗེ་ཆོས་ཀྱི་རྒྱལ་པོ་དེ་ཉིད་ཀྱི་དྲུང་དུ་ཡང་བདག་གིས་ཡིད་བཞིན་འཁོར་ལོ་འདིའི་རྗེས་གནང་ལན་གྲངས་དུ་མའི་བར་དུ་མནོས་ལ། ཡང་བརྒྱུད་པ་ལུགས་གཅིག་ནི་དྭགས་པོ་བཀྲས་རྣམ་པ་ཡན་གོང་དང་འདྲ་བ་ལས། དེའི་རྗེས་སུ་ཆོས་རྗེ་ཀརྨ་འཕྲིན་ལས་པ། རྗེ་ཚར་ཆེན། རྗེ་མཁྱེན་བརྩེ་བ། རྗེ་བསོད་ནམས་ཆོས་འཕེལ། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། དེའི་དྲུང་དུ་ཡང་རྗེས་གནང་ཡིད་བསྐོར་གྱི་ལུང་དང་བཅས་པ་ཐོས་སོ། ། ཡང་འདིའི་བརྒྱུད་པ་ལུགས་གཅིག་ནི།
རྗེ་བཙུན་མ། ངག་དབང་གྲགས་པ། རྡོ་རྗེ་གདན་པ། གཉན་ལོ་ཙཱ་བ། གནམ་ཁ་འུབ་པ། ས་སྐྱ་པ་ཆེན་པོ། རྗེ་བཙུན་རིན་པོ་ཆེ། ཆོས་རྗེ་པཎྜི་ཏ། བླ་མ་ཆོས་ཀྱི་རྒྱལ་པོ་སོགས་ནས་རིམས་པར་བརྒྱུད་པ་དང་། ཡང་བརྒྱུད་པ་ལུགས་གཅིག་ནི།
ཐུབ་དབང་། རྗེ་བཙུན་མ་སྒྲོལ་མ། སློབ་དཔོན་ངག་དབང་གྲགས་པ། རྡོ་རྗེ་གདན་པ། བ་རི་ལོ་ཙཱ་བ། བླ་མ་སླེ་ནག་པ་མན་གོང་དུ་བཤད་པ་དང་འདྲ་བ་དང་ཡང་བརྒྱུད་པ་ལུགས་གཅིག་ནི། རྗེ་བཙུན་མ་སྒྲོལ་མ། པཎྜི་ཏ་ཤཱཀྱ་ཤྲཱི། ལྷོ་བྲག་པ་བྱང་ཆུབ་དཔལ། མཁན་ཆེན་བདེ་བ་དཔལ།
བཀའ་བཞི་པ་གྲགས་པ་གཞོན་ནུ། རིན་པོ་ཆེ་བསོད་ནམས་གྲགས་པ། ཆོས་རྗེ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། ཆོས་རྗེ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། པཎྜི་ཏ་གྲགས་པ་རྒྱལ་མཚན། མཁན་ཆེན་ལེགས་པའི་འབྱུང་གནས། འཇམ་དབྱངས་ས་ལོ་ཆེན་པོ། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན།
རྒྱལ་སྲས་སྦས་པའི་རྣལ་འབྱོར་ཆེན་པོ་སྔགས་འཆང་གྲགས་པ་བློ་གྲོས། དེས་བདག་ས་སྐྱ་པ་སྔགས་འཆང་ཨ་ནནྡ་ལ་དགྱེས་བཞིན་དུ་གནང་བའོ། ། བཀའ་གདམས་པའི་དགེ་བའི་བཤེས་གཉེན་ཆེན་པོ་སྤྱན་སྔ་བའི་ཞལ་ནས་འདིའི་བསྙེན་པ་འབུམ་ཚོ་གཅིག་བསྐྱལ་ན་བར་ཆད་གང་གིས་ཀྱང་མི་ཚུགས་གསུངས་སོ། ། འདི་འཕྲིན་ལས་ཀྱི་ལྷ་མོ་ཡིན་པས་བསྒྲུབ་སླ་བ་ཡིན་གསུངས་ཤིང་ཁོང་རང་སྙུང་བའི་ལྟས་རྨིས་ཤིང་། རང་གིས་བཟླས་པ་མཛད་མ་ནུས་པ་ལ། གཞན་ཟློས་སུ་བཅུག་དུས་རྨི་ལམ་དུ་ཚ་ཚ་དཀར་པོ་ལྃ་ལྃ་མ་འདུག་ཟེར་བས། བཟླས་འཕྲོ་ཆོད་གསུངས་ནས་འཕྲོ་བཅད། དེ་ནས་སྐུ་ཚེ་མཐར་ཕྱིན་པ་ཡིན། དགེ་བཤེས་སྒྲེ་པའི་ཞལ་ནས་མེ་ཏོག་དང་ཚ་ཚ་རྨིས་ན་འཆི་བ་དང་། བར་ཆད་བཟློག་པ་ཡིན་གསུངས་སོ། །
དགེ་བཤེས་སླེ་ནག་པའི་ཞལ་ནས། འདི་ཟློས་ཤེས་ནས་མགོ་སུག་བྲལ་ཡང་འགལ་བ་མེད། རོ་ཁུང་བྲུས་ཀྱང་འགལ་བ་མེད། ཤ་དུམ་བུར་འཐོར་གྱིན་སོང་ཡང་འགལ་བ་མེད་གསུངས་སོ་ཞེས་གྲགས་སོ། ། དེ་ལྟར་སྒྲོལ་དཀར་ཡིད་བཞིན་འཁོར་ལོའི་བླ་མ་བརྒྱུད་པའི་ལོ་རྒྱུས་ཀྱི་ཡི་གེ་དད་པ་སྐྱེད་བྱེད་ཅེས་བྱ་བ་འདི་ཡང་། རང་གིས་སྔར་བརྩམས་པའི་ཟུང་འཇུག་གི་ཚེ་ཁྲིད་ཟབ་མོ་ཉམས་སུ་ལེན་ཚུལ་འཆི་མེད་བདུད་རྩིའི་བུམ་བཟང་གི་ལྷན་ཐབས་སུ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་འབྲུག་ལོ་ཆོ་འཕྲུལ་ཟླ་བའི་དམར་ཆའི་ཉི་ཤུ་གཅིག་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་གྱི་དུས་དྲན་གྱི་མཆོད་པ་འབུལ་བའི་ཉིན་དཔལ་ས་སྐྱའི་ལྷ་ཆེན་རིག་འཛིན་ཕོ་བྲང་དུ་མགྱོགས་པར་སྦྱར་བའོ། ། དགེའོ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། སྒྲོལ་དཀར་ཡིད་བཞིན་འཁོར་ལོའི་བླ་མ་བརྒྱུད་པའི་ལོ་རྒྱུས་ཀྱི་ཡི་གེ་དད་པ་སྐྱེད་བྱེད།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
