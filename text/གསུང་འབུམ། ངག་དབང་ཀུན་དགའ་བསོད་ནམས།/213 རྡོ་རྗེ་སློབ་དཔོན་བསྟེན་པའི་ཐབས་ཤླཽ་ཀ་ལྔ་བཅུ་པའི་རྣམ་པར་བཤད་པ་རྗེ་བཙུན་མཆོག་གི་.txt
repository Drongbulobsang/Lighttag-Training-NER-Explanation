གསུང་འབུམ། ངག་དབང་ཀུན་དགའ་བསོད་ནམས།
པོད ༢༡༣
རྡོ་རྗེ་སློབ་དཔོན་བསྟེན་པའི་ཐབས་ཤླཽ་ཀ་ལྔ་བཅུ་པའི་རྣམ་པར་བཤད་པ་རྗེ་བཙུན་མཆོག་གི་དགོངས་རྒྱན།
༄༅། །བཤེས་གཉེན་དམ་པ་རྡོ་རྗེ་སློབ་དཔོན་བསྟེན་པའི་ཐབས་ཤླཽ་ཀ་ལྔ་བཅུ་པའི་རྣམ་པར་བཤད་པ་རྗེ་བཙུན་མཆོག་གི་དགོངས་རྒྱན་ཞེས་བྱ་བ་བཞུགས།། ན་མོ་གུ་རུ་བཛྲ་དྷ་ར་མཧཱ་བུདྡྷ་དྷྭ་ཛ་ཡེ། བཤེས་གཉེན་དམ་པ་རྡོ་རྗེ་སློབ་དཔོན་བསྟེན་པའི་ཐབས་ཤླཽ་ཀ་ལྔ་བཅུ་པའི་རྣམ་པར་བཤད་པ་རྗེ་བཙུན་མཆོག་གི་དགོངས་རྒྱན་ཞེས་བྱ་བ་བླ་མ་དང་གཉིས་སུ་མེད་པའི་དཔལ་རྡོ་རྗེ་སེམས་དཔའ་ལ་ཕྱག་འཚལ་ལོ། ། རང་བཞིན་ལྷུན་གྲུབ་ལྷན་སྐྱེས་ཡེ་ཤེས་ཆེ། ། གང་གི་དྲིན་ལས་བདེ་བླག་རྟོགས་མཛད་པའི། ། འཁོར་འདས་ཀུན་ཁྱབ་བརྟན་གཡོ་ཀུན་གྱི་བདག ། རང་རིག་བླ་མར་སྟོན་མཛད་སློབ་དཔོན་རྒྱལ། ། ཟབ་ཡངས་རྒྱུད་སྡེ་བྱེ་བའི་གསང་མཛོད་ཅན། ། ས་སྐྱའི་བླ་ཆེན་ཀུན་དགའ་སྙིང་པོའི་ཞབས། ། ཡབ་སྲས་བརྒྱུད་པར་བཅས་དང་ཁྱད་པར་དུ། །
གཞུང་འདི་གསལ་མཛད་གྲགས་པའི་ཞབས་ལ་འདུད། ། སྙིགས་དུས་བསྟན་པའི་མེ་རོ་གསོ་བ་ལ། ། གང་གི་ཞི་རྒྱས་དབང་དྲག་འཕྲིན་ལས་ཀྱིས། ། མཛད་པ་གང་ལ་བབས་ཀྱང་ཡིད་འཕྲོག་པའི། ། སྔགས་འཆང་ཀུན་དགའ་རིན་ཆེན་ཕྱག་གི་གནས། ། དེ་སྲས་པདྨའི་རྣམ་སྤྲུལ་དབང་པོའི་མཚན། ། བྱང་སེམས་ཞི་བ་འཚོ་ཉིད་གྲགས་པའི་ཞབས། ། ཀུན་གྱི་སྤྲོ་བསྡུའི་བྱེད་པོ་མུས་པ་རྗེ། ། བཀའ་དྲིན་ཆེ་བའི་བླ་མ་རྣམ་གསུམ་རྒྱལ། ། གཞན་ཡང་སྤྱན་སྔ་ཆོས་ཀྱི་སྤྱན་ལྡན་དང་། །
གྲུབ་མཆོག་དེད་དཔོན་དབང་ཕྱུག་རབ་བརྟན་སོགས། ། གཞན་ངོར་བཤེས་གཉེན་ཚུལ་གྱི་བདག་གི་རྒྱུད། ། སྨིན་གྲོལ་མཛད་པ་རྣམས་ལ་གུས་བཏུད་ནས། ། འཕགས་ཡུལ་གྲུབ་དབང་སློབ་དཔོན་བྷ་བ་ལྷས། ། གཞུང་བཟང་གསལ་བར་མཛད་པའི་རྗེ་བཙུན་མཆོག ། དཔལ་ལྡན་གྲགས་པའི་གསུང་གི་དགོངས་རྒྱན་འདི། ། འཆད་པར་འགྱུར་གྱི་དོན་གཉེར་དགའ་བས་ཉོན། ། དེ་ལ་འདིར་ཐར་པ་དོན་གཉེར་གྱི་གདུལ་བྱ་རྣམས་ཀྱི་དངོས་གྲུབ་མ་ལུས་པ་འབྱུང་བའི་སྒོ་གཅིག་པུ་ནི་བཤེས་གཉེན་དམ་པ་རྡོ་རྗེ་སློབ་དཔོན་ཚུལ་བཞིན་བསྟེན་པ་ཉིད་ཡིན་ལ། དེ་ལྟ་བུའི་ཐབས་སྟོན་པར་བྱེད་པའི་ཚུལ་སློབ་དཔོན་ཆེན་པོ་བྷ་བའི་ལྷའམ། ལྷ་གསུམ་པར་གྲགས་པ་ཡོངས་སུ་རྫོགས་པའི་པཎྜི་ཏ་ཆེན་པོ་དེས་མཛད་པའི་བསྟན་བཅོས་བླ་མ་ལྔ་བཅུ་པ་ཞེས་མཚན་དུ་བཏགས་པ་འདི་བཤད་པར་བྱ་བ་ལ་དོན་གསུམ་སྟེ།
གཞུང་རྩོམ་པ་པོའི་སློབ་དཔོན་ངོས་བཟུང་བ་དང་། དེས་བརྩམས་པའི་གཞུང་གི་དོན་བཤད་པ། དེ་ལྟར་བཤད་པའི་དགེ་རྩ་གཞན་དོན་དུ་བསྔོ་བ་དང་གསུམ་ལས། དང་པོ་གཞུང་རྩོམ་པ་པོའི་སློབ་དཔོན་ངོས་བཟུང་བ་ནི། གཞུང་འདི་རྩོམ་པ་པོའི་སློབ་དཔོན་ནི་བྷ་བའི་ལྷ་ཞེས་གྲགས་པ་ཡིན་ཏེ། དེའི་རིགས་ནི་རྒྱལ་པོ་ཟླ་བའི་རིགས་ཡིན་ལ། དེས་དཔལ་ན་ལེནྡྲའི་གཙུག་ལག་ཁང་དུ་རབ་ཏུ་བྱུང་སྟེ། དེའི་བླ་མའང་ཛེ་ཏ་རཱི་དང་ནོར་བཟང་ཞེས་བྱ་བ་ཡིན་ཏེ། ཡོངས་སུ་རྫོགས་པའི་པཎྜི་ཏ་ཆེན་པོར་གྱུར་ཀྱང་། རྒྱལ་པོའི་ཚ་ཏྲ་མ་ཐོབ་སྟེ།
གཙུག་ལག་ཁང་རྣམས་བལྟ་ཞིང་པཎྜི་ཏ་རྣམས་དང་རྩོད་པ་མཛད་པ་ལས། ལན་ཅིག་ཤར་ཕྱོགས་བྷཾ་ག་ལར་གཤེགས་སོ། ། ཡུལ་དེ་དང་ཉེ་བ་ན་སློབ་དཔོན་ཙནྡྲ་གོ་མིས་བཞེངས་པའི་གླིང་གི་སྒྲོལ་མ་ཞེས་བྱ་བ་བྱེ་མ་ལས་བྱས་པ་གཅིག་ཡོད་པས་དེ་ལ་མཆོད་པ་ལ་བྱོན་པས། འཛམ་བུ་གླིང་དེ་དང་ཉེ་བ་ན་ཙུ་ཏའི་གླིང་ཞེས་བྱ་བ་ཡོད་དེ། དེ་ལ་དབང་ཕྱུག་ནགས་ཚལ་གྱི་དུར་ཁྲོད་ཅེས་ཀྱང་ཟེར་རོ། ། དེའི་མི་ཐམས་ཅད་རྐང་པ་གཅིག་པ་སྟེ། དེའང་མི་གཉིས་གཉིས་གཤིབས་ནས་འཁྲུལ་འཁོར་གྱི་འགྲོ་བ་ཡོད་པ་ལས། དེའི་མིས་གཟིངས་བཏང་ནས་བྱུང་པ་དང་། སློབ་དཔོན་འཛམ་བུ་གླིང་གི་རྐང་པ་གཉིས་པ་དང་འཕྲད་པས་རྐང་པ་གཉིས་པ་དེ་ལ་ངོ་མཚར་བྱས་ནས་ཙུ་ཏའི་གླིང་དུ་འཁྱེར་རོ། ། གླིང་དེར་སློབ་དཔོན་གྱིས་བསྒྲུབ་པ་མཛད་ཀྱིན་བཞུགས་ཀྱང་གླིང་དེ་ན་ཆོས་མེད་པས་སྐྱོ་བ་སྐྱེས་ཏེ་རང་གི་ཡུལ་དུ་ཕྱིན་ན།
འགྲོ་བ་མང་པོ་ལ་ཕན་གདགས་རྒྱུ་ཡོད་པ་ལ་ང་ལ་འགྲོ་བའི་ཐབས་ཀ་མེད་སྙམ་དུ་དགོངས་ནས། དེའི་ཚེ་སྒྲོལ་མ་ལ་བསྟོད་པ་བྱེད་ཅིང་གསོལ་བ་བཏབ་པས། ནུབ་ཅིག་རྨི་ལམ་ན་ཡུལ་ཡིད་ལ་གྱིས་ཡུལ་དུ་འགྲོ་འདོད་པའི་བསམ་པས་ཡུལ་ཕྱོགས་སུ་མགོ་སྟོན་ལ་གཉིད་ལོག་ཅིག་གསུངས་ནས་དེ་ལྟར་བྱས་པས་གཉིད་གསད་ཙམ་ན་རྒྱ་མཚོའི་ཕར་འགྲམ་ན་བསྐྱལ་ནས་འདུག་སྟེ། དེར་སློབ་དཔོན་གྱིས་ན་ལེནྡྲར་བྱོན་ཙམ་ན་པཎྜི་ཏ་རྒན་པོ་རྣམས་འདས། སྔར་ཀློག་སློབ་པ་རྣམས་ཡོངས་སུ་རྫོགས་པའི་པཎྜི་ཏར་གྱུར་པ་མཐོང་བས། ངས་གཞན་དོན་བྱ་བའི་དུས་འདས་སྙམ་ནས་ཐུགས་འཁྲུགས་ནས་བདེ་མཆོག་ལེའུ་བཞི་བཅུ་རྩ་བདུན་པའི་སྔགས་ཀྱིས་ས་གཡོ་བའི་འཁྲུལ་འཁོར་བཅས་ཏེ་སྒྱོགས་འཕངས་ནས་ས་གཡོར་བཅུག་པས། སློབ་དཔོན་ཉིད་ཀྱི་སྔར་བཞུགས་པའི་བྲང་ཁང་ཡང་ཞིག ཁང་པ་གཞན་ཡང་ཞིག་སྟེ་ཙུ་ཏའི་གླིང་པའི་མི་ཕྱུགས་མང་པོ་ཤིར་བཅུག་སྟེ་ཙུ་ཏའི་གླིང་བརླག་པར་བྱས་པ་དང་། ཡང་སྒྲོལ་མས་རྨི་ལམ་དུ་ལུང་བསྟན་ཏེ། ཐེག་པ་ཆེན་པོ་བྱ་བ་སེམས་ཅན་ལ་ཕན་འདོགས་པ་ཡིན་པ་ལ།
ཁྱོད་ཀྱི་སེམས་ཅན་མང་པོ་བསད་པས་ཁྱོད་ཀྱི་རྒྱུད་ལ་སེམས་ཅན་ལ་བྱམས་པ་སྤངས་པའི་སྡིག་པ་ཡོད་པས་བཤགས་པ་དྲག་པོ་གྱིས་ཤིག་གསུངས་སོ། ། དེར་སློབ་དཔོན་གྱི་ཐུགས་དགོངས་ལ་རྒྱ་ནག་རི་བོ་རྩེ་ལྔ་ན་འཕགས་པ་འཇམ་དཔལ་བཞུགས་པའི་སྤྱན་སྔར་ཕྱིན་ལ་སྡིག་པ་བཤགས་དགོས་སྙམ་དུ་བསམ་པས། ཡང་རྨི་ལམ་དུ་སྒྲོལ་མ་ན་རེ། དེས་ཁྱོད་ཀྱི་སྡིག་པ་མི་དག་པས། རྡོ་རྗེ་ཐེག་པ་ལ་གསར་དུ་ཞུགས་པའི་ལས་དང་པོ་པ་རྣམས་ཀྱི་དོན་དུ་རྩ་ལྟུང་བཅུ་བཞི་པ་དང་། བླ་མ་ལྔ་བཅུ་པ་རྩོམས་ཤིག རྒྱུད་སྡེ་མང་པོ་ལ་འགྲེལ་པ་ཡང་རྩོམས་ཤིག་གསུངས་སོ། ། དེ་ནས་སློབ་དཔོན་གྱིས་བླ་མ་ལ་བརྙས་པ་སྤངས་ཤིང་གུས་པས་བསྒྲུབ་པར་བྱ་བའི་ཕྱིར་བླ་མ་ལྔ་བཅུ་པ་དང་། རིགས་ལྔའི་དམ་ཚིག་མི་ཉམས་པར་བྱ་བའི་ཕྱིར་རྩ་ལྟུང་བཅུ་བཞི་པ་བརྩམས་སོ། ། ཡང་ཕྱག་ན་རྡོ་རྗེའི་དབང་བསྐུར་བ་དང་།
ལེགས་པར་གྲུབ་པ་དང་། རྣམ་སྣང་མངོན་པར་བྱང་ཆུབ་པ་དང་། སངས་རྒྱས་མཉམ་སྦྱོར་དང་། དཔལ་གདན་བཞི་དང་། རྡོ་རྗེ་མཁའ་འགྲོ་དང་། དགྱེས་པ་རྡོ་རྗེ་དང་། བདེ་མཆོག་འཁོར་ལོ་རྣམས་ལ་འགྲེལ་པ་མཛད་དོ། ། དེ་ལྟ་བུའི་སློབ་དཔོན་དེ་ལ་ལྷ་གསུམ་པར་ཡང་གྲགས་ཏེ། དེ་ཡང་ཕྱག་རྒྱ་ཆེན་པོ་བསྒྲུབ་པའི་ལྷ་བདེ་མཆོག ཕྱིའི་བར་ཆད་སེལ་བ་སྒྲོལ་མ།
ནང་གི་བར་ཆད་སེལ་བའི་ལྷ་མི་གཡོ་མགོན་པོའོ། ། ཡང་སློབ་དཔོན་འདི་དང་འཇམ་དཔལ་གྲགས་པ་གཉིས་ལ་མང་དུ་ཐོས་པ་ཅན་ཞེས་ཀྱང་གྲགས་སོ། ། དེ་རྣམས་ཀྱིས་གཞུང་རྩོམ་པ་པོའི་སློབ་དཔོན་ངོས་བཟུང་བ་བསྟན་ཟིན་ནས། གཉིས་པ་དེས་བརྩམས་པའི་གཞུང་གི་དོན་བཤད་པ་ལ་གསུམ་སྟེ། ཀླད་ཀྱི་དོན་དང་། གཞུང་གི་དོན་དང་། མཇུག་གི་དོན་ནོ། ། དང་པོ་ལ་གཉིས་སྟེ། མཆོད་པར་བརྗོད་པ་དང་། བཤད་པར་དམ་བཅའ་བའོ། །
དང་པོ་ནི། དཔལ་ལྡན་རྡོ་རྗེ་སེམས་དཔའི་གནས་ཐོབ་རྒྱུར་གྱུར་པའི། ། བླ་མའི་ཞབས་ཀྱི་པདྨོར་ཇི་བཞིན་བཏུད་བྱས་ཏེ། ། ཞེས་པ་ལྟ་བུའོ། ། དེ་ལ་བཏུད་ཅེས་པ་བཤད་པའི་གཞིར་བྱས་ཏེ། གང་ལ་ན་བླ་མ་སྟེ། སམྦུ་ཊི་ལས། བླ་མ་ནི་སྔགས་དང་རྒྱུད་དང་མན་ངག་འཛིན་པའོ། ། ཞེས་གསུངས་པ་ལྟར་རོ། ། དེའི་དོན་ཡང་སཾ་སྐྲྀ་ཏའི་སྐད་དུ་གུ་རུ་ཞེས་པ་ལྕི་བའམ་གནོན་པ་ལ་འཇུག་པས་ཡོན་ཏན་གྱི་ཆོས་ལྕི་ཞིང་།
གང་ཟག་གཞན་རྣམས་གནོན་པར་ནུས་པའམ། ཡང་ན་གུ་ཧྱ་ནི་གསང་བ། རུ་པ་ནི་རང་བཞིན་ཏེ་གསང་བའི་རང་བཞིན་སྟོན་པའོ། ། ཡང་ན་གུ་ན་ནི་ཡོན་ཏན། རུ་ཙི་ནི་ཚོགས་པ་སྟེ། ཡོན་ཏན་གྱི་ཚོགས་མངའ་བའོ། ། ཡང་ན་ཁོངས་ཀྱི་ཨུའི་སྒྲ་ལས་ཨུཏྟ་ར་ནི་མཐོ་བ་སྟེ། གོང་མའམ་སྟེང་མ་ཞེས་སོ། ། བླ་མའི་སྐུའི་དམའ་ཤོས་ཞབས་ཡིན་ལ། དེའི་འོག་གི་གདན་པདྨོ་ལ་བཏུད་ན་གཞན་ལ་ལྟ་ཅི་སྨོས་ཞེས་ཤིན་ཏུ་གུས་པའི་རྒྱུ་མཚན་དུ་སྦྱར་རོ། །
ཚུལ་ལམ་ཐབས་ནི་སྒོ་གསུམ་གུས་པའི་སྒོ་ནས་གསུང་རབ་ལས་བྱུང་བ་ཇི་ལྟ་བ་བཞིན་བྱའོ། ། དགོས་པ་གང་གི་དོན་དུ་ན། དཔལ་ལྡན་ཞེས་སོགས་དང་། ཀྱཻ་རྡོ་རྗེ་རྩ་རྒྱུད་ལས། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་གསུངས་པ་ལྟར་ཚོགས་གཉིས་སམ་གཉིས་སུ་མེད་པའི་ཡེ་ཤེས་ཀྱི་དཔལ་དང་ལྡན་པའོ། ། དེ་གང་ཞེ་ན་རྡོ་རྗེ་སེམས་དཔའ་སྟེ། རྡོ་རྗེ་ནི་སྟོང་པ། སེམས་དཔའ་ནི་དམིགས་པ་མེད་པའི་སྙིང་རྗེ་ཆེན་པོ་སྟེ། དེ་གཉིས་ཟུང་དུ་འཇུག་པ་ཡེ་ཤེས་རྡོ་རྗེ་ལྟ་བུའི་ཏིང་ངེ་འཛིན་ཡིན་ལ།
གནས་ནི་དེ་ལྟ་བུའི་གོ་འཕང་ལ་བྱའོ། ། དེ་ཐོབ་པའི་རྒྱུའི་རྩ་བར་གྱུར་པ་ནི་བླ་མ་དམ་པའི་གདམས་ངག་ཡིན་ལ། དེ་ཉིད་བླ་མ་དམ་པའི་ཞལ་ལ་རག་ལས་པའོ། ། གང་ཟག་གང་གི་ན་སྔོན་བྱུང་བྷ་བའི་ལྷ་དང་རྗེས་འཇུག་འདི་ཉིད་བཤད་པར་བྱེད་པས་སོ། ། གཉིས་པ་ནི། ཏེ་ཞེས་པ་ཚིག་གི་ལྷག་མ་འདྲེན་པ་སྟེ། བཏུད་ནས་ཅི་ཞིག་བྱེད་ཅེས་ན། དེ་བསྟེན་པ་ནི་དྲི་མེད་རྒྱུད་མང་ལས་གསུངས་པ། མདོར་བསྡུས་བཤད་པ་འདི་ནི་གུས་པས་མཉན་པར་གྱིས། ། ཞེས་གསུངས་པ་སྟེ།
དང་པོར་མཉན་པར་གྱིས་ཞེས་གདམས་ནས། ཚུལ་ཇི་ལྟར་ན་ཐོས་ལོ་ཙམ་མ་ཡིན་པར་གུས་པ་ཆེན་པོས་རྩེ་ཅིག་ཏུ་བྱའོ། ། གང་ཉན་ན་གོང་གི་བླ་མ་དམ་པ་དེ་བསྟེན་པའི་ཐབས་འདི་ནི་འོ། ། དེ་བསྟེན་པའི་ཞེས་པ་བླ་མ་དམ་པ། དེ་བསྟེན་པའི་དྲིན་ལས་ངས་ཤེས་ཞེས་པའི་དོན་ནོ། ། དེ་ལྟ་བུའི་བཤད་པ་དེ་ཁྱོད་ཀྱིས་རང་བཟོ་མ་ཡིན་ནམ་ཞེ་ན། མ་ཡིན་ཏེ། རྣམ་སྣང་སྒྱུ་འཕྲུལ་དྲ་བ་དང་། རྡོ་རྗེ་གཙུག་ཏོར་དང་། གཤིན་རྗེ་གཤེད་དགྲ་ནག་པོ།
དཔལ་མཆོག་དང་པོ། གསང་བ་འདུས་པ། རྡོ་རྗེ་གུར་ལ་སོགས་པ་དྲི་མ་མེད་པའི་རྒྱུད་མང་པོ་ལས་གསུངས་པ་ལྟར་འཆད་ཅེས་པའོ། ། འོ་ན་རྒྱུད་དེ་དག་ལས་ཤེས་པར་བྱས་པས་ཆོག་མོད། ཁྱོད་ཀྱིས་བརྩམས་པ་དོན་མེད་དོ་སྙམ་ན། རྒྱུད་དེ་དག་ན་ཡོད་མོད་ཀྱང་། ཁ་ཅིག་ཤིན་ཏུ་རྒྱས་པ་དང་། ཁ་ཅིག་ན་གོང་འོག་འཁྲུགས་པ་དང་། ཁ་ཅིག་ན་སྣ་ཚོགས་སུ་འཐོར་ཡོད་པས། འདིར་འཁྲུགས་བསྡེབས་ནས་ཤླཽ་ཀ་ལྔ་བཅུར་མདོར་བསྡུས་ཏེ་བཤད་པས་དོན་མེད་པ་མ་ཡིན་ནོ། །
ཞེས་ཟློས་སྐྱོན་སྤངས་སོ། ། གཉིས་པ་གཞུང་གི་དོན་ལ་བརྒྱད་དེ། སྤྱིར་བླ་མ་ལ་བསྙེན་བཀུར་བྱ་བའི་འཐད་པ་བསྟན་པ། བྱེ་བྲག་ཏུ་ཆོས་ཞུ་བའི་སྔོན་དུ་རྙེད་བཀུར་ཇི་ལྟར་བྱ་བ་དང་། བསྙེན་བཀུར་བྱ་བའི་ཡུལ་དང་ཡུལ་ཅན་བརྟག་པ་འཐད་པ་དང་བཅས་ཏེ་བསྟན་པ། བླ་མ་བསྟེན་པའི་ཚད་འཐད་པ་དང་བཅས་ཏེ། གནས་སྐབས་ཀྱི་བྱེ་བྲག་གི་བྱ་བ་དང་བྱ་བ་མ་ཡིན་པ་བརྟགས་ཏེ་བླངས་དོར་བྱ་བ། གཞན་ངན་སྤྱོད་ལ་གནས་པ་བཟློག་པ། དེ་ལྟ་བུའི་བྱ་བ་རྣམས་ལ་ཉེས་པ་མེད་པའི་སྐབས་བཤད་པ། དེ་དག་གི་དོན་བསྡུས་ཏེ་བཤད་པའོ། །
དང་པོ་ནི། དབང་བསྐུར་མཆོག་ཐོབ་རྡོ་རྗེ་ཡི། ། སློབ་དཔོན་ལ་ནི་དེ་བཞིན་གཤེགས། ། ཕྱོགས་བཅུའི་འཇིག་རྟེན་ཁམས་བཞུགས་པས། ། དུས་གསུམ་དུ་ནི་མངོན་ཕྱག་འཚལ། ། ཞེས་པ་སྟེ། དབང་བསྐུར་བ་ནི་རྡོ་རྗེ་སློབ་དཔོན་གྱི་དབང་ཡོངས་སུ་རྫོགས་པའོ། ། མཆོག་ནི་རྒྱུད་སྡེ་རིན་པོ་ཆེ་དྲི་མ་མེད་པ་ལས་ཇི་ལྟར་འབྱུང་བ་བཞིན་རང་བཟོས་མ་བསླད་པའོ། ། དེ་དག་ལས་ཐོབ་པའི་ཡུལ་རྡོ་རྗེ་སློབ་དཔོན་དེ་ལ་ནི་ཤར་ལ་སོགས་པ་ཕྱོགས་བཅུའི་འཇིག་རྟེན་གྱི་ཁམས་ན་བཞུགས་པའི་དེ་བཞིན་ཉིད་ཇི་ལྟ་བ་བཞིན་དུ་གཤེགས་ཤིང་ཐུགས་སུ་ཆུད་པའི་སངས་རྒྱས་རྣམས་ཀྱི་ཉི་མ་གཅིག་གི་དུས་དྲོ་དང་གུང་དང་ཕྱི་དྲོའི་ཐུན་མཚམས་གསུམ་དུ་མངོན་པར་ཕྱོགས་ནས་ནི་འདུད་ཅིང་ཕྱག་འཚལ་བ་དང་བསྙེན་བཀུར་བྱེད་པ་ན་སོ་སོ་སྐྱེ་བོའི་སློབ་མ་རྣམས་ལྟ་ཅི་སྨོས་ཞེས་པའོ། ། དེའང་དཔལ་གསང་བ་འདུས་པའི་རྩ་རྒྱུད་ཀྱི་ལེའུ་བཅུ་བདུན་པ་ལས།
རིགས་ཀྱི་བུ་མདོར་བསྟན་ན་ཕྱོགས་བཅུའི་འཇིག་རྟེན་གྱི་ཁམས་ན་སངས་རྒྱས་དང་བྱང་ཆུབ་སེམས་དཔའ་ཇི་སྙེད་འཁོད་ཅིང་ཆོས་སྐྱོང་བ་དེ་དག་ཐམས་ཅད་དུས་གསུམ་དུ་ལྷགས་ནས་སློབ་དཔོན་དེ་ལ་དེ་བཞིན་གཤེགས་པ་ཐམས་ཅད་ཀྱིས་མཆོད་པས་ཡང་དག་པར་མཆོད་ནས་སངས་རྒྱས་ཀྱི་ཞིང་དེ་དང་དེར་འགྲོ་ཞིང་ངག་རྡོ་རྗེ་ཡི་གེ་ཡང་འདི་སྐད་དུ་འབྱིན་ཏོ། ། ཞེས་དང་། རྡོ་རྗེ་གུར་ལས། སློབ་དཔོན་སྟོན་པར་གྱུར་པ་ནི། ། སངས་རྒྱས་རྣམས་ཀྱིས་ཕྱག་མཛད་པས། ། བདག་ཅག་རྣམས་ཀྱི་ཕ་དང་མ། ། ཞེས་དང་། དཔལ་དོན་དམ་བསྙེན་པ་ལས། དེ་ནི་བླ་མ་དཔལ་ཏེ་བླ་མ་དཔལ་གཞན་མིན། ། དཔག་མེད་སངས་རྒྱས་ཀྱིས་ཀྱང་རྟག་ཏུ་དེ་ལ་མཆོད། །
ཕྱོགས་བཞུགས་སངས་རྒྱས་སེམས་དཔས་རྟག་ཏུ་དེ་ལ་འདུད། ། ཞེས་གསུངས་པའི་ཕྱིར་རོ། ། དོན་འདི་ལ་རྗེ་བཙུན་རིན་པོ་ཆེའི་ཊཱིཀྐར་རྒྱུད་སྡེའི་དགོངས་པ་སོ་སོར་བཤད་ནས་ཤིན་ཏུ་རྒྱ་ཆེ་བར་བཞུགས་ནའང་འདིར་དོན་དྲིལ་ནས་ལེགས་པར་བཤད་པའོ། ། གཉིས་པ་ཆོས་ཞུ་བའི་སྔོན་དུ་བསྙེན་བཀུར་ཇི་ལྟར་བྱ་བ་ལ་གཉིས། སྤྱིར་བསྟན་པ་དང་། དམིགས་པ་བསལ་བའོ། ། དང་པོ་ནི། མཆོག་ཏུ་དད་པས་དུས་གསུམ་དུ། ། དཀྱིལ་འཁོར་མེ་ཏོག་བཅས་ཐལ་མོ། ། སྟོན་པ་བླ་མ་བསྙེན་བཀུར་ཞིང་། །
ཞབས་ལ་སྤྱི་བོས་ཕྱག་བྱ་འོ། ། ཞེས་པ་སྟེ། རང་ཉིད་ལ་གདམས་ངག་སྟོན་པའི་བླ་མར་འོས་པ་སྔར་ཆོས་ཀྱི་འབྲེལ་པ་མེད་པའམ་ཐུན་མོང་གི་སྐྱབས་འགྲོ་ཙམ་མནོས་པའི་གང་ཟག་ཞིག་ལ་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་འདོད་པའི་བསམ་པ་མཆོག་ཏུ་དགེ་བ་ཀུན་ནས་བླངས་ཏེ་བཅོས་མ་མ་ཡིན་པའི་དད་པས་དམན་པའི་ཞབས་ལ་རང་གི་ཡན་ལག་གི་མཆོག་སྤྱི་བོས་བཏུད་པའི་སྒོ་ནས་སྔ་དྲོ་ལ་སོགས་པའི་དུས་གསུམ་དུ་ཕྱག་འཚལ་བར་བྱའོ། ། དེ་ཙམ་ཁོ་ནས་ཆོག་གམ་སྙམ་ན་ཟང་ཟིང་གི་ལོངས་སྤྱོད་ལ་སོགས་པའི་བསྙེན་བཀུར་ཕུན་སུམ་ཚོགས་པས་མཆོད་ཅིང་དཀྱིལ་འཁོར་མཎྜལ་མེ་ཏོག་ཚོམ་བུ་བཀོད་པ་དང་བཅས་པ་འབུལ་བ་སྔོན་དུ་འགྲོ་བས་ཐལ་མོ་སྦྱར་ཏེ་གསོལ་བ་གདབ་པར་བྱའོ། ། གཉིས་པ་ནི། ཡུལ་དེ་ལྟ་བུ་ལ་དུས་དང་རྣམ་པ་ཐམས་ཅད་དུ་དངོས་སུ་ལུས་ཀྱི་ཕྱག་འཚལ་བར་བྱའམ་སྙམ་ན་མི་དགོས་པའི་སྐབས་ཀྱང་ཡོད་དོ། ། ཁྱིམ་པའམ་ནི་གསར་བུ་ལ། ། འཇིག་རྟེན་སྨད་པ་སྤངས་པའི་ཕྱིར། ། དམ་ཆོས་ལ་སོགས་མདུན་བདར་ཏེ། ། བརྟུལ་ཞུགས་འཛིན་པས་བློས་ཕྱག་བྱ། །
ཞེས་པ་སྟེ། བླ་མར་འོས་པ་ཁྱིམ་པའམ་རང་ལས་བསླབ་པ་གཞོན་པའི་གསར་བུ་སྟེ་དགེ་ཚུལ་ལ་སོགས་པ་ཡིན་ལ། རང་ཉིད་རབ་ཏུ་བྱུང་བའི་བརྟུལ་ཞུགས་འཛིན་པ་སྟེ་དགེ་ཚུལ་དང་དགེ་སློང་ལ་སོགས་པ་བསླབ་པས་གཞི་འཛིན་པས་ཉན་ཐོས་ལ་སོགས་པ་དམན་པའི་འགྲོ་བ་དག་གི་ཁྲོད་དུ་ཆོས་ཞུ་བའི་དོན་དུ་གསོལ་བ་འདེབས་པ་ན་འཇིག་རྟེན་པ་བླུན་པོ་རྣམས་ཀྱི་རབ་ཏུ་བྱུང་བ་འདི་དག་ནི་ཤིན་ཏུ་དམན་པ་སྟེ། ཁྱིམ་པའི་རྐང་པ་ལ་ཕྱག་བྱེད་དོ་ཞེས་བརྙས་པར་འགྱུར་ཞིང་། ཉན་ཐོས་རྣམས་ན་རེ། འདི་སྐད་དུ་ཐེག་པ་ཆེན་པོ་རྣམས་ཁྱིམ་པའི་གཟུགས་ལ་ཕྱག་བྱ་བའི་ཕྱིར། སངས་རྒྱས་ཀྱི་བཀའ་མ་ཡིན་ཏེ། སངས་རྒྱས་ཀྱི་གསུངས་པའི་ཕྱག་བྱ་བའི་ཡུལ་འདི་གཉིས་ཏེ། སངས་རྒྱས་དང་། དགེ་སློང་རྒན་པོའོ། །
ཞེས་གསུངས་པའི་ཕྱིར་རོ། ། ཞེས་སྨད་པ་དང་དེ་ལ་རྟེན་ནས་ལས་ངན་པ་དུ་མ་བསོག་པར་འགྱུར་བས་དེ་སྤངས་བའི་ཕྱིར་དམ་ཆོས་གླེགས་བམ་དང་དེ་ལ་སོགས་པའི་སྒྲས་བསྡུས་པའི་སྐུ་གཟུགས་ལྟ་བུ་མདུན་དུ་བདར་བ་སྟེ་བཞག་ནས་དངོས་སུ་དེ་དག་ལ་ལུས་ཀྱི་ཕྱག་འཚལ་ལ་བླ་མར་འོས་པ་དེ་ལ་ཡིད་ཀྱི་ཕྱག་བྱའོ། ། ཡུལ་ཁ་ཅིག་ན་དགག་བྱ་དེ་དག་སྟན་ལོག་ཏུ་འདུག་ན་དངོས་སུ་ཕྱག་བྱ་བ་ཉིད་ཡིན་ནོ། ། འོ་ན་བླ་མའི་བསྙེན་བཀུར་གཞན་ཐམས་ཅད་ཀྱང་མི་དགོས་སམ་སྙམ་ན། གདན་བཏབ་པ་དང་ལྡང་བ་དང་། ། དོན་གྱི་བྱ་བ་སོགས་བསྙེན་བཀུར། ། བརྟུལ་ཞུགས་ཅན་གྱི་ཀུན་བྱ་སྟེ། ། ཕྱག་དང་དམ་པ་མིན་ལས་སྤངས། ། ཞེས་གསུངས་པ་སྟེ། ཡན་ལག་ལྔས་ཕྱག་བྱ་བ་དང་།
དམ་པ་མིན་པའི་ལས་རྐང་པ་བཀྲུ་བ་དང་། བཤང་གཅི་འཕྱག་པ་ལ་སོགས་སྤངས་བ་དེ་མི་བྱ་ཞིང་། དེ་ལས་གཞན་པའི་བསྙེན་བཀུར་ཐམས་ཅད་བརྟུལ་ཞུགས་ཅན་གྱི་སློབ་མ་དེས་བྱའོ། ། དེ་ཡང་གང་ཞེ་ན་ཡུལ་དེ་ལ་རང་གི་གདན་བཏབ་པ་དང་སྔོན་དུ་ལྡང་བ་དང་། དེའི་དོན་གྱི་བྱ་བ་བཞེད་དགོངས་བསྒྲུབ་པ་དང་། མཎྜལ་འབུལ་བ་ལ་སོགས་པའི་བསྙེན་བཀུར་གཞན་ཐམས་ཅད་བྱའོ། ། འདིར་སྔ་ཕྱིའི་མཁས་པ་ཁ་ཅིག་གི་བཞེད་པ་ལ་དངོས་སུ་ཕྱག་མི་བྱ་བ་ནི་རྡོ་རྗེ་ཐེག་པའི་བཀའ་དྲིན་མནོས་པའི་བླ་མ་ལ་བསྙེན་བཀུར་བྱ་བའི་སྐབས་ཀྱི་དམིགས་བསལ་ཡིན་ནོ། ། ཞེས་པ་ནི་མི་འཐད་དེ། འདི་ཉིད་ལས། དབང་བསྐུར་མཆོག་ཐོབ་ཅེས་པའི་སྐབས་སུ།
སངས་རྒྱས་རྣམས་ཀྱང་སློབ་དཔོན་ལ་ཕྱག་འཚལ་ན་སོ་སོ་སྐྱེ་བོ་རྣམས་ལྟ་ཅི་སྨོས་ཞེས་ནན་ཏན་དུ་གསུངས་པ་དང་། ཡང་ཕྱག་དང་དམ་པ་མིན་ལས་སྤངས། ། ཞེས་བླ་མ་ལ་ཆོས་ཞུ་བའི་སྔོན་དུ་ཇི་ལྟར་བྱ་བ་བསྟན་ཟིན་ནས། གདོད་སློབ་དཔོན་དང་སློབ་མའི་འབྲེལ་པ་བརྟག་པ་གསུངས་པའི་ཕྱིར་དང་། ཡང་འདི་ཉིད་ལས་ཐུན་མོང་མ་ཡིན་པའི་སྐྱབས་འགྲོ་ཙམ་ཕོག་ནས། དེའི་རྗེས་སུ་འདི་བཤད་པར་འོག་ནས་གསུངས་པས་ཀྱང་ལེགས་པར་གྲུབ་པ་ཡིན་ནོ། ། གཞན་དུ་ན་ཁྱིམ་པའམ་ཞེས་སོགས་ཀྱི་གཞུང་འདི་བསྙེན་བཀུར་གཞན་ཐམས་ཅད་ཀྱི་རྗེས་སུ་རྩོད་སྤོང་གི་ཚུལ་དུ་གསུངས་རིགས་པར་འགྱུར་རོ། ། དེ་བཞིན་དུ་སློབ་དཔོན་འཕགས་པ་ཀླུ་སྒྲུབ་ཀྱིས་ཀྱང་རིམ་པ་ལྔ་ལས། ཚོགས་ནང་བླ་མ་མཐོང་ན་རྒྱབ་ཀྱི་ཕྱོགས་པར་བྱེད། ། དེ་ནས་དེ་ནི་དབེན་སོང་ནས་ནི་ཕྱག་བྱེད་འགྱུར། །
དེ་ལྟར་རང་བཞིན་ངན་གྱུར་དམན་གྱུར་སློབ་མ་ནི། ། རང་བུ་ཡིན་ཡང་གཞན་བུ་བཞིན་དུ་ཡོངས་སུ་སྤངས། ། རྒྱལ་རིགས་རྗེ་རིགས་མཆོག་ལས་སྐྱེས་གྱུར་ཀྱང་། ། བརྟན་པས་དྲུང་དུ་ནམ་ཡང་གཞན་མི་བྱ། ། ཞེས་དང་། ཌོམྦྷི་བས་ལྷན་ཅིག་སྐྱེས་གྲུབ་ཏུ་ཡང་། སློབ་མས་གང་ཞིག་གྲུབ་བརྙེས་ནའང་། ། ཁེངས་པས་བླ་མར་ཕྱག་མི་བྱེད། ། བླ་མའི་བཀའ་ལས་འདས་པ་ཡི། ། སྐད་ཅིག་གི་ནི་མནར་མེད་འགྲོ། །
ཞེས་གསུངས་ཤིང་། སློབ་དཔོན་སངས་རྒྱས་ཡེ་ཤེས་ཞབས་དང་། འཇམ་དཔལ་བཤེས་གཉེན་གྱི་ལོ་རྒྱུས་མང་དུ་གསུངས་པས་རྡོ་རྗེ་ཐེག་པའི་བཀའ་དྲིན་མནོས་པའི་བླ་མ་ནི་བྱང་ཆུབ་མ་ཐོབ་ཀྱི་བར་དུ་ཕྱག་བྱ་བ། ཡེ་ཤེས་ཀྱི་དམ་ཚིག་ཏུ་རྒྱུད་སྡེ་རིན་པོ་ཆེ་དྲི་མ་མེད་པ་རྣམས་ལས་བཤད་པ་ཡིན་ནོ། ། འོན་ཀྱང་དྲི་མེད་འོད་དང་། བདེ་མཆོག་སྟོད་འགྲེལ་དུ། སློབ་དཔོན་འདིའི་དགོངས་པ་དང་ཅུང་ཟད་མི་འདྲ་བར་བཤད་པ་ནི་རྒྱུད་སྡེ་མི་འདྲ་བ་འགྲེལ་བྱེད་སོ་སོའི་འགྲེལ་ཚུལ་ཐ་དད་དུ་སྣང་བས་གཅིག་གིས་གཅིག་དགག་པར་ནུས་པ་ནི་མ་ཡིན་ནོ།། །། སྤྱི་དོན་གསུམ་པ་བསྙེན་བཀུར་བྱ་བའི་ཡུལ་དང་ཡུལ་ཅན་བརྟག་པ་འཐད་པ་དང་བཅས་པ་སྟོན་པ་ལ་གཉིས་ལས། མཚན་ཉིད་བརྟག་པའི་འཐད་པ་དང་། མཚན་ཉིད་དངོས་སོ། །
དང་པོ་ནི། དེ་ལྟར་བསྙེན་བཀུར་ནས་སློབ་དཔོན་བྱེད་པའི་སྔོན་དུ་སློབ་དཔོན་གྱི་འབྲེལ་མ་བརྟག་པར་རམ་བརྟགས་ནས་བྱ་སྙམ་ན། བླ་མ་དང་ནི་སློབ་མ་དག ། མཚུངས་པར་དམ་ཚིག་ཉམས་གྱུར་པས། ། དཔའ་བོས་དང་པོར་སློབ་དཔོན་དང་། ། སློབ་མའི་འབྲེལ་པ་བརྟག་པར་བྱ། ། ཞེས་གསུངས་པས། ལེགས་པར་ཞིབ་ཏུ་བརྟག་པར་བྱ་སྟེ། རྡོ་རྗེ་ཕྲེང་བ་ལས། ཇི་ལྟར་རིན་ཆེན་བརྡལ་བ་དང་། །
གསེར་ནི་བསྲེགས་དང་བཅད་པས་བརྟག ། དེ་བཞིན་དུ་ནི་སློབ་མ་ཡང་། ། ལོ་ནི་བཅུ་གཉིས་བར་དུ་བརྟག ། ཅེས་གསུངས་པ་ལྟར། རབ་མངོན་ཤེས། འབྲིང་རིག་ཤེས། ཐ་མ་དྲི་བ་དྲིས་ལན་གྱི་སྒོ་ནས་བརྟག་པར་བྱའོ། ། དེ་ཡང་གང་ཡིན་ན་དཔའ་བོ་ནི་རྡོ་རྗེ་ཐེག་པའི་བཀའ་དྲིན་མནོས་པ་དང་ནོད་པ་པོ་གཉིས་ཀ་སྟེ། དུས་རྡོ་རྗེ་ཐེག་པའི་ཆོས་མ་ཞུས་གོང་དུ་དང་པོར་ཕན་ཚུན་མཚན་ཉིད་དང་ལྡན་མི་ལྡན་ལེགས་པར་བལྟས་ཏེ་སློབ་དཔོན་དང་སློབ་མའི་འབྲེལ་པ་བྱ་བར་འོས་མི་འོས་བརྟག་པར་བྱ་དགོས་ཏེ། མ་བརྟགས་པར་གྱ་ཚོམ་དུ་འབྲེལ་པ་བྱས་ན་སྣོད་མིན་ལ་གསང་བར་བསྟན་པས་བླ་མ་དང་དེ་བཞིན་དུ་ནི་སློབ་མ་དག་ཀྱང་ཁས་བླངས་པའི་དམ་ཚིག་དང་སྡོམ་པ་རྣམས་བསྲུང་བར་མི་ནུས་པ་གཉིས་ཀ་མཚུངས་པར་དམ་ཚིག་ཉམས་པར་འགྱུར་བས་རྒྱུ་མཚན་དེས་ན་བརྟག་དགོས་པ་བརྟགས་པའི་ཚེ་སྣོད་དང་མི་ལྡན་པར་ཤེས་ན་རེ་ཞིག་རྡོ་རྗེ་ཐེག་པའི་ཆོས་བཤད་པའི་སྐབས་མེད་དེ།
བཤད་རྒྱུད་རྡོ་རྗེ་ཕྲེང་བ་ལས། ཇི་ལྟར་སེངྒེའི་འོ་མ་ནི། ། ས་ཡི་སྣོད་དུ་བཞག་མི་བྱ། ། དེ་བཞིན་རྣལ་འབྱོར་ཆེན་པོའི་རྒྱུད། ། སྣོད་མིན་རྣམས་ལ་སྦྱིན་མི་བྱ། ། ཞེས་དཔེ་དང་བཅས་ཏེ་ནན་ཏན་དུ་གསུངས་པས་དིང་སང་ཁྱི་དང་གློ་བ་འཕྲད་པ་ལྟར་རྡོ་རྗེ་ཐེག་པའི་ཟབ་དོན་རྣམས་འཆད་པ་དང་། ཞུ་བ་ལ་ཆ་ཙམ་ཡང་མ་བརྟགས་པར་ཐོགས་མེད་དུ་འཇུག་པ་བྱེད་པ་ནི་ལེགས་པར་མ་སེམས་སོ། ། གཉིས་པ་ལ་གཉིས་ཏེ། ཐུན་མོང་གི་མཚན་ཉིད་དང་། ཁྱད་པར་གྱི་མཚན་ཉིད་དོ། །
དང་པོ་ལ་གཉིས། དགག་པའི་སྒོ་ནས་བསྟན་པ་དང་། བསྒྲུབ་པའི་སྒོ་ནས་བསྟན་པའོ། ། དང་པོ་ནི། བློ་ལྡན་སློབ་མས་བླ་མར་ནི། ། སྙིང་རྗེ་མེད་ཅིང་ཁྲོ་ལ་གདུག ། ཁེངས་ཤིང་ཆགས་ལ་མ་བསྡམས་དང་། ། བཅོམ་དང་བཅས་པའང་མི་བྱ་འོ། ། ཞེས་པ་དང་པོ་བླ་མ་ལ་སྦྱར་ཏེ་བཤད་ན། བློ་དང་ལྡན་པ་སྟེ་ཤེས་རབ་ཅན་གྱི་སློབ་མས་བླ་མར་མི་བྱའོ། །
གང་ལ་བླ་མར་མི་བྱ་ཞེ་ན། བཤད་མ་ཐག་པའི་སྐྱོན་རྣམས་དང་ལྡན་པ་དེ་ལའོ། ། དེ་ཡང་སྙིང་རྗེ་མེད་པ་སེམས་ཅན་ཀུན་ལ་ཀུན་ནས་མནར་སེམས་པ་སྟེ། སྡུག་བསྔལ་རྒྱུ་བཅས་ལས་བསྒྲལ་འདོད་ཀྱི་བློས་ཡེ་མེད་པའོ། ། ཁྲོ་བོ་ནི་ཞེ་སྡང་དྲག་པོས་འཕྲལ་དུ་སེམས་ཅན་ལ་མནར་བ་སེམས་པའོ། ། གདུག་པ་ནི་ཁྲོ་བའི་རྗེས་སུ་འཁོན་འཛིན་དམ་པའོ། ། ཁེངས་པ་ནི་ང་རྒྱལ་ཤས་ཆེ་བའོ། ། ཆགས་པ་ནི་རང་ཉིད་ཀྱི་ལོངས་སྤྱོད་ལ་སོགས་པའི་ཕུན་སུམ་ཚོགས་པ་ཀུན་ལ་ཞེན་པའོ། ། མ་བསྡམས་པ་ནི་བག་མེད་པ་སྟེ་ཉོན་མོངས་པ་ལ་སེམས་ཀྱི་གཉེན་པོ་མི་བརྟན་པར་བསླབ་པའི་གཞི་རྣམས་ལ་ལྷོད་པར་འཇུག་པའོ། ། བཅོམ་དང་བཅས་པ་ནི་ཨདྨ་ནའི་སྒྲ་ལས་བདག་ཉིད་གཙོ་བོར་བྱེད་པ་སྟེ་བྱ་བ་ཐམས་ཅད་བདག་ཁོ་ནའི་དོན་དུ་བྱེད་པའམ།
རང་གི་ཡོན་ཏན་ཅུང་ཟད་ཙམ་ཡང་གཞན་ལ་ངོམ་པའོ། ། དེ་བཞིན་དུ་མཚན་ཉིད་འདི་དག་རིམ་བཞིན་སློབ་མ་ལའང་སྦྱར་ཏེ་བཤད་པར་བྱའོ། ། གཞན་ཡང་རྡོ་རྗེ་མཁའ་འགྲོ་རིམ་པར་ཕྱེ་བ་སོ་གཉིས་པ་ལས། གང་ཡང་ཁྲོ་དང་རྒྱུ་ཅན་དང་། ། ངག་ནི་ཤིན་ཏུ་རྩུབ་པ་དང་། ། ཡོན་ཏན་དག་གི་ཆོག་ཤེས་པ། ། དེ་ནི་བླ་མར་བསྟེན་མི་བྱ། ། ཞེས་སོགས་མང་དུ་གསུངས་སོ། ། གཉིས་པ་ནི། བརྟན་ཞིང་དུལ་ལ་བློ་གྲོས་ལྡན། །
བཟོད་ལྡན་དྲང་ལ་གཡོ་སྒྱུ་མེད། ། ཅེས་པ་སྟེ། སློབ་དཔོན་དང་སློབ་མ་གཉིས་ཀའང་བརྟན་པ་སྟེ་སྒོ་གསུམ་གཡེང་བས་མི་འཕྲོག་པས་ན་མི་འཚུབ་པའོ། ། དུལ་བ་ནི་སེམས་ཀྱི་བསླབ་པ་དང་ལྡན་པའི་ཏིང་ངེ་འཛིན་ལ་སོགས་པ་ལ་མཉམ་པར་འཇོག་ནུས་པའོ། ། བློ་གྲོས་ལྡན་པ་ནི་ཆོས་རབ་ཏུ་འབྱེད་པ་སྟེ་རིགས་པ་དང་མི་རིགས་པ་འབྱེད་པའི་དབང་པོ་གསལ་བའོ། ། བཟོད་ལྡན་ནི་བླ་མ་དང་སློབ་མའི་བྱ་བ་ལ་བཟོད་པ་སྟེ་དེ་དག་གི་བཀའ་སྤྱད་ལ་སེམས་མི་སྐྱོ་བའོ། ། དྲང་བ་ནི་བསྒྲུབ་པའི་ངོས་ནས་བསྟན་ལ། གཡོ་སྒྱུ་ནི་དགག་པ་སྟེ་དེ་ལ་གཡོ་ནི་བདག་ཉིད་ཀྱི་ཉེས་པ་གྱ་གྱུའི་སྒོ་ནས་མི་མངོན་པར་བྱེད་པའོ། ། སྒྱུ་ནི་གཞན་བསླུ་བའི་བསམ་པ་ཡང་དག་པ་མ་ཡིན་པའི་དོན་སྟོན་པ་སྟེ། དེ་གཉིས་མེད་པའོ། །
དྲང་བ་ནི་དེ་གཉིས་ལ་བཟློག་པའོ། ། གཉིས་པ་ཁྱད་པར་གྱི་མཚན་ཉིད་ལ་གསུམ། མཚན་ཉིད་དངོས་དང་། མཚན་ཉིད་དང་ལྡན་པའི་བླ་མ་ལ་བརྙས་པའི་ཉེས་དམིགས་དང་། གུས་པ་བྱས་པའི་ཕན་ཡོན་ནོ། ། དང་པོ་ནི། སྔགས་དང་རྒྱུད་ཀྱི་སྦྱོར་བ་ཤེས། ། སྙིང་བརྩེར་ལྡན་ཞིང་བསྟན་བཅོས་མཁས། ། དེ་ཉིད་བཅུ་ནི་ཡོངས་སུ་ཤེས། ། དཀྱིལ་འཁོར་འདྲི་བའི་ལས་ལ་མཁས། །
སྔགས་བཤད་པ་ཡི་སྤྱོད་པ་ཤེས། ། རབ་ཏུ་དྭངས་ཤིང་དབང་པོ་དུལ། ། ཞེས་བླ་མའི་ཁྱད་པར་གྱི་མཚན་ཉིད་བསྟན་པ་ཡིན་ཏེ། དེ་ལ་སྔགས་ནི་ཞི་རྒྱས་ལས་སྦྱོར་གྱི་སྔགས་དང་རྫས་ལ་སོགས་པའི་སྒོ་ནས་བསྒྲུབ་ཤེས་པའོ། ། རྒྱུད་ནི་རྩ་རྒྱུད་བཤད་རྒྱུད་ལ་སོགས་པ་ཤེས་པའོ། ། སྦྱར་བ་ནི་དེ་འཆད་པའི་ཐབས་མཐའ་དྲུག་དང་གདམས་ངག་དྲུག་དང་ཡན་ལག་ལྔ་ལ་སོགས་པ་ཤེས་པའོ། ། སྙིང་བརྩེར་ལྡན་པ་ནི་སེམས་ལ་བརྩེ་བ་ཆེ་བའོ། ། བསྟན་བཅོས་ནི་ཕ་རོལ་ཏུ་ཕྱིན་པའི་བཀའ་དང་བསྟན་བཅོས་རྣམས་ཀྱང་ཅི་རིགས་པ་ཤེས་པས་མཁས་པའོ། ། དེ་ཁོ་ན་ཉིད་བཅུ་ལ་ཚན་པ་གསུམ་སྟེ། རྡོ་རྗེ་སློབ་དཔོན་ལ་མཁོ་བའི་དེ་ཉིད་བཅུ་དང་།
ཆོ་གའི་དེ་ཉིད་བཅུ་དང་། དེ་ཁོ་ན་ཉིད་ཀྱི་དེ་ཉིད་བཅུའོ། ། དང་པོ་ནི། རབ་གནས་ཀྱི་རྒྱུད་ལས། དཀྱིལ་འཁོར་ཏིང་འཛིན་ཕྱག་རྒྱ་ཆེ། ། སྟངས་སྟབས་སྔགས་དང་འདུག་སྟངས་དང་། ། བཟླས་བརྗོད་སྦྱིན་སྲེག་གཏོར་མ་དང་། ། ལས་ལ་སྦྱར་དང་སླར་བསྡུ་བའོ། ། ཞེས་དང་། གཉིས་པ་ནི།
གུར་གྱི་དགོངས་པ་ཌོམྦྷི་པས་དེ་ཉིད་བཅུ་པར། བསྲུང་བ་དབང་བསྐུར་གཏོར་མ་བཟླས་དཀར་དང་། ། ཕྱིར་བཟློག་པ་དང་དཀྱིལ་འཁོར་བསྒྲུབ་པ་དང་། ། རིགས་སྦྱོར་བ་དང་གཤེགས་སུ་གསོལ་བ་སྟེ། ། དེ་ཉིད་བཅུ་ཞེས་རྒྱལ་བ་རྣམས་ཀྱིས་གསུངས། ། ཞེས་དང་། གསུམ་པ་ནི། རྒྱུད་འབུམ་ཕྲག་ལྔ་པའི་དགོངས་པ་རིན་ཆེན་འབར་བར། རྡོ་རྗེ་དྲིལ་བུ་ཡེ་ཤེས་དང་། ། ལྷ་དང་དཀྱིལ་འཁོར་སྦྱིན་སྲེག་དང་། །
སྔགས་དང་རྡུལ་ཚོན་གཏོར་མ་དང་། ། དབང་བསྐུར་དེ་ཉིད་བཅུ་རིག་པས། ། ཞེས་གསུངས་ཏེ། དེ་ལྟར་ན་དེ་ཁོ་ན་ཉིད་སུམ་ཅུ་ཡོངས་སུ་ཤེས་པའོ། ། དཀྱིལ་འཁོར་འདྲི་བའི་ལས་ལ་མཁས་པ་ནི་སྔོན་དུ་བསྙེན་པ་ནས་བཟུང་སྟེ་གཟེངས་བསྟོད་པའི་བར་གྱི་དབང་གི་དཀྱིལ་འཁོར་འདྲི་བ་ལ་མཁས་པ་སྟེ། མདོར་ན་བདག་བསྐྱེད་ཏིང་ངེ་འཛིན་གྱི་དཀྱིལ་འཁོར་བསྒོམ་པ་ལ་མཁས་པ། རྡུལ་ཚོན་གྱི་དཀྱིལ་འཁོར་བྲི་བ་ལ་མཁས་པ། མདུན་བསྐྱེད་སངས་རྒྱས་ཀྱི་དཀྱིལ་འཁོར་མཆོད་པ་ལ་མཁས་པ། ཡེ་ཤེས་ཀྱི་དཀྱིལ་འཁོར་འབེབས་པ་ལ་མཁས་པའོ། ། སྔགས་བཤད་པ་ཡི་སྤྱོད་པ་ཤེས་པ་ནི།
དབང་པོ་རབ་འབྲིང་ཐ་མ་གསུམ་ལས་རང་རང་དང་རྗེས་སུ་མཐུན་པའི་སྔགས་ཀྱི་ལམ་སྟོན་ཤེས་པའོ། ། རབ་ཏུ་དྭངས་བ་ནི་ཐེག་པ་ཆེན་པོ་སྤྱི་དང་ཁྱད་པར་རྡོ་རྗེ་ཐེག་པ་ལ་རྩེ་གཅིག་ཏུ་གུས་པའི་དད་པ་བརྟན་པོ་དང་ལྡན་པའོ། ། དབང་པོ་དུལ་བ་ནི་དྲན་པ་ཤེས་བཞིན་གྱིས་དབང་པོའི་སྒོ་སྡོམ་ནས་ཉེས་སྤྱོད་ལ་བག་མེད་དུ་མི་འཇུག་པའོ། ། དེ་ལྟར་དེ་ཉིད་བཅུ་གཅིག་ཏུ་སྡོམ་པས་ཐུན་མོང་གི་མཚན་ཉིད་དྲུག་དང་ཁྱད་པར་གྱི་མཚན་ཉིད་དགུ་སྟེ་བཅོ་ལྔ་གསུངས་པ་ལས་དེ་ལྟ་བུ་ཡོངས་སུ་རྫོགས་པ་མ་བརྙེད་ན་ཇི་ལྟར་བྱ་སྙམ་ན། དོན་དམ་བསྙེན་པ་ལས། རྩོད་ལྡན་དབང་གི་བླ་མ་སྐྱོན་དང་ཡོན་ཏན་འདྲེས། ། རྣམ་པ་ཀུན་ཏུ་སྡིག་པ་མེད་པ་ཡོད་མ་ཡིན། ། གང་ཞིག་ཡོན་ཏན་ལྷག་པ་ཡང་ནི་ལེགས་སྤྱད་ནས། ། བུ་རྣམས་ཀྱིས་ནི་དེ་ལ་རྟེན་པར་འགྱུར་བ་འོ། ། ཞེས་གསུངས་པ་ལྟར་ཡོན་ཏན་ཤས་ཆེ་བ་དང་།
སྐྱོན་ཡོན་མཉམ་པ་དང་། སྐྱོན་མེད་པ་གསུམ་བླ་མར་བཟུང་ལ། སྐྱོན་ཤས་ཆེ་བ་ནི་སྤངས་བར་བྱའོ། ། གཞན་ཡང་སློབ་དཔོན་གྱི་མཚན་ཉིད། རྡོ་རྗེ་གུར་ལས། དེ་ནས་རྡོ་རྗེ་སློབ་དཔོན་གྱི། ། མཚན་ཉིད་ཡང་དག་བཤད་པར་བྱ། ། དེ་ཡིས་ཉེ་བར་བསྟན་པའི་སྔགས། ། སྒྲུབ་པ་པོ་ཡིས་ངེས་པར་འགྲུབ། ། དལ་ཞིང་ཟབ་མོའི་ཆོས་དང་ལྡན། །
རིག་པ་ཐམས་ཅད་མཁས་པར་བཅས། ། སྦྱིན་སྲེག་དཀྱིལ་འཁོར་སྔགས་ཤེས་ཤིང་། ། རབ་གནས་གཏོར་མའི་ཕ་རོལ་སོན། ། དེ་ཉིད་བཅུ་ནི་རྣམ་པར་རིག ། ཉན་ཐོས་སྤྱོད་པ་སྐྱོང་བྱེད་ཅིང་། ། སྔགས་སྤྱོད་རིམ་པར་གུས་པ་དང་། ། གཟུགས་ལྡན་མཐོང་ན་དགའ་བ་དང་། ། དཀྱིལ་འཁོར་བྲིས་ཤིང་བཟླས་པར་ལྡན། ། རྩ་བའི་ལྟུང་བ་འཇོམས་པ་འོ། ། སྔགས་དང་ལུས་སྐྱོབ་སྦྱོར་བ་ཡིས། །
འཇིག་རྟེན་རྣམས་ནི་བདེ་བར་བྱེད། ། དེ་ལྟ་བླ་མར་བྱས་ནས་ནི། ། ཞེས་དང་། ཀྱཻ་རྡོ་རྗེའི་རྩ་རྒྱུད་ལས། རང་འདོད་ལྷ་ཡི་རྣལ་འབྱོར་པ། ། རབ་མཐོང་སྔགས་ཀྱི་ཕ་རོལ་སོན། ། ཞེས་དང་། དེ་བཞིན་དུ། ཁ་སྦྱོར། རྡོ་རྗེ་མཁའ་འགྲོ།
རྡོ་རྗེ་གདན་བཞི། རྣམ་སྣང་སྒྱུ་འཕྲུལ་དྲྭ་བ། དུས་ཀྱི་འཁོར་ལོ་བསྐོལ་བ་དུམ་བུའི་རྒྱུད། ཡེ་ཤེས་ཐིག་ལེ་གསང་བ་སྤྱི་རྒྱུད་སོགས་ལས་བླ་མ་དང་སློབ་མའི་མཚན་ཉིད་རྒྱས་པར་གསུངས་པས་དེ་དག་ཏུ་བལྟ་ཞིང་མཚན་ཉིད་ཀྱི་ཆོས་རྣམས་ཤེས་པར་བྱས་ལ་སློབ་མ་ལ་བསྟེན་པར་འདོད་པ་རྣམས་ཀྱི་ཡོན་ཏན་དེ་དག་རང་གི་རྒྱུད་ལ་ཡོད་མེད་བརྟགས་ཏེ། མི་ལྡན་ན་འབད་རྩོལ་དྲག་པོས་བསྒྲུབ་པར་བྱའོ། ། བླ་མ་བསྟེན་པར་འདོད་པ་རྣམས་ཀྱིས་ཀྱང་བླ་མའི་མཚན་ཉིད་དེ་དག་ཤིན་ཏུ་ངེས་པར་བྱས་ལ་དེ་འདྲའི་བཤེས་གཉེན་དམ་པ་འཚོལ་བ་ལ་བརྩོན་པར་བྱ་ཞིང་། མ་རྙེད་ནའང་ནམ་ཞིག་ན་དེ་འདྲ་བའི་བླ་མ་མཚན་ལྡན་གྱི་རྗེས་སུ་འཛིན་པར་འགྱུར་བའི་ཕྱིར། ཚོགས་བསོག་པ་དང་སྨོན་ལམ་འདེབས་པ་ལ་བརྩོན་པ་གཅིག་ཏུ་དྲིལ་བར་བྱ་ཞིང་། སློབ་མའི་སྐྱོན་ཡོན་དེ་དག་ཀྱང་ཤེས་པར་བྱས་ལ་སྐྱོན་སྤོང་བ་དང་། ཡོན་ཏན་དེ་དག་རང་ལ་ལྡན་པ་ལ་འབད་པར་བྱའོ། །
འདིར་སྨྲས་པ། འདི་ན་གཟེབ་ཏུ་ཆུད་པའི་འདབ་ཆགས་བཞིན། ། གཞན་དུ་འགྲོ་བ་རང་དབང་དང་བྲལ་ཞིང་། ། གནས་དེར་འདོད་པ་སྟེར་བར་མི་ནུས་པའི། ། བཤེས་གཉེན་ངན་པས་ཟིན་པ་དུ་མ་མཐོང་། ། བླུན་པོ་ཕལ་ཆེར་བཞི་མདོའི་ཁྱི་བཞིན་དུ། ། ཟས་གོས་ནོར་གྱི་ཕྱུག་པའི་རྗེས་སུ་འབྲངས། ། གཞན་དག་ནམ་མཁའི་མེ་ཏོག་དོན་གཉེར་ལྟར། ། མཐོན་པོའི་རིགས་ཅན་འབའ་ཞིག་སྙིང་ནས་འདོད། ། ལོང་བ་མུན་པའི་ཁྱིམ་དུ་འཇུག་པ་བཞིན། །
འགའ་ཞིག་རྨོངས་པའི་རྐང་མཐིལ་སྤྱི་བོས་མཆོད། ། ཀྱི་ཧུད་དིང་སང་གངས་རིའི་ལྗོངས་འདི་ན། ། བཤེས་གཉེན་དམ་པས་ཟིན་པ་ཉིན་སྐར་ཙམ། ། དེ་ཕྱིར་དཔྱོད་ལྡན་ཐར་པ་དོན་གཉེར་རྣམས། ། བརྟག་པ་གསུམ་དང་སྟོན་པ་བཞི་ལྡན་གྱི། ། འདི་ཕྱི་དགེ་ལེགས་ཀུན་གྱི་བྱེད་པོ་མཆོག ། ཚུལ་འདིར་བླངས་དོར་ཞིབ་མོས་འཇུག་པར་མཛོད། ། ཅེས་ཀྱང་གདམས་སོ། ། གཉིས་པ་ལ་གཉིས་ཏེ། ཉེས་དམིགས་དངོས་དང་།
ཉེས་པ་ཡོད་པའི་ཆ་ནས་མི་བརྙས་པར་བསྟན་པ། དང་པོ་ལ་མདོར་བསྟན་པ། རྒྱས་པར་བཤད་པའོ། ། དང་པོ་ནི། དེ་འདྲའི་མགོན་ལ་བསམ་བཅས་པས། ། སློབ་མར་གྱུར་པས་བརྙས་ན་ནི། ། སངས་རྒྱས་ཐམས་ཅད་བརྙས་པས་ན། ། དེས་ནི་རྟག་ཏུ་སྡུག་བསྔལ་ཐོབ། ། ཅེས་པ་སྟེ། དེ་འདྲ་བའི་མགོན་པོ་སྔར་བཤད་པའི་བསྟེན་བྱའི་མཚན་ཉིད་དང་ལྡན་པའི་བླ་མ་དེ་ལ་བརྙས་པ་སྟེ་འདི་ནི་ཚུལ་ཁྲིམས་འཆལ་པ་དང་།
བརྩོན་འགྲུས་ཞན་པ་དང་རྨོངས་པ་ཡིན་ལ། བདག་ཉིད་ནི་ཆེས་མཆོག་ཏུ་གྱུར་པའོ་སྙམ་དུ་ཡིད་ཀྱི་བསམ་པས་བརྙས་ཤིང་ངག་ཏུ་སྨོད་པ་བྱེད་ན་ནི་རྟག་ཏུ་སྟེ་དུས་རིང་པོའི་བར་དུ་ཚོར་བ་སྡུག་བསྔལ་བ་དག་ཐོབ་པར་འགྱུར་རོ། ། དེ་ཡང་ཡུལ་གཞན་དུ་འཁྲུལ་པ་དང་བདག་ཉིད་སེམས་རང་བཞིན་དུ་མི་གནས་པ་མ་ཡིན་པ་ཀུན་ནས་མནར་སེམས་པས་བསམ་བཞིན་དུ་བརྙས་སྨོད་བྱས་ནའོ། ། གང་གི་བྱས་པས་ཞེ་ན་དེའི་སློབ་མར་གྱུར་པ་སྟེ་དབང་བསྐུར་གཙོ་བོར་བྱས་པའི་རྡོ་རྗེ་ཐེག་པའི་བཀའ་དྲིན་མནོས་པའི་སློབ་མས་སོ། ། སྡུག་བསྔལ་ཐོས་པའི་རྒྱུ་མཚན་ནི་ཡུལ་དེ་ཉིད་གདམས་ངག་དེ་ལ་ལྟོས་ཏེ་སངས་རྒྱས་ཐམས་ཅད་འདུས་པའི་ངོ་བོར་བཤད་པས་དེ་ཐམས་ཅད་ལ་བརྙས་པར་འགྱུར་བས་སོ། ། རྡོ་རྗེ་སློབ་དཔོན་མཆོད་ན་སངས་རྒྱས་ཐམས་ཅད་མཆོད་པར་གསུངས་པའི་རྒྱུ་མཚན་ཡང་འདི་ཉིད་དོ། ། གཉིས་པ་ལ་མཐོང་བ་དང་། མ་མཐོང་བའི་ཉེས་དམིགས་སྤྱིར་བསྟན་པ། མ་མཐོང་བའི་ཉེས་དམིགས་བྱེ་བྲག་ཏུ་བཤད་པའོ། ། དང་པོ་ལ་གཉིས་ཏེ།
བརྙས་པ་ཙམ་གྱི་ཉེས་དམིགས། ཐུགས་རབ་ཏུ་དཀྲུགས་པའི་ཉེས་དམིགས་སོ། ། དང་པོ་ནི། འོ་ན་སློབ་དཔོན་ལ་སྨད་པས་ཉེས་དམིགས་ཇི་ལྟ་བུ་ཡོད་སྙམ་ན། སློབ་དཔོན་ལ་ནི་སྨད་པ་དེ། ། ཡམས་དང་འཚེ་བའི་ནད་རྣམས་དང་། ། གདོན་དང་རིམ་དང་དུག་རྣམས་ཀྱིས། ། རྨོངས་ཆེན་དེ་ནི་འཆི་བར་འགྱུར། ། རྒྱལ་པོ་མེ་དང་སྦྲུལ་གདུག་དང་། ། ཆུ་དང་མཁའ་འགྲོ་རྐུན་པོ་དང་། །
གདོན་དང་ལོག་འདྲེན་རྣམས་ཀྱིས་ནི། ། བསད་ནས་སེམས་ཅན་དམྱལ་བར་འགྲོ། ། ཞེས་པ་སྟེ། རྡོ་རྗེ་སློབ་དཔོན་ལ་སྨོད་པའི་སློབ་མ་དེ་ཡམས་ལ་སོགས་པས་བཏབ་ནས་མྱུར་དུ་འཆི་བར་འགྱུར་ལ་དེ་ལ་ཡམས་ནི་རིམ་ལས་གཞན་པའི་མགོ་ནད་མི་ཟད་པའོ། ། ཉེ་བར་འཚེ་བ་སྟེ་ས་འོག་གི་སེམས་ཅན་ལས་གཞན་པའི་སྲོག་ཆགས་གཏུམ་པོའི་གནོད་པའོ། ། ནད་ནི་ཡམས་རིམས་མ་ཡིན་པའི་གློ་ནད་དང་ཁྲག་དང་སྐྱུག་པ་དང་མཛེ་ནད་ལ་སོགས་པའོ། ། གདོན་ནི་ལྷ་དང་ཀླུ་དང་ནམ་མཁའ་ལྡིང་ལ་སོགས་པའོ། ། རིམས་ནི་ཉིན་གཅིག་པ་ལ་སོགས་པ་གསོ་བར་མི་རུང་བའོ། ། དུག་ནི་སྦྱར་བ་ལ་སོགས་པ་སྟེ། འཆི་བའི་རྐྱེན་མི་ཟད་པ་འདི་རྣམས་ཀྱིས་བྱེད་དོ། །
དེ་བཞིན་དུ་རྒྱལ་པོའི་ཆད་པ་དང་མེ་དང་སྦྲུལ་གདུག་སྟེ་དུག་སྦྲུལ་དང་། ཆུ་དང་ཤ་ཟའི་མཁའ་འགྲོ་ཆོམ་རྐུན་པ་དང་། ཕྱོགས་སྐྱོང་བཅུའི་འཁོར་གདོན་དང་ལོག་འདྲེན་གདུག་པ་ཅན་རྣམས་ཀྱི་འཚེ་བས་བསད་པས་ཤི་བའི་འོག་ཏུ་སེམས་ཅན་དམྱལ་བར་འགྲོ་བ་སྟེ་སྐྱེ་བར་འགྱུར་རོ། ། གཉིས་པ་ནི། བརྙས་སྨོད་བྱས་པ་ཙམ་ལ་ཉེས་པ་དེ་ལྟ་བུ་ཡོད་ན་ཐུགས་རབ་ཏུ་དཀྲུགས་ན་ཇི་ལྟར་འབྱུང་ཞེ་ན། ནམ་ཡང་སློབ་དཔོན་དག་གི་ནི། ། ཀུན་ཏུ་སེམས་དཀྲུགས་མི་བྱ་འོ། ། གལ་ཏེ་རྨོངས་པས་བྱས་གྱུར་ན། ། དམྱལ་བར་ངེས་པར་འཚེད་པར་འགྱུར། ། ཞེས་པ་སྟེ།
རང་གི་སྒོ་གསུམ་གྱི་སྤྱོད་ལམ་རབ་ཏུ་བསྒྲིམས་ནས་རྡོ་རྗེ་སློབ་དཔོན་དག་གི་སེམས་དཀྲུགས་པ་སྟེ་སུན་དབྱུང་བར་དུས་ནམ་ཡང་མི་བྱའོ། ། གལ་ཏེ་སློབ་མ་ལས་འབྲས་ལ་རྨོངས་པས་དེ་བྱས་པར་གྱུར་ན་དམྱལ་བར་འཚེད་ཅིང་བསྲེག་པར་འགྱུར་རོ། ལས་དེ་ཤིན་ཏུ་སྟོབས་དང་ལྡན་པས་ངེས་པར་ཏེ་གདོན་མི་ཟ་བར་འབྲས་བུ་འབྱིན་པར་འགྱུར་རོ། ། མྱོང་ངེས་ཀྱི་ལས་ཡིན་ཡང་སྟོབས་བཞིས་འདག་པར་བརྒྱད་སྟོང་འགྲེལ་ཆེན་ལས་གསུངས་སོ། ། གཉིས་པ་མ་མཐོང་བའི་ཉེས་དམིགས་བྱེ་བྲག་ཏུ་བཤད་པ་ལ། མནར་མེད་ལ་སོགས་འཇིགས་རུང་བའི། ། དམྱལ་བ་བསྟན་པ་གང་ཡིན་པ། ། སློབ་དཔོན་ལ་ནི་སྨོད་པ་རྣམས། ། དེར་ནི་གནས་པར་ཡང་དག་བཤད། ། ཅེས་པ་སྟེ།
གོང་དུ་བཤད་པའི་དམྱལ་བར་འགྲོ་ཞེས་པའི་དམྱལ་བ་ནི་རྒྱུད་སྡེ་དུ་མར་རྡོ་རྗེ་དམྱལ་བར་ཞེས་གྲགས་ཤིང་། མདོ་ལས་མནར་མེད་དེ་དེ་ལས་མནར་ཞིང་སྡུག་བསྔལ་ཆེ་བ་གཞན་མེད་པར་བཤད་ལ། འདི་གཉིས་ཀྱང་ཇོ་བོ་རྗེས་གླེགས་བམ་དུ་དོན་གཅིག་པར་གསུངས། བརྒྱུད་པའི་བླ་མ་དག་གི་གསུང་ལས་གྲོང་དང་དགོན་པའི་ཚུལ་དུ་ཡོད་པར་གསུངས་སོ། ། དེས་ཚོན་ནས་རབ་ཏུ་ཚ་བ་ལ་སོགས་པའི་དམྱལ་བ་འཇིགས་སུ་རུང་བ་སྡུག་བསྔལ་མི་ཟད་པ་བསྟན་པ་སྟེ་མདོ་རྒྱུད་རྣམས་ལས་གསུངས་པ་གང་ཡིན་པ་དེ་རྣམས་སུ་སློབ་དཔོན་ལ་སྨོད་པའི་སློབ་མ་རྨོངས་པ་རྣམས་དུས་ཡུན་རིང་པོར་གནས་ནས་སྡུག་བསྔལ་བསམ་གྱི་མི་ཁྱབ་པ་མྱོང་དགོས་པར་དག་པ་སྟེ་བསླུ་མེད་དུ་བཤད་དེ། རྡོ་རྗེ་གུར་ལས། དེ་ལྡན་བླ་མར་བྱས་ནས་ནི། ། གང་ཞིག་བླ་མ་ལ་སྨོད་ཅིང་། ། སྐྱེ་བོ་བླ་མ་སྨོད་པ་གང་། ། དམྱལ་བ་ཆེན་པོར་འཚེད་པར་འགྱུར། །
ཞེས་དང་། ལེགས་པར་དབང་བསྐུར་སློབ་མ་གང་། ། བླ་མའི་བཀའ་ལས་འདའ་བྱེད་པ། ། འཇིག་རྟེན་འདིར་ནི་འོན་པར་འགྱུར། ། འཇིག་རྟེན་ཕ་རོལ་དམྱལ་བར་འགྲོ ། གཡོ་དང་སྒྱུ་ཡི་སྦྱོར་བ་ཡི། ། བརྫུན་གྱི་མི་ནུས་སྨྲ་བ་ལས། ། ཁོང་སྐམ་མཛེ་ནད་ཆེན་པོ་ཅན། ། དམྱལ་བ་ལ་སོགས་སྐྱེ་བར་འགྱུར། ། ཞེས་དང་།
གསང་བ་འདུས་པའི་རྩ་རྒྱུད་ལས། སེམས་ཅན་མཚམས་མེད་ལ་སོགས་པ། ། སྡིག་པ་ཆེན་པོ་བྱེད་པ་ཡང་། ། རྡོ་རྗེ་ཐེག་པ་རྒྱ་མཚོ་ཆེ། ། ཐེག་པ་མཆོག་ནི་འདི་ལ་འགྲུབ། ། སྙིང་ནས་སློབ་དཔོན་སྨོད་པ་དག ། བསྒྲུབས་ཀྱང་འགྲུབ་པར་ཡོངས་མི་འགྱུར། ། ཞེས་སྡིག་པ་ཆེན་པོ་མཚམས་མེད་ལྔ་ལ་སོགས་པ་སྤྱད་པ་རྣམས་ཀྱང་རྡོ་རྗེ་ཐེག་པའི་ལམ་གྱི་གྲོལ་བར་བཤད་ལ། སྙིང་ནས་སློབ་དཔོན་སྨོད་པ་དེས་ནམ་ཡང་བསྒྲུབ་པའི་སྐབས་མེད་པར་གསུངས་སོ། ། དེར་མ་ཟད་དེ་དང་ལྷན་ཅིག་ཟང་ཟིང་གི་ལོངས་སྤྱོད་ཀྱིས་དགའ་བར་བྱེད་པས་ཀྱང་མི་འགྲུབ་པར་འགྲེལ་ཆེན་སྒྲོན་གསལ་ལས་བཤད་དོ། །
དེ་བཞིན་དུ་ཉེས་སྤྱོད་དེ་དག་ནི་དངོས་གྲུབ་ཐམས་ཅད་འཕྲོག་ཅིང་ངན་འགྲོ་ཤིན་ཏུ་མི་ཟད་པའི་སྡུག་བསྔལ་གྱི་རྩ་བར་རྒྱུད་སྡེ་རིན་པོ་ཆེ་རྣམས་ལས་ལན་ཅིག་མ་ཡིན་པར་ཡང་ཡང་ནན་ཏན་ཆེན་པོས་གསུངས་པས་ཚུལ་འདི་ལ་ཤེས་ལྡན་དག་གིས་རབ་ཏུ་བསྒྲིམས་ནས་བག་དང་ལྡན་པར་བྱའོ། ། བླ་མ་ལ་སྨོད་པ་ལ་སོགས་པའི་ལྟུང་བ་རྣམས་ལ་ཇི་མི་སྙམ་པར་འཇུག་ཅིང་དམ་ཚིག་དང་སྡོམ་པའི་བསྲུང་སྡོམ་གྱི་རྣམ་དབྱེ་ཙམ་ཡང་མི་ཤེས་ཤིང་། ཤེས་ཀྱང་ཡལ་བར་དོར་ནས་ལམ་ཟབ་མོ་བསྒོམ་པ་སྐད་བྱས་ཀྱང་ངན་འགྲོ་ཡ་ང་བའི་སྒོ་འབྱེད་པར་གསུངས་ཏེ། རྡོ་རྗེ་སྙིང་པོ་རྒྱན་ལས། གང་གི་སློབ་དཔོན་ཡང་དག་སྨད། ། དེ་ཡི་རྒྱུད་ཀུན་བསྒྲུབ་པའི་མཆོག ། གཉིད་དང་འདུ་འཛི་རྣམས་སྤངས་ཏེ། ། བསྐལ་པ་སྟོང་དུ་ལེགས་བསྒྲུབས་ཀྱང་། ། དམྱལ་སོགས་བསྒྲུབ་པ་བྱེད་པའོ། ། ཞེས་དང་།
བདེ་མཆོག་རྩ་རྒྱུད་ལས། དམ་ཚིག་ཉམས་པ་དཀྱིལ་འཁོར་དུ། ། དབང་བསྐུར་དངོས་གྲུབ་ཐོབ་མི་འགྱུར། ། ཞེས་གསུངས་སོ། ། གཉིས་པ་ཉེས་པ་ཡོད་པའི་ཆ་ནས་མི་བརྙས་པར་བསྟན་པ་ནི། དེ་བས་འབད་པ་ཐམས་ཅད་ཀྱིས། ། རྡོ་རྗེ་སློབ་དཔོན་བློ་གྲོས་ཆེ། ། དགེ་བ་རབ་ཏུ་མི་བཅོམ་པ། ། ནམ་ཡང་སྨད་པར་མི་བྱ་འོ། ། ཞེས་གསུངས་ཏེ།
གོང་དུ་བཤད་པའི་ཉེས་དམིགས་ཤིན་ཏུ་ཆེ་བ་དེ་ལྟ་བུ་མྱོང་ན་བཟོད་པའི་ཐབས་མེད་པས། དེ་བས་ནུས་པ་ཅི་ཡོད་ཐམས་ཅད་ཀྱི་རྩེ་གཅིག་ཏུ་འབད་པ་སྟོན་ནས་རྡོ་རྗེ་སློབ་དཔོན་བློ་གྲོས་ཏེ་མཁྱེན་པ་རབ་ཏུ་ཆེ་བ་མཁས་པ་པཎྜི་ཏ་དང་དེ་མིན་ཀྱང་ཐུགས་ཀྱི་དགེ་བ་ལུང་རྟོགས་ཀྱི་ཡོན་ཏན་རྣམས་རབ་ཏུ་མི་བཅོམ་པ་སྟེ་རང་ཉིད་ཀྱི་ཆེད་དུ་ངོམ་པ་མ་ཡིན་པར་སྦེད་པ་སྦས་པའི་རྣལ་འབྱོར་པ་ཀུ་ས་ལི་ཡིན་ཡང་རུང་། ཡུལ་དེ་ལ་དུས་ནམ་ཡང་སྨད་པར་མི་བྱའོ། ། ཞེས་སློབ་མ་སྤྱི་དང་བྱེ་བྲག་ཏུ་རྡོ་རྗེ་ཐེག་པའི་ཆོས་རྣམས་གང་བྱུང་བྱུང་དུ་ཞུ་བ་ལ་བརྩོན་ཞིང་གཅིག་ལ་ཡང་བླ་མ་བསྟེན་ཚུལ་ཅུང་ཟད་ཀྱང་མི་བྱེད་པ་རྣམས་ལ་ཐུགས་བརྩེ་བས་གདམས་པར་མཛད་པའོ། ། དེ་ལྟར་སློབ་དཔོན་ལ་རང་གི་མི་སྨོད་པ་ཙམ་དུ་མ་ཟད་གཞན་སྨོད་པ་དང་ལྷན་ཅིག་ཏུ་འདུག་པ་ཡང་སྤངས་བར་བྱ་བ་ཡིན་ཏེ། སྒྱུ་འཕྲུལ་དྲྭ་བ་ལས། སློབ་དཔོན་སྨོད་པ་བྱེད་པ་དག ། རྨི་ལམ་དུ་ཡང་མི་བྱ་འོ། ། སློབ་དཔོན་སྨོད་པ་གང་ཡིན་དེས། ། བགེགས་དང་ལོག་འདྲེན་རྣམས་ཀྱི་བཟུང་། །
ངན་པ་གཏུམ་པོ་ལས་བྱེད་པ། ། མཁས་པས་རྟག་ཏུ་སྤངས་བར་བྱ། ། ཞེས་གསུངས་སོ། ། དེ་བཞིན་དུ་རྒྱལ་ཆེན་བཞི་ལ་སོགས་པས་ཀྱང་། དེ་ཉིད་མི་བསྲུང་ཞིང་གསོད་པར་འགྱུར་ཏེ། རྡོ་རྗེ་སྙིང་པོ་རྒྱན་ལས། ངན་པ་གཏུམ་པོ་བླུན་ཆེན་དེས། ། ཕྱོགས་བཞི་དག་ཏུ་སོང་གྱུར་ཀྱང་། ། བློ་ལྡན་རྣམས་ཀྱིས་མི་བསྲུང་བར། ། མདུང་ལ་སོགས་པའི་མཚོན་ཆ་ཡིས། །
ཁ་ན་མ་ཐོ་བྱེད་པ་གསོད། ། ཅེས་གསུངས་སོ། ། གསུམ་པ་སྔར་བཤད་པའི་མཚན་ཉིད་དང་ལྡན་པའི་བླ་མ་ལ་གུས་པ་བྱས་པའི་ཕན་ཡོན་ནི། བླ་མ་ལ་ནི་གུས་བཅས་ཡོན། ། རྗེས་སུ་མཐུན་པར་སྦྱིན་པར་བྱ། ། དེས་ན་རིམས་སོགས་གནོད་པ་རྣམས། ། ཕྱིར་ཞིང་འབྱུང་བར་མི་འགྱུར་རོ། ། ཞེས་གསུངས་ཏེ། རང་གི་རྡོ་རྗེ་ཐེག་པའི་བཀའ་དྲིན་མནོས་པའི་བླ་མ་རྡོ་རྗེ་སློབ་དཔོན་དེ་ལ་ནི་ཐུགས་དང་རྗེས་སུ་མཐུན་པར་གང་བཞེད་པའི་ཡོན་དེ་དང་དེ་སྦྱིན་པར་བྱ་སྟེ་འབུལ་བར་བྱའོ། ། དེ་ལྟར་བྱས་པ་དེས་ནི་གོང་དུ་བཤད་པའི་རིམས་ལ་སོགས་པའི་གནོད་པ་རྣམས་ཕྱིར་ཞིང་ཏེ་སླན་ཆད་འབྱུང་བར་མི་འགྱུར་རོ། །
ཕྱིར་ཞིང་ཞེས་པའི་ཚིག་གིས་བླ་མ་ལ་སྔར་བརྙས་པ་སླར་གསོ་བའི་ཐབས་སུའང་བཤད་པ་ཡིན་ནོ། ། བཞི་པ་བླ་མ་བསྟེན་པའི་ཚད་འཐད་པ་དང་བཅས་པ་བཤད་པ་ལ་གསུམ། བླ་མ་བསྟེན་པའི་ཚད་དངོས་འཐད་པ་དང་བཅས་པ་དང་། བྱ་བའི་རྣམ་གྲངས་གཞན་ཕན་ཡོན་དང་བཅས་པ་དང་། དེ་དག་གི་དོན་བསྡུས་ཏེ་བསྟན་པའི་སྒོ་ནས་ལྷ་དང་བླ་མ་ཐ་མི་དད་དུ་འདུ་ཤེས་བསྒྱུར་བར་བསྟན་པའོ། ། དང་པོ་ལ་གཉིས། དངོས་དང་། འཐད་པའོ། ། དང་པོ་ནི། རང་གི་དམ་ཚིག་སློབ་དཔོན་ནི། །
སྦྱིན་དཀའ་བུ་དང་ཆུང་མ་དང་། ། རང་སྲོག་གིས་ཀྱང་བསྟེན་བྱ་ན། ། ལོངས་སྤྱོད་གཡོ་བ་སྨོས་ཅི་དགོས། ། ཞེས་པ་ནི། རང་གི་དམ་ཚིག་སྟེ་དབང་བསྐུར་བ་ཚུལ་བཞིན་དུ་ཐོས་པའི་རྡོ་རྗེ་སློབ་དཔོན་དེ་སྦྱིན་པར་དཀའ་བ་བློས་མི་ཐོང་ཞིང་ཡིད་ལ་བཅགས་པའི་བུ་དང་ཆུང་མ་དང་། རང་གི་སྲོག་ཀྱང་ཡོན་དུ་ཕུལ་བའི་སྒོ་ནས་བསྟེན་ཅིང་མཉེས་པར་བྱ་དགོས་ན། རྟ་དང་གླང་པོ་ལ་སོགས་པ་ཕྱི་རོལ་གྱི་ལོངས་སྤྱོད་གཡོ་བ་སྟེ་མི་རྟག་པའི་ཟང་ཟིང་གི་ཡོ་བྱད་གཞན་དག་གིས་མཉེས་པར་བྱས་པ་ལྟ་སྨོས་ཀྱང་ཅི་དགོས་ཞེས་པའི་དོན་ནོ། ། དེ་སྐད་དུའང་ཁ་སྦྱོར་ལས། རང་གི་ཆུང་མ་བུ་མོ་དང་། ། བྲན་ཕོ་བྲན་མོ་སྲིང་མོ་ཉིད། །
ཕྱག་འཚལ་ནས་ནི་དབུལ་བར་བྱ། ། བདག་གི་དངོས་པོ་ཐམས་ཅད་ཀྱང་། ། བློ་དང་ལྡན་པས་བླ་མར་དབུལ། ། དེ་རིང་ཚུན་ཆད་བདག་བྲན་དུ། ། ཁྱེད་ལ་བདག་ནི་འབུལ་ལགས་ཞེས། ། དེ་ལྟར་ཞུ་བ་བྱས་གྱུར་ནས། ། ཞེས་གསུངས་སོ། ། གཉིས་པ་ནི། འོ་ན་རང་གི་སྲོག་ཚུན་ཆད་འབུལ་བའི་སྒོ་ནས་མཉེས་པར་བྱ་དགོས་པའི་རྒྱུ་མཚན་ཅི་སྙམ་ན། གང་ཕྱིར་བསྐལ་པ་བྱེ་བ་ཡིས། །
གྲངས་མེད་པར་ནི་རྙེད་དཀའ་བའི། ། སངས་རྒྱས་ཉིད་ཀྱང་བརྩོན་ལྡན་ལ། ། ཚེ་འདི་ཉིད་ལ་སྟེར་བར་བྱེད། ། ཅེས་གསུངས་སྟེ། རྒྱུ་མཚན་གང་གི་ཕྱིར་ན། ཁ་སྦྱོར་ལས། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་གི་ནི་ཆོ་ག་ཡིས། ། ལུས་ཀྱི་དེ་ཉིད་མི་ཤེས་པས། ། དེ་དག་ཐམས་ཅད་འབྲས་མེད་གསུངས། །
ཞེས་དང་། འཕགས་པ་ལྷས། བསྐལ་པ་བྱེ་བ་རྣམས་སུ་ནི། ། ཐོས་པའི་ཕ་རོལ་ཕྱིན་གྱུར་ཀྱང་། ། བདག་བྱིན་རླབས་ལས་ཕྱིར་ཕྱོགས་པ། ། དེ་ཡི་དེ་ཉིད་རྟོགས་པ་མེད། ། ཅེས་གསུངས་པ་ལྟར། ལམ་གཞན་དང་གཞན་དུ་ཞུགས་པ་དག་གིས་བསྐལ་པ་བྱེ་བ་གྲངས་མེད་པར་རྙེད་པར་ཏེ་ཐོབ་པར་དཀའ་བའི་སངས་རྒྱས་ཟུང་འཇུག་རྡོ་རྗེ་འཛིན་པའི་གོ་འཕངས་ཚེ་འདི་ཉིད་ལ་སྟེར་བར་བྱེད་པའི་ཐབས་བླ་མེད་རྡོ་རྗེ་འཛིན་པའི་ལམ་གྱི་སྙིང་པོ་སྟོན་པས་སོ། ། སུ་ལ་སྟེར་ན་བརྩོན་འགྲུས་དང་བརྟུལ་བ་རབ་དང་ལྡན་པའི་གང་ཟག་དབང་པོ་རབ་རྣམས་ལའོ། ། བརྩོན་པ་མེད་པ་རྣམས་ལ་ནི་རང་ཉིད་ཀྱི་ཉེས་པ་དེ་ལྟར་མ་ཡིན་ནོ། །
ཞེས་པའི་སྒྲས་མཆོག་ཁོ་ནར་མ་ཟད་ཐུན་མོང་གི་དངོས་གྲུབ་ཀྱང་ཚེ་འདིར་སྟེར་ཞེས་པའོ། ། གཉིས་པ་ལ་གཉིས། རྣམ་གྲངས་དངོས་དང་། ཕན་ཡོན་ནོ། ། དང་པོ་ནི། རྟག་ཏུ་རང་གི་དམ་ཚིག་བསྲུང་། ། རྟག་ཏུ་དེ་བཞིན་གཤེགས་པ་མཆོད། ། རྟག་ཏུ་བླ་མ་ལ་ཡང་དབུལ། ། འདི་ནི་སངས་རྒྱས་ཀུན་དང་འདྲ། ། མི་ཟད་དེ་ཉིད་འདོད་པ་ཡིས། །
ཅུང་ཟད་ཡིད་འོང་གང་དང་གང་། ། ཤིན་ཏུ་ཁྱད་པར་གྱུར་པས་ནི། ། དེ་དང་དེ་ནི་བླ་མར་སྦྱིན། ། ཞེས་པ་སྟེ། རྟག་ཏུ་ནི་དུས་དང་རྣམ་པ་ཐམས་ཅད་དུ་དྲན་པ་དང་ཤེས་བཞིན་དང་ལྡན་པས་རང་གི་ཇི་ལྟར་ཐོབ་པའི་དམ་ཚིག་དང་སྡོམ་པའི་ཚོགས་རྣམས་ལ་བསྲུང་སྡོམ་ཚུལ་བཞིན་བྱ་བ་ནི། ལམ་ཐམས་ཅད་ཀྱི་གཞི་མའམ་རྩ་བ་ལྟ་བུ་ཡིན་ཏེ། མཛོད་ལས་ཀྱང་། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པ་ཡིན་ནོ། །
དེ་ལྟར་དམ་ཚིག་དང་སྡོམ་པར་ལྡན་པས་རྟག་ཏུ་དཔལ་རྡོ་རྗེ་སེམས་དཔའ་ལ་སོགས་པའི་དེ་བཞིན་གཤེགས་པའི་དཀྱིལ་འཁོར་རབ་འབྱམས་རྣམས་ལ་ཕྱི་ནང་མཆོད་པའི་བྱེ་བྲག་བསམ་གྱི་མི་ཁྱབ་པས་མཆོད་པར་བྱའོ། ། དེ་ཁོ་ནར་མ་ཟད་རྟག་ཏུ་བླ་མ་ལ་ཡང་མཆོད་པ་དབུལ་བར་བྱ་སྟེ། བླ་མ་ཉིད་དཀྱིལ་འཁོར་གྱི་གཙོ་བོ་དང་ཐ་མི་དད་པ་མོས་པས་སོ། ། འདི་ནི་ཚོགས་བསགས་པའི་ཞིང་དུ་སངས་རྒྱས་ཀུན་དང་འདྲ་བའི་ཕྱིར་རོ། ། དེ་བཞིན་དུ་བླ་མ་དམ་པ་དེ་ལ་ཕྱི་ནང་གསང་གསུམ་གྱི་མཆོད་པ་རྣམས་དང་ཟང་ཟིང་གི་ཡོ་བྱད་ཐུགས་ལ་གང་བཞེད་པ་རྣམས་ལྟོས་པ་མེད་པར་རྒྱུན་དུ་ཕུལ་བའི་སྒོ་ནས་མཆོད་པ་བྱ་དགོས་ཏེ། རྡོ་རྗེ་སྙིང་པོ་རྒྱན་ལས། བློ་ལྡན་རྡོ་རྗེ་སློབ་མ་ཡིས། ། ཅི་སྟེ་བདེ་བ་ཀུན་འདོད་ན། ། དད་མོས་སེམས་ཀྱི་དབུལ་བར་བྱ། ། ཡིད་ལ་གང་བསམ་མ་ཕུལ་ལམ། །
ཁས་བླངས་དེ་ནི་མ་ཕུལ་ན། ། ཡི་དྭགས་དམྱལ་བ་རྣམ་གཉིས་སུ། ། ངེས་པར་སྐྱེ་སྟེ་བརླག་པར་འགྱུར། ། ཞེས་གསུངས་སོ། ། མི་ཟད་པ་ནི་གང་ཐོབ་ན་ནམ་མཁའ་ཇི་སྲིད་པ་ཟད་པ་མེད་པའི་གོ་འཕང་ཆོས་ཀྱི་སྐུའོ། ། དེ་ཉིད་འདོད་པའི་སློབ་མས་རང་ཉིད་ཀྱི་ཡིད་དུ་འོང་བའི་དངོས་པོ་ཅུང་ཟད་ནས་ཤིན་ཏུ་ཁྱད་པར་དུ་གྱུར་པའི་བར་གྱི་ཡོན་གང་དང་གང་ཡིན་པ་དེ་དང་དེ་རྣམས་ཉིད་ཀྱི་བླ་མ་ལ་དབུལ་བར་བྱ་ཞིང་། བླ་མས་ཀྱང་སློབ་མའི་སྲེད་པ་བཟློག་པའི་ཕྱིར་བླངས་བར་བྱ་སྟེ། སམྦུ་ཊི་ལས། གང་དང་གང་ཞིག་བསྡུས་པའི་རྫས། ། རེ་བ་མེད་པའི་སེམས་ཀྱི་ནི། །
དེ་དང་དེ་ཉིད་བླ་མར་དབུལ། ། བླ་མའང་སྙིང་རྗེ་ལྡན་པ་ཡིས། ། སློབ་མའི་ཞེན་པ་བཟློག་པའི་ཕྱིར། ། དེ་ལ་ཕན་པའི་བསམ་པས་གཟུང་། ། ཞེས་གསུངས་སོ། ། གཉིས་པ་ནི། དེ་བྱིན་སངས་རྒྱས་ཐམས་ཅད་ལ། ། རྟག་ཏུ་བྱིན་པ་ཉིད་དུ་འགྱུར། ། དེ་བྱིན་བསོད་ནམས་ཚོགས་ཡིན་ཏེ། ། ཚོགས་ལས་དངོས་གྲུབ་མཆོག་ཏུ་འགྱུར། །
ཞེས་གསུངས་ཏེ། དེ་ལྟར་བླ་མ་ལ་མཆོད་པ་བྱས་པའི་ཕན་ཡོན་ཇི་ལྟ་བུ་སྙམ་ན། བླ་མ་དེ་ལ་རྟག་ཏུ་བྱིན་པ་སྟེ་མཆོད་པས་ནི་སངས་རྒྱས་ཐམས་ཅད་ལ་རྟག་ཏུ་བྱིན་པ་དང་འདྲ་བའི་བསོད་ནམས་ཀྱི་ཚོགས་རང་ཉིད་ཀྱི་རྒྱུད་ལ་ཐོབ་པ་ཉིད་དུ་འགྱུར་ལ་དེ་ལྟར་ཡུལ་དམ་པ་བླ་མ་དེ་ལ་བྱིན་པ་ནི་བསོད་ནམས་ཀྱི་ཚོགས་རྣམས་ཀྱི་ནང་ནས་རབ་དང་མཆོག་ཏུ་གྱུར་པ་ཡིན་ཏེ། དེ་ལྟ་བུའི་ཚོགས་རྒྱ་ཆེན་པོ་བསགས་པ་ལས་དངོས་གྲུབ་ཀྱི་མཆོག་སངས་རྒྱས་མྱུར་དུ་ཐོབ་པར་འགྱུར་ཞེས་པ་སྟེ། རིམ་པ་ལྔ་པ་ལས། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པ་ཡང་དག་བརྩམས། ། དེ་མཉེས་པ་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། བླ་མེད་བྱེད་པ་སློབ་དཔོན་གྱིས། །
རྡོ་རྗེ་སེམས་དཔའ་མཆོད་བྱས་པས། ། དེ་ཡི་བསོད་ནམས་མ་བྱས་ཤིང་། ། དཀའ་ཐུབ་མ་བརྟེན་གང་ཞིག་ཡོད། ། ཅེས་གསུངས་པ་ཡིན་ནོ། ། གསུམ་པ་དེ་དག་གི་དོན་བསྡུས་ཏེ་བསྟན་པའི་སྒོ་ནས་ལྷ་དང་བླ་མ་ཐ་མི་དད་པར་བསྟན་པ་ནི། དེ་བས་བླ་མ་སྙིང་རྗེ་གཏོང་། ། ཚུལ་ཁྲིམས་བཟོད་པའི་ཡོན་ཏན་ལྡན། ། སློབ་དཔོན་དང་ནི་རྡོ་རྗེ་འཛིན། ། ཐ་དད་པར་ནི་མི་བརྟག་གོ ། ཞེས་གསུངས་ཏེ།
ཡུལ་བླ་མ་དམ་པ་དེ་ཉིད་ཚོགས་བསོག་པའི་ཞིང་དུ་སངས་རྒྱས་ཀུན་དང་འདྲ་བ་དེ་བས་ན་སློབ་མ་དམ་པ་ཐེག་ཆེན་གྱི་སྙིང་རྗེ་ཆེན་པོས་རྒྱུད་བརླན་ཞིང་ལུས་ལོངས་སྤྱོད་དགེ་རྩ་རྣམས་སེམས་ཅན་གྱི་དོན་དུ་ཆགས་མེད་དུ་བསྔོ་བའི་གཏོང་བ་དང་། ཁས་བླངས་པའི་དམ་ཚིག་དང་སྡོམ་པ་ཡོངས་སུ་དག་པའི་ཚུལ་ཁྲིམས་དང་སེམས་ཅན་གྱི་ལོག་བསྒྲུབ་དང་དཀའ་སྤྱད་ལ་མི་སྐྱོ་བའི་བཟོད་པ་སྟེ་ཡོན་ཏན་དེ་རྣམས་དང་ལྡན་པས་རྡོ་རྗེ་སློབ་དཔོན་དང་རྡོ་རྗེ་འཛིན་པ་སྟེ་སངས་རྒྱས་རྡོ་རྗེ་འཆང་གཉིས་ཐ་དད་དུ་མ་བརྟག་པར་དབྱེར་མེད་དུ་ལྟ་བར་བྱའོ། ། དེ་སྐད་དུ་ཡང་། དཔལ་གསང་བ་འདུས་པའི་རྩ་རྒྱུད་ལས། བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཀྱི་སྐུ་དང་གསུང་དང་ཐུགས་རྡོ་རྗེ་གསང་བ་འདུས་པས་མངོན་པར་དབང་བསྐུར་བའི་སློབ་དཔོན་ལ་དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་ཐམས་ཅད་ཀྱིས་ཇི་ལྟར་བལྟ་བར་བགྱི། རིགས་ཀྱི་བུ་དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་རྣམས་ཀྱིས་སེམས་རྡོ་རྗེ་བཞིན་དུ་ལྟ་བར་བགྱིའོ། ། དེ་ཅིའི་ཕྱིར་ཞེ་ན། སློབ་དཔོན་ནི་བྱང་ཆུབ་ཀྱི་སེམས་དང་མཉམ་ཞིང་རྣམ་པ་གཉིས་སུ་མེད་དོ། ། ཞེས་གསུངས། རྡོ་རྗེ་གུར་ལས།
གང་ཞིག་རྡོ་རྗེ་སེམས་དཔའ་ཞེས། ། དེ་ཉིད་སློབ་དཔོན་གཟུགས་སུ་འཛིན། ། སེམས་ཅན་ཕན་འདོགས་དམིགས་ནས་ནི། ། ཐ་མལ་པ་ཡི་གཟུགས་སུ་གནས། ། ཞེས་དང་། རྡོ་རྗེ་སྙིང་པོ་རྒྱན་ལས། རྟག་ཏུ་བླ་མ་ལ་གུས་པའི། ། སློབ་མས་བླ་མ་འདི་ལྟར་བལྟ། ། བླ་མ་སངས་རྒྱས་ཀུན་དང་མཉམ། ། དེ་ཉིད་རྟག་ཏུ་རྡོ་རྗེ་འཆང་། །
ཞེས་གསུངས། དེ་བཞིན་དུ། བ་ཚྭ་ཅན་ཆུ་ཀླུང་གི་མདོ་ལས། ལྔ་བརྒྱ་ཐ་མར་གྱུར་པ་ན། ། ང་ཉིད་སློབ་དཔོན་གཟུགས་སུ་གནས། ། ང་ཡིན་སྙམ་དུ་ཡིད་བྱོས་ལ། ། དེ་ཚེ་དེ་ལ་གུས་པ་བསྐྱེད། ། ཅེས་གསུངས། བླ་མ་ལ་སངས་རྒྱས་ཀྱི་རང་བཞིན་དུ་བལྟ་ཚུལ་ཡང་། རྡོ་རྗེ་ཕྲེང་བ་ལས།
རྡོ་རྗེ་སློབ་དཔོན་ལུས་འདི་ལ། ། རྒྱལ་བའི་སྐུ་ནི་རིམ་བཞིན་གནས། ། དེ་ཡི་གཟུགས་ཀྱི་ཕུང་པོ་ནི། ། བཅོམ་ལྡན་རྣམ་པར་སྣང་མཛད་དོ། ། ཞེས་སོགས་དང་། རྡོ་རྗེ་མཁའ་འགྲོ་ལས། སངས་རྒྱས་ཀུན་གྱི་རང་བཞིན་སྐུ། ། ཡན་ལག་བྱང་ཆུབ་སེམས་དཔའ་སྟེ། ། བ་སྤུ་རྣམས་ནི་དགྲ་བཅོམ་ཉིད། ། སྤྱི་གཙུག་རིགས་ལྔའི་སངས་རྒྱས་ཏེ། །
འཇིག་རྟེན་པ་ནི་ཞབས་ཀྱི་གདན། ། འོད་ཟེར་གནོད་སྦྱིན་གསང་བ་སོགས། ། དེ་ལྟར་ཡོན་ཏན་རང་བཞིན་ལུས། ། རྣལ་འབྱོར་ཅན་གྱིས་རྟག་ཏུ་བལྟ། ། རྒྱུ་མཚན་དེས་ན་དེང་སང་གི་དུས་སུ་སེམས་ཅན་ཐ་མལ་པ་རྣམས་ཀྱི་སངས་རྒྱས་དངོས་སུ་མཐོང་བའི་སྐལ་བ་མེད་པས་དེ་བཞིན་གཤེགས་པ་རྣམས་ཐ་མལ་པའི་རྡོ་རྗེ་སློབ་དཔོན་གྱི་ཚུལ་བཟུང་ནས་སེམས་ཅན་རྣམས་སྨིན་གྲོལ་གྱི་ལམ་ལ་འགོད་པར་མཛད་པ་ཡིན་ནོ། ། དེ་བས་ན་དུས་དང་རྣམ་པ་ཐམས་ཅད་དུ་བླ་མ་སངས་རྒྱས་སུ་བལྟ་ཞིང་སྐུ་གསུང་ཐུགས་ཀྱི་ཡོན་ཏན་སེམས་པའི་བློ་གོང་འཕེལ་དུ་བྱ་བ་དང་། ཆེད་དུ་བྱས་ནས་སྐྱོན་རྟོག་པའི་བློ་ལ་གཉེན་པོ་དྲག་ཏུ་བརྟེན་ཅིང་སྡོམ་སེམས་བྱ་བ་དང་། དེ་ལས་འདས་ན་དེ་མ་ཐག་ཏུ་བཤགས་སྡོམ་བྱེད་དོ། ། དེ་ལྟར་ཡོན་ཏན་གྱི་ངོས་ནས་བརྟགས་ནས་དད་པ་བྱས་ན་རང་ཉིད་ཀྱི་གནས་སྐབས་དང་མཐར་ཐུག་གི་དངོས་གྲུབ་ཐམས་ཅད་ཀྱི་རྒྱུ་བྱེད་ཅིང་སྐྱོན་ཕྲ་མོ་རེ་ཡོད་པའི་ངོས་ནས་བལྟས་ན་གདོན་མི་ཟ་བར་དངོས་གྲུབ་ཐམས་ཅད་ཉམས་པར་བྱེད་པ་ཡིན་ནོ། ། རྡོ་རྗེ་སྙིང་པོ་རྒྱན་ལས།
དེ་ཡི་ཡོན་ཏན་ཐམས་ཅད་གཟུང་། ། སྐྱོན་ཀུན་སེམས་ཀྱིས་ཀྱང་མི་བསམ། ། ཡོན་ཏན་བཟུང་ན་དངོས་གྲུབ་ཐོབ། ། སྐྱོན་གྱི་དངོས་གྲུབ་ཉམས་པར་བྱེད། ། ཅེས་གསུངས་སོ། ། ལྔ་པ་གནས་སྐབས་ཀྱི་བྱེ་བྲག་གི་བྱ་བ་དང་བྱ་བ་མ་ཡིན་པ་བརྟག་ཏེ་བླངས་དོར་བྱ་བ་ལ་གསུམ། འགོམ་པར་མི་བྱ་བའི་དམ་ཚིག་དང་འཐད་པ་དང་བཅས་པ་བསྟན་པ་དང་། བླ་མའི་བཀའ་ཉན་ཅིང་མི་ནུས་པ་ཚིག་གི་སྦྱངས་བའི་སྒོ་ནས་འདའ་བར་མི་བྱ་བའི་དམ་ཚིག་འཐད་པ་དང་བཅས་པ་བསྟན་པ་དང་། བྱ་བ་དང་བྱ་བ་མ་ཡིན་པའི་ཆ་བརྟགས་པ་སྟེ་བླང་དོར་བྱ་བའི་སྒོ་ནས་བླ་མ་མཉེས་པར་བྱ་བའོ། ། དང་པོ་ནི།
མཆོད་རྟེན་བཤིགས་འདྲའི་སྡིག་འཇིགས་པའི། ། གྲིབ་མའང་འགོམ་པར་མི་བྱ་ན། ། ལྷམ་དང་སྟན་དང་བཞོན་པ་སོགས། ། འགོམ་མི་བྱ་བ་སྨོས་ཅི་དགོས། ། ཅེས་གསུངས་ཏེ། བླ་མའི་སྐུའི་གྲིབ་མ་ལ་འགོམ་པ་སྟེ་རྐང་པ་ལ་སོགས་པས་བརྫིས་པ་མཆོད་རྟེན་བཤིགས་པ་དང་འདྲ་བའི་ཉེས་པ་འབྱུང་ལ། མཆོད་རྟེན་བཤིགས་པ་ནི་ཉེ་བའི་འཚམས་མེད་དུ་བཤད་པ་དེ་ལྟ་བུའི་སྡིག་པ་ཤིན་ཏུ་ཆེ་བ་དེ་ལ་རབ་ཏུ་འཇིགས་པས་གྲིབ་མ་ཙམ་ལ་ཡང་མི་འགོམ་ན་ལྷམ་དང་བཞུགས་སྟན་དང་ངེས་པ་ཅན་གྱི་རྟ་ལ་སོགས་པའི་བཞོན་པ་དང་སོགས་ཀྱི་སྒྲས་ན་བཟའ་ལྟ་བུ་སོགས་ལ་འགོམ་པར་མ་བྱ་བ་ལྟ་སྨོས་ཀྱང་ཅི་དགོས་ཞེས་པའོ། ། སྒྱུ་འཕྲུལ་དྲྭ་བ་ལས། དེ་ཡི་གྲིབ་མའང་མི་འགོམ་སྟེ། ། མཆོད་རྟེན་བཤིགས་དང་འདྲ་བར་གསུངས། །
ཞེས་འདི་གཉིས་སྡིག་པ་མཉམ་པར་གསུངས་ཤིང་། རྡོ་རྗེ་སྙིང་པོ་རྒྱན་དང་། རྡོ་རྗེ་མཁའ་འགྲོ་དང་། གདན་བཞི་ལས་དེ་ལྟར་བཤད་དོ། ། དེ་དག་གི་ཉེས་དམིགས་ནི། རྡོ་རྗེ་གུར་ལས། བླ་མའི་གདུགས་དང་གྲིབ་མ་དང་། ། བཅང་ལྷམ་སྟན་དང་སྔས་རྣམས་ལ། ། རྨོངས་ཆེན་འགའ་ཞིག་འགོམ་བྱེད་ན། ། དེ་ནི་མི་རྣམས་སྤུ་གྲིར་ལྷུང་། །
ཞེས་དང་། རྡོ་རྗེ་མཁའ་འགྲོ་ལས། སློབ་དཔོན་གྱི་ནི་མལ་སྟན་དང་། ། ལྷམ་དང་རྟ་དང་ན་བཟའ་སོགས། ། ཉེ་བའི་ལོངས་སྤྱོད་ཐམས་ཅད་དང་། ། གྲིབ་མའང་འགོམ་པ་མི་བྱ་ཞིང་། ། ཅོ་དྲི་བ་ནི་མི་བྱ་འོ། ། གལ་ཏེ་བྱས་ན་དུས་ཀུན་ཏུ། ། དེ་ནི་ཀུན་ཏུ་གཟིར་འགྱུར་ཞིང་། ། དོན་དམ་དཔལ་ལས་རིང་དུ་འགྱུར། །
ཞེས་གསུངས་སོ། ། གལ་ཏེ་ཡུལ་དུས་ཀྱི་དབང་གི་མི་འགོམ་དུ་མི་རུང་བ་བྱུང་ན་རྡོ་རྗེ་ཤུགས་ཀྱི་བཏེགས། འོག་ནས་འཛུལ་བར་བསམ་མོ། ། གཉིས་པ་ནི། བློ་གྲོས་ཆེན་པོས་དགའ་སེམས་ཀྱིས། ། བླ་མའི་བཀའ་ནི་འབད་དེ་མཉན། ། རིག་པ་ཡིས་ནི་མི་ནུས་ན། ། མི་ནུས་དེ་ཉིད་ཚིག་གི་སྦྱངས། ། བླ་མ་ལ་ནི་དངོས་གྲུབ་དང་། ། མཐོ་རིས་དང་ནི་བདེ་བ་ཐོབ། །
དེ་བས་འབད་པ་ཐམས་ཅད་ཀྱིས། ། བླ་མའི་བཀའ་ལས་འདའ་མི་བྱ། ། ཞེས་གསུངས་པའོ། ། དེ་ལ་བློ་གྲོས་ཆེན་པོ་སྟེ་ཤེས་རབ་དང་ལྡན་པའི་སློབ་མས་བླ་མའི་བཀའ་ཇི་ལྟར་བསྒོ་བ་དེ་ནི་མི་འདོད་བཞིན་དུ་མ་ཡིན་པར་རབ་ཏུ་དགའ་ཞིང་བཟུང་བའི་སེམས་ཀྱི་ཉན་བློ་བྱེད་ལོ་ཙམ་མ་ཡིན་པར་འབད་པ་ཆེན་པོས་སྒོ་གསུམ་རྩེ་གཅིག་ཏུ་དྲིལ་ཏེ་ཉན་ཅིང་བསྒྲུབ་པར་བྱའོ། ། འོ་ན་བླ་མས་བསྒོ་བ་ཐམས་ཅད་རྣམ་པ་ཅིག་ཏུ་བསྒྲུབ་དགོས་སམ་སྙམ་ན་མ་ཡིན་དམིགས་ཀྱི་བསལ་བ་ནི་བྱ་བ་དེ་རིགས་པ་དང་ལྡན་པའི་ཆ་ནས་བསྒྲུབ་པར་མི་ནུས་པ་ཡེ་མི་ཐེག་པ་ཁུར་བསྐུར་བ་དང་། སྡོམ་པ་གསུམ་གྱི་བསླབ་པ་དང་འགལ་བའི་ཆོས་ཀྱིས་མི་མཐུན་པའི་བྱ་བ་ལ་ནན་གྱི་བསྐུལ་བ་སོགས་བྱེད་ན་དེ་ལྟ་བུ་མི་ནུས་པའི་རྒྱུ་མཚན་ལེགས་པར་བརྡ་འཕྲོད་པའི་ཚིག་གིས་བཤད་སྦྱངས་བྱས་ནས་མ་བསྒྲུབ་ཀྱང་ཉེས་པ་མེད་དེ། འདུལ་བ་མདོ་ལས་ཀྱང་། ཆོས་མ་ཡིན་པར་སྨྲ་ན་བཟློག་པར་བྱའོ། ། ཞེས་གསུངས་ཤིང་། མདོ་སྡེ་དཀོན་མཆོག་སྤྲིན་ལས།
དགེ་བའི་ཆོས་ལ་དེ་དང་མཐུན་པར་སྤྱོད་ལ། མི་དགེ་བ་ལ་མི་མཐུན་པར་སྤྱོད་དོ། ། ཞེས་དང་། སློབ་དཔོན་འཇམ་དཔལ་གྲགས་པས། མི་དགེའི་ལས་སྦྱོར་ཚིག་དག་ལས། ། འདས་པར་གསོལ་ཏེ་བཏང་སྙོམས་བཞག ། ཅེས་དང་། ཆོས་རྗེ་ས་སྐྱ་པཎྜི་ཏ་ཆེན་པོས། བླ་མའི་མཚན་ཉིད་མི་ལྡན་ན། ། བླ་མ་ཡིན་ཡང་བཏང་སྙོམས་བཞག །
ཅེས་ཀྱང་གསུངས་པ་ཡིན་ནོ། ། འོན་ཀྱང་དེ་ལྟ་བུ་རྒྱུ་མཚན་དུ་བྱས་ནས་མ་དད་པ་དང་། སྐྱོན་བརྗོད་པ་སོགས་རྣམ་པ་ཐམས་ཅད་དུ་བྱར་མི་རུང་བ་ཡིན་ནོ། ། དེ་ལྟར་བསྒྲུབ་པར་མི་ནུས་པ་མ་གཏོགས་བླ་མའི་བཀའ་ཅི་དང་ཅི་གནང་བ་ཐམས་ཅད་ལས་འདའ་བར་མི་བྱ་ལ་འབད་པ་ཅི་ཡོད་ཐམས་ཅད་ཀྱིས་བསྒྲུབ་དགོས་ཏེ་བླ་མ་དེ་ལ་བརྟེན་ནས་རང་ཉིད་ཀྱི་མཐར་ཐུག་མཆོག་གི་དངོས་གྲུབ་དང་གནས་སྐབས་སུ་མཐོ་རིས་ལྷ་མིའི་རྟེན་དང་དེའི་བདེ་བ་ཕུན་སུམ་ཚོགས་པ་ཐམས་ཅད་ཐོབ་པར་འགྱུར་བའོ། ། བླ་མའི་བཀའ་ལས་འདས་པའི་ཉེས་པ་ནི། རྡོ་རྗེ་གུར་ལས། དེ་ཚེ་དབང་བསྐུར་མཆོག་ཐོབ་པའི། ། སློབ་མའང་བླ་མའི་བཀའ་འདས་ན། ། འཇིག་རྟེན་འདིར་ཡང་སྡུག་བསྔལ་བའི། ། འཇིག་རྟེན་ཕ་རོལ་དམྱལ་བར་འགྲོ། །
ཞེས་དང་། བླ་མ་ལས་དངོས་གྲུབ་འབྱུང་ཚུལ་ཡང་། གུར་ལས། འགྲོ་བའི་སྟོན་པ་སློབ་དཔོན་དེས། ། སངས་རྒྱས་ཀུན་གྱི་བསྟོད་བྱས་པས། ། བདག་ཅག་རྣམས་དང་ཕ་དང་མར། ། འདི་ལྟར་དེ་ནི་ཡིད་ལ་བསམ། ། དེ་ཅིའི་ཕྱིར་ཞེ་ན། དེ་བཞིན་གཤེགས་པ་རྣམས་ཀྱིས་གསུངས་པ། རྡོ་རྗེ་སེམས་དང་སངས་རྒྱས་དང་། །
རྡོ་རྗེ་ཆོས་དང་གཟི་བརྗིད་དང་། ། རྟ་ཡི་རྒྱལ་པོའི་དངོས་གྲུབ་ནི། ། གང་ཕྱིར་དེ་ནི་དཀའ་བ་མིན། ། མིག་སྨན་དང་ནི་རྐང་འགྱོགས་དང་། ། རལ་གྲི་དང་ནི་ས་འོག་འགྲུབ། ། རིལ་བུ་དང་ནི་མཁའ་སྤྱོད་ཉིད། ། མི་སྣང་བ་དང་བཅུད་ཀྱི་ལེན། ། གང་ཕྱིར་དེས་ནི་རྡོ་རྗེ་ཅན། ། མཉེས་པར་བྱས་པས་མྱུར་དུ་ཐོབ། ། དེ་ཕྱིར་སློབ་དཔོན་མདུན་བྱོན་ནས། །
དེ་བཞིན་གཤེགས་རྣམས་ཕྱག་འཚལ་ལོ། ། ཞེས་སོ། ། གསུམ་པ་བྱ་བ་དང་བྱ་བ་མ་ཡིན་པའི་ཆ་བརྟགས་ཏེ་བླང་དོར་བྱ་བའི་སྒོ་ནས་བླ་མ་མཉེས་པར་བྱས་པ་ལ་གསུམ་སྟེ། བླ་མའི་འཁོར་དང་ལོངས་སྤྱོད་ལ་ཡང་བར་འཛིན་པའི་སྒོ་ནས་མཉེས་པར་བྱ་བ་དང་། སྤྱོད་ལམ་གྱི་སྒོ་ནས་མཉེས་པར་བྱ་བ། བཀའ་བཞིན་དུ་བསྒྲུབ་པར་བྱ་བའི་སྒོ་ནས་མཉེས་པར་བྱ་བའོ། ། དང་པོ་ནི། བླ་མའི་རྫས་ནི་སྲོག་ཇི་བཞིན། ། དེ་ཡི་སྡུག་པའང་བླ་མ་བཞིན། ། དེ་ཡི་འཁོར་ནི་གཉེན་བཞིན་དུ། །
མཉམ་པར་གཞག་པས་རྟག་ཏུ་བསམ། ། ཞེས་གསུངས་ཏེ། རང་ཉིད་ལ་སྲོག་ལས་གཅེས་པ་མེད་པས་དེ་ཇི་ལྟ་བ་བཞིན་དུའང་བླ་མའི་རྫས་ཀྱི་དངོས་པོ་རྣམས་ལ་རང་ཉིད་ཀྱི་མ་ཡིན་པ་རྒྱུ་མཚན་དུ་བྱས་ནས་ཇི་མི་མཉམ་པར་མི་གཞག་པར་ཤིན་ཏུ་གཅེས་པར་བྱའོ། ། བླ་མ་ཁོ་ན་ལ་གུས་པར་བྱ་བར་མ་ཟད་དེ་ཡི་སྡུག་པ་བུ་དང་ཕྱག་རྒྱ་མ་ལ་སོགས་པ་ལའང་དེ་བཞིན་དུ་གུས་པར་བྱ་ཞིང་། བླ་མའི་འཁོར་ཉེ་བར་གནས་པ་རྣམས་ལ་ནི་རང་གི་ཡིད་ལ་བཅགས་པའི་གཉེན་བཞིན་དུ་རབ་ཏུ་བརྩེ་བས་སེམས་རྩེ་གཅིག་ཏུ་མཉམ་པར་གཞག་པས་ལན་ཅིག་ཙམ་མ་ཡིན་པར་དུས་རྟག་ཏུ་བསམ་པར་བྱའོ། ། གཉིས་པ་སྤྱོད་ལམ་གྱི་སྒོ་ནས་མཉེས་པར་བྱ་བ་ལ། སྤྱོད་ལམ་གྱི་བསྙེན་བཀུར་སྤྱིར་བསྟན་པ་དང་། ལུས་ངག་གི་བསྙེན་བཀུར་བྱེ་བྲག་ཏུ་བཤད་པ་དང་། སེམས་ཀྱི་ཀུན་སློང་རྣམ་པར་དག་པའི་སྒོ་ནས་མཉེས་པར་བྱ་བ་དང་གསུམ་ལས། དང་པོ་ལ་བཞི་སྟེ།
མལ་སྟན་དུ་འདུག་པ་སྤངས་པ་སོགས་ཀྱི་སྒོ་ནས་མཉེས་པར་བྱ་བ་དང་། ཡན་ལག་མཉེ་བ་དང་གླུ་གར་སོགས་སྤངས་པའི་མཉེས་པར་བྱ་བ་དང་། བཏུད་པ་དང་སྟན་ལས་ལྡང་བ་སོགས་ཀྱི་སྒོ་ནས་མཉེས་པར་བྱ་བ་དང་། སློབ་དཔོན་གྱི་མདུན་དུ་ལུས་གཅུ་བ་སོགས་སྤངས་པའི་སྒོ་ནས་མཉེས་པར་བྱ་བའོ། ། དང་པོ་ནི། མལ་སྟན་འདུག་དང་སྔོན་འགྲོ་དང་། ། གཙུག་ཏོར་དག་དང་བཅས་པ་དང་། ། སྟན་ལ་རྐང་འཇོག་སྐེད་པར་ནི། ། ལག་བཞག་མཉེ་བར་མི་བྱ་འོ། ། བླ་མ་དག་ནི་ལང་པ་ན། །
ཉལ་དང་འདུག་པར་མི་བྱ་འོ། ། རྟག་ཏུ་དེ་ཡི་བྱ་བ་ལ། ། ལྡང་མཁས་ཕུན་སུམ་ཚོགས་པར་བྱ། ། མཆིལ་མ་ལ་སོགས་འདོར་བ་དང་། ། སྟན་ལ་རྐང་པ་རྐྱོང་བ་དང་། ། འཆད་དང་རྩོད་པར་སྨྲ་བ་དག ། བླ་མའི་མདུན་དུ་མི་བྱ་འོ། ། ཞེས་པ་སྟེ། བླ་མ་དམ་པ་དེའི་མདུན་དུ་མི་རིགས་པའི་སྤྱོད་ལམ་འདི་དག་མི་བྱ་སྟེ་སྤངས་བར་བྱའོ། ། གང་མི་བྱ་ན་མལ་སྟན་ནས་རྩོད་པར་སྨྲ་བའི་བར་འདི་དག་གོ །
དེ་ལ་སྟན་ཙམ་མ་ཡིན་པའི་མལ་སྟན་མཐོན་པོ་ལ་འདུག་པ་དང་སྔོན་ཏེ་མདུན་དུ་ཐོག་མར་འགྲོ་བ་དང་གཙུག་ཏོར་དག་དང་བཅས་པ་ནི་ཐོར་གཙུག་བཅིངས་བ་སྟེ་ཞར་ལ་ཞྭ་གྱོན་པ་དང་། བླ་མ་ས་བརྗེན་ལ་བཞུགས་པའི་ཚེ་རང་ཉིད་སྟན་ལ་རྐང་པ་སྔ་བར་འཇོག་པ་དང་སྐེད་པར་ལག་པ་གཉིས་བཞག་ནས་གྲུ་མོ་བརྐྱངས་ཏེ་སྐྱོད་པ་ལ་མཉེ་བར་མི་བྱའོ། ། བླ་མ་དག་ནི་ལང་པའི་ཚེ་ན་རང་ཉིད་ཉལ་བ་དང་འདུག་པ་དང་བླ་མ་བཞུགས་པའི་ཚེ་ཉལ་བར་མི་བྱའོ། ། དུས་རྟག་ཏུ་བླ་མ་དེའི་བསྙེན་བཀུར་གྱི་བྱ་བ་གང་དང་གང་ཡིན་པ་ལ་ལྡང་མཁས་ཏེ་ལྡང་བ་ཡངས་བ་རང་ཇི་ལྟར་བཞེད་པ་བཞིན་དུ་ཕུན་སུམ་ཚོགས་པར་བསྒྲུབ་པར་བྱའོ། ། མཆིལ་མ་དང་སྣབས་དང་ལུད་པ་འདོར་བ་དང་སྟན་ལ་འདུག་པའི་ཚེ་རྐང་པ་རྐྱོང་བ་དང་ཕན་ཚུན་དུ་ཆམ་ཆམ་པོར་འཆག་པ་དང་རྩོད་པར་སྨྲ་བ་སྟེ་ཤགས་འགྱེད་པ་རྣམས་བླ་མའི་དྲུང་དུ་མི་བྱའོ། ། གཉིས་པ་ནི། ཡན་ལག་མཉེ་དང་གར་དག་དང་། ། གླུ་དང་རོལ་མོ་མི་བྱ་ཞིང་། ། གཏམ་གྱི་སྦྱོར་བ་མང་པོ་དག ། ཐོས་པས་ཉེ་འཁོར་དུ་མི་བྱ། །
ཞེས་པ་སྟེ། ཡན་ལག་ལག་པ་ལ་སོགས་པ་མཉེད་པ་དང་ཚོགས་འཁོར་གྱི་དུས་སོགས་དགོས་པ་ཁྱད་པར་ཅན་མེད་པར་གླུ་ལེན་པ་དང་། གློ་བུར་དུ་རོལ་མོ་སྒྲོག་པ་དང་དམག་དང་ཚོང་དང་ཞིང་ལས་ལ་སོགས་པའི་གཏམ་གྱི་སྦྱོར་བ་རབ་ཏུ་མང་པོ་རྣམས་བླ་མས་ཐོས་པའི་ཉེ་འཁོར་དུ་མི་བྱའོ། ། འདི་དག་ཀྱང་རྡོ་རྗེ་སྙིང་པོ་རྒྱན་ལས། བྲོ་བརྡུངས་བ་དང་སྐམ་ཚིག་དག ། ཐོས་པའི་ཡུལ་ནས་མི་བྱ་འོ། ། ཞེས་དང་། མདུན་འགྲོ་བ་དང་རྐང་པ་བརྐྱངས། ། ཡང་དག་ཉིད་དུ་མི་བྱ་འོ། ། ཞེས་དང་།
མགོ་ཐོད་བཅིངས་དང་མཚོན་དབྱུག་པ། ། བླ་མའི་དྲུང་དུ་མི་བྱ་འོ། ། ཞེས་པ་རྣམས་ཀྱིས་བསྟན་པ་ཡིན་ནོ། ། གསུམ་པ་ནི། བཏུད་དེ་སྟན་ལས་ལྡང་བ་དང་། ། གུས་པ་ཡི་ནི་འདུག་པར་བྱ། ། མཚན་ཆུ་འཇིགས་བཅས་ལམ་དང་ནི། ། བསྒོ་བ་ཐོབ་ན་སྔོན་འགྲོ་བྱ། ། ཞེས་པ་སྟེ། བླ་མ་སྟན་ལས་བཞེངས་པ་ན་རང་ཉིད་ཀྱང་བཏུད་དེ་འདུས་པའི་ཚུལ་གྱི་སྟན་ལས་ལྡང་བ་དང་།
དེ་བཞིན་དུ་བླ་མའི་དྲུང་དུ་སྟན་ལ་བསྡོད་པའི་ཚེ་ཡང་གྱ་ཚོམ་དུ་མི་བསྡོད་པར་གུས་པ་ཡིས་ནི་འདུག་པར་བྱའོ། ། གོང་དུ་བླ་མའི་སྔོན་དུ་མི་འགྲོ་བར་བཤད་ཀྱང་དམིགས་ཀྱི་བསལ་བར་ནི། མཚན་མོ་མུན་ནག་འཐིབ་པའི་ཚེ་ཆུ་དང་ཅོང་རོང་དང་ཆོམ་རྐུན་ལ་སོགས་པའི་འཇིགས་པ་དང་བཅས་པའི་ལམ་དུ་ནི་སྔོན་དུ་སོང་ཞིག་ཅེས་པའི་བསྒོ་བ་ཐོབ་ནས་མདུན་དུ་འགྲོ་བར་བྱའོ། ། དེ་སྐད་དུ་ཡང་རྡོ་རྗེ་སྙིང་པོ་རྒྱན་ལས། མཚན་མོ་དང་ནི་ཆུ་བརྒལ་དང་། ། ཅོང་རོང་དག་ཏུ་གནས་གྱུར་ན། ། བཀའ་ལུང་གཉེར་དུ་འགུམ་པའི་ཕྱིར། ། མདུན་དུ་འགྲོ་བ་ཉེས་མི་འགྱུར། ། ཞེས་གསུངས་སོ། ། བཞི་པ་ནི།
སློབ་དཔོན་གྱི་ནི་མཐོང་མདུན་དུ། ། བློ་དང་ལྡན་པས་ལུས་གཅུ་དང་། ། ཀ་བ་ལ་སོགས་བརྟེན་མི་བྱ། ། སོར་མོའི་ཚིགས་ནི་བགྲང་མི་བྱ། ། ཞེས་གསུངས་ཏེ། སློབ་དཔོན་དེ་ཉིད་ཀྱིས་མཐོང་བའི་མདུན་དུ་ནི་བློ་དང་ལྡན་པའི་སློབ་མས་ལུས་ཕན་ཚུན་དུ་གཅུ་བ་དང་། ཀ་བ་དང་རྩིག་པ་ལ་སོགས་པ་ལ་རྒྱབ་བརྟེན་པར་མི་བྱ་ཞིང་། སོར་མོའི་ཚིགས་ཉེད་ཅིང་བགྲངས་བར་མི་བྱའོ། ། གཉིས་པ་ལུས་ངག་གི་བསྙེན་བཀུར་བའི་བྱེ་བྲག་བསྟན་པ་ལ་གཉིས་ལས། དང་པོ་ལུས་ཇི་ལྟར་བྱ་བ་ནི།
རྐང་བཀྲུ་བ་དང་ལུས་བཀྲུ་དང་། ། དྲིལ་དང་མཉེ་བ་ལ་སོགས་ལ། ། ཕྱག་ནི་སྔོན་དུ་འགྲོ་བར་བྱ། ། དེ་བཞིན་མཐར་ནི་ཅི་བདེར་བྱ། ། ཞེས་གསུངས་པས། བླ་མའི་ཞབས་ཏེ་རྐང་པ་བཀྲུ་བ་དང་སྐུ་ལུས་རིལ་པོ་ཆུས་བཀྲུ་བ་དང་སྐུ་ལ་སྲན་ཕྱེ་ལ་སོགས་པས་དྲིལ་ཕྱིས་བྱེད་པ་དང་འབྲུ་མར་གྱི་སྐུ་མཉེ་བ་ལ་སོགས་བྱེད་པ་ལ། ཕྱག་འཚལ་བ་སྔོན་དུ་འགྲོ་བར་བྱ་ཞིང་དེ་བཞིན་དུ་བྱ་བ་དེ་ཟིན་པའི་མཐར་ཡང་ཕྱག་བྱས་ཏེ་དེ་ནས་རང་གི་བྱ་བ་ལ་ཅི་བདེར་འཇུག་པར་བྱའོ། ། གཉིས་པ་ངག་གི་བསྙེན་བཀུར་བ་ནི། དེ་ཡི་མཚན་སྨོས་བརྗོད་ནས་ནི། ། མིང་མཐར་ཞལ་སྔ་ལྡན་པར་བྱ། །
གཞན་དག་གུས་པར་བྱ་བའི་ཕྱིར། ། ཁྱད་པར་གྱི་ནི་ཚིག་དག་བརྗོད། ། ཅེས་པ་སྟེ། བླ་མ་དེའི་མཚན་ནས་སྨོས་ཏེ་བརྗོད་དགོས་པ་བྱུང་ན་ནི་མིང་གང་ཡིན་པ་དེའི་མཐར་ཞལ་སྔ་ནས་ཞེས་པ་ལྡན་པར་བྱས་ཏེ་བརྗོད་པར་བྱའོ། ། དེ་ཙམ་དུ་མ་ཟད་སྐྱེ་བོ་གཞན་དག་རབ་ཏུ་གུས་པར་བྱ་བའི་ཕྱིར་རྗེ་བཙུན་ཀུན་མཁྱེན་དང་རྡོ་རྗེ་འཆང་ཆེན་པོ་ལ་སོགས་པ་ཁྱད་པར་ཅན་གྱི་བསྔགས་པར་འོས་པའི་ཚིག་དག་ཀྱང་བརྗོད་པར་བྱ་སྟེ། དཔེར་ན་རྗེ་བཙུན་རྡོ་རྗེ་འཆང་ཆེན་པོ་འདི་ཞེས་བྱ་བའི་ཞལ་སྔ་ནས་ཞེས་བརྗོད་པ་ལྟ་བུའོ། ། གསུམ་པ་ང་རྒྱལ་སྤངས་བའི་སྒོ་ནས་མཉེས་པར་བྱ་བ་ལ་གསུམ་ལས། དང་པོ་བསྒོ་བ་མཉན་པ་ལ་ང་རྒྱལ་སྤངས་ཏེ་མཉེས་པར་བྱ་བ་ནི། བླ་མ་ལ་ནི་བཀའ་སྩོལ་ཞུ། ། བཀའ་བཞིན་བགྱིད་ཅེས་བརྗོད་བྱས་ལ། །
ཐལ་མོ་སྦྱར་ཞིང་མ་ཡེངས་པར། ། བླ་མའི་བསྒོ་བ་མཉན་པར་བྱ། ། དགོད་དང་ལུད་པ་ལ་སོགས་ལ། ། ལག་པས་ཁ་ནི་དགབ་པར་བྱ། ། བྱ་བ་ཟིན་ནས་འཇམ་པ་ཡི། ། ཚིག་དག་གིས་ནི་བདས་པར་བྱ། ། ཞེས་གསུངས་ཏེ། ཐོག་མར་བླ་མ་ལ་ནི་བདག་གི་བྱ་བ་གང་དང་གང་བགྱིད་དགོས་པ་བཀའ་སྩོལ་བར་ཞུ་ཞུས་ལ་འདི་དང་འདི་བགྱིས་ཞེས་གསུངས་པ་ན་བཀའ་བཞིན་ཅི་ནས་ཀྱང་བགྱིད་དོ་ཞེས་རབ་ཏུ་སྤྲོ་བ་དང་བཅས་པས་བརྗོད་པར་བྱའོ། ། དེ་ལྟར་བླ་མས་བཀའ་བསྒོ་བ་ན་ཐལ་མོ་སྦྱར་ཞིང་ཡིད་མ་ཡེངས་པ་བསྒྲིམ་ནས་མཉན་པར་བྱ་ཞིང་དེའི་ཚེ་སྐབས་གཞན་དག་ཏུའང་བླ་མའི་དྲུང་དུ་དགོད་པ་དང་ལུད་པ་ལུ་བ་གཡལ་བ་ལ་སོགས་པ་ལ་མི་མཛེས་པ་སྤངས་བའི་ཕྱིར་ལག་པས་ཁ་དགབ་ལ་མ་མངོན་པར་བྱའོ། ། གང་བསྒོ་བའི་བྱ་བ་དེ་བསྒྲུབ་ཟིན་ནས་ཡུས་པ་ལྟ་བུ་མ་ཡིན་པ་ཤིན་ཏུ་འཇམ་པའི་ཚིག་དག་གིས་འདི་ལྟར་བགྱིས་ལགས་ཞེས་བདས་པ་སྟེ་གོའམ་བརྡའ་འཕྲོད་པར་བྱའོ། །
དེ་ཡང་རྡོ་རྗེ་སྙིང་པོ་རྒྱན་ལས། དེ་བས་བླ་མའི་ཞབས་དྲུང་དུ། ། བག་མ་བཞིན་དུ་ངོ་ཚ་བསྲུང་། ། གློ་དང་དགོད་པ་ལུད་པ་སོགས། ། ཁ་ལ་ལག་པས་བཀབ་ནས་སུ། ། ཤིན་ཏུ་འཇམ་པར་སྨྲ་བར་བྱ། ། ཞེས་དང་། ལས་ནི་གང་དང་གང་བྱེད་པའམ། ། མཉམ་པ་ལ་སོགས་འདོད་དེ་ལ། ། གཟུང་ཕྱིར་ཐལ་མོ་མ་བཤིགས་པར། །
གནས་ནས་ལང་ནས་མཐོང་ཡུལ་དུ། ། རྒྱབ་ཀྱི་ཕྱོགས་པར་མི་བྱ་སྟེ། ། ཞེས་གསུངས་སོ། ། གཉིས་པ་ཆོས་ཉན་པ་ལ་ང་རྒྱལ་སྤངས་པའི་སྤྱོད་ལམ་གྱི་སྒོ་ནས་མཉེས་པར་བྱ་བ་ནི། མདུན་དུ་དུལ་བར་འདུག་པ་དང་། ། གོས་སོགས་ཚུལ་ནི་བསྡམས་པ་དང་། ། པུས་བཙུགས་ཐལ་མོ་སྦྱར་བ་ཡིས། ། ཉན་སོགས་འདོད་པས་གསོལ་གསུམ་གདབ། ། ཅེས་གསུངས་ཏེ། བླ་མའི་མདུན་དུ་ང་རྒྱལ་སྤངས་ཏེ་དུལ་བར་འདུག་པ་དང་།
བླ་གོས་ལ་སོགས་པའི་གོས་རྣམས་ཟླུམ་པོར་བསྒོ་བ་ལ་སོགས་པའི་ཚུལ་བཞིན་དུ་བསྣམས་ཏེ་བག་ཡོད་པར་བྱས་པ་དང་། པུས་མོ་ས་ལ་བཙུགས་ཤིང་ཐལ་མོ་སྦྱར་བའི་སྒོ་ནས་གསོལ་བ་ལན་གསུམ་གདབ་པར་བྱའོ། ། གང་ལ་ཉན་ན་ཉན་སོགས་ལྷོད་པས་སོ། ། དེ་ལ་ཉན་པ་ནི་ཆོས་ཀྱི་མཚན་ཉིད་གཏན་ལ་འབེབས་པ་ཙམ་གྱི་ཕྱིར་དུ་ཡིན་ལ། སོགས་ཁོང་ནས་དབང་དང་སྡོམ་པ་ཞུ་བར་འདོད་པའང་བཟུང་ངོ་། ། གསུམ་པ་ནི་བསྙེན་བཀུར་ཐམས་ཅད་ལ་མདོར་བསྡུས་ཏེ་ང་རྒྱལ་སྤངས་བ་ནི། བསྙེན་བཀུར་སྤྱོད་པ་ཐམས་ཅད་ལ། ། ཡིད་ནི་ང་རྒྱལ་མེད་པར་བྱ། ། ངོ་ཚས་འཇིགས་ཤིང་བསྡམས་པ་ཡིས། ། བག་མ་གསར་པའི་ཚུལ་གནས་བྱ། །
སྒེག་པ་ལ་སོགས་བྱ་བ་ཀུན། ། སྟོན་པའི་མདུན་དུ་སྤངས་བར་བྱ། ། གཞན་ཡང་དེ་འདྲའི་བྱ་བ་ནི། ། རང་གི་བརྟག་ལ་དོར་བར་བྱ། ། ཞེས་གསུངས་ཏེ། གོང་དུ་བཤད་པ་རྣམས་ཀྱི་མཚོན་ནས་བླ་མ་ལ་བསྙེན་བཀུར་བྱ་བའི་ལུས་ངག་གི་ཀུན་ཏུ་སྤྱོད་པ་ཐམས་ཅད་ལ་ཡིད་ཀྱིས་ནི་བདག་གིས་འདི་ལྟ་བུ་བསྒྲུབས་པས་བླ་མ་འདི་ལ་ཁོ་བོ་དྲིན་ཆེའོ་སྙམ་པའི་ང་རྒྱལ་གཏན་ནས་མེད་པར་བྱ་དགོས་ཏེ་ཡུལ་དམ་པ་ལ་ང་རྒྱལ་བསྒོམ་པ་ནི་སྡིག་པ་ཤིན་ཏུ་ལྕི་བར་བཤད་པའི་ཕྱིར་རོ། ། དེ་བས་ན་བླ་མའི་མདུན་དུ་བག་མེད་པའི་སྤྱོད་པ་བྱ་བ་ལ་འཛེམས་པའི་ངོ་ཚ་ཤེས་པ་དང་། བླ་མ་ལ་མིག་ཆེ་བ་ལྟ་བུ་མ་ཡིན་པར་འཇིགས་ཤིང་གུས་པའི་སྒོ་ནས་རང་གི་སྒོ་གསུམ་གྱི་ཀུན་སྤྱོད་རྣམས་རབ་ཏུ་བསྡམས་པ་ཡི་བག་མ་གསར་པ་བཞིན་དུ་ཚུལ་དང་མཐུན་པའི་སྤྱོད་པས་གནས་པར་བྱའོ། ། དེ་བཞིན་དུ་སྒེག་པ་དང་འགྱིང་བ་ལ་སོགས་མི་རིགས་པའི་བྱ་བ་ཀུན་རང་ཉིད་ལ་ཆོས་སྟོན་པའི་བླ་མའི་མདུན་དུ་སྤངས་བར་བྱ་ཞིང་། དེ་ལས་གཞན་ཡང་དེ་འདྲ་བའི་བྱ་བ་འདི་ལྟ་བུ་མི་རུང་ངམ་སྙམ་དུ་ཐེ་ཚོམ་ཟ་བ་ཐམས་ཅད་ནི་རང་གི་བློས་ལེགས་པར་བརྟགས་ལ་མི་རུང་བ་གང་ཡིན་པ་དེ་རྣམས་སྤངས་ཏེ་དོར་བར་བྱའོ། །
གསུམ་པ་བཀའ་བཞིན་དུ་བྱ་བའི་སྒོ་ནས་བླ་མ་མཉེས་པར་བྱས་ལ། དང་པོ་གཞན་དོན་བྱེད་པའི་ཚེ་བཀའི་གནང་བ་ཞུ་བ་ནི། རབ་གནས་དཀྱིལ་འཁོར་སྦྱིན་སྲེག་དང་། ། སློབ་མ་བསྡུད་དང་འཆད་པ་རྣམས། ། ཡུལ་དེར་བླ་མ་གནས་པ་ན། ། རྗེས་མ་གནང་བར་མི་བྱ་འོ། ། ཞེས་པ་སྟེ། བདེ་བར་གཤེགས་པའི་སྐུ་གཟུགས་ཀྱི་རྟེན་སོགས་ལ་རབ་གནས་བྱེད་པ་དང་། རྡུལ་ཚོན་ལ་སོགས་པའི་དཀྱིལ་འཁོར་བསྒྲུབ་སྟེ་གཞན་ལ་དབང་བསྐུར་བ་དང་། ཞི་བ་ལ་སོགས་པའི་སྦྱིན་སྲེག་བྱེད་པ་དང་།
མདོར་ན་སློབ་མ་བསྡུད་པ་དང་ཆོས་འཆད་པ་རྣམས་ལ་ཡུལ་དེར་རང་གི་བླ་མ་གནས་པ་སྟེ་བཞུགས་པ་ན་ཐུགས་དང་རྗེས་སུ་མཐུན་པར་གནང་བ་ཞུས་བླ་མས་གནང་ན་བྱའི། མ་གནང་བར་མི་བྱའོ། ། ཡུལ་དེར་བླ་མ་མི་བཞུགས་ན་ནི་གནང་བ་ཞུ་མི་དགོས་སོ། ། གཉིས་པ་དེ་ལས་བྱུང་བའི་རྙེད་པ་འབུལ་བ་ནི། སྤྱན་དབྱེ་ལ་སོགས་ཅི་ཐོབ་པ། ། དེ་ཀུན་བླ་མ་དག་ལ་འབུལ། ། དེ་ཡིས་བསྟབ་པ་བླངས་ནས་ནི། ། གཞན་དག་ལ་ནི་ཅི་བདེར་བྱ། ། ཞེས་པ་སྟེ། སྤྱན་དབྱེ་བ་ནི་རབ་གནས་ཀྱི་མིང་གི་རྣམ་གྲངས་ཡིན་ལ།
སོགས་ཁོང་ནས་དབང་བསྐུར་བ་ལ་སོགས་པ་བྱས་པ་ལས་བྱུང་བའི་ཡོན་ཅི་དང་ཅི་ཐོབ་པ་དེ་ཀུན་བླ་མ་གང་ཡིན་པ་དེ་ལ་དབུལ་ལོ། ། བླ་མ་དེ་ཡིས་ཀྱང་སློབ་མས་བསྟབ་པ་སྟེ་ཕུལ་བ་དེའི་ནང་ནས་ཅི་རིགས་པ་ཅིག་བླངས་ནས་ནི་ལྷག་མ་གཞན་དག་ལ་ནི་སློབ་མ་རང་གི་ཅི་བདེ་བར་ལོངས་སྤྱད་པར་བྱའོ། ། གསུམ་པ་བླ་མའི་མདུན་དུ་གཞན་གྱི་བསྙེན་བཀུར་དང་དུ་མི་ལེན་པ་ནི། བླ་མའི་སློབ་མ་སློབ་མར་མིན། ། སློབ་མའང་བླ་མའི་མདུན་དུ་མིན། ། བསྙེན་བཀུར་དག་དང་ལྡང་བ་དང་། ། ཕྱག་སོགས་བྱེད་པ་ལྡོག་པར་བྱ། ། ཞེས་གསུངས་ཏེ། བླ་མའི་སློབ་མ་རང་ཉིད་ཀྱི་སློབ་མར་བྱ་བ་མིན་ལ་རང་ཉིད་ཀྱི་སློབ་མ་ཡིན་ནའང་བླ་མའི་མདུན་དུ་ཆོས་བསྟན་པར་བྱ་བ་མིན་ནོ། ། བླ་མའི་སློབ་མ་རང་གི་སློབ་མ་མི་བྱ་བའི་རྒྱུ་མཚན་ཡང་དེས་རང་ལ་བསྙེན་བཀུར་ཆེར་བྱེད་ཅིང་བླ་མ་ལ་བསྙེན་བཀུར་ཆུང་དུ་འགྲོ་ན་མི་བྱ་བ་ཡིན་ནོ། །
དེས་མཚོན་ནས་རང་གི་སློབ་མས་བླ་མའི་མདུན་དུ་རང་ཉིད་ལ་གོས་གཡོག་པ་སོགས་ཀྱི་བསྙེན་བཀུར་བ་དག་དང་སྟན་ལ་ལྡང་བ་དང་ཕྱག་ལ་སོགས་པ་བྱེད་པར་སྣང་བ་དེ་ལྟར་མ་བྱེད་ཅེས་ལྡོག་པར་བྱའོ། ། བཞི་པ་བྱེ་བྲག་ཏུ་དངོས་པོ་འབུལ་གནང་གི་ཚེ་སྤྱོད་ལམ་ཇི་ལྟར་བྱ་བ་ནི། སློབ་དཔོན་ལ་ནི་གང་དབུལ་དང་། ། བླ་མས་ཀྱང་ནི་གང་བསྩལ་བ། ། དེ་ལ་བཏུད་དེ་ལག་གཉིས་ཀྱི། ། བློ་དང་ལྡན་པས་བླང་བར་བྱ། ། ཞེས་པ་སྟེ། སློབ་དཔོན་ལ་ནི་རང་ཉིད་ཀྱི་ཡར་དངོས་པོ་གང་ཕུལ་བ་དང་དེར་མ་ཟད་བླ་མས་ཀྱང་ནི་རང་ལ་གང་བསྩལ་བ་དེ་དང་དེ་ནི་བློ་གྲོས་དང་ལྡན་པའི་སློབ་མས་བྱ་བ་དེ་ལ་རབ་ཏུ་གུས་པའི་ཚུལ་གྱི་བཏུད་དེ་ལག་པ་གཉིས་ཀྱིས་འབུལ་བ་དང་བླང་བར་བྱའོ། ། ཁ་སྦྱོར་ལས། གང་ཞིག་བྱིན་པ་དེ་དང་ནི། །
ཕྱག་བྱས་ནས་ནི་བླངས་བར་བྱ། ། ཞེས་བྱིན་པ་དེའང་ཕྱག་བྱེད་པར་གསུངས་སོ།། །། སྤྱི་དོན་དྲུག་པ་གཞན་ངན་སྤྱོད་ལ་གནས་པ་ལྡོག་པ་ནི། དྲན་པ་བརྗེད་མེད་གྱུར་པ་ན། ། རང་གི་ཀུན་སྤྱོད་ལ་བརྩོན་པས། ། སྤུན་གྱི་རང་སྤྱོད་འདས་པ་ན། ། དགའ་བས་ཕན་ཚུན་ལྡོག་པར་བྱ། ། ཞེས་པ་སྟེ། དེ་ལྟར་རང་གི་བླ་མ་དམ་པ་དེ་དུས་རྟག་ཏུ་དྲན་པས་ཉིན་མོ་སྤྱི་བོའི་གཙུག་དང་མཚན་མོ་སྙིང་གི་དབུས་སུ་བསམས་ཏེ་བུ་གཅིག་པའི་མ་བཞིན་དུ་ཡིད་ལ་བརྗེད་པར་གྱུར་པའི་སྐབས་མེད་པར་བྱ་བ་དང་། བླ་མ་དེ་བསྟེན་ཚུལ་གྱིས་རང་གི་ཀུན་སྤྱོད་ཕྲ་ཞིང་ཕྲ་བ་རྣམས་ལའང་མགོ་ལ་མེ་ཤོར་བ་ལྟ་བུའི་བརྩོན་པ་དྲག་པོས་འཕྲལ་དུ་ལག་ལེན་ལ་ཁེལ་བར་བྱའོ། །
དེར་མ་ཟད་རྡོ་རྗེ་སྤུན་དུ་གྱུར་པ་རྣམས་ཀྱིས་རང་གི་བླ་མ་བསྟེན་ཚུལ་གྱི་ཀུན་སྤྱོད་མི་ཤེས་པའམ་ཤེས་ཀྱང་བག་མེད་པ་དང་མ་དད་པ་ལ་སོགས་པའི་ཀུན་ནས་བླངས་ཏེ་བཅས་མཚམས་ལས་འདས་པ་རྣམས་ལ་སྙིང་བརྩེ་བས་འདི་ལྟ་བུ་མ་བྱེད་ཅེས་ལྡོག་པར་བྱས་ཏེ་ཕན་ཚུན་གཅིག་ལ་གཅིག་ཆོས་ཀྱི་གྲོགས་སུ་འགྱུར་བར་བྱའོ། ། དེ་ལ་ཁྲོས་པ་ལྟ་བུ་མ་ཡིན་པར་དགའ་བས་ལུང་རིག་གི་ལམ་ནས་དྲངས་ཏེ་ལེགས་པའི་ལམ་ལ་སྦྱར་བར་བྱ་བ་ཡིན་ནོ།། །། སྤྱི་དོན་བདུན་པ་དེ་ལྟ་བུ་བྱ་བ་རྣམས་ལ་ཉེས་པ་མེད་པའི་གནས་སྐབས་བསྟན་པ་ནི། ན་བས་བླ་མའི་བྱ་བ་ལ། ། བཏུད་དེ་རྗེས་སུ་གནང་བ་ལ། ། བཀག་པ་རྣམས་ནི་སྤྱད་བྱས་ཀྱང་། ། དགེ་སེམས་ཅན་ལ་སྡིག་མི་འགྱུར། ། ཞེས་པ་སྟེ་གོང་དུ་བཤད་པའི་བླ་མ་བསྟེན་ཚུལ་རྣམས་བསྒྲུབ་པར་མ་ནུས་ན་གནང་བའི་སྐབས་ཡོད་དམ་སྙམ་ན་ཀུན་སློང་ངན་པས་བརྙས་པ་དང་།

སྨོད་པ་དང་། ཐུགས་དཀྲུགས་པར་བྱེད་པ་ལྟ་བུ་ལ་རྣམ་པ་ཐམས་ཅད་དུ་གནང་བའི་སྐབས་མེད་ཀྱང་རང་ཉིད་ནད་ཀྱི་གཟིར་ནས་རབ་ཏུ་ན་བས་བླ་མ་དེའི་ཞིང་ལ་སོགས་པའི་བྱ་བ་དང་། མལ་སྟན་འདུག་དང་སྔོན་འགྲོ་དང་། ། ཞེས་པ་ལྟ་བུའི་སྐབས་ནས་བྱུང་བའི་བཅས་རྐྱང་གི་བྱ་བ་འགའ་ཞིག་བསྒྲུབ་པར་མ་ནུས་པ་ལ། སེམས་ཀྱི་དེ་བྱེད་པ་ལ་ཡིད་མི་རང་བ་ལྟ་བུ་མ་ཡིན། གུས་པས་བཏུད་དེ་མི་ན་བའི་ཚེ་བཀག་པ་དེ་དག་སྤྱད་པར་བྱས་ཀྱང་མ་དད་པ་ལྟ་བུ་མ་ཡིན་པས་བཅས་པའི་སྡིག་པར་མི་འགྱུར་ཏེ། དེ་དག་དབང་པོས་ལྕོགས་ན་བསྒྲུབ་འདོད་ཀྱི་དགེ་བའི་སེམས་དང་ལྡན་པའི་ཕྱིར་རོ། ། དེ་ལྟ་བུའི་ཚེ་བླ་མས་རྗེས་སུ་མ་གནང་བར་ཡང་སྤྱད་པས་ཉེས་པ་མེད་པ་ཡིན་ནོ། ། གཞན་ཡང་ཉེས་མེད་དུ་འགྲོ་ཚུལ། རྡོ་རྗེ་སྙིང་པོ་རྒྱན་ལས། ན་དང་དབང་ཉམས་བྱ་བ་དང་། །
གཞན་གྱི་དོན་དང་དོན་ཆེན་དང་། ། སྐྱེ་མེད་བསྟན་པ་དགོས་ལྡན་དང་། ། ནུས་པ་བརྙེད་དང་གནང་བ་དང་། ། བཀའ་བསྒོ་བ་དང་བར་ཆད་ལས། ། ཉེས་པ་མེད་པར་ཤེས་པར་བྱ། ། ཞེས་ཀྱང་གསུངས་སོ།། །། སྤྱི་དོན་བརྒྱད་པ་དེ་དག་གི་དོན་བསྡུས་ཏེ་བསྟན་པ་ནི། འདིར་མང་སྨྲས་པས་ཅི་ཞིག་བྱ། ། བླ་མ་དགེས་བྱེད་གང་ཡིན་བྱ། ། མི་མཉེས་བྱེད་ཀུན་སྤངས་པ་ལ། །
དེ་དང་དེ་ལ་འབད་དེ་སྤྱད། ། དངོས་གྲུབ་སློབ་དཔོན་རྗེས་འབྲངས་ཞེས། ། རྡོ་རྗེ་འཛིན་པ་ཉིད་གསུངས་པར། ། ཤེས་ནས་དངོས་པོ་ཐམས་ཅད་ཀྱིས། ། བླ་མ་ཡོངས་སུ་མཉེས་པར་བྱ། ། ཞེས་གསུངས་ཏེ། མདོར་ན་བླ་མ་བསྟེན་པ་འདིར་མང་དུ་སྨོས་པ་ཅི་ཞིག་དགོས་ཏེ་དོན་གྱི་སྙིང་པོ་དྲིལ་ནས་བསྟན་ན་རང་ཉིད་ཀྱི་བླ་མ་དམ་པ་དེ་དགོས་པར་བྱེད་པའི་རྒྱུ་གང་ཡིན་པ་དེ་ཤེས་ཤིང་ངེས་པར་བྱས་ནས་བསྒྲུབ་པར་བྱ་བ་དེ་དང་མི་མཉེས་པར་བྱེད་པའི་རྒྱུ་གང་ཡིན་པ་དེ་ཀུན་སྤངས་པ་དེ་ལ་ནི་ཚིག་ཙམ་མ་ཡིན་པར་སྒོ་དུ་མ་ནས་འབད་དེ་བྱ་བ་ཡིན་ནོ། ། དེ་ལྟར་བྱ་དགོས་པའི་རྒྱུ་མཚན་ཡང་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་རྡོ་རྗེ་སློབ་དཔོན་གྱི་རྗེས་སུ་འབྲངས་བ་དེ་མཉེས་ན་འགྲུབ་ལ། མ་མཉེས་ན་མི་འགྲུབ་བོ་ཞེས་རྡོ་རྗེ་འཛིན་རྒྱལ་བ་ཉིད་ཀྱིས་གསུངས་པས་དེ་ལྟ་བུ་ཤེས་པར་བྱས་ནས་རང་གི་སྒོ་གསུམ་གྱི་དངོས་པོ་ཐམས་ཅད་ཀྱིས་བླ་མ་རྡོ་རྗེ་སློབ་དཔོན་དེ་ཉིད་ཡོངས་སུ་མཉེས་པར་བྱའོ། ། དེ་སྐད་དུ་ཡང་རྡོ་རྗེ་སྙིང་པོ་རྒྱན་ལས།
དེ་བས་ཐབས་ནི་ཐམས་ཅད་ཀྱིས། ། རྡོ་རྗེ་འཛིན་པ་བླ་མ་མཆོག ། རྗེས་སུ་མཐུན་པས་མཉེས་པར་བྱས། ། དེ་མཉེས་སངས་རྒྱས་ཐམས་ཅད་མཉེས། ། ཞེས་གསུངས་སོ། ། གསུམ་པ་མཇུག་གི་དོན་ལ་གཉིས་ལས། དང་པོ་ཆོས་བསྟན་པའི་གོ་རིམ་ནི། བསམ་པ་དག་པའི་སློབ་མས་ནི། ། དཀོན་མཆོག་གསུམ་ལ་སྐྱབས་སོང་ལ། ། བླ་མའི་རྗེས་སུ་འཇུག་པ་འདི། །
ཁ་དོན་བྱ་བར་སྦྱིན་པར་བྱ། ། དེ་ནས་སྔགས་སོགས་བྱིན་པ་ཡིས། ། དམ་ཆོས་སྣོད་དུ་བྱས་ནས་སུ། ། རྩ་བའི་ལྟུང་བ་བཅུ་བཞི་ནི། ། བཀླག་དང་འཛིན་པ་ཉིད་དུ་བྱ། ། ཞེས་གསུངས་ཏེ། དེ་ལ་འདི་ཉིད་ཐོག་མར་གསུངས་པའི་དུས་ནི། རྗེ་བཙུན་འབྲོག་མི་ལོ་ཙཱ་བས་བཞེད་པ་སྟ་གོན་གྱི་ནུབ་མོ་སློབ་མས་སྐྱབས་འགྲོ་དང་སེམས་བསྐྱེད་བྱས་ནས་སང་ཉིན་དངོས་གཞིའི་གོང་དུ་འཆད་པར་བཞེད། ཇོ་བོ་ནཱ་རོ་ཏ་པའི་དགོངས་པ་བླ་ཆེན་མལ་ལོ་ནི། སློབ་དཔོན་དང་སློབ་མ་རྡོ་རྗེ་ཐེག་པའི་ཆོས་ཀྱི་འབྲེལ་པ་བྱེད་པའི་ཐོག་མར་འདི་འཆད་པར་བཞེད།
གང་ལྟར་ཡང་བྱང་ཆུབ་ཀྱི་སེམས་ཀྱི་བསམ་པ་ཡོངས་སུ་དག་པའི་སློབ་མ་སོ་སོ་ཐར་པའི་སྡོམ་པའི་རྩ་བ་དཀོན་མཆོག་གསུམ་ལ་སྐྱབས་སུ་སོང་བ་སྟེ་སྐྱབས་འགྲོ་ཐུན་མོང་མ་ཡིན་པའི་སྡོམ་པ་དང་ལྡན་པ་ཞིག་ལ་རང་དབང་དོར་ནས་བླ་མ་དམ་པའི་རྗེས་སུ་འཇུག་པའི་བསྟན་བཅོས་འདི་ཉིད་ཉིན་མཚན་དུས་དྲུག་ལ་སོགས་པར་ཚིག་མི་བརྗེད་པར་ཁ་འདོན་བྱ་བ་དང་དོན་རྣམས་ཤེས་པར་བྱས་ནས་དེ་དག་ལ་དྲན་ཤེས་ལེགས་པར་བརྟེན་ནས་བླང་དོར་ཚུལ་བཞིན་དུ་བྱ་བའི་ཕྱིར་སྦྱིན་པར་བྱའོ། ། འདི་ཉིད་བཤད་པའི་རྗེས་དེ་ནས་སྔགས་ཀྱི་གཙོ་བོ་སྨིན་བྱེད་ཀྱི་དབང་བསྐུར་བ་དང་། སོགས་ཁོང་ནས་བྱིན་གྱི་བརླབས་པ་ལ་སོགས་པ་ཚུལ་བཞིན་དུ་བྱིན་པ་དེ་ཡིས་དམ་ཆོས་སྟེ་དམ་པ་ནི་སངས་རྒྱས་རྡོ་རྗེ་འཆང་ཆེན་པོ་དང་ཆོས་ནི་དེས་གསུངས་པའི་རྗོད་བྱེད་རྒྱུད་སྡེ་རིན་པོ་ཆེ་རྣམ་པ་བཞི་དང་། བརྗོད་བྱ་ལམ་རིམ་པ་རྣམ་པ་གཉིས་དང་། མཚན་བཅས་མཚན་མེད་ཀྱི་རྣལ་འབྱོར་ལ་སོགས་པ་དེ་དག་ཉན་དང་ཉམས་སུ་ལེན་པའི་སྣོད་དུ་རུང་བར་བྱས་ནས་དེའི་རྗེས་སུ་དབང་དུས་སུ་ཐོབ་པའི་དམ་ཚིག་དང་སྡོམ་པ་བསྲུང་སྡོམ་ཚུལ་བཞིན་དུ་བྱ་དགོས་ཏེ། དེ་དང་མི་ལྡན་ན་ལམ་རིམ་པ་གཉིས་རང་ཉིད་ཀྱི་བསྒོམ་པ་དང་། གཞན་ལ་འཆད་པ་སོགས་གང་བྱས་ཀྱང་ངན་སོང་གི་རྒྱུ་འབའ་ཞིག་ཏུ་འགྲོ་བར་གསུངས་སོ། ། དེ་ནས་དམ་ཚིག་གི་རྣམ་གྲངས་མང་དུ་གསུངས་ཀྱང་གང་སྤྱད་ན་སྔགས་ཀྱི་སྡོམ་པ་རྩ་བ་ནས་གཏོང་བའི་རྩ་བའི་ལྟུང་བ་བཅུ་བཞི་པོ་འདི་དག་གི་གཞུང་ངག་ཏུ་བཀླག་པ་དང་དོན་ཡིད་ལ་འཛིན་པ་ཉིད་དུ་བྱ་སྟེ་རྩ་ལྟུང་གིས་མ་གོས་པ་ལ་སྒོ་དུ་མ་ནས་འབད་པ་དྲག་པོ་བྱའོ། ། དེར་མ་ཟད་དམ་ཚིག་གི་སྡོམ་པ་ཕྲ་ཞིང་ཕྲ་བའི་བར་རྣམས་ཀྱང་མིག་འབྲས་བཞིན་དུ་གཅེས་པར་བསྲུང་ངོ་། ། གང་དག་འདི་ན་དབང་མ་ཐོབ་པར་ལམ་ཉམས་སུ་ལེན།
ཐོབ་ཀྱང་རྩ་ལྟུང་བཅུ་བཞི་ལ་སོགས་པའི་དམ་ཚིག་དང་སྡོམ་པའི་བསྲུང་མཚམས་གང་ཡང་མི་ཤེས་པ་དང་། ཤེས་ཀྱང་ཇི་མི་སྙམ་པར་ལོག་པར་འཇུག་ཀྱང་རྡོ་རྗེ་སློབ་དཔོན་དང་རྣལ་འབྱོར་པ་བཟང་པོར་ཁས་ཆེ་སྟེ་རང་གཞན་གྱི་དོན་བསྒྲུབ་པར་རློམ་པ་རྣམས་ནི་རྡོ་རྗེ་ཐེག་པའི་ཚུལ་ལས་རིང་དུ་འཁྱམས་ཤིང་མནར་མེད་པའི་བུད་ཤིང་སྙིང་རྗེའི་གནས་ཡིན་པས། བདག་ཉིད་ལ་བརྩེ་བ་ཡོད་པ་ལེགས་སུ་འདོད་པ་དག་གི་རྡོ་རྗེ་སློབ་དཔོན་མཚན་ཉིད་དང་ལྡན་པ་ལ་སྨིན་བྱེད་ཀྱི་དབང་བསྐུར་བ་ཚུལ་བཞིན་དུ་མནོས་ནས། དམ་ཚིག་དང་སྡོམ་པ་བསྲུངས་བ་གཞིར་བྱས་ཏེ། རྡོ་རྗེ་ཐེག་པ་ལ་ཐོས་བསམ་བསྒོམ་གསུམ་ཚུལ་བཞིན་དུ་བྱས་ནས་ཚེ་འདི་ལ་སོགས་པ་དུས་མྱུར་བ་ཉིད་དུ་རྡོ་རྗེ་འཛིན་པའི་ས་ཐོབ་པར་འགྱུར་བ་ནི་ངེས་པ་ཡང་དག་པ་ཡིན་ནོ། ། གཉིས་པ་དགེ་བའི་རྩ་བསྔོ་བ་ནི། དེ་ལྟར་བླ་མའི་རྗེས་འཇུག་སློབ་མ་ནི། ། མ་ལུས་ཕན་བསྐྱེད་སྐྱོན་མེད་འདི་བྱས་པའི། ། དགེ་བ་མཐའ་ཡས་བདག་གི་གང་བསགས་པ། ། དེ་ཡི་འགྲོ་རྣམས་མྱུར་དུ་རྒྱལ་གྱུར་ཅིག །
ཅེས་པ་སྟེ། དེ་ཡང་ཁྱད་པར་འཕགས་བསྟོད་ལས། བསོད་ནམས་བྱས་པའི་ཚོགས་དག་ནི། ། སེམས་ཅན་རྣམས་ལ་ཡོངས་བསྔོ་བ། ། བཅོམ་ལྡན་ཁྱོད་ཀྱིས་གང་གསུངས་པ། ། དེ་བཞིན་བསྟན་བཅོས་ལས་མ་བཤད། ། ཅེས་གསུངས་པ་ལྟར། གོང་གཞུང་དོན་དུ་བཤད་པ་དེ་ལྟར་རང་ཉིད་ཀྱི་བྱུང་རྒྱལ་དུ་འཇུག་པ་མ་ཡིན་པར་བླ་མའི་རྗེས་སུ་མཐུན་པར་སློབ་མ་རྣམས་ལ་ནི་གནས་སྐབས་དང་མཐར་ཐུག་མ་ལུས་པར་ཕན་བདེ་བསྐྱེད་པར་བྱེད་ཅིང་མ་བཤད་ལོག་བཤད་ཧ་ཅང་བཤད་པའི་སྐྱོན་རྣམས་མེད་པ་སྟེ་དེ་དག་དང་བྲལ་བའི་བསྟན་བཅོས་ཤླཽ་ཀ་ལྔ་བཅུ་པ་འདི་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བྱས་པ་སྟེ་བརྩམས་པའི་དགེ་བ་མཐའ་ཡས་པ་བྷ་ཝི་ལྷ་བདག་གིས་གང་བསགས་པ་དེས་ནི་འགྲོ་བ་སེམས་ཅན་ཐམས་ཅད་དུས་རིང་པོ་མ་ཡིན་པར་མྱུར་བ་ཉིད་དུ་རྒྱལ་བ་རྡོ་རྗེ་འཆང་ཆེན་པོའི་གོ་འཕངས་ཐོབ་པར་གྱུར་ཅིག་ཅེས་གཞུང་བརྩམས་པ་ལས་བྱུང་བའི་བསོད་ནམས་མི་ཟད་ཅིང་སྤེལ་བའི་ཕྱིར་དུ་སེམས་ཅན་ཀུན་ལ་བསྔོ་བ་འདི་ནི་ཕྱི་རོལ་པ་ལ་མེད་པས་བདག་ཅག་གི་སྟོན་པའི་ཁྱད་ཆོས་རྨད་དུ་བྱུང་བའོ། ། དེ་རྣམས་ཀྱིས་གཞུང་གི་དོན་བཤད་པ་བསྟན་ཟིན་ཏེ། འདི་དག་གི་ཐོག་མཐའ་བར་གསུམ་གྱི་རྒྱས་བཤད་མཐའ་དག་ནི་རྗེ་བཙུན་མཆོག་གི་གསུང་རབ་ལས་ཁོང་དུ་ཆུད་པར་བྱའོ། །
གསུམ་པ་དེ་ལྟར་བཤད་པའི་དགོས་པ་གཞན་དོན་དུ་བསྔོ་བ་ནི། དེ་རྣམས་ཀྱི་སྒོ་ནས་མཁས་ཤིང་གྲུབ་པ་བརྙེས་པའི་སློབ་དཔོན་ཆེན་པོ་བྷ་ཝི་ལྷས་མཛད་པའི་བླ་མ་ལྔ་བཅུ་པ་ཞེས་བྱ་བའི་བསྟན་བཅོས་རྒྱ་གར་གྱི་མཁན་པོ་ཤྲདྡྷ་ཀ་ར་ཝརྨ་དང་ཞུ་ཆེན་གྱི་ལོ་ཙཱ་བ་དགེ་སློང་རིན་བཟང་པོས་རྒྱ་སྐད་ལས་བོད་སྐད་དུ་བསྒྱུར་ཞིང་ཚིག་དང་དོན་ལ་ཞུ་ཆེན་བྱས་ཉན་བཤད་ཀྱི་གཏན་ལ་ཕབ་པའི་རྣམ་པར་བཤད་པ་རྗེ་བཙུན་མཆོག་གི་དགོངས་རྒྱན་ཞེས་བྱ་བ་འདི་ནི། གཞུང་འདི་ལ་འཕགས་ཡུལ་དུ་འགྲེལ་པ་མི་སྣང་ཡང་། རྗེ་ག་ཡ་དྷ་རའི་གསུང་རྒྱུན་བླ་ཆེན་འབྲོག་མི་ལས་བརྒྱུད་པ་དང་། ཇོ་བོ་ནཱ་རོ་ཏ་པའི་མན་ངག་མལ་ལོ་ཙཱ་བ་ཆེན་པོ་ལས་བརྒྱུད་པ་སྟེ། བཤད་སྲོལ་དེ་གཉིས་ཀྱི་སྙིང་པོ་བསྡུས་པའི་རྗེ་བཙུན་རིན་པོ་ཆེ་དཔལ་ལྡན་གྲགས་པའི་ཞབས་ཀྱི་མཛད་པའི་འགྲེལ་པ་གཞིར་བྱས། དེ་ཉིད་ན་ཅུང་མི་གསལ་བའི་ཚིག་གི་འབྲུ་གཉེར་བ་སོགས་ཤར་མི་ཉག་གི་སྟོན་པ་པྲཛྙཱ་ཛྭ་ལའི་མཆན་བུ་དང་། མཁས་པ་གཞན་དག་གི་ལེགས་བཤད་ཀྱིས་ཀྱང་བརྒྱན་ནས་དོན་ལ་རང་བཟོའི་དྲི་མས་མ་གོས་པར་བྱས་ཏེ་གངས་རིའི་ཁྲོད་ཀྱི་རྡོ་རྗེ་འཛིན་པ་ཀུན་གྱི་གཙུག་རྒྱན་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞེས་བྱ་བ་དཔལ་ས་སྐྱའི་སྒོ་རུམ་གཟིམ་སྤྱིལ་དཀར་པོ་ནས་ནུབ་ཕྱོགས་བདེ་བ་ཅན་དུ་གཤེགས་པར་མཛད་ཅིང་། དེ་ནས་བྱང་ཕྱོགས་ན་འཇིག་རྟེན་གྱི་ཁམས་གསེར་མདོག་ཅན་ཞེས་བྱ་བར་དེ་བཞིན་གཤེགས་པ་གསེར་འོད་རྣམ་པར་རྩེན་པའི་རྒྱལ་པོ་ཞེས་བྱ་བའི་ཐད་དུ་ས་གཉིས་པ་དྲི་མ་མེད་པ་མངོན་དུ་མཛད་གླིང་བཞི་སུམ་ཅུ་རྩ་གསུམ་གྱི་ཕྱེད་དང་བཅས་པ་ལ་དབང་བསྒྱུར་བའི་འཁོར་ལོས་བསྒྱུར་བའི་རྒྱལ་པོ་ཡོན་ཏན་མཐའ་ཡས་ཞེས་བྱ་བར་གྱུར་ནས་སངས་རྒྱས་ཀྱི་ཞིང་ཡོངས་སུ་སྦྱོངས་བར་མཛད་དེ། ད་ལྟ་རྡོ་རྗེ་འཆང་ཆེན་པོའི་ས་ལ་བཞུགས་ངེས་པ་དེ་ཉིད་ཀྱི་གསུང་རབ་ཀྱི་དགོངས་པའི་རྒྱན་དུ་གྱུར་པ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་དག་པའི་ཀུན་ནས་བླངས་ཏེ་སྦྱར་བའི་དགེ་བའི་རྩ་བ་འདི་ཡི་མཐུས།
ནམ་མཁའི་མཐའ་ཀླས་པའི་སེམས་ཅན་རྣམས་སངས་རྒྱས་ཀྱི་ས་ལ་འགོད་པའི་ཕྱིར་དུ། བདག་དང་བདག་གི་ཉེར་གནས་སློབ་བུ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། དོན་གཉིས་མཐར་ཕྱིན་བསྟན་པ་ཆེར་རྒྱས་ནས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབ་ཀུན་ཀྱང་འབྲལ་མེད་ལྷན་ཅིག་ཏུ། ། ཞིང་མཆོག་བདེ་བ་ཅན་དུ་སྐྱེ་བར་ཤོག ། སྐྱེས་ནས་མཁྱེན་བརྩེ་ནུས་པའི་ཡོན་ཏན་རྣམས། ། ཕན་ཚུན་འགྲན་པ་བཞིན་དུ་རབ་རྒྱས་ནས། ། ཕ་མར་གྱུར་པའི་མཁའ་མཉམ་འགྲོ་དྲུག་ཀུན། །
གང་ལ་གང་འདུལ་འཕྲིན་ལས་རྣམ་བཞི་ཡིས། ། སྒྲིབ་གཉིས་སྦྱངས་ཤིང་ཚོགས་གཉིས་མྱུར་རྫོགས་ནས། ། ཀུན་ཀྱང་སངས་རྒྱས་ས་ལ་འགོད་གྱུར་ཅིག ། དེ་རྣམས་ཀྱིས་གསུམ་པ་བརྩམས་པའི་དགེ་རྩ་གཞན་དོན་དུ་བསྔོ་བ་བསྟན་ཟིན་ཏོ། ། འདིར་སྨྲས་པ། དུས་གསུམ་རྒྱལ་བ་ཀུན་གྱི་བགྲོད་གཅིག་ལམ། ། རྡོ་རྗེ་ཐེག་པའི་ཟབ་ལམ་ཀུན་གྱི་བཅུད། ། དངོས་གྲུབ་མ་ལུས་བླ་མ་ཁོ་ན་ལས། ། གཞན་དུ་རེ་བ་མེད་པའི་ཚུལ་འདི་ཡིན། ། གཅིག་ཏུ་བླ་མར་འདུན་པའི་གདུང་སེམས་ཀྱི། །
ལས་ལྡན་གང་དེ་ཇི་ལྟར་བྱས་ཀྱང་བདེ། ། རིན་ཆེན་རི་བོར་གནས་པའི་འདབ་ཆགས་ཚོགས། ། བཙོ་མའི་གསེར་མདོག་འཛིན་པ་དངོས་པོའི་ཤིས། ། རང་གི་བླ་མ་མནར་མེད་གནས་བཞུགས་ཀྱང་། ། སངས་རྒྱས་དངོས་སུ་མོས་ནས་གསོལ་བཏབ་ན། ། རང་ལ་སངས་རྒྱས་བྱིན་བརླབས་འཇུག་ངེས་ཏེ། ། དེ་གཉིས་ཆོས་ཉིད་དབྱེར་མེད་རྟེན་འབྲེལ་ལས། ། འབྱུང་བ་ཡིན་ཞེས་འབྲོག་མི་ལོ་ཙཱ་བའི། ། གསུང་རྒྱུན་བྲིས་པའི་ཚད་ལྡན་ཡི་གེ་ལས། ། བཤད་ཅེས་གོང་མའི་གསུང་རབ་རྣམས་སུ་འབྱུང་། །
དེ་ཕྱིར་འདི་ལ་སོམ་ཉི་གང་ལ་ཡོད། ། ཚུལ་འདི་དགོངས་ལ་དད་ལྡན་སློབ་བུ་རྣམས། ། དབང་དང་དམ་ཚིག་ཟབ་མོའི་འབྲེལ་བའི་ཡུལ། ། གང་ལ་ལོག་ལྟ་སྐྱེས་ཀྱང་དེ་མ་ཐག ། དེ་ཉིད་སྣ་ཚོགས་ཐབས་ཀྱིས་དད་པའི་བློར། ། བསྒྱུར་ཏེ་མཐར་འཛིན་སྤོང་བ་གནད་ཀྱི་དོན། ། གང་ཞལ་མཐོང་བས་སྣང་ཞེན་ཀུན་འགག་ཅིང་། ། རང་ངོ་ཤེས་པས་འཛིན་པའི་རྩ་བ་ཆོད། ། དེ་ལ་གོམས་པས་ཟུང་འཇུག་ངང་གནས་པའི། ། འདྲེན་མཛད་སྙིང་པོའི་བླ་མ་རྟོགས་པའི་ཕྱིར། །
བསྟན་འགྲོར་དགོངས་པའི་བརྒྱུད་ལྡན་བླ་མའི་ཚོགས། ། གང་ན་བཞུགས་ཀྱང་དེ་ཡི་ཞབས་བཏུད་དེ། ། ཟབ་ཆོས་ངོམ་མེད་ནོད་པ་དམ་པའི་ལུགས། ། དེ་ལྟར་མཁས་བཙུན་བཟང་པོའི་བླ་མའི་ཚོགས། ། གྲངས་ཡས་བསྟེན་ཀྱང་རང་ཉིད་མོས་པའི་ཡུལ། ། གཅིག་ལ་ཐམས་ཅད་མོས་ནས་གསོལ་བཏབ་པས། ། དངོས་གྲུབ་མ་ལུས་འབད་མེད་འགྲུབ་པར་འགྱུར། ། ཞེས་བཤེས་གཉེན་དམ་པ་རྡོ་རྗེ་སློབ་དཔོན་བསྟེན་པའི་ཐབས་ཤླཽ་ཀ་ལྔ་བཅུ་པའི་རྣམ་པར་བཤད་པ་རྗེ་བཙུན་མཆོག་གི་དགོངས་རྒྱན་ཞེས་བྱ་བ་འདི་ཡང་འཇམ་མགོན་གྲུབ་པའི་དཔའ་བོ་པདྨའི་རྣམ་སྤྲུལ་བསོད་ནམས་དབང་པོ་དང་། རྒྱལ་སྲས་ཞི་བ་འཚོའི་རྣམ་སྤྲུལ་སྔགས་འཆང་གྲགས་པ་བློ་གྲོས། དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན།
ལོ་ནས་སྤྱན་སྔ་རིན་པོ་ཆེ་ཀུན་དགའ་དོན་གྲུབ། ནགས་དགོན་པ་ཆེན་པོ་སྦྱིན་པ་གྲགས་པ། གྲུབ་མཆོག་དབང་ཕྱུག་རབ་བརྟན་ལ་སོགས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ། དཔལ་ས་སྐྱ་པ་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་དང་ཉེ་བར་གནས་པའི་དགེ་སློང་རྡོ་རྗེ་འཛིན་པ་རབ་འབྱམས་སྨྲ་བ་བསོད་ནམས་ཀྱི་མིང་ཅན་གྱི་འདི་ལྟ་བུའི་བླ་མ་བསྟེན་པའི་ཐབས་ཀྱི་འགྲེལ་པ་གོ་བདེ་བ་ཞིག་ཅིས་ཀྱང་གྱིས་ཤིག་ཅེས་ཡུན་རིང་མོ་ནས་ཡང་ནས་ཡང་དུ་བསྐུལ་བའི་ངོར། གོང་དུ་བཤད་པའི་གསུང་རབ་དེ་རྣམས་ལ་རྟེན་ནས་མེ་ཕོ་སྟག་གི་ལོ་གསར་དུ་ཤར་བའི་དཀར་པོའི་ཕྱོགས་ཀྱི་ཚེས་ལ། བོད་ཀྱི་རྡོ་རྗེ་གདན་དཔལ་ས་སྐྱའི་བཞི་ཐོག་བླ་བྲང་དུ་སྦྱར་བའི་ཡི་གེ་པ་ནི་སྨོན་འགྲོ་བྱ་འདབ་པ་ངག་དབང་ཆོས་འཕེལ་གྱི་འགྱོགས་པར་བགྱིས་པ་འདིས་བསྟན་པ་དང་། སེམས་ཅན་རྣམས་ལ་ཕན་བདེ་བསམ་གྱི་མི་ཁྱབ་པ་འབྱུང་བའི་རྒྱུར་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 34 ཨ་མྱེས་ཞབས།
བཤེས་གཉེན་བསྟེན་པའི་ཐབས་ཤློཀ་ལྔ་བཅུ་པའི་རྣམ་པར་བཤད་པ། PAGE * MERGEFORMAT 35
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
