གསུང་འབུམ། ངག་དབང་ཀུན་དགའ་བསོད་ནམས།
པོད ༡༧༦
དོན་འགྲེལ་ཁོག་ཕུབ་མཐོང་བ་རབ་དགའི་གསལ་བྱེད་བསམ་དོན་ཀུན་འགྲུབ།
༄༅། །ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ་ལྡན་མ་དབང་ཕྱུག་འབུམ་གྱིས་དྲི་བ་ཞུས་པའི་དྲིས་ལན་རྣམ་པར་ངེས་པ་ཞེས་བྱ་བའི་དོན་འགྲེལ་ཁོག་ཕུབ་མཐོང་བ་རབ་དགའི་གསལ་བྱེད་བསམ་དོན་ཀུན་འགྲུབ་ཅེས་བྱ་བ་བཞུགས།། བླ་མ་དང་མགོན་པོ་འཇམ་པའི་དབྱངས་ལ་ཕྱག་འཚལ་ལོ། ། བྱང་ཆུབ་མཆོག་ཏུ་ཐུགས་བསྐྱེད་རྒྱ་མཚོ་མངོན་པར་བསྲུབས་པ་ལས་བྱུང་སྐུ་གསུམ་ཉིན་མོར་བྱེད་པའི་དཔལ། ། སྤྲོས་པའི་ཆུ་འཛིན་མ་ལུས་ཞི་བའི་ཆོས་དབྱིངས་མཁའ་ལ་དཔག་ཡས་སྨོན་ལམ་མྱུར་འགྲོ་བདུན་ལྡན་ཞིང་། ། ལེགས་བཤད་དྲི་བསུང་དོན་གཉེར་བློ་གྲོས་དབང་པོ་མཆོག་ལྡན་ཉན་ཐོས་རང་རྒྱལ་རྒྱལ་སྲས་ཚོགས་དང་འཕྲིན་ལས་ཅན། ། འོད་བརྒྱའི་དྲ་བས་བློ་གྲོས་པདྨོ་རྒྱས་མཛད་ཀུན་མཁྱེན་ཉིན་བྱེད་དབང་པོ་རྒྱལ་གྱུར་ཅིག ། དཔག་ཡས་ཡོན་ཏན་དུ་མའི་གཏེར་གྱུར་གསུང་རབ་རྒྱ་མཚོའི་དབུས་ན་ཆེར་གནས་ཤིང་། ། སྟོང་ཉིད་རྟོགས་པའི་བློ་གྲོས་ལུས་ཟུང་དམིགས་མེད་བརྩེ་བའི་གཙུག་གི་ནོར་བུའི་རྒྱན་གྱིས་སྤྲས། ། སྣང་བའི་ཆོས་ཀུན་གདོད་ནས་སྐྱེས་མེད་ཟབ་མོའི་དོན་གྱི་རོ་འཛིན་གཉིས་སྟོང་ལྡན་པ་ཅན། ། ཀུན་མཁྱེན་ཡེ་ཤེས་རྒྱ་མཚོ་ཆེན་པོའི་ཁྱབ་བདག་རྗེ་བཙུན་གོང་མ་ལྔ་ཡིས་བདག་སྐྱོངས་ཤིག །
དུས་གསུམ་སངས་རྒྱས་ཀུན་གྱི་མཁྱེན་བརྩེ་ནུས་གསུམ་རང་བཞིན་ཅན། ། རིགས་གསུམ་མགོན་པོ་རྣམ་གསུམ་ཕྱིས་རབ་སྙིགས་མའི་དུས་ཉིད་དུ། ། བདག་སོགས་གདུལ་བྱའི་དོན་དུ་ས་སྐྱའི་རྗེ་བཙུན་སྐུར་བཞེངས་ཏེ། ། བསྟན་པ་རིན་ཆེན་གསལ་མཛད་སྔགས་འཆང་ཆོས་རྗེ་ཡབ་སྲས་དང་། ། འཁོར་ལོའི་མགོན་དང་སྔགས་འཆང་བླ་མ་ཐམས་ཅད་མཁྱེན་པའི་ཞབས། ། ས་སྐྱའི་རྗེ་བཙུན་བསྟན་པ་སྲུང་མཛད་རྒྱ་མཚོའི་ཚོགས་རྣམས་ལ། ། དང་འདོད་ཡིད་ཆེས་ལྡན་པས་སྒོ་གསུམ་གུས་པས་སྐྱབས་སུ་མཆི། ། ཕྱི་ནང་བར་ཆད་སེལ་ཞིང་དངོས་གྲུབ་རྣམ་གཉིས་ལེགས་སྩལ་ཏེ། ། རྣམ་བཤད་བསམ་དོན་ཀུན་འགྲུབ་སྤེལ་ལ་རྣམ་དཔྱོད་སྤོབས་པ་སྩོལ། ། དེ་ལ་འདིར་བདག་ཅག་ལྷ་དང་བཅས་པའི་འགྲོ་བ་ཀུན་གྱི་སྐྱབས་དམ་པར་སྔོན་གྱི་དུས་སུ་ཐུགས་བསྐྱེད་དང་སྨོན་ལམ་རྣམ་པར་དག་པའི་རྒྱུ་མཐུན་གྱི་ལས་དཀར་ཡང་དག་པའི་མཐུ་ལ་བརྟེན།
སྙིགས་མ་ལས་ཀྱང་ཆེས་སྙིགས་མའི་དུས་སུ་གྱུར་ཅིང་། དམུ་རྒོད་གདུལ་དཀའི་སེམས་ཅན་རྣམས་ལ་བྱང་ཆུབ་སེམས་དཔའ་རྟག་ཏུ་ནི། ། ཁྱིམ་པ་འཁོར་ལོ་བསྒྱུར་རྣམས་སུ། ། གྱུར་ནས་སྐྱེ་བ་ཐམས་ཅད་དུ། ། སེམས་ཅན་རྣམས་ཀྱི་དོན་བྱེད་དོ། ། ཞེས་གསུངས་པ་ལྟར། ཕྱི་ལྟར་ན་ཟད་མི་ཤེས་པ་ནམ་མཁའ་མཛོད་ཀྱི་དཔལ་ལ་དབང་འབྱོར་བའི་སྒོ་ནས། འཁོར་ལོས་བསྒྱུར་བའི་རྒྱལ་པོའི་སྣང་བརྙན་ལྟ་བུར་གྱུར་ནས། གདུལ་བྱ་རྣམས་ཀྱི་རེ་འདོད་ཡོངས་སུ་བསྐངས་པར་མཛད་ལ། དེ་ལྟར་ནའང་ནང་དོན་ཤེས་བྱའི་གནས་ཐམས་ཅད་ལ་མི་འཇིགས་པའི་སྤོབས་པ་ཚད་མེད་པ་མངའ་བ་འཇམ་པའི་དབྱངས་ཀྱི་ངོ་བོར་གདོན་མི་ཟ་བར་བཞུགས་ཤིང་།
སྣང་ཚུལ་ཕན་བདེའི་འབྱུང་གནས་རྗེ་བཙུན་ས་སྐྱ་པའི་སྡེ་གདུང་བརྒྱུད། བསྟན་པ་རིན་པོ་ཆེ་བསྟན་འཛིན་དགོན་གནས་དང་བཅས་པ་ཐམས་ཅད་མི་ཉམས་ཤིང་གོང་འཕེལ་དུ་མཛད་པ་པོར། གོས་དཀར་ལྕང་ལོས་མཛེས་པར་ཐེག་པ་མཆོག་གི་དགེ་བསྙེན་དུ་སྐུར་བསྟན་ནས། མཐའ་ཡས་པའི་གདུལ་བྱ་འཁོར་དུ་མ་འདུས་པ་རྣམས་བསྡུས། བསྡུས་པ་རྣམས་སྨིན། སྨིན་པ་རྣམས་གྲོལ། གྲོལ་བ་རྣམས་མཐར་ཕྱིན་པའི་ལམ་ལ་འགོད་པར་མཛད་པའི་མཛད་པ་བསམ་གྱིས་མི་ཁྱབ་པ་དང་། ཁྱད་པར་དུ་ཡང་རྗེ་བཙུན་ས་སྐྱ་པའི་ལུང་གི་བསྟན་པ་རིན་པོ་ཆེ་ཉིད་འཆད་རྩོད་རྩོམ་གསུམ། བཤད་ཉན་སྒྲུབ་གསུམ། ཐོས་བསམ་སྒོམ་གསུམ་ལ་སོགས་པ་ཐབས་ཚུལ་དུ་མའི་སྒོ་ནས་དར་རྒྱས་སུ་བྱ་བའི་གཞིར་འགྱུར་བའི་ཐུགས་བསྐྱེད་རྣམ་པར་དག་པའི་སྒོ་ནས།
རྒྱུད་འགྲེལ་འགྲེལ་བཤད་དང་བཅས་པ། སྒྲུབ་དཀྱིལ་རྗེས་གནང་དང་བཅས་པ། དབང་ལུང་མན་ངག་དང་བཅས་པ། མདོ་མདོ་འགྲེལ་དང་བཅས་པ། རིག་གནས་ཡན་ལག་དང་བཅས་པ་སོགས་ལ། རྣམ་བཤད་རྣམ་ཐར། ཆོག་ཁྲིད་ཕྱག་ལེན། བསྟོད་ཚིག་གསོལ་འདེབས། རྩོད་ལན་རྩོད་སྤོང་། ཉམས་མགུར་ཞལ་གདམས་ལ་སོགས་པ་མཐའ་ཡས་པ་མཛད་པ་རྣམས་ཀྱི་ནང་ནས།
འདིར་ནི་སྔོན་ཚེ་སྤྲུལ་པའི་ལོ་ཙཱ་དཔལ་བརྩེགས་དྲུང་། ། ཕྱིས་རབ་རྒྱལ་སྲས་ས་སྟོན་རིར་གྲགས་པ། ། འཛམ་གླིང་བྱང་ཕྱོགས་སྐྱོང་ཕྱིར་སླར་བྱོན་པའི། ། དཔལ་ལྡན་འཕགས་པའི་མཚན་ཁྱོད་བསྔགས་པར་འོས། ། ཞེས་པ་དང་། གྲགས་ལྡན་ཀུན་ཏུ་བཟང་པོའི་རྣམ་པར་སྤྲུལ། ། རྩོད་པའི་དུས་སུ་ཐམས་ཅད་མཁྱེན་པར་གྲགས། ། འཛམ་གླིང་བསྟན་པའི་བདག་པོར་མངའ་གསོལ་བའི། ། ཆོས་རྒྱལ་འཕགས་པ། ཞེས་གསུངས་པ་ལྟར།
ངེས་པའི་དོན་དུ་དྲུག་པ་རྡོ་རྗེ་འཆང་ཆེན་པོ་ཉིད་འཕགས་ཡུལ་རྡོ་རྗེའི་གདན་དུ་སྙན་པའི་གྲགས་པས་འཛིན་མའི་ཁྱོན་མ་ལུས་པར་ཁྱབ་པ་བྱང་ཆུབ་སེམས་དཔའ་ཀུན་ཏུ་བཟང་པོའི་སྐུར་བཞེངས། དེ་ཉིད་སླར་བོད་ཁ་བ་ཅན་གྱི་ལྗོངས་འདིར་འཇམ་དབྱངས་བདུན་བརྒྱུད་ཀྱི་ནང་ཚན་དུ་སྐུ་རྣམ་པར་སྤྲུལ་ཞིང་། ལྔ་བརྒྱའི་ཐ་མ་རྩོད་པའི་དུས་འདིར་ཐམས་ཅད་མཁྱེན་པ་རྫོགས་པའི་སངས་རྒྱས་གཉིས་པ་ལྟ་བུར་གྱུར། དེ་ཉིད་འཛམ་གླིང་བྱང་ཕྱོགས་ཀྱི་ལུང་རྟོགས་བསྟན་པའི་མངའ་བདག་ལྷ་རིགས་འཁོན་ས་སྐྱ་པའི་གདུང་རིགས་དྲི་མ་མེད་པ་ཆོས་རྒྱལ་འཕགས་པ་བློ་གྲོས་རྒྱལ་མཚན་དཔལ་བཟང་པོ་ཞེས་པར་སྐུ་སྐྱེ་བ་བཞེས་ནས་མཛད་པ་རྨད་དུ་བྱུང་བ་དུ་མ་ཞིག་མཛད་ལ། ཁྱད་པར་དུ་ཡང་བཀའ་བསྟན་བཅོས། ལུང་མན་ངག་དུ་མའི་དགོངས་འགྲེལ་རྣམ་བཤད་སོགས་རྩོམ་པ་ནོར་བུའི་ཕྲེང་བ་དུ་མ་ཚར་དུ་དངར་བར་མཛད་པ་ལས་འདིར་ནི་ཆོས་ཀྱི་རྒྱལ་པོ་འཕགས་པ་རིན་པོ་ཆེ་དེ་ཉིད་ལ་འདན་མ་དབང་ཕྱུག་འབུམ་ཞེས་བྱ་བས་དྲི་བ་ཞུས་པའི་དྲིས་ལན་རྣམ་པར་ངེས་པ་ཞེས་བྱ་བ། བརྗོད་བྱ་མདོ་རྒྱུད་བསྟན་བཅོས་མང་པོའི་གནད་མང་པོ་གསལ་བར་སྟོན་ཅིང་རྗོད་བྱེད་ཤླཽ་ཀ་ལྔ་ཕྲག་གཅིག་གིས་ལྷག་པའི་བཅུ་ཕྲག་བརྒྱད་ཀྱི་བདག་ཉིད་ཅན་འདི་ཡིན་ལ། འདི་ཉིད་ལ་རྒྱ་བོད་ཧོར་གསུམ་སོགས་སུ་དགོངས་པ་རྣམ་པར་འགྲེལ་བའི་རྣམ་བཤད་མང་དུ་བྱུང་བ་གཞིར་བཅས་ནའང་ཕྱིན་ཅི་མ་ལོག་པར་འགྲེལ་བར་བྱེད་པ་ནི་གོང་དུ་གནས་ཚུལ་རགས་པ་ཕུལ་བ་ལྟར་དང་། ཁྱད་པར་རྗེ་ཉིད་ཀྱིས། ། སྐྱེ་བ་དུ་མར་སྦྱངས་པའི་བློ་གྲོས་ཀྱིས། །
ཤེས་བྱ་མ་ལུས་མཁྱེན་པའི་པཎྜི་ཏ། ཤཱཀྱའི་དགེ་བསྙེན་སྔགས་འཆང་རྡོ་རྗེ་འཛིན། ། ཀུན་དགའི་མཚན་ཅན་ཞེས་གསུངས་པ་ལྟར། མཁྱེན་བརྩེ་ནུས་གསུམ། སྤངས་རྟོགས་མཛད་གསུམ། མཁས་བཙུན་བཟང་གསུམ་ལ་སོགས་པའི་ཡོན་ཏན་མཐའ་ཡས་ཤིང་གཏིང་དཔག་དཀའ་བར་མངའ་བའི་སྐྱེས་ཆེན་དམ་པ། སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་འཛམ་གླིང་ཀུན་ཏུ་ཉི་ཟླ་ལྟར་སྙན་པ་དང་གྲགས་པའི་བ་དན་ཆེས་ཆེར་གཡོ་བར་མཛད་པའི་བདག་ཉིད་ཅན་འདི་ཉིད་ཀྱིས་ལེགས་པར་བཀའ་སྩལ་བ་ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ་འདན་མ་དབང་ཕྱུག་འབུམ་གྱིས་དྲི་བ་ཞུས་པའི་དྲིས་ལན་རྣམ་པར་ངེས་པ་ཞེས་བྱ་བའི་དོན་འགྲེལ་ཁོག་ཕུབ་མཐོང་བ་རབ་དགའ་ཞེས་བྱ་བ་འདི་ཉིད་གང་གཏན་ལ་འབེབས་པར་བྱ་བའི་གཞི་ཡིན་ལ། འདི་ཉིད་འཆད་པ་ལ། རྩོམ་པ་ལ་འཇུག་པ་ཀླད་ཀྱི་དོན། བརྩམ་པར་བྱ་བ་དངོས་ཀྱི་དོན།
བྱ་བ་མཐར་ཕྱིན་མཇུག་གི་དོན་དང་གསུམ་ལས། དང་པོ་ལའང་སྐྱབས་གནས་ཀུན་འདུས་རྩ་བའི་བླ་མ་ལ་མཆོད་པར་བརྗོད་པས། དཀོན་མཆོག་རྣམ་གསུམ། སངས་རྒྱས་བྱང་སེམས། ཆོས་སྐྱོང་མཁའ་འགྲོ། ནོར་ལྷ་ཉན་རང་སོགས་མཆོད་འོས་ཀུན་ལ་མཆོད་པར་འགྱུར་བས་ན། ན་མོ་གུ་རུ་བུདྡྷ་དྷྭ་ཛ་ཡེ། ཞེས་གསུངས་ཏེ། རྩོམ་པ་པོ་གང་དེའི་རྩ་བའི་བླ་མ་རྗེ་བཙུན་རྡོ་རྗེ་འཆང་སངས་རྒྱས་རྒྱལ་མཚན་ལ་སྒོ་གསུམ་དང་བའི་སྒོ་ནས་ཕྱག་འཚལ། ཞེས་དང་པོར་རྩ་བའི་བླ་མ་ལ་མཆོད་པར་བརྗོད་པ་ལ།
ན་མོ་གུ་རུ་བུདྡྷ་དྷྭ་ཛ་ཡེ་སོགས་བྱུང་། རྩ་བའི་བླ་མ་དེའང་བརྒྱུད་པའི་བླ་མ་ལ་བརྟེན་ནས་འབྱུང་ཞིང་། བརྒྱུད་པའི་བླ་མ་རྣམས་ཀྱི་ནང་ནས་ཀྱང་། རྗེ་བཙུན་ས་སྐྱ་པའི་བསྟན་པ་ལ་ལུགས་གཉིས་ཆར་གྱི་སྒོ་ནས་བཀའ་དྲིན་ཆེས་ཆེར་སྩོལ་བ་ནི། འཁྲུལ་པའི་དྲི་མས་མ་གོས་འོད་གསལ་ལྷའི་རིགས། སྤང་བྱ་ལས་འཁོན་དེ་རྒྱལ་འཁོན་སྟོན་བརྒྱུད་པའི་རིགས། གནས་ལས་མཚན་གསོལ་ས་སྐྱ་པ་ཞེས་འཇམ་དབྱངས་ཀྱི་རིགས་ཏེ་བརྒྱུད་པ་གསུམ་ལྡན་རྗེ་བཙུན་ས་སྐྱ་པ་ཞེས་སྙན་གྲགས་ལྷ་གནས་སུམ་ཅུ་རྩ་གསུམ་པའི་རྔ་བོ་ཆེའི་སྒྲ་ལྟར་རྒྱ་མཚོའི་གོས་ཅན་ཙམ་མ་ལགས་པར། ས་གསུམ་མམ། ཁམས་གསུམ་མམ་སྲིད་པ་གསུམ་ན་ཆེ་བ་ལས་ཀྱང་ཆེར་གསལ་བར་མཛད་པ་པོ་ནི། ལུང་རྟོགས་ཆོས་ཀྱི་རྒྱལ་པོ།
ལུགས་གཉིས་ཕུན་ཚོགས་དཔལ་ལྡན། བྱིས་པའི་སྤྱོད་ཡུལ་ལས་འཕགས། ཐེག་ཆེན་འཕགས་པའི་སར་བཞུགས་གང་དེའི་ཞབས་པད་དྲི་མ་མེད་པ་ལ་སྙིང་ནས་འདུད་དོ་ཞེས་རྩ་བའི་བླ་མ་ལ་མཆོད་པར་བརྗོད་པའི་རྗེས་སུ་བརྒྱུད་པའི་བླ་མ་རྣམས་ཀྱི་མཆོག་དེ་ཉིད་ལ་མཆོད་པར་བརྗོད་པ་ལ། དྲི་མེད་འོད་གསལ་ལྷ་རིགས་འཁོན་གྱི་བརྒྱུད། ། ས་སྐྱ་པ་ཞེས་གྲགས་པའི་རྔ་བོ་ཆེ། ། སྲིད་པ་གསུམ་ན་ཆེས་ཆེར་གསལ་བ་ཡིས། ། བཀའ་དྲིན་སྩོལ་མཛད་དཔལ་ལྡན་འཕགས་པར་འདུད། ། ཅེས་པ་འདི་བྱུང་། དེ་ཉིད་བརྒྱུད་པའི་བླ་མ་རྣམས་ཀྱི་མཆོག་ཡིན་པའི་རྒྱུ་མཚན་ཡང་། རྗེ་བཙུན་ས་སྐྱ་པའི་བསྟན་པ་འདི་ལ་ཆོས་སྲིད་གཉིས་ཆར་གྱི་བཀའ་དྲིན་ཆེ་བའི་སྒོ་ནས་ཏེ།
དེ་ཡང་འཇམ་དབྱངས་ཁྱོད་ཀྱི་ཞབས་སེན་གོང་མ་སེ་ཆེན་རྒྱལ་པོའི་སྤྱི་བོར་གུས་པས་བསྟེན། བླ་མེད་རྡོ་རྗེ་ཐེག་པའི་དཀྱིལ་འཁོར་དུ་དབང་བསྐུར་བ་ཞུས། དམ་ཆོས་ཁྱད་པར་ཅན་དེ་ཉིད་ཀྱི་ཡོན་དུ་བོད་ཡུལ་ཤིང་སྒོ་འཛིན་པའི་བདག་པོར་མངའ་གསོལ། བོད་ཡུལ་ཆོལ་ཁ་གསུམ་ལ་སོགས་པ་ཕུལ་བ་ནས་བཟུང་། ད་ལྟ་བར་དུ་རྗེ་བཙུན་ས་སྐྱ་པའི་ཆོས་སྲིད་གང་གི་ཡང་མངའ་འབངས་སུ་མ་གྱུར་པ་སུ་ཡང་མེད་པས་སོ། ། དེ་སྐད་དུ་ཡང་། ཁྱོད་ཀྱི་དྲིན་ལས་དཔལ་ལྡན་ས་སྐྱ་པའི། ། འཕྲིན་ལས་རྒྱ་མཚོའི་གོས་ཅན་ཁྱབ་པ་ནས། ། བཟུང་སྟེ་ས་སྐྱའི་འབངས་སུ་མ་གྱུར་པའི། ། དབུས་གཙང་ཁམས་འདིར་སྐྱེ་བོ་སུ་ཡོད་སྨྲོས། །
ཞེས་ངོ་མཚར་རིན་པོ་ཆེའི་བང་མཛོད་ལས་སོ། ། ཞེས་མཆོད་པར་བརྗོད་པའི་རྒྱུ་མཚན་བཀའ་དྲིན་ཆེ་ཚུལ་དང་བཅས་པ་སྟོན་པ་ལ། ཁྱོད་ཞབས་སེ་ཆེན་རྒྱལ་པོས་ལེགས་བསྟེན་ནས། ། ཤིང་སྒོ་འཛིན་པའི་བོད་ཡུལ་ཆོལ་ཁ་གསུམ། ། དམ་ཆོས་ཡོན་དུ་ཕུལ་བ་ནས་བཟུང་སྟེ། ། ས་སྐྱ་པ་ཡི་འབངས་སུ་མ་གྱུར་སུ། ། ཞེས་པ་འདི་བྱུང་། རྒྱུ་མཚན་དེ་ཉིད་ཀྱི་ཕྱིར་ན་ས་སྟེང་ན་གནས་པའི་སྐྱེ་བོ་ཐམས་ཅད་ཀྱི་མཆོད་པར་འོས་པ་དང་། བསྐུར་བར་འོས་པ་དང་། བརྟེན་པར་འོས་པ་དང་།
སྐྱབས་སུ་བྱ་བའི་འོས་དམ་པར་གྱུར་པ་ནི་དཔལ་ལྡན་ས་སྐྱ་པ་ཞེས་གྲགས་པའི་ཆོས་ཀྱི་སྤྱན་ལྡན་རྣམས་ཡིན་ལ། ཆོས་ཀྱི་སྤྱན་ལྡན་དེ་རྣམས་ཀྱི་གདུང་རིགས་དང་། ཆོས་སྲིད་ཀྱི་རྒྱུན་ལེགས་པར་འཛིན་པ་ལ་བླང་དོར་གྱི་གནས་རྣམ་པར་འབྱེད་པའི་བློ་གྲོས་ཅན་སྔགས་འཆང་ཀུན་དགའི་མཚན་ལྡན་ཁོ་བོ་ཡང་བརྒྱུད་པ་ཁུངས་ལྡན་ནས་ལེགས་བཤད་འདི་ལྟ་བུའི་རྣམ་བཤད་བྱེད་པ་ལ་སྤྲོ་བ་མཆོག་ཏུ་གྱུར་པས་རྣམ་པར་བཤད་པ་འདི་ཉིད་རྩོམ་མོ་ཞེས་རྩོམ་པར་དམ་བཅའ་བའི་ཚུལ་སྟོན་པ་ལ། དེ་ཕྱིར་ས་སྟེང་གནས་པ་ཐམས་ཅད་ཀྱི། ། མཆོད་པར་འོས་པ་དཔལ་ལྡན་ས་སྐྱ་པའི། ། རིགས་དང་ཆོས་ཀྱི་བརྒྱུད་འཛིན་བློ་གྲོས་ཅན། ། སྔགས་འཆང་ཁོ་བོ་ལེགས་བཤད་འཆད་ལ་སྤྲོ། ། ཞེས་པ་འདི་བྱུང་། དེ་ལྟར་རྩོམ་པར་དམ་བཅས་པས་རྩོམ་པ་ལ་བར་ཆད་མི་འབྱུང་ཞིང་རྩོམ་པ་མཐར་ཕྱིན་པ་དང་། གཞན་ཡང་འཆད་རྩོད་རྩོམ་གསུམ།
འཛིན་སྐྱོང་སྤེལ་གསུམ་ལ་སོགས་པ་ཆོས་ལྡན་གྱི་བྱ་བའི་སྒོ་ནས་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་འདི་ཉིད་མཆོག་ཏུ་རྒྱས་ཤིང་ཡར་ངོའི་ཟླ་ལྟར་གོང་ནས་གོང་དུ་འཕེལ་ནུས་པའི་ནུས་པ་ཁྱད་པར་ཅན། སྐྱབས་གནས་བསླུ་མེད་ས་སྐྱའི་རྗེ་བཙུན་གོང་མ་རྣམས་དང་། དེ་དག་གི་བསྟན་པའི་རྒྱུན་འཛིན་བླ་མ་དམ་པ་རྣམས་དང་། བསྟན་འཛིན་བུ་བཞིན་སྐྱོང་བའི་ཆོས་སྲུང་ནོར་ལྷ་དང་བཅས་པ་ཁྱེད་རྣམས་ད་ལྟ་ལྟ་བྱེད་དབང་པོའི་སྤྱོད་ཡུལ་དུ་མི་མངོན་ཡང་། ཟབ་མོ་ཆོས་ཀྱི་དབྱིངས་ཀྱི་ངང་ལས་མ་གཡོས་བཞིན་དུ། གཟིགས་པ་སྒྲིབ་མེད་དུ་གཟིགས་པའི་ཡེ་ཤེས་ཀྱིས་གཟིགས། ཐུགས་རྗེ་དང་མཐུ་སྟོབས་རྫུ་འཕྲུལ་གྱི་དཔུང་ཆེན་པོ་སྐྱེད་ལ་སྔགས་འཆང་བདག་ལ་འབད་མེད་ལྷུན་གྲུབ་ཏུ་སྩོལ་ཅིག ཅེས་སྐྱབས་གནས་དམ་པ་རྣམས་ལ་ཐུགས་རྗེ་ཆེན་པོས་བསྐུལ་བའི་ཚུལ་སྟོན་པ་ལ། ས་སྐྱའི་རྗེ་བཙུན་བསྟན་འཛིན་བསྟན་སྲུང་བཅས། ། མི་མངོན་དབྱིངས་ནས་ཐུགས་རྗེའི་དཔུང་བསྐྱེད་ལ། །
ས་སྐྱ་པ་ཡི་བསྟན་པ་རིན་ཆེན་འདི། ། མཆོག་ཏུ་འཕེལ་བའི་ནུས་པ་བདག་ལ་སྩོལ། ། ཅེས་པ་འདི་བྱུང་། དེ་རྣམས་ཀྱི་སྒོ་ནས་རྩ་བརྒྱུད་ཀྱི་བླ་མ་རྣམས་ལ་མཆོད་པར་བརྗོད་ཅིང་རྩོམ་པར་དམ་བཅའ་བ་དང་། ཐུགས་རྗེ་བསྐུལ་བ་དང་བཅས་པའི་ཚིགས་སུ་བཅད་པ་རྣམས་སྔོན་དུ་བཏང་བ་སྟེ་བཤད་ཟིན་ཏོ། ། ཞེས་སྟོན་པ་ལ། ཞེས་མཆོད་པར་བརྗོད་ཅིང་རྩོམ་པར་དམ་བཅའ་བ་དང་། ཐུགས་རྗེ་བསྐུལ་བ་དང་བཅས་པའི་ཚིག་སྔོན་བཏང་ནས། ཞེས་པ་འདི་བྱུང་། ༈ །གཉིས་པ་བརྩམ་པར་བྱ་བ་དངོས་ཀྱི་དོན་ནི།
འདིར་ས་འོག ས་སྟེང་། ས་བླ་སྟེ་ས་གསུམ་མམ། འདོད་ཁམས། གཟུགས་ཁམས། གཟུགས་མེད་ཁམས་ཏེ་ཁམས་གསུམ་གྱི་འགྲོ་བ་ཀུན་གྱི་བླ་མ། མགོན། སྐྱབས། རྟེན། གླིང་།
གནས། དཔུང་གཉེན་ཆེན་པོ་ཆོས་ཀྱི་རྒྱལ་པོ་རིན་པོ་ཆེ་འཕགས་པ་བློ་གྲོས་རྒྱལ་མཚན་དཔལ་བཟང་པོ་དེ་ཉིད་ཀྱིས་ཧོར་གྱི་རྒྱལ་ཁམས་རྣམས་ཕན་བདེ་ལ་འགོད་པའི་ཆེད་དུ་ཐེངས་གཉིས་ཕྱག་ལེགས་པར་ཕེབས་པའི་ཕྱི་མ་དགུང་ལོ་སོ་གསུམ་པའི་ཚེ། སྒྲུབ་པ་ལ་རྩེ་གཅིག་ཏུ་གཞོལ་བའི་དགེ་བའི་བཤེས་གཉེན་ཆེན་པོ་བཀའ་གདམས་པ་དབང་ཕྱུག་འབུམ་ཞེས་པ་དགུང་ལོ་དྲུག་ཅུ་རེ་གཅིག་བཞེས་པ་དེ་དང་འདམ་ཐོག་ཏུ་མཇལ། དྲི་བ་དྲིས་ལན་སོགས་ཆོས་ཀྱི་གསུང་གླེང་མང་དུ་མཛད་པས། ཆོས་ཀྱི་རྒྱལ་པོ་དེ་ཉིད་ལ་འདན་མ་དབང་ཕྱུག་འབུམ་ཉིད་བདུད་ལས་ཀྱིས་མི་ཕྱེད་པའི་དད་པ་བརྟན་པོ་ཐོབ་ཅིང་། དབང་དང་སེམས་བསྐྱེད་སོགས་དམ་པའི་ཆོས་ཀྱི་བདུད་རྩི་ཡང་མང་དུ་གསོལ་བར་མཛད་ལ། འོན་ཀྱང་དྲི་བ་སུམ་ཅུ་བའི་དྲི་ཚིག་འདི་རྣམས་ནི། གོང་དུ་ཆོས་ཀྱི་རྒྱལ་པོ་ཉིད་ལ་གདན་ས་ཆེན་པོ་རང་དུ་བཞུགས་ཚེ་ཕུལ་བ་འདྲ་བར་སྣང་སྟེ། འདམ་ཐོག་ཏུ་བཞུགས་སྐབས་དེར་ནུབ་གཅིག་དགེ་སློང་དེས་ཞུ་ཆ་ལ། བདག་གིས་སྟོན་པ་དཀོན་མཆོག་སེང་གེ་ལ་བསྐུར་བའི་ཞུ་ཡིག་དེ་རྣམས་ལ་ལན་ལེགས་པ་གཅིག་མ་བྱུང་བར་ཁོ་བོ་ཡིད་ཆད་པར་ཡོད་པས།
བླ་མས་སྔར་མ་གྲུབ་ཀྱང་མར་ལ་གདན་དྲངས་ནས་མ་གིར་མཛད་ནས་ཡར་བསྐུར་བའམ། ཡང་ན་ས་སྐྱ་ལྟ་བུར་ཞུ་ཡིག་འདི་དང་གསུང་འཕྲིན་བསྡེབས་ནས་བསྐུར་ན་ལན་ཡོང་བའི་རིགས་ཨེ་ཡོད་ཅེས་ཞུས་པའི་ཚེ། ས་སྐྱ་ན་འདི་ལྟ་བུའི་ལན་འོང་བ་ཡོད་ན་ང་ཁོ་ན་དགའ་སྟེ་མེད། ཁྱོད་ཀྱི་ཡི་གེ་རྣམས་ཚགས་བྱས་ཡོད་གསུངས་ནས་ཆོས་ཁུག་ནས་ཞུ་ཡིག་གི་ཡི་གེ་རྣམས་ཕྱུང་། མར་མེའི་འོད་ལ་བླ་མ་ཉིད་ཀྱིས་ལན་རེ་རེ་ནས་བཀླགས་ཏེ། འདི་ལ་ཁྱེད་ཇི་ལྟར་འདོད་ཟེར་བ་རེ་རེ་ནས་དྲིས། དེ་རྣམས་ཀྱི་ལན་འདི་ལྟར་འོང་བ་ཡིན་གསུངས་ནས་མཚན་ཡལ་དེར་དེ་རྣམས་ཀྱི་ལན་གསུངས། ཞུས་དག་མཛད་ནས་འཇམ་སེར་འདི་རྣམས་ཁྱོད་ཀྱིས་ཚགས་གྱིས་ཤིག འདི་རྣམས་ལ་ལུང་རིགས་ཐམས་ཅད་འཛོམས་པའི་ལན་ལེགས་པ་ཁོང་མཉེས་པ་ཞིག་མ་གིར་བྱས་ནས་སླར་ཡར་ལ་བསྐུར་བ་ཡིན་གསུངས་ནས་ཞུ་ཡིག་རྣམས་ཁོང་ལ་གཏད་སོང་། ཞེས་དགེ་བའི་བཤེས་གཉེན་དེ་ཉིད་ཀྱི་ཆོས་ཀྱི་རྒྱལ་པོའི་རྣམ་ཐར་ཐོ་ཡིག་གི་ཚུལ་ཅན་དེ་ཉིད་ལས་འབྱུང་བས་སོ། །
དེ་ལྟར་ན་དྲིས་ལན་རྣམ་པར་ངེས་པ་ཞེས་བྱ་བའི་བསྟན་བཅོས་ཡིད་བཞིན་གྱི་ནོར་བུ་ལྟ་བུ་འདི་ནི། འདི་རང་གི་སྦྱར་བྱང་ནས་གསུངས་པ་ལྟར་མདོ་ཁམས་ཚལ་མདོར་མཛད་ནས་ཞུ་བ་པོར་གནང་བ་ཡིན་ལགས། དེས་ན་འདན་གྱི་ཡུལ་དུ་འཁྲུངས་པས་ན་འདན་མ་ཞེས་གྲགས་ལ། མཚན་དངོས་ནི་དབང་ཕྱུག་འབུམ་ཞེས་བྱ་བ་དེ་ཉིད་ཀྱིས་དྲི་བ་སྙིང་ནས་ཞུས་པའི་ཚེ། འཇམ་པའི་དབྱངས་ཉིད་ཀྱིས་སྤྱིར་བསྟན་པ་དང་སེམས་ཅན། བྱེ་བྲག་ཞུ་བ་པོ་ལ་ཐུགས་དཀྱིལ་གྱི་ཞར་ནས་གསུངས་པའི་དྲིས་ལན་རྣམ་པར་ངེས་པ་ཞེས་བྱ་བའི་བསྡུས་དོན་གྱི་འགྲེལ་པ། དྲི་བའི་གཞུང་དང་ལན་གྱི་གཞུང་ཐད་སོར་སྦྱར་ནས་བསྟན་པས། བརྗོད་དོན་རགས་པའི་ཁོག་རྣམས་ཕུབ་ནུས་པ། རྣམ་དཔྱོད་དང་ལྡན་པའི་སྐྱེས་བུ་སྐལ་བ་དང་ལྡན་པ་རྣམས་ཀྱིས་མཐོང་བ་ཙམ་གྱིས་རབ་ཏུ་དགའ་བ་སྐྱེད་པར་བྱེད་ངེས་པས་ན་མཐོང་བ་རབ་དགའ་ཞེས་བྱ་བ་འདི་ཉིད་འཆད་པ་ལ། གཞུང་འདིའི་དབུ་ཞབས་ཀྱི་དོན་ཐམས་ཅད་ཧྲིལ་གྱིས་བསྡུ་ན་གསུམ་སྟེ།
མགོ་བོའི་དཀྱིལ་གྱི་ཀླད་པ་དང་འདྲ་བས་ཀླད་ཀྱི་དོན། ཚིལ་གཞུང་རིལ་པོ་ཡན་ལག་དང་བཅས་པར་འདྲ་བས་གཞུང་གི་དོན། མཇུག་མ་དང་འདྲ་བས་མཇུག་རྫོགས་པའི་དོན་དང་གསུམ་གྱིས་འཆད་ཅིང་། དང་པོ་ཀླད་ཀྱི་དོན་ལ་ནང་གསེས་ཡན་ལག་གི་དབང་དུ་བྱས་ན། དྲིས་ལན་ཉིད་ཀྱི་མཆོད་པར་བརྗོད་པ་དང་རྩོམ་པར་དམ་བཅའ་བ་གཉིས་ཀྱིས་དབྱེ་བ་ལ་སོགས་པ་བསྡུས་དོན་གྱི་སྒོ་ནས་རྩ་བ་ལུས་དང་། གྱེས་པ་ཡན་ལག་ལྟ་བུའི་ཚུལ་གྱི་འཆད་ཚུལ་སྟོན་པ་ལ། འདིར་ས་གསུམ་གྱི་བླ་མ་འགྲོ་བའི་མགོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ། འདན་མ་དབང་ཕྱུག་འབུམ་གྱིས་དྲི་བ་ཞུས་པའི་དྲིས་ལན་རྣམ་པར་ངེས་པ་ཞེས་བྱ་བའི་དོན་འགྲེལ་ཁོག་ཕུབ་མཐོང་བ་རབ་དགའ་ཞེས་བྱ་བ་འདི་ཉིད་འཆད་པ་ལ་དོན་གསུམ་སྟེ། ཀླད་ཀྱི་དོན། གཞུང་གི་དོན།
མཇུག་གི་དོན་ནོ། ། དང་པོ་ཀླད་ཀྱི་དོན་ལ་དྲིས་ལན་གྱི་མཆོད་པར་བརྗོད་པ་དང་། རྩོམ་པར་དམ་བཅའ་བ་གཉིས་ལས། དང་པོ་མཆོད་པར་བརྗོད་པ་དེ་ཉིད་སྟོན་པར་བྱེད་པ་ལ། ཞེས་པ་འདི་བྱུང་། དེ་ཉིད་ཚིག་དོན་དངོས་ཀྱི་སྒོ་ནས་དང་པོ་མཚན་དོན་མཆོད་བརྗོད་རྣམ་པ་གཉིས་དང་བཅས་པ་དེ་ཉིད་སྟོན་པར་བྱེད་པ་ནི་དྲིས་ལན་སོགས་ཏེ། དེ་ཡང་སྤྱིར་དྲི་བ་འདྲི་བ་དང་། ལན་འདེབས་པའི་ཚུལ་ལ། མགོ་གཅིག་པ་དང་རྣམ་ཕྱེ་དང་། ། དྲི་དང་བཞག་པར་ལུང་བསྟན་པར། །
སྐྱེ་དང་འཆི་དང་ཁྱད་པར་འཕགས། ། བདག་གཞན་ལ་སོགས་ལྟ་བུ་ཡིན། ། ཞེས་གསུངས་པ་ལྟ་བུ། མགོ་གཅིག་པའི་དྲི་བ། སྐྱེས་པ་ཐམས་ཅད་འཆིའམ་མི་འཆི་ཞེས་འདྲི་ན། སྐྱེས་བ་ཐམས་ཅད་འཆི་ཞེས་མགོ་གཅིག་པའི་ལན་དང་། ཤི་བ་ཐམས་ཅད་སྐྱེའམ་མི་སྐྱེ་ཞེས་འདྲི་ན། ཉོན་མོངས་པ་མ་སྤངས་པར་ཤི་བ་ཐམས་ཅད་སྐྱེ། ཉོན་མོངས་པ་སྤངས་ཏེ་ཤི་བ་ཐམས་ཅད་མི་སྐྱེ་ཞེས་རྣམ་པར་ཕྱེ་བའི་ལན་དང་། ཡང་མིར་སྐྱེས་པ་ཁྱད་པར་འཕགས་སམ་མི་འཕགས་ཞེས་འདྲི་ན།
གང་ལ་ལྟོས་ཏེ་ཡིན་ཞེས་དྲིས་ཏེ། ངན་སོང་གསུམ་ལ་ལྟོས་ཏེ་མིར་སྐྱེས་པ་ཁྱད་པར་འཕགས། ལྷ་ལ་ལྟོས་ཏེ་མིར་སྐྱེས་པ་དམན། ཞེས་སླར་ཡང་དྲིས་པའི་ལན་དང་། བདག་ཕུང་པོ་ལས་གཞན་ཡིན་ནམ། བདག་ཕུང་པོ་དང་གཅིག་ཡིན་ཞེས་འདྲི་ན། ཁྱད་གཞི་བདག་མེད་པས་ཁྱད་ཆོས་ཕུང་པོ་དང་གཅིག་དང་གཞན་གང་དུ་ཡང་ལུང་བསྟན་དུ་མི་ནུས་པས་ན་བཞག་པའི་ལན་ལ་སོགས་པ་དང་། གཞན་ཡང་། དེས་ན་མཁས་པས་ཐལ་འགྱུར་ལན། ། རྣམ་པར་ཐར་པའི་སྒོ་བཞི་གདབ། །
ཅེས་བྱ་བ་ལ་སོགས་པ་མཐའ་ཡས་པ་ཡོད་ཀྱང་། འདིར་ནི་གསུང་རབ་མང་པོའི་ནང་ནས། ཟབ་དོན་དཀའ་གནས་ཀྱི་དྲི་བ་སུམ་ཅུ་ཞུས་པ་ལས། ལུང་རིགས་མན་ངག་གསུམ་གྱི་སྒོ་ནས་ངེས་ཤེས་རྣམ་པར་འདྲེན་ངེས་ཀྱི་ལན་ཡིན་པས་ན་རྣམ་པར་ངེས་པ་ཞེས་བྱའོ། ། ཞེས་མཚན་དོན་སྟོན་པ་ལ། དྲིས་ལན་རྣམ་པར་ངེས་པ་ཞེས་པ་འདི་བྱུང་། དེའི་རྗེས་སུ་བླ་མ་དང་རྗེ་བཙུན་འཇམ་པའི་དབྱངས་དབྱེར་མེད་ངོ་བོ་གཅིག་ཏུ་གྱུར་པའི་རྩ་བའི་བླ་མ་ས་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། ཞེས་རྩ་བའི་བླ་མ་ལ་མཆོད་པར་བརྗོད་པ་དེ་སྟོན་པ་ལ། བླ་མ་དང་འཇམ་པའི་དབྱངས་ལ་ཕྱག་འཚལ་ལོ། ། ཞེས་པ་འདི་བྱུང་།
དེའི་རྗེས་སུ་ཆུ་མགོ་གངས་ལ་ཐུག་པའི་ཚུལ་གྱི་བརྒྱུད་པའི་བླ་མ་རྣམས་ཀྱི་བདག་ཉིད། རྒྱུད་ལྟར་ན་རྡོ་རྗེ་འཆང་། མདོ་ལྟར་ན་ཐུབ་པའི་དབང་པོ་དེ་ཉིད་ལ་མཆོད་པར་བརྗོད་པ་ནི། གང་གི་མཁྱེན་བརྩེ་སོགས་ཏེ། དེ་ཡང་ཐབས་ཚུལ་གང་གི་སྒོ་ནས་བསྟོད་ན། མཁྱེན་བརྩེ་ནུས་གསུམ་གྱི་སྒོ་ནས་སྟེ། དེ་ཡང་ཤེས་བྱ་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་དང་། ཐ་དད་དུ་བྱ་བ་བརྒྱད་ཀྱིས་ཁྱད་པར་དུ་བྱས་པའི་བརྩེ་བ་ཐུགས་རྗེ་ཆེན་པོ་གོམས་པ་མཐར་ཕྱིན་པས་ཕུལ་དུ་བྱུང་ཞིང་ནུས་པ་མཐར་ཕྱིན་པ་མཐུ་སྟོབས་དང་རྫུ་འཕྲུལ་གྱི་འཕྲིན་ལས་དཔག་ཏུ་མེད་ཅིང་མཐའ་ཡས་པས་དུས་རྟག་པར་གདུལ་བྱ་གཞན་གྱི་དོན་འབའ་ཞིག་མཛད་པའི་སྒོ་ནས་འགྲོ་བའི་བླ་མར་གྱུར་པའི་སྟོན་པ་སངས་རྒྱས་ལ་བསྟོད་ཅིང་ཕྱག་འཚལ་ལོ། ། ཞེས་བརྒྱུད་པའི་བླ་མ་རྡོ་རྗེ་འཆང་ཆེན་པོ་ལ་མཆོད་པར་བརྗོད་པ་ལ། གང་གི་མཁྱེན་བརྩེ་ཕུལ་བྱུང་ཞིང་། །
མཐུ་དང་འཕྲིན་ལས་མཐའ་ཡས་པས། ། རྟག་པར་གཞན་གྱི་དོན་མཛད་པའི། ། འགྲོ་བའི་བླ་མ་ལ་ཕྱག་འཚལ། ། ཞེས་པ་འདི་བྱུང་། དེ་ལྟར་མཆོད་པར་བརྗོད་ནས་ལས་སུ་བྱ་བ་ཅི་བྱ་ན། བློ་གྲོས་སམ་ཤེས་རབ་རབ་ཏུ་གསལ་ཞིང་གུས་པར་བྱ་བའི་ཡུལ་མཆོག་ཏུ་གྱུར་པ་དཀོན་མཆོག་གསུམ་གྱི་ངོ་བོ་བླ་མ་ལ་ཤིན་ཏུ་གུས་པ། འདན་མའི་ཡུལ་དུ་འཁྲུངས་པའི་དགེ་བའི་བཤེས་གཉེན་དབང་ཕྱུག་འབུམ་ཞེས་བྱ་བ་དེ་ཉིད་ཀྱིས། ཆོས་ལ་དོན་གཉེར་གྱི་འདུན་པ་དྲག་པོ་དང་ལྡན་པའི་བསམ་པ་དགེ་བས་ཀུན་ནས་བསླངས་ཏེ་དྲིས་པའི་ལན་རྣམས། དྲི་མ་མེད་པའི་བཀའ་མདོ་རྒྱུད་མན་ངག་བསྟན་བཅོས་རྣམས་ལས་ཇི་ལྟར་འབྱུང་བ་བཞིན་སྐབས་འདིར་བཤད་པར་བྱའོ། ། ཞེས་གཉིས་པ་དྲི་བའི་ལན་གྱི་རྩོམ་པར་དམ་བཅའ་བ་དེ་ཉིད་སྟོན་པར་བྱེད་པ་ལ།
བློ་གསལ་བླ་མ་ལ་གུས་པའི། ། དབང་ཕྱུག་འབུམ་ཞེས་བྱ་བ་ཡིས། ། བསམ་པ་དགེ་བས་དྲིས་པའི་ལན། ། དྲི་མེད་ལུང་བཞིན་འདིར་བཤད་བྱ། ། ཞེས་པ་འདི་བྱུང་། དེ་ཡན་ཆད་ཀྱིས་ཀླད་ཀྱི་དོན་ནམ་མགོ་བོའི་དོན་ལ་མཆོད་པར་བརྗོད་པའི་དོན་དང་། རྩོམ་པར་དམ་བཅའ་བའི་དོན་གཉིས་ཡོད་པའི་འབྲུ་གཉེར་བ་དེ་རྣམས་སོང་ནས། ད་ནི་གཉིས་པ་གཞུང་གི་དོན་ནམ་ལུས་ཀྱི་དོན་དངོས་ལ་དྲི་བའི་ཚིག་ཁྱད་པར་དུ་འཕགས་ཤིང་དོགས་པའི་གནད་དང་ལྡན་ངེས་པའི་དྲི་བ་སུམ་ཅུ་ཞུས་པ་ལ། དེ་དག་དང་གྲངས་གོ་རིམ་མཐུན་པའི་དྲིས་ལན་ཡང་ངོ་མཚར་ཞིང་རྨད་དུ་བྱུང་བ་སུམ་ཅུ་ཐམས་ཅད་གོ་རིམ་ཇི་ལྟ་བ་བཞིན་དུ་བཤད་པར་བྱ་བ་ཡིན་ནོ། ། ཞེས་དབུ་དང་ལུས་གཉིས་ཀྱི་བར་གྱི་མཚམས་སྦྱོར་ཏེ་སྟོན་པ་ལ།
དེ་ཡན་ཆད་ཀྱི་ཀླད་ཀྱིས་དོན་ལ་དྲིས་ལན་གྱི་མཆོད་པར་བརྗོད་པ་དང་། རྩོམ་པར་དམ་བཅའ་བ་གཉིས་ཡོད་པ་དེ་སོང་ནས། གཉིས་པ་གཞུང་གི་དོན་ལ་དྲི་བ་ཁྱད་པར་དུ་འཕགས་པ་སུམ་ཅུ་ཞུས་པ་ལས། དེ་དང་མཐུན་པའི་དྲིས་ལན་ངོ་མཚར་རྨད་དུ་བྱུང་བ་སུམ་ཅུ་གནང་བ་རྣམས་གོ་རིམ་བཞིན་དུ་འདིར་བཤད་པར་བྱ་བ་ལས། ཞེས་པ་འདི་བྱུང་། དེ་ལ་ཡང་དྲི་བ་དང་པོ་དངོས་ནི་ཐུབ་པ་སོགས་ཏེ། འོ་སྐོལ་གྱི་སྟོན་པ་ཐུབ་པའི་དབང་པོ་འདི་ཉིད། ཐར་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སངས་རྒྱས་པའི་དུས་ཐོག་མའི་ས་མཚམས་ཐེག་དམན་བྱེ་བྲག་སྨྲ་བའི་ལུགས་ལ། འཛམ་བུ་གླིང་པ་ཚེ་ལོ་བརྒྱ་པའི་དུས་རྒྱལ་བུ་དོན་འགྲུབ་ཀྱི་སྐུ་རྟེན་དགུང་ལོ་སུམ་ཅུ་སོ་ལྔ་པ་ལ། རྒྱ་གར་རྡོ་རྗེ་གདན་དུ་གསར་དུ་སངས་རྒྱས་པར་འདོད་པ་དེ་བཞིན་དུ།
ཐེག་པ་ཆེན་པོའི་མདོ་སྔགས་ཀྱི་ལུགས་ལ་ཡང་དེ་དང་མཐུན་པར་བཞེད་ལགས་སམ། དེ་དང་མི་མཐུན་པའི་དུས་གང་ལ་སངས་རྒྱས་མ་ཐག་པའི་དུས་སུ་བཞེད་པ་ལགས། ཞེས་ཞུས་པའི་དྲི་བ་དེ་སྟོན་པར་བྱེད་པ་ལ། དེ་ལ་དྲི་བ་དང་པོ་ནི། ཐུབ་པ་བྱང་ཆུབ་སངས་རྒྱས་པའི། ། ས་མཚམས་ཐེག་ཆེན་ག་ལ་བཞེད། ། ཅེས་པ་འདི་བྱུང་། དེའི་ལན་གསུངས་པ་ནི། ཤཱཀྱ་ཐུབ་པ་སོགས་ཏེ། དེ་ཡང་ཁྱེད་ཀྱིས་ཇི་ལྟར་དྲི་བ་བཞིན།
འོ་སྐོལ་གྱི་སྟོན་པ་ཤཱཀྱ་ཐུབ་པ་འདི་ཉིད་སངས་རྒྱས་མ་ཐག་པའི་དུས་ཀྱི་འདོད་ཚུལ་ལ། གྲུབ་མཐའ་དང་ཐེག་པའི་བྱེ་བྲག་གི་བྱེ་བྲག་ཏུ་སྨྲ་བའི་བཞེད་ཚུལ་དེ་ཀ་ལྟར་ལགས་ཤིང་། ཐེག་པ་ཆེན་པོའི་ལུགས་ལའང་ཡོ་ག་ལ་མཁས་པ་མི་གསུམ་གྱི་ནང་ཚན་སློབ་དཔོན་ཤཱཀྱ་བཤེས་གཉེན་ནི། རྒྱུད་ཀྱི་དགོངས་པ་ཡང་བྱེ་བྲག་ཏུ་སྨྲ་བ་དང་མཐུན་པར་མཛད་དེ། རྒྱ་གར་རྡོ་རྗེ་གདན་དུ་གསར་དུ་སངས་རྒྱས་པར་བཞེད། གཞན་ཐེག་པ་ཆེན་པོའི་སློབ་དཔོན་རྣམས་གསུང་མཐུན་པར། སངས་རྒྱས་མ་ཐག་པའི་དུས་བསྐལ་བ་གྲངས་མེད་དཔག་ཏུ་མེད་པའི་སྔོན་རོལ་ཏུ་ཡིན་པར་མདོ་རྒྱུད་སྣ་ཚོགས་ནས་གསུངས་པས་དུས་འདི་རང་ཞེས་པའི་ངེས་པ་མི་མཛད་ཅིང་། འཛམ་བུའི་གླིང་འདིར་མི་རྣམས་ཚེ་ལོ་བརྒྱ་བའི་དུས་རྒྱལ་རིགས་ཀྱི་རྟེན་ལ་རྡོ་རྗེའི་གདན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བརྙེས་པ་ལྟ་བུར་མཛད་པ་ནི། མིའི་སྣང་ངོར་སངས་རྒྱས་པའི་ཚུལ་བསྟན་པའམ་མཆོག་གི་སྤྲུལ་སྐུའི་སྤྲུལ་པའི་མཛད་པ་ཁོ་ན་སྟོན་པ་ཡིན་ཏེ། སྤྲུལ་གཞི་ལོངས་སྤྱོད་རྫོགས་པའི་སྐུ་ལ་བརྟེན་ནས་སྤྲུལ་པ་སྣ་ཚོགས་སུ་སྟོན་པ་སྤྲུལ་སྐུ་སྤྱིའི་མཛད་པའི་ཁྱད་ཆོས་ཡིན་པའི་ཕྱིར།
དེ་སྐད་དུ་ཡང་དེ་ཁོ་ན་ཉིད་བསྡུས་པའི་རྒྱུད་ལས། དེ་ནས་དེ་བཞིན་གཤེགས་པ་ཐམས་ཅད་འདུས་ཏེ། བྱང་ཆུབ་སེམས་དཔའ་སེམས་དཔའ་ཆེན་པོ་དོན་ཐམས་ཅད་གྲུབ་པ་ཞེས་བྱ་བ། བྱང་ཆུབ་སེམས་དཔའི་སྙིང་པོར་བཞུགས་པ་ག་ལ་བ་དེར་གཤེགས་ཏེ། བྱང་ཆུབ་སེམས་དཔའ་དེ་ལ་ཆེད་དུ་རྫོགས་པར་ལོངས་སྤྱོད་པའི་སྐུར་བསྟན་ནས་འདི་སྐད་ཅེས་བཀའ་སྩལ་ཏོ། ། ཞེས་སོགས་གསུངས་ལ། དེའི་དོན་རྣམས་སྒྲ་ཇི་བཞིན་པར་ཞལ་གྱིས་བཞེས་ཏེ། དེའི་འགྲེལ་པ་སློབ་དཔོན་ཤཱཀྱ་བཤེས་གཉེན་གྱིས་མཛད་པའི་ཀོ་ས་ལའི་རྒྱན་ལས་བཤད་པ་ལྟར་རྣམ་སྨིན་གྱི་ལུས་ནཻ་ར་ཛ་ཎའི་འགྲམ་དུ་བཞག་ནས། ཡིད་ཀྱི་ལུས་འོག་མིན་དུ་གཤེགས་ཏེ། སངས་རྒྱས་ཐམས་ཅད་ཀྱིས་མངོན་བྱང་ལྔ་བསྟན་པས་སངས་རྒྱས་པར་བཞེད་པའི་ཕྱིར།
དེ་སྐད་དུ་ཡང་ཀུན་མཁྱེན་བསོད་ནམས་སེང་གེའི་མངོན་པར་བྱང་ཆུབ་པའི་གྲངས་ངེས་ཕྱེ་བ་ལས། མདོར་ན་བྱེ་བྲག་ཏུ་སྨྲ་བ་དང་། ཡོ་ག་བ་ཤཱཀྱ་བཤེས་གཉེན་མ་གཏོགས་ལོངས་སྤྱོད་རྫོགས་སྐུ་འདོད་པ་ཐམས་ཅད། སྟོན་པ་འོག་མིན་དུ་ལོངས་སྐུར་སངས་རྒྱས་ཟིན་ནས། སྤྱིར་མཛད་པ་དཔག་ཏུ་མེད་པ་དང་། བྱེ་བྲག་མི་མཇེད་འཇིག་རྟེན་གྱི་ཁམས་འདིར་སྐལ་བཟང་གི་སངས་རྒྱས་སྟོང་གིས་ཐེག་པ་ཐུན་མོང་གི་ངོར་མཛད་པ་བཅུ་གཉིས་དང་། རྡོ་རྗེ་ཐེག་པས་འདུལ་བའི་གདུལ་བྱའི་ངོར་སྔགས་ཀྱི་ལམ་གྱིས་སངས་རྒྱ་བའི་ཚུལ་སྟོན་པར་བཞེད་པ་མཐུན་ནོ། ། ཞེས་གསུངས། དེ་སྐད་དུ་ཡང་རྒྱུད་རྡོ་རྗེ་རྩེ་མོ་ལས། འོག་མིན་སྟུག་པོ་ཉམས་དགའ་འདིར། །
སྟུག་པོའི་ཞིང་ཁམས་འཇིག་མེད་པ། ། དེ་ནས་སངས་རྒྱས་རྣམས་ཀྱི་ཆོས། ། རྫོགས་པར་ལོངས་སྤྱོད་ཚུལ་འདི་འབྱུང་། ། ཞེས་པ་དང་། ཡང་རྒྱུད་གཞན་དག་ལས་ཀྱང་། གཙང་མའི་གནས་དག་སྤངས་པ་ཡི། ། འོག་མིན་ཞེས་བྱ་ཉམས་དགའ་བ། ། ཡང་དག་སངས་རྒྱས་དེར་སངས་རྒྱས། ། སྤྲུལ་པ་པོ་གཅིག་འདིར་འཚང་རྒྱ། ཞེས་པ་དང་།
ལང་ཀར་གཤེགས་པ་ལས། འདོད་པའི་ཁམས་དང་གཟུགས་མེད་དུ། ། སངས་རྒྱས་མངོན་པར་སངས་མི་རྒྱ། ། གཟུགས་ཀྱི་ཁམས་ཀྱི་འོག་མིན་དུ། ། འདོད་ཆགས་བྲལ་ཁྱོད་འཚང་རྒྱའོ། ། ཞེས་པ་དང་། ཡང་མདོ་ལས། སངས་རྒྱས་ཐམས་ཅད་འོག་མིན་དུ། ། སངས་རྒྱས་མ་གྱུར་འདོད་ཁམས་སུ། ། སངས་རྒྱས་མཛད་པ་མི་མཛད་དོ། །
ཞེས་དང་། གསང་ཆེན་ཐབས་ལ་མཁས་པའི་མདོ་ལས་ཀྱང་། བཅོམ་ལྡན་འདས་བསྐལ་བ་བསམ་གྱིས་མི་ཁྱབ་པའི་སྔོན་རོལ་ཏུ་མངོན་པར་རྫོགས་པར་སངས་རྒྱས་ནས་ཤཱཀྱའི་རིགས་སུ་སྐུའི་སྐྱེ་བ་སྟོན་པར་མཛད་དོ། ། ཞེས་པ་དང་། མགོན་པོ་བྱམས་པས་རྒྱུད་བླ་མ་ལས། ཆོས་ཀྱི་སྐུ་ལས་མ་གཡོས་པར། ། སྤྲུལ་པའི་རང་བཞིན་སྣ་ཚོགས་ཀྱིས། ། སྐྱེ་བ་མངོན་པར་སྐྱེ་བ་དང་། ། དགའ་ལྡན་གནས་ནས་འཕོ་བ་དང་། ། ཞེས་པ་ལ་སོགས་གསུངས་པ་དང་།
སློབ་དཔོན་རིན་པོ་ཆེ་རྩེ་མོ་ཞབས་ཀྱིས་ཀྱང་། དེ་བས་ན་ཡང་དག་པ་རྫོགས་པའི་སངས་རྒྱས་བསྐལ་བ་དཔག་ཏུ་མེད་པའི་ཐོག་མར་སངས་རྒྱས་ནས། སྤྲུལ་པའི་སངས་རྒྱས་ཤཱཀྱ་ཐུབ་པ་འདི་ཕྱིས་བསྐལ་བ་བཟང་པོ་འདི་ལ་སངས་རྒྱས་པའི་ཚུལ་བསྟན་པ་ཡིན་ནོ། ། ཞེས་བྱ་བ་འདི་ནི་ཐེག་པ་ཆེན་པོའི་སློབ་དཔོན་དབྱིག་གཉེན་དང་། ཟླ་བ་གྲགས་པ་དང་། ཀུན་དགའ་སྙིང་པོ་དང་། སྐལ་ལྡན་གྲགས་པ་ལ་སོགས་པ་ཕལ་ཆེ་བའང་བཞེད་ལ། ཁོ་བོ་ཅག་གི་བླ་མ་བརྒྱུད་པ་རྣམས་ཀྱང་བཞེད་པ་ཡིན་ནོ། ། ཞེས་གསུངས་པ་དང་། འཇམ་དབྱངས་ས་སྐྱ་པཎ་ཆེན་གྱི་ཞལ་སྔ་ནས།
ཚོགས་གཉིས་རྫོགས་པའི་སངས་རྒྱས་ནི། ། སྟུག་པོ་བཀོད་པར་སངས་རྒྱས་པའི། ། ལོངས་སྤྱོད་རྫོགས་པའི་སྐུ་ཉིད་ཡིན། ། དེ་ཡི་སྤྲུལ་པའི་སྐུ་ཉིད་ནི། ། ཟས་གཙང་སྲས་སུ་འཁྲུངས་པ་ཡི། ། ཤཱཀྱ་སེང་གེ་འདི་ཡིན་ནོ། ། ཞེས་པ་དང་། མཁས་གྲུབ་ཀུན་དགའི་མཚན་ཅན་གྱིས་ཀྱང་། ཁྱད་པར་ཐུབ་དབང་ཤཱཀྱའི་རྒྱལ་པོ་ཡིས། ། གྲངས་མེད་བསྐལ་བའི་སྔོན་དུ་སྟུག་པོའི་ཞིང་། །
འཇིག་མེད་གནས་དེར་བྱང་ཆུབ་མཆོག་བརྙེས་ནས། ། སླར་ཡང་འཛམ་གླིང་འཕགས་ཡུལ་སེར་སྐྱ་ཡི། ། གྲོང་ཁྱེར་ཆེན་པོར་མང་བཀུར་རྒྱལ་པོའི་རིགས། ། ཟས་གཙང་སྲས་སུ་ས་ཕོ་འབྲུག་ལ་བལྟམས། ། ཞེས་སོགས་མདོ་རྒྱུད་བསྟན་བཅོས་མང་པོ་ནས་མཐུན་པར་གསུངས་སོ། ། ཞེས་དྲི་བ་དང་པོའི་ལན་དེ་སྟོན་པ་ལ། ཤཱཀྱ་ཐུབ་པ་སངས་རྒྱས་པའི། ། དུས་ནི་བསྐལ་བ་གྲངས་མེད་སྔོན། ། འདིར་ནི་ཚེ་ལོ་བརྒྱ་པ་ལ། ། བྱང་ཆུབ་བརྙེས་པ་སྤྲུལ་པ་ཡིན། །
ཞེས་པ་འདི་བྱུང་། ༈ །དྲི་བ་གཉིས་པའི་ཞུས་ཚིག་ནི། ཆོས་ཀྱི་ཕུང་པོ་བརྒྱད་སོགས་ཏེ། ། དེ་ཡང་ཡང་དག་པར་རྫོགས་པའི་སངས་རྒྱས་དེས་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་ཞེས་པའི་ཕུང་པོའི་ཚད་དེ་ཇི་ཙམ་ལ་འཇོག་ཅིང་། གྲངས་ཀྱང་བརྒྱད་ཁྲི་བཞི་སྟོང་དེར་ངེས་ལགས་སམ། ཞེས་དྲི་བ་ཞུས་ཚུལ་སྟོན་པ་ལ། ཆོས་ཀྱི་ཕུང་པོ་བརྒྱད་ཁྲི་དང་། ། བཞི་སྟོང་ཕུང་པོའི་ཚད་ཅི་ལགས། ། ཞེས་པ་འདི་བྱུང་། དེ་ལྟར་ཞུས་པའི་ལན་དངོས་སྟོན་པར་བྱེད་པ་ནི།
རྗོད་བྱེད་སོགས་ཏེ། དེ་ཡང་གཙོ་ཆེ་བ་ལ་རྗོད་བྱེད་ཀྱི་ཚིག་རབ་བྱེད་དམ། ལེའུ་དང་། སྐབས་དང་། བམ་པོ་སོགས་མང་ཉུང་ཅི་རིགས་པ་འདུས་པའི་སྒོ་ནས་བརྗོད་བྱའི་དོན་གྱི་རྣམ་གྲངས་མང་ཉུང་ཅི་རིགས་པ་སྟོན་པ་ལ། དེ་ཡང་མཛད་པ་པོའི་ངག་རྒྱུན་གཅིག་གིས་བསྡུས་པའི་གཞུང་ལུགས་གཅིག་ལ། ཆོས་ཕུང་ཞེས་གསུངས་པའི་ཕུང་པོ་དེ་ཉིད་ཡིན། དེ་ཉིད་ལ་རབ་བྱེད་དང་ལེའུ་སོགས་འདུས་པ་ངེས་པར་མི་དགོས་ཏེ། ཤེར་ཕྱིན་ཡི་གེ་གཅིག་མ་དང་། ཚིགས་སུ་བཅད་པ་བཞི་པའི་མདོ་སོགས་མང་དུ་ཡོད་པའི་ཕྱིར།
ཆོས་ཕུང་དེའི་ཚད་ལ། ཁ་ཅིག་བསྟན་བཅོས་ཚད་ཅེས་ཟེར། ། ཞེས་གསུངས་པ་ལྟར། རྒྱ་གར་བའི་སློབ་དཔོན་ཁ་ཅིག མངོན་པ་སྡེ་བདུན་གྱི་ནང་ཚན་ཆོས་ཀྱི་ཕུང་པོ་ཞེས་བྱ་བའི་བསྟན་བཅོས་ཤཱ་རིའི་བུས་མཛད་པ་འདི་ལ་ཤླཽ་ཀ་སྟོང་ཡོད་པས། དེ་ཙམ་པ་རེ་ལ་ཆོས་ཕུང་རེ་རེའི་ཚད་ཡིན་ཞེས་ཟེར་མོད་ཀྱང་མཐའ་གཅིག་ཏུ་མ་ངེས་ཏེ། མཁས་མཆོག་དབྱིག་གཉེན་གྱིས། ཕུང་པོ་ལ་སོགས་གཏམ་རེ་ཡིན། ། ཞེས་ཕུང་པོ་ལྔ་ལྟ་བུའམ་ཁམས་བཅོ་བརྒྱད་ལྟ་བུ་ཆོས་ཚན་རེ་རེའི་མགོ་མཇུག་གི་གཏམ་རྫོགས་པར་སྟོན་པ་ལ་ཆོས་ཕུང་རེ་རེའི་ཚད་དུ་འཇོག་པས། ཤླཽ་ཀའི་གྲངས་མང་ཉུང་གཅིག་ཏུ་ངེས་པ་ཡོད་པ་མ་ཡིན་ནོ། །
ཆོས་ཕུང་དེའི་གྲངས་ལ་གཙོ་ཆེ་བའི་དབང་དུ་བྱས་ནས། ཆོས་ཀྱི་ཕུང་པོ་ཕྲག་བརྒྱད་ཁྲི་དག ། ཅེས་པ་དང་། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། ཞེས་པ་དང་། ཉོན་མོངས་འདོད་ཆགས་འདུལ་བའི་གཉེན་པོ་རུ། ། མདོ་སྡེའི་སྡེ་སྣོད་ཉི་ཁྲི་ཆིག་སྟོང་གསུངས། ། ཉོན་མོངས་ཞེ་སྡང་འདུལ་བའི་གཉེན་པོ་རུ། ། འདུལ་བའི་སྡེ་སྣོད་ཉི་ཁྲི་ཆིག་སྟོང་གསུངས། ། ཉོན་མོངས་གཏི་མུག་འདུལ་བའི་གཉེན་པོ་རུ། །
མངོན་པའི་སྡེ་སྣོད་ཉི་ཁྲི་ཆིག་སྟོང་གསུངས། ། དུག་གསུམ་ཆ་མཉམ་འདུལ་བའི་གཉེན་པོ་རུ། ། སྔགས་ཀྱི་སྡེ་སྣོད་ཉི་ཁྲི་ཆིག་སྟོང་གསུངས། ། ཞེས་གསུངས་པ་ལྟར་སྤང་བྱ་སོ་སོ་བ་འདོད་ཆགས་ཞེ་སྡང་གཏི་མུག་གསུམ་སྤོང་ཞིང་། བརྗོད་བྱ་སོ་སོ་བ་ཏིང་ངེ་འཛིན་གྱི་བསླབ་པ། ཚུལ་ཁྲིམས་ཀྱི་བསླབ་པ། ཤེས་རབ་ཀྱི་བསླབ་པ་གསུམ་སྟོན་པར་བྱེད་པའི། རྗོད་བྱེད་སོ་སོ་བ་མདོ་སྡེའི་སྡེ་སྣོད། འདུལ་བའི་སྡེ་སྣོད། མངོན་པའི་སྡེ་སྣོད་དེ་སྡེ་སྣོད་རིན་པོ་ཆེ་རྣམ་པ་གསུམ་དང་།
སྤང་བྱ་དུག་གསུམ་སྤྱིར་སྤོང་ཞིང་། བསླབ་བྱ་བསླབ་པ་གསུམ་སྤྱིར་སྟོན་པ་གསང་སྔགས་ཀྱི་རྒྱུད་སྡེ། དེ་ལྟར་ན་མདོ་སྡེའི་སྡེ་སྣོད་ལ་ཁྲི་ཚོ་གཉིས་དང་སྟོང་ཕྲག་གཅིག འདུལ་བའི་སྡེ་སྣོད་ལ་ཁྲི་ཚོ་གཉིས་དང་སྟོང་ཕྲག་གཅིག མངོན་པའི་སྡེ་སྣོད་ལ་ཁྲི་ཚོ་གཉིས་དང་སྟོང་ཕྲག་གཅིག སྔགས་ཀྱི་རྒྱུད་སྡེ་ལ་ཁྲི་ཚོ་གཉིས་དང་སྟོང་ཕྲག་གཅིག་སྟེ་ཀུན་སྡོམ་པས་སྟོང་ཕྲག་བརྒྱད་ཅུ་རྩ་བཞིའམ་ཁྲི་ཚོ་བརྒྱད་དང་སྟོང་ཕྲག་བཞིའམ། བརྒྱད་ཁྲི་དང་བཞི་སྟོང་རྣམས་མིང་གི་རྣམ་གྲངས་ཙམ་མ་གཏོགས་དོན་མཐུན་པས་དེ་ཙམ་ཞིག་ཡོད་དོ་ཞེས་གསུངས་པར་གྲགས་ལ། གྲགས་ཞེས་པའི་ཚིག་གི་ནུས་པས་དེ་ལྟར་མཐའ་གཅིག་ཏུ་ངེས་པ་ཞལ་གྱིས་བཞེས་མི་ནུས་པར་བསྟན་ཏེ། ཆོས་ཕུང་བརྒྱད་ཁྲི་བཞི་སྟོང་ཞེས་པ་ནི། གདུལ་བྱ་ཉན་ཐོས་ཀྱི་རིགས་ཅན་ཐེག་པ་ཆེན་པོའི་ཆོས་ལ་མོས་པ་དམན་པ་རྣམས་ཐེག་པ་ཆེན་པོར་ཁ་དྲང་བའི་ཕྱིར།
ཐེག་དམན་གྱི་དབང་དུ་བྱས་པ་ཡིན་གྱི། ཐེག་པ་ཆེན་པོའི་དབང་དུ་བྱས་ན་རེ་རེ་ལའང་ས་ཡ་དང་། དུང་ཕྱུར་ལ་སོགས་པ་ཡོད་པར་བཤད་པས། མཐའ་ཡས་པའམ་བསམ་གྱིས་མི་ཁྱབ་པའི་ཕྱིར། དེ་སྐད་དུ་ཡང་ཐམས་ཅད་མཁྱེན་པ་ངོར་ཆེན་དཀོན་མཆོག་ལྷུན་གྲུབ་ཀྱིས་ཚུལ་གསུམ་གསལ་རྒྱན་ལས། ཆོས་ཕུང་བརྒྱད་ཁྲི་བཞི་སྟོང་ཞེས་བཤད་པ། ། ཉན་ཐོས་མོས་པ་དམན་རྣམས་དྲང་ཕྱིར་ཏེ། ། ཐེག་ཆེན་ལུགས་ལ་དབྱེ་བ་བསམ་མི་ཁྱབ། ། ཅེས་གསུངས་པས་སོ། ། ཞེས་ཞུས་པའི་ལན་གསལ་བར་སྟོན་པར་བྱེད་པ་ལ།
རྗོད་བྱེད་རབ་བྱེད་འདུས་པ་ཡིས། ། བརྗོད་བྱའི་རྣམ་གྲངས་མང་སྟོན་པའི། ། ངག་རྒྱུན་གཅིག་ནི་བསྡུས་པའི་གཞུང་། ། ཕུང་པོ་ཉིད་ཡིན་དེ་ཡི་ཚད། ། གཅིག་ཏུ་ངེས་པ་ཡོད་མ་ཡིན། ། སྤང་བྱ་ཉོན་མོངས་གསུམ་སྤོང་ཞིང་། ། བརྗོད་བྱ་བསླབ་པ་གསུམ་སྟོན་པའི། ། རྗོད་བྱེད་སྡེ་སྣོད་རྣམ་པ་གསུམ། ། སོ་སོ་བ་དང་སྤྱིར་སྟོན་པ། ། བརྒྱ་ཁྲི་བཞི་སྟོང་ཡོད་ཅེས་གྲགས། །
ཞེས་པ་འདི་བྱུང་། ༈ །དྲི་བ་གསུམ་པའི་ཞུ་ཚིག་ནི། སྔགས་དང་ཕ་རོལ་ཕྱིན་པའི་ཞེས་སོགས་ཏེ། དེ་ཡང་ཐེག་པ་ཆེན་པོའི་ལམ་ལ་གསང་སྔགས་རྡོ་རྗེ་ཐེག་པའི་ལམ་དང་། མཚན་ཉིད་ཕ་རོལ་ཏུ་ཕྱིན་པའི་ལམ་གཉིས་གསུངས་ཏེ། དེ་གཉིས་ཀྱི་ལམ་དང་འབྲས་བུ་ལ་ཁྱད་པར་ཡོད་དམ་མེད། ཡོད་ན་གང་གི་སྒོ་ནས་བྱེད་པ་ལགས། ཞེས་དྲི་བ་ཞུས་ཚུལ་སྟོན་པ་ལ། སྔགས་དང་ཕ་རོལ་ཕྱིན་པའི་ལམ། ། ལམ་དང་འབྲས་བུའི་ཁྱད་པར་གང་། །
ཞེས་པ་འདི་བྱུང་། དེ་ལྟར་ཞུས་པའི་ལན་དངོས་སྟོན་པར་བྱེད་པ་ནི། བྱང་ཆུབ་སེམས་ཀྱི་གཞི་ཞེས་སོགས་ཏེ། དེ་ཡང་ཐེག་པ་དེ་གཉིས་ཀྱི་འབྲས་བུ་མཐར་ཐུག་དེའི་ངོ་བོ་ལ་ཁྱད་པར་མེད་ཀྱང་། འབྲས་བུའི་མིང་དང་ལམ་བགྲོད་ཚུལ་ལ་ཁྱད་པར་ཤིན་ཏུ་ཡང་ཡོད་དེ། ཐེག་ཆེན་ཕ་རོལ་ཕྱིན་པ་ནི། བྱང་ཆུབ་ཀྱི་སེམས་རིན་པོ་ཆེ་ཉིད་ཐེག་པ་ཆེན་པོའི་ལམ་གྱི་རྩ་བ་ཡིན་པས། དེ་ཉིད་ཐོག་མཐའ་བར་གསུམ་དུ་ལམ་གྱི་གཞི་རྟེན་དུ་བྱས། དེ་ནས་ཆོས་ཐམས་ཅད་ཀྱི་སྟོང་ཉིད་དོན་སྤྱིའི་ཚུལ་དུ་རྟོགས་པའི་ཤེས་རབ་དང་། ཐབས་སྙིང་རྗེ་ཆེན་པོ་ཟུང་དུ་འཇུག་པའི་ཉམས་ལེན་ལ་བརྟེན་ནས་ཚོགས་སྦྱོར་གྱི་ལམ་གཉིས་བགྲོད།
དེ་ནས་སྟོང་ཉིད་མངོན་སུམ་དུ་རྟོགས་པའི་ཤེས་རབ་དང་། ཐབས་སྙིང་རྗེ་ཆེན་པོའི་ཟུང་འཇུག་གི་རྟོགས་པ་དེ་ཉིད་ཟླ་བ་ཡར་གྱི་ངོ་བཞིན་དུ་གོང་འཕེལ་དུ་བྱས། སྤང་བྱ་མཐོང་སྤང་དང་སྒོམ་སྤང་རྣམས་རིམ་གྱིས་སྤངས། རྟོགས་བྱ་མཐོང་ལམ་དང་སྒོམ་ལམ་གྱི་ས་བཅུ་རིམ་གྱིས་བགྲོད། དེ་དག་གི་གནས་སྐབས་སུ་ཚོགས་གཉིས་རྫོགས་ཤིང་། རྫོགས་སྨིན་སྦྱངས་གསུམ་ལ་བརྟེན་ནས་ས་བཅུ་པའི་རྒྱུན་མཐའི་ཡེ་ཤེས་ཀྱི་སྐད་ཅིག་ཕྱི་ལོགས་དེ་མ་ཐག་ཏུ་སྤངས་རྟོགས་ཕུན་སུམ་ཚོགས་པའི་ཡེ་ཤེས་མཐར་ཐུག ས་གྲངས་ཀྱི་སྒོ་ནས་ས་བཅུ་གཅིག་པའི་མིང་ཅན་དེ་ཉིད་འགྲུབ་པར་འགྱུར་བ་ནི། རྒྱུ་ཕ་རོལ་ཏུ་ཕྱིན་པའི་ཐེག་པའི་ལུགས་ཀྱི་ས་ལམ་བགྲོད་ཚུལ་ཡིན་པས་སོ། ། དེ་སྐད་དུ་སྡོམ་གསུམ་རབ་དབྱེ་ལས། གང་ཞིག་སངས་རྒྱས་ཐོབ་འདོད་ན། །
དེ་ཡི་འདི་བཞིན་སྤྱད་པར་བྱ། ། ཡང་ན་ཕ་རོལ་ཕྱིན་པ་ཡི། ། མདོ་ལས་ཇི་ལྟར་འབྱུང་བཞིན་གྱིས། ། ཞེས་པ་དང་། འོན་ཀྱང་ཐེག་པ་ཆེན་པོ་ཡི། ། སྡེ་སྣོད་རྣམས་ལས་གསུངས་པ་བཞིན། ། བྱང་ཆུབ་མཆོག་ཏུ་སེམས་བསྐྱེད་ལ། ། གྲངས་མེད་གསུམ་དུ་ཚོགས་གཉིས་བསགས། ། སེམས་ཅན་ཡོངས་སུ་སྨིན་པ་དང་། ། སངས་རྒྱས་ཞིང་རྣམས་ལེགས་པར་སྦྱོངས། །
ས་བཅུའི་མཐའ་མར་བདུད་བཏུལ་ནས། ། རྫོགས་པའི་སངས་རྒྱས་ཐོབ་པར་གསུངས། ། ཞེས་གསུངས་པ་ལྟར་ཡིན་ལ། ཐེག་ཆེན་རྡོ་རྗེ་ཐེག་པ་པ་ནི། ཐོག་མར་མཚན་ཉིད་དང་ལྡན་པའི་བླ་མ་དམ་པ་ལས། སྨིན་བྱེད་ནོར་བ་མེད་པའི་དབང་བཞི་བླངས། དེ་ཉིད་ལམ་གྱི་རྩ་བའམ་གཞིར་བཟུང་ནས། གྲོལ་བྱེད་འཁྲུལ་པ་མེད་པའི་ལམ་རིམ་གཉིས་ཡན་ལག་དང་བཅས་པ་གོམས་པར་བྱས་ཏེ་དཔེའི་ཡེ་ཤེས་མངོན་དུ་བྱས། དེར་རྗེས་སྤྱོད་པ་ཆུང་འབྲིང་ཆེ་གསུམ་གྱིས་ལམ་གྱི་བོགས་དབྱུང་ནས་ས་བཅུ་གཉིས་པའི་བར་གྱི་ས་ལམ་རྣམས་རིམ་གྱིས་བགྲོད། མཐར་ཉེ་རྒྱུས་མཚམས་སྦྱར་ཏེ་སྤངས་རྟོགས་མ་ལུས་པ་མཐར་ཐུག་པ་བདེ་ཆེན་གཉིས་སུ་མེད་པའི་ཡེ་ཤེས།
འབྲས་བུའི་གཙོ་བོ་བཅུ་གསུམ་རྡོ་རྗེ་འཛིན་པའི་ས་འགྲུབ་ཅིང་། དེ་ལྟར་སྒྲུབ་པ་ནི་གསང་སྔགས་རྡོ་རྗེ་ཐེག་པའི་ལུགས་ཀྱི་ལམ་དང་འབྲས་བུའི་རྣམ་གཞག་ཡིན་ཏེ། དེ་སྐད་དུ་ཡང་སྡོམ་གསུམ་རབ་དབྱེ་ལས། ཕ་རོལ་ཕྱིན་གཞུང་མི་ནུས་པར། ། གལ་ཏེ་གསང་སྔགས་བསྒོམ་འདོད་ན། ། ནོར་ས་མེད་པའི་དབང་བཞི་ལོངས། ། འཁྲུལ་པ་མེད་པའི་རིམ་གཉིས་བསྒོམ། ། དེ་ལས་བྱུང་བའི་ཡེ་ཤེས་ནི། ། ཕྱག་རྒྱ་ཆེན་པོར་གོམས་པར་བྱ། ། དེ་ནས་འཁོར་འདས་བསྲེ་བའི་ཕྱིར། །
རྣམ་པར་དག་པའི་སྤྱོད་པ་སྤྱོད། ། ནང་གི་ས་ལམ་ཀུན་བགྲོད་ནས། ། རྡོ་རྗེ་འཛིན་པའི་ས་དགེ་བ། ། བཅུ་གསུམ་པ་ནི་ཐོབ་པར་འགྱུར། ། ཞེས་གསུངས་པས་སོ། ། ཅེས་པའི་ཞུས་ལན་དེ་གསལ་བར་སྟོན་པ་ལ། བྱང་ཆུབ་སེམས་ཀྱི་གཞི་བསྟེན་ནས། ། སྟོང་ཉིད་སྙིང་རྗེའི་ལམ་གྱིས་ནི། ། སྤངས་རྟོགས་ཕུན་ཚོགས་བཅུ་གཅིག་པ། ། བསྒྲུབ་པ་ཕ་རོལ་ཕྱིན་པའི་ལུགས། །
སྨིན་བྱེད་དབང་གི་གཞི་བཟུང་ནས། ། རིམ་གཉིས་ཡན་ལག་བཅས་པ་ཡིས། ། སྤངས་རྟོགས་བདེ་ཆེན་བཅུ་གསུམ་པ། ། སྒྲུབ་པ་སྔགས་ཀྱི་རྣམ་གཞག་ཡིན། ། ཞེས་པ་འདི་བྱུང་། ༈ །དྲི་བ་བཞི་པའི་ཞུ་ཚིག་ནི། བསྐལ་བཟང་སངས་རྒྱས་སོགས་ཏེ་དེ་ཡང་སྒྲོན་བསྐལ་གྱི་བསྐལ་པ་བཟང་པོ་ཞེས་གྲགས་པའི་བསྐལ་ཆེན་འདི་ལ་བྱོན་ཅིང་འབྱོན་པར་འགྱུར་བའི་ཡང་དག་པར་རྫོགས་པའི་སངས་རྒྱས་འཁོར་བ་འཇིག་ནས། དེ་བཞིན་གཤེགས་པ་མོས་པའི་བར་གྱི་སངས་རྒྱས་སྟོང་ཕྲག་གཅིག་པོ་དེ་རྣམས་ཀྱི་དམ་པའི་ཆོས་གསུངས་ཚུལ་ལ། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་ལས། འདས་པའི་སངས་རྒྱས་རྣམས་ཀྱིས་གསུངས། །
མ་འོངས་རྣམས་ཀྱང་གསུང་འགྱུར་ལ། ། ད་ལྟར་བྱུང་བའི་རྫོགས་སངས་རྒྱས། ། ཡང་དང་ཡང་དུ་གསུངས་པ་གང་། ། ཞེས་གསུངས་པའི་དོན་ལྟར་ན། བསྐལ་བཟང་གི་སངས་རྒྱས་སྟོང་པོ་ཐམས་ཅད་ཀྱིས་གསང་སྔགས་ཀྱི་ཐེག་པ་གསུངས་པ་ལྟར་སྣང་ཞིང་། ཡང་དཔལ་གསང་བ་འདུས་པའི་རྒྱུད་ལས། གསང་སྔགས་ཀྱི་ཐེག་པ་འདི་ནི། ཡང་དག་པ་རྫོགས་པའི་སངས་རྒྱས་མར་མེ་མཛད་ནས་འོད་སྲུང་གི་བར་གྱིས་ཀྱང་མ་གསུངས། མ་འོངས་པའི་སངས་རྒྱས་བྱམས་པ་ནས་མོས་པའི་བར་གྱིས་ཀྱང་མི་གསུངས། ད་ལྟར་གྱི་སངས་རྒྱས་ཤཱཀྱ་ཐུབ་པ་འདི་ཁོ་ནའི་བསྟན་པ་ལ་བྱུང་བ་ཡིན།
ཞེས་པའི་དགོངས་དོན་ལྟར་ན་ཐུབ་པའི་དབང་པོ་ཉིད་མ་གཏོགས་གཞན་རྣམས་ཀྱིས་མ་གསུངས་པ་ལྟར་སྣང་ལ། དེ་ལྟར་ན་གསུངས་པ་དོན་ལ་འཐད་ལགས་སམ། མ་གསུངས་དོན་ལ་འཐད་ལགས། ཞེས་པའི་དྲི་བ་ཞུས་ཚུལ་སྟོན་པ་ལ། བསྐལ་བཟང་སངས་རྒྱས་ཐམས་ཅད་ཀྱིས། ། སྔགས་ཀྱི་ཐེག་པ་གསུང་ལགས་སམ། ། ཞེས་པ་འདི་བྱུང་། དེ་ལྟར་ཞུས་པའི་ལན་གསལ་བར་སྟོན་པར་བྱེད་པ་ནི། སྐལ་བཟང་སངས་རྒྱས་སོགས་ཏེ། དེའི་དོན་ཡང་འགྲེལ་ཆེན་འབུམ་ནག་ལས།
གསང་སྔགས་གདུལ་བྱའི་སྣོད་ལས་འབྱུང་། ། ཞེས་འབྱུང་པ་ལྟར། སྤྱིར་སངས་རྒྱས་ཐམས་ཅད་དང་། ཁྱད་པར་བསྐལ་བ་བཟང་པོ་འདིའི་སངས་རྒྱས་སྟོང་ཕྲག་གཅིག་པོ་ཐམས་ཅད་ཀྱི་གདུལ་བྱ་གསང་སྔགས་རྡོ་རྗེ་ཐེག་པའི་ཆོས་སྟོན་པའི་སྣོད་རུང་དུ་གྱུར་ཅིང་། གསང་སྔགས་རྡོ་རྗེ་ཐེག་པའི་ལམ་ཉམས་སུ་ལེན་ནུས་པའི་སྐལ་ལྡན་གྱི་གང་ཟག་མཆོག དེ་ཡང་སྐལ་ལྡན་རིགས་བཞི་ཞེས་པ་རྒྱུད་སྡེ་རིན་པོ་ཆེ་རྣམ་བཞིའི་ལམ་དང་འབྲས་བུ་འགྲུབ་པའི་རིགས་ཅན། གསང་སྔགས་རྡོ་རྗེ་ཐེག་པའི་ཐུན་མོང་མ་ཡིན་པའི་འཁོར་རྣམས་ལ། དུས་གསུམ་གྱི་སངས་རྒྱས་ཐམས་ཅད་ཀྱིས་གསང་སྔགས་གསུངས་པས་ན། མཚན་བརྗོད་ལས། འདས་པའི་སངས་རྒྱས་རྣམས་ཀྱིས་གསུངས། །
ཞེས་སོགས་ཀྱི་དགོངས་པ་འདི་ཉིད་ལ་དགོངས་པ་ཡིན། གཞན་སངས་རྒྱས་ཀྱིས་སྟོང་པའི་ཡུལ་དུ་སྐྱེས་པའི་མི་ལ་སོགས་པ་སྣོད་དུ་མ་གྱུར་པའི་གང་ཟག་ལ་གསང་སྔགས་ཟབ་མོའི་ཆོས་ལྟ་ཅི་སྨོས། ཆོས་ཞེས་པའི་སྒྲ་དང་སངས་རྒྱས་ཞེས་པའི་སྒྲ་ཙམ་ཡང་ཐོས་པའི་སྐལ་བ་མེད་པར་གསུངས། འོན་ཀྱང་རང་རེའི་སྟོན་པ་ཐུགས་རྗེའི་བདག་ཉིད་ཅན་འདི་ཉིད་ཀྱིས་སྙིགས་མ་ལྔ་བསྡོ་ཞིང་དམུ་རྒོད་གདུལ་དཀའ་བའི་སེམས་ཅན་རྣམས་ལ་ཡང་དག་པར་རྫོགས་པའི་སངས་རྒྱས་གཞན་པས་ཀྱང་ཐུགས་བསྐྱེད་རྒྱ་ཆེ་བ་དང་། ཐུགས་ཉེ་བར་བརྩེ་བ་དང་། སྨོན་ལམ་རྣམ་པར་དག་པའི་མཐུ་ནུས་ལ་བརྟེན་ནས། གདུལ་བྱ་རིགས་ཅན་གསུམ་གྱི་ནང་ཚན་ཐེག་པ་ཆེན་པོའི་རིགས་ཅན་མདོ་སྔགས་གཉིས་ཀའི་ཐུན་མོང་བའི་འཁོར་རྣམས་ལ་ཐུགས་རྗེའི་རང་བཞིན། ཐུགས་རྗེའི་བདག་ཉིད། ཐུགས་རྗེའི་ངོ་བོ། ཐུགས་རྗེའི་གཟུགས་ཅན་ཤཱཀྱ་ཐུབ་པ།
ཤཱཀྱ་སེང་གེ ཤཱཀྱའི་རྒྱལ་པོ། ཤཱཀྱའི་གཙོ་བོ་འདི་ཁོ་ནས་གསང་སྔགས་རྡོ་རྗེ་ཐེག་པའི་ཟབ་ཆོས་རྣམས་གསུངས་པ་ཡིན་པས། མཉམ་མེད་ཤཱཀྱའི་རྒྱལ་པོ་ཞེས་དེ་བཞིན་གཤེགས་པ་གཞན་རྣམས་དང་བཀའ་དྲིན་མཉམ་པ་མེད་པའི་ཆོས་ཀྱི་རྒྱལ་པོ་ཆེན་པོར་གསུངས་པ་འདི་ཁོ་ན་བཀའ་དྲིན་ཆེ་བ་ཡིན་ཅིང་། དཔལ་གསང་བ་འདུས་པའི་རྩ་རྒྱུད་ཀྱི་གསང་སྔགས་ཀྱི་ཐེག་པ་འདི་ནི་ཞེས་སོགས་གསུངས་པའི་དགོངས་པའང་འདི་ཉིད་ཡིན་ནོ། ། འདི་ནི་གཞུང་གི་འབྲུ་དང་སྦྱར་བའི་དོན་ཙམ་ཡིན་ལ། མཐའ་གཅིག་ཏུ་ངེས་པ་ག་ལ་ཡིན་ཏེ། སློབ་དཔོན་རིན་པོ་ཆེའི་སྤྱི་རྣམས་ཆེན་མོ་ལས། སློབ་དཔོན་སངས་རྒྱས་ཡེ་ཤེས་ཞབས་ལ་སོགས་པས་དུས་གསུམ་སངས་རྒྱས་ཐམས་ཅད་ཀྱིས་གསང་སྔགས་གསུངས་པར་བཤད་པ་ནི་ལོངས་སྤྱོད་རྫོགས་པའི་སྐུས་གསུང་བ་དང་། མ་གསུངས་པར་བཤད་པ་ནི།
སྤྲུལ་སྐུའི་མ་གསུང་བ་བཞེད། སློབ་དཔོན་ཟླ་བ་གྲགས་པ་ལ་སོགས་པ་མང་པོ་ནི། གསུང་རབ་བཤད་པ་ངེས་དོན་དང་། མ་གསུང་བར་བཤད་པ་དཔལ་གསང་བ་འདུས་པའི་ཆེ་བ་བརྗོད་པ་ཙམ་ཡིན་གསུངས། སློབ་དཔོན་ཨརྻ་དེ་ཝ་གསུང་བར་བཤད་པ། གསུང་གཅིག་ཉིད་དུ་གསུང་མོད་ཀྱི། ། ཞེས་པའི་དོན་དང་། མ་གསུངས་པར་བཤད་པ། དུ་མ་ཉིད་དུ་སོ་སོར་གོ ། ཞེས་པའི་དོན་ལྟ་བུ་ཡིན་གསུངས།
ཡང་སློབ་དཔོན་ཁ་ཅིག་གསུངས་པར་བཤད་པ་སྤྱིར་གསང་སྔགས་གཞན་ཡིན་ལ། མ་གསུངས་པར་བཤད་པ་གསང་བ་འདུས་པ་འབའ་ཞིག་ཡིན་གསུངས་པ་ལ་སོགས་པ་བཞེད་སྲོལ་མང་དུ་བཀོད་ཀྱང་། འཇམ་པའི་དབྱངས་བསོད་ནམས་རྩེ་མོའི་མཚན་ཅན་ཉིད་འདི་བཞིན་བཞེད་པའི་མཐའ་གཅོད་པར་མི་མཛད་པས་ན། བདག་ལྟ་བུའི་སོ་སོ་སྐྱེ་བོས་ལྟ་སྨོས་ཀྱང་ཅི་དགོས་ལྟ་བུ་ཡིན་པས་སོ། ། ཞེས་ཞུས་ལན་དེ་གསལ་བར་སྟོན་པ་ལ། སྐལ་བཟང་སངས་རྒྱས་ཐམས་ཅད་ཀྱིས། ། གདུལ་བྱ་མཆོག་ལ་གསང་སྔགས་གསུངས། ། མཚན་བརྗོད་དགོངས་པ་དེ་ཉིད་ཡིན། ། ཐུན་མོང་བ་ཡི་འཁོར་རྣམས་ལ། ། ཤཱཀྱ་ཐུབ་པ་ཁོ་ནས་གསུངས། །
གསང་འདུས་དགོངས་པའང་འདི་ཡིན་ནོ། ། ཞེས་པ་འདི་བྱུང་། ༈ །དྲི་བ་ལྔ་པའི་ཞུ་ཚིག་ནི། རྒྱུད་སྡེ་མི་ཡི་ཞེས་སོགས་ཏེ། དེ་ཡང་རང་ཅག་གི་སྟོན་པ་ཐུགས་རྗེ་ཆེན་པོ་འདི་གསང་སྔགས་ཐེག་པ་རྣམས་གསུངས་ན། རྒྱུད་སྡེ་དེ་རྣམས་མིའི་ཡུལ་འདིར་དར་བའི་ཚུལ་ལམ་དར་བའི་ལུགས་མདོར་བསྡུ་ན་ཇི་ལྟར་ལགས། ཞེས་པའི་དྲི་བ་ཞུས་ཚུལ་སྟོན་པ་ལ། རྒྱུད་སྡེ་མི་ཡི་ཡུལ་འདིར་ནི། ། དར་ལུགས་མདོར་ན་ཇི་ལྟར་ལགས། ། ཞེས་པ་འདི་བྱུང་།
དེ་ལྟར་ཞུས་པའི་ལན་གསལ་བར་སྟོན་པར་བྱེད་པ་ནི་གདུལ་བྱའི་སྐལ་བའི་སོགས་ཏེ། དེ་ཡང་སྔ་རབས་པའི་མཁས་པ་རྣམས་ཀྱི་བཞེད་སྲོལ་བཞིན་བཀོད་པ་ནི། གདུལ་བྱ་རང་རང་སོ་སོའི་ཁམས་དང་། བསམ་པ་དང་། བག་ལ་ཉལ་དང་། དབང་པོའི་རིམ་པ་ཇི་ལྟ་བ་བཞིན་དུ་སྔོན་གྱི་ཚེ་བསྐལ་བ་དཔག་ཏུ་མེད་པའི་དུས་སུ་ཐུབ་པ་ཡང་དག་པར་རྫོགས་པའི་སངས་རྒྱས་ཀྱིས་སྤྲུལ་པ་མཆོག་གི་དཀྱིལ་འཁོར་མངོན་པར་སྤྲུལ་པར་མཛད་ནས། སྐལ་ལྡན་གྱི་ལྷ་དང་གྲུབ་པ་ཆེན་པོ་བརྒྱད་ལ་གནས་པ་དང་། རིགས་བཞིའི་རིག་འཛིན་པ་དང་། རྫུ་འཕྲུལ་གྱིས་ནམ་མཁའ་ལ་འགྲོ་བ་ལ་སོགས་པ་ལ་སྣོད་ལྡན་གྱི་གདུལ་བྱ་རྣམས་ལ་གསང་བ་ཆེན་པོ་གསང་སྔགས་རྡོ་རྗེ་ཐེག་པའི་ལམ་གསལ་བར་བསྟན་ཅིང་བཤད་ལ། དེ་དག་རྣམས་ཀྱིས་ཟབ་ལམ་གོམས་པས་གྲོལ་བ་མཉེས་ཏེ།
སྐལ་ལྡན་གྱི་མིར་གྱུར་པའི་གདུལ་བྱ་རྣམས་ལ་ནི། སོ་སོའི་སྐལ་བ་དང་འཚམས་པར་ཇི་ལྟ་བ་བཞིན་དུ་སྨིན་བྱེད་དབང་གིས་སྨིན་པར་བྱས་ནས། རྒྱུད་དང་། ལུང་དང་། མན་ངག་ལ་སོགས་པ་སོ་སོར་གསུངས་ནས། སྨིན་གྲོལ་གྱི་གང་ཟག་དེ་དག་རྣམས་ལས་རིམ་ཀྱིས་རབ་ཏུ་བརྒྱུད་ནས། རྒྱ་གར་འཕགས་པའི་ཡུལ་ལ་སོགས་པ་མིའི་ཡུལ་དུ་དར་བར་གྱུར་ཏོ། ། ཞེས་བཞེད་ལ། འདི་དག་གི་ནང་གསེས་གྱི་དབྱེ་བ་དཔག་ཏུ་མེད་པ་ཡོད་མོད་ཀྱང་། འདི་ལ་འདི་སྙེད་ཡོད་དོ་ཞེས་རྒྱས་པར་སུས་ཀྱང་བརྗོད་པར་སྤོབས་ཏེ་བརྗོད་མི་ནུས་པས་སོ། །
དེས་ན་ཟབ་ལམ་རྡོ་རྗེ་ཐེག་པ་དར་ཚུལ་ལ། ། རྣམ་མང་མཁས་པའི་བཞེད་སྲོལ་མཐའ་ཡས་ཀྱང་། ། ཞེས་གསུངས་པ་ལྟར། མཁས་པ་སྔ་མ་མང་པོའི་བཞེད་སྲོལ་མཐའ་ཡས་པའི་ནང་ནས་རྣམ་གཞག་ཕྱོགས་གཅིག་ཙམ་སྟོན་པ་ལ། གདུལ་བྱའི་སྐལ་བའི་དབང་བཞིན་དུ། ། སྔོན་ཚེ་ཐུབ་པས་སྤྲུལ་པ་ཡི། ། དཀྱིལ་འཁོར་མངོན་པར་སྤྲུལ་མཛད་ནས། ། ལྷ་དང་གྲུབ་པ་རིག་འཛིན་དང་། ། མཁའ་འགྲོ་སོགས་ལ་གསང་བ་བཤད། ། དེ་དག་རྣམས་ཀྱིས་སྐལ་ལྡན་ལ། །
མི་རྣམས་ལ་ནི་སོ་སོ་ཡི། ། སྐལ་བ་ཇི་བཞིན་སྨིན་བྱས་ནས། ། རྒྱུད་དང་མན་ངག་སོ་སོར་གསུངས། ། དེ་དག་རྣམས་ལ་རབ་བརྒྱུད་ནས། ། མི་ཡི་ཡུལ་དུ་གསལ་བར་གྱུར། ། འདི་ཡི་དབྱེ་བ་དཔག་མེད་ཕྱིར། ། འདི་སྙེད་དོ་ཞེས་སུས་བརྗོད་སྤོབས། ། ཞེས་པ་འདི་བྱུང་། རྒྱུ་མཚན་དེ་ལྟར་མཁས་པའི་བཞེད་སྲོལ་མང་དུ་ཡོད་མོད་ཀྱི་ནའང་། རང་ལུགས་འཐད་པ་དང་ལྡན་པ་ནི།
གཉིས་པ་ཚད་ལྡན་གཞུང་དང་ས་སྐྱ་པའི། ། རྗེ་བཙུན་མཆེད་ཀྱི་བཞེད་པ་འདི་ལྟ་སྟེ། ། ཞེས་གསུངས་པ་ལྟར་རྒྱུད་སྡེ་སྤྱི་རྣམ་ལ་སོགས་པ་རྗེ་བཙུན་སྐུ་མཆེད་ཀྱི་གཞུང་ལུགས་རྗེས་འབྲང་དང་བཅས་པ་དག་ལས་གསུང་ཚུལ་ཧྲུག་ཙམ་ཕུལ་ན། དེ་ཡང་བླ་མེད་ཀྱི་རྒྱུད་སྡེ་ཕལ་ཆེ་བ་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་དེ་ཉིད་ཀྱིས་རྒྱ་གར་ནུབ་ཕྱོགས་ཨུ་རྒྱན་གྱི་གནས་མཆོག་ཏུ། སྤྲུལ་པ་མཆོག་གི་དཀྱིལ་འཁོར་ཆེན་པོ་རབ་ཏུ་སྤྲུལ་ནས་རྒྱལ་པོ་ཨིནྡྲ་བྷུ་ཏི་འཁོར་དང་བཅས་པ་སྨིན་པར་མཛད་ཅིང་། གསང་ཆེན་རྒྱུད་སྡེའི་ཚོགས་རྣམས་ལེགས་པར་བཤད། དུས་དེའི་ཚེ་འཁོར་དང་སྟོན་པ་ཐ་མི་དད་པའི་ཚུལ་གྱིས་དཔལ་ཕྱག་ན་རྡོ་རྗེས་བླ་མེད་ཀུན་བསྡུ་བར་མཛད། སླར་ཡང་གསང་བདག་ཕྱག་ན་རྡོ་རྗེས་རྒྱུད་སྡེ་རྣམས་གནས་དེར་རྒྱལ་པོ་འཁོར་དང་བཅས་པ་ལ་བྱིན་ཅིང་། དེ་དག་གིས་ཀྱང་དངོས་གྲུབ་ཐོབ་པར་གྱུར་པས་རང་བཞིན་གྱིས་གྲུབ་པའི་དཔའ་བོ་དང་རྣལ་འབྱོར་མ་ཞེས་གསུངས། དེ་ནས་ཨུ་རྒྱན་གྱི་ཡུལ་དེ་སྟོང་སྟེ་མཚོ་ཆེན་པོ་ཀླུས་ཡོངས་སུ་གང་བར་གྱུར།
དེར་ཡང་ཕྱག་ན་རྡོ་རྗེས་རྒྱུད་རྣམས་གསེར་གྱི་གླེགས་བམ་ལ་བཻཌཱུརྻ་ཞུན་མས་བྲིས་ཏེ་རྒྱུད་ཀྱི་གླེགས་བམ་ཀུན་ཀྱང་མཚོ་ཆེན་པོ་དེའི་ཀླུ་རྣམས་ལ་གཏད་དེ། ཀླུ་རྣམས་སྨིན་བྱེད་དབང་གི་སྒོ་ནས་སྨིན་པར་མཛད། དེ་ནས་ཀླུ་དེ་རྣམས་རིམ་གྱིས་མིའི་གཟུགས་སུ་བསྒྱུར་ཏེ་མཚོ་འགྲམ་དུ་གྲོང་ཁྱེར་བྱས། དེ་དག་གིས་རྡོ་རྗེ་ཐེག་པ་ཉམས་སུ་བླངས་པས་ཕལ་ཆེར་གྱིས་གྲུབ་པའི་ས་ཐོབ་བུད་མེད་རྣམས་ཀྱང་ཕལ་ཆེ་བ་མཁའ་འགྲོ་མར་གྱུར་ཏེ། དེའི་ཕྱིར་དེང་སང་གི་བར་དུ་ཡང་ཨུ་རྒྱན་མཁའ་འགྲོའི་གནས་ཞེས་གྲགས་པ་ཡིན་ལ། རྒྱུ་མཚན་དེས་ན་བླ་མེད་གཙོ་ཆེ་བ་རྒྱལ་པོ་ཨིནྡྲ་བྷུ་ཏིའི་གསལ་བོར་བྱས་ཚུལ་དེ་ལྟར་འདྲ་ལགས་ཤིང་། རྒྱུད་སྡེ་འོག་མ་དེ་ཉིད་འདུས་པའི་རྒྱུད་ལ་སོགས་པ་ཕལ་ཆེ་བ་མིའི་ཡུལ་དུ་དར་ཚུལ་ནི། དཔལ་སྡོམ་པའི་རྒྱུད་ཕྱི་མ་ལས། ང་ནི་འདི་ནས་མི་སྣང་ནས། ། ལོ་ནི་བརྒྱ་དང་བཅུ་གཉིས་ནས། །
བསྟན་པའི་སྙིང་པོ་དམ་པ་ཞིག ། ལྷ་གནས་གསུམ་དུ་གྲགས་པ་དེ། ། འཛམ་གླིང་ཤར་ལྷོའི་ཕྱོགས་མཚམས་ན། ། དཔལ་ཞེས་བའི་རི་བོ་ལ། ། ཐུགས་རྗེ་མཐུན་པའི་བྱིན་རླབས་ཀྱི། ། རྒྱལ་པོ་ཛ་ཞེས་བྱ་བ་ལ། ། ལག་ན་རྡོ་རྗེས་གནང་བར་བྱེད། ། མི་ལས་སྐལ་ལྡན་པ་དམ་པ་ཞིག ། བྱང་ཆུབ་མཆོག་ཏུ་གྲུབ་འགྱུར་བས། ། དེ་ལ་རྟག་ཏུ་གུས་པར་བྱོས། །
ཞེས་ལུང་བསྟན་པ་ལྟར། ལྷ་གནས་གསུམ་དུ་གྲགས་པ་དེ། ། ཞེས་པ་ནི་དེ་ཉིད་བསྡུས་པའི་རྒྱུད་ཡིན་ལ། དེ་ཉིད་རྒྱ་གར་འཕགས་པའི་ཡུལ་གྱི་ཤར་ལྷོ་གྲོང་ཁྱེར་པ་ཏི་ཀཱིརྟི་ཞེས་བྱ་བ་རུ། དཔལ་ཕྱག་ན་རྡོ་རྗེས་སྤྲུལ་པའི་དཀྱིལ་འཁོར་དུ་རྒྱལ་པོ་རབ་གསལ་ཟླ་བ་ལ་དབང་བསྐུར་ཅིང་སྨིན་པར་མཛད། རབ་གསལ་ཟླ་བ་ཞེས་བྱ་བའི་རྒྱལ་པོ་མཆོག་དེས་རྒྱུད་རྣམས་མིའི་ཡུལ་དུ་གསལ་བར་བྱས། ཞེས་རང་ལུགས་འཐད་ལྡན་གསལ་བར་སྟོན་པར་བྱེད་པ་ལ། དེ་ལྟ་མོད་ཀྱི་བླ་མེད་ཀྱི། ། ཕལ་ཆེར་ནུབ་ཕྱོགས་ཨུ་རྒྱན་དུ། ། ཨིནྡྲ་བྷུ་ཏིས་གསལ་བར་བྱས། །
རྒྱུད་སྡེ་འོག་མ་ཕལ་ཆེ་བ། ། ཕལ་པའི་ཡུལ་གྱི་ཤར་ལྷོ་རུ། ། རབ་གསལ་ཟླ་བ་ཞེས་བྱ་བའི། ། རྒྱལ་པོ་མཆོག་གིས་གསལ་བར་བྱས། ། ཞེས་པ་འདི་བྱུང་། དེར་མ་ཟད་བྱང་ཤམྦྷ་ལ་ལ་སོགས་པའི་གནས་མཆོག་ཁྱད་པར་ཅན་རྣམས་སུ་ཙི་ལུ་པ་ལ་སོགས་པའི་སྐྱེས་ཆེན་རྣམས་ཀྱིས་འཕགས་པའི་ས་བརྙེས་པའི་གང་ཟག་རྣམས་ལས་རྒྱུད་ཐོས་ཏེ་མིའི་ཡུལ་དུ་དར་བའི་ཚུལ་ཀུན་ཏུ་གསལ་བར་བྱས་པའང་ཡོད། ཅེས་ཞར་བྱུང་རྒྱུད་སྡེ་མི་ཡུལ་དུ་དར་ཚུལ་ཞལ་འཕངས་དང་བཅས་ཏེ་སྟོན་པ་ལ། ཙི་ལུ་པ་ལ་སོགས་པ་ཡིས། ། ཤམྦྷ་ལ་ལ་སོགས་པ་རུ། ། འཕགས་པ་རྣམས་ལ་ཐོས་པའི་ཚུལ། །
ཀུན་ཏུ་གསལ་བར་བྱས་པའང་ཡོད། ། ཅེས་པ་འདི་བྱུང་། དེ་ལ་འདིར་ཙི་ལུ་པ་ཞེས་པ་སྟེ། དུས་ཞབས་རྣམ་གཉིས་ཁ་ཆེ་ཟླ་བའི་མགོན། ཞེས་གསུངས་པའི་དུས་ཞབས་པ་ཆེན་པོ་དང་དོན་གཅིག་པ་ཡིན་ཏེ། དེ་སྐད་དུ་ཡང་མཁས་པའི་གཙུག་རྒྱན་སྔགས་འཆང་བླ་མ་ཐམས་ཅད་མཁྱེན་པས་མཛད་པའི་དུས་འཁོར་ཆོས་འབྱུང་ཆེན་མོ་ལས་རིགས་ལྡན་གྱིས་རྗེས་སུ་བཟུང་བས་འཕགས་པའི་ཡུལ་ཀུན་ཏུ་བྱང་ཆུབ་སེམས་དཔའི་ཆོས་སྐོར་དར་བར་མཛད་པ་སློབ་དཔོན་དུས་ཞབས་པ་ཆེན་པོ་ནི་རྒྱ་གར་ཤར་ཕྱོགས་བ་རེནྟྲར། ཡབ་གཤིན་རྗེ་གཤེད་ནག་པོ་པའི་རྣལ་འབྱོར་པ་བྲམ་ཟེ་བདེ་བྱེད་དང་། ཡུམ་ཡེ་ཤེས་ཀྱི་མཁའ་འགྲོ་མ་པདྨ་ཅན་གཉིས་ཀྱིས་གཤིན་རྗེ་གཤེད་ཀྱི་རྒྱུད་ལས་ཅི་ལྟར་བྱུང་བ་བཞིན་རིགས་ཀྱི་སྲས་བསྐྲུན་པའི་ཆོ་ག་བྱས་པས། ཡུམ་གྱི་རྨི་ལམ་དུ་ཡུམ་གྱི་ལྟོ་བར་འཕགས་པ་འཇམ་དཔལ་བཞུགས་པ་རྨིས། བཀྲ་ཤིས་པའི་དགེ་མཚན་དང་བཅས་ཏེ་འཁྲུངས།
འཕགས་པ་འཇམ་དཔལ་གྱིས་བྱིན་གྱིས་བརླབས་པས་བློ་རྣོ་བ་དབང་པོ་གསལ་བ་ཞིག་བྱུང་། ཆུང་ངུ་ལ་རབ་ཏུ་བྱུང་སྟེ་རིག་པའི་གནས་མ་ལུས་པ་ཚེགས་མེད་པར་མཁྱེན་ནས་པཎྜི་ཏར་གྱུར་པས་འདི་ལ་ཙི་ལུ་པུ་ཟེར། པཎྜི་ཨ་ཙརྻ་ལས་དུས་ཀྱི་འཁོར་ལོ་གསན། དེས་ཀྱང་ཐུགས་མ་ཚིམ་པར་སྔོན་གྱི་སྨོན་ལམ་སད་པའི་མཐུས་ཅི་ནས་ཀྱང་ཤམྦྷ་ལར་འགྲོ་སྙམ་པའི་འདུན་པ་དྲག་པོ་སྐྱེས་ཏེ། ཐུགས་དམ་གྱི་ལྷ་སྒྲོལ་མ་ལ་དངོས་སུ་ཅི་འདོད་ཞུར་ཡོད་པས། དེས་ཤམྦྷ་ལ་ནས་རྒྱུད་སྡེ་མང་པོ་དང་སེམས་འགྲེལ་རྣམས་སྤྱན་དྲོངས་ཤིག སེམས་ཅན་ལ་ཕན་ཐོགས་པར་འགྱུར་རོ། ། ཞེས་ལུང་བསྟན། འཛམ་བུའི་གླིང་ཉིད་ལས་བྱང་དུ་ཕྱིན་ན་མྱ་ངམ་གྱི་ཐང་ལ་ཟླ་བ་བཞི་འགྲོ་དགོས་ཤིང་སྲོག་གི་བར་ཆད་དུ་འགྲོ་བས། ཕྱིའི་རྒྱ་མཚོ་ལ་ཚོང་པ་དང་ལྷན་ཅིག་པ་གཟིངས་ལ་བྱོན་ཏེ།
ཚོང་པ་རྣམས་ནོར་བུའི་གླིང་དུ་སོང་། སློབ་དཔོན་གྱིས་ཀྱང་བྱང་ཕྱོགས་སུ་བྱོན། རྒྱ་མཚོའི་གླིང་གི་རི་ཞིག་ལ་འཛེགས་ཏེ་བྱོན་པས། ཁ་ཅིག་རིགས་ལྡན་དཔལ་སྐྱོངས་ཟེར། ཁ་ཅིག་པདྨ་དཀར་པོ་ཞེས་ཟེར་བའི་རིགས་ལྡན་གྱི་སྤྲུལ་མི་དཀར་པོ་གཅིག་བྱུང་ནས། ཁྱོད་གང་ནས་འོང་། གང་དུ་འགྲོ། ཅི་ལ་འོང་གསུངས་པ་ལ། ང་རྒྱ་གར་ཤར་ཕྱོགས་ནས་འོང་། བྱང་ཤམྦྷ་ལར་རིགས་ལྡན་ལ་དུས་ཀྱི་འཁོར་ལོའི་ཆོས་ཞུར་འགྲོ་བྱས་པས།
ཡུལ་དེར་འཕགས་པ་མིན་པས་གཞན་སུས་ཀྱང་མི་ཐར་བས་ཁྱོད་ཀྱི་བགྲོད་པ་འདི་ལྟ་བུས་བགྲོད་པར་མི་ནུས། འདིར་ཤེས་པ་བྱུང་ན་ཉན་པར་བྱེད་དམ་གསུངས་པ་དང་། དེ་རིགས་ལྡན་གྱི་རྣམ་འཕྲུལ་དུ་མཁྱེན་ནས་ཕྱག་དང་སྐོར་བ་མང་དུ་བྱས། མཎྜལ་ཕུལ་ནས་བདག་རྗེས་སུ་གཟུང་དུ་གསོལ་ཅེས་ཞུས་པས། འཕགས་པའི་ཡུལ་གྱི་འགྲོ་བ་རྣམས་ཀྱི་ཆེད་དུ་ཁྱོད་ཉིད་ལ་དུས་ཀྱི་འཁོར་ལོ་བསྟན་པའི་ཕྱིར་ངས་འདིར་འོངས་པ་ཡིན་གྱི་ཉོན་ཅིག་གསུངས་ནས། དེར་ཆོས་ཀྱི་དབྱིངས་རྣམ་པ་ཐམས་ཅད་པའི་དཀྱིལ་འཁོར་མངོན་སུམ་དུ་སྣང་བར་དབང་རྫོགས་པར་བསྐུར། ཆེས་ཆེར་མྱུར་བའི་ཟབ་ལམ་རྣལ་འབྱོར་ཡན་ལག་དྲུག་པའི་གདམས་པ་སྩལ། རི་དེའི་འདབས་རྒྱ་མཚོའི་འགྲམ་དུ་ཞག་བདུན་བསྒོམས་པས་གྲུབ་པ་བརྙེས་ཏེ་རྫུ་འཕྲུལ་གྱིས་ནམ་མཁའ་ལ་བྱོན་ནས། ཤམྦྷ་ལའི་མ་ལ་ཡ་ཚལ་གྱི་དུས་ཀྱི་འཁོར་ལོའི་དཀྱིལ་འཁོར་ཁང་པར་རིགས་ལྡན་དངོས་ཀྱི་ཞབས་ལ་གཏུགས་པས་དེ་ཉིད་ཀྱིས་དབང་རྫོགས་པར་གནང་། རྒྱུད་འགྲེལ་མན་ངག་རྣམས་བསྟན་ནས།
བསྡུས་པའི་རྒྱུད། རྒྱུད་ཕྱི་མ། འགྲེལ་ཆེན་དྲི་མེད་འོད། རྩ་རྒྱུད་དབང་མདོར་བསྟན། རང་གཞན་གྱི་ལྟ་བ་མདོར་བསྡུས་པ། རྣལ་འབྱོར་གསུམ་གྱི་སྙིང་པོ་གསལ་བ། དོན་དམ་བསྙེན་པ། བདེ་མཆོག་བསྟོད་འགྲེལ། རྡོ་རྗེ་སྙིང་འགྲེལ་ཏེ་བྱང་ཆུབ་སེམས་དཔའི་ཆོས་དེ་རྣམས་ཀྱི་དཔེ་ཐམས་ཅད་ཀྱང་གནང་སྟེ་རྒྱ་གར་ཤར་ཕྱོགས་མེ་ཏོག་ཁྱིམ་དུ་བྱོན། དེ་ནས་ཡུལ་དབུས་མ་ག་དྷར་བྱོན་ནས་ཆེས་བསྟན་པས།
དུས་འཁོར་ཞབས་ཆེན་པོ་ཞེས་ཀུན་ཏུ་གྲགས་ལ། སེམས་འགྲེལ་སྐོར་འཕགས་པའི་ཡུལ་ཤར་ནུབ་ཀུན་དུ་དར་བར་མཛད་དེ་སྐུ་སྒྱུ་ལུས་མ་སྤངས་པར་མཆོག་གི་དངོས་གྲུབ་བརྙེས་སོ། ། ཞེས་གསུངས་པ་ལྟར་ལགས་ཤིང་། འདིར་སེམས་འགྲེལ་སྐོར་ཞེས་གསུངས་པ་དང་། པཎ་ཆེན་ཤཱཀ་མཆོག་པས་ལེགས་བཤད་གསེར་ཐུར་ལས། རྒྱུད་དང་སེམས་འགྲེལ་སྐོར་གསུམ་ལས། ། ཞེས་གསུངས་པའི་སེམས་འགྲེལ་སྐོར་གསུམ་པོ་འདི། བྱང་ཆུབ་སེམས་དཔའ་འཕགས་པ་སྤྱན་རས་གཟིགས་བརྟུལ་ཞུགས་ཀྱིས་མཛད་པའི་དུས་འཁོར་འགྲེལ་ཆེན་དྲི་མེད་འོད། བྱང་ཆུབ་སེམས་དཔའ་ཕྱག་ན་རྡོ་རྗེས་མཛད་པའི་བདེ་མཆོག་སྟོད་འགྲེལ། བྱང་ཆུབ་སེམས་དཔའ་རྡོ་རྗེ་སྙིང་པོས་མཛད་པའི་ཀྱཻ་རྡོ་རྗེའི་འགྲེལ་པ་རྡོ་རྗེ་སྙིང་འགྲེལ་དུ་གྲགས་པ་རྣམས་ལ་ངོས་འཛིན་ནམ་སྙམ་ལགས་ཏེ།
གང་ནའང་བློ་གསལ་དོན་གཉེར་དང་ལྡན་ཞིང་དལ་འབྱོར་ཆུད་མ་ཟོས་པར་འདོད་པ་རྣམས་ཀྱིས་ཆོས་འབྱུང་འདི་ལྟ་བུ་ལ་བརྟེན་ནས་ཀྱང་དུས་འཁོར་གྱི་རྒྱུད་རྒྱུད་འགྲེལ་དང་བཅས་པ་དང་། སེམས་འགྲེལ་སྐོར་གསུམ་ངོས་འཛིན་པ་དང་། དེ་རྣམས་མི་ཡུལ་རྒྱ་གར་རྡོ་རྗེ་གདན་དུ་དར་བར་མཛད་པ་པོ་ཙི་ལུ་པའམ་དུས་ཞབས་པ་ཆེན་པོ་ཉིད་ཡིན་པ་ལ་སོགས་པ་བྱང་ཆུབ་པར་མཛད་པ་ཅིས་ཀྱང་གལ་ཆེ་བ་ལགས། དེ་རྣམས་ཀྱིས་རྒྱུད་སྡེ་མི་ཡུལ་དུ་དར་ཚུལ་འཕྲོས་དོན་དང་བཅས་པ་ཕུལ་ནས། ༈ །ད་ནི་དྲི་བ་དྲུག་པའི་ཞུ་ཚིག་ནི། སེམས་ཅན་གྲངས་མེད་སོགས་ཏེ། དེ་ཡང་འཕགས་པ་སྤྱན་རས་གཟིགས་དབང་ཕྱུག་ལ་སོགས་པ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་སེམས་ཅན་དཔག་ཏུ་མེད་པ་འཁོར་བ་ལས་སྒྲོལ་བའི་ཐབས་ལ་བརྩོན་པར་མཛད་ཅིང་དཔག་ཏུ་མེད་པ་གྲོལ་ཀྱང་། ད་དུང་འཁོར་བའི་སེམས་ཅན་ལ་འཕེལ་འགྲིབ་མེད་པའི་རྒྱུ་མཚན་ཅི་ལགས་ཞེས་དྲི་བ་ཞུས་པའི་ཚུལ་དེ་སྟོན་པ་ལ། སེམས་ཅན་གྲངས་མེད་གྲོལ་གྱུར་ཀྱང་། ། འཁོར་བ་འཕེལ་འགྲིབ་མེད་པ་ཅི། །
ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། འཕྲི་དང་བསྣན་པས་སོགས་ཏེ། དེ་ཡང་འཕྲི་བའམ་ཉུང་དུ་བཏང་པས་འགྲིབ་པ་དང་། བསྣན་པའམ་མང་དུ་བཏང་པས་འཕེལ་བ་དང་བཅས་པ་ནི་ཚད་དང་ལྡན་པའི་དངོས་པོ་འགའ་ཞིག་ལ་འཐད་པ་ཡིན་གྱི། ནམ་མཁའི་མཐར་ཐུག་གྱུར་པ་ཇི་ཙམ་པ། ། སེམས་ཅན་མ་ལུས་མཐའ་ཡང་དེ་བཞིན་ཏེ། ། ཞེས་གསུངས་པ་ལྟར། སེམས་ཅན་གྱི་ཁམས་ལ་མཐའ་མེད་ཅིང་གྲངས་ལ་ཚད་མེད་པའི་ཕྱིར་གྲོལ་བས་ཉུང་བར་ག་ལ་འགྱུར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་སྡུད་པ་ཚིགས་སུ་བཅད་པ་ལས།
མ་རིག་འཁྲུལ་འཁོར་འདི་ལ་ཟད་མེད་འཕེལ་བ་མེད། ། ཞེས་གསུངས་པས་སོ། ། ཞེས་པའི་ཞུས་ལན་དེ་གསལ་བར་སྟོན་པར་བྱེད་པ་ལ། འཕྲི་དང་བསྣན་པའི་འཕེལ་འགྲིབ་བཅས། ། ཚད་ལྡན་པ་ལ་འཐད་པ་སྟེ། སེམས་ཅན་གྲངས་ལ་ཚད་མེད་ཕྱིར། ། གྲོལ་བས་ཉུང་བར་ག་ལ་འགྱུར། ། ཅེས་པ་འདི་བྱུང་། ༈ །དྲི་བ་བདུན་པའི་ཞུ་ཚིག་ནི། བར་དོར་གནས་པའི་ཞེས་སོགས་ཏེ།
དེ་ཡང་སྲིད་པ་བར་དོར་གནས་པའི་སེམས་ཅན་དེའི་ཚུལ་ལུགས་དང་། ། སེམས་ཅན་དེ་བར་དོར་གནས་པའི་ཡུན་རིང་ཐུང་ལ་ཚད་མཐའ་གཅིག་ཏུ་ངེས་པ་བདོག་ལགས་སམ། ཞེས་དྲི་བ་ཞུས་པའི་ཚུལ་སྟོན་པ་ལ། བར་དོར་གནས་པའི་ཚུལ་ལུགས་དང་། ། ཡུན་ལ་ཚད་ཅིག་བདོག་ལགས་སམ། ། ཞེས་པ་འདི་བྱུང་། དེའི་ལན་གསལ་བར་སྟོན་པར་བྱེད་པ་ལ། སྲིད་པ་བར་དོ་སོགས་ཏེ། དེ་ཡང་སྲིད་པ་བར་དོའི་སེམས་ཅན་རྣམས་ནི་སྐྱེས་གནས་བཞིའི་ནང་ནས་རྫུས་སྐྱེས་སུ་སྐྱེ་བ་སྟེ། དམ་པའི་ཆོས་མངོན་པ་མཛོད་ལས།
མི་དང་དུད་འགྲོ་རྣམ་པ་བཞི། ། སྲིད་པ་བར་མ་བརྫུས་ཏེ་སྐྱེ། ། ཡི་དྭགས་མངལ་ནས་སྐྱེ་བའང་ཡོད། ། ཅེས་བརྫུས་སྐྱེས་ཁོ་ནར་ངེས་པས་སོ། ། སྐྱེ་བར་འགྱུར་བའི་རྒྱུ་ནི་ཟག་བཅས་ལས་ཀྱི་གཞན་དབང་ཁོ་ནས་སྐྱེ་བ་སྟེ། རང་གི་སེམས་ཀྱི་བརྟན་སོ་ཟིན་ཅིང་རང་དབང་རང་གིས་ཐོབ་ན་བར་དོར་སྐྱེ་བ་དོན་མེད་པའི་ཕྱིར། བར་དོའི་སེམས་ཅན་དེའི་ཚུལ་ལུགས་ནི། སྔོན་བྱུང་སྲིད་པའི་ཤ་གཟུགས་ཅན། ། ཞེས་གསུངས་པ་ལྟར། སྔར་གྱི་བག་ཆགས་སད་པའི་ཕྱིར་སྔར་གང་དུ་སྐྱེས་པར་གྱུར་པ་དེའི་ཆ་བྱད་དང་གཟུགས་བརྙན་ཅན་གཅིག་ཏུ་སྣང་།
གལ་ཏེ་གང་ཟག་སྟོབས་ཆེན་གཞན་གྱི་ཐུགས་བསྐྱེད་སྨོན་ལམ་གྱི་མཐུས་སྐྱེ་བ་ཡོངས་སུ་བསྒྱུར་བར་བྱེད་ན། སླར་གང་དུ་སྐྱེ་བར་འགྱུར་བ་དེ་དང་། དེའི་གཟུགས་སུ་བར་དོའི་སེམས་ཅན་དེ་ཡང་ཡོངས་སུ་གྱུར་པ་ཅན་ཡིན་ནོ། ། ཞེས་བར་དོའི་སེམས་ཅན་གྱི་ཚུལ་ལུགས་སྟོན་པ་ལ། སྲིད་པ་བར་དོར་བརྫུས་ཏེ་སྐྱེས། ། སྐྱེས་འགྱུར་ལས་ཀྱི་གཞན་དབང་སྟེ། ། ད་ཡི་བག་ཆགས་སྔར་སད་ཕྱིར། ། གང་དུ་སྐྱེ་འགྱུར་བྱད་གཟུགས་ཅན། ། གལ་ཏེ་གང་ཟག་གཞན་གྱིས་མཐུས། ། སྐྱེ་བ་ཡོངས་སུ་སྒྱུར་བྱེད་ན། །
གང་དུ་འགྱུར་བ་དེ་གཟུགས་སུ། ། དེའང་ཡོངས་སུ་འགྱུར་བ་ཅན། ། ཞེས་པ་འདི་བྱུང་། བར་དོར་གནས་པའི་ཡུན་ཚད་ཀྱི་དུས་ནི་མཐའ་གཅིག་ཏུ་ངེས་པ་མེད་དེ། ཕལ་ཆེར་ནི་ཞག་བདུན་ཕྲག་གཅིག་ཏུ་གནས་ཤིང་། ཞག་བདུན་ཕྲག་བདུན་པའམ་བཞི་བཅུ་ཞེ་དགུའི་བར་དུའང་གནས་པར་ཡོད་ཅེས་གྲགས་ལ་དགེ་སྡིག་ལས་ཀྱི་འཕེན་པའི་དྲག་ཞན་གྱི་དབང་གིས་སྐད་ཅིག་ཙམ་ལས་མི་གནས་པ་དང་། བར་མཚམས་མེད་པར་གནས་པའང་འབྱུང་བར་འགྱུར་ཞིང་། སྐྱེ་གནས་མ་རྙེད་ན་ལོའམ་བསྐལ་པའི་བར་དུ་གནས་པའང་བཤད་པ་དེའི་ཕྱིར་རོ། ། ཞེས་པའི་ཞུས་ལན་དེ་གསལ་བར་སྟོན་པ་བྱེད་པ་ལ། དུས་ནི་ཕལ་ཆེར་ཞག་བདུན་ནོ། །
བདུན་ཕྲག་བདུན་པའང་ཡོད་ཅེས་གྲགས། ། ལས་ཀྱི་འཕེན་པ་དྲག་ཞན་གྱིས། ། མཚམས་མེད་པ་ཡང་འབྱུང་འགྱུར་ཞིང་། ། ལོ་འམ་བསྐལ་བར་གནས་པའང་བཤད། ། དེ་ཕྱིར་གཅིག་ཏུ་ངེས་པ་མེད། ། ཅེས་པ་འདི་བྱུང་། ༈ །དྲི་བ་བརྒྱད་པའི་ཞུ་ཚིག་ནི། ཚེ་འདིའི་འཁྲི་བ། ཞེས་སོགས་ཏེ། དེ་ཡང་ཚེ་འདིར་སྣང་གི་འཁྲི་བ་གཅོད་པའི་ཐབས།
ལམ་ཉམས་ལེན་ཚུལ་ཇི་ལྟར་བྱས་ན་བདེ་ལགས། ཞེས་དྲི་བ་ཞུས་པའི་ཚུལ་སྟོན་པ་ལ། ཚེ་འདིའི་འཁྲི་བ་གཅོད་པའི་ཐབས། ། ཉམས་ལེན་ཇི་ལྟར་བྱས་ན་བདེ། ། ཞེས་པ་འདི་བྱུང་། དེའི་ལན་གསལ་བར་སྟོན་པར་བྱེད་པ་ནི། སྡུག་བསྔལ་བ་ལ། ཞེས་སོགས་ཏེ། དེ་ལ་རྒྱུད་ལས། སྟོང་ཉིད་སྙིང་རྗེའི་སྙིང་པོ་ཅན། །
བསྐྱེད་པས་བསོད་ནམས་དག་པར་འགྱུར། ། ཞེས་གསུངས་པ་ལྟར། ཚེ་འདིའི་འཁྲི་བ་གཅོད་པའི་ཐབས་མཆོག་ཏུ་གྱུར་པ་ནི། སྟོང་ཉིད་སྙིང་རྗེའི་སྙིང་པོ་ཅན་ནམ་ཐབས་ཤེས་ཟུང་འཇུག་གམ་བདེན་གཉིས་ཟུང་འཇུག་ཏུ་ཉམས་སུ་ལེན་པ་ཉིད་ཡིན། དེའི་ཚུལ་ཡང་ཁམས་གསུམ་འཁོར་བའི་སེམས་ཅན་ཐམས་ཅད་སྡུག་བསྔལ་གསུམ་གྱིས་དངོས་སམ་བརྒྱུད་པའི་སྒོ་ནས་སྡུག་བསྔལ་བའི་རང་བཞིན་ཅན་དུ་ཤེས་ཤིང་། དེ་དག་སྡུག་བསྔལ་དང་བྲལ་འདོད་ཀྱི་ཐབས་སྙིང་རྗེ་ཆེན་པོ་བསྒོམ་པ་དང་། ཆོས་ཐམས་ཅད་རང་བཞིན་གྱིས་མ་གྲུབ་པའི་སྟོང་པ་ཉིད་ལ་སྟོང་པ་ཉིད་དུ་ཤེས་པའི་སྟོང་ཉིད་རྟོགས་པའི་ཤེས་རབ་བསྒོམ་པ་དང་། དེ་ལྟར་ཐབས་ཤེས་ཟུང་འཇུག་བསྒོམས་པས་བདེ་བ་ཆེན་པོའི་འབྲས་བུ་སྐུ་གཉིས་ཟུང་འཇུག་ཐོབ་པར་འགྱུར། དེས་ན་འབྲས་བུ་དེ་ཐོབ་བྱེད་ཀྱི་ཐབས་ཤེས་རབ་གཉིས་ལ་བདེ་བའི་རྒྱུར་ཤེས་ན་ཚེ་འདིའི་འཁྲི་བ་ཅི་ཞིག་ཡོད་དེ་མེད་པས་འཁྲི་བ་རྩད་ནས་གཅོད་པར་འགྱུར་རོ། ། དེ་སྐད་དུ་ཡང་འབྲོམ་སྟོན་པ་རྒྱལ་བའི་འབྱུང་གནས་ཀྱིས་སློབ་མ་སྐུ་མཆེད་གསུམ་ལ་གདམས་པ་ལས།
རྟེན་གྱི་གང་ཟག་གཅིག་ཐམས་ཅད་མཁྱེན་པའི་སངས་རྒྱས་ཐོབ་པར་བྱེད་པ་ལ། ལམ་གྱི་འཇུག་སྒོ་དང་བསླབ་བྱ་བསམ་གྱིས་མི་ཁྱབ་པ་གཅིག་ཡོད་ཀྱང་། རྒྱུད་ལ་སྐྱེ་བར་བྱེད་རྒྱུའི་དངོས་པོ་གཅིག་ལས་མེད། གཅིག་པོ་དེ་གང་ཡིན་ན། སྟོང་པ་སྙིང་རྗེའི་སྙིང་པོ་ཅན་ཡིན། སྟོང་པ་ནི་དོན་དམ་བྱང་ཆུབ་ཀྱི་སེམས་ཏེ་ཆོས་ཐམས་ཅད་ཀྱི་རང་བཞིན་ནམ་གནས་ལུགས་ཡེ་ནས་སྐྱེ་མེད་དུ་རྟོགས་པ་དེ་ཡིན། སྙིང་རྗེ་ནི་ཀུན་རྫོབ་བྱང་ཆུབ་ཀྱི་སེམས་ཏེ་དེ་ལྟར་མ་རྟོགས་པའི་སེམས་ཅན་རྣམས་ལ་སྙིང་རྗེ་ཆེན་པོ་སྐྱེས་པ་དེ་ཡིན། དེས་ན་ཐེག་པ་ཆེན་པོའི་ལམ་ཉམས་སུ་ལེན་པ་རྣམས་ཀྱིས་དང་པོ་བྱང་ཆུབ་ཀྱི་སེམས་གཉིས་པོ་དེ་རྒྱུད་ལ་མ་སྐྱེས་པ་སྐྱེ་བར་བྱེད་པའི་ཐབས་ལ་འབད་ཅིང་། བར་དུ་ཡང་བྱང་ཆུབ་ཀྱི་སེམས་རྣམ་པ་གཉིས་རྒྱུད་ལ་སྐྱེ་བ་དེ་ཉིད་ལ་སྦྱངས་པས། མཐའ་མ་མཐར་ཕྱིན་པའི་འབྲས་བུ་ཆོས་སྐུ་དང་གཟུགས་སྐུ་གཉིས་མངོན་དུ་ཐོབ་ངེས་པ་ཡིན་ནོ། །
ཞེས་གསུངས་པས་སོ། ། ཞེས་པའི་ཞུས་ལན་དེ་གསལ་བར་སྟོན་པར་བྱེད་པ་ལ། སྡུག་བསྔལ་བ་ལ་སྡུག་བསྔལ་དང་། ། སྟོང་པ་ཉིད་ལ་སྟོང་ཉིད་དང་། ། བདེ་བའི་ཐབས་ལ་བདེ་བའི་རྒྱུ། ། ཤེས་ན་ཚེ་འདིའི་འཁྲི་བ་ཅི། ། ཞེས་པ་འདི་བྱུང་། ༈ །དྲི་བ་དགུ་པའི་ཞུ་ཚིག་ནི། བཀའ་བརྒྱུད་བླ་མ་སོགས་སྟེ། དེ་ཡང་བཀའ་མདོ་རྒྱུད་བསྟོན་བཅོས་ཚད་ལྡན་རྣམས་ནས་གསུངས་པའི་བླ་མ་དམ་པའི་ཞབས་ཐོག་སྒྲུབ་པའི་ཚུལ་ལམ་ལུགས་ལ།
བསྟན་པའི་རྒྱུན་སྤེལ་བའི་ཕྱིར་འཆད་ཉན་ལ་སོགས་པའི་སྒོ་ནས་ཞབས་ཐོག་སྒྲུབ་པ་དང་། ལོངས་སྤྱོད་ཀྱི་མཉེས་པར་བྱ་བའི་ཕྱིར། གསེར་གཡུ་ཇ་གོས་དར་ལ་སོགས་པ་ཟང་ཟིང་གི་དངོས་པོ་ཕུལ་བའི་སྒོ་ནས་ཞབས་ཐོག་སྒྲུབ་པ་རྣམས་ཇི་ལྟར་སྤྱད་ན་ཞབས་ཐོག་གང་འགྲུབ་ཆེ་བར་འགྱུར་ལགས། ཞེས་དྲི་བ་ཞུས་ཚུལ་སྟོན་པ་ལ། བཀའ་བརྒྱུད་བླ་མའི་ཞབས་ཐོག་ཏུ། ། ཚུལ་ལུགས་ཇི་ལྟར་སྤྱད་ན་འགྱུར། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། སྐྱབས་དཀོན་མཆོག་གསུམ་གྱི་ཞབས་ཏོག་སྒྲུབ་པ་དང་། ལོངས་སྤྱོད་ཀྱིས་མཉེས་པར་བྱ་བའི་ཕྱིར།
གསེར་གཡུ་ཇ་གོས་དར་ལ་སོགས་པ་ཟང་ཟིང་གི་དངོས་པོ་ཕུལ་བའི་སྒོ་ནས་ཞབས་ཏོག་སྒྲུབ་པ་རྣམས་ཇི་ལྟར་སྤྱད་ན་ཞབས་ཏོག་གང་འགྲུབ་ཆེ་བར་འགྱུར་ལགས། ཞེས་དྲི་བ་ཞུས་ཚུལ་སྟོན་པ་ལ། བཀའ་བརྒྱུད་བླ་མའི་ཞབས་ཏོག་ཏུ། ། ཚུལ་ལུགས་ཇི་ལྟར་སྤྱད་ན་འགྱུར། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། ནུས་པ་ཡོད་ན་ཞེས་སོགས་ཏེ། སྐྱབས་དཀོན་མཆོག་གསུམ་གྱི་ཞབས་ཏོག་སྒྲུབ་ཚུལ་ལ། མཆོག་འབྲིང་ཆུང་གསུམ་རབ་འབྲིང་ཐ་གསུམ་ལས། དེ་ཡང་མཆོག་ནི།
ཐེག་པ་ཆེན་པོ་མདོ་སྡེའི་རྒྱན་ལས། དེ་ཚེ་ཆོས་ཀྱི་རྒྱུན་ལས་ནི། ། སངས་རྒྱས་རྣམས་ལ་གཞི་གནས་དང་། ། ཡེ་ཤེས་ཡངས་པ་ཐོབ་པའི་ཕྱིར། ། གདམས་ངག་རྒྱ་ཆེན་རྙེད་པར་འགྱུར། ། ཞེས་གསུངས་པ་ལྟར། ཐེག་ཆེན་གྱི་ཚོགས་ལམ་ཐོབ་ནས་ཆོས་རྒྱུན་གྱི་ཏིང་ངེ་འཛིན་ལ་བརྟེན་ནས་སངས་རྒྱས་སྤྲུལ་པའི་སྐུའི་ཞལ་མཐོང་ཞིང་ཆོས་ཐོས་པས། ཞི་ལྷག་ཟུང་འཇུག་གི་གདམས་ངག་ལ་བརྟེན་ནས་རང་གི་སེམས་ལ་བརྟན་པ་ཐོབ་ཅིང་གཞན་དོན་བསྒྲུབ་པའི་ནུས་པ་འབྱུང་། དེ་ལྟ་བུའི་ནུས་པས་གཞན་དོན་བྱེད་ནུས་པའི་མཐུ་ནུས་ཡོད་ན། ལུང་ཆོས་དྲི་མ་མེད་པ་རྣམས་ནས་འབྱུང་བ་བཞིན་དུ་ལྷག་བསམ་རྣམ་དག་གིས་ཀུན་ནས་བསླངས།
གདུལ་བྱ་གཞན་ལ་ཕན་པའི་དོན་དུ་གུས་རྟག་གི་བརྩོན་འགྲུས་དང་ལྡན་པས་སངས་རྒྱས་ཀྱི་བསྟན་པ་རིན་པོ་ཆེའི་རྒྱུན་མི་ཉམས་ཤིང་ཡུན་རིང་དུ་གནས་པར་བྱེད་པའི་ཐབས་འཆད་ཉན་ཡང་དག་པར་བྱེད་པ་ནི། རྩ་བ་རྒྱུད་ཀྱི་བླ་མ་དང་རྒྱལ་བ་སྲས་བཅས་མཉེས་པར་བྱེད་པའི་ཚུལ་ལུགས་དང་པོ་རབ་བམ་མཆོག་དེ་ཡིན་ལ། རང་གི་སེམས་ཀྱིས་བརྟན་ས་མ་ཟིན་པའི་རང་རྒྱུད་མ་སྨིན། མངོན་ཤེས་དྲུག་པོ་གང་རུང་དང་མི་ལྡན་པར་གཞན་དོན་འཆད་ཉན་ལ་སོགས་པ་བྱེད་པ་ནི། དམུས་ལོང་གིས་རི་དྭགས་ལ་མདའ་འཕེན་པ་དང་འདྲ་བས། ལས་དང་པོའི་གང་ཟག་རང་གིས་སེམས་ཉིད་འདུལ་བ་གལ་ཆེ་སྟེ། མཁས་གྲུབ་རིན་གསལ་གྱི་བེ་བུམ་སྔོན་པོ་ལས། དེ་ལྟར་རང་རྒྱུད་ཡོངས་སུ་སྨིན་པ། ། ལས་དང་པོ་ཡིས་གཙོ་བོར་དེ་བྱ། ། གཞན་དོན་གཙོ་བོར་བྱ་བ་མ་གནང་། །
ལྷག་པའི་བསམ་པ་བསྐུལ་ཞིང་གནས་བྱ། ། ཞེས་པ་དང་། ཡང་དེ་ཉིད་ལས། མངོན་ཤེས་མེད་རིང་སེམས་ཅན་དོན་བྱེད། ། དམུས་ལོང་རི་དྭགས་མིང་གི་མདའ་འཕེན། ། དེ་བས་ཙབ་ཙོབ་ཉུང་བ་གཙོར་བྱ། ། ཞེས་གསུངས། གལ་ཏེ་མངོན་ཤེས་དང་མི་ལྡན་པས་གཞན་དོན་བཤད་ཉན་སོགས་གཏན་ནས་མི་རུང་ངམ་སྙམ་ན། གཙོ་བོར་ཞེས་པའི་ཚིག་གི་ནུས་པ་དང་། གཞན་ཡང་།
གཞན་ཕན་ལས་ལ་མཐུ་མེད་ན། ། དེ་ཡི་བསམ་པ་རྟག་ཏུ་བྱ། ། གང་ལ་བསམ་པ་དེ་ཡོད་པ། ། དེ་ནི་དེ་ལ་དོན་གྱིས་ཞུགས། ། ཞེས་པ་དང་། བེ་བུམ་སྔོན་པོ་ལས་ཀྱང་། སེམས་ཀྱི་སེམས་ཅན་དོན་ལས་གཞན་མེད། ། ལུས་དང་ངག་གིས་དངོས་སུ་འཇུག་མིན། ཞེས་གསུངས་པས། གདུལ་བྱ་གཞན་ལ་འཆད་ཉན་ལ་སོགས་པ་དངོས་སུ་གཞན་དོན་སྒྲུབ་པའི་ནུས་མཐུ་མེད་པའམ་ཅུང་ཟད་ཡོད་ཀྱང་དམན་པར་གྱུར་ན།
གཞན་ཕན་གྱི་བསམ་པ་དང་ལྡན་པར་རང་ཉིད་བསྙེན་སྒྲུབ་ལ་གུས་སྦྱོར་དང་རྟག་སྦྱོར་གྱི་བརྩོན་འགྲུས་དང་བཅས་པས་རང་དོན་ལ་རྩེ་གཅིག་གཞོལ་བར་བྱེད་པ་ནི། རྩ་རྒྱུད་ཀྱི་བླ་མ་དང་རྒྱལ་བ་སྲས་དང་བཅས་མཉེས་པར་བྱེད་པའི་ཚུལ་ལུགས་གཉིས་པ་ཡིན་ནོ། ། འདི་ཡང་གཞན་དོན་བྱེད་པའི་ནུས་པ་ཡོད་མེད་དང་བསྟན་པའི་རྒྱུན་ལྟ་བུ་ལ་དགོངས་ནས་གསུངས་པ་ཡིན་གྱིས། གཞན་གཞུང་ལུགས་ཕལ་ཆེར་ལས། སྒྲུབ་པའི་ཞབས་ཏོག་ཉིད་རབ་དང་གཙོ་བོར་གསུངས་པ་མང་ཤིང་། སྒྲུབ་པའི་ཞབས་ཏོག་ཅེས་པའི་སྒྲུབ་པ་དེ་ཡང་། བསྙེན་སྒྲུབ་ཅེས་པའི་སྒྲུབ་པ་དང་། སྒྲུབ་མཆོད་ཅེས་པའི་སྒྲུབ་པ་གཉིས་ཡིན་ལ། འདི་དག་གི་སྒོ་ནས་བླ་མ་མཉེས་པར་བྱེད་པའི་ཞབས་ཏོག་གི་གཙོ་བོར་གསུངས་ཏེ། རྗེ་རྒོད་ཚང་པ་ཆེན་པོའི་ཞལ་སྔ་ནས།
བླ་མ་མཉེས་པར་བྱེད་པ་ལ། ། ཞབས་ཏོག་རྣམ་པ་གསུམ་ཡིན་ཏེ། ། རབ་ཀྱི་སྒྲུབ་པའི་ཞབས་ཏོག་དང་། ། འབྲིང་པོ་ལུས་ཀྱི་ཞབས་ཏོག་དང་། ། མཐའ་མ་ཟང་ཟིང་ཞབས་ཏོག་གོ ། ཞེས་གསུངས། དེ་ཡང་ཤེར་ཕྱིན་གྱི་མདོ་ལས། རྟེན་དེ་ཆོས་ཀྱི་བགོ་སྐལ་ལ་སྤྱོད་ཡོན་ཏན་ལྡན། ། བཤེས་གཉེན་རབ་ཏུ་བསྟེན་བྱེད་ཟང་ཟིང་མིན། ། ཞེས་པ་དང་།
ཡང་མདོ་ལས། ཟང་ཟིང་མཆོད་པ་དཔག་མེད་པས། ། སྒྲུབ་པའི་མཆོད་པ་སྐད་ཅིག་མཆོག ། དེ་ཡིས་ང་ནི་མཉེས་བྱས་ཀྱི། ། སྔ་མས་མཉེས་པར་བྱས་མ་ཡིན། ། ཞེས་པ་དང་། རྗེ་བཞད་པ་རྡོ་རྗེའི་ཞལ་སྔ་ནས་ཀྱང་། ལུས་དཀའ་ཐུབ་སྤྱད་དེ་བསྒོམས་ལགས་པས། ། ཉམས་ཅུང་ཟད་རྒྱུད་ལ་སྐྱེས་པ་ཡོད། ། ཕ་སྐུ་དྲིན་ཆེ་བས་སེམས་ལ་དྲན། །
དྲིན་ལན་དུ་སྒྲུབ་པའི་མཆོད་པ་འབུལ། ། ཞེས་གསུངས་པ་དང་། རྒྱལ་བ་ཡང་དགོན་པ་ཆེན་པོས་ཀྱང་། རྩ་བརྒྱུད་ཀྱི་བླ་མ་དམ་པ་ཡི། ། བསྙེན་བཀུར་གྱི་གཙོ་བོར་སྒྲུབ་པ་ཡིན། ། བླ་མ་མཉེས་པའི་ཞབས་ཏོག་ཏུ། ། ཟང་ཟིང་ཁབ་གཅིག་མེད་ཀྱང་ཆོག ། ཅེས་གསུངས་པ་ཡིན་ལ། དེ་ལྟར་གཞན་དོན་འཆད་ཉན་དང་སྒྲུབ་པའི་ཆ་ནས་ཞབས་ཏོག་བསྒྲུབ་པར་མ་ནུས་ན། ལུས་ལོངས་སྤྱོད་ཟང་ཟིང་གི་དངོས་པོའི་སྒོ་ནས་བླ་མ་དང་རྒྱལ་བ་མཉེས་པར་བྱེད་པ་དེ་ནི།
སྔར་གྱི་མཆོད་པ་དེ་གསུམ་གྱི་ནང་ནས་ཆུང་ངུ་ཡིན་པར་གསུངས་ཀྱང་། སྤྱིར་ནི་ཟང་ཟིང་གི་མཆོད་པ་ཡང་ཕན་ཡོན་ཆེན་པོ་དང་ལྡན་པར་གསུངས་ཏེ། བྱང་ཆུབ་སེམས་དཔའི་སྡེ་སྣོད་ལས། བླ་མ་ལ་དུས་དུས་སུ་ཆུ་སྣོད་རེ་ཙམ་ཕུལ་ནའང་བསོད་ནམས་དཔག་ཏུ་མེད་པ་ཐོབ། ཅེས་པ་ལ་སོགས་པ་ལུང་ཚད་མེད་པས་གྲུབ་པ་ཡིན། ཞེས་ཞུས་ལན་དེ་གསུམ་དུ་དབྱེ་བ་དང་བཅས་སྟོན་པ་ལ། ནུས་པ་ཡོད་ན་ཆོས་བཞིན་དུ། ། གཞན་དོན་བརྩོན་པས་བསྟན་པའི་རྒྱུན། ། གནས་པར་བྱེད་པ་བླ་མ་དང་། ། རྒྱལ་བ་མཉེས་བྱེད་དང་པོ་ཡིན། །
གཞན་དོན་སྒྲུབ་པའི་མཐུ་དམན་ན། ། སྒྲུབ་ལ་བརྩོན་པས་རང་དོན་ལ། ། གཞོལ་བ་མཉེས་བྱེད་གཉིས་པ་ཡིན། ། ཟང་ཟིང་གིས་མཆོད་གསུམ་པ་ཡིན། ། ཞེས་པ་འདི་བྱུང་། ༈ །དྲི་བ་བཅུ་པའི་ཞུ་ཚིག་ནི། དབེན་པར་ཉིན་རེ་བྱེད་པ་དང་། ། བཤད་ཉན་བྱེད་པ་གང་ཁྱད་འཕགས། ། ཞེས་པ་སྟེ། དེ་ཡང་དབེན་ཞིང་ཉམས་དགའ་ལ་རྗེ་བཙུན་གོང་མས་བྱིན་གྱིས་བརླབས་པའི་གནས་མཆོག་དམ་པར།
ཐབས་ཤེས་ཟུང་འཇུག་གིས་ཟིན་པའི་ཉམས་ལེན་ཁྱད་པར་ཅན་ལ་ལུས་སེམས་རྩེ་གཅིག་ཏུ་བསྒྲིམ་པའི་སྒོ་ནས་བརྩོན་པར་བྱེད་པ་དང་།

དོན་གཉེར་ཅན་གྱིས་འཁོར་ཚོགས་རྒྱ་མཚོ་ལྟ་བུའི་དབུས་སུ། མདོ་རྒྱུད་ཟབ་མོ་ནས་གསུངས་པའི་གསུང་རབ་རྣམས་ལ་ཉན་བཤད་ཚུལ་བཞིན་དུ་བྱེད་པ་གཙོ་ཆེ་ཞིང་ཁྱད་པར་གང་འཕགས་པ་ལགས། ཞེས་དྲི་བ་ཞུས་པའི་ཚུལ་སྟོན་པ་ལ། དབེན་པར་སོགས་བྱུང་། དེའི་ལན་གསལ་བར་སྟོན་པ་ནི། དང་པོར་སྒྲོ་འདོགས་གཅོད་པ་དང་སོགས་ཏེ། དེ་ཡང་སྤྱིར་དོན་གཉིས་ཕུན་སུམ་ཚོགས་པ་རྫོགས་པའི་སངས་རྒྱས་བསྒྲུབ་པ་ལ་དེ་གཉིས་ཆར་ཁྱད་པར་དུ་འཕགས་ཤིང་མེད་དུ་མི་རུང་བ་ཡིན་མོད། འོན་ཀྱང་སྙིགས་མ་ལྔ་ཕན་ཚུན་འགྲན་པ་བཞིན་དོ་བདོ་བའི་དུས་འདིར། ཤེས་ལྡན་སྐལ་བཟང་གི་གྲོགས་པོ་ཀུན་ཀྱང་། ། བློ་དང་དབང་པོ་རྣམས་གསལ་བའི་དུས་སུ། ། འབད་པས་གསུང་རབ་ལ་ཐོས་བསམ་མཛོད་ཅིག །
འདི་ཕྱིར་ཕན་པ་ཡི་སྙིང་གཏམ་ལགས་སོ། ། ཞེས་གསུངས་པ་ལྟར། དང་པོ་ན་སོ་གཞོན་པ་དང་བློ་དང་དབང་པོ་ཀུན་ཀྱང་གསལ་བའི་སྐབས་དེར། ཚད་ལྡན་གྱི་གསུང་རབ་ཁྱད་པར་ཅན་ལ་བརྟེན་ནས་ཐོས་བསམ་གྱིས་སྒྲོ་འདོགས་གཅོད་པ་ཉིད་ཅི་ནས་ཀྱང་གལ་ཆེ་སྟེ། ཐོས་བསམ་གྱིས་སྒྲོ་འདོགས་མ་བཅད་པར་ཐོས་བསམ་ལས་བྱུང་བའི་ཤེས་རབ་སྐྱེ་བ་མེད། དེ་མེད་པར་བསྒོམ་པའི་ཚུལ་མི་ཤེས་པས་བསྒོམ་པ་བསམ་གཏན་ནམ་ཏིང་ངེ་འཛིན་སྐྱེ་བ་མེད། དེ་མེད་པར་བདག་མེད་མངོན་སུམ་དུ་རྟོགས་པའི་ཤེས་རབ་སྐྱེ་བ་མེད། དེ་མེད་པར་བདག་མེད་མངོན་སུམ་མཐོང་ཟིན་རྒྱུན་ལྡན་དུ་བསྒོམ་པའི་བསམ་གཏན་སྐྱེ་བ་མེད། དེ་མེད་པར་བསྒོམ་པ་མཐར་ཕྱིན་པའི་འབྲས་བུ་མི་འབྱུང་བས་སོ། ། རྒྱུ་མཚན་དེ་བས་ན་ཐོག་མར་ཐོས་བསམ་གྱིས་སྒྲོ་འདོགས་ལེགས་པར་བཅད་དེ།
ཐོས་བྱུང་དང་བསམ་བྱུང་གི་ཤེས་རབ་ཀྱི་ངོ་བོ་ཚོགས་ལམ་བསྐྱེད། དེ་ནས་ཐོས་བསམ་གྱིས་བསྒོམ་པ་ལས་བྱུང་བ་གཙོ་བོར་གྱུར་པ་བསྒོམ་བྱུང་གི་ཤེས་རབ་ཀྱི་ངོ་བོ་སྦྱོར་ལམ་བསྐྱེད། ཤེས་རབ་དེ་གསུམ་ལ་བརྟེན་ནས་བདག་མེད་མངོན་སུམ་དུ་རྟོགས་པའི་ཤེས་རབ་ཀྱི་ངོ་བོ་མཐོང་ལམ་བསྐྱེད། དེ་ནས་དེ་མཐོང་ཟིན་རྒྱུན་ལྡན་དུ་གོམས་པར་བྱེད་པའི་ཤེས་རབ་ཀྱི་ངོ་བོ་སྒོམ་ལམ་བསྐྱེད། དེ་མཐར་ཕྱིན་པ་ལ་བརྟེན་ནས་འཁོར་བའི་རྒྱ་མཚོ་གནག་རྗེས་ཀྱི་ཆུ་ལྟར་འཚལ་བའི་ཐར་བ་ཐོབ་པར་བྱ་དགོས་ཏེ། མགོན་པོ་ཀླུ་སྒྲུབ་ཀྱི་དབུ་མ་བཤེས་སྤྲིངས་ལས། ཤེས་རབ་མེད་ལ་བསམ་གཏན་ཡོད་མིན་ཏེ། ། བསམ་གཏན་མེད་པར་ཡང་ནི་ཤེས་རབ་མེད། ། གང་ལ་དེ་གཉིས་ཡོད་པ་སྲིད་པ་ཡི། ། རྒྱ་མཚོ་གནག་རྗེས་ལྟ་བུར་འཚལ་བར་བགྱི། །
ཞེས་གསུངས་པས་སོ། ། གལ་ཏེ་ཐོས་པ་མ་བྱས་པར་ལུས་སེམས་རྩེ་གཅིག་ཏུ་བསྒྲིམས་ཏེ་སྒོམ་ཁོ་ན་ལ་བཞུགས་ན་ཐར་པ་གསུམ་པོ་གང་ཡང་རུང་བ་ཐོབ་པར་འགྱུར་རོ་སྙམ་ན། མི་འགྱུར་ཏེ། རྗེ་བཙུན་རིན་པོ་ཆེས། ལ་ལ་ཐོས་པ་མེད་པར་བསྒོམ། ། ཐོས་པ་མེད་པ་ཅི་བསྒོམ་མམ། ། ཞེས་ཐོས་པ་གཏན་ནས་མ་བྱས་པར་བསྒོམ་ཚུལ་མི་ཤེས་པས་བསྒོམ་རྒྱུ་མེད་པར་གསུངས་ཤིང་། དེར་མ་ཟད་སྐྱེས་རབས་ལས། ཐོས་ཆུང་དམུས་ལོང་བསྒོམ་པའི་ཚུལ་མི་ཤེས། ། ཤེས་རབ་རྒྱས་བྱེད་པ་ནི་ཐོས་པ་ཡིན། །
ཞེས་ཐོས་པ་རྒྱ་ཆུང་ངུས་ཀྱང་བསྒོམ་ཚུལ་མི་ཤེས་པས། བསྒོམ་བྱུང་གི་ཤེས་རབ་བསྐྱེད་པ་ལ་ཐོས་པ་རྒྱ་ཆེན་པོ་དགོས་པར་གསུངས་པ་དང་། ཡང་སྐྱེས་རབས་ལས། ཐོས་པ་མ་རིག་མུན་སེལ་སྒྲོན་མེ་སྟེ། ། རྐུན་པོ་ལ་སོགས་མི་འཕྲོག་ནོར་གྱི་མཆོག ། ཅེས་སོགས་ཐོས་པ་བྱ་དགོས་པར་བདེ་བར་གཤེགས་པས་མང་དུ་བསྟན་པ་རྣམས་དོན་མེད་དུ་འགྱུར་བ་ལས། དེ་དག་དོན་མེད་མ་ཡིན་པར་དོན་ཁྱད་པར་ཅན་དང་ལྡན་པ་ཡིན་པས་སོ། ། དོན་འདི་ལ་དགོངས་ནས་རྗེ་བཙུན་བྱམས་མགོན་གྱིས་མདོ་སྡེ་རྒྱན་ལས། གལ་ཏེ་མ་ཐོས་པར་ཡང་བསྒོམ་འཇུག་འགྱུར་ན་བསྟན་པའང་དོན་མེད་འགྱུར། ། ཞེས་པ་དང་།
དེ་ལྟས་བདེ་བར་གཤེགས་ཀྱི་བསྟན་པ་གང་ཡིན་དེ་ཡང་དོན་མེད་མིན། ། ཞེས་གསུངས་པ་ཡིན་ལགས། དེ་ལ་གལ་ཏེ་འོ་ན་ཐོས་པ་རྐྱང་པས་ཐར་པ་གསུམ་པོ་གང་ཡང་རུང་བ་ཐོབ་པར་འགྱུར་རམ་སྙམ་ན། དེ་ཡང་མི་འགྱུར་ཏེ། རྗེ་བཙུན་རིན་པོ་ཆེས། ལ་ལ་མི་ཚེ་ཐོས་པར་འབྱམས། ། བསྒོམ་མེད་ཡིད་ལ་ཅི་འཆང་ངམ། ། ཞེས་མ་བྱས་པའི་ཐོས་རྐྱང་དེས་འཆི་བའི་དུས་ཀྱི་ཚེ་བློ་ལ་སྦར་བཅང་དུ་འཆང་རྒྱུ་མེད་པས་དོན་ཆུང་བར་གསུངས་པ་དང་། འཇམ་པའི་དབྱངས་ས་པཎྜི་ཏ་གཉིས་པའི་ཞལ་སྔ་ནས། མི་ཚེ་ཐོས་པར་བསྐྱལ་ཀྱང་དོན་གོ་ཆུང་། །
ཞེས་ཐོས་པ་རིལ་པོས་མི་ཚེ་བསྐྱལ་ཀྱང་དགོས་པའི་ཚེ་དོན་ཆུང་བར་གསུངས་པ་དང་། ཡང་རྗེ་བཙུན་རིན་པོ་ཆེས། སྒོམ་པ་ཉམས་ལེན་བྱེད་ཙམ་ན། ། སྒོམ་མེད་སྒོམ་པ་པོའང་མེད། ། ཡུལ་མེད་མཐའ་བྲལ་སྒོམ་པ་དེ། ། བྱ་བ་ཐོངས་ལ་ཉམས་སུ་ལོངས། ། ཞེས་འཁོར་གསུམ་མི་དམིགས་པའི་ཤེས་རབ་དང་། ལྟ་བ་སྤྲོས་བྲལ་གྱིས་ཟིན་པའི་སྒོམ་ཉམས་སུ་ལོངས་ཞེས་གདམས་པར་མཛད་པ་དང་། མགོན་པོ་ཀླུ་སྒྲུབ་ཀྱིས། དོན་དམ་གཟིགས་པར་བགྱི་སླད་དངོས་རྣམས་ལ། །
ཚུལ་བཞིན་ཡིད་ལ་བགྱི་བ་དེ་གོམས་མཛོད། ། ཅེས་དོན་དམ་པའི་གནས་ལུགས་རྟོགས་པའི་ཕྱིར་དུ། དངོས་པོ་རྣམས་ཀྱི་གནས་ཚུལ་ལ་ཚུལ་བཞིན་དུ་ཡིད་ལ་བྱ་བའི་ཏིང་ངེ་འཛིན་སྒོམ་པ་རྣལ་འབྱོར་ཅན་རྣམས་ཀྱིས་རྣལ་འབྱོར་དུ་བྱེད་དགོས་པར་གསུངས་པ་རྣམས་དོན་མེད་དུ་འགྱུར་བ་ལས། དེ་དག་དོན་མེད་མ་ཡིན་པར་དོན་ཁྱད་པར་ཅན་དང་ལྡན་པས་སོ། ། དོན་འདི་དག་ལ་དགོངས་ནས་ཡང་རྗེ་བཙུན་བྱམས་མགོན་གྱིས། གལ་ཏེ་མ་བསྒོམ་པར་ཡང་ཐོས་འཇུག་འགྱུར་ན་སྒོམ་པ་དོན་མེད་འགྱུར། ། ཞེས་པ་དང་། དེ་ལྟར་རྣལ་འབྱོར་ཅན་གྱི་བསྒོམ་པ་གང་ཡིན་དེ་ཡང་དོན་མེད་མིན། ། ཞེས་གསུངས་པ་སོགས་ཐོས་རྐྱང་དང་སྒོམ་རྐྱང་དུ་སོང་བ་མ་ཡིན་པར། ཐོག་མར་གཞུང་ལུགས་ཚད་ལྡན་ལ་བརྟེན་ནས་ཐོས་བསམ་གྱིས་སྒྲོ་འདོགས་བཅད།
བཅད་དོན་བསྒོམ་པ་ཉམས་སུ་བླངས་ཏེ་ཐོས་བསམ་སྒོམ་གསུམ་ཟུང་འབྲེལ་དུ་བྱེད་དགོས་པར། ཐོས་མེད་ས་ཕུག་ཏུ་འགོག་པ་སྒྲུབ་དང་། ། ཐོས་བསམ་ཤེས་རབ་ཀྱི་གྲུ་སྐྱ་བཟུང་ནས། ། མདོ་རྒྱུད་རྒྱ་མཚོ་ནས་ནོར་བུ་ལེན་པ། ། བླུན་པོས་བལྟས་ན་ལྟ་སྔ་མ་ལེགས་ཏེ། ། དོན་གཉིས་མཐར་ཕྱིན་གྱི་སངས་རྒྱས་རྒྱུ་ལ། ། ཐོས་སྒོམ་ཟུང་འབྲེལ་དུ་དགོས་པའི་རྒྱུ་མཚན། ། ཞེས་བྱ་བ་ལ་སོགས་པ་མདོ་རྒྱུད་བསྟན་བཅོས་ཐམས་ཅད་ལས་མགྲིན་གཅིག་ཏུ་གསུངས་པ་ལེགས་ནའང་། ཅུང་ཟད་རྒྱས་དོགས་པས། དེས་ན་འདིར་སྐབས་སུ་བབ་པ་གཞུང་དོན་དངོས་ལ་འཇུག་པ་སྐབས་སུ་བབས་པས།
དེ་ཡང་འཇུག་སྒོ་དང་པོར་ཐོས་བསམ་གྱིས་སྒྲོ་འདོགས་གཅོད་པ་དང་། གཞན་གང་ཟག་གི་རིགས་ལ་གཞན་དོན་གཙོ་བོར་སྒྲུབ་པ་ལ་གཞོལ་ཞིང་གཞན་དོན་བྱེད་ནུས་པ་དང་། རང་དོན་གཙོ་བོར་སྒྲུབ་པ་ལ་གཞོལ་ཞིང་གཞན་དོན་ཆེ་ཆེར་བྱེད་མི་ནུས་གཉིས་ལས། སྔ་མ་གཞན་དོན་གཙོ་བོར་སྒྲུབ་ན་ཐོས་བསམ་སྒོམ་གསུམ་སྔོན་དུ་བཏང་སྟེ་བཤད་ཉན་སྒྲུབ་གསུམ་དང་། འཆད་རྩོད་རྩོམ་གསུམ་ལ་སོགས་པའི་སྒོ་ནས་སངས་རྒྱས་ཀྱི་བསྟན་པ་རིན་པོ་ཆེ་ལ་བྱ་བ་རྒྱ་ཆེན་པོ་བྱ་དགོས་ཏེ། དེ་ལྟར་བྱེད་པ། དགེ་བའི་བཤེས་གཉེན་བསྟེན་པ་ཚངས་པར་སྤྱོད། ། ཡོངས་སུ་རྫོགས་པར་ཐུབ་པས་གསུང་དེའི་ཕྱིར། ། སྐྱེས་བུ་དམ་པ་བསྟེན་བགྱི་རྒྱལ་བ་ལ། ། བརྟེན་ནས་རབ་ཏུ་མང་པོས་ཞི་བ་ཐོབ། །
ཅེས་གསུངས་པ་ལྟར། དགེ་བའི་བཤེས་གཉེན་ལ་བསྟེན་ནས་ཚངས་སྤྱོད་ཀྱི་ལུས་ཡོངས་སུ་རྫོགས་པར་འགྱུར། རྒྱུ་མཚན་དེའི་ཕྱིར་སྐྱེས་བུ་དམ་པ་དགེ་བའི་བཤེས་གཉེན་བསྟེན་པར་བགྱི་སྟེ། དཔེར་ན་རྒྱལ་བ་ཡང་དག་པ་རྫོགས་པའི་སངས་རྒྱས་ཤཱཀྱ་ཐུབ་པ་བསྟེན་པ་ལ་བརྟེན་ནས་ལྔ་སྡེ་བཟང་པོ་ལ་སོགས་པ་བགྲངས་བ་ལས་འདས་པ་དུ་མ་རྣམས་ཀྱི་སྲིད་པའི་སྡུག་བསྔལ་ཞི་བའི་ཞི་བ་ཐར་པ་ཐོབ་པ་བཞིན། ཞེས་པའི་དོན་དང་མཐུན་པར་རྒྱལ་བ་སྲས་དང་བཅས་པ་རྣམས་ཀྱི་མཛད་པ་འཕྲིན་ལས་ཀྱི་གཙོ་བོ་ཡིན་ཞིང་། དེའི་རྗེས་སུ་འོ་སྐོལ་གྱིས་ཕྱིས་འཇུག་རྣམས་ཀྱིས་ཀྱང་ཅི་ནུས་སུ་འཇུག་དགོས་པས་སོ། ། གང་ཟག་གི་རིགས་ཕྱི་མ་རང་དོན་གཙོ་བོར་སྒྲུབ་པ་ལ་གཞོལ་ཞིང་། གཞན་དོན་ཆེས་ཆེར་བྱེད་མི་ནུས་པ་དང་། དང་པོའི་ན་སོ་ཡོལ་ཏེ་ཕྱི་ནས་ལག་འཚོ་རྒས་པ་རྣམས་ཀྱི་ནི། ལང་འཚོ་ཡོལ་བ་རྣམས་ཀྱི་གནས་ས་བདེ། །
ཞེས་གསུངས་པ་ལྟར་རང་བརྒྱུད་ཀྱི་ཉམས་དང་རྟོགས་པའི་ཡོན་ཏན་རྣམས་གོང་འཕེལ་དུ་བསྐྱེད་པ་དང་། རང་དོན་མོས་པ་བསྒོམ་ལམ་ལྟར་རང་དོན་གཞན་དོན་གཉིས་ཀྱི་ནང་ནས་རང་གི་དོན་བྱེད་པ་ལ། ཟབ་མོ་ཉམས་སུ་ལེན་པའི་སྒྲུབ་པ་ལ་རྩེ་གཅིག་ཏུ་གཞོལ་བ་མཆོག་ཡིན་ཏེ། དེ་ལྟར་ཡིན་པར་རྗེ་བླ་མ་ངོར་པ་རྡོ་རྗེ་འཆང་ཡབ་སྲས་གསུམ་སོགས་ཀྱིས། སྒྲུབ་པ་པོ་རྣམས་གཡེང་བ་ཀུན་སྤངས་ཞིང་། ། ཞེས་སོགས་ཚིགས་བཅད་གཅིག་དང་། ཉོན་མོངས་སྐྱེ་བའི་གནས་དང་གྲོགས་སྤངས་ཞིང་། ། ཞེས་སོགས་ཚིགས་བཅད་གཅིག་དང་། དོན་མེད་ཚེ་འདིའི་བྱ་བས་མི་གཡེང་ཞིང་། ། ཞེས་སོགས་ཚིགས་བཅད་གཉིས་སོགས་ཀྱིས་ལེགས་པར་གྲུབ་པའི་ཕྱིར།
རྒྱུ་མཚན་དེ་ལྟ་བས་ན། ཁྱེད་དང་ཞེས་ཉེ་ཚིག་དང་སྦྱར་བའི་སྒར་ཚིག་གི་འབོད་པ་སྟེ། ལང་ཚོ་ཡོལ་བའི་དྲི་བ་ཞུ་བ་པོ་ཁྱེད་དང་། གཞན་ཡང་རིགས་དང་ལང་ཚོ་སོགས་ཁྱོད་འདྲ་བ་གཞན་གང་ཡིན་པ་དག་གིས་ཀྱང་བྱམས་སྙིང་རྗེ་བྱང་ཆུབ་ཀྱི་སེམས། རིམ་གཉིས་ཟབ་མོ་བསྒོམ་པ་སོགས་སྒྲུབ་པ་ཉམས་ལེན་ལ་རྩེ་གཅིག་ཏུ་ནན་ཏན་བྱ་བར་ཅི་ནས་ཀྱང་རིགས་སོ། ། ཞེས་པའི་ཞུས་ལན་དེ་གསལ་བར་སྟོན་པ་ལ། དང་པོར་སྒྲོ་འདོགས་གཅོད་པ་དང་། ། གཞན་དོན་སྒྲུབ་ན་བཤད་ཉན་བྱ། ། ཕྱི་ནས་རྟོགས་པ་བསྐྱེད་པ་དང་། ། རང་གི་དོན་ལ་སྒྲུབ་པ་མཆོག །
ཁྱོད་དང་ཁྱོད་འདྲ་གང་ཡིན་པས། ། སྒྲུབ་ལ་ནན་ཏན་བྱ་བར་རིགས། ། ཞེས་པ་འདི་བྱུང་བ་ཡིན་ལ། ༈ །དྲི་བ་བཅུ་གཅིག་པའི་ཞུ་ཚིག་ནི། བསམ་གཏན་བཟླས་བརྗོད་སོགས་ཏེ། དེ་ཡང་བླ་མ་མཚན་ཉིད་དང་ལྡན་པ་ལས་དབང་ལུང་མན་ངག་བཤད་པ། ཁྲིད་བཀའ་རྣམས་ལེགས་པར་ཐོབ་ཅིང་། ཐོབ་དོན་རང་ཉིད་ཀྱིས་ཉམས་སུ་བླངས་ཏེ་ཉམས་རྟོགས་ཅུང་ཟད་སྐྱེས་པའི་རྣལ་འབྱོར་པ་ལ། ཉམས་རྟོགས་དེའི་གེགས་སེལ་བོགས་འདོན་དུ། བསམ་གཏན་བསྒོམ་པ་ལ་གནས་ཏེ་གསང་སྔགས་བཟླས་བརྗོད་ཀྱི་རིམ་པ་ཡེངས་མེད་དུ་བྱེད་པ་དང་།
མདོ་རྒྱུད་བསྟན་བཅོས་སོགས་གཞུང་ལུགས་ཚད་ལྡན་ལ་བལྟ་རྟོག་བྱེད་པ་གཉིས་གང་ཁྱད་ཆེ་ལགས། ཞེས་དྲི་བ་ཞུས་པའི་ཚུལ་སྟོན་པ་ལ་བསམ་གཏན་བཟླས་བརྗོད་བྱེད་པ་དང་། ། གཞུང་ལུགས་བལྟ་བ་གང་བོགས་ཆེ། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། དངོས་གཞི་བསམ་གཏན་སོགས་ཏེ། དེ་ཡང་ཉམས་རྟོགས་ཀྱི་སྣ་ཁ་ཟིན་པའི་རྣལ་འབྱོར་པ་དེ་ལྟ་བུས། བསམ་གཏན་གྱི་དངོས་གཞི་བསྒོམ་པའི་སྐབས་སུ། མཉམ་བཞག་བསམ་གཏན་དེའི་ངང་དང་མ་བྲལ་བའི་སྒོ་ནས་གསང་སྔགས་བཟླས་བརྗོད་བྱེད་པ་ལ་བརྩོན་པར་བྱ་དགོས་ཏེ། གསང་སྔགས་མ་བཟླས་མི་འགྲུབ་ཅིང་། །
སྦྱིན་སྲེག་མ་བྱས་འབྲས་མི་འབྱིན། ། ཞེས་ཡི་དམ་ལྷའི་ཐུགས་རྒྱུད་བསྐུལ་ཏེ་ཡི་དམ་ལྷ་དེ་སྒྲུབ་པ་ལ། ཡི་དམ་དེའི་གསང་སྔགས་དེ་མ་བཟླས་པར་ཡི་དམ་དེ་མི་འགྲུབ་ཅིང་། གསང་སྔགས་དེའི་འབྲས་བུ་ཡང་སྦྱིན་སྲེག་མ་བྱས་པར་འབྱིན་མི་ནུས་པ། ཞེས་གསལ་བར་བཤད་པའི་ཕྱིར། གསང་སྔགས་དེ་ལྟ་བུ་བཟླ་བའི་ཚུལ་ཡང་། རྒྱལ་སྲས་ཞི་བ་ལྷས། བཟླས་བརྗོད་དང་ནི་དཀའ་ཐུབ་ཀུན། ། ཡུན་རིང་དུས་སུ་སྤྱད་བྱས་ཀྱང་། ། སེམས་གཞན་གཡེང་བས་བྱས་པ་ནི། །
དེ་ཉིད་རིགས་པས་དོན་མེད་གསུངས། ། ཞེས་གསང་སྔགས་ཟབ་མོའི་བཟླས་བརྗོད་བྱེད་པ་དང་། བླ་མ་རྒྱལ་བ་སྲས་དང་བཅས་པ་ལ་གསོལ་འདེབས་སོགས་ཀྱི་ཚིག་བརྗོད་པ་དང་བསྙུང་གནས་ལ་སོགས་པའི་སྒོ་ནས་ལུས་ཀྱི་དཀའ་ཐུབ་སྤྱོད་པ་ལ་སོགས་པ་ལུས་ངག་གི་བྱ་བ་ཀུན་ཀྱང་། ལྷག་བསམ་རྣམ་དག་དང་ངེས་འབྱུང་གི་བསམ་པས་ཟིན་པའམ། དེས་མ་ཟིན་ཀྱང་སྒོ་གསུམ་འཇུག་པ་རྩེ་གཅིག་ཏུ་བསྒྲིམས་ཏེ་གཞན་དུ་མ་ཡེངས་པར་བྱ་དགོས་ཏེ། དེ་ལྟར་མ་ཡིན་པར་སེམས་གཞན་དུ་གཡེངས་པའི་སྒོ་ནས་ལུས་ངག་གི་བཟླས་བརྗོད་དཀའ་ཐུབ་སོགས་ལོ་དང་བསྐལ་པ་སོགས་ཡུན་རིང་པོའི་བར་དུ་བྱས་ཀྱང་། བྱས་པ་དོན་མེད་ལྟ་བུར་ཆོས་ཐམས་ཅད་ཀྱི་དེ་ཁོ་ན་ཉིད་རིགས་པ་རྫོགས་པའི་སངས་རྒྱས་ཀྱིས་མདོ་ལས། སེམས་གཡེངས་བས་ནི་བདག་གི་དོན་ཡང་མི་འགྲུབ་ན། གཞན་གྱི་དོན་ལྟ་སྨོས་ཀྱང་ཅི་དགོས། ཞེས་གསུངས་པས་འགྲུབ།
ཅེས་པའི་དོན་དུ་སྣང་བས། མཐའ་ནའང་ཚིག་རྗེས་སུ་སེམས་བཅུག་སྟེ་མ་ཡེངས་པའི་སྒོ་ནས་བཟླ་བར་བྱ་དགོས་ལ། གལ་ཏེ་བཟླས་པ་ཉིན་མཚན་འཁོར་ཡུག་ཏུ་བཟླས་པ་སོགས་ཡུན་རིང་བའི་སྟོབས་ཀྱིས་ལུས་ངག་གཉིས་ངལ་ཞིང་དུབ་པ་དང་། ཡིད་སྐྱོ་བ་དང་། ཡང་བཟླས་བརྗོད་ཅི་ལྟར་བྱས་ཀྱང་སྤངས་རྟོགས་ཀྱི་ཡོན་ཏན་ནི་གང་ཡང་སྐྱེ་བར་མི་འདུག་སྙམ་པའི་སྐྱོ་ཤས་དྲག་པོ་བྱུང་བ་དང་། དེ་ལྟར་མ་ཡིན་ཀྱང་འཁོར་གྱི་ལོག་སྒྲུབ་ལྟ་བུ་ལ་བརྟེན་ནས་སེམས་སྐྱོ་བར་གྱུར་ན། དེ་ལྟ་བུའི་སྐྱོ་བ་བསལ་བ་དང་། ཡང་བསྐྱེད་རྫོགས་བཟླས་བཟླ་སོགས་ལ་དག་གམ་མ་དག་གམ། ཡིན་ནམ་མ་ཡིན་ནམ་སྙམ་པ་ལ་སོགས་པའི་ཐེ་ཚོམ་སྐྱེས་ན་དེ་ལྟ་བུའི་ཐེ་ཚོམ་བསལ་བ་དང་། གཞན་ལ་སྐྱབས་གནས་དམ་པ་བླ་མ་དཀོན་མཆོག་གསུམ་དང་བཅས་པ་ལ་དད་པ་འགྲིབ་ན་དེ་བསལ་ཏེ་དད་པ་བསྐྱེད་པ་དང་།
ཡང་དེར་མ་ཟད། གལ་ཏེ་མཐོ་རིས་ཐར་པ་མངོན་ཞེན་ན། ། ཡང་དག་ལྟ་ལ་གོམས་པ་ཉིད་དུ་མཛོད། ། གང་དག་ལོག་པར་ལྟ་བས་ལེགས་སྤྱད་ཀྱང་། ། ཐམས་ཅད་རྣམ་པར་སྨིན་པ་མི་ཟད་ལྡན། ། ཞེས་དབུ་མ་བཤེས་སྤྲིངས་ལས་གསུངས་པ་ལྟར། འཇིག་རྟེན་ཡང་དག་བལྟ་བ་ལས་རྒྱུ་འབྲས་ལ་བདེན་ནམ་མི་བདེན་སྙམ་པའི་ཐེ་ཚོམ་མམ། མི་བདེན་སྙམ་དུ་འཛིན་པའི་ལོག་ལྟ་ཅན་གྱིས་ལེགས་སྤྱད་དགེ་བའི་ཚུལ་སྤྱད་ཀྱང་། ལས་དཀར་རྣམ་སྨིན་གནག་པ་ཞེས་བྱ་བ་རྣམ་སྨིན་སྡུག་བསྔལ་ཟད་མི་ཤེས་པ་མྱོང་དགོས་པས། དེས་ན་རབ་ཐར་པ་ཆེན་པོ་རྫོགས་པའི་སངས་རྒྱས།
འབྲིང་ཉན་རང་གི་བྱང་ཆུབ། མཐའ་མ་བདེ་འགྲོ་མཐོ་རིས་ལྷ་ཡི་ལུས་རྟེན་ཙམ་ཐོབ་པར་བྱེད་པ་ལ་ཡང་། ཐ་སྙད་དུ་ལས་རྒྱུ་འབྲས་བདེན་པར་ཤེས་པ་བྱས་ཏེ་བླང་དོར་ཚུལ་བཞིན་དུ་བྱ་དགོས་པར་གསུངས་པ་དེ་བས་ན། ལས་རྒྱུ་འབྲས་ལ་མི་བདེན་པར་འཛིན་པའི་ལོག་ལྟ་སྐྱེས་ཚེ། དེ་ལྟ་བུའི་ལོག་ལྟ་བསལ་ཏེ་ཐ་སྙད་དུ་ལས་རྒྱུ་འབྲས་བདེན་པར་ངེས་ཤེས་བསྐྱེད་པ་སོགས་ཀྱི་དགོས་པའི་ཕྱིར། ཐུན་མཚམས་ཀྱི་བར་སྐབས་བར་སྐབས་དག་ཏུ། བྱང་ཆུབ་སེམས་མཆོག་བསྒོམ་པའི་ཐུན་མཚམས་སུ། མདོ་བཀླགས་དཀོན་མཆོག་མཆོད་ལ་བརྩོན་པར་བྱ། ། ཞེས་གསུངས་པ་ལྟར། ལས་རྒྱུ་འབྲས་ཀྱི་རྣམ་གཞག་སྟོན་པའི་མདོ་སྡེ་ལ་སོགས་པའི་གཞུང་ལུགས་ཚད་ལྡན་རྣམས་ལ་བལྟ་བ་དང་།
ཁ་དོན་སོགས་བྱེད་པ་ཡང་གལ་ཆེ་སྟེ། དེ་དག་ལ་བརྟེན་ནས་རང་རྒྱུད་ཀྱི་ཉམས་རྟོགས་རྣམས་གེགས་སེལ་བོགས་འདོན་གྱི་སྒོ་ནས་གོང་འཕེལ་དུ་འགྱུར་བས་སོ། ། ཞེས་ཞུས་ལན་དེ་གསལ་བར་བསྟན་པ་ལ། དངོས་གཞི་བསམ་གཏན་བཟླས་བརྗོད་བརྩོན། ། སྐྱོ་དང་ཐེ་ཚོམ་བསལ་བ་དང་། ། དད་དང་ངེས་ཤེས་བསྐྱེད་པའི་ཕྱིར། ། བར་སྐབས་དག་ཏུ་གཞུང་ལུགས་བལྟ། ། ཞེས་པ་འདི་བྱུང་། ༈ །དྲི་བ་བཅུ་གཉིས་པའི་ཞུ་ཚིག་ནི། མདོ་སོགས་ཁ་འདོན་ཞེས་སོགས་ཏེ།
དེ་ཡང་མཉམ་གཞག་བསམ་གཏན་བསྒོམ་པ་དང་། རྗེས་ཐོབ་གཞུང་ལུགས་སོགས་བལྟ་བ་མཉམ་གཞག་ཏིང་ངེ་འཛིན་གལ་ཆེ་བ་ལགས་ན། རྗེས་ཐོབ་རང་གི་སྐབས། འཇམ་སྡུད་བཟང་གསུམ་གྱི་མདོ་ལ་སོགས་པའི་མདོ་སྡེ་ཟབ་མོ་ཀློག་ཅིང་ཁ་འདོན་བྱེད་པ་དང་། བདེ་ཀྱཻ་གསང་གསུམ་ལ་སོགས་པའི་གསང་སྔགས་ཀྱི་བཟླ་བྱའི་སྔགས་རྣམས་འདྲེན་པ་སྡིག་སྦྱོང་དགེ་སྤེལ་སོགས་ལ་གང་ཁྱད་པར་དུ་འཕགས་ཤིང་གཙོ་གང་ཆེ་ལགས། ཞེས་དྲི་བ་ཞུ་བའི་ཚུལ་སྟོན་པ་ལ། མདོ་སོགས་ཁ་འདོན་བྱེད་པ་དང་། ། སྔགས་ཀྱི་བཟླས་པའི་ཁྱད་པར་གང་། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི།
ཀློག་པ་དང་ནི་སོགས་ཏེ། དེ་ཡང་བསམ་པ་རྣམ་པར་དག་ཅིང་སེམས་ཐ་མལ་དུ་མ་ཡེངས་པའི་སྒོ་ནས་མདོ་སོགས་ཀྱི་ཀློག་པ་ཁ་འདོན་དང་། རྩ་སྔགས་སྙིང་པོ། ཉེ་སྙིང་སོགས་ཀྱི་བཟླས་པ་བྱ་བ་གང་ཡང་ཁྱད་པར་འཕགས་མོད། དེའི་ནང་ནས་ཀྱང་གསང་སྔགས་ཀྱི་བཟླས་བརྗོད་ཉིད་ཁྱད་པར་དུ་འཕགས་ཤིང་ཕན་ཡོན་ཆེ་བར་གྲུབ་སྟེ། དེའི་རྒྱུ་མཚན་ཡང་། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོས་དབང་བྱས་ཏེ། ། སྔགས་ཀྱི་ཐེག་པ་ཁྱད་པར་འཕགས། །
ཞེས་བཅོམ་ལྡན་འདས་དགྱེས་པ་རྡོ་རྗེའི་རྒྱུད་རྒྱས་པ་འབུམ་པའི་ལུང་ཚུལ་གསུམ་སྒྲོན་མར་དྲངས་པ་ལྟར། གསང་སྔགས་ཀྱི་ཐེག་པ་ཉིད་ཕ་རོལ་ཏུ་ཕྱིན་པའི་ཐེག་པ་ལས་ཁྱད་ཆོས་བཞིའི་སྒོ་ནས་ཁྱད་པར་དུ་འཕགས་པ་ཡང་དག་པ་རྫོགས་པའི་སངས་རྒྱས་ཉིད་ཀྱིས་གསུངས་ལ། དེའི་དབང་གིས་ཕར་ཕྱིན་པའི་ཉམས་ལེན་ལས། རྡོ་རྗེ་ཐེག་པའི་ཉམས་ལེན་ཁྱད་པར་དུ་འཕགས་པ་འབད་མེད་དུ་གྲུབ་པ་དང་། དེར་མ་ཟད། དང་པོར་གཉིས་ཏེ་མཆོད་འོས་སམ། ། ཡང་ན་ཡི་གེ་རབ་ཉུང་བའོ། ། ཞེས་གསུངས་པ་ལྟར། བརྗོད་བྱའི་དོན་གཅིག་ཉིད་ཁྱད་མེད་དུ་སྟོན་པའི་ཡི་གེ་མང་ཉུང་གཉིས་ཉུང་བ་ཁྱད་པར་དུ་འཕགས་ཤིང་། བརྗོད་བྱ་ཁྱད་པར་དུ་སྟོན་པའི་མདོ་ཚིག་ཕལ་ཆེར་ལས་གསང་སྔགས་ཀྱི་ཚིག་ཕལ་ཆེར་ཉུང་བ་ཀ་ཤས་ཆེ་སྟེ།
དཔེར་ན་ཤེས་རབ་ཀྱི་ཕ་རོལ་ཏུ་ཕྱིན་པ་རྡོ་རྗེ་གཅོད་པའི་མདོ་བམ་པོ་གཅིག་ཙམ་པ་དེ་སྟོན་པ་ལས། དེའི་སྙིང་པོ། ན་མོཿབྷ་ག་ཝ་ཏེ་པྲཛྙཱ་པ་ར་མི་ཏ་ཡ། ཞེས་པ་ཤླཽ་ཀ་གཉིས་ཙམ་པ་དེ་སྟོན་པ་ཕན་ཡོན་ཆེ་བར་རྡོ་རྗེ་གཅོད་པའི་མཇུག་ཉིད་དུ། རྡོ་རྗེ་གཅོད་པའི་སྙིང་པོ་འདི་ལན་གཅིག་བཀླགས་ན། རྡོ་རྗེ་གཅོད་པ་ཁྲི་དགུ་སྟོང་བཀླགས་པ་དང་མཉམ་པར་འགྱུར། ཞེས་གསལ་བར་གསུངས་པས་འགྲུབ་པ་དེས་ན། མདོ་སྡེ་ཟབ་མོ་ཀློག་པ་དང་ཁ་ཏོན་དུ་འདོན་པ་བས་ནི། གསང་སྔགས་ཟབ་མོའི་བཟླས་བརྗོད་ཉིད་ཕན་ཡོན་ཆེ་ཞིང་ཁྱད་པར་དུ་འཕགས་སོ། ། ཞེས་ཞུས་ལན་དེ་གསལ་བར་སྟོན་པ་ལ།
ཀློག་པ་དང་ནི་ཁ་ཏོན་པས། ། བཟླས་བརྗོད་ཕན་ཡོན་ཆེ་བར་གསུངས། ། ཞེས་པ་འདི་བྱུང་། ། དྲི་བ་བཅུ་གསུམ་པའི་ཞུ་ཚིག་ནི། རྩེ་གཅིག་བསྒྲུབ་པ་བྱེད་པ་སོགས་ཏེ། དེ་ཡང་ཚེ་འདིར་སྣང་བའི་བྱ་བ་ཐམས་ཅད་བཏང་སྟེ་ལུས་སེམས་རྩེ་གཅིག་པའི་སྒོ་ནས་ཐར་ལམ་བསྒྲུབ་པར་བྱེད་པ་ལ། ལམ་གྱི་གཞི་གང་ལ་བརྟེན་ཏེ་ལམ་ལ་འཇུག་ཚུལ་དང་། ས་ལམ་བགྲོད་ཚུལ་སོགས་གང་གི་སྒོ་ནས་ཇི་ལྟར་བྱས་ན་བདེ། ཞེས་དྲི་བ་ཞུས་ཚུལ་དེ་སྟོན་པ་ལ། རྩེ་གཅིག་སྒྲུབ་པ་བྱེད་པ་ལ། །
ལམ་གྱིས་བགྲོད་ཚུལ་གང་གིས་བདེ། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། དམ་ཚིག་སྡོམ་པའི་སོགས་ཏེ། དེ་ཡང་སྤྱིར་ཐར་ལམ་སྒྲུབ་ཚུལ་གྱི་རྣམ་གཞག་མང་དུ་ཡོད་མོད་ཀྱང་། འདིར་ཉེ་ལམ་བླ་མེད་རྡོ་རྗེ་ཐེག་པའི་སྒོ་ནས་བླ་ན་མེད་པའི་བྱང་ཆུབ་སྒྲུབ་ཚུལ་གྱི་དབང་དུ་བགྱིས་ན། ཐོག་མར་རིགས་གསུམ་མགོན་པོའི་རྣམ་འཕྲུལ་རྗེ་བཙུན་ས་སྐྱ་པའི་གདུང་རིགས་དམ་པར་སྐུ་འཁྲུངས་པའི་སྐྱེས་ཆེན་དམ་པ་ལྟ་བུའི་རྡོ་རྗེ་སློབ་དཔོན་མཚན་ཉིད་དང་ལྡན་པ་ལ། དད་གུས་དོན་གཉེར་དང་ལྡན་པས་སྨིན་བྱེད་དབང་བཞིས་རང་རྒྱུད་ལེགས་པར་སྨིན་པར་བྱས། དེ་ནས་དབང་དུས་སུ་ཐོབ་པའི་དམ་ཚིག་དང་སྡོམ་པ་རྣམས་རང་གི་མིག་འབྲས་བཞིན་དུ་གཅེས་པར་བསྲུང་བའི་སྒོ་ནས་སངས་རྒྱས་སྒྲུབ་བྱེད་ཀྱི་གཞི་འམ་རྩ་བ་དམ་ཚིག་བརྟན་པར་བྱ་དགོས་ཏེ། འདི་མེད་ན་འགྲམ་རྩ་ཞིག་པའི་ཁང་རུལ་བཞིན་དུ་ལམ་གང་བསྒོམས་ཀྱང་།
ཕྱག་ཆེན་མཆོག་གི་དངོས་གྲུབ་བསྒྲུབ་པར་མི་ནུས་པས་སོ། ། དེ་སྐད་དུ་ཡང་། འཁྲུལ་པའི་དྲི་མ་མ་ལུས་པར་སྤངས་པ་རྗེ་བཙུན་རིན་པོ་ཆེས། རྡོ་རྗེ་ཐེག་ལ་དད་ཀྱང་མ་སྨིན་ན། ། ཟབ་མོ་བསྒོམས་ཀྱང་འབྲས་བུ་ངན་འགྲོ་ལས། ། མཆོག་གཞན་མི་འགྲུབ་སངས་རྒྱས་གསུངས་པས་ན། ། བླ་མ་མཆོག་ལ་དབང་བསྐུར་ནོད་པར་མཛོད། ། དབང་ཐོབ་མན་ངག་ཟབ་མོ་འཚལ་བ་ཡི། ། ས་སྟེང་རྒྱས་པར་ཀུན་དུ་བཙལ་བྱས་ཀྱང་། ། ཕན་པའི་དོན་པོ་མན་ངག་དམ་ཚིག་སྟེ། །
འདི་མེད་འགྲམ་རྩ་ཞིག་པའི་ཁང་རུལ་བཞིན། ། ཞེས་གསུངས་པ་ལྟར་ཡིན་ལ། དེ་ལྟར་གཞི་བརྟན་པར་བྱས་ཤིང་དེའི་རྗེས་སུ་ལམ་ལ་འཇུག་པའི་ཚུལ་ལ། རྒྱ་ཆེན་སྤྱོད་པའི་རིམ་པ་དང་། ཟབ་མོ་སྒྲུབ་པའི་རིམ་པ་གཉིས་སམ། ཐབས་རྒྱ་ཆེན་པོ་སྒྲུབ་པའི་རིམ་པ་དང་། ཤེས་རབ་ཟབ་མོ་སྒྲུབ་པའི་རིམ་པ་གཉིས་ལས། དང་པོ་ནི། ཐུན་མོང་དང་ཐུན་མོང་མ་ཡིན་པའི་སྔོན་འགྲོ་ལེགས་པར་སྔོན་དུ་བཏང་ནས། དེ་རྗེས་སྣོད་བཅུད་ལྷ་དང་གཞལ་ཡས་ཁང་དུ་གསལ་ཞིང་སྣང་ལ་རང་བཞིན་མེད་པར་ཤེས་པའི་བསྐྱེད་པའི་རིམ་པ་དང་།
རྫོགས་པའི་རིམ་པ་སྟེ་རིམ་གཉིས་ཟུང་འཇུག་གི་མཉམ་གཞག་ལ་ལེགས་པར་གནས་པ་བྱ་དགོས་ཏེ། སྡོམ་པ་གསུམ་གྱི་རབ་ཏུ་དབྱེ་བ་ལས། དེས་ན་སྨིན་བྱེད་དབང་དང་ནི། ། རིམ་པ་གཉིས་ལ་འབད་པར་གྱིས། ། ཞེས་གསུངས་པ་ཡིན་ལ། དེ་ལྟར་བསྐྱེད་རྫོགས་ཟུང་འཇུག་གི་མཉམ་གཞག་ལས་ལངས་ནས། དེའི་རྗེས་ཐོབ་ཀྱི་གནས་སྐབས་སུའང་དེའི་རྒྱུན་དང་འབྲེལ་བར་བདག་གཞན་ཐམས་ཅད་ལྷར་རིག་པའི་སྒོ་ནས། ལྷས་ལྷ་ལ་མཆོད་པའི་ཚུལ་དུ་ལོངས་སྤྱོད་ཀྱི་དངོས་པོ་སྣ་ཚོགས་པའི་མཆོད་པས་མཆོད་པ་དང་། གསང་སྔགས་ཀྱི་བཟླས་པ་ཟབ་མོས་རྒྱལ་བ་རྫོགས་པའི་སངས་རྒྱས་ཀྱི་ཐུགས་རྒྱུད་བསྐུལ་ཞིང་། གཞན་ཡང་སྦྱིན་སོགས་ཀྱི་དགེ་བ་རྒྱ་ཆེན་པོ་བསྒྲུབ་ལ།
དེ་དག་ཀུན་ཀྱང་བདག་གཞན་སེམས་ཅན་ཐམས་ཅད་ཀྱི་དོན་དུ་དམིགས་ནས་བསྔོ་བ་དང་། སྨོན་ལམ་རྣམ་པར་དག་པ་བཟང་པོས་རྫོགས་པའི་བྱང་ཆུབ་ཀྱི་རྒྱུར་ཡོངས་སུ་སྒྱུར་བར་བྱེད་པ་ནི་ཐབས་རྒྱ་ཆེན་པོས་བླ་མེད་བྱང་ཆུབ་བསྒྲུབ་པའི་རིམ་པ་ལགས་ལ། གཉིས་པ་ཟབ་མོ་བསྒྲུབ་པའི་རིམ་པ་ནི། ཀུན་མཁྱེན་བླ་མ་མཁས་པའི་དབང་པོའི་ཞལ་སྔ་ནས། ཕྱི་ནང་དངོས་ཀུན་རང་སེམས་སྣང་བ་ཙམ། ། སེམས་ཉིད་ངོ་བོ་ཉིད་མེད་སྒྱུ་མ་བཞིན། ། དེ་ཡང་སྤྲོས་པའི་མཐའ་དང་བྲལ་བ་ཡིས། ། དབང་གི་མཚོན་པའི་ལྟ་བ་རྟོགས་པར་ཤོག ། ཅེས་གསུངས་པ་ལྟར། ཕྱི་ནང་གི་ཆོས་ཐམས་ཅད་རང་གི་སེམས་དེ་དང་དེར་སྣང་བ་ཙམ་མ་གཏོགས།
རང་གི་སེམས་ལས་ལོགས་སུ་གྲུབ་པའི་ངོ་བོ་ཡུད་ཙམ་ཡང་མེད་ལ། རང་གི་སེམས་ཉིད་ཀྱང་གདོད་མ་ནས་སྤྲོས་པའི་མཐའ་ཐམས་ཅད་བྲལ་བ། རང་བཞིན་གྱི་དྲི་མས་རྣམ་པར་དག་པའི་ཆོས་སྐུའི་ངོ་བོར་གནས་པ་དེ་ཉིད་དང་། བླ་མའི་ཐུགས་དང་སངས་རྒྱས་ཐམས་ཅད་ཀྱི་ཐུགས་རྣམས་གཉིས་སུ་མེད་པར་དབྱེར་མེད་རོ་གཅིག་ཏུ་ཤེས་པར་བྱས་ནས་དུས་རྟག་ཏུ་དེ་ཀའི་ངང་ལ་མཉམ་པར་འཇོག་པ་ནི། ལྟ་བ་ཟབ་མོ་སྤྲོས་བྲལ་ལ་འཇུག་ཅིང་བསྒྲུབ་པའི་རིམ་པ་ཡིན་ཞེས་དངོས་ཀྱི་ཞུས་ལན་སྟོན་པ་ལ། དམ་ཚིག་སྡོམ་པའི་གཞི་བརྟན་ཅིང་། ། བསྐྱེད་པའི་རིམ་ལ་ལེགས་གནས་ནས། ། རྗེས་ཐོབ་བདག་གཞན་ལྷར་རིག་པས། ། ལོངས་སྤྱོད་པ་ཡི་མཆོད་པས་མཆོད། ། སྔགས་ཀྱིས་རྒྱལ་བའི་ཐུགས་བསྐུལ་ཞིང་། །
དགེ་ཀུན་གཞན་གྱི་དོན་དམིགས་ནས། ། སྨོན་ལམ་བཟང་པོས་ཡོངས་བསྒྱུར་བ། ། རྒྱ་ཆེན་བསྒྲུབ་པའི་རིམ་པ་སྟེ། ། རང་སེམས་གདོད་ནས་རྣམ་དག་པ། ། བླ་མའི་ཐུགས་དང་གཉིས་མེད་པར། ། ཤེས་ནས་རྟག་ཏུ་མཉམ་འཇོག་པ། ། ཟབ་མོ་བསྒྲུབ་པའི་རིམ་པ་ཡིན། ། ཞེས་པ་འདི་བྱུང་། དེ་ལྟར་རིམ་གཉིས་བལྟ་བ་དང་བཅས་པ་གཙོ་བོར་བརྟེན་པ་སེམས་ལ་གནད་དུ་བསྣུན་ནས་ཉམས་སུ་ལེན་པ་དེ་ལྟ་བུའམ། ཡང་རྟེན་ལུས་ལ་གནད་དུ་བསྣུན་པའི་སྒོ་ནས་སྒྲུབ་པ་ལ་འཇུག་པའི་ཐབས་རྩ་ཐིག་རླུང་གསུམ་ལ་བརྟེན་པ་སོགས་ཤིན་ཏུ་ཟབ་ཅིང་མཆོག་ཏུ་གྱུར་པ་མང་དུ་ཡོད་མོད་ཀྱི།
འོན་ཀྱང་དེ་དག་ནི་ལང་ཚོ་ཡོལ་བ་རྣམས་ཀྱིས་བསྒྲུབ་པའང་དཀའ་ཞིང་གེགས་སེལ་སོགས་བོགས་འདོན་བྱེད་པ་དངོས་སུ་མེད་ན་གེགས་ཀྱང་མང་བས་རེ་ཞིག་མོས་པའི་ཡུལ་ཙམ་དུ་བྱས་ལ། ཉམས་སུ་བླང་བྱའི་གཙོ་བོ་གོང་དུ་བསྟན་པ་ལ་འབད་པར་བྱ་དགོས་སོ། ། ཞེས་ཞར་ལས་བྱུང་བའི་ལན་གདབ་པའི་ཚུལ་གྱིས་གསལ་བར་སྟོན་པ་ལ། ལུས་ལ་གནད་དུ་བསྣུན་པའི་ཐབས། ། ཤིན་ཏུ་ཟབ་པ་ཡོད་མོད་ཀྱི། ། སྒྲུབ་པར་དཀའ་ཞིང་གེགས་མང་བས། ། རེ་ཞིག་མོས་པ་ཙམ་དུ་བྱ། ། ཞེས་པ་འདི་བྱུང་། ༈ །དྲི་བ་བཅུ་བཞི་པའི་ཞུ་ཚིག་ནི། ལམ་ལ་འབད་པ་སོགས་སོ། །
དེ་ཡང་གོང་དུ་བསྟན་པའི་ཟབ་ལམ་དེ་ལྟ་བུ་ལ་འབད་རྩོལ་ཆེན་པོ་དང་བཅས་ཏེ་འཇུག་པར་བྱེད་པའི་ཚེ། ཉིན་ཞག་ཕྲུགས་རེ་ལ་དགེ་སྦྱོར་གྱི་ཁྲིགས་ཆགས་ལྟ་བུའི་ཚུལ་དུ་བྱས་ཏེ་ཅི་ལྟར་ཉམས་སུ་བླང་བར་བགྱི་ལགས། ཞེས་དྲི་བ་ཞུས་པའི་ཚུལ་སྟོན་པ་ལ། ལམ་ལ་འབད་པ་བྱེད་པའི་ཚེ། ། དགེ་སྦྱོར་ཁྲིགས་ཆགས་ཇི་ལྟར་བགྱི། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། ཐོ་རངས་རླུང་སེམས་སོགས་ཏེ། དེ་ཡང་སྤྱིར་མདོ་རྒྱུད་བསྟན་བཅོས་རྣམས་ནས་ཉིན་ཞག་ཕྲུགས་གཅིག་གི་དགེ་སྦྱོར་བྱ་བའི་རིམ་པ་མི་འདྲ་བ་མང་དུ་གསུངས་ཀྱང་། འདིར།
མཉམ་པར་གཞག་དང་མ་གཞག་རྣལ་འབྱོར་བཅུ། ། ཞེས་གསུངས་པ་ལྟར། རྣལ་འབྱོར་བཅུའི་སྒོ་ནས་ཉིན་ཞག་ཕྲུགས་གཅིག་དགེ་སྦྱོར་གྱི་བྱ་བས་འདར་བའི་དབང་དུ་བྱས་ན། ཐོག་མར་དགོས་པའི་དབང་གི་མཉམ་བཞག་བསྐྱེད་རྫོགས་ཟབ་མོའི་ཏིང་ངེ་འཛིན་ལ་མཉམ་པར་གཞག་པའི་སྒོ་ནས་བསྒོམ་པར་བྱ་སྟེ། དེ་ལྟར་བསྒོམ་པའི་དགོས་པ་ཉམས་རྟོགས་སྐྱེ་བའི་ཆེད་ཡིན་ལ། ཐོ་རངས་ཀྱི་དུས་སུ་རླུང་སེམས་དྭངས་བས་ཏིང་ངེ་འཛིན་སྐྱེ་སླ་བའི་ཕྱིར། ཞེས་སྟོན་པ་ལ། ཐོ་རངས་རླུང་སེམས་དྭངས་པའི་ཕྱིར། ། ཟབ་མོའི་ཏིང་འཛིན་བསྒོམ་པར་བྱ། ། ཞེས་པ་འདི་བྱུང་།
མཉམ་གཞག་དེའི་རྗེས་སུ་རྣལ་འབྱོར་བཅུའི་གོ་རིམ་བཞིན་ཐོག་མར་ལྡང་བའི་རྣལ་འབྱོར་བྱ་སྟེ། དེ་ཡང་ཉལ་བའི་རྣལ་འབྱོར་དང་མཐུན་པར་ལྡང་བའི་རྣལ་འབྱོར་གང་ཡང་རུང་བས་ལངས་ནས། དུས་དང་བསྟུན་པའི་ཆུས་ཁྲུས་དང་གཙང་སྦྲ་སོགས་སྔོན་དུ་འགྲོ་བ་དང་བཅས་སྡིག་སྒྲིབ་བཤགས་པ། གཞན་གྱི་དགེ་བ་ལ་རྗེས་སུ་ཡི་རང་བ། དོན་དམ་བྱང་ཆུབ་མཆོག་ཏུ་སེམས་བསྐྱེད་པར་དམ་བཅའ་བ། དཀོན་མཆོག་གསུམ་ལ་སྐྱབས་སུ་འགྲོ་བ། སྨོན་པ་དང་འཇུག་པའི་སེམས་བསྐྱེད་པ། དགེ་རྩ་རྫོགས་པའི་བྱང་ཆུབ་ཏུ་བསྔོ་བ་སྟེ། རྡོ་རྗེ་གུར་ནས་གསུངས་པའི། དཀོན་མཆོག་གསུམ་ལ་བདག་སྐྱབས་མཆི། །
ཞེས་སོགས་ལྟ་བུའི་ཚིག་བརྗོད་པ་དང་བཅས་ཏེ། ཡན་ལག་བདུན་པས་བདག་རྒྱུད་སྦྱངས་ཤིང་དག་པར་བྱས། དེ་རྗེས། ཁ་ཟས་སྨན་དང་འདྲ་བར་རིག་པ་ཡིས། ། འདོད་ཆགས་ཞེ་སྡང་མེད་པར་བསྟེན་བགྱི་སྟེ། ། རྒྱགས་ཕྱིར་མི་ལགས་སྙེམས་པའི་ཕྱིར་མ་ལགས། ། ཚགས་ཕྱིར་མ་ལགས་ལུས་གནས་འབའ་ཞིག་ཕྱིར། ། ཞེས་མགོན་པོ་ཀླུ་སྒྲུབ་ཀྱིས་གསུངས་པ་ལྟར། རྡོ་རྗེའི་ལུས་སྐྱོན་མེད་པ་ཡུན་རིང་དུ་གནས་ཤིང་འཚོ་བའི་ཕྱིར། ཁ་ཟས་ཀྱི་རྣལ་འབྱོར་བསྟེན་པའི་ཆོས་ནས་ཇི་ལྟར་འབྱུང་བ་བཞིན་ཁ་ཟས་ལ་ལེགས་པར་ལོངས་སྤྱད་དེ།
དེ་ན་ཉིན་བར་གྱི་གནས་སྐབས་སུ་མདོ་སོགས་ཁ་འདོན་བྱེད་པ་དང་། བཟླས་པའི་རྣལ་འབྱོར་མན་ངག་ནས་འབྱུང་བ་བཞིན་གསང་སྔགས་བཟླས་བརྗོད་བྱེད་པ་དང་། དེ་བཞིན་དུ་མཆོད་གཏོར་གྱི་རྣལ་འབྱོར་ལྷ་དང་འབྱུང་པོ་ཐ་དད་ཐ་མི་དད་སོགས་སྐབས་དང་སྦྱར་བའི་ནང་གཏོར། གཞན་ཡང་ཕྱི་གཏོར་ཆུ་སྦྱིན་དང་བཅས་པ། དེར་མ་ཟད་ཕྱག་དང་སྐོར་བ་ལ་སོགས་པས་གཙོ་བོར་ལུས་ངག་གི་དགེ་སྦྱོར་ལ་འབད་པ་དང་བཅས་པ་ལུས་ངག་དོན་ཡོད་པར་བྱ་དགོས་སོ་ཞེས་སྟོན་པ་ལ། ལངས་ནས་ཁྲུས་སོགས་སྔོན་འགྲོ་བས། ། ཡན་ལག་བདུན་པས་བདག་རྒྱུད་སྦྱང་། ། ཆོས་བཞིན་ཁ་ཟས་ལེགས་སྤྱད་དེ། ། ཉིན་བར་ཁ་འདོན་བཟླས་བརྗོད་དང་། ། གཏོར་མ་ཆུ་སྦྱིན་ལ་སོགས་པ། །
གཙོ་བོར་ལུས་ངག་དགེ་སྦྱོར་བྱ། ། ཞེས་པ་འདི་བྱུང་། དེ་ནས་སྲོད་ཀྱི་དུས་ལ་བབ་པའི་ཚེ་ཐུན་མོང་དང་ཐུན་མོང་མ་ཡིན་པའི་སྲུང་བའི་འཁོར་ལོ་བརྟན་པར་བསྒོམ་པའི་སྒོ་ནས་གདོན་བགེགས་བར་ཆད་ཐམས་ཅད་ཚར་གཅད་པར་བྱ་དགོས་ཏེ། སྔོན་བྱུང་སྟོན་པའི་རྣམ་ཐར་དེ། ། རྗེས་འཇུག་སྒྲུབ་པོའི་ཉམས་ལེན་ཡིན། ། ཞེས་གསུངས་པ་ལྟར། སྔོན་གྱི་དུས་སུ་ཡང་དག་པ་རྫོགས་པའི་སངས་རྒྱས་ཤཱཀྱ་ཐུབ་པས་བདུད་ཚོགས་སྡེ་དང་བཅས་པ་སྲོད་ལ་བཏུལ་ཞིང་ཚར་བཅད་ནས་ཐོ་རངས་མངོན་པར་རྫོགས་པར་སངས་རྒྱས་པ་བཞིན་དུ། འོ་སྐོལ་རྗེས་འཇུག་རྣམས་ཀྱིས་ཀྱང་དེ་བཞིན་བྱས་པས། སྲོད་ལ་བདུད་དང་ལོག་འདྲེན་ཐམས་ཅད་ཚར་གཅོད་སླ་ཞིང་བར་ཆད་ཐམས་ཅད་ཞི་ནས་མྱུར་དུ་སངས་རྒྱ་བའི་རྟེན་འབྲེལ་འགྲིག་པར་འགྱུར་བས་སོ། ། ཞེས་སྟོན་པ་ལ།
སྲོད་ལ་ཐུབ་པས་བདུད་བཏུལ་ཕྱིར། ། བསྲུང་བའི་འཁོར་ལོ་བསྒོམ་ནས། ཞེས་པ་འདི་བྱུང་། དེ་དང་དེ་དང་འབྲེལ་བར་མཉམ་པར་གཞག་པའི་རྣལ་འབྱོར་བསྐྱེད་རྫོགས་ཟབ་མོའི་རིམ་གཉིས་བསྒོམ་པ་བཟླས་པ་དང་བཅས་པ་སྔོན་དུ་འགྲོ་བའི་སྒོ་ནས་མདུན་གྱི་ནམ་མཁར་གདན་གསུམ་ཚང་བའི་དཀྱིལ་འཁོར་གྱི་ལྷ་ཚོགས་ཏིང་ངེ་འཛིན་གྱིས་གསལ་བར་དམིགས་ཏེ། དེ་དག་ལས་བདག་འཇུག་གི་ཚུལ་དུ་དབང་བཞི་བསྐུར་བ་ཡིད་བཞིན་གྱི་ནོར་བུ་རིན་པོ་ཆེ་ལྟ་བུ་བླང་བར་བྱ་སྟེ། དེ་ལྟར་བྱས་པས་རང་རྒྱུད་ཀྱི་ཉེས་ལྟུང་དྲི་མའི་ཚོགས་ཐམས་ཅད་དག་པར་འགྱུར་བར་གསུངས་པས་སོ། ། ཞེས་སྟོན་པ་ལ། རིམ་གཉིས་བཟླས་བཅས་སྔོན་འགྲོ་བས། ། མདུན་གྱི་ཏིང་འཛིན་དཀྱིལ་འཁོར་ལ། ། དབང་བསྐུར་རིན་ཆེན་བླང་བར་བྱ། །
ཞེས་པ་འདི་བྱུང་། དེའི་རྗེས་སུ་ཉལ་བའི་རྣལ་འབྱོར་རང་བཞིན་འོད་གསལ་སྟོང་པའི་ངང་ལས་ཉལ་བ་དང་འབྲེལ་བའི་སྒོ་ནས་འཆི་ཁ་མའི་གདམས་ངག་འོད་དཔག་མེད་ཀྱི་ཉལ་འཕོ་ལྟ་བུ་ནི་གཉིད་ལོག་པའི་ཚེ་ནའང་དྲན་པས་གང་ཟིན་བྱས་ནས་བསྒོམ་པར་བྱ་ལ། རྨི་ལམ་འཛིན་པའི་འདུན་མ་སྔོན་དུ་བཏང་སྟེ་དེ་ཡི་ངང་ནས་རྨི་ལམ་གྱི་གནས་སྐབས་ཀུན་ཏུ་ཡང་ཆོས་རྣམས་ཐམས་ཅད་རྨི་ལམ་ཉིད་དུ་ཤེས་པར་བྱ་ཞིང་། གཉིད་ལོག་པའི་གནས་སྐབས་དེར་གཞན་ཡང་ཡི་དམ་གྱི་ལྷ་དང་རྩ་བའི་བླ་མ་དང་། བདག་ཉིད་རྗེས་སུ་དྲན་པའི་རྗེས་དྲན་རྣམ་པ་གསུམ་དྲན་པ་ལ་འབད་པར་བྱ་དགོས་སོ། ། ཞེས་སྟོན་པ་ལ། ཉལ་བའི་རྣལ་འབྱོར་དང་འབྲེལ་བའི། ། འཆི་ཁ་མ་ཡི་གདམས་ངག་ནི། ། གཉིད་ལོག་ཚེ་ནའང་བསྒོམ་བྱ་ཞིང་། ། འདུན་པ་སྔོན་དུ་འགྲོ་བ་ཡི། །
རྨི་ལམ་ན་ཡང་ཆོས་རྣམས་ཀུན། ། རྨི་ལམ་ཉིད་དུ་ཤེས་བྱ་ཞིང་། ། དེར་ཡང་ལྷ་དང་བླ་མ་དང་། ། བདག་ཉིད་རྗེས་སུ་དྲན་པར་བྱ། ། ཞེས་པ་འདི་བྱུང་། དེ་ལྟ་བུའི་ཉམས་ལེན་གྱིས་ཟིན་པའི་གཉིད་ལས་སད་པའི་ཚེ་ན་སྔར་གྱི་ཉལ་བའི་རྣལ་འབྱོར་རང་བཞིན་ནི་འོད་གསལ་སྟོང་པ་ཉིད་ཀྱི་ངང་དེ་ལས། གསལ་སྟོང་ཟུང་འཇུག་བདེ་བ་ཆེན་པོའི་སྐུར་ལྡང་བར་བྱ། གཞན་ཡང་རྒྱུད་ཀྱི་རྣལ་འབྱོར་དུས་དང་རྣམ་པ་ཀུན་ཏུ་རང་གི་རྩ་བའི་བླ་མ་སྙིང་ཁ་དང་སྤྱི་བོར་འབྲལ་མེད་དུ་བསྒོམ་པ་ནི་ལམ་ཉམས་ལེན་གྱི་གནད་ཀྱི་སྙིང་པོ་དམ་པ་ཡིན་ནོ། ། ཞེས་སྟོན་པ་ལ། སད་པའི་ཚེ་ན་འོད་གསལ་ལས། །
ཟུང་འཇུག་ཆེན་པོར་ལྡང་བར་བྱ། ། དུས་རྣམས་ཀུན་ཏུ་བླ་མ་དང་། ། འབྲལ་མེད་ལམ་གྱི་སྙིང་པོ་ཡིན། ། ཞེས་པ་འདི་བྱུང་། དེ་རྣམས་ཀྱི་དོན་བསྡུ་བ་ནི་དེ་ལྟར་ཉིན་ཞག་ཕྲུགས་རེ་ལ་རྣལ་འབྱོར་བཅུ་ཉམས་སུ་ལེན་པའི་རིམ་པ་འདིས། རྣལ་འབྱོར་པ་རྣམས་ཟླ་བ་དང་ལོ་ཙམ་མ་ཡིན་པར་བྱང་ཆུབ་མ་ཐོབ་ཀྱི་བར་དུ་དུས་དང་རྣམ་པ་ཀུན་ཏུ་འདའ་བར་བྱ་དགོས་སོ། ། ཞེས་མཇུག་བསྡུ་བའི་ཚུལ་གྱིས་སྔར་གྱིས་དྲི་བའི་ལན་གསལ་བར་སྟོན་པ་ལ། ཐོ་རངས་རླུང་སེམས་དྭངས་པའི་ཕྱིར། ། ཞེས་པ་ནས། ཉམས་སུ་ལེན་པའི་རིམ་པ་འདིས། །
རྣལ་འབྱོར་དུས་ཀུན་འདའ་བར་བྱ། ། ཞེས་པའི་བར་རྣམས་བྱུང་། ༈ །དྲི་བ་བཅོ་ལྔ་པའི་ཞུ་ཚིག་ནི། བསྐྱེད་རིམ་རྟོག་པ་ཡིན་པས་ཞེས་སོགས་ཏེ། དེ་ཡང་། ཐ་མལ་རྣམ་རྟོག་བསྒྱུར་བ་ལ། ། བསྐྱེད་རིམ་མིང་དུ་བཏགས་པ་ཡིན། ། ཞེས་ཐ་མལ་གྱི་རྣམ་རྟོག་ལྷའི་རྣམ་པར་བསྒྱུར་ཅིང་ལྷར་ཞེན་བློ་ལ་བསྐྱེད་རིམ་དུ་བཏགས་པར་གསུངས་པ་དང་། བསྐྱེད་རིམ་རྟོག་པ་ཡིན་མོད་ཀྱི། ། ཞེས་སོགས་བསྐྱེད་རིམ་རྟོག་པ་ཡིན་པར་གསུངས་ཤིང་།
ཡང་རྟོག་པས་མཐོང་བ་འཆིང་བ་སྟེ། དེ་ནི་འདི་རུ་དགག་པར་བྱ། ། ཞེས་པ་དང་། ཡང་། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། ། ཞེས་གསུངས་པས་ན་རྟོག་པས་འཆིང་བར་འགྱུར་བ་དང་། མི་རྟོག་པས་གྲོལ་བར་འགྱུར་བྱ་བ་ཡིན་ལགས་ན། འདིར་བསྐྱེད་རིམ་གྲོལ་བའི་ཐབས་ལམ་ཁྱད་པར་ཅན་དུ་གསུངས་ལ་ཇི་ལྟར་ལགས། ཞེས་དྲི་བ་ཞུ་བའི་ཚུལ་སྟོན་པ་ལ།
བསྐྱེད་རིམ་རྟོག་པ་ཡིན་པས་ན། ། འཆིང་འགྱུར་བྱ་བ་ཇི་ལྟར་ལགས། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། བསྐྱེད་རིམ་རྟོག་པ་སོགས་ཏེ། དེ་ནས་སྤྱི་ལྡོག་ནས་བསྐྱེད་རིམ་ལ་རྟོག་པས་མ་ཁྱབ་ཅིང་། རང་ལྡོག་ལ་བསྐྱེད་རིམ་རྟོག་པ་ཡིན་པར་ཁས་བླངས་པས་ཆོག་མོད་ཀྱི། འོན་ཀྱང་རྟོག་པ་ལ་ཐབས་མཁས་ཁྱད་པར་ཅན་གྱིས་ཟིན་མ་ཟིན་གྱི་བྱེ་བྲག་གིས། འཆིང་གྲོལ་གྱི་རྒྱུར་འགྱུར་བ་སོ་སོར་ཡོད་དེ། ཐབས་མཁས་ཁྱད་པར་ཅན་གྱིས་མ་ཟིན་པའི་ཐ་མལ་གྱི་རྟོག་པས་འཆིང་བའི་རྒྱུ་བྱེད་པར།
སངས་རྒྱས་ཡེ་ཤེས་ཞབས་ཀྱིས། ཐ་མལ་རྣམ་རྟོག་རྒྱུ་ནི་མ་རྟོགས་པ། ། སྲིད་པའི་འཆིང་བ་གཞན་ཅིའང་ཡོད་མ་ཡིན། ། ཞེས་པ་དང་། རྒྱལ་སྲས་ཞི་བ་ལྷས། འདིར་ནི་སྡུག་བསྔལ་རྒྱུར་གྱུར་པའི། ། བདེན་པར་ཞེན་པ་བཟློག་བྱ་ཡིན། ། ཞེས་གསུངས་པས་སོ། ། ཐབས་མཁས་ཁྱད་པར་ཅན་གྱིས་ཟིན་པའི་རྟོག་པས་ཐ་མལ་གྱི་རྟོག་པ་སེལ་བར་བྱེད་ཅིང་གྲོལ་བའི་ཐབས་ཀྱི་མཆོག་ཀྱང་བྱེད་པ་ཡིན་ཏེ། དཔེར་ན་ཁྱིའུས་ཁྱིའུ་འབྱིན་པའམ་དྲི་མས་དྲི་མ་སེལ་བར་བྱེད་པ་བཞིན་ཡིན་པས་སོ། །
དེ་སྐད་དུ་རྩ་རྒྱུད་བརྟག་པ་གཉིས་པ་ལས། དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆི་བར་འགྱུར། ། དུག་གི་དེ་ཉིད་ཤེས་པ་དེས། ། དུག་གིས་དུག་ནི་འབིགས་པར་བྱེད། ། ཅེས་པ་ནས། སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། །
ཞེས་པའི་བར་ཚིགས་སུ་བཅད་པ་ལྔ་ལྷག་ཙམ་གྱི་དོན། བསྐྱེད་རིམ་ཟབ་མོ་ཉིད། གཉེན་པོར་ཆེ་བ་ལྔའི་སྒོ་ནས་གཏན་ལ་འབེབས་ཚུལ་གསུངས་པ་རྣམས་ཀྱིས་འགྲུབ་པ་ཡིན་ནོ། ། ཞེས་དྲིས་ལན་རྣམས་གསལ་བར་སྟོན་པ་ལ། བསྐྱེད་རིམ་རྟོག་པ་ཡིན་མོད་ཀྱི། ། ཁྱིའུས་ཁྱིའུ་འབྱིན་པ་བཞིན། ། རྟོག་པས་རྟོག་པ་སེལ་བར་བྱེད། ། གྲོལ་བའི་ཐབས་ཀྱི་མཆོག་ཡིན་ནོ། ། ཞེས་པ་འདི་བྱུང་། ༈ །དྲི་བ་བཅུ་དྲུག་པའི་ཞུ་ཚིག་ནི།
རིག་པའི་དབང་ལྔ་ཞེས་སོགས་ཏེ། དེ་ཡང་མི་བསྐྱོད་པ་ཆུ་དབང་ལ་སོགས་པའི་ཆོས་ཅན་རིག་པའི་དབང་ལྔ་བླ་མས་སློབ་མ་ལ་བསྐུར་བའི་ཚེ་དབང་རྫས་བུམ་པའི་ཆུ་ལ་སོགས་པ་ལྔ་དང་། ལྷ་མི་བསྐྱོད་པ་ལ་སོགས་པ་ལྔ་མཚོན་བྱ་མཚོན་བྱེད་སོ་སོར་སྦྱོར་ཚུལ་ཇི་ལྟར་བྱེད་ལགས། ཞེས་པའི་དྲི་བ་ཞུས་པའི་ཚུལ་སྟོན་པ་ལ། རིག་པའི་དབང་ལྔ་བསྐུར་བའི་རྫས། ། མཚོན་བྱེད་སོ་སོར་ཇི་ལྟར་སྦྱོར། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། རིག་པའི་དབང་ལྔ་སོགས་ཏེ། དེ་ཡང་མ་རིག་པ་ཉོན་མོངས་པ་ལྔ་རིག་པ་ཡེ་ཤེས་ལྔར་སྒྱུར་བར་བྱེད་པའི་མི་བསྐྱོད་པ་ཆུའི་དབང་།
རིན་ཆེན་འབྱུང་ལྡན་ཅོད་པན་གྱི་དབང་། འོད་དཔག་མེད་རྡོ་རྗེའི་དབང་། དོན་ཡོད་གྲུབ་པ་དྲིལ་བུའི་དབང་། རྣམ་པར་སྣང་མཛད་མིང་གི་དབང་དང་ལྔའི་དབང་རྫས་ཆུ། ཅོད་པཎ། རྡོ་རྗེ། དྲིལ་བུ། མིང་གཟུགས་སུ་གྲུབ་པ་མེད་པས་དངོས་སུ་བཤད་པ་མེད་ཀྱང་། དོན་གྱིས་ཐོབ་པ་མིང་བཞིའི་ཕུང་པོ་མཚོན་བྱེད་རྡོར་དྲིལ་ལྷན་ཅིག་པ་དང་ལྔ་པོ་དེ། མཚོན་བྱ་མེ་ལོང་ལྟ་བུའི་ཡེ་ཤེས།
མཉམ་པ་ཉིད་ཀྱི་ཡེ་ཤེས། སོ་སོར་རྟོགས་པའི་ཡེ་ཤེས། བྱ་བ་གྲུབ་པའི་ཡེ་ཤེས། ཆོས་ཀྱི་དབྱིངས་ཀྱི་ཡེ་ཤེས་ཏེ་ལྔ་པོ་དེའི་མཚོན་བྱེད་ཡིན་ལ། འདིའི་རྒྱུ་མཚན་ཡང་རྩ་རྒྱུ་རྒྱུད་བརྟག་པ་གཉིས་ལས། ཆུ་ནི་མི་བསྐྱོད་གཟུགས་ཀྱི་ཕྱིར། ། ཞེ་སྡང་འདྲེན་པ་མི་བསྐྱོད་པ། ། ཞེས་སོགས་ལ་བརྟེན་ནས་འཆད་པ་ལྟ་བུ་མང་དུ་ཡོད་མོད་ཀྱིས། རེ་ཞིག་མདོར་བསྡུས་པ་དེ་ཙམ་ལ་གཞིར་བྱས་ནས་རྒྱས་པར་ཤེས་པར་གྱིས་ཤིག་ཅེས་ཞལ་འཕངས་པའི་ཚུལ་གྱི་གདམས་པ་དང་བཅས་ཏེ་དྲིས་ལན་གསལ་བར་སྟོན་པ་ལ། རིག་པའི་དབང་ལྔ་བསྐུར་བའི་རྫས། །
ཡེ་ཤེས་ལྔ་ཡི་མཚོན་བྱེད་ཡིན། ། འདི་ཡི་རྒྱུ་མཚན་མང་མོད་ཀྱིས། ། མདོར་བསྡུས་དེ་ཙམ་ཤེས་པར་གྱིས། ། ཞེས་པ་འདི་བྱུང་། ། དྲི་བ་བཅུ་བདུན་པའི་ཞུ་ཚིག་ནི། རྒྱལ་བ་རིགས་ལྔ་སོགས་ཏེ། དེ་ཡང་ཡང་དག་པ་རྫོགས་པའི་སངས་རྒྱས་རྒྱལ་བ་མི་བསྐྱོད་པ། རིན་ཆེན་འབྱུང་ལྡན། འོད་དཔག་མེད། དོན་ཡོད་གྲུབ་པ།
རྣམ་པར་སྣང་མཛད་དེ་རིགས་ལྔ་ཞེས་མང་དུ་གསུངས་པ་ནི་རྫོགས་པའི་སངས་རྒྱས་རྣམས་ཀྱི་གཟུགས་ཀྱི་སྐུ་གཉིས་ཀྱི་ནང་ནས་ལོངས་སྤྱོད་རྫོགས་པའི་སྐུའམ་སྤྲུལ་པའི་སྐུ་གང་དུ་བཞེད་ལགས་ཞེས་དྲི་བ་ཞུ་བའི་ཚུལ་སྟོན་པ་ལ། རྒྱལ་བ་རིགས་ལྔ་གསུངས་པ་ནི། ། ལོངས་སྐུའམ་སྤྲུལ་སྐུ་གང་དུ་བཞེད། ། ཅེས་པ་འདི་བྱུང་། དེའི་ལན་གསལ་བར་སྟོན་པ་ནི། ཡེ་ཤེས་ལྔ་ནི་ཞེས་སོགས་ཏེ། དེ་ཡང་རྫོགས་པའི་སངས་རྒྱས་རྣམས། ། དག་ལས་ཉེ་དང་རིང་རྣམས་ལ། ། འཇིག་རྟེན་རྒྱལ་བའི་དཀྱིལ་འཁོར་དུ། ། ཆུ་དང་ནམ་མཁར་ཟླ་གཟུགས་བཞིན། །
དེ་མཐོང་བ་ནི་རྣམ་པ་གཉིས། ། ཞེས་གསུངས་པ་ལྟར། གདུལ་བྱ་ལས་དག་མ་དག་གི་དབང་གིས་སྣང་ཚུལ་མཐའ་གཅིག་ཏུ་ངེས་པ་མེད་ཀྱང་། སྤྱིར་བཏང་གི་དབང་དུ་བྱས་ན་སྤྲུལ་པའི་སྐུར་བཤད་པ་ནི། མེ་ལོང་ལྟ་བུའི་ཡེ་ཤེས་ལ་སོགས་པ་ཡེ་ཤེས་ལྔ་གཟུགས་ཀྱི་སྐུའི་རྣམ་པར་བཞེངས་ཏེ། གདུལ་བྱ་རིགས་ཅན་གསུམ་གྱི་དོན་མཛད་པར་མཚོན་པའི་ཕྱིར་ན། རྒྱལ་བ་རིགས་ལྔ་པོ་དེ་ཉིད་མཆོག་གི་སྤྲུལ་སྐུར་གསུངས་པ་ཡིན་ཏེ། གདུལ་བྱ་མཆོག་རིགས་ཅན་གསུམ་ལ་མཆོག་གི་སྤྲུལ་པའི་སྐུའི་རྣམ་པ་དེ་ལྟར་དུ་སྣང་བས་སོ། ། ཡང་འཇམ་དབྱངས་བླ་མ་ས་སྐྱ་པཎྜི་ཏས། རྒྱལ་བ་རིགས་ལྔ་ལ་སོགས་པ། །
ལོངས་སྤྱོད་རྫོགས་པའི་སྐུ་རྣམས་དང་། ། ཞེས་ལོངས་སྤྱོད་རྫོགས་པའི་སྐུར་བཤད་པ་ནི་གདུལ་བྱ་རིགས་ཅན་གསུམ་གྱི་ནང་ནས་མཆོག་ཏུ་གྱུར་པའི་བྱང་སེམས་འཕགས་པ་རྣམས་ལ་གནང་བ་ལ་དགོངས་པ་ཡིན་ཏེ། འཁོར་ངེས་པ་བྱང་འཕགས་རྣམས་ལ་དེ་ལྟར་སྣང་བས་སོ། ། ཞེས་པའི་དྲིས་ལན་དེ་གསལ་བར་སྟོན་པ་ལ། ཡེ་ཤེས་ལྔ་ནི་མཚོན་པའི་ཕྱིར། ། རིགས་ལྔ་མཆོག་གི་སྤྲུལ་པ་སྟེ། ། གདུལ་བྱ་མཆོག་ལ་དེ་ལྟར་སྣང་། ། ལོངས་སྐུར་བཤད་པ་མཆོག་ལ་དགོངས། ། ཞེས་པ་འདི་བྱུང་། དྲི་བ་བཅོ་བརྒྱད་པའི་ཞུ་ཚིག་ནི།
རིགས་ལྔ་ཆོས་གོས་སོགས་ཏེ། དེ་ཡང་རིགས་ལྔ་མཚན་དཔེས་བརྒྱན་པའི་ཆ་ལུགས་ཅན་རྣམས་དེ་ལྟར་ལགས་ན། ཆོས་གོས་རྣམ་གསུམ་ཅན་དང་དབུའི་གཙུག་ཏོར་ཕྱེད་པ་ཅན་ལ་སོགས་པ་དགེ་སྦྱོང་གི་ཆ་ལུགས་ཅན་རྣམས་ལོངས་སྐུའམ་སྤྲུལ་སྐུ་གང་དུ་བཞེད་ལགས་ཞེས་དྲི་བ་ཞུ་བའི་ཚུལ་སྟོན་པ་ལ། རིགས་ལྔ་ཆོས་གོས་གཙུག་ཏོར་ཅན། ། ལོངས་སྐུའམ་སྤྲུལ་སྐུ་གང་དུ་བཞེད། ། ཅེས་པ་འདི་བྱུང་། དེའི་ལན་གསལ་བར་སྟོན་པ་ནི། རིགས་ལྔ་དགེ་སྦྱོང་སོགས་ཏེ། དེ་ཡང་རྒྱལ་བ་རིགས་ལྔ་ཆོས་གོས་རྣམ་གསུམ་ཅན་གྱི་དགེ་སྦྱོང་གི་ཆ་ལུགས་སུ་འབྱུང་བ། སྐྱེས་བུ་དམ་པའི་གསུང་འགའ་ཞིག་ལས་འབྱུང་བ་ནི་ཐོས་ལ།
མདོ་རྒྱུད་བསྟན་བཅོས་སོགས་ལུང་ཚད་ལྡན་ལས་བཤད་པ་ནི་དྲིས་ལན་བྱེད་པ་པོ་ངས་མ་མཐོང་མོད། འོན་ཀྱང་ཡོ་ག་དེ་ཉིད་འདུས་པའི་རྒྱུད་ལས། སངས་རྒྱས་དང་སྲས་བྱང་ཆུབ་སེམས་དཔའི་ཚོགས་དང་བཅས་པ་རྣམས་ཇི་ལྟར་འདུལ་བར་འོས་པའི་གདུལ་བྱ་དེའི་བློ་དང་འཚམས་པ་དེ་དང་དེར་དགའ་བའི་སྐུ་དང་ཆ་ལུགས་ཅན་དུ་མཛད་ནས་ཐར་པ་ལ་འགོད་པར་བྱེད་ཅེས་གསུངས་པས་ན། དགེ་སྦྱོང་གི་ཆ་ལུགས་དང་ཚུལ་ལུགས་ཅན་ལ་སོགས་པ་གང་ལ་གང་འདུལ་དེ་ལ་དེར་སྟོན་པས་འགལ་བ་ཅི་ཡང་མེད་ལ། དེ་ལྟར་ན་དགེ་སྦྱོང་གི་ཆ་ལུགས་ཅན་གྱི་རིགས་ལྔ་དེ་དག་སྤྲུལ་སྐུར་བཞེད་པ་ལགས། ཞེས་པའི་དྲིས་ལན་དེ་གསལ་བར་སྟོན་པ་ལ། རིགས་ལྔ་དགེ་སྦྱོང་ཆ་ལུགས་སུ། ། དམ་པའི་གསུང་ལས་བྱུང་བ་ཐོས། ། ལུང་ལས་བཤད་པ་ངས་མ་མཐོང་། ། འོན་ཀྱང་དེ་ཉིད་འདུས་པ་ལས། །
སངས་རྒྱས་བྱང་ཆུབ་སེམས་དཔའ་རྣམས། ། ཇི་ལྟར་དགའ་བའི་སྐུ་དང་ནི། ། ཆ་ལུགས་ཅན་ཞེས་གསུངས་པའི་ཕྱིར། ། དགེ་སྦྱོང་ཚུལ་ལའང་འགལ་བ་མེད། ། ཅེས་པ་འདི་བྱུང་། འང་ཞེས་པའི་ཚིག་གི་ནུས་པས་སྐུ་གཅིག་ཏུ་མ་ངེས་པར་སྣ་ཚོགས་སུ་སྟོན་པར་འདོན་པ་ཡིན་ཏེ། ཡང་དག་པར་རྫོགས་པའི་སངས་རྒྱས་ཐམས་ཅད་ཐོག་མར་དབྱིངས་རིག་དབྱེར་མེད་ཀྱི་ཆོས་སྐུ་མངོན་དུ་མཛད། དེའི་ངང་ནས་གདུལ་བྱ་མཆོག་ས་བཅུའི་བྱང་ཆུབ་སེམས་དཔའ་རྣམས་ལ་ལོངས་སྤྱོད་རྫོགས་པའི་སྐུར་བསྟན། གདུལ་བྱ་འབྲིང་རིགས་ཅན་གསུམ་ལ་མཆོག་གི་སྤྲུལ་སྐུར་བསྟན། གདུལ་བྱ་ཐ་མལ་པ་འདུལ་བའི་ཞིང་དུ་གྱུར་པ་རྣམས་ལ་རྒྱལ་པོ་དང་།
བློན་པོ་དང་། དགེ་སྦྱོང་དང་། བྲམ་ཟེ་དང་། ལྷ་དང་། ཀླུ་དང་། རི་བོང་དང་། སྟག་དང་། གཟིག་དང་། སེང་གེ་དང་། གཞན་ཡང་གཟིངས་དང་།
ཟམ་པ་དང་། དེར་མ་ཟད་ཉེར་མཁོའི་དངོས་པོ་རྣམ་པ་སྣ་ཚོགས་གང་ལ་གང་འདོད་དུ་བསྟན་ནས་སེམས་ཅན་གྱི་དོན་དཔག་ཏུ་མེད། གཞལ་དུ་མེད། བགྲང་བ་ལས་འདས་པ་འཁོར་བ་ཇི་སྲིད་མ་སྟོང་གི་བར་དུ་རྒྱུན་མི་ཆད་པར་མཛད་པ་ནི། སངས་རྒྱས་རྣམས་ཀྱི་མཛད་པ་འཕྲིན་ལས་ཞེས་བྱ་བ་དེའི་ཆོས་ཉིད་ལགས་པས་སོ། ། དེ་རྣམས་ཀྱིས་དྲི་བ་བཅོ་བརྒྱད་པ་དྲིས་ལན་ཞར་བྱུང་དང་བཅས་པ་སོང་ནས། ༈ །དྲི་བ་བཅུ་དགུ་པའི་ཞུ་ཚིག་ནི། དམ་པ་རིགས་བརྒྱའི་དབྱེ་བ་འདི། ། མདོར་བསྡུས་དབྱེ་ལུགས་སོགས་ཏེ། དེ་ཡང་རྩ་རྒྱུད་བརྟག་གཉིས་ལས།
དེ་རྣམས་རིགས་ནི་རིགས་ལ་རྣམ་པ་བརྒྱ། ། ཞེས་གསུངས་པ་ལྟར། རིགས་དམ་པ་རྡོ་རྗེའི་རིགས་ཀྱི་ལྷ་རྒྱལ་བ་མི་བསྐྱོད་པ་ལྟ་བུ་གཅིག་ཉིད་ལ་ནང་གསེས་ཀྱི་དབྱེ་བ་རིགས་བརྒྱའི་དབྱེ་བ་འདི་མདོར་བསྡུས་ཏེ་དབྱེ་ན་དབྱེ་ལུགས་སམ་བགྲང་ལུགས་གང་ཞིག་གི་སྒོ་ནས་བྱེད་པ་ལགས། ཅེས་དྲི་བ་ཞུ་བའི་ཚུལ་སྟོན་པ་ལ། དམ་པ་རིགས་བརྒྱའི་དབྱེ་བ་འདི། ། མདོར་བསྡུས་དབྱེ་ལུགས་གང་གིས་བྱེད། ། ཅེས་པ་འདི་བྱུང་། དེའི་ལན་གསལ་བར་སྟོན་པ་ནི། སངས་རྒྱས་རིགས་ལྔ་ཞེས་སོགས་ཏེ། དེ་ཡང་སྤྱིར་དགེས་རྡོར།
ཟླ་གསང་ཐིག་ལེ། གསང་བ་འདུས་པ། རྙིང་མ་བའི་ལུགས་ཀྱི་གསང་རྙིང་དུ་གྲགས་པ་སོགས་དམ་པ་རིགས་བརྒྱའི་རྣམ་གཞག་གསུང་ཚུལ་མང་དུ་ཡོད་ཀྱང་། འདིར་ཀྱཻ་རྡོར་ནས་གསུངས་པ་དང་གཙོ་ཆེར་སྦྱར་ན་གཞི་ལམ་འབྲས་གསུམ། དེའི་ནང་ནས་འབྲས་བུ་ལ་སྦྱར་བ་ལ་ཡང་སྐུ་དང་ཡེ་ཤེས་ལ་སྦྱར་བ་ནི། ཡང་དག་པ་རྫོགས་པའི་སངས་རྒྱས་རྡོ་རྗེའི་རིགས་མི་བསྐྱོད་པ། འཁོར་ལོའི་རིགས་རྣམ་སྣང་། རིན་པོ་ཆེའི་རིགས་རིན་འབྱུང་། པདྨའི་རིགས་འོད་དཔག་མེད། ལས་ཀྱི་རིགས་དོན་ཡོད་གྲུབ་པ་སྟེ་རིགས་ལྔ་པོ་རེ་རེ་ལ་ཡང་མེ་ལོང་ལྟ་བུའི་ཡེ་ཤེས།
མཉམ་པ་ཉིད་ཀྱི་ཡེ་ཤེས། སོ་སོར་རྟོགས་པའི་ཡེ་ཤེས། བྱ་བ་གྲུབ་པའི་ཡེ་ཤེས། ཆོས་ཀྱི་དབྱིངས་ཀྱི་ཡེ་ཤེས་ཏེ་ཡེ་ཤེས་ལྔ་ལྔ་དང་ལྡན་པས་ན། རིགས་ལྔ་རེ་རེ་ཡང་ཡེ་ཤེས་ལྔ་ལྔའི་བདག་ཉིད་ཅན་ཏེ། རྒྱལ་བ་མི་བསྐྱོད་པའི་ཐུགས་རྒྱུད་ཀྱི་ཡེ་ཤེས་ལྔ་ལ་སོགས་པ་ལྔ་ཚན་ལྔ་སྟེ་ཉི་ཤུ་རྩ་ལྔ། ཡེ་ཤེས་ཉི་ཤུ་རྩ་ལྔ་པོ་རེ་རེས་ཀྱང་གཞན་དོན་འཕྲིན་ལས་ཀྱི་བདག་རྐྱེན་བྱེད་ཚུལ་གྱི་སྒོ་ནས་དབྱེ་ན། རེ་རེ་ལ་ཡང་བྱམས་པ་ཚད་མེད། སྙིང་རྗེ་ཚད་མེད། དགའ་བ་ཚད་མེད།
བཏང་སྙོམས་ཚད་མེད་དེ་ཚད་མེད་བཞི་བཞི་ཕྱེ་བ་དེའི་ཕྱིར་ཉེར་ལྔ་པ་ཚན་པ་བཞི་པོ་དེ་དག་ལ་ཡེ་ཤེས་ཀྱི་དབང་དུ་བྱས་པའི་རིགས་རྣམ་པ་བརྒྱ། དེ་བཞིན་དུ་སྐུ་ལ་སྦྱར་ན་རྒྱལ་བ་རིགས་ལྔ་རེ་རེ་ལ་ཡེ་ཤེས་ལྔ་གཟུགས་རྣམས་སུ་བཞེངས་པའི་མི་བསྐྱོད་པའི་མི་བསྐྱོད་པ་ལ་སོགས་པ་ལྔ་ཚན་ལྔ་སྟེ་ཉི་ཤུ་རྩ་ལྔ། ཉི་ཤུ་རྩ་ལྔ་རེ་རེ་ལ་ཡང་ཐུགས་རྒྱུད་ཀྱི་བྱམས་སོགས་ཚད་མེད་བཞི་གཟུགས་རྣམས་སུ་བཞེངས་པའི་ལྷ་མོ་པུཀྐ་སཱི། རི་ཁྲོད་མ། གདོལ་པ་མོ། གཡུང་མོ་སྟེ་བཞི་པོ་དེ་བཞི་བཞིར་ཕྱེ་བས་ཉེར་ལྔ་པོ་མཚོན་པ་བཞི་པོ་དེ་དག་འབྲས་བུ་སྐུའི་དབང་དུ་བྱས་པའི་དམ་པ་རིགས་བརྒྱར་འཇོག་པ་ཡིན། ཞེས་སྟོན་པ་ལ། སངས་རྒྱས་རིགས་ལྔ་རེ་རེ་ཡང་། ། ཡེ་ཤེས་ལྔ་ལྔའི་བདག་ཉིད་ཅན། ། ཡེ་ཤེས་རེ་འང་གཞན་དོན་གྱིས། །
དབྱེ་ན་ཚད་མེད་བཞི་བཞི་འོ། ། དེ་ཕྱིར་དེ་དག་རིགས་རྣམས་བརྒྱ། ། ཞེས་པ་འདི་བྱུང་། བཤད་མ་ཐག་པ་འདི་དག་ནི་འབྲས་བུའི་དམ་པ་རིགས་བརྒྱའི་དབང་དུ་བྱས་པའི་དབྱེ་བ་སྟེ། ཡང་དེ་ཉིད་རྒྱུའི་རིགས་བརྒྱ་ལ་རིགས་པས་དཔྱད་དེ་སྦྱར་ན། སྦྱང་གཞི་འབྱུང་བ་ས་ཆུ་མེ་རླུང་ནམ་མཁའ་དང་ལྔ་པོ་རེ་རེ་ལ། སྦྱང་བྱ་ཉོན་མོངས་པ། འདོད་ཆགས། ཞེ་སྡང་། གཏི་མུག
ང་རྒྱལ། ཕྲག་དོག་སྟེ་ལྔ་ལྔ་གནས་པས་ཉེར་ལྔ། དེ་དག་རེ་རེ་ལ་ཡང་ནང་གསེས་ཀྱིས་ཕྱེ་ན་ཤ་ཆེན་སྤྱི་ཁྱབ་ཏུ་བཏང་བའི་བྱང་སེམས་དཀར་དམར་གཉིས། དྲི་ཆེན་དྲི་ཆུ་གཉིས་ཏེ་བདུད་རྩི་བཞི་བཞི་སྟེ་བརྒྱ། ལམ་ལ་སྦྱར་ན་ཡང་སྦྱོང་བྱེད་ཀྱི་རིགས་ལྔ་པོ་རེ་རེ་ལ། མངོན་བྱང་ཡེ་ཤེས་ལྔ་ལྔར་ཕྱེ་བས་ཉེར་ལྔ། དེ་རེ་རེ་ལ་འཁོར་ཡུམ་བཞི་བཞི་དང་ལྡན་པའི་དམ་པ་རིགས་བརྒྱར་ཤེས་པར་བྱའོ། ། ཞེས་སྟོན་པ་ལ། འདི་ནི་འབྲས་བུའི་དབྱེ་བ་སྟེ། ། རྒྱུ་དང་ལམ་ཡང་འདིས་དཔྱད་བྱ། །
ཞེས་པ་འདི་བྱུང་། ཡང་གསང་སྔགས་རྙིང་མ་བའི་བཞེད་སྲོལ་གྱི་དབང་དུ་བྱས་ན། ཞི་བའི་ཚུལ་དགུ་དང་ལྡན་པའི་ཞི་བའི་ལྷ་ནི་ཀུན་ཏུ་བཟང་པོ་དང་མི་བསྐྱོད་པ་ལ་སོགས་པའི་རྒྱལ་བ་རིགས་དྲུག ཀུན་ཏུ་བཟང་མོ་དང་སངས་རྒྱས་སྤྱན་མ་ལ་སོགས་པའི་རིག་མ་ཡུམ་དྲུག་སྟེ་བཅུ་གཉིས། བྱམས་པ་ལ་སོགས་ཏེ་ཉེ་བའི་སྲས་ཏེ་ཡབ་བརྒྱད། སྒེག་མོ་སོགས་ནང་གི་བཞི་དང་། བདུག་སྤོས་མ་སོགས་ཕྱིའི་བཞི་སྟེ་ཡུམ་བརྒྱད་དང་བཅས་པས་བཅུ་དྲུག སྟོབས་པོ་ཆེ། གཤིན་རྗེ་གཤེད། རྟ་མགྲིན།
བདུད་རྩི་འཁྱིལ་པ་སྟེ་ཡབ་བཞི། ལྕགས་ཀྱུ་མ་སོགས་ཏེ་ཡུམ་བཞི་སྟེ་སྒོ་བ་ཡབ་ཡུམ་བརྒྱད། ལྷའི་ཐུབ་པ་དང་། མིའི་ཐུབ་པ་ལ་སོགས་པ་ཐུབ་པ་དྲུག་སྟེ་འདི་དག་ལ་ཞི་བའི་ལྷ་བཞི་བཅུ་རྩ་གཉིས་དང་། གར་གྱི་ཉམས་དགུ་དང་ལྡན་པའི་ཁྲོ་བོའི་ལྷ་ནི་ཡབ་བཛྲ་ཧེ་རུ་ཀ་དང་། ཡུམ་བཛྲ་ཀྲོ་དྷི་ཤྭ་རི་སྟེ་རྡོ་རྗེ་ཁྲག་འཐུང་ཡབ་ཡུམ་སོགས། ཁྲག་འཐུང་ཧེ་རུ་ཀ་ཡབ་ཡུམ་བཅུ། སྲིན་པོ་དཱ་ཤ་གྲྀ་བའི་ཆུང་མ་སྲིན་མོ་ཆེན་པོ་མི་སྲིན་མོ་ལ་སོགས་པ་དབང་ཕྱུག་མ་ཉི་ཤུ་རྩ་བརྒྱད། གཱཽ་རཱི་མ་དང་། ཙཽ་རཱི་མ་ལ་སོགས་པའི་གནས་མ་བརྒྱད།
སེང་གདོང་མ་ཆེན་པོ་དང་། སྟག་གདོང་མ་ཆེན་མོ་ལ་སོགས་པའི་ཡུལ་མ་བརྒྱད། སྲིང་འགྲོ་སྟག་གདོང་མ། རྡོ་རྗེ་ཕག་གདོང་མ། འཇིག་རྟེན་དྲེད་གདོང་མ། རོ་ལངས་སྤྱང་གདོང་མ་སྟེ་སྒོ་མ་བཞི་དང་བཅས་པས་ཁྲོ་བོ་ཕོ་མོ་ལྔ་བཅུ་རྩ་བརྒྱད་པོ་དེ་དག་ལ་དམ་པ་རིགས་བརྒྱར་འཇོག་པ་ཡིན་ནོ་ཞེས་གསང་སྔགས་རྙིང་མ་བའི་རྒྱུད་གསང་རྙིང་དུ་གྲགས་པ་ལ་རྟེན་གཞིར་བྱས་ཏེ། རྗེ་སྒྲོ་ཕུག་པ་ལ་སོགས་པ་རྙིང་མ་བ་རྣམས་སྨྲ་བར་བྱེད་མོད་ཀྱི། འོན་ཀྱང་རྒྱ་གར་འཕགས་པའི་ཡུལ་ནས་བསྒྱུར་བ་ལས་བྱུང་བའི་རྒྱུད་སྡེ་ཚད་ལྡན་རྣམས་ལས་དམ་པ་རིགས་བརྒྱ་དེ་ལྟ་བུ་མ་གྲགས་པས་རང་ལུགས་འཐད་ལྡན་དུ་འཛིན་པར་དཀའ་ལ། དེ་ལྟར་ནའང་བདག་ཆེན་རྒྱ་དཀར་བ་ལ་སོགས་པའི་རང་ལུགས་ཀྱི་སྐྱེས་བུ་དམ་པ་རྣམས་ཀྱི་གསུང་ལས། ཞེ་གཉིས་ཞི་བའི་ལྷ་ཚོགས་དང་། །
ལྔ་བཅུ་རྩ་བརྒྱད་ཁྲོ་བོའི་ཚོགས། ། ཞེས་ལྷ་བརྒྱར་གསུངས་པ་དང་། རིགས་ལྔ་དཔལ་ཆེན་ཁྲོ་རྒྱལ་ཡབ་ཡུམ་བཅུ། ། གནས་དང་ཡུལ་གྱི་ཕྱག་རྒྱ་སྒོ་མ་བཞི། ། ཞེས་པ་དང་། དྲེགས་པ་དབང་ཕྱུག་ཉི་ཤུ་རྩ་བརྒྱད་མ། ། ཞེས་པ་ལ་སོགས་པ་རྣམས་ལ་བརྟེན་ནས་ལྷ་ངོས་འཛིན་ཚུལ་དང་གྲངས་འདྲེན་ཚུལ་དགོས་པ་རྣམས་ནི། འོ་སྐོལ་གྱི་འདྲེན་མཆོག་དམ་པ་སྔགས་འཆང་བླ་མ་ཐམས་ཅད་མཁྱེན་པའི་གཏེར་ཆེན་གྱིས་མཛད་པའི་རྡོ་རྗེ་ཕུར་པའི་སྟོད་ལས་བྱང་ཆུབ་སྒྲུབ་པ་དང་། སྨད་ལས་དགྲ་བགེགས་དྲག་པོ་སྒྲོལ་བའི་རྣམ་བཤད་ཆེན་མོ་རྣམ་པ་གཉིས་ཀྱི་སྟེང་ནས། གུས་ལྡན་རྣམ་དཔྱོད་དང་ལྡན་པའི་བློ་གསལ་རྣམས་ཀྱིས་རྟོགས་པར་མཛོད་ཅིག
ཅེས་ཞར་བྱུང་དང་བཅས་པའི་སྒོ་ནས་ཞུས་ལན་གསལ་བར་སྟོན་པ་ལ། ཞི་བའི་ལྷ་ནི་བཞི་བཅུ་གཉིས། ། ཁྲོ་བོ་ལྔ་བཅུ་རྩ་བརྒྱད་ལ། ། དམ་པ་རིགས་བརྒྱ་ཡིན་ནོ་ཞེས། ། རྙིང་མ་བ་རྣམས་སྨྲ་མོད་ཀྱི། ། འཕགས་པའི་ཡུལ་ལས་བྱུང་བ་ཡི། ། རྒྱུད་སྡེ་རྣམས་ལས་དེ་མ་གྲགས། ། ཞེས་པ་འདི་བྱུང་། ༈ །དྲི་བ་ཉི་ཤུ་པའི་ཞུ་ཚིག་ནི། རྒྱལ་བའི་རྣམ་འཕྲུལ་སོགས་ཏེ།
རྒྱལ་བ་ཡང་དག་པ་རྫོགས་པའི་སངས་རྒྱས་ཀྱི་རྣམ་པར་སྤྲུལ་པ་གཅིག་ཉིད་གདུལ་བྱ་འདུལ་བའི་དོན་དུ་སྐུ་སྣ་ཚོགས་སུ་སྤྲུལ་པར་མཚུངས་པ་ལ། སྤྲུལ་པའི་ལྷ་རྣམས་ལ་བརྟེན་ནས་དངོས་གྲུབ་འགྲུབ་ཐག་ཉེ་རིང་དུ་འབྱུང་བའི་རྒྱུ་མཚན་ཅི་ལགས། ཞེས་དྲི་བ་ཞུ་བའི་ཚུལ་དེ་སྟོན་པ་ལ། རྒྱལ་བའི་རྣམ་འཕྲུལ་གཅིག་ཉིད་ལ། ། ལྷ་རྣམས་དངོས་གྲུབ་ཉེ་རིང་ཅི། ། ཞེས་པ་འདི་བྱུང་། དེའི་ལན་སྟོན་པར་བྱེད་པ་ནི། རྒྱལ་བའི་རྣམ་སྤྲུལ་སོགས་ཏེ། རྒྱལ་བ་རྫོགས་པའི་སངས་རྒྱས་ཀྱི་རྣམ་འཕྲུལ་གཅིག་ཉིད་སྒྲུབ་པར་བྱེད་པའི་བྱེད་ལས། གདན་གསུམ་དངོས་སུ་ཚང་བའི་རྣམ་པ་དངོས་སུ་བསྒོམ་པ་དང་མ་བསྒོམ་པ་ལས་འབྲས་བུ་འགྲུབ་ཐག་ཉེ་རིང་དང་།
སྒྲུབ་པ་པོ་རང་གི་མིང་ཡིག་དང་པོ་དང་གང་དུ་གནས་པའི་གནས་གང་གི་མིང་ཡིག་དང་པོ་དང་། གང་སྒྲུབ་པའི་ཡི་དམ་རེའི་མཚན་ཡིག་དང་པོ་དང་། གང་བཟླ་བའི་སྔགས་ཀྱི་ཡི་གེ་དང་པོ་རྣམས་བྱུང་བ་དགྲ་གྲོགས་མཐུན་མི་མཐུན་པའི་བརྟེན་ཅིང་འབྲེལ་བར་འབྱུང་བ་ལས་འབྲས་བུ་འགྲུབ་ཐག་ཉེ་རིང་དང་། ཡང་སྒྲུབ་པ་པོ་རང་སྐལ་གྱི་ལས་ཀྱི་ལྷ་ལ་མེ་ཏོག་ཕོག་པའི་ལྷ་དང་མ་ཕོག་པའི་ལྷ་བསྒྲུབ་པའི་ཁྱད་པར་ལས་དངོས་གྲུབ་འགྲུབ་པ་ཉེ་རིང་གི་ཁྱད་པར་འབྱུང་བར་གསུངས་ཤིང་། དེ་ཡང་མ་ཟད་ལྷ་རང་ངོས་ནས་ཐུགས་བསྐྱེད་དང་སྨོན་ལམ་གྱི་མཐུས་ཞི་རྒྱས་དབང་དྲག་སོགས་ཐུན་མོང་གི་ལས་བསྒྲུབ་པའི་ལྷ་ལ་རྗེ་བཙུན་མ་སྒྲོལ་མ་དངོས་གྲུབ་མྱུར་བ་དང་། ཐུན་མོང་མ་ཡིན་པ་ཕྱག་རྒྱ་ཆེན་པོ་མཆོག་གི་དངོས་གྲུབ་བསྒྲུབ་པ་ལ། ཕོ་ཉ་རྣམ་གསུམ་བསྲེ་བ་སོགས་ཐབས་མཁས་ཀྱི་མཐུས་བཅོམ་ལྡན་འདས་འཁོར་ལོ་བདེ་མཆོག་ཉིད་ཤིན་ཏུ་ནས་སྒྲུབ་ཐག་ཉེའོ་ཞེས་དྲིས་ལན་བྱེད་པ་པོ་བདག་གི་བླ་མ་རྣམས་ཀྱི་མཆོག་ཏུ་གྱུར་པ་འཇམ་པའི་དབྱངས་ཀྱི་ངོ་བོར་བཞུགས་པ་གང་དེའི་གསུང་ལས་འབྱུང་བ་ལགས། ཞེས་ཞུས་ལན་དེ་གསལ་བར་སྟོན་པ་ལ། རྒྱལ་བའི་རྣམ་འཕྲུལ་གཅིག་ཉིད་ལས། ། རྣམ་པ་རྟེན་ཅིང་འབྲེལ་འབྱུང་དང་། །
སྒྲུབ་པའི་ལས་ཀྱི་དངོས་གྲུབ་ལས། ། ཉེ་རིང་འབྱུང་ཞིང་དེའང་ནི། ། ཐུན་མོང་ལྷ་ལ་སྒྲོལ་མ་དང་། ། ཐུན་མོང་མིན་ལ་བདེ་བའི་མཆོག ། ཤིན་ཏུ་སྒྲུབ་ཐག་ཉེའོ་ཞེས། ། བླ་མ་མཆོག་གི་གསུང་ལས་འབྱུང་། ། ཞེས་པ་འདི་བྱུང་། ༈ །དྲི་བ་ཉེར་གཅིག་པའི་ཞུ་ཚིག་ནི། སྒྲོལ་མ་ལྟ་བུའི་སོགས་ཏེ། དེ་ཡང་རྒྱུ་མཚན་ཅིའི་སླད་དུ་རྗེ་བཙུན་མ་སྒྲོལ་མ་ལྟ་བུའི་ལྷ་བསྒོམ་པ་དང་།
གསང་སྔགས་བཟླས་པའི་སྒོ་ནས་རྗེ་བཙུན་མ་དེ་ཉིན་བསྒྲུབ་པ་དང་། བཅོམ་འདས་འཁོར་ལོ་བདེ་མཆོག་དང་དགེས་པ་རྡོ་རྗེ་ལྟ་བུའི་ལྷ་བསྒོམ་པ་དང་། གསང་སྔགས་བཟླས་པའི་སྒོ་ནས་ལྷ་དེ་ཉིད་བསྒྲུབས་པ་ལས། ཐུན་མོང་གི་དངོས་གྲུབ་འགྲུབ་པ་དང་། མཆོག་གི་དངོས་གྲུབ་འགྲུབ་པའི་ཁྱད་པར་འདི་ཙམ་འབྱུང་བ་གང་ལགས། ཞེས་དྲི་བ་ཞུས་པའི་ཚུལ་སྟོན་པ་ལ། སྒྲོལ་མ་ལྟ་བུའི་བསྒོམ་བཟླས་དང་། ། བདེ་དགྱེས་དངོས་གྲུབ་ཁྱད་པར་ཅི། ། ཞེས་པ་འདི་བྱུང་། དེའི་ལན་སྟོན་པར་བྱེད་པ་ནི།
སྒྲོལ་མ་ལ་སོགས་ཏེ། དེ་ཡང་སྤྱིར་གཞི་དམ་ཚིག་དང་སྡོམ་པ་ལ་ལེགས་པར་གནས་ཤིང་། མན་ངག་ཟབ་མོ་ཉིད་དྲག་ལ་རྒྱུན་མི་ཆད་པའི་བརྩོན་འགྲུས་ཀྱི་སྒོ་ནས་སྒྲོལ་མ། རྣམ་རྒྱལ། བདེ་ཀྱེ་གསང་གསུམ་སོགས་ཡི་དམ་ཁྱད་པར་ཅན་གང་སྒྲུབ་ནའང་། དངོས་གྲུབ་རྣམ་གཉིས་གང་འདོད་འགྲུབ་པ་གཞིར་བཅས་ལགས་མོད། འོད་ཀྱང་རྒྱུད་སྡེ་སོ་སོ་ལས་གསུངས་ཚུལ་གཙོ་ཆེ་བའི་དབང་དུ་བཏང་ན། ཡི་དམ་ལྷ་ཚོགས་རྣམས་ལ་ལས་རྒྱས་པའི་ལྷ་དང་མཆོག་བསྒྲུབ་པའི་ལྷ་གཉིས་སུ་དབྱེ་བར་མཛད་ནས། རྗེ་བཙུན་སྒྲོལ་མ། བཅོམ་ལྡན་འདས་རྣམ་པར་རྒྱལ་མ་དོན་ལ་སངས་རྒྱས་ཡིན་ཀྱང་བྱང་ཆུབ་སེམས་དཔའི་ཚུལ་བཟུང་ལ་ཉེ་བའི་སྲས་ཆེན་བརྒྱད་ལ་སོགས་པ་རྣམས་ལས་རྒྱས་པའི་ལྷ་ཞེས་བྱ་བ་ཐུན་མོང་གི་དངོས་གྲུབ་ཞི་རྒྱས་དབང་དྲག་སོགས་སྒྲུབ་པའི་ལྷ་རུ་གསུངས་ལ།
བཅོམ་ལྡན་འདས་དགྱེས་པ་རྡོ་རྗེ། འཁོར་ལོ་བདེ་མཆོག རྡོ་རྗེ་གཞོན་ནུ། དཔལ་གསང་བ་འདུས་པ་ལ་སོགས་པ་རྣམས་ལ་མཆོག་སྒྲུབ་པའི་ལྷ་ཞེས་བྱ་བ་ཐུན་མོང་མ་ཡིན་པའི་དངོས་གྲུབ་རྫོགས་པའི་སངས་རྒྱས་ཐོབ་བྱེད་ཀྱི་ལྷ་ཡིན་པར་གསུངས་པས་སོ། ། ཞེས་ཞུས་ལན་དེ་གསལ་བར་སྟོན་པ་ལ། སྒྲོལ་མ་ལ་སོགས་ཐུན་མོང་གི ། དངོས་གྲུབ་བསྒྲུབ་པའི་ལྷ་རུ་གསུངས། ། དགྱེས་རྡོར་བདེ་མཆོག་ལ་སོགས་པ། ། མཆོག་གི་དངོས་གྲུབ་ཐོབ་བྱེད་ཡིན། ། ཞེས་པ་འདི་བྱུང་།
༈ །དྲི་བ་ཉེར་གཉིས་པའི་ཞུ་ཚིག་ནི། ཕྱག་མཚན་བརྒྱད་སོགས་ཏེ། དེ་ཡང་བཅོམ་ལྡན་འདས་ཀྱཻ་རྡོ་རྗེའི་ཕྱག་བཅུ་དྲུག་གི་ཐོད་ནང་ན་གནས་པ་སྐྱེ་འགྲོའི་གཟུགས་ཅན་རྣམས་བདག་གཞན་མཉམ་བརྗེའི་བྱང་ཆུབ་ཀྱི་སེམས་གཉིས་མཚོན་བྱེད་དུ་སྦྱར་ནས་གསུངས་ཤིང་། དེའི་ནང་ཚན་གཡོན་པའི་ཕྱག་མཚན་སའི་ལྷ་ལ་སོགས་པ་བརྒྱད་ཀྱིས་དབང་ཕྱུག་བརྒྱད་མཚོན་པར་གསུངས་ལགས་ན། འདིར་སྐབས་ཀྱི་དབང་ཕྱུག་དེ་བརྒྱད་པོ་ངོས་འཛིན་ཚུལ་ཇི་ལྟར་ལགས། ཞེས་དྲི་བ་ཞུ་པའི་ཚུལ་སྟོན་པ་ལ། ཕྱག་མཚན་བརྒྱད་ཀྱི་དབང་ཕྱུག་བརྒྱད། ། དེ་བརྒྱད་ངོས་འཛིན་ཇི་ལྟར་ལགས། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི།
དབང་ཕྱུག་བརྒྱད་ནི། ཞེས་སོགས་ཏེ། དེ་ཡང་དབང་ཕྱུག་བརྒྱད་ངོས་འཛིན་ཚུལ་ལ། དཔལ་ལྡན་ཟླ་བ་གྲགས་པའི་ཞབས་ཀྱིས། སྐུ་དང་གསུང་དང་ཐུགས་ཀྱི་དབང་ཕྱུག་དང་། ། ཞེས་སོགས་ཀྱི་དགོངས་པ་སྐུ་གསུང་ཐུགས་ཡོན་ཏན་འཕྲིན་ལས་ཀྱི་དབང་ཕྱུག་ལྔ། རྫུ་འཕྲུལ་གྱི་དབང་ཕྱུག ཀུན་འཕྲོའི་དབང་ཕྱུག ཅི་འདོད་བསྐྱེད་པའི་དབང་ཕྱུག་སྟེ་དབང་ཕྱུག་བརྒྱད་ཀྱི་རྣམ་གཞག་ཀྱཻ་རྡོ་རྗེ་བའི་ཚུལ་དང་མི་མཐུན་པའི་གཞན་བཤད་པ་ཡོད་མོད་ཀྱི། སྐབས་འདིར་ཕྱག་མཚན་བརྒྱད་ཀྱི་དག་པར་བཤད་པའི་དབང་ཕྱུག་བརྒྱད་ངོས་འཛིན་ཚུལ་ནི།
རྒྱ་གར་གྱི་པཎ་ཆེན་སྦྱངས་དཀའ་ཟླ་བའམ་མི་ཐུབ་ཟླ་བར་གྲགས་པ་དེ་ཉིད་ཀྱི་ཞལ་སྔ་ནས། ས་ནི་དང་པོར་ནོར་འཛིན་མཐའ། ། དབང་ཕྱུག་བརྒྱད་ནི་སྩོལ་བར་མཛད། ། ཅེས་གསུངས་ལ། དེའི་དོན་ནི་རྩ་རྒྱུད་བརྟག་གཉིས་ལས། ས་དང་ཆུ་དང་རླུང་དང་ནི། ། མེ་དང་ཟླ་བ་ཉི་མ་དང་། ། ཐར་བྱེད་དང་ནི་ནོར་སྦྱིན་ཉིད། ། གཡོན་པའི་ཐོད་པ་བརྒྱད་ན་འོ། ། ཞེས་གསུངས་པའི་གོ་རིམ་ལ་སོ་སོ་སྐྱེ་བོ་བླ་མའི་མན་ངག་ལ་མ་བརྟེན་པར་རྒྱུད་དོན་ལ་རང་དགར་འཇུག་པ་སྤང་བའི་ཕྱིར།
མན་ངག་གི་འཁྲུགས་སྡེབ་པ་དང་སྦྱར་ན། སའི་ལྷ་སེར་པོ་ནི་ཕྱག་གཡོན་གྱི་དང་པོས་འཛིན་ལ། དེས་འབྱུང་བ་ས་ལ་དབང་བསྒྱུར་བའི་དབང་ཕྱུག་མཚོན། དེ་བཞིན་དུ་གཉིས་པས་འཛིན་པ་ཆུའི་ལྷ་དཀར་པོས་ཆུ་ལ་དབང་བསྒྱུར། གསུམ་པས་འཛིན་པ་མེའི་ལྷ་དམར་པོས་མེ་ལ་དབང་བསྒྱུར། བཞི་པས་འཛིན་པ་རླུང་གི་ལྷ་ལྗང་ཁུས་རླུང་ལ་དབང་བསྒྱུར་བ་སྟེ་འབྱུང་བ་བཞི་ལ་དབང་བསྒྱུར་བའི་དབང་ཕྱུག་བཞི་དང་། ཡང་ཕྱག་ལྔ་པས་འཛིན་པ་ཟླ་བའི་ལྷ་དཀར་པོས་ཟླ་བ་ལ་དབང་བསྒྱུར། དྲུག་པས་འཛིན་པ་ཉི་མའི་ལྷ་དམར་པོས་ཉི་མ་ལ་དབང་བསྒྱུར། བདུན་པས་འཛིན་པ་གཤིན་རྗེ་མཐར་བྱེད་ཀྱིས་ཚེ་ལ་དབང་བསྒྱུར། ཕྱག་མཐའ་མ་བརྒྱད་པས་འཛིན་པ་ནོར་འཛིན་ནམ་ནོར་སྦྱིན་ནམ།
དོན་ལ་ནོར་ལྷ་སེར་པོས་ནོར་ལ་དབང་བསྒྱུར་བའི་དབང་ཕྱུག་དང་བརྒྱད་ནི་སྐབས་སུ་བབ་པ་འདིར་བསྟན་གྱི་དབང་ཕྱུག་བརྒྱད་ངོས་འཛིན་ཚུལ་ཡིན་ཞེས་ཞུས་ལན་དེ་གསལ་བར་སྟོན་པ་ལ། དབང་ཕྱུག་བརྒྱད་ནི་ཟླ་གྲགས་ཀྱིས། ། རྣམ་གཞག་གཞན་དུ་བཤད་མོད་ཀྱིས། ། ཕྱག་མཚན་བརྒྱད་ཀྱི་དག་པ་ནི། ། མི་ཐུབ་ཟླ་བའི་ཞལ་སྔ་ནས། ། ས་ནི་དང་པོ་ནོར་འཛིན་མཐའ། ། ཞེས་གསུངས་དོན་ནི་འབྱུང་བཞི་དང་། ཉི་ཟླ་ཚེ་དང་ནོར་རྣམས་ལ། ། དབང་བསྒྱུར་བརྒྱད་ནི་དབང་ཕྱུག་བརྒྱད། ། ཅེས་པ་འདི་བྱུང་།
༈ །དྲི་བ་ཉེར་གསུམ་པའི་ཞུ་ཚིག་ནི། བདག་གནས་རྣལ་འབྱོར་ཁྱད་པར་གང་། ། ཞེས་པ་སྟེ། དེ་ལ་འདུས་པ་རྣམ་གཉིས་ལ་སོགས་པའི་རྒྱུད་སྡེ་རྣམས་ལས་སྲུང་འཁོར་གྱི་སྐབས་སུ། བདག་སྲུང་བ། གནས་སྲུང་བ། རྣལ་འབྱོར་སྲུང་བ་ཞེས་གསུངས་པའི་བདག་གནས་རྣལ་འབྱོར་གསུམ་པོའི་ཁྱད་པར་གང་གི་སྒོ་ནས་འབྱེད་པ་ལགས། ཞེས་དྲི་བ་ཞུས་པའི་ཚུལ་སྟོན་པ་ལ། བདག་གནས་རྣལ་འབྱོར་ཁྱད་པར་གང་། ། ཞེས་པ་འདི་བྱུང་།
དེའི་ལན་གསལ་བར་སྟོན་པ་ནི། བདག་གནས་རྣལ་འབྱོར་སོགས་ཏེ། དེ་ཡང་བདག་བསྲུང་། གནས་བསྲུང་། རྣལ་འབྱོར་བསྲུང་བ་ཞེས་གསུམ་གསུངས་པའི་ནང་ཚན། བདག་ཅེས་པའི་བདག་ནི་སྤྱིར་རྒྱུད་ལས། བདག་དང་གསོ་བ་སེམས་ཅན་དང་། ། ཞེས་བྱེད་པའི་སྐྱེས་བུ་བཅུ་གཉིས་ཀྱི་ནང་ཚན་ལ་འཇོག་པ་ཡོད་ཀྱང་། འདིར་ནི་སྐབས་ཐོབ་རྡོ་རྗེ་ཐེག་པའི་ལམ་ཉམས་སུ་ལེན་པའི་སྒྲུབ་པ་པོ་ཉིད་ལ་ངོས་འཛིན་པ་ཡིན་ལ། དེ་སྲུང་བྱེད་ཀྱི་ཉམས་ལེན་ནི།
གསང་འདུས་རྩ་རྒྱུད་ཀྱི་དགོངས་པ་ལྟར། དཔལ་གསང་བ་འདུས་པའི་སྒྲུབ་ཐབས་དང་སྦྱར་ཏེ་བཤད་ཀྱང་རུང་མོད། འོན་ཀྱང་གྲགས་ཆེ་བས་གོ་སླ་བའི་ཕྱིར་ཀུན་རིག་གི་སྒྲུབ་དཀྱིལ་གཞན་ཕན་མཐའ་ཡས་དང་སྦྱར་ན། དེ་ཡང་སྦྱོང་རྒྱུད་ལས། རྡོ་རྗེ་སེམས་དཔའི་གནས་འདུག་སྟེ། ། ཐམས་ཅད་བཟོས་ཏེ་ཀུན་བྱས་ཀྱང་། ། འགྲུབ་འགྱུར། ཞེས་གསུངས་པ་ལྟར། ཐོག་མར་རྡོ་རྗེ་སེམས་དཔར་ཝལ་གྱིས་བསྐྱེད་དེ། ཨོཾ་བཛྲ་ས་མཱ་ཡ་ཧཱུྃ་ཞེས་བརྗོད་ཅིང་རྡོ་རྗེ་འཛིན་མའི་ཕྱག་རྒྱ་དང་བཅས་པས་རྡུལ་ཚོན་ནམ་རས་བྲིས་གང་ཡིན་གྱི་དཀྱིལ་འཁོར་དེའི་ཤར་ཕྱོགས་ཀྱི་སྒོ་ནང་དུ་འཁོད་པར་མོས་ལ།
དེ་ནས་མཆོད་པ་བསང་སྦྱངས་བྱིན་གྱིས་བརླབས། སྐྱབས་འགྲོ་སེམས་བསྐྱེད། ཡེ་ཤེས་ཚོགས་བསག རྡོ་རྗེ་སེམས་དཔར་གསལ་བཏབ་པའི་ལྕེ་དང་ལག་པ་བྱིན་རླབས་བྱས་རྗེས། རྒྱུད་ལས། བདག་བསྲུངས་ལ་སོགས་བྱས་ནས་ནི། ། ཞེས་འབྱུང་བ་ལྟར། བདག་བསྲུང་དངོས་ནི། བདག་ཉིད་ཁྲོ་བོ་མེ་འབར་བ་ཞེས་སོགས་ཀྱིས་ཁྲོ་བོ་དངོས་ལྟ་བུར་གསལ་བཏབ་སྟེ་དེའི་གནས་གསུམ་བྱིན་གྱིས་བརླབ་པ་དང་། སྤྱི་བོ་ལ་སོགས་པའི་གནས་ལྔའི་ངོ་བོ་རིགས་ལྔར་ངོ་བོ་ཡིན་པ་ལ་རྣམ་པ་རྩེ་ཕྲན་ལྔ་སྔགས་ཕྱག་རྒྱ་ཏིང་ངེ་འཛིན་གསུམ་དང་བཅས་པས་བསྒོམ་པ་ལ་དར་དཀར་པོའི་རྒྱན་གྱིས་བརྒྱན་པར་བསམ་པ་དེ་ཉིད་ཡིན་ཞིང་།
གནས་བསྲུངས་པ་ལ་སྐབས་འདིའི་གནས་ནི། རྡོ་རྗེ་ཐེག་པའི་ལམ་ཉམས་སུ་ལེན་པའི་སྒྲུབ་པ་པོ་ཉིད་གང་དུ་སྒྲུབ་པ་བྱེད་པའི་ཡུལ་ཕྱོགས་དེ་ཡིན་པས། དེ་སྲུང་བྱེད་ཀྱི་ཉམས་ལེན་ལ། སྔར་ཡོད་ཀྱི་བགེགས་ཚར་གཅད་པའི་ཕྱིར་ཨོཾ་བཛྲ་ཛྭ་ལ་སོགས་སྔགས་གསུམ་ཕྱག་རྒྱ་གསུམ། ཏིང་ངེ་འཛིན་གསུམ་དང་བཅས་པས་བསྣུན་བསྲེག་བཅིང་གསུམ་བྱ། ཕྱིན་ཆད་བགེགས་ཀྱིས་མི་ཚུགས་པར་བྱ་བའི་ཕྱིར་སྲུང་འཁོར་བསྒོམ་པ་ནི། ཨོཾ་བཛྲ་ཌི་ཌོ་མེ་བྷ་ཝ་སོགས་ཀྱིས་འོག་རྡོ་རྗེའི་ས་གཞི་སྟེང་རྡོ་རྗེའི་གུར། ཕྱོགས་རྡོ་རྗེའི་ར་བ། སྟེང་འོག་ཕྱོགས་མཚམས་ཐམས་ཅད་ཧཱུྃ་མཛད་ཀྱི་ར་གུར་སོགས་ཀྱིས་གོ་མཚམས་མེད་པར་གཏམས་པ་ཉིད་བརྟན་བྱེད་ཡི་གེ་བརྒྱ་པས་བརྟན་པར་བྱེད་པའི་སྐབས་ཡིན་ལ། རྣལ་འབྱོར་བསྲུང་བ་ཞེས་བྱ་བའི་རྣལ་འབྱོར་ནི་གཞུང་ལུགས་ཀུན་མཐུན་པ་ལྟར་ཏིང་ངེ་འཛིན་དུ་འདོད་པ་ཡིན་ཞིང་།
ཏིང་ངེ་འཛིན་དེ་ཉིད་དངོས་གཞིའི་སྐབས་སུ་གསལ་བར་སྐྱེ་བའི་གེགས་ཐམས་ཅད་བསལ་བར་བྱ་བའི་ཕྱིར། སྲུང་འཁོར་གྱི་སྐབས་འདིར་དམིགས་པ་གསལ་ཞིང་ཡིད་རྩེ་གཅིག་པའི་སྒོ་ནས་མ་ཡེངས་པར་བསྒོམ་པ་ལ་རྣལ་འབྱོར་བསྲུང་བ་ཞེས་བྱ་བར་གསུངས་པ་ཡིན་ཞེས་ཞུས་ལན་དེ་གསལ་བར་སྟོན་པ་ལ། བདག་གནས་རྣལ་འབྱོར་གསུམ་གསུངས་པ། ། བདག་ནི་སྒྲུབ་པོ་ཉིད་ཡིན་ཏེ། ། རྣལ་འབྱོར་ཏིང་ངེ་འཛིན་དུ་འདོད། ། ཏིང་འཛིན་སྐྱེ་བའི་གེགས་བསལ་ཕྱིར། ། རྣལ་འབྱོར་སྲུང་བར་གསུངས་པ་ཡིན། ། གནས་ནི་གང་དུ་བསྒྲུབ་པའི་ཡུལ། ། ཞེས་པ་འདི་བྱུང་། ༈ །དྲི་བ་ཉེར་བཞི་པའི་ཞུ་ཚིག་ནི།
བསྐྱེད་རིམ་དམིགས་པ་སོགས་ཏེ། དེ་ཡང་གསང་སྔགས་བླ་མེད་ཀྱི་ཟབ་ལམ་ཁྱད་པར་ཅན་བསྐྱེད་རིམ་ལྷར་བསྒོམ་པའི་ཚེ་ལྷའི་དམིགས་པ་མི་གསལ་ན། དེ་གསལ་བར་བྱ་བའི་ཐབས་དང་ཚུལ་ལུགས་གང་དང་གང་གི་སྒོ་ནས་སྤྱད་ན་གསལ་བར་འགྱུར་བ་མཆིས་ལགས། ཅེས་དྲི་བ་ཞུ་བའི་ཚུལ་སྟོན་པ་ལ། བསྐྱེད་རིམ་དམིགས་པ་མི་གསལ་ན། ། ཐབས་ཚུལ་གང་གིས་གསལ་བར་མཆིས། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། ལྷའི་དམིགས་པ་ཞེས་སོགས་ཏེ། དེ་ཡང་སྣོད་བཅུད་ཐམས་ཅད་ལྷ་དང་གཞལ་ཡས་ཁང་དུ་བསྒོམ་པའི་ཚེ།
ལྷའི་དམིགས་པ་གསལ་བར་བྱེད་པའི་ཐབས་ལ། ཐོག་མར་རང་སེམས་མ་ཡེངས་པ་གལ་ཆེ་སྟེ། སེམས་ནང་དུ་གཞོལ་བ་དང་བྲལ་བའི་དབང་གིས་ཕྱི་རོལ་གྱི་ཡུལ་ལ་དམིགས་ནས་མཚན་མ་དང་རྣམ་པར་རྟོག་པ་སྣ་ཚོགས་པས་རྣམ་པར་གཡེང་བ་རྣམས་ལ། རང་གི་སེམས་ནི་ལས་སུ་རུང་བ་ཐོབ་པར་དཀའ་བ་ཡིན། སེམས་ལས་སུ་མ་རུང་བས་ནི་ཐར་པ་དང་ཐམས་ཅད་མཁྱེན་པ་ཐོབ་པར་མི་ནུས། དེས་ན་སེམས་ལས་སུ་རུང་བའི་དོན་དུ་དམིགས་པ་གཅིག་ཉིད་ལ་སེམས་ལེགས་པར་གཏོད་ལ་མ་ཡེངས་པར་གྱིས་དང་། དེས་ནི་རེ་ཞིག་ན་ཡིད་རྣལ་དུ་གནས་པས་རྣམ་རྟོག་གི་འདུ་འཕྲོ་རགས་པ་ཉེ་བར་ཞི་བའི་ཏིང་ངེ་འཛིན་རྩེ་གཅིག་པ་ཐོབ་པར་འགྱུར། དོན་འདི་ལ་དགོངས་ནས་འཇམ་དབྱངས་བླ་མ་ས་སྐྱ་པཎ་ཆེན་གྱིས། ཕྱི་རོལ་མཚན་མས་གཡེངས་རྣམས་ལ། ། སེམས་ནི་ལས་རུང་ཐོབ་དཀའ་བས། །
དམིགས་པ་ཉིད་ལ་སེམས་གཏོད་དང་། ། ཡིད་ནི་ཞི་བ་ཐོབ་པར་འགྱུར། ། ཞེས་གསུངས་པ་ཡིན། དེ་ཡང་དམིགས་རྟེན་གང་ཡང་རུང་བ་ལ་བརྟེན་ནས་སེམས་ཟིན་པར་སླ་ཞིང་། དེ་ལ་གསང་སྔགས་ཀྱི་མན་ངག་ཁྱད་པར་ཅན་རྣམས་ལས། ཡི་དམ་གྱི་ལྷའི་སྤྱན་དང་ཤངས་ལ་སོགས་པ་སྐུའི་ཆ་ཤས་རེ་རེ་ལ་དམིགས་པ་གོམས་པར་བྱས་ནས་བསྐྱེད་རིམ་གྱི་དམིགས་པ་གསལ་བའི་ཐབས་ལ་སློབ་པ་དང་། དེ་ཉིད་དམིགས་བསལ་ལྷའི་སྤྱན་རི་མོར་བྲིས་པ་ལ་སོགས་པ་མེ་ལོང་གི་ངོས་ལ་ཤར་བའི་གཟུགས་བརྙན་ལ་དམིགས་ཏེ་དེ་དང་འདྲ་བར་ལྷའི་སྤྱན་ལ་སོགས་བསྒོམས་པས་སྣང་ལ་རང་བཞིན་མེད་པའི་ལྷའི་དམིགས་པ་ཉིད་རིམ་པ་ཇེ་གསལ་ཇེ་གསལ་གྱི་སྒོ་ནས་གསལ་བར་འགྱུར་བར་གསུངས། མདོ་སྡེ་ལ་སོགས་པ་ལས་རྣམ་རྟོག་གི་གཉེན་པོར་དབུགས་དབྱུང་རྔུབ་བསྒོམ་པ་ཞེས་བྱ་བ་ནང་དབུགས་འབྱུང་འཇུག་གི་ཁུག་པ་བརྒྱའི་བར་དུ་བགྲང་བ་ལས་སེམས་འཛིན་པ་དང་། ངེས་དོན་ལ་འགའ་ཞིག་རྣམ་རྟོག་གང་ལྟར་གྱི་ངོ་བོ་ལ་སེམས་འཛིན་པ་དང་། མཁས་པས་གསུང་རབ་ཀྱི་དོན་ལ་རང་བྱན་ཚུད་པ་དག་ཡིད་ལ་གང་འབབ་པའི་མདོ་རྒྱུད་ཀྱི་ཚིག་དོན་ལ་སེམས་འཛིན་པ་སོགས་ཐ་སྙད་མི་འདྲ་བ་སྣ་ཚོགས་ཡོད་ཀྱང་།
དོན་སེམས་གནས་པའི་ཐབས་སུ་གཅིག་པ་ཁོ་ན་ཡིན་པས་དེ་དག་དང་། རྒྱས་པར་གཞན་མདོ་ཏིང་ངེ་འཛིན་རྒྱལ་པོ་ལས། གསེར་གྱི་ཁ་དོག་ལྟ་བུའི་སྐུ་ལུས་ཀྱི། ། འཇིག་རྟེན་མགོན་པོ་ཀུན་ནས་མཛེས་པ་སྟེ། ། དམིགས་པ་དེ་ལ་གང་གིས་སེམས་འཇོག་པ། ། བྱང་ཆུབ་སེམས་དཔའ་དེ་མཉམ་བཞག་ཅེས་བྱ། ། ཞེས་གསུངས་པའི་དོན་ཉམས་སུ་ལེན་ཚུལ་བསྒོམ་རིམ་ཐ་མ་ལས་བཤད་པ་ལྟར་ཤེས་པར་གྱིས་ལ་དང་པོར་དམིགས་རྟེན་ལ་བརྟེན་ནས་སེམས་ཟིན། དེ་ཉིད་བསྐྱེད་རིམ་གྱི་སེམས་འཛིན་དང་སྦྱར། དེ་ཉིད་གང་བསྐྱེད་པའི་ལྷ་དང་སྦྱར་ལ་ལྷའི་དམིགས་པ་གསལ་བའི་ཐབས་ལ་འབད་པར་བྱ་དགོས། ཞེས་ཞུས་ལན་དེ་གསལ་བར་སྟོན་པ་ལ།
ལྷའི་དམིགས་པ་གསལ་བའི་ཐབས། ། སྤྱན་སོགས་སྐུའི་ཆ་ཤས་ལ། ། གོམས་པར་བྱས་ནས་སློབ་པ་དང་། ། བྲིས་པ་ལ་སོགས་མེ་ལོང་ལ། ། ཤར་བའི་གཟུགས་བརྙན་ལ་དམིགས་ཏེ། ། དེ་དང་འདྲ་བར་བསྒོམ་པ་ཡིས། ། རིམ་གྱིས་དམིགས་པ་གསལ་བར་འགྱུར། ། རྒྱས་པར་གཞན་ལས་ཤེས་པར་གྱིས། ། ཞེས་པ་འདི་བྱུང་། ༈ །དྲི་བ་ཉེར་ལྔ་པའི་ཞུ་ཚིག་ནི།
དབེན་པར་སྐྱོ་བ་སོགས་ཏེ། དེ་ཡང་གྲོང་དང་འདུ་འཛིས་དབེན་པའི་སར་རང་གཅིག་པུ་གནས་པའི་ཚེ་སེམས་ལ་སྐྱོ་བ་སྐྱེས་པར་གྱུར་ན། སེམས་སྐྱོ་བ་དེ་བསལ་བའི་ཐབས་དང་ཚུལ་དང་ལུགས་ཇི་ལྟར་སྤྱད་པར་བགྱི་ལགས། ཞེས་དྲི་བ་ཞུ་བའི་ཚུལ་སྟོན་པ་ལ། དབེན་པར་སྐྱོ་བ་སྐྱེས་པ་ན། ། ཚུལ་ལུགས་ཇི་ལྟར་དཔྱད་པར་བགྱི། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། སྙིང་རྗེ་བདེ་བ་སོགས་ཏེ། དེ་ཡང་སེམས་ཀྱི་ངོ་བོ་ལ་བལྟས་པས་གང་དུ་ཡང་མ་གྲུབ་པའི་བདེན་མེད་སྤྲོས་བྲལ་དུ་གསུངས་པ་ལ།
སྐྱོ་བར་སྣང་བ་འདི་ངོ་བོ་སྤྲོས་བྲལ་དུ་ངོ་མ་ཤེས་པས་ལན་པ་ཡིན། དེས་ན་ཡང་དག་པ་རྫོགས་པའི་སངས་རྒྱས་སྲས་དང་བཅས་པ་ཐམས་ཅད་ཀྱིས་ཆོས་རྣམས་ཀྱི་ངོ་བའམ་གནས་ལུགས་ལ་དཔྱད་ན་བདེན་མེད་སྤྲོས་བྲལ་དུ་མགྲིན་གཅིག་ཏུ་གསུངས་པ་ལ་ངེས་ཤེས་བསྐྱེད་དེ། རང་གིས་ཀྱང་བདེན་མེད་སྤྲོས་བྲལ་དུ་གཏན་ལ་ཕབ། བདེན་མེད་དེ་མ་རྟོགས་པའི་སེམས་ཅན་ཀུན་ལ་ཡང་སྙིང་རྗེ་དྲག་པོ་བསྒོམས་པས་སེམས་སྐྱོ་བར་སྣང་བའི་སེམས་ཚོར་སྡུག་བསྔལ་དེ་སེལ་ནུས་ཏེ། བསྟན་པའི་སྒྲོན་མེ་ས་སྐྱ་པཎ་ཆེན་གྱི་ཞལ་སྔ་ནས། ཁྱོད་ལ་བདེན་པར་གང་རྟོག་པ། ། དེ་ལས་སྡུག་བསྔལ་བདེན་པ་འབྱུང་། ། སེམས་ཁྱོད་བརྫུན་པར་གང་གིས་ཤེས། ། དེ་ལ་སྡུག་བསྔལ་བརྫུན་དུ་ཟད། ། ཅེས་གསུངས་པ་ཡིན་ལ།
ཡང་ན་རྗེ་བཙུན་རིན་པོ་ཆེས། ཇི་ལྟར་བྱས་ཀྱང་མ་བདེ་ན། ། འཁོར་བའི་མཚན་ཉིད་ཡིད་ལ་གྱིས། ། ཞེས་གསུངས་པ་ལྟར་འཁོར་བའི་མཚན་ཉིད་དམ་འཁོར་བའི་གནས་ལུགས་སྡུག་བསྔལ་གྱི་རང་བཞིན་ལས་མ་འདས། དེའི་ནང་ནས་ཀྱང་ངན་སོང་གསུམ་ན་སྤྱིར་སྡུག་བསྔལ་གསུམ་ཆར་དང་། ཁྱད་པར་སྡུག་བསྔལ་གྱི་སྡུག་བསྔལ་གྱིས་ཡུན་རིང་པོའི་བར་དུ་མནར་བས་ན། བདེ་བའི་གོ་སྐབས་སྐད་ཅིག་མ་གཅིག་ཙམ་ཡང་མེད་པར་གསུངས་ལ། དེ་དག་ལས་སྤངས་ན་རང་རེ་མི་རྣམས་ལ་གནས་སྐབས་ཟག་བཅས་ཀྱི་བདེ་བ་ཞེས་བྱ་བའི་སྡུག་བསྔལ་ངལ་གསོ་ལྟ་བུའི་བདེ་བ་དང་ལྡན་པ་དང་། ཁྱད་པར་རང་ཉིད་ཐོབ་པར་དཀའ་བའི་ལུས་རྟེན་འདི་ལ་ནད་དང་ཟུག་རྔུ་ལ་སོགས་པའི་ཉེར་འཚེ་མེད་ཅིང་ཁམས་བདེ་ལ། སེམས་འདི་ལ་དགྲ་འདྲེ་ལ་སོགས་པའི་བརྩད་པ་ཡང་མེད།
སྡོད་པའི་གནས་དང་ཆོས་མཐུན་གྱི་འབྱོར་པའི་ཆ་རྐྱེན་ཡང་ཅུང་ཟད་འཛོམས། རང་ཉིད་ཀྱིས་བྱུང་ན་ལུས་རྟེན་འདི་ལ་སངས་རྒྱས་ཐོབ་ངེས་ཀྱི་མན་ངག་ཟབ་མོ་ཉམས་སུ་བླང་ཆོག་པ་འདི་ལས་དགའ་བ་ཅི་ཡོད་སྙམ་དུ་བདེ་བ་བསྒོམ་པས་སྐྱོ་བ་སེལ་ནུས་ཏེ། སྐྱེས་བུ་དམ་པའི་གསུངས་ལས། ལུས་འདི་ལ་ན་ཚ་མེད་ཁམས་སུ་ཡང་བདེ། ། སེམས་འདི་ལ་གཞན་དག་གི་རྩོད་པ་ཡང་མེད། ། གནས་འདི་དང་ཆ་རྐྱེན་ཡང་ཅུང་ཟད་འཛོམས། ། དུས་ད་ལྟ་ཆོས་ལ་འབད་པར་རིགས། ། ཞེས་གསུངས་པ་ལྟར་ཡིན་ཅིང་། གཞན་ཡང་ཁ་ན་མ་ཐོ་བའི་ཟས་གསད་ཤ་དང་། སྒོག་ཙོང་དང་།
བཏུང་བ་མྱོས་འགྱུར་སོགས་སྤངས་ཏེ། ཁ་ན་མ་ཐོ་བ་མེད་པའི་བཟའ་བཅའ་བཏུང་བའི་ཚོགས་ལྷའི་བདུད་རྩི་ལྟ་བུའི་རོ་མཆོག་དང་ལྡན་པ་ལྕེའི་དབང་པོས་མྱོང་བ་སོགས་འདོད་པའི་ཡོན་ཏན་ལྔ་ལ་ཆགས་མེད་ཞེན་མེད་དུ་ལོངས་སྤྱད་པས་ཀྱང་ཡུལ་སྣ་ཚོགས་ཀྱི་བདུད་རྩི་མྱང་བ་ཞེས་བྱ་བ། ཚོར་བ་སྡུག་བསྔལ་དང་ཡིད་མི་བདེ་བ་སེལ་བའི་ཐབས་སུ་གསུངས་ཤིང་། གཞན་ཡང་མདོ་རྒྱུད་ཀྱི་མཁྱེན་པ་ཕྱོགས་མེད་དུ་རྒྱས་ཤིང་། ལྷག་བསམ་རྣམ་དག་དང་ལྡན་པའི་དགེ་བའི་བཤེས་གཉེན་དག་དང་། དམ་པའི་ཆོས་ཀྱི་འབེལ་གཏམ་ལྷུག་པར་བྱས་པས་ཀྱང་ཡིད་མི་བདེ་བའི་སྐྱོ་བ་སེལ་ནུས་ལ། དེར་མ་ཟད་རྗེ་བཙུན་རིན་པོ་ཆེས། སྡིག་པ་ལས་ལོག་པའི་ཆོས་པ་ཀུན། ། མདོ་རྒྱུད་ལ་ལྟ་རྟོག་བག་རེ་མཛོད། ། ཅེས་སྡིག་པ་མི་དགེ་བ་ལས་ལྡོག་སྟེ་དགེ་བ་བྱ་འདོད་པའི་ཆོས་པ་ཀུན།
ཡང་དག་པ་རྫོགས་པའི་སངས་རྒྱས་ཀྱིས་སྡུག་བསྔལ་མཐའ་དག་སེལ་བའི་ཐབས་སུ་ལེགས་པར་གསུངས་པའི་མདོ་རྒྱུད་ཟབ་མོ་རྣམས་དང་། དེ་དག་གི་དགོངས་འགྲེལ་རྒྱ་བོད་ཀྱི་མཁས་པ་རྣམས་ཀྱིས་ལེགས་པར་མཛད་པའི་བསྟན་བཅོས་ཚད་ལྡན་སོགས་ལ་བལྟས་ཤིང་རྟོག་དཔྱོད་བག་རེ་བྱས་པས་ཡིད་མི་བདེ་བ་ལ་སོགས་པའི་སྐྱོ་བ་དང་སྡུག་བསྔལ་ཐམས་ཅད་སེལ་ནུས་པར་གསུངས་པས་ན། དེ་ལྟར་སེལ་བའི་ཐབས་ལ་འབད་པར་བྱ་སྟེ། སྡུག་བསྔལ་དག་ནི་ཐམས་ཅད་ནི། ། སྒྲིབ་ཀུན་སེལ་བྱེད་དམ་པའི་ཆོས། ། ཞེས་པ་དང་། སྤྱོད་འཇུག་ལས། མདོ་སྡེ་རྣམས་ལས་བསླབ་པ་སྣང་། དེ་བས་མདོ་སྡེ་བཀླག་པར་བྱ། ། ཞེས་གསུངས་པས་སོ། །
གཞན་ཡང་སེམས་སྐྱོ་བ་སྐྱེས་པའི་ཚེ། ། དེ་སེལ་བའི་ཐབས་ཇི་ལྟར་འོས་པ་རང་ཉིད་ཀྱི་རྣམ་པར་དཔྱོད་པའི་བློ་གྲོས་ཀྱིས་རྣམ་པར་དཔྱད་ནས་ཀྱང་ཤེས་པར་བྱ་སྟེ། དེའི་ཚུལ་ཡང་། ཡང་དག་པར་རྫོགས་པའི་སངས་རྒྱས་ཀྱིས་མདོ་སྡེ་ལང་ཀར་གཤེགས་པ་ལས། ཀྱེ་རྒྱལ་བའི་སྲས་དག ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་ཁམས་གསུམ་སྣོད་བཅུད་ཐམས་ཅད་རང་རང་གི་སེམས་སྣང་ཙམ་དུ་གསུངས་པ་དང་། རྡོ་རྗེ་གུར་གྱི་རྒྱུད་ལས། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། །
རྣམ་པར་ཤེས་པའི་གནས་དོན་ནམ། ། ཕྱི་རོལ་གྱུར་པ་ཅུང་ཟད་མེད། ། ཅེས་སེམས་སྣང་ལས་ལོགས་སུ་གྱུར་པའི་སངས་རྒྱས་དང་སེམས་ཅན། རྣམ་པར་ཤེས་པའི་ཡུལ་གྱི་ཕྱི་དོན་དང་བཅས་ཅུང་ཟད་ཙམ་ཡང་མེད་པར་གསུངས་པ་དང་། སློབ་དཔོན་ས་ར་ཧས། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལ་སྲིད་དང་མྱ་ངན་འདས་འགྲོ་བ། ། འདོད་པའི་འབྲས་བུ་སྟེར་བར་བྱེད། ། ཅེས་རང་འཁོར་འདས་གང་འདོད་ཀྱི་འབྲས་བུ་སྟེར་བའི་ས་བོན་སེམས་ཉིད་ཁོ་ནར་གསུངས་པ་དང་། སློབ་དཔོན་བིརྺ་པ་པས།
ཆོས་ཀུན་སེམས་ཉིད་སྣང་བ། ཞེས་ཆོས་ཐམས་ཅད་སེམས་ཀྱི་སྣང་བ་ཁོ་ནར་གསུངས་པ་དང་། མགོན་པོ་བྱམས་པས། སེམས་ལས་གཞན་མེད་པར་ནི་བློས་རིག་ནས། ། དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་སེམས་ལས་གཞན་དུ་གྱུར་པའི་ཆོས་མེད་པར་མ་ཟད། བཙལ་ན་སེམས་ཉིད་ཀྱང་མེད་པར་གསུངས་པ་དང་། མགོན་པོ་ཀླུ་སྒྲུབ་ཀྱིས། ཕན་པའི་གདམས་ངག་དོན་པོ་འདི་ལགས་ཏེ། ། ཁྱོད་ཀྱིས་སེམས་དུལ་མཛོད་ཅིག་བཅོམ་ལྡན་གྱིས། །
སེམས་ནི་ཆོས་ཀྱི་རྩ་བར་ལགས་པར་གསུངས། ། ཞེས་ཆོས་ཐམས་ཅད་ཀྱི་རྩ་བ་སེམས་ཡིན་པས་དེ་དུལ་དགོས་པར་གདམས་པ་དང་། སློབ་དཔོན་ཐོགས་མེད་ཀྱིས། དམྱལ་བ་ཡི་དྭགས་དུད་འགྲོ་དང་། ། མི་རྣམས་ཇི་ལྟར་རིགས་རིགས་སུ། ། དངོས་གཅིག་ཡིད་ནི་ཐ་དད་ཕྱིར། ། དོན་མ་གྲུབ་པར་འདོད་པ་ཡིན། ། ཞེས་དངོས་པོ་གཅིག་ཉིད་ལ་འགྲོ་བ་རིགས་དྲུག་གི་སེམས་སྣང་ཚུལ་ཐ་དད་ཙམ་མ་གཏོགས། སེམས་སྣང་ལས་གཞན་པའི་ཕྱི་དོན་སོགས་གང་ཡང་མེད་པར་གསུངས་པ་དང་། དཔལ་ལྡན་ཟླ་བ་གྲགས་པས།
ཆུ་འབབ་ཀླུང་ལ་ཡི་དྭགས་རྣག་བློ་ཡང་། ། མདོར་ན་ཇི་ལྟར་ཤེས་བྱ་མེད་དེ་བཞིན། ། བློ་ཡང་མེད་ཅེས་དོན་འདི་ཤེས་པར་གྱིས། ། ཞེས་སྔར་གྱི་དེ་ཉིད་མཚན་གཞིར་བགར་ཏེ། ཡུལ་ཡུལ་ཅན་ཐམས་ཅད་བདེན་མེད་དུ་གདམས་པ་དང་། གཞན་ཡང་རྗེ་ས་སྐྱ་པ་ཆེན་པོས།

སེམས་ཉིད་ལྷན་ཅིག་སྐྱེས་པའི་ཡེ་ཤེས་ནི་རྡོ་རྗེ་ཡིན་ལ། སྔགས་པ་ཅི་དད་ཅི་བྱེད་པ་ཐམས་ཅད་སྣང་བ་དེ་དག་གི་ངོ་བོར་སྣང་ལ། རང་གི་ངོ་བོའི་གོ་ཡུལ་དུ་སེམས་ཉིད་ལྷན་ཅིག་སྐྱེས་པའི་ཡེ་ཤེས་གཅིག་གི་རྣམ་པར་འཕྲུལ་པ་ཡིན་པར་ཤེས་ནས་ཉམས་སུ་ལེན་པས་ན་རྡོ་རྗེ་ཐེག་པའོ། ། ཞེས་སྤྱིར་སྣང་ཐམས་ཅད་སེམས་ཉིད་ལྷན་ཅིག་སྐྱེས་པའི་ཡེ་ཤེས་ཀྱི་ངོ་བོར་གསུངས་པ་དང་། རྗེ་བཙུན་རིན་པོ་ཆེས། ཆོས་ཀུན་སེམས་ཀྱི་སྤྱོད་ཡུལ་ཡིན། ། ཕྱ་དང་དབང་ཕྱུག་ལ་སོགས་པ། ། འབྱུང་བཞིའི་བྱེད་མཁན་མ་འཚོལ་བར། ། སེམས་ཉིད་ཀྱི་ངང་ལ་གང་དགར་ཞོག ། ཅེས་པ་དང་། སངས་རྒྱས་གཏན་ལ་འབེབས་ཙམ་ན། །
སེམས་ལས་མ་གཏོགས་ཆོས་རྣམས་མེད། ། སེམས་ཉིད་རྟོགས་ན་སངས་རྒྱས་ཡིན། ། སངས་རྒྱས་གཞན་ནས་བཙལ་དུ་མེད། ། ཅེས་ཆོས་ཐམས་ཅད་སེམས་ཀྱི་སྣང་ཚུལ་ཙམ་མ་གཏོགས་དེ་ལས་གཞན་རང་གཞན་གྱི་གྲུབ་མཐའ་ངན་པས་རྟག་པ་བདེན་གྲུབ་སོགས་གང་ཡང་ཡོད་པ་མ་ཡིན་ཞིང་སངས་རྒྱས་ཞེས་བྱ་བ་ཡང་རང་གི་སེམས་ཉིད་བདེན་མེད་སྤྲོས་བྲལ་དུ་རྟོགས་པ་མཐར་ཐུག་པ་ལས་གཞན་དུ་མེད་པར་གསུངས་པ་དང་། དེ་བཞིན་དུ་ཆོས་རྗེ་ས་སྐྱ་པཎ་ཆེན་སོགས་རྗེ་བཙུན་ས་སྐྱ་པའི་གདུང་རིགས་དྲི་མེད་དུ་བྱོན་པའི་སྐྱེས་ཆེན་དམ་པ་རྣམས་དང་། དེ་དག་གི་ཆོས་སྲིད་ལེགས་པར་འཛིན་པའི་མཁས་གྲུབ་དམ་པ་རྗེ་ངོར་པ་ཡབ་སྲས་ལ་སོགས་པ་རྣམས་ཀྱིས་ལྟ་བ་གཏན་འབེབས་དང་སྦྱར་ཏེ་མགྲིན་གཅིག་དབྱངས་གཅིག་ཉིད་དུ་གསུང་དོན་ཧྲིལ་གྱིས་དྲིལ་ན་འཁོར་འདས་བྱ་བྱེད་ཐམས་ཅད་རང་སེམས་གསལ་སྟོང་ཟུག་འཇུག་གི་རོལ་པ་ལས་མ་འདས་པས་ན། ཡིད་སྐྱོ་བར་སྣང་བའམ་ཡིད་སྡུག་བསྔལ་བར་སྣང་བ་ཡང་། ཡིད་བདེ་བའམ་ཡོན་ཏན་གྱི་རང་བཞིན་དུ་ཤེས་པར་བྱས་ནས་སྐྱོ་བ་བསལ་བར་བྱ་སྟེ། སྡུག་བསྔལ་མེད་པར་ངེས་འབྱུང་མེད། ། ཅེས་འཁོར་བ་མཐའ་དག་སྡུག་བསྔལ་གྱི་རང་བཞིན་དུ་རྟོགས་པ་མེད་པར་ངེས་འབྱུང་ལྷག་མེད་མྱང་འདས་ཐོབ་པ་མེད་པར་གསུངས་པས་སྡུག་བསྔལ་བར་མཐོང་བ་ཡོན་ཏན་གྱི་རང་བཞིན་ཡིན་ལ།
དེར་མ་ཟད་ཡིད་སྐྱོ་བ་ལྟ་བུ་སྡུག་བསྔལ་མྱོང་བ་ལས་བྱུང་བའི་ཡོན་ཏན་གྱི་ཁྱད་པར་ནི། སྡུག་བསྔལ་གྱིས་ཡིད་འབྱུང་སྐྱེ་ཞིང་སྐྱོ་བ་ལ་བརྟེན་ནས་ང་རྒྱལ་གྱིས་ཁེངས་པའི་དྲེགས་པ་རྣམས་སེལ་བར་བྱེད་པའི་ཡོན་ཏན་དང་། རང་གི་ཡིད་སྐྱོ་བ་ལྟ་བུ་སྡུག་བསྔལ་ཅུང་ཟད་མྱོང་བ་ལ་དཔག་ནས། འཁོར་བ་སྡུག་བསྔལ་འབའ་ཞིག་ལ་ལོངས་སྤྱོད་པ་རྣམས་ལ་སྙིང་རྗེ་ཚད་མེད་པ་སྐྱེ་བའི་ཡོན་ཏན་དང་། ཡིད་སྐྱོ་བར་སྣང་བ་འདི་ནི་རང་གི་ལས་ངན་སྡིག་པ་བསགས་པའི་འབྲས་བུའོ་སྙམ་དུ་ཤེས་པར་བྱས་ནས། དེ་ཕྱིན་ཆད་རྒྱུ་སྡིག་པ་ལ་འཛེམ་ཞིང་དགེ་བ་ལ་དགའ་བའི་ཡོན་ཏན་དང་། དེར་མ་ཟད་སྡུག་བསྔལ་ཞི་བར་བྱེད་པའི་ལམ་སྟོན་པ་པོ་རྫོགས་པའི་སངས་རྒྱས་ལ་ཡིད་ཆེས་ཤིང་དད་པའི་ཡོན་ཏན་ཡང་སྐྱེ་བར་འགྱུར་བས་ན། ཡིད་སྐྱོ་བར་སྣང་བ་ཡོན་ཏན་གྱི་ངང་ཚུལ་ཅན་ཏེ། དེ་སྐད་དུ་ཡང་། རྒྱལ་སྲས་ཞི་བ་ལྷས་སྤྱོད་འཇུག་ཏུ།
གཞན་ཡང་སྡུག་བསྔལ་ཡོན་ཏན་ནི། ། སྐྱོ་བས་དྲེགས་པ་སེལ་བར་བྱེད། ། འཁོར་བ་པ་ལ་སྙིང་རྗེ་སྐྱེས། ། སྡིག་ལ་འཛེམ་ཞིང་དགེ་ལ་དགའ། ། ཞེས་གསུངས་པས་སོ། ། ཞེས་སྔར་གྱི་ཞུས་ལན་དེ་གསལ་བར་སྟོན་པ་ལ། སྙིང་རྗེ་བདེ་བ་བསྒོམ་པ་དང་། ། ཁ་ན་མ་ཐོ་མེད་པ་ཡི། ། འདོད་པའི་ཡོན་ཏན་སྤྱོད་པ་དང་། ། ཆོས་ཀྱི་གཏམ་དང་མདོ་སོགས་ལ། །
བལྟས་པས་སྐྱོ་བ་བསལ་བར་བྱ། ། ཇི་ལྟར་འོས་པ་རང་གིས་སྤྱད། ། ཅེས་པ་འདི་བྱུང་། དྲི་བ་ཉེར་དྲུག་པའི་ཞུ་ཚིག་ནི། ནད་དང་ཟུག་རྔུས་སོགས་ཏེ། དེ་ཡང་རང་ལུས་འབྱུང་བཞི་འདུས་པའི་ཕུང་པོ་འདི་ལ། རླུང་མཁྲིས་བད་ཀན་འདུས་པ་ལ་སོགས་པའི་ནད་དང་། དེ་ལ་བརྟེན་པའི་ཟུག་རྔུས་ཉེན་ཏེ་ལུས་སེམས་མི་བདེ་བ་ལུས་ཚོར་སྡུག་བསྔལ་དང་། སེམས་ཚོར་ཡིད་མི་བདེ་བའི་སྟོབས་ཀྱིས་མི་བདེ་བ་བྱུང་སྲིད་ན། དེའི་གཉེན་པོར་འགྲོ་བའི་ཉམས་ལེན་ཁྱད་པར་ཅན་ཇི་ལྟར་ཡིན་ལགས་ཞེས་དྲི་བ་ཞུས་ཚུལ་སྟོན་པ་ལ།
ནད་དང་ཟུག་རྔུས་ཉེན་པ་ན། ། གཉེན་པོ་ཉམས་ལེན་ཇི་ལྟར་ཡིན། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། ནད་དང་ཟུག་རྔུ་གློ་བུར་གྱི། ། ཞེས་སོགས་ཏེ། དེ་ཡང་སྤྱིར་འདི་ལྟ་བུའི་གཉེན་པོ་ལ། ཕྱོགས་རེ་མགོ་གནོན་གྱི་གཉེན་པོ་དང་། མཐའ་དག་དཔྱིས་འབྱིན་གྱི་གཉེན་པོ་གཉིས་སུ་ཡོད་པ་ལས། འདིར་རང་རེ་ཐེག་པ་ཆེན་པོའི་ཉམས་ལེན་ཚུལ་བཞིན་དུ་སྐྱོང་བ་རྣམས་ལ།
སྐྱབས་དཀོན་མཆོག་གསུམ་གྱི་ཐུགས་རྗེའི་བྱིན་རླབས་ཀྱིས་མཁྲིས་པ་ལ་སོགས་པའི་ནད་དང་། དེ་ལ་བརྟེན་པའི་ཟུག་རྔུ་སྟེ་ཟུག་གཟེར་ལྟ་བུ་མི་འབྱུང་མོད། འོན་ཀྱང་མདོ་སྡེ་ལས་བརྒྱ་པ་ལས། ལས་རྣམས་བསྐལ་པ་བརྒྱར་ཡང་ནི། ། ཆུད་མི་ཟ་བར་གནས་དང་དུས། ། ཚོགས་ཤིང་དུས་ལ་བབས་པ་ན། ། འབྲས་བུ་ཉིད་དུ་སྨིན་པར་འགྱུར། ། ཞེས་གསུངས་པ་ལྟར་དང་། སྤྱོད་འཇུག་ལས། ཉེས་པ་ཇི་སྙེད་ཐམས་ཅད་དང་། །
སྡིག་པ་རྣམ་པ་སྣ་ཚོགས་པ། ། དེ་ཀུན་རྐྱེན་ཀྱི་སྟོབས་ལས་བྱུང་། ། རང་དབང་ཡོད་པ་མ་ཡིན་ནོ། ། ཞེས་གསུངས་པ་ལྟར། རྐྱེན་གློ་བུར་བའི་སྟོབས་ཀྱིས་འབྱུང་སྲིད་ན། རྒྱལ་སྲས་ཞི་བ་ལྷས། མཁས་པས་སྡུག་བསྔལ་བྱུང་ཡང་ནི། ། སེམས་ཀྱིས་རབ་དང་རྙོག་མི་བྱ། ། ཞེས་གནོད་པ་བཟོད་པ་ལ་མཁས་པས་ནད་ལ་སོགས་པའི་སྡུག་བསྔལ་དྲག་པོ་བྱུང་ཡང་། སེམས་ཀྱི་རབ་ཏུ་དགའ་བའི་སྟོབས་ཀྱིས་ཡིད་མི་བདེ་བས་རྙོག་པར་མི་བྱ་བར་གསུངས་པ་ལྟར་སྔོན་གྱིས་ལས་ངན་བསགས་པ་ཟད་པ་དང་།
འཕྲལ་རྐྱེན་གློ་བུར་བ་ཙམ་ཡིན་པས་འདི་ཙམ་ལ་བཟོད་པ་ལྷུར་བླངས་ནས། ཉོན་མོངས་པ་ནད་ཀྱི་རྣམ་པར་སྣང་བ་འདི་རྣམས་ཀྱི་གཉེན་པོ་དངོས་གཞི་བླ་ན་མེད་པ་ནི་མཐའ་དག་དཔྱིས་འབྱིན་པའི་གཉེན་པོ་ཞེས་བྱ་བ། རྒྱུ་བདག་འཛིན་ཐམས་ཅད་རྩ་བ་ནས་དྲུང་འབྱིན་པར་བྱེད་པའི་ཐབས་ཆོས་ཐམས་ཅད་བདེན་པས་སྟོང་བའི་བློ། སྟོང་ཉིད་བསྒོམ་པའི་ཏིང་ངེ་འཛིན་ལ་མཉམ་པར་འཇོག་པ་མཆོག་ཡིན་ཏེ། བདག་ཉིད་ཆེན་པོ་ས་སྐྱ་པཎྜི་ཏས། བདག་མེད་བདག་དང་འགལ་བས་ན། ། བདག་མེད་མཐོང་བས་དེ་སུན་འབྱིན། ། ཞེས་གསུངས་ལ། དེ་བཞིན་དུ་ལྷག་བསམ་བསྟན་པའི་མདོ་ལ་སོགས་པ་མདོ་རྒྱུད་བསྟན་བཅོས་རྣམས་ལས། སྟོང་ཉིད་ལྟ་བས་གྲོལ་འགྱུར་གྱི། །
སྒོམ་པ་ལྷག་མ་དེ་དོན་ཡིན། ། ཞེས་བྱ་བ་ལ་སོགས་པ་རྒྱས་པར་གསུངས་སོ། ། ཞེས་ཞུས་ལན་དེ་གསལ་བར་སྟོན་པ་ལ། ནད་དང་ཟུག་རྔུ་གློ་བུར་གྱི། ། ཉོན་མོངས་རྣམས་ཀྱི་གཉེན་པོར་ནི། ། སྟོང་ཉིད་ཏིང་འཛིན་མཆོག་ཡིན་ཞེས། ། ལྷག་བསམ་བསྟན་པའི་མདོ་ལས་གསུངས། ། ཞེས་པ་འདི་བྱུང་། ༈ །དྲི་བ་ཉེར་བདུན་པའི་ཞུ་ཚིག་ནི། འཆི་བའི་འཇིགས་པས་གཏུགས་པ་ན། །
ཞེས་སོགས་ཏེ། དེ་ཡང་སྡུག་བསྔལ་རྒྱ་མཚོར་དྲིན་ཅན་ཕ་མ་རྣམས། ། ལས་ཀྱི་ཆུ་བོ་ཆེན་པོས་ཁྱེར་མཐོང་ནས། ། ཞེས་གསུངས་པ་ལྟར། ལས་ཀྱི་ཆུ་བོ་ཆེན་པོ་སྐྱེ་རྒ་ན་འཆི་བཞིའི་ནང་ནས། འཆི་བའི་ཆུ་བོ་ཆེན་པོས་ཁྱེར་ཏེ་འཇིགས་པའི་དུས་ལ་བབས་ཏེ་གཏུགས་པའི་ཚེ་ན། འཇིགས་པ་དེའི་གཉེན་པོ་དམ་པའི་ཆོས་ཀྱི་སྙིང་པོ་ཉམས་ལེན་ཇི་ལྟ་བུ་ཞིག་ཉམས་སུ་བླངས་ན་བདེ་བར་འགྱུར་བ་ཡིན་ཞིང་ཐབས་དང་ཚུལ་ལུགས་ཇི་ལྟ་བུ་ཞིག་གམ་གང་གིས་བྱས་ན་བདེ་བར་འགྱུར་བ་ཡིན་ལགས། ཞེས་པའི་དྲི་བ་ཞུས་ཚུལ་སྟོན་པ་ལ། འཆི་བའི་འཇིགས་པས་གཏུགས་པ་ན། ། ཉམས་ལེན་ཚུལ་ལུགས་གང་གིས་བདེ། །
ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། རང་ལུས་ལྷ་ཡི་གྲོང་ཁྱེར་སོགས་ཏེ། དེ་ཡང་གནས་སྐབས་དེ་དག་གི་ཚེ་སྐྱབས་གནས་དཀོན་མཆོག་གསུམ་མངོན་སུམ་བཞིན་དུ་མདུན་གྱི་ནམ་མཁར་བཞུགས་པར་བསམ་ལ། དུག་གསུམ་ལ་སོགས་པ་གཟུང་འཛིན་གྱི་རྟོག་པ་ཐམས་ཅད་སྤངས་ཏེ་འདའ་ཀ་མའི་གདམས་ངག་འཕོ་བའི་རྣལ་འབྱོར་ཉམས་སུ་ལེན་པ་ལ་སྒྲིམ་དགོས་ཏེ། དེ་ལ་འཕོ་བའི་ཚུལ་ལ། ཉལ་འཕོ་དང་། ཐ་མལ་གྱི་ངང་ནས་འཕོ་བ་དང་། བསྐྱེད་རྫོགས་ཀྱི་ངང་ནས་འཕོ་བ་དང་། དེ་ལ་ཡང་ནང་གསེས་ཀྱི་དབྱེ་བ་བུམ་དབང་ལ་སོགས་པ་དབང་བཞིའི་འཕོ་བ་དང་བཞི།
དེར་མ་ཟད་མན་ངག་ཟབ་མོ་རྣམས་ནས་འཕོ་བའི་རྣམ་གྲངས་བསམ་གྱིས་མི་ཁྱབ་པ་གསུངས། ད་ལན་འདིར་བསྐྱེད་རིམ་ཀྱི་ངང་ནས་འཕོ་བའི་ཚུལ་དང་སྦྱར་ན། འདི་ལ་ཡང་གོམས་པ་སྔོན་དུ་འགྲོ་བ་གནད་དུ་ཆེ་བས། རྒྱུན་དུ་གོམས་པར་བྱེད་པའི་ཉམས་ལེན་དང་། ཉིང་མཚམས་སྦྱོར་བའི་དུས་ཀྱི་ཉམས་ལེན་གཉིས་ལས། དང་པོ་ནི། རང་ཉིད་ལུས་ཀྱི་དཀྱིལ་འཁོར་དང་བཅས་པའི་ལྷའི་སྙིང་ཁ་ཆོས་ཀྱི་འཁོར་ལོའི་ལྷའི་ཕོ་བྲང་ངམ་གྲོང་ཁྱེར་ནས་སེམས་ཉིད་ཧཱུྃ་དུ་གསལ་བ་དེ། རང་ཉིད་ཀྱི་རྩ་བའི་བླ་མ་དམ་པ་རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་བདག་པོའི་ཟབ་མོ་སྐུ་ལུས་ཀྱི་བདེ་ཆེན་འཁོར་ལོའི་གཞལ་མེད་ཁང་མཛེས་ཤིང་ཡིད་དུ་འོང་པ་དེའི་དབུས་སམ་སྙིང་པོར་ཆུ་སྐྱེས་ཏེ་པདྨའི་གདན་སྟེང་དུ་གསལ་བར་བཞུགས་པའི་མི་བསྐྱོད་རྡོ་རྗེའི་ཐུགས་ཀར་རང་སེམས་བར་སྣང་དུ་གློག་འཁྱུག་པའི་ཚུལ་གྱིས་རབ་ཏུ་འཇུག་ཅིང་། དེ་ཉིད་སྐར་མདའི་ཚུལ་གྱིས་བླ་མའི་ཐུགས་ཀར་ཐིམས་པས། བླ་མའི་ཐུགས་ཆོས་ཀྱི་དབྱིངས་དང་ཡེ་ཤེས་རོ་གཅིག་ཏུ་འདྲེས་པ་ཇི་བཞིན་དུ་རང་གི་སེམས་ཀྱང་དབྱིངས་རིག་དབྱེར་མེད་དུ་གྱུར་པ།
བླ་མའི་ཐུགས་དང་རང་སེམས་གཉིས་མེད་སྤྲོས་བྲལ་རྣམ་པར་མི་རྟོག་པའི་ངང་ལ་ཅི་ནུས་སུ་མཉམ་པར་འཇོག་ཅིང་། སླར་ཧཱུྃ་དེ་ཉིད་རང་གི་སྙིང་ཁར་ཐིམས་པ་འདི་ཉིད་དུས་དང་རྣམ་པ་ཀུན་ཏུ་བསྒོམ་པར་བྱ་བ་ཡིན་ལ། གཉིས་པ་ལ་ནི། དེ་ལྟར་གོམས་པར་བྱས་པ་དེ་ཉིད་ཕུང་པོ་ཉིང་མཚམས་སྦྱོར་བའི་ཚེ། རང་སེམས་ཧཱུྃ་དུ་གསལ་བ་བླ་མའི་ཐུགས་དང་དབྱེར་མེད་རོ་གཅིག་ཏུ་བསྲེས་ཏེ་བཞག་གོ ། འདི་ལྟ་བུའི་ཉམས་ལེན་ཁྱད་པར་ཅན་ཤེས་ནས་ཉམས་སུ་ལེན་པའི་གང་ཟག་ལ་འཆི་བའི་འཇིགས་པ་དང་། གཤིན་རྗེའི་ཕོ་ཉ་ལ་སོགས་པའི་འཇིགས་པ་ཐམས་ཅད་གྱི་ན་སྟེ་བརྫུན་པ་ཁོ་ན་ཡིན་པས། ཉམས་ལེན་ཟབ་མོ་འདི་ལྟ་བུ་ལ་འབད་པར་རིགས་སོ། ། ཞེས་པའི་ཞུས་ལན་དེ་གསལ་བར་སྟོན་པ་ལ། རང་ལུས་ལྷ་ཡི་གྲོང་ཁྱེར་ནས། །
བླ་མ་རིགས་ཀྱི་བདག་པོ་ཡི། ། སྐུ་ཡི་གཞལ་མེད་ཡིད་འོང་བར། ། སྙིང་ཀ་ཆུ་སྐྱེས་གདན་སྟེང་དུ། ། གློག་གི་ཚུལ་དུ་རབ་འཇུག་ཅིང་། ། དབྱིངས་ལས་ཡེ་ཤེས་ཇི་བཞིན་དུ། ། སྐར་མདའི་ཚུལ་གྱིས་འདྲེས་གྱུར་ནས། ། མི་རྟོག་པ་ལ་མཉམ་གཞག་པ། ། དུས་རྣམས་ཀུན་ཏུ་བསྒོམ་པར་བྱ། ། གོམས་ནས་ཉིང་མཚམས་སྦྱོར་ཚེ་ཙམ། ། འདི་ཤེས་པ་ལ་འཆི་བ་དང་། །
གཤིན་རྗེའི་འཇིགས་པ་གྱི་ན་ཡིན། ། ཞེས་པ་འདི་བྱུང་། ༈ །དྲི་བ་ཉེར་བརྒྱད་པའི་ཞུ་ཚིག་ནི། ཐེག་པ་དམན་ལ་ཞུགས་པ་ཡི། ། སངས་རྒྱས་ཞེས་སོགས་ཏེ། དེ་ཡང་ཐེག་པ་དམན་པ་ཉན་ཐོས་ཀྱི་ལམ་དང་རང་རྒྱལ་གྱི་ལམ་དུ་ཞུགས་པའི་གང་ཟག་ཡིན་པ་དེ། གཏན་ནས་སངས་རྒྱས་ཐོབ་པའི་གེགས་སུ་འགྱུར་རམ་མི་འགྱུར་ཇི་ལྟར་ལགས། ཞེས་དྲི་བ་ཞུས་པའི་ཚུལ་སྟོན་པ་ལ། ཐེག་པ་དམན་ལ་ཞུགས་པ་ཡིས། ། སངས་རྒྱས་གེགས་སུ་གཏན་འགྱུར་རམ། །
ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། ཐེག་པ་ཆེ་ལས་བློ་ལོག་ནས། ། ཞེས་སོགས་ཏེ། དེ་ཡང་ཉན་ཐོས་སྡེ་གཉིས་ཀྱི་ལུགས་ལྟར་ན། མདོ་ལས། དམྱལ་བར་འགྲོ་བ་སངས་རྒྱས་ཀྱིས། ། གཏན་གྱི་གེགས་བྱེད་མ་ཡིན་ཏེ། ། ཉན་ཐོས་དང་ནི་རང་སངས་རྒྱས། ། བྱང་ཆུབ་བསྒྲུབ་པའི་གཏན་གྱི་གེགས། །
ཞེས་གསུངས་པ་ལྟར། མཐར་ཐུག་ཐེག་པ་གསུམ་དུ་གྲུབ་པར་བཞེད་པས་ཐེག་པ་དམན་པའི་དགྲ་བཅོམ་པ་གཉིས་རང་རང་གི་བྱང་ཆུབ་ཀྱིས་གྲོལ་བ་མཐར་ཐུག་ཐོབ་པར་འདོད་པ་ཡོད་ཀྱང་། འདིར་ཐེག་པ་ཆེན་པོ་དབུ་མའི་ལུགས་ལྟར་ན། སྐྱེ་བོ་ཐམས་ཅད་བླ་ན་མེད་པ་ཡང་དག་པ་རྫོགས་པའི་བྱང་ཆུབ་ཏུ་མཐར་ཐུག་པ་ཅན་ཡིན་ཏེ། ཞེས་གསུངས་པ་ལྟར་སངས་གཏན་ནས་མི་རྒྱ་བའི་སེམས་ཅན་ནི་གཅིག་ཀྱང་མེད་པར་བཞེད་ལ། དེ་ལ་བརྟེན་པའི་ཐེག་པ་ཆེན་པོའི་ལམ་དུ་ཞུགས་པའི་གང་ཟག་ལ་ཡང་གཉིས་སུ་ཡོད་པ་ལས། དང་པོ་ཉིད་ནས་ཐེག་པ་ཆེན་པོའི་ལམ་དུ་ཞུགས་པའི་ཐེག་ཆེན་ཚོགས་ལམ་པ་གཅིག སེམས་ཅན་ཐམས་ཅད་ཀྱི་དོན་དུ་རྫོགས་པའི་བྱང་ཆུབ་ཐོབ་འདོད་ཀྱི་ཐེག་པ་ཆེན་པོ་ལས་བློ་ལོག་ནས། རང་ཉིད་གཅིག་དུ་ཞི་བདེ་དོན་གཉེར་གྱི་བློས་ཐེག་པ་དམན་པ་ཉན་ཐོས་དང་རང་རྒྱལ་གྱི་ཐེག་པ་གང་རུང་ཁོ་ནར་ཞུགས་པར་གྱུར་ན་ཇི་སྲིད་ཐེག་པ་དམན་པའི་བློ་དེ་ལས་མ་ལོག་ན། གནས་སྐབས་དེ་སྲིད་དུ་བློ་དེའི་སྟོབས་ཀྱིས་སངས་རྒྱས་ཐོབ་པའི་གེགས་སུ་འགྱུར་ལ།
གནས་སྐབས་དེ་ཙམ་མ་གཏོགས་གཏན་ནས་སམ་མཐར་ཐུག་སངས་རྒྱ་བའི་གེགས་སུ་འགྱུར་བ་མ་ཡིན་ཏེ། མཐར་ཐུག་ཐེག་པ་དམན་པའི་ཉན་རང་འཕགས་པ་གཉིས་ཀ་ཡང་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པ་ཉིད་དུ་འགྱུར་རོ་ཞེས་དམ་པའི་ཆོས་པདྨ་དཀར་པོའི་མདོ་སྡེ་ལ་སོགས་པ་ངེས་པའི་དོན་གྱི་བརྗོད་བྱ་སྟོང་ཉིད་སྟོན་པའི་སྡེ་རྣམས་ལས་གསུངས་པའི་ཕྱིར། དེ་སྐད་དུ་དམ་ཆོས་པད་དཀར་ལས། ང་ཡང་ཐེག་པ་གཅིག་ལས་ཙམ་སྟེ་སེམས་ཅན་རྣམས་ལ་ཆོས་སྟོན་པ་འདི་ལྟ་སྟེ། སངས་རྒྱས་ཀྱི་ཐེག་པ་ཐམས་ཅད་མཁྱེན་པ་ཉིད་ཀྱི་མཐར་ཐུག་པ་སྟེ། ཐེག་པ་གཉིས་སམ་གསུམ་ཞེས་བྱ་བ་དག་ཀྱང་མེད་དོ། ། ཞེས་སོགས་དང་། ཡང་དེ་ཉིད་ལས། ཐེག་པ་གཅིག་སྟེ་གཉིས་ལ་ཡོད་མ་ཡིན། ། གསུམ་པ་ནམ་ཡང་ཡོད་མིན་འཇིག་རྟེན་ན། །
སྐྱེས་བུ་མཆོག་རྣམས་ཐབས་ཀྱི་ཐེག་པ་གང་། ། སྣ་ཚོགས་ཉེ་བར་སྟོན་པ་མཛད་མ་གཏོགས། ། ཞེས་དང་། འཕགས་པ་འཇམ་དཔལ་གྱི་མཚན་ཡང་དག་པར་བརྗོད་པ་ལས། ཐེག་པ་གསུམ་གྱི་ངེས་འབྱུང་ལས། ། ཐེག་པ་གཅིག་གི་འབྲས་བུར་གནས། ། ཞེས་གསུངས་པས་སོ། ། འོ་ན་ཐེག་དམན་སོ་ཐར་དང་། ཐེག་དམན་གྱི་ལམ་སོགས་ལ་འབད་པ་དོན་མེད་པར་འགྱུར་རོ་སྙམས་ན། མ་ཡིན་ཏེ།
དེ་དག་སངས་རྒྱས་བྱེད་ཀྱི་དངོས་ཀྱི་རྒྱུ་རྐྱེན་མ་ཡིན་ཡང་། ཐེག་དམན་སོ་སོར་ཐར་པའི་སྡོམ་པ་ལ་སོགས་པ་རྣམས་ཐེག་པ་ཆེན་པོའི་ལམ་གྱི་ཡན་ལག་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཐོབ་འདོད་ཀྱི་ངེས་འབྱུང་གི་བསམ་པས་ཀུན་ནས་བསླངས་ཏེ་ཉམས་སུ་ལེན་པར་བྱེད་ན། རྫོགས་པའི་སངས་རྒྱས་ཐོབ་པར་བྱེད་པ་དེའི་གྲོགས་སུ་འགྱུར་བའི་ཕྱིར་ཏེ། ཉམས་ལེན་ཕལ་ཆེར་ནི་སློབ་དཔོན་དབྱིག་གཉེན་གྱིས། བསམ་པ་བཟང་པོས་མཆིལ་ལྷམ་གཉིས། ། ཐུབ་པའི་དབུ་ལ་བཞག་པ་དང་། ། དེ་ནི་གཞན་གྱིས་བསལ་བྱས་པ། ། གཉིས་ཀས་རྒྱལ་སྲིད་ཐོབ་པར་གྱུར། ། དེ་ཕྱིར་བསམ་པའི་རྩ་བ་ལ། ། བསོད་ནམས་སྡིག་པ་རྣམ་པར་གནས། །
ཞེས་པ་དང་། འཇམ་མགོན་ས་སྐྱ་པཎ་ཆེན་གྱིས། དེས་ན་ད་ལྟའི་ཆོ་ག་ནི། ། བསམ་པ་སེམས་བསྐྱེད་ཀྱིས་ཟིན་པའི། ། ཅེས་སོགས་དང་། མདོར་ན་སེམས་ཀྱི་འཕེན་པ་ལས། ། གཞན་པའི་དགེ་སྡིག་ཡོད་མ་ཡིན། ། ཞེས་ཀུན་སློང་གི་བསམ་པ་གཙོ་ཆེ་བའི་དབང་ཁོ་ན་ཡིན་པར་གསུངས་པའི་ཕྱིར། ཞེས་ཞུས་ལན་དེ་གསལ་བར་བསྟན་པ་ལ། ཐེག་པ་ཆེ་ལ་བློ་ལོག་ནས། །
ཐེག་དམན་ཁོ་ནར་ཞུགས་གྱུར་ན། ། ཇི་སྲིད་དེ་ལས་མ་ལོག་པར། ། དེ་སྲིད་དེ་ཡི་གེགས་སུ་འགྱུར། ། མཐར་ཐུག་འཕགས་པ་གཉིས་ཀ་ཡང་། ། སངས་རྒྱས་ཉིད་དུ་འགྱུར་རོ་ཞེས། ། དམ་ཆོས་པདྨ་དཀར་ལ་སོགས། ། ངེས་པའི་དོན་གྱི་མདོ་ལས་གསུངས། ། སོ་སོ་ཐར་པའི་སྡོམ་པ་སོགས། ། ཐེག་ཆེན་ལམ་གྱི་ཡན་ལག་ཏུ། ། བྱེད་ན་དེ་ཡི་གྲོགས་སུ་འགྱུར། །
ཕལ་ཆེར་ཀུན་སློང་དབང་ཡིན་ནོ། ། ཞེས་པ་འདི་བྱུང་། ༈ །དྲི་བ་ཉེར་དགུ་པའི་ཞུ་ཚིག་ནི། དམིགས་མེད་སྙིང་རྗེ་སོགས་དང་། དེ་ཡང་སྙིང་རྗེ་ཆེན་པོ་ལ་དམིགས་པའི་སྒོ་ནས་སེམས་ཅན་ལ་དམིགས་པའི་སྙིང་རྗེ། ཆོས་ལ་དམིགས་པའི་སྙིང་རྗེ། དམིགས་པ་མེད་པ་ལ་དམིགས་པའི་སྙིང་རྗེ་གསུམ་དུ་གསུངས་པའི། དམིགས་པ་མེད་པ་ལ་དམིགས་པའི་སྙིང་རྗེ་ཆེན་པོ་དེ་སྐྱེ་བའི་དུས་ཚོད་དང་ས་ལམ་གང་གི་གནས་སྐབས་གང་དུ་སྐྱེ་བར་འགྱུར་བ་ཡིན་ལགས། ཞེས་དྲི་བ་ཞུ་བའི་ཚུལ་སྟོན་པ་ལ། དམིགས་མེད་སྙིང་རྗེ་ཆེན་པོ་དེ། །
དུས་ཚོད་གང་དུ་སྐྱེ་བར་འགྱུར། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། དམིགས་མེད་སྙིང་རྗེ་སོགས་ཏེ། དེ་ཡང་དཔལ་ལྡན་ཟླ་བ་གྲགས་པས། རང་བཞིན་ཉིད་ཀྱིས་སྟོང་པར་མཐོང་བ་ཡི། ། འགྲོ་ལ་སྙིང་རྗེ་གྱུར་གང་དེ་ལ་འདུད། ། ཅེས་གསུངས་པ་ལྟར། དམིགས་ཡུལ་རང་བཞིན་གྱིས་སྟོང་པས་ཁྱད་པར་བྱས་པ་དེ། རང་བཞིན་གྱིས་མ་གྲུབ་པས་མི་དམིགས་པའམ་རང་བཞིན་གྱིས་གྲུབ་པར་དམིགས་སུ་མེད་པའི་འགྲོ་བ་ལ་དམིགས་པའི་སྙིང་རྗེ་ཆེན་པོ་དེ་ལ།
མཚན་ཉིད་པ་དང་། ཆ་མཐུན་པ་དང་། མཐར་ཐུག་པ་དང་གསུམ་ལས། དེ་དག་སྐྱེ་བའི་དུས་ཚོད་མཚན་ཉིད་པ་ནི། ས་དང་པོ་རབ་ཏུ་དགའ་བའི་ས་ཐོབ་པ་ལ་སྐྱེ་བར་བཤད་ཅིང་། ཆ་མཐུན་པ་ནི་ད་ལྟ་སོ་སོ་སྐྱེ་བོའི་གནས་སྐབས་ལའང་སྐྱེ་བ་སྲིད་ལ་མཐར་ཐུག་པ་ནི་ས་ལམ་ཐམས་ཅད་མཐར་ཕྱིན་པ་སངས་རྒྱས་ཀྱི་ས་ཐོབ་པ་འབའ་ཞིག་སྟེ་སངས་རྒྱས་ཁོ་ན་ལ་སྐྱེ་བ་ཡིན། ཞེས་ཞུས་ལན་དེ་གསལ་བར་སྟོན་པ་ལ། དམིགས་མེད་སྙིང་རྗེ་མཚན་ཉིད་པ། ། རབ་དགའི་ས་ལ་སྐྱེ་བར་བཤད། ། ཆ་མཐུན་ད་ལྟ་འབྱུང་བའང་སྲིད། །
མཐར་ཕྱིན་སངས་རྒྱས་འབའ་ཞིག་ལ། ། ཞེས་པ་འདི་བྱུང་། ༈ །དྲི་བ་སུམ་ཅུ་པའི་ཞུ་ཚིག་ནི། རྒྱལ་བའི་སྐུ་གསུམ་ཞེས་སོགས་ཏེ། དེ་ཡང་རྒྱལ་བ་ཡང་དག་པར་རྫོགས་པའི་སངས་རྒྱས་རྣམས་ཀྱི་སྐུ་ཆོས་སྐུ། ལོངས་སྐུ། སྤྲུལ་སྐུ་གསུམ་གྱི་རྣམ་དག་དེ་གང་དང་གང་རྣམ་པར་དག་པ་ཡིན་ཚུལ་རྒྱས་པར་མང་དུ་ཡོད་མོད་ནའང་། མདོར་བསྡུས་ཏེ་སྙིང་པོ་ངོས་འཛིན་ཇི་ལྟར་བཞེད་པ་ཡིན་ལགས། ཞེས་དྲི་བ་ཞུ་བའི་ཚུལ་སྟོན་པ་ལ། རྒྱལ་བའི་སྐུ་གསུམ་རྣམ་དག་ཏེ། །
མདོར་བསྡུས་ཇི་ལྟར་བཞེད་པ་ལགས། ། ཞེས་པ་འདི་བྱུང་། དེའི་ལན་གསལ་བར་སྟོན་པ་ནི། ཆོས་སྐུ་རྒྱལ་བའི་སོགས་ཏེ། དེ་ཡང་རྫོགས་པའི་སངས་རྒྱས་རྣམས་ཀྱི་དབྱིངས་དང་རིག་པ་དབྱེར་མེད་པའི་ཡེ་ཤེས་ཆོས་ཀྱི་སྐུ་ནི། སྤང་བྱ་ལས་རྒྱལ་བའི་རྒྱལ་བ་རྣམས་ཀྱི་ཆོས་ཉིད་རང་བཞིན་གྱི་རྣམ་པར་དག་པ་དང་། ཆོས་ཅན་གློ་བུར་གྱི་དྲི་མས་རྣམ་པར་དག་པ་སྟེ་དག་པ་གཉིས་ལྡན་གྱི་རང་བཞིན་ཅན་དེ། མགོན་པོ་བྱམས་པས། ཐོབ་གྱུར་རྣམ་ཀུན་རྣམ་དག་པ། ། དེ་དག་རང་བཞིན་མཚན་ཉིད་ཅན། །
ཞེས་གསུངས་པ་ལྟར་ཡིན་ལ། ལོངས་སྤྱོད་རྫོགས་པའི་སྐུ་ནི་བསོད་ནམས་དང་ཡེ་ཤེས་ཀྱི་ཚོགས་གཉིས་ཡོངས་སུ་རྫོགས་པའི་རྟགས་རྣམ་པར་དག་པ་ཡིན་ཞིང་། སྤྲུལ་སྐུ་ཡང་དེ་ཉིད་དེ་ལོངས་སྤྱོད་རྫོགས་པའི་སྐུ་དེའི་རྣམ་སྤྲུལ་ཙམ་ཡིན་པས་སོ། ། འདི་ཡང་མཐའ་གཅིག་ཏུ་ངེས་པ་མ་ཡིན་ཏེ། གསལ་བ་སྤྲུལ་སྐུ་སྟོང་པ་ཆོས་ཀྱི་སྐུ། ། ཟུང་འཇུག་ལོངས་སྤྱོད་རྫོགས་པའི་སྐུ་ཡིན་ཏེ། ། ཞེས་རྒྱུ་དུས་ཀྱི་སེམས་གསལ་སྟོང་ཟུང་འཇུག་དེའི་གསལ་ཆ་རྣམ་པར་དག་པ་སྤྲུལ་སྐུ། སྟོང་ཆ་རྣམ་པར་དག་པ་ཆོས་སྐུ། ཟུང་འཇུག་རྣམ་པར་དག་པ་ལོངས་སྤྱོད་རྫོགས་པའི་སྐུར་བཤད་པ་སོགས་བཤད་ཚུལ་མི་འདྲ་བའི་རྣམ་གཞག་བཤད་པ་མང་དུ་འབྱུང་བ་ནི་གསུང་རབ་འཆད་པ་ཀུན་གྱི་སྤྱི་ལུགས་ཡིན་པས་སོ། ༈ །ཞེས་དྲི་བ་མཐའ་མ་ཞུས་པའི་ལན་དེ་ཉིད་གསལ་བར་སྟོན་པ་ལ།
ཆོས་སྐུ་རྒྱལ་བའི་རང་བཞིན་ཏེ། ། ལོངས་སྐུ་ཚོགས་གཉིས་རྫོགས་པའི་རྟགས། ། སྤྲུལ་སྐུ་དེ་ཡི་རྣམ་སྤྲུལ་ཡིན། ། མི་འདྲའི་རྣམ་གཞག་བཤད་པ་མང་། ། ཞེས་པ་འདི་བྱུང་། དེ་ལྟར་ལེགས་པར་བཤད་པ་དེ་ཡན་གྱིས་ནི་རྩ་བའི་ས་བཅད་གཉིས་པ་གཞུང་གི་དོན་དངོས་ལ་དྲི་བ་ཞུ་བའི་ཚུལ་གྱི་གནད་ཁྱད་པར་ཅན་དང་ལྡན་པ་སུམ་ཅུ་ཐམ་པ་ཞུས་པ་ལ་དེ་དག་དང་འབྲེལ་ཆགས་ཤིང་གྲངས་རྗེས་སུ་མཐུན་པའི་དྲིས་ལན་ཤིན་ཏུ་ངོ་མཚར་ལ་ཆེ་ཆེར་རྨད་དུ་བྱུང་བ་སུམ་ཅུ་ཐམ་པ་ཡང་བཀས་ལེགས་པར་གནང་བའི་ཚུལ་རྣམས་དོན་བསྡུས་ས་བཅད་གཞུང་དང་སྦགས་པའི་ཚུལ་གྱིས་ལེགས་པར་བཤད་ཟིན་པ་ཡིན་ཞེས་མཚམས་སྦྱར་གྱིས་སྟོན་པ་ལ། དེ་ཡན་གྱིས་གཉིས་པ་གཞུང་གི་དོན་ལ་དྲི་བ་ཁྱད་པར་ཅན་སུམ་ཅུ་ཞུས་པ་ལ། དེ་དང་མཐུན་པའི་དྲིས་ལན་ངོ་མཚར་རྨད་དུ་བྱུང་བ་སུམ་ཅུ་གནང་བའི་ཚུལ་རྣམས་ལེགས་པར་བཤད་ཟིན་ནས། ཞེས་པ་འདི་བྱུང་། དེའི་རྗེས་སུ་རྩ་བའི་ས་བཅད་གསུམ་པ་མཇུག་གི་དོན་ལ་གསུམ་སྟེ།
ཆོས་ཀྱི་ཟབ་གནད་གསུམ་ཚན་ལྔ་རུ་བསྡུས་ཏེ་བསྟན་པ་དང་། དྲིས་ལན་མཛད་པའི་དགེ་བ་སངས་རྒྱས་ཀྱི་སར་བསྔོ་བ་དང་། དྲིས་ལན་མཛད་པ་པོ་གང་ཟག་གནས་བཅས་འཕྲོས་དོན་ཞལ་གདམས་དང་བཅས་ཏེ་བསྟན་པ་རྣམས་སུ་ཡོད་པ་ལས། དང་པོ་ཆོས་ཀྱི་ཟབ་གནད་གསུམ་ཚན་ལྔ་རུ་བསྡུས་ཏེ་བསྟན་པ་དེ་ཉིད་སྟོན་པར་བྱེད་པ་ལ། ཚུལ་ཁྲིམས་བྱང་སེམས་དམ་ཚིག་གསུམ། ། གཞི་ཡིན་ཕྱིར་ན་བརྟན་པར་བྱ། ། དད་དང་སྙིང་རྗེ་འདུན་པ་གསུམ། ། སྔོན་འགྲོ་ཡིན་ཕྱིར་སྔོན་ལ་བསྒོམ། ། ལྷ་དང་བླ་མ་རང་རིག་གསུམ། ། དངོས་གཞི་ཡིན་ཕྱིར་མཉམ་པར་གཞག །
བསྔོ་བ་སྨོན་ལམ་རྗེས་དྲན་གསུམ། ། མཇུག་བསྡུད་ཡིན་ཕྱིར་མཇུག་ཏུ་བྱ། ། སྒྱུ་མ་སྟོང་ཉིད་ཟུང་འཇུག་གསུམ། ། ཁྱབ་བྱེད་ཡིན་ཕྱིར་ཀུན་རྒྱས་གདབ། ། གསུམ་ཚན་ལྔ་རུ་སྤེལ་བ་ཡི། ། ཆོས་ཚུལ་བཅུ་དང་ལྔ་ཕྲག་གཅིག ། རྗེས་སུ་སློབ་པའི་གང་ཟག་ལ། ། ནོར་གྱི་སྙིང་པོ་བྱིན་པ་ཡིན། ། ཞེས་པ་འདི་བྱུང་། གཉིས་པ་དྲིས་ལན་མཛད་པའི་དགེ་བ་སངས་རྒྱས་ཀྱི་སར་བསྔོ་བ་དེ་ཉིད་སྟོན་པར་བྱེད་པ་ལ།
དེ་ལྟར་ཁྱོད་ཀྱིས་ང་ལ་དྲིས་པའི་ལན། ། དྲི་མེད་ལུང་གི་ཚུལ་བཞིན་བཤད་པ་ཡི། ། དགེ་བ་གང་དེས་འགྲོ་བ་མ་ལུས་ཀུན། ། ཆོས་ཀྱི་རྒྱལ་པོའི་གོ་འཕང་ཐོབ་པར་ཤོག ། ཅེས་པ་འདི་བྱུང་། གསུམ་པ་དྲིས་ལན་མཛད་པ་པོའི་གང་ཟག་གནས་བཅས་འཕྲོས་དོན་ཞལ་གདམས་དང་བཅས་ཏེ་སྟོན་པ་ལ། འདན་གྱི་ཡུལ་དུ་སྐྱེས་པའི་བློ་གསལ་བའི་དགེ་སྦྱོང་དབང་ཕྱུག་འབུམ་ཞེས་བྱ་བས་དྲིས་པ་ལས། འཕགས་པས་ལན་དུ་བཏབ་པའི་རབ་ཏུ་བྱེད་པ་ཤིང་ཕོ་བྱི་བའི་ལོ་སྟོན་ཟླ་ར་བའི་ཚེ་ཉི་ཤུ་ལ་མཚལ་མདོར་སྦྱར་བའོ། ། འདིར་གསང་སྔགས་ཀྱི་ཚུལ་གཙོ་ཆེར་འབྱུང་བས་དབང་བསྐུར་མ་ཐོབ་པ་རྣམས་ལ་བསྟན་པར་མི་བྱའོ། ། ཞེས་པ་འདི་བྱུང་།
དེ་རྣམས་ཀྱིས་ས་གསུམ་གྱི་བླ་མ་འགྲོ་བའི་མགོན་པོ་ཆོས་ཀྱི་རྒྱལ་པོ་འཕགས་པ་རིན་པོ་ཆེ་ལ་འདན་མ་དབང་ཕྱུག་འབུམ་གྱིས་དྲི་བ་ཞུས་པའི་དྲིས་ལན་རྣམ་པར་ངེས་པ་ཞེས་བྱ་བའི་དོན་འགྲེལ་ཁོག་ཕུབ་མཐོང་བ་རབ་དགའི་གསལ་བྱེད་བསམ་དོན་ཀུན་འགྲུབ་ཅེས་བྱ་བ་མ་ཚང་བ་མེད་པ་བསྟན་ཟིན་ཏོ། ། ད་ནི་དྲིས་ལན་རྣམ་པར་ངེས་པའི་དོན་འགྲེལ་ཁོག་ཕུབ་མཐོང་བ་རབ་དགའ་ཞེས་བྱ་བའི་རྩོམ་པ་པོའི་གང་ཟག་སྦྱར་བྱང་སྨོན་ལམ་དང་བཅས་སྟོན་པ་ལ། འདིར་སྨྲས་པ། འཛམ་གླིང་བྱང་ཕྱོགས་ཆོས་སྲིད་དཔལ་འབྱོར་གྱིས། ། རྫོགས་ལྡན་བདེ་ལ་བཀོད་པའི་བཀའ་དྲིན་ཅན། ། ཆོས་ཀྱི་རྒྱལ་པོ་འཕགས་པའི་གསུང་རབ་ཀྱི། ། དོན་འགྲེལ་འདི་ནི་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བའི། ། རྗེ་བཙུན་གོང་མའི་གསུང་རབ་རྒྱ་མཚོ་ལ། ། ཤེས་ནས་དད་པ་ཐོབ་པ་གང་དེས་སྦྱར། །
བསོད་ནམས་འདི་ཡིས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་ཀུན། ། སྔར་བཞིན་འབད་སྩོལ་མེད་པར་ལྷུན་གྲུབ་སྟེ། ། ས་སྐྱ་པ་ཡི་བསྟན་པ་རབ་རྒྱས་ཤིང་། ། ཕྱི་མ་ཐོགས་མེད་བདེ་བ་ཅན་བགྲོད་ཤོག ། ཅེས་པ་འདི་ཡང་ཤིང་མོ་གླང་གི་ལོ་ཟླ་བ་གཉིས་པའི་ཡར་ངོའི་ཚེས་ལ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། དཔལ་ས་སྐྱའི་བཞི་ཐོག་བླ་བྲང་དུ་སྦྱར་བ་འདིས་འཕྲལ་དང་ཡུན་དུ་དགེ་ལེགས་སུ་གྱུར་ཅིག ཅེས་པ་འདི་བྱུང་། དེ་ལྟར་ཆོས་རྒྱལ་འཕགས་པས་འདན་མ་དབང་ཕྱུག་འབུམ་ལ་གནང་བའི་དྲིས་ལན་རྣམ་པར་ངེས་པའི་དོན་འགྲེལ་ཁོག་ཕུབ་མཐོང་བ་རབ་དགའི་གསལ་བྱེད་བསམ་དོན་ཀུན་འགྲུབ་ཅེས་བྱ་བ་འདི་ནི། ཐུབ་བསྟན་ལྷ་ཆེན་གྱི་མཁན་རབ་བཅུ་པ་མཁས་པའི་དབང་པོ་མཁན་ཆེན་ཆོས་ཀྱི་རྗེ་བྱམས་པ་རིན་ཆེན་རྒྱལ་མཚན་ཞེས་བྱ་བ་ཡང་སྲིད་དུ་མར་སྔགས་འཆང་ཆོས་ཀྱི་རྒྱལ་པོའི་རྗེས་སུ་ཞུགས་པ་ལ་བརྟེན།
སྐུའི་སྐྱེ་བ་འདིར་ཡང་སྔགས་འཆང་བསྟན་པའི་ཉི་མས་གསར་དུ་སྤེལ་བའི་ཆོས་གྲྭ་ཆེན་པོ་ཐུབ་བསྟན་ལྷ་ཆེན་གྱི་བསྟན་པའི་གསལ་བྱེད་དམ་པར་གྱུར་པ་དེ་ཉིད་ཀྱིས་དྲིས་ལན་རྣམ་པར་ངེས་པའི་དོན་འགྲེལ་ཁོག་ཕུབ་ཀྱི་འབྲུ་བཤད་ཤིན་ཏུ་ཞིབ་པའི་ལེགས་བཤད་ཅིག་མཛད་འདུག་པས་ཕལ་ཆེར་རྫོགས་པར་གྲུབ་འདུག་ཀྱང་། རྩ་བའི་ས་བཅད་གསུམ་པ་མན་ཆད་འཕྲོ་ཅན་དུ་ལུས་འདུག་པས། སྔོན་མེད་ཀྱི་ལེགས་བཤད་དེ་ཉིད་ཀྱི་ཁ་བསྐོང་དུ་བསམ་ནས། དོན་འགྲེལ་ཁོག་ཕུབ་ཀྱི་རྩ་བའི་རྩོམ་པ་པོ་་་་་་དཔལ་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཉིད་ཀྱིས་ཡི་གེའི་ཚེགས་སྐྱུང་བའི་ཕྱིར་འབྲུ་འགྲེལ་རྒྱས་བཤད་ཀྱི་སྤྲོས་པ་བཞག་ནས། སྔར་རང་གིས་བྱས་པའི་ཁོག་ཕུབ་མཐོང་བ་རབ་དགའི་ནང་བཞིན་ལ་བསྣན་ཁ་ཅུང་ཟད་དང་བཅས་སྦྲུལ་ལོ་ཟླ་བ་དྲུག་པའི་དཀར་པོའི་ཕྱོགས་ཀྱི་ཚེས་ལ། དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་རང་དང་ཉེ་བར་གནས་ཤིང་གོ་རེ་ལེན་གྱི་ཞབས་ཏོག་ལ་རྟག་འགྲུས་སུ་བགྱིད་པའི་ཤཱཀྱའི་དགེ་སློང་རྡོ་རྗེ་འཛིན་པ་བྱམས་པ་བསོད་ནམས་རབ་བརྟན་གྱིས་གུས་སྤྲོའི་སྒོ་ནས་བགྱིས་སོ། ། ལེགས་བྱས་འདིའི་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་དུས་འདིར་ཚེ་མཐར་ཕྱིན། ། ཕྱི་མ་ལྷན་ཅིག་དག་པའི་ཞིང་འཛོམས་ནས། ། སྤྲུལ་པས་སྤྱི་སྒོས་བསྟན་པ་རྒྱས་བྱེད་ཤོག །
དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 70 ཨ་མྱེས་ཞབས། འཕགས་པ་རིན་པོ་ཆེ་ལ་ལྡན་མ་དབང་ཕྱུག་འབུམ་གྱིས་དྲི་བ་ཞུས་པའི་དྲིས་ལན་གྱི་དོན་འགྲེལ། PAGE * MERGEFORMAT 69
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
