གསུང་འབུམ། ངག་དབང་ཀུན་དགའ་བསོད་ནམས།
པོད ༢༩༧
ཕུན་ཚོགས་བདུད་རྩིའི་ཆར་རྒྱུན།
༄༅། །ཁྱབ་བདག་འཁོར་ལོའི་མགོན་པོ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་ངོ་མཚར་ཡོན་ཏན་རིན་པོ་ཆེ་འདུས་པའི་རྒྱ་མཚོ་འཕེལ་བར་བྱེད་པ་ཕུན་ཚོགས་བདུད་རྩིའི་ཆར་རྒྱུན་ཞེས་བྱ་བ་བཞུགས་སོ།། ཨོཾ་སྭ་སྟི། ཁྱབ་བདག་རིགས་བརྒྱའི་མགོན་པོ་འཇམ་དབྱངས་བླ་མ་ཀུན་དགའི་མཚན་ཅན་གྱི་རྟོགས་པ་བརྗོད་པ་ངོ་མཚར་ཡོན་ཏན་རྒྱ་མཚོའི་ཁ་སྐོང་ཕུན་ཚོགས་བདུད་རྩིའི་ཆར་རྒྱུན་ཞེས་བྱ་བ། བླ་མ་དམ་པའི་ཞབས་ལ་གུས་པར་ཕྱག་འཚལ་ལོ། ། མཐའ་ཡས་རྒྱལ་བའི་ཡེ་ཤེས་གཅིག་སྐུ་ངག་གི་དབང་པོའི་མཁྱེན་མཚོ་ལས། ། ཐུབ་བསྟན་ཀུན་གསལ་དགའ་མའི་མགྲིན་པ་མཛེས་པའི་རྒྱན་དུ་ཉེར་འོང་ནས། ། བསོད་ནམས་འོད་ཕུང་འབར་བའི་འཕྲེང་བས་ཕན་བདེའི་འདབ་བརྒྱ་བཞད་མཛད་པ། ། འཇམ་དབྱངས་སྔོན་མེད་སྨྲ་བའི་ཉི་མ་བདག་གི་ཡིད་མཁར་རྟག་ཏུ་རོལ། ། རབ་སྙན་གྲགས་པའི་འོད་དཀར་བྱེ་བའི་དཔུང་། ། ཕྱོགས་བཅུར་སྤྲོས་པས་འགྲོ་ཀུན་བག་མེད་ཀྱི། །
མུན་པའི་གཡུལ་ལས་རྣམ་པར་རྒྱལ་བྱེད་མཁན། ། རྗེ་བཙུན་མཚན་མོའི་མགོན་ལ་ཕྱག་བགྱིའོ། ། གྲངས་མེད་ལེགས་བྱས་ཆུ་གཏེར་གྱིས་བསྐྲུན་ཞིང་། ། བློ་གྲོས་མདངས་བཀྲ་འཕྲིན་ལས་དྲི་བསུང་འཕྲོ། ། ལུང་རྟོགས་ཟེའུ་འབྲུའི་འཕྲེང་མཛེས་སྐལ་ལྡན་གྱི། ། བུང་བའི་དཔལ་གྱུར་ཡོངས་འཛིན་པདྨོར་འདུད། ། གང་ཐུགས་གསེར་གྱི་ར་བ་མཐོན་པོའི་ཁོང་། ། ཡོན་ཏན་བདུད་རྩིའི་དོག་པས་ཡོངས་གཏམས་ཀྱང་། ། བཟང་པོའི་ཆོས་ཚུལ་དལ་འབབ་ཀུན་བསྡུས་པ། ། རྣམ་འདྲེན་ཡིད་བཞིན་རྒྱ་མཚོས་འགྲོ་འདི་སྲུངས། །
ལྷ་བརྒྱའི་ཐོར་ཅོག་ངོ་མཚར་ནོར་བུའི་ཁྲིར། ། ཞབས་སེན་དབྱིག་གི་ཁུ་བ་ངལ་འཚོ་བའི། ། ཀུན་དགའི་བྱེད་པོ་འཇམ་མགོན་བསོད་ནམས་གཏེར། ། གང་ཁྱོད་སྙིང་གི་པད་མཚོ་འདིར་བཞུགས་ལ། ། རྣམ་གསུམ་དད་པའི་སྐྱེད་ཚལ་རྒྱས་པའི་གཉེན། ། རྟོགས་བརྗོད་ཟླ་བའི་མ་མ་འཕེལ་བའི་གྲོགས། ། ངོ་མཚར་ཡན་ལག་བརྒྱད་ཀྱིས་ལེགས་འཁྱུད་པའི། ། བདུད་རྩིའི་ཆར་ཟིལ་སྤྲོ་འདི་བྱིན་རློབས་ཤིག ། ཅེས་སླད་དུ་བགྱི་བར་འོས་པ་རྣམ་པ་གཉིས་སྔོན་དུ་བཏང་ནས། དེ་ལ་འདིར་གང་གླེང་བར་བྱ་བ་ནི་དྲུག་པ་རྡོ་རྗེ་སེམས་དཔའ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་དག་ཡིན་ལ།
དེ་ཡང་། རྒྱལ་བ་རྣམས་ནི་འགྲོ་བ་ཀུན་ལ་བུ་གཅིག་པ་ལྟར་དགོངས་པའི་བརྩེ་བ་ཆེན་པོས་ཀུན་ནས་བསླངས་ཏེ། ཐོབ་པར་བྱ་བའི་འབྲས་བུ་སྐུ་བཞི་དང་། ཡེ་ཤེས་ལྔའི་བདག་ཉིད་ཅན་གྱི་བྱང་ཆུབ་ཆེན་པོ་མངོན་དུ་མཛད་ནས། ལུས་ཅན་མཐའ་དག་སྲིད་པ་དང་ཞི་བའི་རྒུད་པ་ཐམས་ཅད་ལས་གཏན་ནས་བསྒྲལ་བར་བཞེད་པའི་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་སེམས། དམིགས་པར་བྱ་བ་ཀུན་རྫོབ་དང་། དོན་དམ་པའི་སྤྱོད་ཡུལ་ཅན། དག་པ་གསུམ་གྱི་རང་བཞིན་དུ་གྱུར་པ་ཉིད་ཆེས་ཤིན་ཏུ་གོམས་པ་མཐར་ཐུག་པའི་དབང་ལས། རྣམ་པ་ཀུན་གྱི་མཆོག་དང་ལྡན་པའི་སྟོང་པ་ཉིད་དང་། ནམ་ཡང་མི་འགྱུར་བའི་བདེ་བ་ཆེན་པོ་ཟུང་དུ་འགྲེལ་བའི་འོད་གསལ་ཆོས་སྐུ་ཁྱབ་འཇུག་གི་བསྟི་གནས་ལས་སྐད་ཅིག་ཀྱང་མ་གཡོས་པར།
དགེ་སྦྱོང་དང་། བྲམ་ཟེ་དང་། འཁོར་ལོས་བསྒྱུར་བ་ལ་སོགས་པ་གཡོ་བ་དང་། འབྱུང་བ་དང་། དེ་ལས་གྱུར་པ་ལ་སོགས་བརྟེན་པའི་དངོས་པོ་ཅིར་ཡང་སྤྲུལ་ནས། སྲིད་པ་ཇི་སྲིད་པར་སེམས་ཅན་གྱི་དོན་མཛད་པ་ནི་ཆོས་ཉིད་དེ། དེ་ཡང་མཁྱེན་པས་འདུལ་བ་ལ་འཕགས་པ་འཇམ་དཔལ། ཐུགས་རྗེས་འདུལ་བ་ལ་ཕྱག་ན་པདྨོ། ནུས་པས་འདུལ་བ་ལ་གསང་བའི་བདག་པོ་ལག་ན་རྡོ་རྗེ་སྟོན་པ་མཛད་ཅེས་གྲགས་སོ། ། དེ་དག་ཀྱང་གཙོ་ཆེ་བའི་དབང་དུ་བྱས་ཀྱི།
གཞན་དུ་ན་གསུམ་པོ་རེ་རེས་ཀྱང་གང་ལ་གང་འདུལ་དེ་ལ་དེར་སྟོན་པ་ནི། དཔེར་ན་སྟོན་ཀའི་དུས་ཀྱི་ཟླ་བའི་དཀྱིལ་འཁོར་ཆ་ཤས་ཡོངས་སུ་གང་བ། ཆུ་ཀླུང་དང་། རྫིང་བུ་དང་། ལྟེང་ཀ་ལ་སོགས་པ་རྙོག་པ་དང་བྲལ་བའི་ཆུ་ནང་ཇི་སྙེད་པ་རང་གི་སྣང་བརྙན་དེ་སྙེད་ཀྱིས་མཛེས་པར་བྱེད་པ་བཞིན་ནོ། ། དེ་ལ་རེ་ཞིག་བློ་གཏེར་བརྟན་པའི་འཁོར་ལོ་དེ་ཉིད་ཀྱིས། བདག་ཅག་གི་སྐྱོབས་པ་ཤཱཀྱའི་དབང་པོའི་འཁོར་ཚོགས་རྣམ་བཞིའི་འདུས་པ་རྒྱ་མཚོ་ལྟ་བུའི་ནང་དུ། ཐེག་པ་གསུམ་རང་གིས་ཐོས་ནས་གཞན་ལ་སྒྲོག་པའི་ཁྱུ་མཆོག་གི་དམ་པ། ཅོད་པན་མེད་པའི་བྲམ་ཟེའི་རྒྱལ་སྲིད་མཆིལ་མའི་ཐལ་བ་བཞིན་བོར་ནས་རབ་ཏུ་བྱོན་པས། ཐོག་མ་མེད་པ་ནས་གོམས་པའི་མ་རིག་པའི་སྒོ་ང་དུམ་བུར་དབྲལ་ཏེ་མཐུ་ཆེ་ཞིང་།
རྫུ་འཕྲུལ་ཆེ་བའི་རྩེར་སོན་པ། འཕགས་པ་མཽ་འགལ་གྱི་བུ་ཆེན་པོ་ཞེས་གྲགས་དཀར་ས་གསུམ་གྱི་རྣ་བའི་བཅུད་ལེན་དུ་འཕྲོ་བ་དེར་སྤྲུལ་ནས། འཕགས་པ་ཨུཏྤ་ལའི་མདོག་འདོད་པ་ལ་ཤས་ཆེར་འཆུམ་པའི་ལས་ཀྱི་འདམ་རྫབ་ལས་ཉེ་བར་དྲངས་པ་དང་། ཚེ་དང་ལྡན་པ་དཔལ་སྐྱེས་ཤིན་ཏུ་སྨད་པའི་དུཿཁའི་འདོད་པ་ལས་བསྒྲལ་བ་སོགས་གདུལ་བྱའི་སྐྱེ་བོ་གྲངས་མེད་པ་ཞིག་གི་དོན་མཛད་པ་དང་། གཞན་ཡང་འཕགས་པའི་ཡུལ་དུ་མཁས་པ་དང་། བཙུན་པ་དང་། བཟང་བའི་ངང་ཚུལ་ཅན་བགྲང་མི་བཟོད་པ་བསྒྱུར་ནས། འགྲོ་བ་མང་པོ་མཐའ་གཉིས་ཀྱི་གཡང་ས་ནས་འབྱིན་པར་མཛད་པའི་ཚུལ་མཐའ་ཡས་ཤིང་། ཕྱིས་ནས་འཕགས་པ་གྲུ་འཛིན་གྱི་བདག་པོའི་ཞིང་ཁམས་ཀཻ་ལ་ཤའི་འཕྲེང་བ་ཅན་གྱི་ལྗོངས་འདིར། བྱང་ཆུབ་སེམས་དཔའ་རྡོ་རྗེ་ཉི་མ་དེ་ཉིད་སྟོབས་ཀྱི་འཁོར་ལོས་བསྒྱུར་བའི་རྒྱལ་པོའི་སྐུར་བཞེངས་པ་སྲོང་བཙན་སྒམ་པོའི་བཀའ་མཆེད་གསེར་གྱི་ཤིང་རྟའི་ཁ་ལོ་པ་མགར་སྟོང་བཙན་ཡུལ་བཟུང་ཞེས་བྱ་བར་སྤྲུལ་ནས།
འགྲོ་སེམས་མྱ་ངམ་གྱི་ཐང་ལ་ལེགས་བྱས་ཀྱི་ལམ་སྲོལ་བཟང་པོ་གསར་དུ་གཏོད་པ་དང་མཁན་པོ་ཆེན་པོ་ཤནྟ་རཀྵི་ཏ་ཞེས་བྱ་བར། དབུས་འགྱུར་མེས་པོའི་ཡུལ་ནས་བསླབ་གསུམ་ཛ་ཧུའི་བུ་མོ་བྱང་ཕྱོགས་ས་འོག་གི་ཁྱོན་འདིར་ལེགས་པར་དྲངས་ནས། སྐལ་ལྡན་དུག་ཅན་པའི་བུ་གྲངས་མེད་དྲུག་ཁྲིའི་སྒྲིབ་གཉིས་ཀྱི་དྲི་མ་དྲུངས་ནས་བཀྲུས་ཏེ། བྱང་གྲོལ་ཤེལ་གྱི་ལྡིང་ཁང་དུ་བཀྲི་བར་མཛད་པའི་ཤིང་རྟ་བཅུ་པ་ལ་སོགས་པ་རྣམས་པ་ཐམས་ཅད་པར་སྤྲུལ་ནས། སྐྱེ་དགུ་ཀུན་ལ་ཕན་བདེའི་དུས་སྟོན་བཟང་པོ་སྤེལ་བར་མཛད་པའི་ཚུལ་གྲངས་མི་བཟོད་ཅིང་། ཁྱད་པར་དྲི་མ་མེད་པའི་གདུང་རིགས་གསུམ་རྩེན་གྱི་ལམ་ལས་གྲལ་གྱི་འཕྲེང་བ་བར་མ་ཆད་པར་འོངས་ཏེ་མཛད་བཟང་སྤྲིན་གྱི་མྱུ་གུ་དལ་བུར་འཕྲོ་བས་ཡིད་ཅན་ནོར་གྱི་བློ་གྲོས་མ་ཡོངས་ཀྱིས་ལུང་བཟང་དགེ་ལེགས་རྩྭ་ལྗང་གསར་པའི་འཇོ་བེར་གྱིས་བཀླུབས་པར་བྱེད་པའི། དོན་ལས་མཚན་དུ་གྲགས་པའི་རིགས་རྒྱུད་སྐྱོན་བྲལ་ནམ་མཁའི་རྒྱལ་མཚན་སྲིད་པའི་ཚ་ཟེར་འཇོམས་བྱེད་ཀྱི་ཚོགས་སུ་ཟློས་པའི་རོལ་གར་གྱིས་རྩེ་བ་ནི། གནས་གསུམ་གྱི་དོན་ལ་མཁྱེན་ཅན་ཉི་མ་ལྟར་གསལ་བའི་གྲུབ་རིག་མེ་ན་ཀའི་ཁྱུའི་ལུང་བསྟན་གྱི་ཏམྦུ་ར་སྙན་པར་འཚེར་བ་ལྟར་རྒྱལ་བའི་ཞིང་རབ་འབྱམས་ཀུན་ཏུ་གྲགས་ཤིང་གྲུབ་ལ། དེ་དག་གི་ནང་ནས་ཀྱང་ཚེ་དང་། ལྟ་བ་དང་།
ཉོན་མོངས་པ་དང་། དུས་དང་། སེམས་ཅན་གྱི་སྙིགས་མའི་ལང་ཚོ་ཤིན་ཏུ་བདོ་བའི་སྐབས་འདིར་ན། བདག་ཅག་འགྲོ་བ་ལྷ་དང་བཅས་པའི་མགོན་དང་། སྐྱབས་དང་། གླིང་དང་། དཔུང་གཉེན་གཅིག་པུ། རྒྱུ་དང་འབྲས་བུའི་ཐེག་པ་གཉིས་ཀྱི་གནད་ཇི་ལྟ་བ་བཞིན་རང་གིས་གཟིགས་ནས་གཞན་ལ་འདོམས་པའི་སྟོན་པ་གཉིས་པ་སྣོད་བཅུད་ཐམས་ཅད་རྟེན་དང་བརྟེན་པའི་འཁོར་ལོར་བསྒྱུར་ནས། བདེ་བ་ཆེན་པོའི་ཡེ་ཤེས་ཀྱིས་བྱིན་གྱིས་བརླབས་ཏེ། འཛིན་མེད་སྣང་སྟོང་ཟུང་འཇུག་གི་ལམ་ལ་སྦྱངས་པ་མཐར་སོན་པས།
ཆོས་ལུང་སྤྲུལ་པའི་བདག་ཉིད་ཅན་གྱི་སྐུ་གསུམ་པ། འཆི་མེད་འོད་གསལ་གྱི་གསེར་མངལ་དྲི་མ་མེད་པ་ནས་ཉེ་བར་འོངས་ཤིང་། བྱ་བ་དང་། སྤྱོད་པ་དང་། རྣལ་འབྱོར་དང་། བླ་ན་མེད་པའི་ཏནྟྲའི་རིག་བྱེད་བཞིའི་འབྱུང་ཁུངས་སུ་གྱུར་པའི་རྣམ་དཔྱོད་ཀྱི་གདོང་པ་བཞི་པ་སྡུག་བསྔལ་གྱི་ཆུ་ཀླུང་ཆེན་པོའི་རང་མཚང་མངོན་སུམ་དུ་བརྟོལ་ནས། ལས་ཉོན་གྱི་རྒྱ་མཚོ་རྩ་བ་ནས་སྐེམ་པར་བྱེད་པའི་ལམ་གྱི་ཚ་ཟེར་ཕྱོགས་བཅུར་སྤྲོས་པས། ཐར་པའི་པད་ཚལ་དྲག་ཏུ་བཞད་པ་ལ་རང་དབང་བྱེད་པའི་དད་པ་དང་། བརྩོན་འགྲུས་དང་། དྲན་པ་དང་།
ཏིང་ངེ་འཛིན་དང་། ཤེས་རབ་ཀྱི་དབང་པོ་ཟུར་ཕུད་ལྔ་པ། ཕུང་པོ་ལྔའི་དྲི་མ་བག་ཆགས་དང་བཅས་པ་མ་ལུས་པར་སྦྱངས་ཏེ། ཡེ་ཤེས་ལྔའི་རང་བཞིན་ཅན་གྱི་རྒྱལ་བ་ལྔའི་ངོ་བོར་གྱུར་པའི་དཀྱིལ་འཁོར་གྱི་འཁོར་ལོ་ཀུན་ལ་ཁྱབ་པར་བྱེད་པའི་རིགས་དྲུག་པ་གཟུང་འཛིན་གྱི་སྤྲིན་ཚོགས་རྣམ་པར་བྲལ་བའི་འོད་གསལ་ཆོས་སྐུའི་མཁའ་དབྱིངས་སུ་མངོན་པར་འཕགས་ཏེ། འགྲིབ་པ་མེད་པའི་མཁྱེན་བརྩེའི་དཀྱིལ་འཁོར་ལས་ལེགས་པར་བཤད་པའི་འོད་ཟེར་སྟོང་ཕྲག་སྤྲོས་ནས། རྒྱལ་བའི་རིང་ལུགས་ཉིན་མོར་བྱེད་པའི་བདུན་གྱི་བདུན་པ། ཆོས་བརྒྱད་ཀྱི་འཆིང་ཐག་དུམ་བུ་བརྒྱར་བཅད་དེ། རྣམ་པར་ཐར་པ་བརྒྱད་ལ་ཅི་དགར་བསམ་གཏན་པའི་ལམ་གྱི་ཡན་ལག་བརྒྱད་པ། སྲིད་པའི་དུཿཁ་དྲག་པོ་རྩད་ནས་འཇིལ་བར་བྱེད་པའི་ཏིང་ངེ་འཛིན་ལ་ལུགས་དང་། ལུགས་མི་མཐུན་པར་མཐར་གྱིས་གནས་པར་བྱེད་པའི་སྙོམས་འཇུག་དགུ་པ།
སྔོན་གྱི་གནས་དང་། ཁམས་སྣ་ཚོགས་དང་། མོས་པ་དུ་མ་ལ་སོགས་པ་ཤེས་བྱ་ཀུན་གྱི་གནས་ཚུལ་ཇི་ལྟ་བ་བཞིན་མཁྱེན་པས་ཐབས་དང་། སྐྱབས་དང་དག་པ་སོགས་ལ་སེམས་ཅན་རྣམས་བསླུ་བྱེད་བདུད་ཀྱི་དཔུང་ཚོགས་འཇོམས་པར་བྱེད་པའི་སྟོབས་བཅུ་པ། རང་དོན་སྤངས་རྟོགས་ཕུན་ཚོགས་མངོན་དུ་གྱུར་ནས་གཞན་དོན་འཕྲིན་ལས་ཕུན་ཚོགས་ལྷུན་གྱིས་འགྲུབ་པ་རྒྱུན་མི་འཆད་པས། སྐྱེ་དགུ་ཀུན་ལ་དངོས་དང་བརྒྱུད་པས་སྲིད་པ་དང་ཞི་བའི་ཕུན་སུམ་ཚོགས་པ་ཐམས་ཅད་བདེ་བླག་ཏུ་སྩོལ་བར་མཛད་པའི་ཡིད་བཞིན་གྱི་ནོར་བུ་རིན་པོ་ཆེ། མདོར་ན། མཁས་པ་ཐམས་ཅད་ཀྱི་མངའ་བདག་གྲུབ་པ་ཐམས་ཅད་ཀྱི་གཙུག་རྒྱན། སྲིད་པ་ཐམས་ཅད་ཀྱི་སྐྱོབས་པ། ཕན་བདེ་ཐམས་ཅད་ཀྱི་འབྱུང་གནས་དམ་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་གྲགས་དཀར་ནམ་མཁའི་ཕ་མཐའ་འགོག་པ་འདི་ཉིད་དུ་སྒྱུ་འཕྲུལ་དྲ་བའི་གར་གྱིས་རྣམ་པར་རོལ་པར་གྱུར་ཏོ། །
དེ་ཉིད་ཀྱི་ཕྱིར། བདག་ཉིད་ཆེན་པོ་འདིའི་སྤངས་རྟོགས་ནུས་པའི་ཡོན་ཏན་ནི་འདི་ཙམ་མོ་ཞེས་རྒྱལ་བ་སྲས་དང་སློབ་མར་བཅས་པས་ཀྱང་མཐའ་དག་པར་བརྗོད་ཅིང་ཚད་གཟུང་བར་མི་ནུས་ན། མ་རིག་པའི་ལིང་ཏོག་ཅན་དག་གིས་ནི། ལྟ་ག་ལ་ཞིག་སྟེ། སློབ་དཔོན་ཆེན་པོ་ཙནྡྲ་ཀིརྟིས་ནམ་མཁའ་མེད་པར་འདབ་ཆགས་ལྡོག་པར་མི་འགྱུར་གྱི། ། འདི་ནི་རང་མཐུ་ཟད་པས་ལྡོག་པར་འགྱུར་དེ་བཞིན། ། སློབ་མ་དང་བཅས་སངས་རྒྱས་སྲས་རྣམས་སངས་རྒྱས་ཀྱི། ། ཡོན་ཏན་མཁའ་ལྟར་མཐའ་ཡས་མ་བརྗོད་ལྡོག་པར་འགྱུར། ། ཞེས་སེང་གེའི་ང་རོ་ཕྱོགས་ཀུན་ཏུ་སྒྲོག་པར་མཛད་པ་ལྟར་རོ། ། དེ་ལྟ་ན་ཡང་རྒྱལ་བ་ཉིད་ཀྱི་གསུང་ལས།
སློབ་དཔོན་ཡོན་ཏན་གླེང་བྱ་ཡི། ། སྐྱོན་རྣམས་ནམ་ཡང་མ་ཡིན་ནོ། ། ཞེས་དང་། ཇི་ལྟར་ཁ་མཁན་མཁས་པ་ཡིས། ། ཏིལ་སོགས་མར་ཁུ་འཇུར་བ་བཞིན། ། བླ་མའི་ཡོན་ཏན་གཞུང་ལས་བཟུང་། ། ཞེས་འབྱུང་བ་ལྟར། མཚན་ཉིད་དང་ལྡན་པའི་རྡོ་རྗེ་སློབ་དཔོན་གྱི་ཡོན་ཏན་བརྗོད་པ་ཤིན་ཏུ་འོས་ཤིང་། དེ་ལྟར་བརྗོད་པ་ལ། སངས་རྒྱས་བྱང་སེམས་གངྒཱའི་ཀླུང་འགྲམ་གྱི་བྱེ་མ་སྙེད་ལ།
བསྐལ་པ་དེ་སྙེད་དུ་བསྙེན་བཀུར་བའི་བསོད་ནམས་ལས་ལྷག་པའི་ཕན་ཡོན་ཡོད་པར་ཡང་བཤད་དོ། ། དོན་དེ་ཉིད་ཐུགས་ལ་བཞག་ནས། རྗེ་བཙུན་ས་སྐྱ་པའི་ངེས་དོན་བསྟན་པའི་སྲོག་ཤིང་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱི་བསྟི་གནས་གླིང་ཁ་བདེ་བ་ཅན་གྱི་ཟུར་འཆད་རིག་པ་འཛིན་པའི་དགེ་བའི་བཤེས་གཉེན་ཆེན་པོ་ངག་དབང་དཔལ་ལྡན་པ་དང་། གྲུབ་པའི་དབང་ཕྱུག་སངས་རྒྱས་དཔལ་གྱི་ཞབས་རྟེན་སེང་གེའི་ཁྲི་ལ་མངོན་པར་རྩེན་ནས་བཤད་སྒྲུབ་ཀྱི་རིང་ལུགས་སྐྱོང་བ་རྗེ་དཀོན་མཆོག་ལྷུན་གྲུབ་གཉིས་ཀྱིས་བདག་ཉིད་ཆེན་པོའི་རྣམ་པར་ཐར་པ་ཧ་ཅང་རྒྱས་པ་མ་ཡིན་པ་རེ་སྤྲོ་བར་མཛད་ལ། དེ་དག་གི་རྗེས་སུ་མདོ་སྔགས་རིག་གནས་དང་བཅས་པའི་ཆོས་ཚུལ་རྒྱ་མཚོའི་ཀློང་ལ་རང་དབང་འབྱོར་པས་འཆད་རྩོད་རྩོམ་གསུམ་ལ་གཞན་དྲིང་མི་འཇོག་པའི་རྣམ་དཔྱོད་ཀྱི་མཐུ་གྲུབ་ཅིང་། ཆོས་དང་སྲིད་ཀྱི་འབྱོར་བ་མངོན་པར་མཐོ་བའི་མཁས་བཙུན་བཟང་གསུམ་གྱི་གཙུག་གི་ཅོད་པན་དུ་ཞབས་སེན་ནོར་བུའི་འཕྲེང་བ་ཉེ་བར་བཀོད་པ། ཁྱབ་བདག་རྣམ་སྣང་ཆེན་པོ་དང་གཉིས་སུ་མེད་པའི་འཆི་མེད་མགོན་པོ། དོན་གྱི་སླད་དུ་མཚན་ནས་སྨོས་ཏེ། མཁན་རིན་པོ་ཆེ་མཻ་ཏྲི་དྷྱ་ན་ས་མུ་དྲའི་ཞལ་སྔ་ནས་ཀྱིས། ཤེས་བྱའི་གནས་འདི་ཁོ་ན་ལ་སྦྱངས་པའི་མཁས་པ་གཞན་གྱི་བློ་ཡུལ་དུ་ཡང་འཆར་བར་དཀའ་བའི་ཚིག་རྒྱན་གསེར་གྱི་ཕྲེང་བས་མཛེས་པར་སྤུད་པའི་སྔགས་འཆང་བླ་མ་ཐམས་ཅད་མཁྱེན་པ་ཆེན་པོའི་རྟོགས་པ་བརྗོད་པ་ངོ་མཚར་ཡོན་ཏན་རིན་པོ་ཆེ་འདུས་པའི་རྒྱ་མཚོ་ཞེས་དོན་དང་མཐུན་པའི་མཚན་གྱི་དགེ་ལེགས་ས་གསུམ་གྱི་རྣ་བ་བདུད་རྩིར་བྱེད་པའི་ཤིན་ཏུ་རྒྱས་ཤིང་ལེགས་པ་འདི་མཛད་ཅིང་།
འདི་ཉིད་བདག་ཉིད་ཆེན་པོ་དགུང་གྲངས་ལྔ་ཕྲག་བཅུ་དང་ཉག་མ་ལྔར་ཕེབས་པ་བོང་བུ་ཞེས་པ་ལྕགས་མོ་ཡོས་ཀྱི་ལོའི་འབྲས་ལྡན་གྱི་དུས་སྟོན་གསར་དུ་ཤར་བའི་ལྟད་མོའི་ཟླ་བའི་དཀར་ཕྱོགས་སྟོང་པ་དང་པོའི་ཉིན་ལེགས་པར་གྲུབ། དེ་ལོ་ཡུལ་ལྗོངས་འདིར་ནས་ལ་སོགས་པའི་འབྲུ་རྣམས་དངོས་གཙང་བའི་ཕོགས་ཤིན་ཏུ་ཆུང་བ་ཞིག་བྱུང་ཡང་། མཁན་རིན་པོ་ཆེ་ཉིད་ལ་ཆོས་གྲྭའི་འཛིན་སྐྱོང་གི་ཕྱིར་གསོལ་ཐང་ཆུང་ངུ་ཞིག་ཡོད་པར། ཉི་ཤུ་འགྱུར་ཡང་ལྷག་ཙམ་སྨིན་པ་སོགས་སྔགས་འཆང་བླ་མ་ཉིད་ཀྱིས་ཐུན་མོང་གི་དངོས་གྲུབ་བདེ་བླག་ཏུ་སྩལ་པའི་དགེ་མཚན་གསར་པ་ཡང་མངོན་སུམ་དུ་མཐོང་ངོ་། ། དེ་ཉིད་ཀྱི་ཚིག་ཚོགས་ཧ་ཅང་རྒྱས་པ་ཅུང་ཟད་འབྲི་སྟེ། ཁྲོ་ཕུ་ནས་མཁན་རིན་པོ་ཆེ་དུས་ཞབས་གཉིས་པར་གྲགས་པ་དཔལ་རྒྱས་དབང་པོས། གཙུག་ལག་ལུགས་བརྒྱའི་སྒོ་ལ་རྣམ་དཔྱོད་ཀྱི་འཇུག་པ་ཆུ་མཚོ་ལྟར་ཟབ་པ་ཕྱག་མཛོད་རྗེ་དབོན་བསོད་ནམས་རབ་བརྟན་པས་སྤྲིང་ཡིག་ལྷའི་རྔ་སྒྲས། མཉམ་བཞག་གི་ཏིང་ངེ་འཛིན་ལས་བསྐུལ་བའི་ངོར། རྟོགས་བརྗོད་ངོ་མཚར་རྒྱ་མཚོའི་རྦ་རླབས་ཀྱི་སྒྲ་དབྱངས་བསྐལ་བཟང་དཔྱིད་ཀྱི་དགའ་སྟོན་ཞེས་བྱ་བ་འཚམ་ཞིང་འཇེབས་པ་ཞིག་སྤེལ་བར་མཛད་དོ། ། དེ་ལྟར་དེ་དག་ལས་དང་པོ་གཉིས་ནི་བདག་ཉིད་ཆེན་པོའི་སྐུ་ཚེའི་སྟོད་རིང་མོ་ཞིག་ནས་གྲུབ་ཟིན་པའི་ཕྱིར་མགོ་སྨོས་པ་ཙམ་དུ་གསལ།
ཕྱི་མ་ནི་རྗེ་བཙུན་དམ་པ་འདི་དགུང་བགྲང་ལྔ་བཅུ་བདུན་པ་རྣམ་རྒྱལ་གྱི་ལོ་བསྒྲིགས་པར་སྣང་ཡང་། བདག་ཉིད་ཆེན་པོ་དང་ཡུལ་གྱིས་བསྐལ་བའི་ཕྱིར། ཡོན་ཏན་རིན་པོ་ཆེ་འདུས་པའི་རྒྱ་མཚོ་ལས་ཡི་གེའི་འཕྲེང་བ་རིང་པོ་བསྐྱུངས་པ་ཙམ་མ་གཏོགས་དོན་ལ་ཁྱད་པར་ཆེན་པོ་མ་མཆིས་ལ། འདི་གཉིས་སུ་དགུང་གྲངས་ལྔ་བཅུ་རྩ་ལྔ་མན་གྱི་མཛད་པ་རྣམས་གསལ་བར་བཞུགས་པ་ཡིན་ཞིང་། ལྔ་བཅུ་རྩ་དྲུག་མན་གྱི་མཛད་པ་རྣམས་ནི་སྔར་ཕན་གླེགས་བུར་འཁོད་པ་ཞིག་མ་མངོན་ནོ། ། དེ་ཉིད་ཀྱི་ཕྱིར་ད་ནི་དེ་ཕྱིན་ཆད་ཀྱི་རྣམ་པར་ཐར་པ་རྣམས་ས་ཁོངས་སུ་མ་བཅད་པར་སྒྲོ་སྐུར་དང་བྲལ་བའི་སྒོ་ནས་འཇལ་བྱེད་འདི་ལ་མཛད་པ་འདི་ཞེས་ལྡབ་ལྡིབ་མེད་པར་བསྙད་པར་བྱའོ། ། དེ་ཡང་འདི་ལྟར། རྒྱལ་བ་ཐམས་ཅད་ཀྱི་སྤྱི་གཟུགས། ལུང་རྟོགས་ཐམས་ཅད་ཀྱི་འབྱུང་ཁུངས། འདུས་པ་ཐམས་ཅད་ཀྱི་ཁྱུ་མཆོག
འགྲོ་བ་ཐམས་ཅད་ཀྱི་འདྲེན་པ་དམ་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པའི་དབང་པོ་འདི་ཉིད་དགུང་གི་བགྲང་གཞི་དྲུག་གིས་ལྷག་པའི་བཅུ་ཕྲག་ལྔར་ཕེབས་པ་དགའ་བ་ཞེས་པ་ཆུ་ཕོ་འབྲུག་གི་ལོ། ལྷ་ཁང་ཆེན་མོའི་ཁྱམས་སྟོད་ཤར་གྱི་གྱང་རིས་སྔར་འཕྲོས་རྣམས་མཐར་ཕྱིན་ཏེ། རབ་ཏུ་གནས་པ་སྨིན་རྒྱས་སུ་བསྒྲུབས་ནས་བྱིན་རླབས་ཀྱི་དཔལ་འབར་བར་མཛད། དེ་ནས་ལོ་དེའི་དཔྱིད་ཀྱི་དུས་སྟོན་གསར་དུ་ཤར་བ་ན། མྱང་སྟོད་རྩེ་ཆེན་ནས་བླ་མ་གྲྭ་རིས་དང་བཅས་པས་གསོལ་བ་བཏབ་སྟེ། དཔལ་ས་སྐྱའི་གཙུག་ལག་ཁང་ཆེན་མོ་དབུ་རྩེ་རྙིང་མའི་ཁྱམས་འཇམ་དབྱངས་གཟི་འོད་འབར་བའི་དྲུང་དུ། ཐུགས་སྲས་འཇམ་པའི་མགོན་པོ་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་པའི་ཞལ་སྔ་ནས་ལྕམ་སྲིང་། དོན་གྱི་སླད་དུ་མཚན་ནས་སྨོས་ཏེ་མཁན་རིན་པོ་ཆེ་མཻ་ཏྲི་དྷྱ་ན་ས་མུ་དྲའམ། མཚན་གཞན་འཇམ་དབྱངས་བློ་ལྡན་པའི་དྲུང་། གསོལ་བ་འདེབས་པ་པོ་རྣམས་དང་།
ཆོས་གྲྭ་ལྷོ་བྱང་གི་དགེ་བའི་བཤེས་གཉེན་མང་པོ་དང་བཅས་པ་སོགས་ཚོགས་པ་བརྒྱ་ཕྲག་བརྒལ་བ་ལ། དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་ཟབ་གནད་ཐམས་ཅད་གཅིག་ཏུ་བསྡུས་པ། པཎ་ཆེན་ནཱ་རོ་ཏ་པས་མཁའ་སྤྱོད་དབང་མོ་ཉིད་ཀྱི་ཞལ་བུམ་ལས་དངོས་སུ་ནོས་ཤིང་། ཕམ་མཐིང་པ་སྐུ་མཆེད་ལས་གཞན་ལ་མ་གནང་བའི་སློབ་བཤད་ཟབ་མོ། རྗེ་བཙུན་ས་སྐྱ་པ་ཡབ་སྲས་ལ་མདོ་སྔགས་ཀྱི་གདམས་པ་རྒྱ་མཚོ་ལྟ་བུ་མངའ་བའི་སྙིང་པོའི་སྙིང་པོ་མཆོག་ཏུ་གྱུར་པ། སྐལ་ལྡན་དད་འདུན་ཅན་རྣམས་ཚེ་འདི་ཉིད་མཁའ་སྤྱོད་ཉམས་དགའི་གྲོང་དུ་མྱུར་བར་བགྲོད་པའི་གསང་ལམ། མཆོག་སྒྲུབ་པའི་དམར་མོ་སྐོར་གསུམ་གྱི་ནང་ཚན། རྗེ་བཙུན་ནཱ་རོ་མཁའ་སྤྱོད་ཀྱི་བྱིན་རླབས་དབང་བཞིའི་ཚུལ་དུ་བསྐུར་བའི་ཆོ་ག་ཟབ་མོས་ཐོག་མར་སྣོད་རུང་བསྒྲུབས། དེ་ནས་བསྐྱེད་པའི་རིམ་པ་ཕག་མོ་མཁའ་སྤྱོད། རྫོགས་པའི་རིམ་པ་རྩ་དབུ་མ།
ལམ་གྱི་ཡན་ལག་པྲ་སེན་དབབ་པ། སྨན་ཆེན་པོའི་བཅུད་ལེན། གནོད་སྦྱིན་མོ་དབང་དུ་བྱ་བ་ཞེས་ལམ་གྱི་ཡན་ལག་ལྔ་གསུངས་པའི། དངོས་གཞི་བསྐྱེད་པའི་རིམ་པ་ལ། དཔལ་བརྩེ་བ་ཆེན་པོ་ཀུན་དགའ་སྙིང་པོས། ཉལ་དང་ལྡང་དང་བདུད་རྩི་མྱང་། ། ཚད་མེད་བླ་མ་བདག་ལྷར་བསྐྱེད། ། འགྲོ་བ་དག་པའི་རྣལ་འབྱོར་དང་། ། དཔའ་བོ་དཔའ་མོས་བྱིན་གྱིས་བརླབས། ། ངག་བཟླས་ཡིད་བཟླས་གཉིས་གཅིག་ཡིན། །
བསམ་གྱིས་མི་ཁྱབ་རྣལ་འབྱོར་དང་། ། སྤྱོད་ལམ་གྱི་ནི་རྣལ་འབྱོར་ཏེ། ། དེ་ལྟར་རྣལ་འབྱོར་བཅུ་གཅིག་གོ ། ཞེས་དོན་ཚན་བཅུ་གཅིག་ཏུ་གསུངས་པ་དང་། རྫོགས་རིམ་རྩ་དབུ་མ་ཡུམ་ལ་སྦྱར་བ་སོགས་སྦྱོར་དངོས་རྗེས་གསུམ་ཐམས་ཅད་ལ། རྗེ་བཙུན་དམ་པ་རང་ཉིད་ཀྱིས་མཛད་པའི། དལ་འབྱོར་གྲུ་ཆེན་མི་རྟག་དྲན་པ་ཡིས། ། བ་དན་དཀར་པོས་བསྐྱོད་པའི་ལས་འབྲས་ཀྱི། ། བླང་དོར་མཐུན་པའི་རླུང་གིས་རབ་བསྐུལ་ནས། ། འཇིགས་རུང་འཁོར་བའི་མཚོ་ལས་སྒྲོལ་བར་མཛོད། །
ཅེས་སོགས་ལམ་རིམ་སྨོན་ལམ་དང་སྦྱར་ཏེ། དཔེ་དང་། ལུང་དང་། རིགས་པ་དང་། མན་ངག་བཞིའི་སྒོ་ནས་ཆུ་གཏེར་ལྟར་ཟབ་ཅིང་། ཀུན་གསལ་ལྟར་ཡངས་པའི་གསུང་བཤད་ཤིན་ཏུ་ཞིབ་ཅིང་མཐའ་ཆོད་པ་རེ་མཛད་ནས། སློབ་མ་རྣམས་ཀྱི་མ་རྟོགས་པ་དང་། ལོག་པར་རྟོག་པ་དང་། ཐེ་ཚོམ་གྱི་དྲ་བ་མཐའ་དག་ལེགས་པར་བཅད་དེ་གཏན་ལ་ཕབ། དེ་ལྟར་ངེས་པའི་ཤེས་པ་གཏིང་ཚུགས་པ་ན།
མཐར་ཨ་རུ་ར་ལག་མཐིལ་དུ་བཞག་པ་ལྟ་བུའི་སེམས་འཛིན་གྱི་དམིགས་པ་ལྷག་པར་རང་གསལ་ཞིང་འཁྱེར་བདེ་བ་རེ་ཉམས་ཁྲིད་དུ་ཤིན་ཏུ་སྨིན་པར་སྩལ་ཅིང་། དེ་ཡང་བདག་ཉིད་ཆེན་པོ་འདིས་སྔོན་འགྲོའི་ཁྲིད་འཁོར་བའི་ཉེས་དམིགས་ལ་སོགས་པ་གསུངས་པ་ན། ཀྱེ་མ་བདག་ལྟ་བུ་རང་ངན་སོང་དུ་མ་ལྷུང་ན་རེ་དགའ་སྟེ་སྙམ་སྤུ་ཟིང་ཞེས་བྱེད་ཅིང་། ལུས་ཞགས་པ་དམ་པོས་བཅིངས་པ་ལྟ་བུའི་ཤིན་ཏུ་གུ་དོག་པའི་ཉམས་འཆར་བ་དང་། སྦྱིན་པ་དང་ཚུལ་ཁྲིམས་ལ་སོགས་པའི་བསྔགས་པ་བསྙད་པ་ན། ཟང་ཟིང་ཕལ་པ་གཞན་ལྟ་ཅི་ཡན་ལག་གི་དམ་པ་ཡང་མགོ་ཡང་གཏང་ན་སྙམ་པ་དང་། བསྐྱེད་རིམ་གྱི་རྣམ་པ་ལ་སེམས་འཛིན་ལྟ་བུའི་དམིགས་པ་གཏད་པ་ན། འདུག་གནས་གྲོགས་དང་བཅས་པ་ཐམས་ཅད་ཀྱང་ལྷ་དང་། གཞལ་ཡས་ཁང་གི་རྣམ་པར་ཕྲ་ལམ་གྱིས་ཤར་བ་སྙམ་བྱེད་པ་དང་། མཚན་བཅས་ཀྱི་རྫོགས་རིམ་ཙནྡྲ་ལི་ལྟ་བུའི་དམིགས་པ་ཕོག་པའི་ཚེ།
ལྟེ་བར་གཏུམ་མོའི་མེ་ལྕེ་ཚ་ཧུར་གྱིས་འབར་བ་སྙམ་བྱེད་པ་དང་། མཚན་མེད་བསམ་མི་ཁྱབ་ལྟ་བུའི་ལྟ་བའི་ངོ་སྤྲོད་གནང་བ་ན། གདོས་བཅས་ཀྱི་ལུས་ཀྱང་མི་དམིགས་པ་ནམ་མཁའི་རང་བཞིན་དུ་སྟོང་སངས་ཀྱིས་སོང་བ་སྙམ་བྱེད་པ་འབྱུང་ཞིང་། རྗེ་ཉིད་ཀྱང་། བསྐྱེད་རིམ་གྱི་གསུང་བཤད་ལྟ་བུ་གནང་བའི་ཚེ་ཕྱག་ཆོས་འཆད་སོགས་ཀྱི་ཕྱག་རྒྱ་སྣ་ཚོགས་མཛད་དེ། མདུན་དུ་བརྐྱངས་པ་དང་། གཡོན་ནས་གཡས་ཕྱོགས་སུ་བསྒྱུར་བ་ལ་སོགས་པའི་སྒོ་ནས་ལྷའི་ཕྱག་མཚན་དང་། རྒྱན་ལ་སོགས་པ་རྣམས་ཀྱི་ཚད་དང་དབྱིབས་དང་ཁ་དོག་སོགས་པ་སྐུ་མདུན་དེ་ཀ་ན་ཕྱག་གིས་གཟུང་དུ་ཡོད་པ་ལྟ་བུ་དང་། ལྟ་བའི་སྐབས་སུ་ཕྱག་མཉམ་བཞག་བཅས་ཏེ་ཐོག་མར་སྤྱན་འབྲས་ཉི་ཟླ་འདྲ་བར་ཁྲ་ཁོར་ཁོར་གཡོ་ཞིང་། སླར་ཤངས་ཀྱི་རྩེར་ཟིམ་བུར་གཟིགས་ཏེ་ཅུང་ཟད་རེ་མཉམ་པར་འཇོག་པར་མཛད་ལ།
ཞལ་ནས་ཀྱང་ཁོ་བོ་ལ་ཚོགས་པ་ལྟ་བུའི་ནང་དུ་ཡང་། དེ་དག་ཀུན་ལ་ལྟོས་པ་མེད་པར་བརྗོད་བྲལ་གྱི་ཉམས་ཅུང་ཟད་འཆར་གྱིན་འདུག དེ་མཚོན་བྱེད་དཔེའི་ཡེ་ཤེས་ཀྱི་མིང་གདགས་རུང་ཙམ་ཡིན་པ་འདྲ་ཞེས་གསུངས་སྐད། བསྐྱེད་རྫོགས་ཀྱི་ཁྲིད་ཟབ་མོ་དེ་དག་གི་རྒྱབ་རྟེན་དུ། རྗེ་ཉིད་ཀྱིས་མཛད་པའི་སྒྲུབ་དཀྱིལ་འགྲོ་ཀུན་མཁའ་སྤྱོད་བགྲོད་པའི་མྱུར་ལམ། ལམ་གྱི་ཆ་ལག་འཕོ་བའི་ཡི་གེ མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་གྱིས་མཛད་པའི་བསྐྱེད་རིམ་གྱི་རྣམ་བཤད། ཚར་ཆེན་བློ་གསལ་རྒྱ་མཚོའི་གསུང་ལ་རྗེ་མཁྱེན་བརྩེའི་དབང་ཕྱུག་གིས་ཟིན་བྲིས་མཛད་པའི་ཁྲིད་ཡིག སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། ཀུན་མཁྱེན་བསྟན་པའི་ཉི་མ་བསོད་ནམས་སེང་གེ
ངོར་ཆེན་རྡོ་རྗེ་འཆང་ཀུན་དགའ་བཟང་པོ་རྣམས་ཀྱིས་མཛད་པའི་རྗེ་བཙུན་མའི་སྒྲུབ་ཐབས། དཔལ་ལྡན་གྲུབ་པའི་ཁྱུ་མཆོག་གྲགས་པ་རྒྱལ་མཚན་གྱིས་མཛད་པའི་རྩ་དབུ་མའི་ཁྲིད། རྗེ་བཙུན་བརྩེ་བ་ཆེན་པོ་ཀུན་དགའ་སྙིང་པོས་མཛད་པའི་རྣལ་འབྱོར་བཅུ་གཅིག་གི་སྡོམ། གྲུབ་ཆེན་ནཱ་རོ་ཏ་པས་མཛད་པའི་སྒྲུབ་པའི་ཐབས་སོགས་ལུགས་འདི་ལ་ཚད་མར་གྱུར་པའི་རྒྱ་བོད་ཀྱི་བསྟན་བཅོས་རབ་ཏུ་མང་པོ་ཞིག་གི་ལུང་སྩལ་ཅིང་། དེའི་དུས་གསུང་ལས། སྒྲུབ་ཐབས་གཞན་ཕལ་ཆེར་ལས་རྗེ་བཙུན་མ་འདི་ལ་ཐོད་སྐམ་གྱི་དོ་ཤལ་བཤད་ཀྱང་། ཀུན་མཁྱེན་རིན་པོ་ཆེ་ནས་རློན་པའི་དོ་ཤལ་བཤད་པ་འདི་ཐབས་མཚོན་བྱེད་ཡིན་པས། ཁོ་བོས་ཀྱང་སྔགས་ཐང་ཆེན་མོའི་མཁའ་སྤྱོད་མའི་སྐུ་འདི་ལ་འདི་བཞིན་བྲི་བའི་བཀོད་པ་བྱས་པ་གསུངས། དེ་དག་ནི་བོད་གཞུང་རྒྱ་གཞུང་དང་འབྲེལ་བ་ཞེས་པ་དེ་ཡིན་ལ། རྒྱ་གཞུང་རྒྱུད་དང་འབྲེལ་དགོས་པ་ཡིན་གསུངས་ནས།
སླར་ཡང་དེ་ཐམས་ཅད་ཀྱི་རྒྱབ་རྟེན་དུ། རྣལ་འབྱོར་གྱི་དབང་ཕྱུག་རྗེ་ས་སྐྱ་པ་ཆེན་པོ་ཀུན་དགའ་སྙིང་པོའི་གསུང་ལ། དེ་ཉིད་ཀྱི་སྲས་ཀྱི་ཐུ་བོ་གཉན་ཕུལ་ཆུང་བ་གཙུག་ཏོར་རྒྱལ་པོས་ཟིན་བྲིས་སུ་བཏབ་པའི་རྣམ་བཤད་མུ་ཏིག་གི་འཕྲེང་བ་དང་། བཛྲ་དྷརྨ་རང་ཉིད་ཀྱིས་མཛད་པའི་དཔལ་འཁོར་ལོ་སྡོམ་པའི་རྩ་བའི་རྒྱུད་ཀྱི་དོན་འགྲེལ་ཁོབ་ཕུབ་ལེགས་པར་བཤད་པ་བདེ་མཆོག་རྒྱུད་བཤད་བསྟན་པ་རྒྱས་པའི་ཉིན་བྱེད་ཀྱི་སྟེང་ནས། རྩ་རྒྱུད་བསྡུས་པ་ལེའུ་ལྔ་བཅུ་རྩ་གཅིག་པའི་ལུང་བཤད་རྒྱས་ཤིང་མཐའ་ཆོད་པ་སྩལ་ཏེ། དེ་ཡང་བཞི་ཐོག་བླ་བྲང་གི་ལྟག་སྒོ་ནས། དབུ་རྩེ་ཆེན་མོའི་བར་ལ་ཆོས་ཉན་པ་རྣམས་གྲལ་གྱི་འཕྲེང་བ་བར་ཐག་སྙོམས་པར་ཁྲིག་གིས་བསྒྲིགས། དེ་ནས་བདག་ཉིད་ཆེན་པོ་ཉིད་སྐུ་འཁོར་ལ་ལས་སྟེང་ནས་ཐུར་མ་བརྒྱ་པའི་གྲིབ་བསིལ་ཕུབ། ལ་ལས་དབྱིབས་དོད་ཅིང་མདངས་བཀྲ་ལ་དར་གོས་བཟང་པོའི་ན་བཟས་བཀླུབས་པའི་ཕྱག་དཔེའི་གླེགས་བུ་རབ་ཏུ་ཕངས་པ་འདྲ་བ་དག་གུས་པར་ཁྱེར། འགའ་རེས་མཐོང་བ་ཙམ་གྱིས་ཡ་མཚན་སྐྱེས་པའི་ཕྱག་འཁར་སོགས་བཟུང་སྟེ།
སྤོས་ཀྱི་གླང་པོ་དྲེགས་པ་དང་བྲལ་བ་གཉིས་འཐུང་གི་ཚོགས་བཅས་ནགས་སུ་རྒྱུ་བ་ལྟར་དུལ་ཞིང་བརྗིད་པའི་སྒོ་ནས་ཆོས་ཉན་རྣམས་ལ་ཕྱག་དབང་གནང་བཞིན་པས་དལ་བུར་ཕེབས་ཏེ། བླ་བྲང་ཤར་གྱི་སྒོ་མདུན་འདིར་སྐུ་ཕྱག་འཁར་ལ་བརྟེན་ཏེ་ཅུང་ཟད་བསྟི་བར་མཛད། དེར་སྐབས་སོས་ཀའི་དུས་ལ་བབ་པས། ས་གཞི་རྣམས་ནི་སྣུམ་ཞིང་འཇམ། མཐའ་སྐོར་རྣམས་ནི་ཁྲིམས་གཙང་གསེར་གྱི་རྒྱལ་མཚན། ངུར་སྨྲིག་གི་ལྷབ་ལྷུབ་གཡོ་བའི་བཤེས་གཉེན་རྗེ་མང་པོས་ཉེ་བར་བརྒྱན་པའི་སྣང་ཚུལ་རྨད་དུ་བྱུང་བ་དེ་མཐོང་བ་ན་དགའ་བདེས་མྱོས་པའི་ཡིད་ལ་འདི་ལྟ་བུའི་བཀོད་པ་རི་མོར་འཁོད་ན་མ་འོངས་པའི་སྐྱེ་འགྲོ་རྣམས་དད་པ་དབང་མེད་དུ་སྐྱེ་བ་འདུག་སྙམ་པ་ཡང་ཤར། དེ་ནས་རིམ་གྱིས་ཁྲི་སྟེང་དུ་ཕེབས་ཏེ་ལེགས་པར་རྩེན་ཟིན་པ་དང་། ཆོས་ཉན་པ་རྣམས་གུལ་ལེ་འདུས་ཏེ་ཡིག་བརྒྱ་ཉེར་གཅིག་ཙམ་རེ་འདྲེན། དེ་ནས་སློབ་མ་རྣམས་ཀྱིས་མཎྜལ་འབུལ་ཞིང་། དེའི་རིང་ལ་རྗེ་ཉིད་ཀྱིས་ཆོས་གཏོར་བསྔོ་བར་མཛད།
དེ་རྣམས་ཟིན་པ་དང་ཆོས་ཉན་པའི་དམིགས་པ་ཐུན་མོང་མ་ཡིན་པ་གསལ་འདེབས་པ་ལ་དམིགས་པས་མཚམས་སྦྱར་ཏེ། ཐོག་མར་སྤྱིར་ཡང་དག་པར་རྫོགས་པའི་སངས་རྒྱས་ཀྱིས་གསུངས་པའི་ཆོས་ཀྱི་ཕུང་པོའི་རྣམ་གཞག དེ་ཐམས་ཅད་བསྡུ་ན་རྒྱུ་འབྲས་ཀྱི་སྡེ་སྣོད་རིན་པོ་ཆེ་རྣམ་པ་གཉིས་སུ་འདུས་ཚུལ། འབྲས་བུ་སྔགས་ཀྱི་སྡེ་སྣོད་ལ་ཡང་རྒྱུད་དེ་གཉིས་དང་། གསུམ་ལ་སོགས་པ་རྣམ་གཞག་གྲུབ་པའི་སློབ་དཔོན་སོ་སོས་བཞེད་པ་མི་འདྲ་བ་ཡོད་ཚུལ། དེ་དག་ལས་རང་རེ་ས་སྐྱ་པའི་རྗེ་བཙུན་གོང་མ་རྣམས་སྐབས་འདིར། གྲུབ་ཆེན་ལ་བའི་ན་བཟའ་ཅན་ལ་སོགས་པས། ཇི་སྲིད་མདོ་བྱ་སྤྱོད་པ་དང་། ། རྣལ་འབྱོར་གསང་མཐའི་དབྱེ་བ་ཡི། ། ཞེས་སོགས་འདི་ཉིད་ཀྱི་རྩ་རྒྱུད་ལེའུ་ལྔ་བཅུ་རྩ་གཅིག་པའི་རྗེས་སུ་འབྲངས་ནས།
མདོ་སྡེ་རྟོག་པའི་རྒྱུད། བྱ་བ་སྤྱོད་པ། རྣལ་འབྱོར། རྣལ་འབྱོར་གསང་བ། གསང་བ་མཐའི་རྒྱུད་སྡེ་སྒོ་དྲུག་ཏུ་མཛད་པ་འདི་ཉིད་གཙོ་བོར་བཞེད་པ་ཡིན་ཚུལ། དེ་དག་གི་ནང་ནས་རྒྱུད་འདི་ཉིད་སྟོན་པ་སྤྲུལ་པའི་སྐུ་དཔལ་ཁྲག་འཐུང་གི་ལྷ་ཚོགས་རྣམས་ད་ལྟ་ཡང་འཛམ་བུའི་གླིང་གི་ཡུལ་ཉེར་བཞི་ན་མངོན་སུམ་དུ་བཞུགས་པ་དང་། བསྐྱེད་རིམ་གྱི་སྐབས་སུ་ཕོ་ཉ་གསུམ་བསྲེ་བ་དང་། རྫོགས་རིམ་དཔྱིད་དང་ཐིག་ལེའི་མན་ངག་ཟབ་མོ་སོགས་རྒྱུད་སྡེ་གཞན་ལས་མ་གསུངས་པའི་ཟབ་ཁྱད་དུ་མས་སྒོ་དྲུག་པར་འཇོག་པའི་ཚུལ། རྒྱུད་གསུང་བ་པོའི་སྟོན་པ་བྱོན་ཚུལ། བྱོན་ནས་རྒྱུད་གསུངས་ཚུལ།
དེ་ཉིད་བསྡུ་པ་པོས་ཇི་ལྟར་བསྡུས་ཚུལ་སོགས་ཀྱི་སྒོ་ནས། ཟབ་ཁྱད་ཀྱི་རྒྱུད་འདི་ཇི་ལྟར་བྱུང་ཚུལ། སྤྱིར་བདེ་མཆོག་ལ། མ་རྒྱུད་་་་་་སངས་རྒྱས་མའི་སྦྱོར། སྤྱི་ལྟར་བཤད་པ། འདུས་པ་་་་་་སྡོམ་འབྱུང་། འཕགས་པ་ལུགས་ལྟར་བཤད་པ། དུས་ཀྱི་འཁོར་ལོ་་་་་་མཁའ་འགྲོ་རྒྱ་མཚོ། ལྟར་བཤད་པ། གསང་བ་མཐར་ཐུག་ལྟར་བཤད་པ་སྟེ་བཞི་ལས།
ཕྱི་མ་འདི་ལ་རྩ་རྒྱུད་ནི་རྒྱས་པ་ནམ་མཁའ་དང་མཉམ་པ་དང་། བསྡུས་པ་ལེའུ་ལྔ་བཅུ་རྩ་གཅིག་པ་འདི་ཡིན་ཞིང་། བཤད་རྒྱུད་ནི། སློབ་དཔོན་དཀར་རྒྱལ་ཟླ་བས། འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། བཤད་རྒྱུད་རྣམ་པ་ལྔར་ངེས་སོ། ། ཞེས་གསུངས་པ་འདིས་བཤད་རྒྱུད་དགུ་བསྟན་པར་བུ་སྟོན་རིན་པོ་ཆེ་བཞེད་པ་ལ། ལྔར་ངེས་ཞེས་པ་ལ་སོགས་པའི་ལུང་རིགས་མང་པོས་དགག་སྒྲུབ་ཀྱི་ཚིག་ཉམས་ཅུང་ཟད་དང་། རང་ལུགས་གསང་མཐར་བཤད་པའི་ལུགས་ལ།
སྨིན་བྱེད་དབང་དང་། གྲོལ་བྱེད་མངལ་སྒོང་གཉིས་ཀྱི་མངོན་རྟོགས་སྟོན་པའི་བཤད་རྒྱུད་ལྔར་ངེས་པའི་སྒྲུབ་བྱེད་སོགས་ཀྱི་སྒོ་ནས། བདེ་མཆོག་སྤྱི་དང་ཁྱད་པར་གསང་མཐའ་ལ་རྩ་བཤད་བཞུགས་ཚུལ་དང་། དེ་ལ་རྒྱ་བོད་དུ་བཤད་སྲོལ་ཇི་ལྟར་བྱུང་ཚུལ། སྲོལ་འབྱེད་བླ་མ་རྣམས་ཀྱིས་རྒྱུད་དོན་མངོན་རྟོགས་སུ་བསྡེབས་ནས་ཉམས་སུ་བསྟར་བ་ལ་སོགས་བརྗོད་བྱ་ཟབ་ཅིང་རྒྱ་ཆེ་ལ་རྟོགས་སླ་བ་རྗོད་བྱེད་ཀྱི་ཚིག་གཙང་ཞིང་འགག་འདྲིལ་ལ་རྣ་བར་སྙན་པའི་ལེགས་བཤད་ཀྱི་དགའ་སྟོན་ཉིན་རེ་བཞིན་བསྩལ་ཀྱང་། ཟློས་འཁྲུལ་དང་ལྷག་ཆད་ཀྱི་ཚིག་འབྲུ་གཅིག་ཀྱང་མི་འོང་བས། ཨེ་མ་འདི་ལྟ་བུའི་འཆད་ཚུལ་ངེས་པར་འཇམ་པའི་དབྱངས་ཀྱི་ཐུགས་མཚོ་ལས་བརྟོལ་བ་མ་གཏོགས། བུས་པའི་ཤེས་རབ་ཀྱིས་བསྐལ་པར་སྦྱངས་ཀྱང་མི་ཤེས་པ་འདུག་སྙམ་པ་ཡང་ནས་ཡང་དུ་འབྱུང་། དེ་ལྟར་སྤྱིར་བཤད་ནས་བྱེ་བྲག་གཞུང་གི་དོན་ལ་སྦྱོར་བ་ན། རྒྱུད་འདིའི་ལེའུ་དང་པོས་མདོར་བསྟན།
བར་པ་ཞེ་དགུས་རྒྱས་པར་བཤད། ཐ་མ་ལྔ་བཅུ་རྩ་གཅིག་པས་ཐམས་ཅད་ཀྱི་དོན་བསྡུས་ཏེ་བསྟན་ཞེས་སོགས་དོན་གྱི་ཁོག་ཕུབ། ལེའུ་དང་པོ་རི་བོ་ཚང་ཚིང་རི་སུལ་ལམ་ཞེས་སོགས་དཀྱིལ་འཁོར་བྲི་བའི་གནས་བསྟན་ནས། བྲི་ཚུལ་ཇི་ལྟར་ཡིན་ན་དེ་སྟོན་པ་ལ། དེ་ལ་ཅི་བ་མ་ལྷུང་བས་ཞེས་སོགས་ལེའུ་གཉིས་པ་གསུངས། དེ་ལྟར་དཀྱིལ་འཁོར་བྲིས་ནས་དབང་བསྐུར་བའི་ཚུལ་ནི། དེ་ནས་སྒྲུབ་པོས་དངོས་ཀུན་གྱིས། ། ཞེས་སོགས་ལེའུ་གསུམ་པ་འདིས་སྟོན་ཞེས་བྱ་བ་ལ་སོགས་པས་འགྲེལ་གྱི་མཚམས་སྦྱར་བ་སོགས་གཞུང་དོན་ལམ་པ་རེ་སྐམ་བཤད་དུ་མཛད། དེ་ནས་དངོས་གཞི་རང་ཉིད་ཀྱིས་མཛད་པའི་དོན་འགྲེལ་གཞུང་དང་བཅས་པ་བཀླགས་ལུང་དུ་སྩལ་ཏེ། དཀའ་གནས་རྣམས་ལ་མཆན་བུ་སོགས་ཀྱི་སྟེང་ནས་ཞིབ་སེད་རྒྱས་པ་རེ་གནང་།
རྩ་རྒྱུད་ཀྱི་མཆན། མུ་ཏིག་འཕྲེང་བ། ནག་འབུམ་གྱི་མཆན་སྣ་ཐུང་བ། རིམ་གཉིས་ལམ་སློང་གི་མཆན་རྣམས་རྗེ་བཙུན་རྩེ་མོ་ཞབས་ཀྱིས་བཏབ་པར་བདག་གི་བླ་མ་མུས་པ་ཆེན་པོ་གསུང་གསུངས་ཤིང་། གཞན་ཡང་དེར་སྐབས། ས་ཆེན་ཡབ་སྲས། ངོར་ཆེན་རྡོ་རྗེ་འཆང་། ཀུན་མཁྱེན་ཆེན་པོ། གློ་བོ་མཁན་ཆེན་པ་སོགས་བླ་མ་གོང་མ་རྣམས་ཀྱིས་རྒྱུད་བཤད་མཛད་ཚུལ་རྒྱས་པར་གསུངས་ནས། བདག་རང་གིས་ཀྱང་སྐྱེ་བ་སྔ་མའི་ལས་འཕྲོ་ཅུང་ཟད་བཟང་བ་ཡོད་འདུག་པས།
གཞོན་ནུ་ཉིད་ནས་ཆོས་ལ་དོན་གཉེར་ཆེན་པོ་རང་བྱས། དེའི་སྟོབས་ཀྱི་ཐོབ་རྒྱ་ཡང་མི་ཆུང་ཙམ་བྱུང་། ལྷག་པར་འཁོར་ལོ་བདེ་མཆོག་གི་ཆོས་སྐོར་འདི་རྣམས་རྒྱལ་བ་མུས་པ་ཆེན་པོ་ལ་ཉན་དུས་ཟིན་ཐུན་བསྐྱར་ཆོས་ཁོ་ན་རྒྱུན་དུ་བྱས་པས། ད་ལྟ་འཆད་སྒོམ་གང་བྱེད་ཀྱང་ཐེ་ཚོམ་མི་ཟ་བ་ཡོད། དེང་སང་ནི་བསྟན་པ་ཉམས་ཆེས་པས། ཉོ་ཚོང་དང་། ཞིང་ལས་སོགས་འཇིག་རྟེན་གྱི་བྱ་བ་ཁོ་ན་ལྷུར་བྱེད་པ་མ་གཏོགས། ཆོས་ལ་དོན་གཉེར་བྱེད་མཁན་རེ་རེ་ཙམ་ཡང་མི་རྙེད་པའི་ཚོད་དུ་འདུག ཅུང་ཟད་ཆོས་ལ་གཞོལ་བ་རྣམས་ཀྱང་རྒྱུད་བཤད་ཟེར་བ་བྱས་ན་ཨ་ཙི་བ་གཅིག་ཡིན་སྙམ་སྙིང་དངངས་ནས་འགྲོ་ཡི་འདུག་སྟེ། སྤྱིར་རྒྱུད་བཤད་ལུགས་ལ་རྒྱས་འབྲིང་བསྡུས་གསུམ་ལས།
རྒྱུད་ཀྱི་ཚིག་རིགས་མཐའ་དག་ཊཱིཀྐ་ས་བཅད་སོགས་དང་སྦྱར་ཏེ་འབྲུ་རེ་རེ་ནས་ཞིབ་ཏུ་འཆད་པ་ནི་རབ། ས་གཞུང་ཙམ་སྦྱར་བ་ཁོག་ཕུབ་ཀྱི་བཤད་པ་འདི་ལྟ་བུའམ། རྒྱུད་ཀྱི་ལུང་སྔོན་ལ་བྱས་ནས། ས་བཅད་དང་གཞུང་གི་ཚིག་ཟུར་ཙམ་སྦྱར་བ་ཟིན་ཐུན་དུ་བྱེད་པ་ནི་འབྲིང་། ཐ་མ་གཞུང་ལ་ས་བཅད་སྦྱར་བ་བཀླག་ལུང་དུ་བྱས་ཏེ། གལ་ཆེ་བ་རྣམས་ལ་མཆན་བུས་བཤད་པ་ཙམ་བྱས་པས་ཀྱང་རྒྱུད་ཀྱི་བཤད་བཀའ་ཐོབ་པར་འགྱུར་བ་ཡིན་ཏེ། རྗེ་ས་སྐྱ་པ་ཆེན་པོས། རྒྱུད་ཀྱི་དོན་རྣམས་ནི་མཆན་དུ་ལེགས་པར་བཏབ་ལ་ཞེས་དང་། བཤད་པ་མང་པོ་ནི་གསང་སྔགས་དམ་ཚིག་གི་རྒྱུད་ཡིན་པས་འཆོལ་བར་འགྱུར་ལ་ཞེས་དང་། བུ་སྟོན་གྱིས་ཀུན་མཁྱེན་འཕགས་འོད་ལ་འདུས་པའི་རྒྱུད་གསན་དུས།
འཕགས་འོད་ཀྱི་གསུང་ལས། ཁྱེད་ལྟ་བུ་ལ་རྒྱ་བའི་རྒྱ་ལུགས་དང་། གར་པའི་གར་ལུགས་ནས་དགོས་པའི་ལུགས་མིན། གཞུང་དང་འགྲེལ་པ་ཚོ་ཤར་རེ་བཀླག་ལ་སྐབས་སྐབས་སུ་འགག་རེ་ཙམ་བཤད་དེ་ཆོས་ཐོབ་ཆེ་བར་བྱེད་པ་ཡིན་ནོ། ། ཞེས་གསུངས་འདུག་པ་ཡིན། གང་ལྟར་ཡང་རྒྱུད་དབུ་ཞབས་ཡོངས་རྫོགས་ཀྱི་ལུང་དང་། དེའི་འགྲེལ་པ་ཚད་ཐུབ་ཅིག་གི་ལུང་རྒྱུན་བླ་མ་བརྒྱུད་པ་བར་མ་ཆད་པ་ལས་འོངས་པ་ཅིག་ནི་ངེས་པར་ཐོབ་དགོས། དེ་བཞིན་དུ་ཁྲིད་ལ་ཡང་། དཔེར་ན་ལམ་འབྲས་ཀྱི་ཉམས་ཁྲིད་ཚང་ལ་མ་ནོར་བ་ཞིག་ཐོབ་ནས། ལམ་སྐོར་ཕྱི་མ་བརྒྱད་ལུང་ཁྲིད་དུ་བྱས་པས་ཆོག་པ་རང་རེ་ས་སྐྱ་པའི་ཕྱག་ལེན་ལ་བཞུགས་པ་སོགས་བཤད་ལུགས་རྒྱས་འབྲིང་བསྡུས་གསུམ་མདོ་དོན་འདི་ཉིད་རང་སྲོལ་རྨ་མེད་པར་གཟིགས་ནས།
གྲུབ་ཆེན་ནག་པོ་སྤྱོད་པའི་རྣམ་སྤྲུལ་རྗེ་གྲོལ་མཆོག་ཞབས་ཀྱི་ཁྲིད་བརྒྱ་སྒྲིག་པའི་རྒྱབ་རྟེན་དུ་ཡང་མཛད་པ་ཡིན། དེས་ན་རྒྱུད་འཆད་ལུགས་རྒྱས་འབྲིང་བསྡུས་གསུམ་གྱི་རྣམ་དབྱེ་འདི་བཞིན་ཕྱེད་པ་གལ་ཆེ་ཞིང་། དེ་ལྟར་ཕྱེད་ན་དེ་ཙམ་གྱི་སྐྲག་པ་བྱེད་མི་དགོས། ཞེས་སོགས་ཤིན་ཏུ་གཅེས་ཤིང་ཡིད་ལ་འབབ་པའི་ཞལ་གདམས་བདུད་རྩིའི་ཆུ་གཏེར་མང་པོ་ཆལ་ཆིལ་དུ་ཁོལ་བ་ན། དེར་འདུས་ཀྱི་སྐལ་ལྡན་མགྲིན་སྔོན་ཅན་དག་རྣམ་དཔྱོད་ཀྱི་དབང་པོ་ཆེ་ཆེར་བརྟས་ཏེ། རྗེ་ཉིད་ཀྱི་ཞལ་དཀྱིལ་ནམ་མཁའི་གླིང་ལ་དད་པའི་འདྲེན་བྱེད་ངོམས་པ་མེད་པར་བཏོད་ཅིང་། གསུང་ཟེར་སྤྲིན་གྱི་མེ་ཏོག་ལ་གཅིག་ཏུ་འདུན་པའི་སྒོ་ནས་དགའ་བའི་མཇུག་སྒྲོ་ཟླུམ་པོར་བསྐོར་ཏེ། བསམ་སྒོམ་ཐོས་པའི་གར་སྟབས་ཅི་ཡང་བྲེལ་བར་གྱུར་ཏོ། ། དེ་ལྟ་བུའི་སྒོ་ནས་རྗེ་བཙུན་ནཱ་རོ་མཁའ་སྤྱོད་མའི་བསྐྱེད་རྫོགས་ཀྱི་གདམས་པ་ཟབ་མོ་རྒྱབ་ཆོས་ཀྱི་ལུང་དང་བཅས་པ་མ་ཚང་བ་མེད་པ་ལེགས་པར་སྩལ་པས། དེ་དུས་ཀྱི་ཆོས་ཉན་ཕལ་ཆེར་མཁའ་འགྲོའི་དབང་མོ་འདིའི་རིམ་གཉིས་ཀྱི་ཉམས་བཞེས་ལ་དུས་རྟག་ཏུ་གཞོལ་བར་གྱུར་ཅིང་།
སྟན་ཐོག་གཅིག་ཏུ་ཉེ་སྙིང་འབྲུ་འབུམ་བཟླ་བ་ལ་སོགས་པ་གྲངས་དུས་མཚན་མའི་བསྙེན་པ་མཐར་བསྐྱལ་བ་དང་། ལོ་ཚིགས་མང་པོར་མཚམས་ཀྱི་བཅད་རྒྱ་ལ་འཇུག་པ་ཡང་མང་དུ་བྱུང་བས། ཞི་བའི་སྒོ་འཕར་བརྒྱ་ཕྲག་དུས་གཅིག་ཏུ་དབྱེ་བར་མཛད་པ་ཡིན་ནོ། ། མཁའ་སྤྱོད་དགའ་མའི་ཟབ་ལམ་རྡོ་རྗེ་གླུ། ། རྒྱུད་བཤད་ཏམྦུ་ར་དང་ལྷན་ཅིག་སྙན། ། སྐལ་བཟང་རྣམ་དཔྱོད་ཨ་མྲའི་དོག་པ་དང་། ། མཉམ་དུ་དད་པའི་པད་མཚོ་རྒྱས་པར་གྱུར། ། ལྷན་ཅིག་བརྗོད་པའི་རྒྱན་ནོ། ། དེ་ལྟ་བུའི་ཆོས་ཀྱི་འཁོར་ལོ་དང་བར་མ་ཆོད་པར་ཇོ་བོ་བཀའ་གདམས་པ་ནས་བརྒྱུད་པའི་མྱུར་སྒྲོལ་དཔལ་མོ་ཉེར་གཅིག་གི་རྗེས་གནང་། བསྟོད་པ་ལ་སོགས་པའི་ལུང་དང་བཅས་པ་དང་།
རྣལ་འབྱོར་གྱི་དབང་ཕྱུག་ལཱུ་ཧི་པ་དང་། ཌེཾཱ་ཀི་པ་ལ་སོགས་པའི་གྲུབ་ཐོབ་བརྒྱད་ཅུའི་རྗེས་གནང་། དེ་དག་གི་རྟོགས་བརྗོད་པཎྜི་ཏ་ཉི་མ་འོད་ཟེར་གྱིས་ཕྱོགས་གཅིག་ཏུ་བསྡུས་པ་འགྲེལ་བཅས། སྔགས་འཆང་ཆོས་ཀྱི་རྒྱལ་པོས་མཛད་པའི་རྗེས་གནང་གི་ཡི་གེ དེ་དག་གི་རྣམ་ཐར། ལོ་རྒྱུས། བླ་མ་རྡོ་རྗེ་གདན་པས་བསྟོད་པ་ལ་སོགས་པ་འདི་སྐོར་གྱི་ལུང་ཡོངས་སུ་རྫོགས་པ་སྩལ་ཅིང་། དེར་སྐབས་རྗེ་ཉིད་ཀྱིས་གྲུབ་ཆེན་བརྒྱད་ཅུའི་སྒྲུབ་ཐབས་ཐུས་ཤིང་ཟླུམ་ལ་བྱིན་རླབས་ཀྱི་དཔལ་འབར་བ་ཞིག་མཛད་དེ། ཐུབ་བསྟན་ལྷ་ཆེན་གྱི་གླིང་ཚང་སོ་སོའི་བླ་མཆོད་སོགས་ཀྱི་ཐོག་འཛུགས་ཇ་བཟང་པོ་དང་བཅས་པ་ལེགས་པར་བཙུགས་ཏེ། དེ་ཉིད་ཀྱི་ལུང་ཡང་གནང་།
དེ་དག་དང་འབྲེལ་ཆགས་སུ་འཇམ་དབྱངས་གཞོན་ནུ་ངུར་སྨྲིག་གི་བླ་གོས་འཆང་བ་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་ཆོས་དང་དེ་མིན་རྣམ་པར་འབྱེད་པ་སྡོམ་པ་གསུམ་གྱི་རབ་ཏུ་བྱེད་པའི་བསྟན་བཅོས་ལས། འོན་ཀྱང་བྱ་བའི་རྒྱུད་དུ་ནི། ། བྲིས་སྐུ་ལྷ་རུ་བསྒོམས་ནས་ཀྱང་། ། དེ་ལ་དངོས་གྲུབ་ལོན་པ་ཡིན། ། ཞེས་སོགས་གསུངས་པ་དང་སྦྱར་ཏེ། རྒྱུད་སྡེ་བཞི་ལ་སྨིན་བྱེད་དབང་གི་རིམ་པ། གྲོལ་བྱེད་ལྷའི་བསྐྱེད་ཆོག སྒྲུབ་པ་པོ་རྟེན་གྱི་གང་ཟག་སོགས་མི་འདྲ་བའི་ཁྱད་པར་ཡོད་ཚུལ། བྱེ་བྲག་གདུལ་བྱ་མཆོག་རྗེས་སུ་གཟུང་བའི་དོན་དུ་གསུངས་པ་རྣལ་འབྱོར་རྒྱུད་ལ། དམ་ཡེ་བསྲེས་ནས་སླར་ཡང་ཡེ་ཤེས་པ། །
གཤེགས་པར་འདོད་པ་རྣལ་འབྱོར་རྒྱུད་ཀྱི་ལུགས། ། ཞེས་པ་ལྟར། བདག་ཉིད་ལྷར་བསྐྱེད་པ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱས་ཏེ་དམ་ཡེ་དབྱེར་མེད་དུ་བསྲེས། ཕྱག་རྒྱ་བཀྲོལ་ནས་ཡེ་ཤེས་པ་གཤེགས་ཏེ། རང་ཉིད་དམ་ཚིག་པའི་ང་རྒྱལ་གྱིས་གནས། དེས་ན་རབ་དབྱེ་ལས། དེ་ནས་རང་ཉིད་ཐ་མལ་འགྱུར་ཞེས་པ་ཡང་། རང་ཉིད་དམ་ཚིག་སེམས་དཔའ་ཆིག་རྐྱང་དུ་གནས་པ་ལ་འཆད་པ་ཡིན། དེ་ཉིད་སྟོན་པའི་རྒྱུད་ལ་སློབ་དཔོན་པདྨ་ལྕགས་ཀྱུས། རྩ་རྒྱུད་ཤིན་ཏུ་ཟབ་ཅིང་རྟོགས་དཀའི་དོན། །
བཤད་དང་ཆ་མཐུན་རྒྱུད་ཀྱིས་རྣམ་དབྱེ་བས། ། ཞེས་གསུངས་པ་ལྟར། རྩ་བཤད་ཆ་མཐུན་གྱི་རྒྱུད་གསུམ་དུ་ཡོད་པ་ལས། རྩ་རྒྱུད་ནི་དེ་ཉིད་བསྡུས་པ་སྟེ། འདི་ལ་དུམ་བུ་བཞི་ཡོད་པའི་དང་པོས་གཙོ་བོར་གཏི་མུག་དང་ལུས་ཀྱི་དྲི་མ་སྦྱང་བའི་སླད་དུ་རྣལ་འབྱོར་དབྱིངས་ཀྱི་དཀྱིལ་འཁོར་ཤིན་ཏུ་རྒྱས་པ་ཞིག་སྟོན་ལ། སྤྱིར་རྣལ་འབྱོར་དབྱིངས་ལ་སམྦུ་ཊ་རྡོར་དབྱིངས་དང་། ཡོ་ག་རྡོར་དབྱིངས་གཉིས་ལས་འདི་ཕྱི་མ་ཡིན། དུམ་བུ་གཉིས་ལས་ནི་ངག་དང་འདོད་ཆགས་ཀྱི་དྲི་མ་སྦྱོང་བའི་ཆེད་དུ་ཁམས་གསུམ་རྣམ་རྒྱལ་གྱི་ལམ་འཇིག་རྟེན་གསུམ་རྒྱལ་གྱི་དཀྱིལ་འཁོར་སྟོན། དུམ་བུ་གསུམ་པར་ནི་ཕྱག་རྡོར་འགྲོ་འདུལ་གྱི་དབང་གསུངས་ཤིང་། འགྲོ་འདུལ་ལ་སྤྱན་རས་གཟིགས་འགྲོ་འདུལ་དང་།
ཕྱག་རྡོར་འགྲོ་འདུལ་གཉིས་ཡོད་པའི་དང་པོ་ནི། ལྷ་གཙོ་བོ་ཞལ་བཅུ་གཅིག་པ་ལ་འཁོར་མང་པོས་བསྐོར་བ། དབང་གི་མཚམས་སུ་སློབ་མ་རྣམས་ཀྱི་མིང་བྱང་བུམ་པར་བཅུག་ནས། གང་སྔོན་ལ་འཚང་རྒྱ་བ་དེའི་མིང་བྱང་ཐོག་མར་འབྱུང་བར་དམོད་པ་ཞིག་སྣང་། དུམ་བུ་བཞི་པས་ནི། ང་རྒྱལ་དང་སེར་སྣའི་གཉེན་པོར་དོན་ཐམས་ཅད་གྲུབ་པའི་རས་བྲིས་ཀྱི་དཀྱིལ་འཁོར་ཤིན་ཏུ་ཆེ་བ་ཞིག་བསྟན། བརྗོད་བྱ་དེ་དག་དང་ལྡན་པའི་རྒྱུད་འདི་ཉིད་སྟོན་པ་སངས་རྒྱས་པའི་ཚུལ་བསྟན་ནས་ཞག་བདུན་ལོན་པའི་ཚེ་འོག་མིན་དུ་དུམ་བུ་དང་པོ་གསུངས། དེ་ནས་སུམ་བཅུ་རྩ་གསུམ་དུ་རྒྱུད་ཕྱི་མ་རྣམས་གསུངས། དེ་ནས་ལྕང་ལོ་ཅན་དུ་རྒྱུད་ཉེ་བར་བསྡུས་པ་གསུངས་པས་ལྷ་གནས་གསུམ་པར་ཡང་གྲགས་པའི་རྒྱུད་ཡིན། གཉིས་པ་བཤད་རྒྱུད་ལ་དུམ་བུ་དང་པོའི་བཤད་རྒྱུད་ཐམས་ཅད་གསང་བ།
དུམ་བུ་གཉིས་པའི་བཤད་རྒྱུད་ཁམས་གསུམ་རྣམ་རྒྱལ་གྱི་རྟོག་པ་སྟེ་བཤད་རྒྱུད་སོ་སོ་བ་དང་། རྡོ་རྗེ་རྩེ་མོའམ། བཛྲ་ཤེ་ཥ་རའམ། རྒྱ་ཆེར་རོལ་པ་ཞེས་བྱ་བའི་མཚན་གྱི་རྣམ་གྲངས་གསུམ་དང་ལྡན་པ་དེ་ཐུན་མོང་གི་བཤད་རྒྱུད་ཡིན། གསུམ་པ་ཆ་མཐུན་གྱི་རྒྱུད་ནི་དཔལ་མཆོག་དང་པོ་དང་། དཔལ་མཆོག་ཤེར་ཕྱིན་གྱི་སྐོར་ལྟ་བུ་སྟེ་འདི་གཉིས་ལ་སྔགས་དུམ་དང་། ཤེར་དུམ་ཞེས་ཀྱང་བྱ། དེར་མ་ཟད་ངན་སོང་སྦྱོང་རྒྱུད། རྣམ་སྣང་སྒྱུ་དྲ། རྡོ་རྗེ་སྙིང་པོ་རྒྱན་གྱི་རྒྱུད་ལ་སོགས་པ་མང་དུ་ཡོད།
གཙུག་ཏོར་དགུ་པ་ཞེས་བྱ་བ་འདི་འགའ་ཞིག་རྒྱུད་དུ་འདོད་ཀྱང་། མཇུག་གི་ཚིགས་བཅད་དུ་ཀུན་སྙིང་དང་། འཇིགས་མེད་སྦས་པའི་མན་ངག་ལ་བརྟེན་ནས་བརྩམས་ཚུལ་ཡོད། བུ་སྟོན་རིན་པོ་ཆེས་བསྟན་བཅོས་སུ་བཞེད་པ་ཉིད་ལེགས་སོ། ། དེ་དག་གི་ནང་ནས་ངན་སོང་སྦྱོང་བའི་རྒྱུད་ཆུང་འདི་ནི། སྔ་རབས་ཀྱི་མཁས་པ་རྣམས་ཀྱི་གསུང་བགྲོས་ལས། རྒྱུད་ཆུང་གཅིག་ལ་བརྟག་པ་གཉིས། ། བརྟག་པ་གཉིས་ལ་སྟོན་པ་གསུམ་ཞེས་འབྱུང་བ་ལྟར། བརྟག་པ་གཉིས་ལ་ཤླཽ་ཀ་སྟོང་ཡོད་པའི་བརྟག་པ་གོང་མ་སྟོན་པ་ཤཱཀྱའི་དབང་པོས། ལྷའི་བུ་ནོར་བུ་དྲི་མ་མེད་པ་མནར་མེད་དུ་སྐྱེས་ནས་ཞག་བདུན་པའི་ཚེ་སུམ་ཅུ་རྩ་གསུམ་གྱི་དགའ་བའི་ཚལ་དུ་གསུངས་ཏེ་འདིས་བརྗོད་བྱ་ཀུན་རིག་རྩ་བའི་དཀྱིལ་འཁོར་བསྟན་ལ།
བརྟག་པ་ཕྱི་མ་ནས་དཀྱིལ་འཁོར་བཅུ་གཅིག་བཤད་པའི་ཤཱཀྱ་ཐུབ་པ་སྐུའི་དཀྱིལ་འཁོར། ཚེ་དཔག་མེད་གསུང་གི་དཀྱིལ་འཁོར། ཕྱག་རྡོར་འཆི་འཇོམས་ཐུགས་ཀྱི་དཀྱིལ་འཁོར། འཁོར་ལོས་བསྒྱུར་བ་ཡོན་ཏན་གྱི་དཀྱིལ་འཁོར། མེ་ལྟར་འབར་བ་འཕྲིན་ལས་ཀྱི་དཀྱིལ་འཁོར་ཏེ། འདས་པའི་དཀྱིལ་འཁོར་དྲུག་དང་། གཙོ་བོ་ཕྱག་ན་རྡོ་རྗེ་ལ་ཕྱོགས་སྐྱོང་བཅུས་བསྐོར་བའི་དཀྱིལ་འཁོར། རྒྱལ་ཆེན་བཞིས་བསྐོར་བ། ལྷ་ཆེན་བརྒྱད་ཀྱིས་བསྐོར་བ། ཀླུ་ཆེན་བརྒྱད་ཀྱིས་བསྐོར་བ།
གཟའ་བརྒྱད་རྒྱུ་སྐར་དང་བཅས་པས་བསྐོར་བ། འཇིགས་བྱེད་དགུ་སྲིན་པོ་དང་བཅས་པས་བསྐོར་བའི་དཀྱིལ་འཁོར་ཏེ་འཇིག་རྟེན་པའི་དཀྱིལ་འཁོར་དྲུག་ལ་སྦྱོང་རྒྱུད་དཀྱིལ་འཁོར་བཅུ་གཉིས་ཞེས་གྲགས་ཤིང་། འདས་པའི་དཀྱིལ་འཁོར་བར་མ་བཞི་ནི་སྟོན་པའི་འཁོར་གྱི་གཙོ་བོ་ཕྱག་ན་རྡོ་རྗེ་ཞི་བས་གསུངས། མེ་ལྟར་འབར་བ་དང་། ལོ་ཀ་བའི་དཀྱིལ་འཁོར་དྲུག་ནི་དེ་ཉིད་དྲག་པོར་བཞེངས་པ་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བས་གསུངས་ཏེ་སྟོན་པ་གསུམ་པོ་དེ་ཡང་ངོ་བོ་གཅིག་ལ་ལྡོག་པ་ཐ་དད་ཙམ་ཡིན། གཞན་ཡང་རོ་སྲེག་དང་། ལས་བཞིའི་སྦྱིན་སྲེག་གཉིས་ལ་ཡང་དཀྱིལ་འཁོར་གྱི་ཐ་སྙད་བཏགས་ནས་དཀྱིལ་འཁོར་བཅུ་བཞི་དང་། དབང་བསྐུར་ཏེ་སྡིག་པ་སྦྱང་བ་ལ་སོགས་ཏེ་སྡིག་པ་སྦྱང་བའི་སྒོ་བདུན་ནམ་དགུ་དང་བཅས་པ་ནི་རྒྱུད་འདིའི་བརྗོད་བྱའི་གཙོ་བོར་བཞུགས། རྒྱུད་འདི་རྒྱ་གར་འཕགས་པའི་ཡུལ་དུ་ཚིག་ལ་མཁས་པ་ཤཱཀྱ་བཤེས་གཉེན། དོན་ལ་མཁས་པ་སངས་རྒྱས་གསང་བ།
ཚིག་དོན་གཉིས་ཀ་ལ་མཁས་པ་ཀུན་དགའ་སྙིང་པོ་སྟེ་མཁས་པ་མི་གསུམ་ལ་སོགས་པས་གསལ་བར་མཛད་ཅིང་། བོད་གངས་ཅན་གྱི་ལྗོངས་འདིར་བསྟན་པ་སྔ་དར་གྱི་དུས་ལོ་ཙཱ་བ་ཆེན་པོ་ཛ་ཡ་རཀྵི་དང་། རིན་ཆེན་མཆོག་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་ཀྱང་ལམ་སྲོལ་གང་གི་ཁོངས་སུ་བསྡུ་དཔྱད་དཀའ་བར་སྣང་། ཕྱི་དར་གྱི་ཚེ་ལོ་ཙཱ་བ་ཆེན་པོ་རིན་ཆེན་བཟང་པོས་སངས་རྒྱས་ཞི་བ་ལ་གསན་པའི་ཡོ་ག་སྨད་ལུགས་དང་། དྷརྨ་པཱ་ལ་ལ་གསན་པའི་སྟོད་ལུགས་གཉིས། ཇོ་བོ་རྗེ་ནས་རྩ་སྐྱ་པ་སོགས་ལ་བརྒྱུད་པ་སྟེ་འཕགས་ཡུལ་ནས་བརྒྱུད་པའི་སྲོལ་ཆེན་པོ་གསུམ་བྱུང་ཞིང་། རང་རེ་ས་སྐྱ་པ་ལ་ལུགས་དང་པོ་གཉིས་ཀའི་བཀའ་བབ་ཀྱང་། ཕྱག་ལེན་ཕྱི་མ་མཛད་པ་ཡིན་ཞེས་བྱ་བ་ལ་སོགས་པ། བློ་གྲོས་ཞན་པ་རྣམས་ནི་བཟུང་བདེ་ཞིང་གོ་སླ་བ་བརྡའ་ཆད་རགས་པ་དག་གི་ཐེམ་སྐས་ལས་ཀྱང་མཁས་པའི་གོ་སར་བཀྲི་བ་དང་། བློ་ཆེན་རྣམས་ལ་ཟབ་ཅིང་ཡངས་པ་མཐའ་ཆོད་པ་སྟེ།
མདོར་ན་གདུལ་བྱའི་བསམ་པ་དང་མཐུན་པའི་ལེགས་པར་བཤད་པའི་དགའ་སྟོན་རྒྱ་ཆེན་པོ་སྔོན་དུ་འགྲོ་བས། བདག་ཉིད་ཆེན་པོ་ཉིད་ཀྱིས་མཛད་པའི་དོན་འགྲེལ་ཁོག་ཕུབ་སྦྱོང་རྒྱུད་བསྟན་པ་རྒྱས་པའི་ཉིན་བྱེད་ཀྱི་སྟེང་ནས། དཔལ་ལྡན་ངན་སོང་ཐམས་ཅད་ཡོངས་སུ་སྦྱོང་བའི་རྒྱུད་ཀྱི་རྒྱལ་པོ་ཆེན་པོའི་བཤད་ལུང་ཞིབ་ཅིང་རྒྱས་པའི་བཀའ་དྲིན་དང་། མུས་ཆེན་སེམས་དཔའ་ཆེན་པོས་མཛད་པའི་རྩ་བའི་དཀྱིལ་འཁོར་གྱི་ཆོ་ག ཀུན་མཁྱེན་བསྟན་པའི་ཉི་མ་བསོད་ནམས་སེང་གེས་མཛད་པའི་རྒྱུད་ཀྱི་འགྲེལ་པ་གཞན་ཕན་ཀུན་ཁྱབ་དང་། དཔལ་ལྡན་གྲགས་པའི་ཐུགས་ཀྱི་རྒྱ་མཚོ་ལས་གངས་ཅན་གྱི་བློ་མུན་འཇོམས་བྱེད་དུ་འོངས་པའི་གཞན་ཕན་རྣམ་གསུམ་ཉིན་བྱེད་དབང་པོའི་གཟི་བྱིན་ལ་ཅོ་འདྲི་བས་ལུང་རིགས་ལྟར་སྣང་གི་སྤྲིན་ཚོགས་རྣམས་རྨེག་མེད་དུ་འཐོར་བར་བྱེད་པ་གཞན་ཕན་གནོད་འཇོམས་ཀྱི་ལུང་རྣམས་སྩལ་ཅིང་། ཡང་དུས་དེར་གཅོད་ནམ་མཁའ་སྒོ་འབྱེད་ཀྱི་བྱིན་རླབས། སེམས་དཔའ་ཆེན་པོས་མཛད་པའི་ཁྲིད་ཡིག་ཐོག་ནས་གཅོད་དོ་ལུགས་ཀྱི་ལུང་ཁྲིད། རྗེ་ཉིད་ཀྱིས་མཛད་པའི་གདན་ཐོག་གཅིག་ཏུ་ཉམས་སུ་ལེན་ཚུལ་མ་རིག་མུན་སེལ་གྱི་ལུང་དང་བཅས་པ་ལེགས་པར་གནང་བས། བྱིན་རླབས་ཀྱི་ཚེ་མཁན་རིན་པོ་ཆེ་ཉིད་ལ་ལྟ་བའི་ཉམས་མྱོང་ཁྱད་པར་ཅན་འཁྲུངས་ཏེ།
སྐུ་ལུས་ཀྱི་ཚོད་གཟུང་མི་ཐུབ་པ་ལྟ་བུ་བྱུང་བ་བདག་ཉིད་ཆེན་པོའི་དྲུང་དུ་ཞུ་བར་མཛད་འདུག་ཅིང་། ཕྱིས་ནས་ཀྱང་ནམ་མཁའ་སྒོ་འབྱེད་ཀྱི་བྱིན་རླབས་དེ་ཁྱད་པར་དུ་འཕགས་པ་རང་ཞིག་ཡོད་ཅེས་ཡང་ཡང་གསུངས་སོ། ། གཞན་ཡང་དེར་སྐབས་ལྟུང་གཤགས་ཤེར་སྙིང་། མུས་ཆེན་སེམས་དཔའ་ཆེན་པོའི་བཀའ་འབུམ། ཀུན་མཁྱེན་རིན་པོ་ཆེའི་སྔགས་འབུམ། ས་ལོ་ཆེན་པོའི་བཀའ་འབུམ། རྗེ་ཉིད་ཀྱིས་སྒྲིག་པར་མཛད་པའི་སྔགས་འཆང་བསྟན་པའི་ཉིན་བྱེད་ངག་དབང་ཀུན་དགའ་རིན་ཆེན་དང་། དེ་ཉིད་ཀྱི་ཐུགས་སྲས་དམ་པ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པའི་མཚན་ཅན་གཉིས་ཀྱི་སྔགས་འབུམ། རྗེ་བཙུན་བླ་མ་རང་ཉིད་ཀྱིས་མཛད་པའི་ཀུན་མཁྱེན་ཆེན་པོའི་རྣམ་ཐར་རྒྱས་བསྡུས། མཁན་ཆེན་མཁས་པའི་དབང་པོ་དེ་ཉིད་ཀྱིས་མཛད་པའི་རྗེ་ཉིད་ཀྱི་རྣམ་པར་ཐར་པ་ངོ་མཚར་ཡོན་ཏན་རིན་པོ་ཆེ་འདུས་པའི་རྒྱ་མཚོ་ལ་སོགས་པ་མདོ་རྒྱུད་བསྟན་བཅོས་རབ་ཏུ་མང་པོ་ཞིག་གི་ལྗགས་ལུང་ཤིན་ཏུ་དག་ཅིང་སྙན་པའི་གསུང་གིས་གསལ་བར་སྩལ་ཏེ།
བསོད་ནམས་ཀྱི་ནོར་ཅན་བགྲང་བ་ལས་འདས་པའི་བློ་གྲོས་ཀྱི་ཡོལ་གོ་མང་དུ་ཐོས་པའི་ཟིལ་མངར་གྱིས་ཕྱུར་པོར་གཏམས་པར་མཛད་པ་ཡིན་ནོ། ། དེ་དག་གི་གོང་སྐབས་ཤིག་གི་ཐོ་རངས་མཚན་ལམ་དུ། རྗེ་ཉིད་བདེ་མཆོག་ཕོ་བྲང་དུ་ཕེབས་ནས། དེ་ན་བཞུགས་པའི་དཀར་པོ་རྣམ་གསུམ་གྱི་སྐུ་བརྙན་དེ་རྣམས་ལ་གུས་པའི་སྒོ་ནས་ལེགས་པར་གཟིགས་པས། དེ་རྣམས་ཞལ་འཛུམ་འཛུམ་མཛད་ཅིང་། ཕྱག་བརྐྱང་བསྐུམ་དང་། སྐུ་ཡང་བསྒུལ་བསྐྱོད་སྣ་ཚོགས་མཛད་པ་སྙམ་བྱེད། དེ་ནས་ཐུགས་དད་པ་ཆེར་གཡོས་ནས། ཁྱེད་ཀྱིས་མི་མཁྱེན་པའམ་མི་གཟིགས་པ་ཅི་ཡང་མ་མཆིས་པས། བདག་གིས་ཚེ་ཇི་ཙམ་ཐུབ་དང་ཕྱི་མ་གར་སྐྱེ་བའི་ལུང་བསྟན་གསལ་བར་སྩལ་དུ་གསོལ།
ཞེས་ཞུ་བར་མཛད་པ་ན། དབུས་ཀྱི་ས་ཆེན་གྱི་སྐུ་དེ་ད་ལྟའི་བདེ་མཆོག་ཕོ་བྲང་གི་སྐུ་བརྙན་གསར་པ་དེ་ཡིན་པའི་སྐུ་འདྲ་རྙིང་མ་མི་ཚད་ཙམ་ཞིག་ཏུ་གྱུར་ནས། སྐུ་གཡས་འོག་ཏུ་བཅུག་སྟེ་གཟིམ་སྟབས་ལོག་གེ་བའི་ངང་ནས། རྗེ་ཉིད་ལ་གསང་གྲོས་ཀྱི་ཚུལ་དུ། ཚེ་འདི་འཇལ་བྱེད་གསེར་རིས་འཁྱུད་པའི་འབྱུང་བ་ཉིས་བསྒྱུར་དུ་ཐུབ་བོ། ། ཞེས་གསལ་བར་གསུངས་ཤིང་། ཕྱི་མ་རིག་པ་འཛིན་པ་གྲུབ་བོ། ། ཞེས་གསུང་བ་སྙམ་བྱེད་པ་ན་མནལ་སད་པས། བག་ཆགས་སམ་ལུང་བསྟན་གང་ཡིན་ཡང་རྨི་ལམ་ཡ་མཚན་ཆེ་དགོངས། བསྙེལ་ཐོ་ཡང་འདེབས་པར་མཛད་ལ།
འདི་ལྟ་བུའི་ལུང་བསྟན་ཁྱད་པར་ཅན་བརྙེས་པའི་ཚུལ་མང་དུ་སྣང་བ་ལས་ཐུན་མོང་དུ་བསྙད་འོས་པ་རྣམས་ནི་རང་རང་གི་ཐད་སོར་ཇི་ལྟར་འཚམས་པར་བྲི་བར་བྱའོ། ། ལོ་དེའི་དབྱར་ཐོག་ཐུབ་བསྟན་ཡངས་པ་ཅན་གྱི་ཁྲ་མོའི་སློབ་དཔོན་ཆོས་རྗེ་ལྷ་དབང་མཐའ་ཡས་པ་དང་། དཔལ་བྱང་སྟོད་ངམ་རིང་གི་དཀར་གུང་སློབ་དཔོན་སོགས་གཞི་བྱེས་ཀྱི་དགེ་བའི་བཤེས་གཉེན་དུ་མ་ཞིག་ལ། རྗེ་བཙུན་རྡོ་རྗེ་རྣལ་འབྱོར་མའི་བསྐྱེད་རྫོགས་ཀྱི་ཁྲིད་དང་། དཔལ་རྡོ་རྗེ་གུར་གྱི་མགོན་པོའི་སྲུང་འཁོར་བྲག་རྫོང་མའི་ཁྲིད་གཉིས་སོ་སོའི་རྒྱབ་ལུང་དང་བཅས་པ་སོགས་ཟབ་ཆོས་མང་པོ་ཞིག་གི་བཀའ་དྲིན་སྩོལ་བར་མཛད། དེའི་སྟོན་རྡོ་རྗེ་རྣོན་པོ་དགེ་བསྙེན་མཆོག་གི་ཟོལ་འཆང་བ་དཔལ་ལྡན་གྲགས་པའི་ཞབས་ཉིད། བསྟན་འགྲོའི་རྩ་ལག་ཏུ་ཟློས་ཏེ་བྱོན་པ་སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་གྱི་གདུང་རྟེན་ཡིད་བཞིན་ནོར་བུའི་དྲུང་དུ། ཐུགས་སྲས་འཇམ་པའི་དབྱངས་སོགས་རྒྱལ་བསྟན་ཡོངས་རྫོགས་ཀྱི་མངའ་བདག་ཏུ་གྱུར་པའི་གྲུབ་རིག་མང་པོ། ཆོས་གྲྭ་ཕན་ཚུན་གྱི་བློ་གསལ་འདུས་ཚོགས་དང་བཅས་པ་ཆོས་ཉན་པ་བརྒྱ་ཕྲག་ཙམ་ལ། དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་སོ་སོའི་དབང་རྣམས་རིམ་པ་བཞིན་སྔོན་དུ་འགྲོ་བའི་སྒོ་ནས།
ཐོག་མར་བདེ་མཆོག་ནག་པོ་ལུགས་ཀྱི་བསྐྱེད་རིམ་གྱི་བཤད་པ་ཤིན་ཏུ་རྒྱས་ཤིང་མཐའ་ཆོད་པ་སེམས་འཛིན་གྱི་ཁྲིད་དང་བཅས་པ་དང་། རྫོགས་རིམ་ནག་པོ་རིམ་བཞི་དང་། དཔྱིད་ཐིག་གི་ཁྲིད་རྣམས་སྨིན་རྒྱས་སུ་གནང་ནས། དེ་དག་གི་རྒྱབ་ཆོས་ལུང་གི་སྐོར་ལ། རྗེ་ཉིད་ཀྱིས་མཛད་པའི་བདེ་མཆོག་རྒྱུད་འདེབས། མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པས་མཛད་པའི་མངོན་རྟོགས་རྒྱས་འབྲིང་བསྡུས་གསུམ་ཉམས་སུ་ལེན་ཚུལ་དང་། བསྐྱེད་རིམ་གྱི་རྣམ་བཤད་བདེ་ཆེན་ཐིགས་འཕྲེང་། རྗེ་བཟང་པོ་དཔལ་བས་མཛད་པའི་ནག་པོ་བསྐྱེད་རིམ་གྱི་རྣམ་བཤད་ཆེན་མོ་དང་། དཔྱིད་ཐིག་གི་ཁྲིད་ཡིག ཀུན་མཁྱེན་ཆེན་པོས་མཛད་པའི་རིམ་བཞིའི་ཁྲིད་ཡིག
རྗེ་ས་སྐྱ་པ་ཆེན་པོའི་རིམ་བཞི་ལམ་སློང་། གྲུབ་ཆེན་ནག་པོ་སྤྱོད་པའི་རྡོ་རྗེས་སྤྱོད་པ་ལ་རྒྱུ་བའི་སྐབས་ཤིག་དུར་ཁྲོད་ཏུ་ཚོགས་ཀྱི་འཁོར་ལོ་མཛད་པ། མི་སྔོན་པོ་ཐོད་པ་ཅན་ཞིག་འོངས་ནས་ངས་ཚོགས་དཔོན་བྱེད་ཟེར་བ་ལ། སློབ་དཔོན་གྱིས་དེ་ནི་མ་ཡིན་ཏེ། ང་ཉིད་རྣལ་འབྱོར་པ་ཆེན་པོ་ཡིན་པའི་ཕྱིར་ཚོགས་དཔོན་ངས་བྱེད་གསུངས་པས། དེ་ཉིད་འཁོར་ལོ་སྡོམ་པར་གྱུར་ཏེ་མདུན་གྱི་ནམ་མཁར་བྱོན་ནས། ཀློག་མཁན་དེ་ཡང་ཀློག་མཁན་མ་ཡིན་ཧེ་རུ་ཀ་ཡི་རྣམ་འཕྲུལ་ལོ། ། འདི་རུ་མཆོག་མིན་དངོས་གྲུབ་གཞན་གྲུབ་གཞུང་རྣམས་རྩོམ་ཞིག་བར་དོར་ཡང་ནི་སངས་རྒྱས་འགྲུབ། ། ཅེས་ཧེ་རུ་ཀའི་ཞལ་ལས་དངོས་སུ་གནང་བ་ཐོབ་པ་ལྟར། རྒྱུད་སྡེ་སྒོ་དྲུག་པའི་མའི་ཡང་མ།
ཧེ་རུ་ཀའི་རིགས་ཀྱི་ལྷ་ཚོགས་ཐམས་ཅད་ཀྱི་སྟོན་བྱེད་ཀྱི་རྩ་བ་དང་། འཆད་བྱེད་ཀྱི་བཤད་གཞིར་གྱུར་པ། རབ་གསལ་ཉུང་ངུའི་རྒྱུད་ལེའུ་ལྔ་བཅུ་རྩ་གཅིག་པའི་དངོས་བསྟན་གྱི་ཆ་དང་། བཤད་རྒྱུད་རྡོ་རྗེ་མཁའ་འགྲོར་སྦས་པའི་གནད་རྣམས་མ་འདྲེས་པར། གྲུབ་པའི་དབང་ཕྱུག་ཛ་ལནྡྷ་རི་བའི་བར་གྱི་བླ་མ་བརྒྱུད་པའི་མན་ངག་ལ་བརྟེན་ནས་མཛད་པ་སྒྲུབ་པའི་ཐབས། རྩ་རྒྱུད་དང་། ཧེ་རུ་ཀ་མངོན་འབྱུང་ལ་བརྟེན་ནས་མཛད་པ་དཀྱིལ་འཁོར་གྱི་ཆོ་ག རྩ་རྒྱུད་དུ་མི་གསལ་བ་མ་རྒྱུད་མཐའ་དག་ནས་ཁ་བཀང་སྟེ་མཛད་པ་སྦྱིན་སྲེག་གི་ཆོ་ག་སྟེ། བསྐྱེད་རིམ་གྱི་གཞུང་གསུམ་དང་། རྫོགས་རིམ་ལ་ཕ་རྒྱུད་མ་རྒྱུད་གཉིས་ཀའི་བརྗོད་བྱ་ཐུན་མོང་མ་ཡིན་པ་ཟབ་མོ་གསལ་བའི་ཆ་གཙོ་བོར་སྟོན་པ་གསང་བའི་དེ་ཁོ་ན་ཉིད།
འཁོར་འདས་ཀྱི་ཆོས་ཐམས་ཅད་ཕྱི་ནང་གི་མཚོན་དོན་དུ་བརྡའ་དོན་བསྲེ་བ་ཨོ་ལ་པ་ཏི། ནང་ངེས་པའི་དོན་དཔྱིད་དང་ཕག་མོ་ཞལ་སྦྱོར་བ་བ་སནྟ་ཏི་ལ་ཀ་དང་གསུམ་སྟེ་ནག་པོ་གཞུང་དྲུག་གི་ལུགས་རྣམས་ལེགས་པར་སྩལ་ཅིང་། གཞུང་དྲུག་པོ་འདི་དག་ནི། སྟོན་པ་ཧེ་རུ་ཀ་ཉིད་ཀྱིས་ཞལ་ནས་གསུངས་པའི་བཀའ། བྱིན་གྱིས་བརླབས་པའི་བཀའ། རྗེས་སུ་གནང་བའི་བཀའ་གསུམ་ལྡན་དུ་བཞུགས་ཞེས་ཀློག་སྐྱ་ཤེས་རབ་བརྩེགས་གསུངས་པར་གྲགས་པ་ལྟར་དོན་ལ་ཡང་གནས་ཏེ། སློབ་དཔོན་གྱིས་མཛད་ཟེར་བ་ཡང་། འཕགས་པ་དཔྱིད་ཀྱི་ཐིག་ལེ་ནི་སམྦུ་ཊའི་བརྟག་པ་དྲུག་པ་ནས་ལོགས་སུ་ཕྱུང་བ་དང་། གཞན་ལྔ་ལ་མཚམས་སྦྱོར་ཙམ་མཛད་པ་ཡིན་གྱི་གཞུང་མོ་རྒྱུད་ཚིག་གཙང་མ་ཡིན་གསུངས། དེར་རྗེས་གྲུབ་པའི་སློབ་དཔོན་ཆེན་པོ་ལཱུ་ཧི་པའི་ལུགས་ཀྱི་བསྐྱེད་རིམ་གྱི་བཤད་པ་དང་དམིགས་ཁྲིད།
རྫོགས་རིམ་བསྡུ་བ་གསུམ་པའི་ཁྲིད། བཟང་པོ་དཔལ་བས་མཛད་པའི་རྣམ་བཤད། ལཱུ་ཧི་པས་མཛད་པའི་མངོན་རྟོགས། པྲཛྙཱ་རཀྵི་ཏས་མཛད་པའི་མངོན་རྟོགས་ཀྱི་འགྲེལ་པ། ཕྱི་རོལ་མཆོད་པའི་ཆོ་ག ལག་པའི་མཆོད་པ། གཏོར་མའི་མཆོད་པ་སྟེ་ལཱུ་ཧི་པའི་སྨད་ལྔར་གྲགས་པ་ལུང་དང་བཅས་པ་དང་། དེ་ཉིད་ཀྱི་མཚམས་ནས་སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་བསྐྱེད་རིམ་དང་། རྫོགས་རིམ་རིམ་པ་ལྔ་པའི་ཁྲིད། རྗེ་ཉིད་ཀྱིས་མཛད་པའི་ལཱུ་དྲིལ་གཉིས་ཀྱི་སྒྲུབ་ཐབས།
ལཱུ་ནག་དྲིལ་གསུམ་ཀའི་རྣམ་བཤད། བདེ་མཆོག་ཆོས་འབྱུང་ཆེན་མོ། བཟང་པོ་དཔལ་བས་མཛད་པའི་དྲིལ་བུ་ལུགས་ཀྱི་རྣམ་བཤད། གྲུབ་ཆེན་དེ་ཉིད་ཀྱིས་མཛད་པའི་ལུས་དཀྱིལ་གྱི་མངོན་རྟོགས། དཀྱིལ་ཆོག རིམ་ལྔ་སྟེ་དྲིལ་བུ་གཞུང་གསུམ་གྱི་ལུང་དང་བཅས་པ་སོགས་མདོར་ན་འཁོར་ལོ་བདེ་མཆོག་ལུགས་གསུམ་གྱི་རྒྱུ་ལམ་གྱི་དབང་། བསྐྱེད་རྫོགས་ཀྱི་ཁྲིད། རྒྱབ་རྟེན་གྱི་ལུང་རྣམས་ཚང་ལ་མ་ནོར་བར་སྩོལ་བར་མཛད་དེ། ཉིད་ཀྱི་གསུང་ལས། ཆོས་གང་ལ་ཡང་།
བླ་མས་ཀྱང་དབུ་ཞབས་བསྒྲིགས་ནས་བཤད། སློབ་མས་ཀྱང་དོན་གཉེར་ཆེན་པོས་དེ་བཞིན་ཉན་ན་བསྟན་པ་རྣལ་མ་གཅིག་འོང་བ་ཡིན་ཏེ། ཞེས་ཡང་ཡང་གསུངས་པ་དེ་རང་ཉིད་ཀྱི་ཕྱག་བཞེས་ལ་ཐེབ་པར་མཛད་པ་ཡིན་ནོ། ། དེ་དག་གི་སྐབས་སུ་ནམ་མཁའ་ཤིན་ཏུ་དྭངས་པ་ལ་མེ་ཏོག་གི་ཆར་ཟིམ་རྒྱུན་མ་ཆད་པར་བབས་ཤིང་། གསུང་ལས་ཀྱང་། སྔ་མོར་རྗེ་མུས་པ་ཆེན་པོ་ལས་ངེད་གཉིས་ཀྱིས་འཁོར་ལོ་བདེ་མཆོག་དྲིལ་བུ་ལུགས་ཀྱི་དབང་ནོས་པའི་ཚེ། བར་སྣང་འཇའ་འོད་ཀྱི་དྲྭ་བས་ཁྱབ་པ་ལ་སོགས་པའི་མཚན་མ་ངོ་མཚར་ཅན་མང་དུ་བྱུང་། བདག་གི་བླ་མ་མུས་པ་ཆེན་པོ་དེ་སྤྱིར་མདོ་སྔགས་མཐའ་དག་ལ་ཐོས་བསམ་ཕྱིན་ཅི་མ་ལོག་པ་མཐར་ཕྱིན་ཅིང་། ཁྱད་པར་ལུགས་འདི་ལ་བདེ་མཆོག་རློན་པ་རང་ཡིན་ཞེས་གསུངས་པ་སོགས་བསྔགས་བརྗོད་དཔག་ཏུ་མེད་པ་དང་། ཕྱག་ཐུགས་ཁར་ཐལ་མོ་སྦྱར་ཏེ་སྐྱབས་སུ་མཆི་ཞེས་གུས་པའི་ཚུལ་ཅི་ཡང་ཞིག་མཛད་དེ།
དེ་ལྟ་བུའི་སྒོ་ནས་དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་ཟབ་ལམ་འདབ་བརྒྱའི་དགའ་ཚལ་སྔོན་མེད་གསར་དུ་ཕྱེ་བས། ཐར་འདོད་སྦྲང་རྩེ་ཅན་ཀུན་གྱི་རེ་བ་ཡིད་བཞིན་དུ་རྫོགས་ཏེ། བསམ་སྒོམ་གྱི་གཤོག་རྩལ་ཅི་ནུས་སུ་བསྐྱོད་ནས་ལེགས་བཤད་ཀྱི་མགྲིན་གླུ་དར་དིར་ཕྱོགས་ཀུན་ཏུ་སྒྲོག་ཅིང་། བདག་ཉིད་ཆེན་པོ་ཉིད་ཀྱང་གདན་ས་ཆེན་པོ་འདི་ཆོས་འདི་རྣམས་ཀྱི་འབྱུང་ཁུངས་རང་དུ་སྣང་བ་ལ་སྐབས་འགའ་ཞིག་ཏུ་ཡིད་སྲུབ་ཀྱི་བྱེད་པས་ཆོས་ཀྱི་མིང་ཙམ་ཡང་མི་གྲག་པའི་ཚོད་གཅིག་བྱུང་འདུག་ཀྱང་། བླ་མ་དང་ཆོས་སྐྱོང་གི་ཐུགས་རྗེས་འདི་ལྟ་བུའི་འཆད་ཉན་གེགས་མེད་གྲུབ་པ་རང་རེ་ཐམས་ཅད་སྐལ་བ་བཟང་། ཞེས་གསུངས་ཞིང་ཤིན་ཏུ་དགྱེས་པར་གྱུར་ཏོ། ། གཞན་ཡང་དེ་དག་དང་རྒྱུན་ཆགས་སུ་གྲུབ་ཐོབ་གཡའ་བཟང་པ་ནས་བརྒྱུད་པའི་གཟའ་སྲུང་ཨུ་པ་དེ་ཤའི་ཡིག་ལུང་དང་། ས་སྐྱ་པའི་ཡབ་ཆོས་ནོར་ལྷ་དབྱུག་གུ་མ་མཆེད་གསུམ་གྱི་མན་ངག་གི་ལུང་། དེ་དག་ལ་ཆང་བུ་འབུལ་ཚུལ་གྱི་གདམས་པ་རྣམས་སྩལ་ཅིང་། དེ་དུས་སྔོན་བདག་གི་ཡོངས་འཛིན་རྒྱལ་བ་མུས་པ་ཆེན་པོ་དེ་ཉིད་བསླབ་སྦྱངས་མཛད་པའི་སྐབས་ཤིག་འཚོ་བའི་རྐྱེན་ཅུང་ཟད་དཀོན་པར་བྱུང་བ་ཁོང་རང་གི་བླ་མ་གྲུབ་ཆེན་ཆོས་དབང་ཕྱུག་པ་དེ་ཉིད་ཀྱིས་མཁྱེན་ནས།
སྐུ་དྲུང་དུ་འབོད་པ་གནང་སྟེ་འདི་ཉིད་ཀྱི་མན་ངག་རྣམས་བསྩལ། མུས་པ་ཆེན་པོས་ཀྱང་ཐུགས་ཉམས་སུ་བཞེས་པས། དེ་ཕྱིན་ཆད་འབད་རྩོལ་ལ་མ་ལྟོས་པར་ཕྱག་རྫས་ཀྱི་འབྱོར་པ་ཤིན་ཏུ་ཆེ་བ་བྱུང་ཞིང་། ལྷག་པར་བདེ་མཆོག་གསུང་བསྙེན་གྱི་སྐབས་ཤིག་རྗེ་ཉིད་ཀྱིས་སྒྲུབ་གཡོག་ལ་ཁྱེད་ཅི་འདོད་ཀྱིན་འདུག་གསུངས་པས། དེ་ན་རེ། བདག་ཤ་མར་བཟང་པོ་འདྲ་བྱུང་ན་སྙམ་གདའ་ལགས་ཟེར། དེའི་ནུབ་རྗེ་འདིས་སྔགས་བཞི་བརྒྱ་ཙམ་འདྲེན་པར་མཛད་ནས་ནངས་པར་ངེད་ལ་ཤ་མར་སྟེར་མི་ཞིག་ཁུག་ཤོག་གསུངས་པས། སང་ཉིན་དེར་ཁོང་དཔོན་སློབ་ལ་ཡོན་བདག་གཅིག་གིས་ཤ་མར་སྟོབས་ཆེན་འབུལ་བ་བྱུང་འདུག དེས་ན་མན་ངག་འདི་འབྲས་བུ་འཕྲལ་དུ་འབྱིན་པའི་ཟབ་ཁྱད་ཅན་ཡིན་ཞེས། ཆོས་འདིའི་ཆེ་བའི་ལོ་རྒྱུས་ཀྱང་འགའ་གསུང་ངོ་། །
དེ་ལྟར་འཁོར་ལོ་སྡོམ་པ་ལ་སོགས་པའི་ཆོས་སྐོར་དེ་རྣམས་ལེགས་པར་ཟིན་འཕྲལ་གཞི་བྱེས་ཀྱི་སྐལ་ལྡན་མང་པོ་ཞིག་ལ་གསུང་ངག་རིན་པོ་ཆེ་གཞི་ལམ་འབྲས་བུ་དང་བཅས་པའི་གདམས་པ་ཟབ་མོ་ཆ་ལག་དང་བཅས་པ་བཀའ་དྲིན་གྱིས་བསྐྱངས་པར་མཛད་དེ། འདི་ནི་བདག་ཉིད་ཆེན་པོའི་གསུང་ངག་ཚོགས་བཤད་ཚར་བཅུ་པ་ཡིན་ལ། དེ་དུས་ཟབ་མོ་བླ་མའི་ལམ་གྱི་རྣལ་འབྱོར་ཆག་མེད་ཉམས་སུ་ལེན་པའི་དམ་བཅའ་འབུལ་བ་ཡང་མང་དུ་བྱུང་ངོ་། ། དོན་དེ་དག་ལ་འདི་སྐད་སྨྲ་སྟེ། ཏིང་འཛིན་སྔགས་རྒྱའི་འོད་ཕྲེང་བྱ་མ་རྟས། ། རྒྱལ་ཀུན་སྲས་བཅས་གདོད་མའི་ཕོ་བྲང་ནས། ། ངོ་མཚར་རི་མོའི་རྟེན་ལ་དགུག་གཞུག་གིས། ། འགྲོ་འདིར་རབ་དགའི་བསོད་ནམས་མགྲོན་ཆེན་ཕབས། ༡ ། དད་ལྡན་འདུས་ཚོགས་ཀུནྡའི་ནགས་ཀླུང་དུ། །
མཁའ་སྤྱོད་དགའ་མའི་ཟབ་ལམ་བསིལ་ཟེར་འབུམ། ། སྤྲོས་པས་བསོད་ནམས་སྦྲང་རྩིའི་དོག་པ་ནི། ། མཐོན་པོར་བཅུར་པའི་སྔོན་མེད་ཟླ་དབང་ཤར། ༢ ། གསང་མཐའི་རྩ་རྒྱུད་མ་ལ་ཡ་ཡི་རླུང་། ། འགྲེལ་བཤད་ཙནྡན་བསུང་ཞིམ་གྱིས་བགོས་པས། ། གཏི་མུག་ཚ་ཟེར་སྟོང་གིས་གདུང་བ་ཡི། ། དོན་མཐུན་མང་པོའི་སྙིང་ལ་སིམ་པ་བསྟབས། ༣ ། ཡོ་གའི་ཆ་མཐུན་རྒྱུད་རྒྱལ་གངྒཱའི་ཆབ། །
ཁྱོད་ཐུགས་གཙུག་ན་ཟླ་བའི་རལ་པ་ནས། ། བློ་ལྡན་ནོར་བུའི་ས་གཞིར་འཐིབས་པ་ན། ། མཁས་མང་མ་དྲོས་རྒྱ་མཚོ་གསར་དུ་འཁྱིལ། ༤ ། བརྩེ་ཆེན་ཡབ་སྲས་འཛུམ་མདངས་སྐུའི་རྣམ་འཕྲུལ། ། འདྲེན་བྱེད་ཡུལ་དུ་ཤར་ལ་ངོ་མཚར་ཅི། ། མགོན་ཁྱོད་རིང་ནས་རྨོངས་པའི་གཉིད་སངས་ཀྱང་། ། རྨི་ལམ་ལུང་བསྟན་བརྙེས་པ་འདི་ཡ་མཚན། ༥ ། ཡང་ནི་ཕག་མོའི་བསྐྱེད་རྫོགས་སྤྲིན་གྱི་བཅུད། །
ཁྲོ་བཅུའི་སྲུང་འཁོར་རྡོ་རྗེའི་ཟེགས་མར་བཅས། ། སྐལ་ལྡན་འཛིན་མར་ཕབས་ཚེ་སྦྱངས་བསྒྱུར་མཚོ། ། གང་ཞིང་བདག་ལྟའི་ས་འཛིན་ཕྱེ་མར་བསྙིལ། ༦ ། ཟླ་བའི་ཐོད་ཅན་ལུགས་གསུམ་གདམས་པའི་ནོར། ། འདོད་དགུར་སྤུངས་ཏེ་རིས་མེད་གདུལ་བྱ་ཡི། ། སྣོད་བཅུད་ད་མལ་དངོས་དང་ཅིག་ཤོས་ཀྱི། ། སྣང་ཞེན་དབུལ་བའི་འཇིགས་པ་རིང་དུ་བསྐྲད། ༧ ། བདག་མེད་མཁའ་འགྲོའི་ཞལ་གདམས་མཐོ་རིས་ཀླུང་། །
གང་གི་རྣམ་དཔྱོད་ཛ་ཧུའི་ལྟོར་བསྐྱིལ་ནས། ། འགྲོ་བློའི་ས་འོག་སྐྱུགས་ཚེ་སློབ་མ་ཡི། ། དུག་ཅན་བུ་རྣམས་སྒྲིབ་བྲལ་ཐར་པར་སོང་། ༨ ། དེ་ནས་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་འདི་ཉིད་དགུང་གི་འཇལ་བྱེད་ལྔ་བཅུ་རྩ་བདུན་དུ་ཕེབས་པ་རྣམ་རྒྱལ་ཞེས་པ་ཆུ་མོ་སྦྲུལ་མོ་གསར་དུ་ཤར་བ་ན། མདོ་ཁམས་ནས་ཨ་ལི་ཆོས་རྗེ་གྲྭ་བུ་སློབ་མང་པོ་དང་བཅས། འཇམ་དབྱངས་བླ་མ་ཉིད་དང་། གདན་ས་ཆེན་པོ་མཇལ་བར་འབྱོར། ལྷ་ཁང་ཆེན་མོར་མང་ཇ་བརྒྱད་ཙམ་བསྐོལ་ཞིང་། ཇ་དང་རས་ལ་སོགས་པའི་གྲལ་འགྱེད་མང་པོ་བཏང་།
བདག་ཉིད་ཆེན་པོར་ཇ་གོས་དར་ལ་སོགས་པའི་འབུལ་ནོད་རྒྱ་ཆེན་པོ་བསྒྲུབས་ཞིང་ཤིན་ཏུ་གུས་པར་གྱུར། རྗེ་བཙུན་དམ་པ་འདིས་ཀྱང་ཆོས་དང་ཟང་ཟིང་གི་ལོངས་སྤྱོད་ལྷུག་པར་སྩལ་པས། དེ་དག་གི་རེ་བའི་ཡོལ་གོ་ཡོངས་སུ་ཁེངས་པར་གྱུར་ཏོ། ། དགུན་ཐོག་དེར་གཙང་གྲོམ་པ་རྒྱང་ནས་མཁས་པ་ཆེན་པོ་མང་ཐོས་ཀླུ་སྒྲུབ་རྒྱ་མཚོའི་རྗེ་དབོན། རིན་པོ་ཆེ་མང་ཐོས་གྲགས་པ་རྣམ་རྒྱལ། གདན་ས་ཆེན་པོ་འདིར་འཇམ་པའི་དབྱངས་ས་པཎྜི་ཏ་ཆེན་པོ་ནས་བརྒྱུད་པའི་བསྙེན་རྫོགས་ཀྱི་སྡོམ་རྒྱུན་ཞིག་ངེས་པར་དགོས་རྒྱུར་སྣང་བ་སྤེལ་བའི་མཁན་པོའི་འོས་རིགས་སུ་ཁྱེད་ཆེ་བ་འདུག་པས་བསྟན་པ་སོམས་ལ་མྱུར་བར་སྤྱོན་ཤིག་ཅེས་བཀའི་སྤྲིང་ཡིག་གསེར་གྱི་ཤིང་རྟས་ལེགས་པར་དྲངས་ཏེ། དཔལ་ས་སྐྱ་པའི་དབུ་རྩེ་རྙིང་མའི་དྲིའི་གཙང་ཁང་མཆོག་ཏུ་ཆོས་ཀྱི་རྗེ་ཉིད་ཀྱིས་མཁན་པོ་མཛད་དེ། དགེ་འདུན་གྲངས་ཚང་བས་ཆོ་ག་རྣམ་པར་དག་པའི་སྒོ་ནས། ཆོས་གྲྭ་ལྷོ་བྱང་གི་དགེ་བའི་བཤེས་གཉེན་མང་པོར། ཁ་ཆེའི་བསོད་སྙོམས་པ་ཆེན་པོ་ཤཱཀྱ་ཤྲཱི་བྷ་དྲ་ནས།
འཛམ་གླིང་བྱང་ཕྱོགས་ཀྱི་ཐུབ་པ་ཆེན་པོ་འཇམ་མགོན་ས་སྐྱ་པཎྜི་ཏ་ལ་ལེགས་པར་བརྒྱུད་པའི་ཡོངས་སུ་རྫོགས་པ་དགེ་སློང་གི་སྡོམ་པ་ཡང་དག་པར་འབོགས་པའི་མཐུན་པའི་ཆ་རྐྱེན་བཟང་པོ་ཉེ་བར་སྦྱར་ཏེ། དཀར་ཕྱོགས་ཀྱི་ལྷ་ཀླུ་ས་གསུམ་ན་གནས་པ་ཐམས་ཅད་དགའ་བའི་ཟློས་གར་ལ་ངོམ་པ་མེད་པར་རྩེར་བཅུག་གོ ། འདི་ནི་ས་སྐྱ་པཎྜི་ཏ་ཆེན་པོའི་རིང་ལུགས་ལ་གཅིག་ཏུ་དགོངས་པའི་ཐུགས་ཀྱི་ལྷག་བསམ་སྟོན་ཟླ་ལྟར་དཀར་བ་སྐུ་ཚེའི་འཕྲེང་བར་གོམས་པའི་མཚོན་བྱེད་ཡང་དག་པ་སྟེ། དེ་ཡང་བདག་ཅག་གི་ཡོངས་སུ་འཛིན་པ་ཆེན་པོ་འདི་ཉིད་མཁས་དབང་ན་ག་ཛུ་ནར་འཁྲུངས་པའི་ཚེ། དེ་ཉིད་ཡ་ག་ཆོས་སྡིངས་ཀྱི་སློབ་དཔོན་མཛད་སྐབས། ལོ་ཡུ་དགོན་པར་ས་པཎ་གྱི་སྡོམ་རྒྱུན་བཞུགས་པའི་མཁན་རྒྱུད་རིམ་པར་བྱོན་པ་ལས། སྐབས་ཤིག་བླ་མ་གཅིག་ལ་ས་པཎ་གྱི་སྡོམ་རྒྱུན་མི་བཞུགས་ནས་བྱང་ནས་ཆོས་རྒྱལ་ནམ་མཁའ་ཚེ་དབང་རྡོ་རྗེས། དགོན་པ་དེར་ས་པཎ་གྱི་སྡོམ་རྒྱུན་བཞུགས་པ་དེ་ཆད་དུ་འཕངས་པས། སྒྲུབ་ཆེན་མཁྱེན་པ་ཡངས་པ་གཅིག་ལ་སྡོམ་རྒྱུན་དེ་བཞེས་ཤིག་ཅེས་བསྟན་པ་ལ་གཅེས་སྤྲས་སུ་གནང་བའི་བཀའ་སྩལ་ཅིང་། ཁོང་གིས་ཀྱང་དེ་བཞིན་མཛད་པས།
དགོན་པ་དེ་ན་ས་པཎ་གྱི་སྡོམ་རྒྱུན་མ་ཆད་པ་ཡོད་པ་དེ་གསན་ནས། ས་པཎ་དང་དེའི་བསྟན་པ་ལ་གུས་ཞེན་ཆེར་འཁྲུངས་ཏེ། བླ་མ་སྐྱིད་གཤོངས་པ་ཆེན་པོ་བློ་གྲོས་རྣམ་རྒྱལ་ལ། བདག་ས་པཎ་གྱི་སྡོམ་རྒྱུན་ཅིག་ཞུ་འདོད་པས་ཇི་ལྟར་ལེགས་ཞུས་པས། སྐྱིད་གཤོངས་པའི་ཞལ་ནས། ས་སྐྱ་པའི་གྲྭ་དགོན་གང་ན་ཡང་དེ་འདྲ་ཡོད་པར་མི་འདུག ལུང་ཕུ་ན་ཡོད་པའི་ངེས་པ་བརྟན་པོ་རྙེད་ན། རང་རེ་དཔོན་སློབ་གཉིས་ཆར་དེ་ལྟར་བྱས་པས་ཆོག་གསུང་བཀའི་གནང་བ་ཐོབ་སྟེ། རློམ་པོ་ཆུ་ཚན་གྱི་ཁར་ལུ་ཡུ་ནས་ཆོས་རྗེ་སངས་རྒྱས་འོད་ཟེར་བ་ལ་མཁན་སློབ་གཉིས་ཆར་ཞུས་ནས། གསང་སྟོན་མེད་པར་དགེ་སློང་བཞིའི་དབུས་སུ་བསྙེན་པར་རྫོགས།
དེ་དུས་རྗེ་ཀླུ་སྒྲུབ་རྒྱ་མཚོས་དགེ་སློང་གི་སྡོམ་པ་ཡོད་བཞིན་དུ་བླངས་ཀྱང་མི་འཆགས་པར། མདོ་རྩ་བ་ལས། བླངས་པ་ལ་སླར་བླང་བ་མེད་པའི་ཕྱིར་རོ་ཞེས་པས་ཤེས་གསུངས་ནས། སྔར་མཁན་ཆེན་བཟང་བཀྲས་པ་ལས་ཐོབ་པའི་ཚིགས་ཕྱི་མ་དབུལ་ཆོག་ལེགས་པར་མཛད་དེ། འདི་ནི་ཏེ་པོར་གཙང་བའི་ཕྱག་ལེན་དུ་མངོན་ནོ། ། དེ་ལྟར་མཁས་མཆོག་ཆེན་པོ་དེས། ཆོས་ཀྱི་རྗེ་ས་སྐྱ་པཎྜི་ཏ་ཆེན་པོའི་བསྙེན་རྫོགས་ཀྱི་སྡོམ་རྒྱུན་དེ་ཉིད་ཐུགས་བསྐྱེད་རྨད་དུ་བྱུང་བས་བཞེས་ནས། དཔལ་མཉན་ཡོད་བྱར་གཤོངས་དང་། གྲངས་ཆེན་ལོགས་སུ་ཆོས་རྗེ་འགའ་རོང་པ་དང་། འབྲུག་པའི་དབུ་ཆེ་ཆོས་རྗེ་སྤོས་སྐྱ་བ་སོགས་བླ་མ་དང་།
བློ་གསལ་མང་པོ་ལ་རྒྱ་ཆེར་སྤེལ་ཏེ། བསྟན་པ་ཡོངས་སུ་རྫོགས་པའི་ངུར་སྨྲིག་སྡེ། ། བགྲང་བར་མི་བཟོད་མཁན་བུའི་ཆོ་ག་བགྱིས། ། འདི་ཙམ་གྱིས་ཀྱང་ས་སྐྱ་པཎྜི་ཏའི། ། ཚུལ་ཁྲིམས་དྲི་ཡིས་ཕྱོགས་ཀུན་ཁྱབ་གྱུར་ཅིག ། ཅེས་སྨོན་ལམ་ཡང་མཛད་པ་དེ་ཉིད་ལེགས་པར་སྨིན་པའི་རྒྱུ་མཐུན་གྱི་འབྲས་བུ་བླ་ན་མེད་པའོ། ། འབྲུག་སྦྲུལ་གཉིས་ཀྱི་ལོ་མཚམས་དེར། དྲན་པ་ལྔ་པའི་ཕྲུ་མ་སྙིང་གི་ས་གཞི་ལ་བཏབ་པའི་གདུག་པ་ཅན་འགའ་ཞིག་གི་བྱེད་པས། མཆོད་ཡོན་ནས་གླིང་ཁ་དགོན་པར་བསྙད་རྩོད་ཅུང་ཟད་བྱུང་བར་བརྟེན། མཁན་ཆེན་རིན་པོ་ཆེ་དེ་ཉིད་ཟླ་བ་དང་པོའི་ནང་དུ་ཤར་ལ་ཕེབས་དགོས་ཤར།
དེ་ནས་བཟུང་སྟེ་དབྱར་སྨད་ཙམ་གྱི་བར་ཡན་མར་འདི་སྐོར་ལ་ཕེབས་བཞུད་མང་པོ་རང་ཞིག་མཛད་དགོས་བྱུང་ཞིང་། དེར་སྐབས་བདག་ཉིད་ཆེན་པོ་འདིའི་འོད་གསལ་གྱི་གཟིགས་སྣང་ལ། མཁན་རིན་པོ་ཆེ་དེ་ཉིད་ཆོས་སྐྱོང་གི་རྣམ་འཕྲུལ་མང་པོས་བསྐོར་ཏེ་འབྱོན་པ་ཞིག་ཡང་ནས་ཡང་དུ་བྱུང་ནས། ངོས་ཀྱི་རྨི་ལམ་ལ་མཁན་ཆེན་རང་ཆོས་སྐྱོང་གི་རྣམ་སྤྲུལ་མང་པོས་མཐའ་བསྐོར་ནས་འབྱོན་པ་སོགས་ཡང་ཡང་བྱུང་བས། ཞུ་དོན་ཡང་ལོད་པ་རང་མེད་ཙམ་ཡོང་སྙམ་པ་དང་། རང་རེ་ཀུན་འདི་ཕྱི་ཀུན་ཏུ་རྗེ་བཙུན་གོང་མའི་ཐུགས་རྗེས་མི་གཏོང་ངེས་པའི་བློ་གདེང་ཅུང་ཟད་བྱུང་བ་ཡང་དགོངས་འཚལ་ཞེས་པའི་ལུང་བསྟན་གྱི་བཀའ་ཤོག་ཀྱང་སྩོལ་བར་མཛད། དེ་དུས་མཁན་ཆེན་རིན་པོ་ཆེ་ཉིད་མཆོད་ཡོན་སོ་སོར་ཁྲབ་ལ་སོགས་པའི་གོ་ཆ། བུ་རམ་ལ་སོགས་པའི་ཏང་རྩེ། རྟ་དང་གསེར་ཟངས་ལ་སོགས་པའི་ཡོ་བྱད་གཞན་གྱི་གནང་སྐྱེས་གང་ལ་ཅི་དགོས་པ་ཐམས་ཅད་འདོད་དགུར་སྩལ་ཆོག་པའི་འདི་ཁའི་ཕྱག་མཛོད་ཀྱི་འབྱོར་པ་ངལ་གསོས་པོའི་མཛོད་ལ་འགྲན་པ་དེ་ལ་ཐུགས་ལྷག་པར་རངས་ཏེ། ཨེ་མ་བདག་ཉིད་ཆེན་པོ་སྐུ་བསོད་ཀྱི་དཔལ་རེ་ཆེ།
ཆུའི་ཐུབ་པ་ཡང་སྐྱོང་བར་ནུས་པའི་ཕྱག་མཛོད་འདི་འདྲ་བ་བདེ་བླག་ཏུ་རྙེད་པས་མི་ཟད་ནམ་མཁའི་མཛོད་ལ་མངའ་བརྙེས། གཞན་དུ་ན་ད་ལམ་གྱི་ཞུ་དོན་འདི་ཡང་ལེགས་པོ་རང་ཡོང་དཀའ་བར་སྣང་ཞེས་གསུངས་ཤིང་རྒྱུན་པར་ཡང་དེ་རིགས་ཀྱི་གསུང་དུ་མ་འབྱོན་པ་སོགས་ཕྱག་མཛོད་རིན་པོ་ཆེར་ཐུགས་ཀྱི་དག་སྣང་ཤིན་ཏུ་ཆེ་བར་མཛད། ཕྱག་མཛོད་ནས་ཀྱང་མཁན་ཆེན་རིན་པོ་ཆེ་ཉིད་ལ། ལུགས་གཉིས་གང་གི་ཐད་ནས་ཀྱང་ཐུགས་ཀྱི་འཇུག་པ་གཞན་ལས་ཟབ་ཅིང་ཡངས་ལ། རྣོ་ཞིང་དཀྱིལ་ཆེ་བ། དེ་ཉིད་ཕྱག་ཐོག་ཏུ་ཁེལ་བ་སོགས་ཡོན་ཏན་གྱི་ཁུར་འདི་ཙམ་གྱིས་ལྕི་ཡང་། དྲེགས་པ་མེད་པར་སྐུ་གསུང་ཐུགས་ཀྱི་ངལ་བ་བརྒྱ་ཕྲག་ཁྱད་དུ་བཀུམས་ཏེ། བདག་ཉིད་ཆེན་པོའི་བཞེད་དོན་བསྒྲུབ་པ་ལ་སྐད་ཅིག་ཀྱང་མི་གཡེལ་བ་འདི་ལྟ་བུ་ས་སྟེང་ན་ཡང་དཀོན་ཞེས་སོགས་བསྔགས་པ་མང་དུ་བརྗོད་དེ་ཐུགས་ཞེན་གཏིང་ནས་ཆེ་སྟེ། དེ་ལྟར་ན་དཔོན་སློབ་འདི་གཉིས་ནི་སྙིགས་དུས་ཀྱི་ངང་ཚུལ་མི་འཛིན་པར། རྣམ་པར་དཀའ་བའི་ལྷག་བསམ་དང་།
རྨད་དུ་བྱུང་བའི་སྤྱོད་པས་བློ་གྲོས་དང་ལྡན་པ་གཞན་དག་ལ་ཡང་འདི་བཞིན་གྱིས་ཤིག་པའི་ཕན་པའི་གདམས་པ་ཟབ་མོ་ལྷུག་པ་ཉིད་དུ་འདོམས་པའོ། ། འདི་ཡང་དཔེར་ན་འཁོར་ལོས་བསྒྱུར་བའི་རྒྱལ་པོ་ལ་རྒྱལ་ཕྲན་གཞན་དང་ཐུན་མོང་མ་ཡིན་པའི་ལོངས་སྤྱོད་རིན་པོ་ཆེ་སྣ་བདུན་དང་། དེ་དང་ཉེ་བ་བདུན་ལ་སོགས་པ་སོ་སོར་ཡོན་ཏན་གྱི་ཁྱད་པར་བསམ་གྱིས་མི་ཁྱབ་པ་དང་ལྡན་པ་ཡོད་པ་རྣམས་ཀྱང་རྒྱལ་པོ་ཉིད་ཀྱི་བསོད་ནམས་ཀྱི་མཐུ་ཡིན་པ་ལྟར། སྔགས་འཆང་བླ་མ་ཆོས་ཀྱི་རྗེ་དེ་ཉིད་ཀྱིས་སྐུ་ཚེའི་འཕྲེང་བ་ཐོག་མ་མེད་པ་ནས། ཕྲ་མ་ཕ་རོལ་དབྱེ་བའི་ཕྱིར། ། ཉོན་མོངས་ཅན་གྱི་སེམས་ཀྱི་ཚིག ། ཅེས་གསུངས་པའི་མི་དགེ་བ་དེ་ལས་ཤིན་ཏུ་ལྡོག་སྟེ། སེམས་ཅན་མི་མཐུན་པ་མང་པོ་འདུམ་པར་མཛད་པའི་ལེགས་བྱས་ཀྱི་འབྲས་བུ་མཚོན་བྱེད་དུ་སྣང་སྟེ། རིན་ཆེན་འཕྲེང་བ་ལས། ཕྲ་མ་ཡིས་ནི་བཤེས་དང་དབྱེ། །
ཞེས་མི་དགེ་བའི་ལས་དེའི་མྱོང་བ་རྒྱུ་མཐུན་གྱི་འབྲས་བུ་གསལ་བར་བཤད་ནས། དགེ་བ་དག་ནི་ཐམས་ཅད་ལ། ། འབྲས་བུ་དེ་ནི་བཟློག་སྟེ་འབྱུང་། ། ཞེས་གསུངས་པ་ལྟར་རོ། ། དེ་ལྟར་འཇམ་དབྱངས་བླ་མ་མཐུ་སྟོབས་ཀྱི་མངའ་བདག་འདི་ཉིད་ཀྱིས་བསྟན་སྲུང་རྒྱ་མཚོ་རྣམས་བྲན་དུ་བཀོལ་ཏེ་ཇི་ལྟར་བསྒོ་བའི་བཀའ་བཞིན་དེ་དག་གིས་གཡེལ་བ་མེད་པར་བསྒྲུབ་པ་དང་། དགེ་ལྡན་ཕོ་བྲང་ནས་ཕྱག་མཛོད་དེ་ཡང་བདག་ཉིད་ཆེན་པོ་འདི་ལ་གུས་ཞབས་ཞེ་ནས་མི་འདོར་བ་ཞིག་ཡིན་སྣང་བས་དེ་ཉིད་ཀྱིས་ཉེ་བར་ལེན་པའི་རྒྱུ་བྱས། འཇམ་མགོན་བླ་མའི་གསུང་ངག་གསེར་གྱི་ཤིང་རྟའི་ཁ་ལོ་བསྒྱུར་བ་མཁན་ཆེན་རིན་པོ་ཆེ་དེ་ཉིད་ལུགས་ཟུང་གི་སྒྱུ་རྩལ་མཐའ་དག་ལ་ཐུགས་ཤིན་ཏུ་བྱང་བས། ཞུ་མཆིད་ལྕགས་ཀྱི་ཉག་ཕྲན་རྣམས་གནད་དུ་འཕོག་པ་དང་། གནང་སྐྱེས་ཀྱང་ཇ་གོས་དར་ལ་སོགས་པའི་ཟང་ཟིང་གི་དངོས་སྤྱད་འཕངས་པ་མེད་པར་སྩལ་བས་ལྷན་ཅིག་བྱེད་པའི་རྐྱེན་བྱས་ནས། རྩོད་པ་རྣམས་གཞི་མེད་དུ་དེངས་ཏེ་མཆོད་ཡོན་ནས་ལྷ་ས་གཞུང་དང་།
གླིང་ཁ་བདེ་བ་ཅན་གཉིས་གདམ་ང་ཕུལ་བ་ན། གཞན་མང་པོས་ལྷ་ས་གཞུང་འདི་དགོས་པའི་འཐད་པ་མང་དུ་ཞུས་ཀྱང་། བདག་ཅག་གི་སྐྱབས་མགོན་དམ་པ་འདི་ལ། སྔོན་རྒྱལ་བ་མུས་པ་ཆེན་པོ་དེ་ཉིད་ཀྱིས། མ་འོངས་པ་ན་གནས་ཚུལ་འདི་བཞིན་འབྱུང་བ་སྒྲིབ་མེད་དུ་གཟིགས་པའི་ལུང་བསྟན་གཉེར་གཏམ་གྱི་ཚུལ་དུ། ཞབས་དྲུང་གིས་དགོན་པ་འདི་བློས་མ་བཏང་ན་འུ་གཉིས་ལ་དམ་ཚིག་གི་སེལ་མི་འོང་། བློས་གཏང་ན་དམ་ཚིག་གི་སེལ་དུ་འགྲོ་བས་ཐུགས་བློས་མ་བཏང་ཞིག་ཅེས་སོགས་ཐུགས་དཀྱིལ་ནས་བཞར་བའི་བསླབ་བྱ་ནན་ཏན་དུ་གནང་བ་དེ་ཉིད་ཐུགས་ཁོང་དུ་སྐད་ཅིག་ཀྱང་བསྙེལ་བ་མེད་པར་བཅངས་ནས། གླིང་ཁ་དགོན་པ་ཉིད་ལེགས་པར་བཞེས་ཏེ། འདི་ནི་སྔགས་འཆང་བླ་མ་འདི་ཉིད། བླ་མའི་བཀའ་ལས་འདའ་མི་བྱ། །
ཞེས་སོགས་ཀྱི་དམ་ཚིག་རྣམས་སྐུ་སྲོག་པས་གཅེས་པར་འཛིན་པའི་གཏན་ཚིགས་རྨ་མེད་པ་ལགས་སོ། ། དེས་ན་མཁན་ཆེན་རིན་པོ་ཆེ་དེ་ཉིད་འཇམ་དབྱངས་བླ་མའི་ལུང་བསྟན་བཞིན་བཞེད་དོན་རྣམས་ལེགས་པར་གྲུབ་སྟེ་ཡར་བྱོན་པ་ན། དེ་ལོ་ཆར་ཤིན་ཏུ་ཞོད་པས། ལྷ་སའི་སྐྱིད་ཆུར་གྲགས་པ་དེ་རབ་ཏུ་བྲུག་ནས་ཁ་ཁྱེར་ལ་ཤུལ་ལམ་ཡོད་པ་ཡང་ནོན་ཏེ། རྗེ་དཔོན་སློབ་རྣམས་ཕེབས་ཤིན་ཏུ་དཀའ་བ་བྱུང་ནས་ཕྱག་གཡོག་འགའ་ཞིག་གིས་ནམ་མཁའི་གོས་ཅན་དུ་བྱས་ཏེ་འཁར་བ་ཁྱེར་ནས་སྔོན་ལ་ལམ་བཙལ། དེ་རྗེས་ཁལ་མ་རྣམས་དང་། རྗེ་དེ་ཉིད་རིམ་པར་ཕེབས་པ་ལས། ཇི་ཞིག་ན་དྲེའུ་གཅིག་ཆུ་ཀླུང་དེའི་སྟེང་ན་ཕར་སོང་སྟེ་ལྷག་པར་ཟབ་ཅིང་འཇིགས་སུ་རུང་བའི་ཀློང་གི་དཀྱིལ་ན་ཡེ་ཡེད་དུ་འདུག་པས། སྐུ་འཁོར་རྣམས་ནི་དྲེའུའི་མིང་ནས་འབོད་པ་མ་གཏོགས་གཞན་ཅི་བྱ་གཏོལ་མེད་པར་ལུས། དེའི་ཚེ་རྗེ་དེ་ཉིད་ཀྱིས་ཆིབས་ཐོག་དེ་ཁར་དབུ་བཏུམས་ཏེ།
སྔགས་འཆང་བླ་མ་དུས་གསུམ་སྒྲིབ་མེད་དུ་གཟིགས་པ་འདི་ཉིད་ཀྱི་མཚན་ནས་བརྗོད་བཞིན་གསོལ་བ་རྩེ་གཅིག་ཏུ་བཏབ་པས། རེ་ཞིག་ནས་དྲེའུ་དེ་ཉེ་ཞོ་མེད་པར་ཚུར་འཁོར་གྱི་ལོག་བྱུང་བ་ན། མཁན་ཆེན་རིན་པོ་ཆེ་དེ་ཉིད་བླ་མ་དང་ཆོས་སྐྱོང་ལ་ཤིན་ཏུ་ཐུགས་ཡིད་ཆེས་ཤིང་། ཤེས་ནས་ཀྱི་དད་པ་ལྷག་པར་འཁྲུངས། གཞན་དག་ནི་རྗེ་དེ་ཉིད་ལ་ཡང་མི་ཕྱེད་པའི་དད་པ་བླ་ན་མེད་པ་ཐོབ་པར་གྱུར་ཏོ། ། ཞེས་ཐོས་ལ། འདི་ནི་མཐོང་ཆོས་འབྲས་བུ་ཅན་གྱི་ལས། ། ཞིང་དང་བསམ་པའི་ཁྱད་པར་ལས། ། ཞེས་གསུངས་པ་ལྟར་ཏེ། སྔོན་ལྷ་མིའི་སྟོན་པ་ཤཱཀྱའི་དབང་པོ་དེ་ཉིད་ཞལ་བཞུགས་པའི་དུས།
ཚེ་དང་ལྡན་པ་གང་པོའི་ཇོ་བོ་ཞ་ཉེའི་རྣ་རྒྱན་ཅན་ཞེས་བྱ་བས། རྒྱ་མཚོ་ཆེན་པོར་ཞུགས་ཏེ། དེའི་གླིང་ཕྲན་ཙན་དན་ས་མཆོག་གི་ཚལ་ཡོད་པ་ཞིག་ཏུ་སོན་ནས། སྟ་རེ་རྣོན་པོས་དེ་དག་བཅད་དེ་གཟིངས་སུ་བཅུག་ནས་འཁྱེར་བར་རྩོམ་པའི་ཚེ། ནགས་དེའི་བདག་པོ་གནོད་སྦྱིན་མ་རུང་བ་ཞིག་ཡོད་པ་དེ་རབ་ཏུ་ཁྲོས་ནས། རླུང་ནག་དྲག་པོ་མི་ཟད་པ་དག་བཏང་སྟེ། དེས་ཚོང་པ་དེ་རྣམས་སྦུར་མ་ལྟར་བསྐྱོད་པ་ན། དེད་དཔོན་གྱིས། རང་གི་གཅུང་གང་པོ་ལ་གསོལ་བ་བཏབ་སྟེ་ར་མདའ་སྦྲན་པས། དེ་མ་ཐག་གནས་བརྟན་གྱི་སྐྱེས་བུ་སྟོབས་དང་ལྡན་པས་ལག་པ་བསྐུམས་པ་ལས་བརྐྱངས་པ་ཙམ་དུ།
འཛམ་བུའི་གླིང་ནས་མི་སྣང་བར་བྱས་ཏེ། རྒྱ་མཚོ་ཆེན་པོར་དོན་མཐུན་དེ་རྣམས་ཀྱི་གྲུའི་རྟ་མགོར་སྐྱིལ་མོ་ཀྲུང་བཅས་ཏེ་བཞུགས་པས། རླུང་ནག་ཆེན་པོ་དེ་རི་རབ་ལ་ཕོག་པ་ལྟར་བརྡུངས་ནས། གྲུ་རྫིང་དེ་སྒུལ་བ་ཙམ་ཡང་མ་ནུས་སོ། ། དེ་ནས་གནོད་སྦྱིན་དེས་གནས་བརྟན་གྱི་ཞབས་ལ་བཏུགས་ཏེ། ཙན་དན་རྣམས་བསྣམས་པར་གསོལ་བས། འཕགས་པ་གང་པོས་རྒྱ་གར་ལྷོ་ཕྱོགས་སུ་ཙནྡན་གྱི་གཙུག་ལག་ཁང་བཞེངས་ནས། སྟོན་པ་འཁོར་བཅས་རྒྱལ་བྱེད་ཀྱི་ཚལ་ན་བཞུགས་པ་དད་པས་སྤྱན་དྲངས་ཏེ། རྫུ་འཕྲུལ་གྱིས་བྱོན་པ་ལ་ཕུལ་ཞིང་དེར་སྟོན་པས་ཆོས་བསྟན་ནས་གདུལ་བྱའི་སྐྱེ་འགྲོ་གྲངས་མེད་པ་བདེན་པ་ལ་བཀོད་ཅེས་རྟོགས་བརྗོད་བརྒྱ་པ་ལས་འབྱུང་བ་དང་མཚུངས་པས་དཔོན་སློབ་གཉིས་ཀའི་ཤིན་ཏུ་ངོ་མཚར་བའི་རྣམ་པར་ཐར་པ་གཞན་དང་ཐུན་མོང་དུ་མ་གྱུར་པའོ། ། དེ་ནས་རིམ་བཞིན་མཁན་ཆེན་རིན་པོ་ཆེ་དེ་ཉིད་གདན་ས་ཆེན་པོར་ཕེབས་ཏེ།

ཁྲུམས་ཟླའི་དཀར་ཕྱོགས་དགའ་བ་དང་པོའི་སྔ་ཆར་ཕུར་པའི་སྒྲུབ་མཆོད་པ་ཐམས་ཅད་ཀྱིས། ལྷ་ཁང་ཆེན་མོའི་ཡང་རྩེར་ལྷ་བསང་ཤིན་ཏུ་གཟབ་སྤྲོས་ཆེ་བ་སོགས་གཏང་རག་གི་ཆོ་ག་མང་དུ་བསྟར་བར་མཛད་དོ། ། དེ་ལོ་དཔྱིད་ཐོག་ཙམ་ནས་བཟུང་སྐུ་ཁམས་ཅུང་ཟད་གཟིར་བ་དང་། ཁྱད་པར་ཕྱག་སོར་ཡོན་པ་ཤིན་ཏུ་མ་བདེ་བའི་ཚུལ་བསྟན་ཏེ། ཆོས་འཆད་ཉན་མང་པོ་གནང་མ་ཐུབ་ཅིང་། ཕུར་སྒྲུབ་ཆེན་མོ་ལ་ཡང་སྐབས་སྐབས་སུ་ཆོ་གའི་རིང་ལ་གཟིགས་རྟོག་མཛད་པར་རིབ་ཙམ་མ་གཏོགས་ཚོགས་དབུར་མ་ཕེབས་པས། ས་ཆོག་ནས་གཏོར་སྐྱོང་གི་བར་ཐམས་ཅད་ཐུགས་སྲས་འཇམ་པའི་དབྱངས་ཉིད་ཀྱིས་རྐང་བཞེས་ཁོ་ན་མཛད། ཕྱག་སོར་གྱི་བསྙུན་རྣམས་ནི་ད་དུང་གཞི་ནས་དྭངས་པ་རང་ཞིག་མི་སྣང་ཞིང་། འདི་ནི་འཇམ་པའི་དབྱངས་ཀྱིས། རེས་འགའ་སྙུང་བར་གཤེགས་པ་དང་། ། གཞན་གྱི་བསྐུར་པ་སྣ་ཚོགས་དང་། །
བདེ་དང་དགྱེས་པ་སྤྱོད་པ་སོགས། ། རྣམ་པ་སྣ་ཚོགས་སྟོན་པ་ནི། ། སྤྲུལ་པ་ཡིན་གྱི་རང་རྒྱུན་མིན། ། ཞེས་གསུངས་པ་ལྟར། སྔགས་འཆང་བླ་མ་འདི་ཉིད་སྟོན་པའི་འཁོར་གྱི་གཙོ་བོ་མཽ་འགལ་གྱི་བུ་ཆེན་པོའི་སྐྱེ་བའི་སྒྱུ་འཕྲུལ་དྲ་བའི་ཟློས་གར་དུ་ངེས་པར་བྱེད་པའི་མཚན་མ་སྟེ། ཉིད་ཀྱི་གསུང་ལས། བསམ་ཡས་ཆོས་སྐྱོང་ཆེན་པོས། ངེད་མཽ་འགལ་གྱི་བུའི་སྐྱེ་བ་ཡིན་པ་སྐད་གསུངས་པ་བདེན་ན། མཽ་འགལ་གྱི་བུའི་ཡན་ལག་དང་ཉིང་ལག་རྣམས། གཅེར་བུ་དབྱུག་ཐོགས་རྣམས་ཀྱིས་འདམ་བུ་བཞིན་དུ་བཅོམ་ནས།
ཁོང་རང་གི་གྲོགས་གནས་བརྟན་ཤྭ་རིའི་བུས་བུས་པ་ཆུང་ངུ་མས་རྒྱབ་ལ་འཁུར་བ་ལྟར་ཆོས་གོས་ཀྱིས་གཡོགས་ཏེ་ཁྱེར་ནས་འབྱོན་དགོས་པ་བྱུང་ཞིང་། གཞན་ཡང་སྐུ་ཚེ་མང་པོར་དེ་འདྲ་བའི་ལུས་འཚེར་མྱོང་དགོས་བྱུང་འདུག དེ་ཡང་ཚེ་རབས་གཞན་ཞིག་ལ། རང་གི་ཕ་མ་གཉིས་ཉིན་མོ་དགའ་མགུར་རོལ་བ་མཐོང་བས་མ་དད་ནས། ཡན་ལག་རྣམས་འདམ་བུ་བཞིན་དུ་འཇོམས་པར་བྱ་བ་ཁྱེད་ལྟ་བུའི་ཕ་མ་དང་མི་འཕྲད་པར་གྱུར་ཅིག་ཅེས་ཕ་མ་ལ་འཁྱར་ཁ་བྱས་པའི་འབྲས་བུ་ཡིན་པར་བཤད། དེས་ན་ངེད་ཀྱི་སོར་མོ་ན་བ་འདི་ཡང་ལས་དེའི་རྣམ་སྨིན་གྱི་ལྷག་མར་སྣང་། ཞེས་ཡང་ཡང་གསུང་བ་དངོས་སུ་ཐོས་པས་སོ། ། འདི་ནི་དོན་འདི་ཉིད། རྗེན་པར་ཞལ་གྱི་འཆེས་པའི་བཀའ་ལུང་དུ་སྣང་བས་དད་ལྡན་དག་ཙིཏྟའི་གའུར་ཆོངས་ཤིག དེ་དུས་ཀྱི་སྐབས་ཤིག་བདག་ཅག་གི་སྐྱབས་མགོན་བསླུ་བ་མེད་པ་འདི་ཉིད་ཀྱིས།
ཐུགས་དམ་གྱི་ངང་ནས་ལྷ་ཁང་ཆེན་མོའི་ལྕགས་རིར་ཞབས་སྐོར་ལ་བྱོན་པས། ལྷོ་ནུབ་ཀྱི་ཟུར་སྤེའི་ཐད་འདིར་ཕེབས་པ་ན། སྐུ་མདུན་གྱི་ནམ་མཁར་འཇའ་འོད་ཀྱི་དྲ་བ་རྣམ་པར་བཀྲ་བའི་གུར་ཁང་དུ། ཌཱ་ཀིའི་གཙོ་མོ་མཁའ་སྤྱོད་དགའ་མའི་འཛུམ་ཞལ་མངོན་སུམ་དུ་གཟིགས་པས། ཐུགས་བདེ་སྟོང་གི་ཡེ་ཤེས་ཟག་པ་མེད་པའི་ཆང་གིས་ཉེ་བར་མྱོས་ཏེ། སྐུ་འཁོར་རྣམས་ལ་ཉམས་རྟོགས་ཀྱི་གསང་གཏམ་དེ་ཉིད་འཆོས་མེད་དུ་བསྒྲགས། སླད་ནས་གཟིགས་སྣང་ངོ་མཚར་ཅན་དེ་ཉིད་ཀྱི་བཀོད་པ་རི་མོར་འཁོད་པ་མཛད་དེ། ཚེས་བཅུ་མཆོད་པའི་སྐབས་སོགས་བསྐྱེད་རིམ་གྱི་ཏིང་ངེ་འཛིན་གསལ་འདེབས་ཀྱི་དམིགས་རྐྱེན་དུ་འགྲེམ་པར་གནང་བ་འདི་ཡིན་ནོ། ། དེ་ནས་འབྲས་ལྡན་གྱི་སྟོན་གསར་པ་མངོན་དུ་གྱུར་པ་ན། སྐབས་གསུམ་དབང་པོ་མཆོད་སྦྱིན་བརྒྱ་པས་ཡོན་གྱི་བདག་པོ་བྱས་ཏེ།
ལྷ་ཀླུ་མི་གསུམ་གྱི་རིན་ཆེན་སྣ་བཅོ་ལྔ་སྤུངས་པ་ལ། མཐོ་རིས་ཀྱི་བཟོ་བོ་བི་ཤྭ་ཀརྨས་སྒྱུ་འཕྲུལ་གྱིས་བཞེངས་པ་རྒྱལ་བ་ཉིད་ཀྱིས་ཤིས་པའི་མེ་ཏོག་གསར་པ་ཇོ་བོ་ཤཱཀྱ་མུ་ནི་དང་གཉིས་ལ་མཉམ་དུ་གཏོར་ཏེ། ས་གསུམ་གྱི་འགྲོ་བ་མ་ལུས་པའི་གདུང་སེལ་དུ། བྱིན་རླབས་བདུད་རྩིའི་འོད་ཟེར་ཕྱོགས་བཅུར་འགྱེད་པ་པོར་སུ་པྲ་ཏིཥྛའི་ཆོ་ག་མཛད་པའི་ཐུབ་པའི་ཞལ་སྐྱིན་འོད་ཟེར་འགྱེད་དང་། ལུང་བསྟན་སྒྲོལ་མ་ལ་སོགས་པ་སངས་རྒྱས་བྱང་སེམས་ཀྱི་སྐུ་བརྙན་ཡེ་ཤེས་ཀྱི་འཁོར་ལོ་བཞུགས་ངེས་པ་བསམ་གྱིས་མི་ཁྱབ་པ་ཕྱག་ཏུ་འབྱོར་བ་རྣམས། མཆོད་པའི་སྤྲིན་ཕུང་དཔག་ཏུ་མེད་པ་དང་བཅས་རྗེ་ཉིད་ཀྱི་གཟིམ་ཆུང་དུ་ཚོགས་ཀྱི་ཞིང་དམ་པར་བཞུགས་པ་ལས། འདི་ཐམས་ཅད་གདན་ས་ཆེན་པོ་འདི་ཉིད་ལས་གཞན་དུ་ནམ་ཡང་འཁྱར་བར་མི་འོས་པས་ན་འདི་རྣམས་ཕྱོགས་གཅིག་ཏུ་བཞུགས་པའི་གཙུག་ལག་ཁང་ཟུར་པ་ཞིག་ཆེད་དུ་གཏད་ནས་བཞེངས་དགོས་པར་འདུག་སྙམ་པའི་ཐུགས་དགོངས་བཟང་པོ་རྒྱུན་ཆགས་སུ་ཡོད་པ་དེ་ཕྱག་ཐོག་ཏུ་འགེལ་བར་བཞེད་ནས། དེ་བཞིན་གྱི་དྲིལ་རྔ་གསང་མཐོར་བརྡུང་བར་མཛད། དེའི་ཚེ་ལྟས་མཁན་དག་ན་རེ། ལོ་འདི་ནང་དུ་མཁར་ལས་ཅུང་ཟད་བྱས་ན་ཡང་མི་འདོད་པ་ཆེན་པོ་འོང་ངོ་ཟེར་བ་བྱུང་ཡང་།
སྤྱིར་བདག་ཉིད་ཆེན་པོ་འདི་ནི་རྣམ་རྟོག་གི་ར་བ་མཐོན་པོ་ལས་རིང་དུ་བརྒལ་བའི་ཕྱིར་མཐུན་འཇུག་གི་བྱ་བ་ཅི་ལ་ཡང་ལྟོས་མི་དགོས་མོད། འོན་ཀྱང་ཐུབ་པས། འཚོ་བྱེད་གཞོན་ནུས་གསོས་པས་སྨན་ཨུཏྤ་ལའི་རྩ་བ་བཞེས་ཏེ་གསོལ་བ་ལྟར། བདག་ཅག་གི་སྐྱོབས་པ་བླ་ན་མེད་པ་འདི་ཡང་འཇིག་རྟེན་པ་རྣམས་གཞུག་པའི་དོན་དུ་འཕྲལ་གྱི་སྤང་བཞེས་གང་ལ་ཡང་ཞིབ་ལེན་ཁོ་ན་མཛད་པ་ཞིག་སྣང་ཡང་། དེ་དུས་རྟོག་གེ་པ་རྣམས་ཀྱི་སྨྲ་བ་ལ་ཅི་སྙམ་དུ་ཡང་མ་དགོངས་པར། མཁར་ལས་ཚམ་ཚོམ་མེད་པར་བརྩམས་པ་ན། སང་ལས་མགོ་འཛུགས་རྒྱུ་དེ་ནུབ་མཚན་ལམ་དུ། མི་གཅིག་གིས་གསེར་གྱི་ཟ་མ་ཏོག་ཤིན་ཏུ་མཛེས་ཤིང་འོད་འབར་བ་ཞིག་ཕུལ་ནས། འདི་སངས་རྒྱས་ཀྱི་འཕེལ་གདུང་བཞུགས་པའི་གཙང་ཁང་མཛད་དུ་གསོལ། ། ཞེས་ཞུ་བ་ཞིག་བྱུང་བས།
འོད་གསལ་ལས་བཞེངས་པའི་ཚེ། རྨི་ལམ་ཤིན་ཏུ་བཟང་། གཙུག་ལག་ཁང་ཉེས་སྐྱོན་མེད་པར་མཐར་ཕྱིན་པ་ཞིག་འོང་བ་འདུག་སྙམ་པ་འཁྲུངས་ཤིང་། ཐུགས་དགྱེས་སྤྲོ་ཆེན་པོས་ལས་ཀྱི་དབུ་བཙུགས་ཏེ་ལས་མི་རྣམས་ལ་ཡང་ཞབས་དྲུང་དུ་བཞུགས་གྲལ་ཇ་ཆང་སྟོན་མོ་དང་བཅས་ཞལ་ཏ་ལེགས་པར་གནང་བས། ཐམས་ཅད་གུས་ཤིང་མགུ་སྟེ་ལས་ལ་འགྲུས་སྟོན་པས། ཕྱིའི་སྤེན་བད་ནང་གི་རྐྱང་ནུལ་དང་བཅས་པ་དགུན་སྟོད་ཚུན་ལ་མྱུར་བར་གྲུབ། དེ་ནས་རྗེ་ཉིད་དགུང་གྲངས་ལྔ་བཅུ་རྩ་བརྒྱད་དུ་ཕེབས་པ་རྒྱལ་བ་ཞེས་པ་ཤིང་ཕོ་རྟའི་ལོ་བ་སནྟའི་དུས་ཀྱི་ལང་ཚོ་དར་བར་གྱུར་པ་ན་སྐྱ་སེར་རིས་སུ་མ་བཅད་པའི་སྐྱེ་བོ་གྲངས་མེད་པ་ཞིག་ལ་སྦྱིན་གཏོང་གི་དགའ་སྟོན་རྒྱ་ཆེན་པོ་ཞིག་ཀྱང་སྩལ། ནང་གི་ཞལ་བ་རྣམས་སོ་ཟིན་བསྟུན་ཀ་གདུང་སོགས་ཤིང་བརྩེགས་ཀྱི་ཚོན་རྩི་དང་། ལྡེབས་རིས་ཀྱི་བཀོད་པ་རྣམ་བརྩམས་སྟེ། དེ་ཡང་བྱང་ངོས་ཀྱི་སྟེང་ལ་ཐུབ་དབང་གནས་བརྟན་བཅུ་དྲུག་འཁོར་དང་བཅས་པ་དང་།
རྒྱན་དྲུག་མཆོག་གཉིས་རྣམས་བཞུགས་ཤིང་། རྟེན་ཁྲིའི་རྒྱབ་བྱིན་ལ་མཁའ་སྤྱོད་དབང་མོ། རྒྱལ་བ་མི་འཁྲུགས་པ། འོད་དཔག་མེད་རྣམས་ཀྱི་སྣང་བརྙན་སྟོང་ཕྲག་ལ་ཉེ་བ་རེ། བར་མཚམས་སུ་བླ་མའི་སྐུ་གཟུགས་མང་པོས་བརྒྱན་པ་དང་། ཤར་ཕྱོགས་ཀྱི་ལྡེབས་ལ་རྗེ་བཙུན་ས་སྐྱ་པའི་ཡབ་ཆོས་གསུང་ངག་རིན་པོ་ཆེའི་བླ་མ་བརྒྱུད་རིམ། སྣང་བ་མཐའ་ཡས་ཀྱི་ཞིང་མཆོག་བདེ་བ་ཅན་གྱི་བཀོད་པ། དེའི་སྟེང་ན་རྗེ་རྡོ་རྗེ་འཆང་ཡབ་སྲས་གསུམ་འོད་ཁྱིམ་དུ་བཞུགས་པའི་ཉེ་སྐོར་ན། དེ་བཞིན་རྫུ་འཕྲུལ་གྱིས་དེ་སེམས་ཅན་བརྒྱ་ཕྲག་སྨིན་བྱེད་ཅིང་། ། བརྒྱ་ཕྲག་གྲངས་དང་རྗེས་འབྲེལ་ཞིང་དག་ཏུ་ཡང་འགྲོ་བར་འགྱུར། །
ཞེས་པ་ལྟར་བདག་ཉིད་ཆེན་པོ་ཉིད་ཞིང་འདིའི་རྡོ་རྗེའི་ཁྲི་ལས་སྐད་ཅིག་ཀྱང་མ་གཡོས་བཞིན་དུ། དག་ཞིང་གཞན་དུ་ཡང་སྤྲུལ་པ་འགྱེད་པའི་མཚོན་བྱེད་སྤྲིན་འཕྲེང་གི་སྣེ་ལ་ཕྱག་གིས་བཟུང་བའི་བཀོད་པ་དང་བཅས་པ་སོགས་དང་། ལྷོ་ཕྱོགས་ཀྱི་གྱང་རིས་ལ་མགོན་པོ་ཚེ་དཔག་མེད་ལྷ་དགུའི་དབང་བརྒྱུད་དང་། དཔལ་འཁོར་ལོ་སྡོམ་པའི་བརྒྱུད་པ། པདྨ་ཀ་ར་ཇོ་འབྲོམ་ཡབ་སྲས་དང་བཅས་པ་དང་། ཆུ་ལྷའི་ཕྱོགས་ཀྱི་ངོས་ལ་དཔལ་གསང་བ་འདུས་པ་མི་བསྐྱོད་རྡོ་རྗེའི་ཆོས་སྐོར་དང་། ཀུན་རིག་ས་ལུགས་ཀྱི་དབང་བརྒྱུད་རྣམས་གཙོ་བོར་བཞུགས་པའི་གསེབ་ཚགས་སུ་རྗེ་ཉིད་སྔགས་འཆང་ཡབ་སྲས། མུས་ཆེན་རྣམས་དང་འབྲལ་མེད་ཀྱི་མཚོན་དོན་མང་པོ། གཞན་ཡང་བདེ་དགེས་གསང་གསུམ་ཚེ་ལྷ་དུ་མ་སོགས་ཡི་དམ་དཀྱིལ་འཁོར་གུར་ཞལ་རྣམ་གཉིས་སོགས་ཆོས་སྐྱོང་སྲུང་མ། དམར་པོ་སྐོར་གསུམ་སོགས་ནོར་སྦྱིན་དབང་བསྡུད་ཀྱི་ལྷ་རིགས་མཐའ་ཡས་པ་དང་།
གདུང་མའི་ནང་ལྡེབས་ཀྱི་ངོས་ལ་རྒྱལ་དབང་འོད་དཔག་མེད་ཀྱི་སྣང་བརྙན་མང་པོ་དང་། ཕྱི་ལོགས་ལ་ལཉྪའི་ཚེ་གཟུངས་གསེར་ཤོག་མ་འབའ་ཞིག སྐེད་རིས་ལ་འཆི་མེད་དཔལ་མོའི་གཟུངས་རིང་ལྷ་ཡིག་ཏུ་བྲིས་པ་ངོ་མཚར་བ། གཞན་ཡང་ཀ་བ་བྲེ་ཕུལ། གཞུ་རིང་ཐུང་བད་འབུར་སོགས་སྟེང་ལོགས་ཐམས་ཅད་ཚོན་སྣ་བརྒྱ་རྩ་གཅིག་གིས་རྣམ་པར་བཀྲ་ཞིང་། མཐོང་ན་མི་མཐུན་པ་མེད་ལ། མིག་དང་སྙིང་འཕྲོག་པ། མཐོ་རིས་ཀྱི་ཐེམ་སྐས་སུ་གྱུར་པ་འདི་ཉིད། ཆུ་འཛིན་གཞོན་ནུའི་འཛུམ་འཕྲེང་རྣམ་པར་གཡོ་བའི་མཚམས་ནས། ས་ཟླའི་ལྕུག་ཕྲན་གྱི་ཞགས་པ་རིང་དུ་འཕེན་ཞིང་།
སྤྲིན་གྱི་རྔ་དབྱངས་ཟབ་མོ་སྙན་ཞིང་བརྗིད་པར་བསྒྲགས་ཏེ། བདུད་རྩིའི་གྲུ་ཆར་གསར་པ་ཟིལ་བུར་དལ་གྱིས་ཕབས་པས། རྒྱ་མཚོའི་གོས་ཅན་གྱི་ཁྱོན་ཀུན་དབང་སྔོན་བརྩེགས་པའི་ལྷུན་པོ་ཉིན་བྱེད་ཟེར་མས་བཞུས་པ་ལྟར་འཇམ་ཞིང་མཐིང་ཀར་སྣང་བ། རྩྭ་ལྗང་མྱུ་གུའི་ཚོགས་རྣམས་མདོག་མཛེས་ཆེན་པོ་ལ་སོགས་པ་མེ་ཏོག་སྣ་ཚོགས་པའི་ཁྱུ་དང་ལྷན་ཅིག་འཇོ་སྒེག་གིས་བརྩེ་བས། གཙང་བདག་བདེ་དང་རྟག་པའི་ལྡོག་ཕྱོགས་ཀྱི་དོན་རྣམས་ཐོས་ཤིང་བསམ་སྟེ་བསྒོམས་པས་སྲིད་པའི་ཕུན་ཚོགས་ཐམས་ཅད་ཆུ་ཟླའི་རོལ་གར་དུ་ཤེས་པའི་སྐྱོ་བའི་ལྕགས་ཀྱུ་རྣོན་པོས། ཡིད་ཀྱི་ཐོར་ཏོ་ནས་མ་བཟུང་བའི་སྐྱེས་ཕྲན་གཞོན་ནུ་ལང་ཚོས་དྲེགས་པ་དག ཆོག་ཅིང་ཚིམ་པ་མེད་པར་སྦྲང་རྩིའི་བརྟུལ་ཞུགས་ཅན་རྣམས་དང་མཉམ་དུ་རྩེད་མོའི་དགའ་བ་ལ་བག་ཡངས་སུ་སྤྱོད་དུ་འཇུག་པའི་དུས་ཀྱི་རྒྱལ་པོ་ཆེན་པོ་དབྱར་ཞེས་བྱ་བའི་འབྱོར་པ་རབ་ཏུ་རྒྱས་པའི་ཚེ་ཤིན་ཏུ་ལེགས་པར་མཐར་ཕྱིན་ཏེ། འདི་ལྟར། རྟེན་བཟང་པོ་དང་སློབ་དཔོན་བཟང་། ། གནས་བཟང་པོ་དང་དུས་བཟང་དང་། །
ཡོ་བྱད་ཆོ་ག་བཟང་པོའོ། ། ཞེས་གསུངས་པ་ལྟར། དཔལ་ལྡན་དགྱེས་མཛད་རྡོ་རྗེ་ལྷ་དགུའི་དཀྱིལ་འཁོར་ལ་བརྟེན་པའི་རབ་ཏུ་གནས་པའི་ཆོ་ག་ཁྱད་པར་གྱི་ཆོས་བཟང་པོ་དྲུག་དང་ལྡན་པ་རྒྱུད་སྡེ་རིན་པོ་ཆེ་ནས་ཇི་སྐད་བཤད་པ་བཞིན། སྨིན་རྒྱས་སུ་མཛད་དེ་ལྷ་དང་བཅས་པའི་འཇིག་རྟེན་ཀུན་ལ་ལེགས་བྱས་ཀྱི་དཔལ་ཕུན་སུམ་ཚོགས་པ་སྤེལ་ཞིང་དམ་པར་བསྒྲུབས་སོ། ། དེ་ནས་སྔར་ཡོད་ཀྱི་རྟེན་ཁྱད་པར་ཅན་རྣམས་མཆོད་པའི་ཕུང་པོ་དཔལ་ཀུན་ཏུ་བཟང་པོའི་རྣམ་འཕྲུལ་ལྟ་བུར་བཀོད་པའི་ཁྱད་པར་ཡིད་དུ་འོང་བ་ཚད་མེད་པ་དང་བཅས་གྲལ་གྱི་འཕྲེང་མཛེས་ཚར་དུ་དངར་བར་མཛད་དེ། དེ་ཡང་རྟེན་གྲལ་སྡེ་ཚན་གསུམ་གྱི་དབུས་མའི་གཙུག་ཏོར་ན། སྔགས་འཆང་བསྟན་པའི་ཉིན་བྱེད་ངག་དབང་ཀུན་དགའ་རིན་ཆེན་གྱི་གསེར་སྐུ། དམ་པ་དེ་ཉིད་ཀྱི་སྐུ་འདྲ་ཕྱག་ནས་བརྒྱ་ཚར་མ་སོགས་བྱིན་རླབས་ཀྱི་གར་བུའི་ནང་བཞུགས་ཅན། འཇམ་དབྱངས་སྐུ་མཆེད་ཀྱི་ཕྱག་ནས་ལན་གཉིས་དང་། རྗེ་ཉིད་ཀྱིས་ཕྱག་ནས་ཚར་གསུམ་གནང་བའི་ཡིད་བཞིན་གྱི་ནོར་བུ་རིན་པོ་ཆེ་དགོས་འདོད་ཀྱི་འབྱུང་ཁུངས་སུ་གྱུར་པ་ཉིད་བཞུགས་ཏེ།
འདི་ནི་སྔར་རིག་འཛིན་ལྷ་ཁང་གི་གདུང་རྟེན་ཆེན་མོའི་གཡས་རོལ་ན་བཞུགས་པ་ལས། སྐུ་ཚབ་ཏུ་སྔགས་འཆང་དེ་ཉིད་ཀྱི་སྐུ་བརྙན་བྱིན་རླབས་ཀྱི་དང་རྩེར་གྱུར་པ་ཞིག་གསར་དུ་བཞེངས་ཏེ་དེར་བཞུགས་སུ་གསོལ་ནས་འདིར་སྤྱན་དྲངས་པ་ཡིན་ནོ། ། དེའི་གཡས་གྲལ་གྱི་མཆོག་མ་ན་གྲུབ་པའི་ཁྱུ་མཆོག་དམ་པ་བསོད་ནམས་དབང་པོའི་ཞབས་ཀྱི་གསེར་སྐུ་དེ་ཉིད་ཀྱི་ཕྱག་ནས་མ་དང་། རྟེན་གཙོའི་གཡོན་དང་པོ་ན་རྒྱལ་བའི་ཡབ་རྗེ་དམ་པ་སྔགས་འཆང་གྲགས་པ་བློ་གྲོས་ཀྱི་གསེར་སྐུ་དེ་ཉིད་ཀྱི་ཕྱག་ནས་མ་སྟེ། དེ་ལྟར་ན་སྔགས་འཆང་ཡབ་སྲས་རྣམ་པ་གསུམ་ལྷ་རྫས་ཀྱི་ཁྲི་སྟན། ན་བཟའ། རིན་པོ་ཆེའི་འཕྲེང་བ་དུ་མའི་སྐུ་རྒྱན་སོགས་བསྙེན་བཀུར་ཕུན་སུམ་ཚོགས་པ་དང་བཅས་གཙོ་བོར་བཞུགས་པ་ཡིན་ཞིང་། དེ་ནས་ཐོག་མར་བླ་མ་ས་སྐྱ་པ་ཆེན་པོའི་ཉེ་གནས་གཉན་གཙུག་ཏོར་རྒྱལ་པོས་བཞེངས་པའི་ས་འཇམ་ཞལ་སྤྲོད་ལ་ལམ་འབྲས་ལམ་སྐོར་དང་བཅས་པའི་བླ་བརྒྱུད། ཡི་དམ་ཆོས་སྐྱོང་ནོར་ལྷ་སོགས་ཀྱིས་བསྐོར་བའི་བྲིས་ཐང་ས་ཆེན་ཡབ་སྲས་གསུམ་ཀའི་ཕྱག་ནས་བཞུགས་པ་ལ། ཧོར་དུས་ཀྱི་ཁྱད་གོས་སྔོན་པོ་གསེར་མའི་གོང་གཤམ།
ཞལ་ཁེབ་ལྔ་སྦྲགས་རྒྱབ་དར་དང་བཅས་པ། རྗེ་ཉིད་ཀྱིས་གསར་དུ་ཕུལ་བ། འདི་ཕྱག་ཏུ་ཕེབས་པའི་ཚེ་མུས་སྲད་པའི་དཀར་ཆག་ཞིབ་འཁོད་དང་བསྟུན་པས་སྒྲ་ཇི་བཞིན་དུ་སྣང་ནས་ཤིན་ཏུ་ཐུགས་ཆེས་པ་རང་བྱུང་གསུངས། གྲུབ་མཆོག་དབང་པོའི་གཡས་ན། རྗེ་བཙུན་ཆེན་པོ་གྲགས་པ་རྒྱལ་མཚན་གྱི་སྨན་སྐུ་ཕྱག་ནས་མ་དེ་ཉིད་ཀྱི་དངོས་སློབ་གྲགས་པའི་མཐའ་ཅན་བཞིའི་ནང་ཚན་ས་ལ་དབང་ཕྱུག་གྲགས་ཀྱིས་བཞེངས་པ། དེའི་གཡས་ན་འཇམ་པའི་དབྱངས་ས་པཎྜི་ཏའི་སྨན་སྐུ་ཕྱག་ནས་མ། དེ་ཉིད་ཀྱི་གཟིམ་གཡོག་ལོ་བཅུ་གཉིས་མཛད་པའི་སྡོམ་ཕྲུག སྒྲེས་པ་དཔལ་བཟང་པོ་བཅུ་གསུམ་གྱི་ནང་ཚན་རིན་པོ་ཆེ་སྐྱོབ་པ་དཔལ་བཟང་པོས་བཞེངས་པ། རྗེ་བླ་མའི་ཕྱག་ཏུ་བྱོན་ནས་རིང་བསྲེལ་གསར་དུ་འཁྲུངས་པའི་ངོ་མཚར་ཅན། འཇིག་རྟེན་ན་ཆེས་དཀོན་པའི་མུ་ཏིག་གི་ཕྲེང་བས་སྤུད་པའི་བཞུགས་ཁྱིམ་རྒྱ་ཕིབས་དང་བཅས་པ་སྟེ།
འདིའི་གཟུངས་གཞུག་ལ་ཆོས་རྗེ་པའི་དབུ་ལོ་བུབས་དང་། གཟུངས་སྔགས་རྣམས་ཆོས་རྗེའི་ཕྱག་བྲིས་ཀྱི་ལཱཉྪ་དང་། ཝརྟུ་འབའ་ཞིག་ཏུ་བཞུགས་ཚུལ་ཞབས་བསྡོམ་ལ་དཀར་ཆག་ཏུ་ཐེབས་པ་ལས་ཅུང་ཟད་བྲིས་པ་རྣམས་ཡར་ལུང་པ་སེང་གེ་རྒྱལ་མཚན་གྱིས་གསལ་དུ་བཏབ་པ་ཡིན་གསུངས། དེའི་གཡས་ན་འཛམ་གླིང་བསྟན་པའི་མངའ་བདག་ཆོས་རྒྱལ་འཕགས་པའི་དངུལ་སྐུ་ཕྱག་ནས་མ་ཧོར་རྒྱལ་པོས་བཞེངས་པ་སྐུ་ཆོས་སྣམ་སྦྱར་དང་། བཞུགས་འབོལ་ཐགས་གྲུབ་མ། ཁྲི་གདན་ཧོར་བཟོ་ཁྱད་འཕགས་དང་བཅས་པ། དེའི་གཡས་ན་ཡབ་རྗེའི་སྨན་སྐུ་ཕྱག་ནས་བརྒྱ་ཚར་མ། ངོར་ཆེན་རྡོ་རྗེ་འཆང་ཀུན་དགའ་བཟང་པོའི་གསེར་སྐུ་ཕྱག་ནས་མ་གཏིང་སྐྱེས་ཆོས་རྒྱལ་རྒྱལ་མཚན་དཔལ་གྱིས་བཞེངས་པ། རྒྱལ་བ་མུས་པ་ཆེན་པོ་སངས་རྒྱས་རྒྱལ་མཚན་གྱི་སྐུ་འདྲ་ཕྱག་ནས་བརྒྱ་ཚར་མ་སོགས་དང་། དེ་དག་གི་སྐུ་མདུན་ན་ས་པཎ་གྱི་ཧོར་སྐུ་ཕྱག་ནས་མ་གཅིག་སོགས་མང་པོ།
རྟེན་སྟར་གཉིས་པའི་དབུ་ན་རྣལ་འབྱོར་དབང་ཕྱུག་གི་སྨན་སྐུ་ཀུན་མཁྱེན་རྒྱལ་རོང་པ་ཆེན་པོའི་ཕྱག་ནས་མ་དཀར་མེ་འཛིན་ངེས་པ། དེའི་གཡས་ཕྱོགས་ན་འབྲོག་མི་ལོ་ཙཱ་བ་སོགས་དུ་མ་དང་། རྗེ་བཙུན་སེམས་དཔའ་ཆེན་པོ། འཇམ་དབྱངས་སངས་རིན། མཁན་ཆེན་བསོད་ནམས་ལྷུན་གྲུབ། ལོ་ཆེན་ཆོས་སྐྱོང་བཟང་པོ། སྔགས་འཆང་ཀུན་དགའ་རིན་ཆེན། མུས་ཆེན་དཀོན་མཆོག་རྒྱ་མཚོ། ལོ་ཆེན་རཏྣ་བྷ་དྲ། དཔལ་ལྡན་ཀུན་དགའ་གྲོལ་མཆོག་རྣམས་ཀྱི་སྐུ་བརྙན་རང་རང་སོ་སོའི་ཕྱག་ནས་མ་སོགས།
རྟེན་སྟར་གསུམ་པ་ལ་ཡབ་རྗེ་ཆོས་ཀྱི་རྒྱལ་པོས་རྒྱལ་ཡུམ་དམ་པ་བཀྲ་ཤིས་དཔལ་གྱི་བུ་ཁྲིད་མའི་དགོངས་རྫོགས་སུ་བཞེངས་པའི་ཟབ་ལམ་བརྒྱུད་པ། རྟེན་གྲལ་བཞི་པ་དང་ལྔ་པ་ལ་འཇམ་མགོན་བསོད་ནམས་དབང་པོ། སྔགས་འཆང་གྲུབ་པའི་དཔའ་བོ་ངག་དབང་ཀུན་རིན་གྱི་དགོངས་པ་སྐོང་བའི་ཕྱིར་ལི་ཁྲ་ལས་བཞེངས་པའི་རྡོ་རྗེ་ཕུར་པའི་སྨིན་གྲོལ་གྱི་བརྒྱུད་རིམ་དཀར་བདུད་གཉིས་དང་བཅས་པ། གཟུང་རྫོངས་ལ་སྔགས་འཆང་ཆེན་པོས་ས་ལོའི་དགོངས་རྫོགས་སུ་བསྐྲུན་པའི་རིག་འཛིན་བརྒྱུད་པ། ཞབས་སྡོམས་སོ་སོར་ས་ལོ་ཆེན་པོའི་དགོངས་པ་རྫོགས་པར་གྱུར་ཅིག དཀར་བདུད་ལྕམ་དྲལ་རྟེན་ལ་བརྟན་པར་བཞུགས་སུ་གསོལ་ཞེས་པའི་ཞལ་བྱང་འབྱར་མ་རྣམས་བཞུགས་པའི། སེམས་དཔའ་གསུམ་བརྩེགས་བྱིན་རླབས་ཀྱི་ཆུ་བརྒྱ་འབེབས་པ་གཙོ་བོ་སྔགས་འཆང་ཆེན་པོ་ཉིད་དང་བཅས་པ། རྟེན་སྟར་དྲུག་པ་ལ་ཐོག་མར་རྗེ་ཆོས་དབང་ཕྱུག་དང་། མུས་ཆེན་སངས་རྒྱས་རྒྱལ་མཚན་གཉིས་ཀྱི་སྨན་སྐུ་སོ་སོའི་ཕྱག་ནས་མ་བཞུགས་ཁྱིམ་གཅིག་གི་སྟེང་འོག་ཏུ་བཞུགས་པ། དེའི་གཡས་སུ་གྲུབ་པའི་སློབ་དཔོན་ཆེན་པོ་པདྨ་འབྱུང་གནས་ཀྱི་ཕྱག་ནས་མ་བྱེ་མ་ཨ་ཀྲོང་ལས་གྲུབ་པའི་ནོར་སྦྱིན་ཛམྦྷ་ལ་སྟེ།
འདི་ནི་རྟེན་གྲལ་རྣམས་སྒྲིག་པའི་ཉིན་དེ་ཁོ་ནར་གློ་བུར་དུ་བྱོན་པས་ལེགས་ཚོགས་ཀྱི་རྟེན་འབྲེལ་ཐམས་ཅད་རང་འགྲིག་པར་གྱུར་ཏོ། ། དེའི་གཡས་ཀྱི་སྟེང་འོག་ན་རྗེ་ཆོས་དབང་པའི་སྐུ་བརྙན་ཕྱག་ནས་མ་གཉིས། དེའི་གཡས་ན་ཕར་རིམ་བཞིན་བླ་འོག་ཏུ་རྗེ་གྲོལ་མཆོག་ཞབས་དང་། མཁས་དབང་ཀླུ་སྒྲུབ་རྒྱ་མཚོ། བདག་ཆེན་ཚེ་ནས། འཕགས་ཆེན་དཔལ་ལྡན་བཀྲ་ཤིས། རྗེ་བཙུན་སངས་རྒྱས་རྒྱལ་མཚན་དང་། ནགས་དགོན་སྦྱིན་པ་གྲགས་པ། གྲུབ་དབང་ཞུ་བྱས་དངོས་གྲུབ་དང་། ཀོང་སྟོན་དབང་ཕྱུག་གྲུབ་པ་རྣམས་རང་རང་གི་ཕྱག་ནས་མ་སོགས་སྟེ།
ཞུ་བྱས་ཀྱི་སྐུ་འདི་བ་སོ་ལས་གྲུབ་པ་ཡིན་ནོ། ། དེ་དག་གི་གཡས་ན་པཎ་ཆེན་ནགས་རིན་གྱི་རིང་བསྲེལ་བཞུགས་པའི་རྡོ་རྗེ་འཆང་སོགས་ཡི་དམ་གྱི་གསེར་སྐུ་དང་ལི་སྐུ་དངོས་གཙང་ཞིང་བྱིན་རླབས་ཆེ་བ་དུ་མ། རྟེན་སྟར་བདུན་པ་ལ་ཐུབ་པའི་དབང་པོ། བྱམས་པ་འཇམ་དབྱངས། སྒྲོལ་མ་དཀར་ལྗང་སོགས་གསེར་ལི་ཅི་རིགས་བྱོན་ལེགས་ཤིང་བྱིན་རླབས་ཀྱི་ཟེར་འཕྲོ་བ་རབ་ཏུ་མང་བ་བཞུགས་སོ། ། གསེར་སྐུ་འདི་རྣམས་སླར་གཟིམ་ཆུང་དུ་བཞུགས་ནས་ལྷ་ཁང་འདིར་གཙོ་བོར་བླ་མའི་སྐུ་བརྙན་གྲབ་ཅིག་བཞུགས་པར་དགོངས་ཏེ། ལམ་འབྲས་བླ་མ་བརྒྱུད་པའི་སྨན་སྐུ་རྡོ་རྗེ་འཆང་ནས་སྔགས་འཆང་ཡབ་སྲས་རྗེ་མུས་ཆེན་གྱི་བར་གྱི་རྩ་བརྒྱུད་བླ་མ་ཡོངས་རྫོགས་ཀྱི་སྐུ་བརྙན་སྔགས་འཆང་བླ་མ་ཉིད་དང་རྩེ་གདོང་ནས་བདག་ཆེན་འཇམ་པའི་དབྱངས་ཀུན་དགའ་བསོད་ནམས་ལྷུན་གྲུབ་ཀྱི་ཕྱག་ནས་སྨིན་རྒྱས་ལན་འགའ་བཞུགས་པའི་བྱིན་རླབས་ཅན་དེ་དང་། འདིའི་གྲས་ལ་རྗེ་ཚར་ཆེན་དང་མཁན་ཆེན་ངག་དབང་ཆོས་གྲགས་ཀྱི་སྐུ་གཉིས་བཞུགས་པ་ལ་སྔ་མ་ལ་ཚར་ཆེན་རང་ཉིད་ཀྱི་ཞལ་མལ་བུབ་དང་། ཕྱི་མ་ལ་རྗེ་ཏ་ར་བ་བསོད་ནམས་ཆོས་འཕེལ་གྱི་ཞལ་མལ་བུབ་མ་ཉམས་པ་སོགས་བྱིན་རླབས་ཀྱི་གར་བུ་ལུགས་སུ་བཞུགས་ཤིང་། དེ་ནས་རྟེན་གཙོའི་གཡོན་གྲལ་བདུན་གྱི་དང་པོ་སྔགས་འཆང་གྲགས་པའི་མཚན་ཅན་གྱི་གཡོན་ན་རིམ་པ་ལྟར།
ཚར་ཆེན་བློ་གསལ་རྒྱ་མཚོ། རྗེ་བཙུན་གྲོལ་མཆོག་ཞབས་གཉིས་ཀྱི་སྐུ་སོ་སོའི་ཕྱག་ནས་མ་དང་། གྲུབ་མཆོག་བསོད་ནམས་དབང་པོའི་སྐུ་འདྲ་ཕྱག་ནས་སྟོང་ཚར་མ། དེ་ཉིད་ཀྱི་ཚེམས་གསུམ་སོགས་ནང་རྫོངས་ལ་བཞུགས་པའི་ཁྱད་པར་ཅན། དེའི་གཡོན་ན་ཡབ་རྗེ་སྦས་པའི་སངས་རྒྱས་ཀྱིས་འབྲལ་སྤངས་མཛད་པའི་སྔགས་འཆང་ཆེན་པོའི་སྐུ་བརྙན་ལི་ཁྲ་ལས་གྲུབ་པ། དེ་ཉིད་ཀྱི་ཕྱག་ནས་བརྒྱ་ཚར་མའི་སྐུ་འདྲ་ནང་དུ་བཞུགས་པའི་ངོ་མཚར་ཅན། དེའི་གཡོན་ན་རྗེ་ཉིད་ཀྱི་དངུལ་གདུང་རྣམས་ཀྱི་བཟོ་ཕུད་དུ་བཞེངས་པའི་རྒྱལ་བ་མུས་པ་ཆེན་པོའི་དངུལ་སྐུ་བྱིན་རླབས་ཀྱི་འོད་ཕུང་འབར་བ་དང་། རྡོ་རྗེ་གདན་པ་ཀུན་དགའ་རྣམ་རྒྱལ་གྱི་སྐུ་ཕྱག་ནས་མ། དེའི་གཡོན་ན་ཇོ་བོ་ཆེན་པོ་དཔལ་ལྡན་ཨ་ཏི་ཤའི་སྐུ་འདྲ་ཕྱག་ནས་མ་སྔགས་འཆང་ཆེན་པོས་ཤིན་ཏུ་ཐུགས་རྩིས་ཆེ་བར་མཛད་པ་དང་། གྲུབ་ཆེན་ཐང་སྟོང་རྒྱལ་པོའི་སྐུ་འདྲ་དེ་ཉིད་ཀྱི་ཕྱག་ནས་མ་བརྒྱུད་འཛིན་མང་དཀར་བས་བཞེངས་པ་སོགས་དང་།
རྟེན་སྟར་གཉིས་པ་ལ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་གྱིས་བཞེངས་པའི་མགོན་པོའི་བརྒྱུད་པ་ཞལ་དཀྱིལ་ལ་རྡུལ་མི་ཆགས་པ་སོགས་བྱིན་རླབས་ཡིད་ཆེས་ཀྱི་མཚན་མ་ཅན་བཅུ་དགུ་དང་། སློབ་དཔོན་པདྨའི་གཏེར་སྐུ་གཟུངས་རྫོངས་ལ་བཞུགས་པའི་གུ་རུ་དྲག་དམར་གྱི་སྐུ་ཡབ་རྗེའི་ཕྱག་ནས་མ། དེ་དག་གི་བར་མཚམས་ན་ཐེག་ཆེན་ཆོས་རྗེའི་ཐུགས་དམ་རྟེན་གྱི་ཕུར་པ་ལྷ་ཁྲའི་གཙོ་ཕུར་ཐོག་ཐུབ་མ་སོགས་ཡི་དམ་གྱི་སྐུ་དུ་མ། རྟེན་སྟར་གསུམ་པ་ལ་འཇམ་དབྱངས་མཐུ་སྟོབས་དབང་ཕྱུག་གིས་བཞེངས་པའི་མགོན་པོ་བརྒྱུད་པའི་དངུལ་སྐུ་ཉི་ཤུ་རྩ་ལྔ། རྟེན་སྟར་བཞི་པ་ལ་ཐོག་མར་རྡོ་རིང་ཀུན་སྤངས་ཆོས་ཀྱི་ཉི་མའི་ཐུགས་དམ་རྟེན་རྣལ་འབྱོར་དབང་ཕྱུག་གི་སྐུ་འདྲ་རྒྱན་མ་དང་། ན་བཟའ་བྲག་ཕུག་པའི་གསེར་སྐུ་ལོ་ཕུ་བ་ཆོས་རིན་གྱི་ཕྱག་ནས་མ། དེ་ནས་ཡར་ལུང་པ་སེང་གེ་རྒྱལ་མཚན་གྱིས་བཞེངས་པའི་བླ་མ་དམ་པའི་སྨན་སྐུ། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་གྱི་གསེར་སྐུ། ཀུན་མཁྱེན་བསྟན་པའི་ཉི་མ་བསོད་ནམས་སེང་གེའི་གསེར་སྐུ་རྣམས་རང་རང་གི་ཕྱག་ནས་བརྒྱ་ཚར་མ། དེ་ནས་པཎ་ཆེན་བྱམས་པ་གླིང་པའི་གཉིས།
བྱ་བཏང་ཀུན་དགའ་མཆོག་ལྡན་པའི་གཅིག རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་སྐུ་འདྲ་གཉིས་ཏེ་སོ་སོའི་ཕྱག་ནས་མ་ལྔ་དང་། རྗེ་ཉིད་ཀྱིས་བཞེངས་པའི་ཡབ་རྗེའི་སྨན་སྐུ་དེ་ཉིད་ཀྱི་ཕྱག་ནས་བརྒྱ་ཚར་མ་སོགས། དེ་ནས་ཡོལ་མཁན་ཆེན་གཞོན་ནུ་བློ་གྲོས། རྗེ་འགྱུར་མེད་བདེ་ཆེན། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། སྔགས་འཆང་བླ་མ་འཇམ་པའི་དབྱངས་རང་ཉིད། བོ་དོང་ཕྱོགས་ལས་རྣམ་རྒྱལ་རྣམས་ཀྱི་སྐུ་སོ་སོའི་ཕྱག་ནས་མ། རྟེན་སྟར་ལྔ་པ་ལ་ས་ལོ་ཆེན་པོས་མདོ་ཆོས་གཟིམ་ཕུག་ཏུ་ཕུར་བའི་ལྗགས་བསྙེན་གནང་དུས་བཞེངས་པའི་ལི་ཁྲའི་ལམ་ཟབ་བརྒྱུད་པ་དང་། འཕགས་པའི་ཧོར་སྐུ་ཕྱག་ནས་མ་སོགས།
རྟེན་སྟར་དྲུག་པ་ལ་རྗེ་ཉིད་ཀྱིས་བཞེངས་པའི་གསུང་ངག་ཚོགས་སློབ་གཉིས་ཀའི་བརྒྱུད་པ་ཡོངས་རྫོགས་ཀྱི་སྐུ་བརྙན་བཞི་བཅུ་རྩ་གཅིག རྟེན་སྟར་བདུན་པ་ལ་རྗེ་བཙུན་དམ་པ་ཆོས་དབང་པ་ལ་མཁའ་འགྲོས་ཕུལ་བའི་བྱམས་པའི་བཞེངས་སྐུ་ཛྷེ་ཀྵིམ་ལས་གྲུབ་པ་གང་དུ་བཞུགས་སར་ལོ་ལེགས་སོགས་འདོད་དགུའི་ཕུན་ཚོགས་སྩོལ་ངེས་པ་དང་། འཕགས་པ་ཤྭ་རིའི་བུས་ཕྱག་ནས་མཛད་པའི་བདག་མེད་མའི་དངུལ་སྐུ་མཁས་བཙུན་ཆེན་པོའི་ཐུགས་དམ་གྱི་རྟེན་རྒྱ་གར་མ་ཤིན་ཏུ་ངོ་མཚར་ཆེ་བ་སོགས་བླ་མ་དང་ཡི་དམ་གྱི་སྐུ་ཁྱད་པར་ཅན་མང་པོ། སྡེ་ཚན་དབུས་མ་ལ་རྟེན་སྟར་རིམ་པ་ལྔའི་སྟེང་གི་གཙོ་བོར་བཅོམ་ལྡན་འདས་ཤཱཀྱའི་དབང་པོ་ཉིད་སེམས་ཅན་གྱི་དོན་དུ་རང་གི་སྐུ་བརྙན་གྱི་ཟོལ་དུ་བཞུགས་པ་ཐུབ་པ་འོད་ཟེར་འགྱེད། དེའི་གཡས་ན་སློབ་དཔོན་པདྨའི་སྐུ་འདྲ་བྱེ་མ་ཨ་ཀྲོང་ལས་གྲུབ་པ་མངའ་བདག་ཉང་གིས་གཏེར་ནས་སྤྱན་དྲངས་པ་ད་ལྟ་རིང་བསྲེལ་འཛག་བཞིན་པ། དེའི་གཡས་ན་དུས་དགྲའི་དབང་པོ་མ་ཧེའི་ཞལ་ཅན་བསིལ་ཚལ་གྱི་རྡོ་ནག་ལས་གྲུབ་པ་འཕགས་ཡུལ་གྱི་གྲུབ་ཆེན་མང་པོའི་ཐུགས་དམ་རྟེན། རྭ་ལོ་རྡོ་རྗེ་གྲགས་ཀྱིས་རྒྱ་གར་ནས་སྤྱན་དྲངས་པ། འོད་ཟེར་འགྱེད་ཀྱི་གཡོན་ན་སངས་རྒྱས་ཀྱི་འཕེལ་གདུང་བདག་ཉིད་ཆེན་པོའི་ཕྱག་ཏུ་གསར་དུ་བྱོན་པ་མང་པོ་དང་། ཇོ་བོ་རྗེ་ལ་བོད་དུ་བྱོན་ན་འགྲོ་དོན་འཕེལ་བ་སོགས་ལུང་བསྟན་མང་དུ་སྩལ་པའི་ལུང་བསྟན་སྒྲོལ་མ། རྟེན་སྟར་གཉིས་པ་ལ་ཉང་རལ་གྱིས་གཏེར་ནས་སྤྱན་དྲངས་པའི་གུ་རུ་དྲག་དམར།
ས་སྐྱ་པ་ཆེན་པོའི་ཐུགས་དམ་རྟེན་ལ་བིརྺ་པའི་ལི་སྐུ། གཡང་ཀྲི་ལས་གྲུབ་པའི་ས་པཎ་གྱི་སྐུ་དེ་ཉིད་ཀྱི་ཕྱག་བཟོ་མ། སློབ་དཔོན་པདྨས་མངའ་བདག་གི་དོན་དུ་སྐུ་ཆུང་ངུ་བཞེངས་ནས་རྫུ་འཕྲུལ་བསྟན་པའི་ཞབས་ཀྱི་རྗེས་སོགས། རྟེན་སྟར་གསུམ་པ་ལ་གོང་མ་ལྔའི་དངུལ་སྐུ་གྲོལ་མཆོག་ཞབས་དང་། ཀླུ་སྒྲུབ་རྗེའི་ཐུགས་དམ་ཕྱག་ནས་མ། གཡས་ཕྱོགས་ན་བུ་སྟོན་རིན་པོ་ཆེ། བྱམས་ཆེན་རབ་འབྱམས་པ། གྲུབ་ཆེན་ཐང་སྟོང་པ་རྣམས་རང་རང་གི་ཕྱག་ནས་ཅན་རྣམས་དང་། གཡོན་ཕྱོགས་ན་ཐུགས་སྲས་ལོ་ཙཱ་བ་དེ་ཉིད་ཀྱི་ཕྱག་ནས་མ་དང་། ཆོས་རྗེ་ས་པཎ་གྱི་གདུང་ལ་རང་བྱོན་དུ་འཁྲུངས་པའི་སངས་རྒྱས་ཀྱི་སྐུ་སོགས།
བཞི་པའི་དབུས་སུ་བཞུགས་ཁྱིམ་གཅིག་གི་སྟེང་འོག་ཏུ། འཇམ་དབྱངས་གཟི་འོད་འབར་བའི་བཟོ་ཕུད་ལས་བཞེངས་པའི་ཁ་ཆེ་པཎ་ཆེན་ཆོས་རྗེ་པའི་ཕྱག་བཟོ་མ་དཔོན་སློབ་གཉིས་ཀྱི་ཕྱག་ནས་ཅན་དང་། བུ་སྟོན་རིན་པོ་ཆེ་དེ་ཉིད་ཀྱི་ཕྱག་ནས་མ། དེའི་གཡས་ཀྱི་སྟེང་འོག་ན་ཆོས་རྒྱལ་འཕགས་པའི་ཧོར་སྐུ་དང་། གློ་བོ་མཁན་ཆེན་པའི་གསེར་སྐུ། ཐེག་ཆེན་ཆོས་ཀྱི་རྒྱལ་པོ་དང་། སྤྱན་མངའ་ངག་དབང་ཆོས་གྲགས། རྗེ་བཙུན་དམ་པ་སངས་རྒྱས་དང་། སྔགས་འཆང་ཀུན་དགའ་རིན་ཆེན། མུས་སྲད་པ་རྡོ་རྗེ་རྒྱལ་མཚན་དང་།
ཡབ་རྗེ་གྲགས་པའི་མཚན་ཅན་རྣམས། གཡོན་ཕྱོགས་ལ། པཎ་ཆེན་ཤཱཀྱ་ཤྲིའི་རྫ་སྐུ་དང་། མུས་ཆེན་དཀོན་མཆོག་རྒྱ་མཚོའི་སྨན་སྐུ་ཐེག་ཆེན་ཀུན་དགའ་བཀྲ་ཤིས་དང་། རྫོང་པ་ཀུན་དགའ་རྒྱལ་མཚན། དགེ་བཤེས་ཁ་རག་སྒོམ་ཆུང་དང་། ཏོ་པོ་བ་རིན་ཆེན་གསལ། བདག་ཆེན་བློ་གྲོས་རྒྱལ་མཚན་དང་། ངོར་ཆེན་དཀོན་མཆོག་ལྷུན་གྲུབ་རྣམས་ཀྱི་སྐུ་བརྙན་སོ་སོའི་ཕྱག་ནས་མ་རྣམས་བཞུགས་དེ། དེ་དག་ནི་རྗེ་བཙུན་ས་སྐྱ་པ་རང་གི་བླ་མ་གོང་མ་གྲུབ་རིག་དབང་པོ་ཆོས་ཀྱི་སྤྱན་ལྡན་རྣམས་ཀྱི་སྐུ་བརྙན།
དཔལ་ལྡན་རྩེ་མོ་ཡབ་སྲས་ཀྱི་བྲིས་ཐང་སོགས་སོ་སོའི་ཕྱག་ནས་ཐུགས་དམ་མ་དག་གཙོ་བོར་སྨོས་པ་ཡིན་གྱི། གཞན་ཡང་གོང་མ་ལྔའི་སྐུ། གློ་བོ་མ་གྲོལ་མཆོག་རྗེའི་ཕྱག་ནས་མ་སོགས་མང་པོ། ཀརྨ་པ་ཞྭ་དམར་ནག་གཉིས། གྲུབ་ཐོབ་གཙང་སྨྱོན། པདྨ་དཀར་པོ་སོགས་སོ་སོའི་ཕྱག་ནས་ཅན་དང་། རྣལ་འབྱོར་གྱི་དབང་ཕྱུག་ཆེན་པོ་དཔལ་ཧ་ས་བཛྲ་སོགས་མདོར་ན་སངས་རྒྱས་ནས་བཟུང་རྒྱ་བོད་ཀྱི་མཁས་གྲུབ་བགྲང་དཀའ་བ་ཞིག་དང་། རྒྱལ་བ་སྲས་དང་བཅས་པའི་སྐུ་བརྙན་བྱིན་རླབས་ཀྱི་གཏེར་མཛོད། བྱིན་རླབས་ཀྱི་གར་བུ། བྱིན་རླབས་ཀྱི་རྒྱ་མཚོ་ཚད་མེད་པ་ཞིག་བཞུགས་པ་རྗེ་ཉིད་ཀྱིས་མཛད་པའི་དཀར་ཆག་ན་རྒྱས་པར་གསལ་ཞིང་།
དེ་དག་སོ་སོར་གསེར་དངུལ་ལ་སོགས་པའི་ཁྲི་རྒྱབ། བཞུགས་ཁྱིམ། བླ་གབ་ཏོག་བཅས་སོགས་གང་ལ་གང་འཚམས་པ་དང་། དར་གོས་བཟང་པོའི་བཞུགས་སྟན། སྙེས་འབོལ་ན་བཟའི་ཕོན་པོ་དཔག་ཏུ་མེད་པ། སྤྱན་སྔར་མཆོད་པའི་ཁྱད་པར་ལ་མ་ན་ཧོའི་ཅོག་ཙེ་ལ་སོགས་པ་སྟེགས་བུ་ཁྱད་པར་ཅན་དག་གི་སྟེང་ན། འགྲོ་མགོན་འཕགས་པའི་ཞབས་ཀྱི་དབང་བུམ་ཆ། གཡང་ཀྲི་ལ་སོགས་པའི་བྱ་མ་བུམ། མརྒད་སོགས་ཀྱི་སྤོས་ཕོར་དང་། སྤོས་གླང་།
དངུལ་དཀར་གྱི་མཆོད་ཨུང་ནོར་བུའི་སྣང་གསལ་གྱིས་བརྒྱན་པ། ཆོས་རྒྱལ་འཕགས་པའི་དུང་ཆོས་གསུམ་བརྩེགས་དང་། བྱམས་པ་གླིང་པའི་དུང་ཆོས་ཉིས་བརྩེགས་སོགས་དྲི་ཆབ་ཀྱི་སྐྱོགས། ཡང་འཕགས་པ་རིན་པོ་ཆེའི་གུ་གུ་ཤའི་གཏོར་ཏེབ་བདུན་ཚར་མགུལ་རྩེ་དང་བཅས་པ་སོགས་ཞལ་ཟས་ཀྱི་སྣོད། དེ་ཉིད་ཀྱི་ཕྱག་དྲིལ་ཤིན་ཀུན་མ་སོགས་དྲིལ་བུ་དང་། རྒྱ་དྲིལ་ཐེག་ཆེན་མ་དང་དཀར་དྲིལ་རྩེ་ལྔ་རྩེ་དགུ་སོགས་ངོ་མཚར་ཅན་གྲངས་བཅུ་ཕྲག་དུ་མ་དང་། གཞན་ཡང་རྒྱ་ཧོར་གྱི་སིལ་སྦུག་ཤུབ་བཅས་བླ་མ་གོང་མའི་ཕྱག་རོལ་དང་གསར་དུ་འཕེལ་བ་སོགས་ཆ་ལང་གི་བྱེ་བྲག་གཞན་གྱིས་འགྲན་པར་མི་ནུས་པ་ལྔ་ཕྲག་བཞི་ལྷག་ཙམ་དང་། ཤེལ་གྱི་གཎྜེ་དང་། བ་རི་ལོ་ཙཱ་བའི་ཆོས་དུང་སོགས་རོལ་སྤྱད་དུ་མ། གཞན་ཡང་མེ་ལོང་དང་།
ཌཱ་མ་རུ་དང་། རིན་པོ་ཆེའི་ཡོལ་གོ་དང་། གན་དཀར་ཁྱད་འཕགས་ཉིན་བདེ་མ་དང་། འབྲུག་བཞི་གདོང་བསྟན། སེང་གེ་མ་སོགས་གྲངས་མང་བ། གཞན་ཡང་ཧོར་དཀར་ལྗང་གུ་དང་མར་སེར་མཆིན་ཁའི་ཁ་དོག་འཛིན་པའི་ཁྱད་འཕགས་དུ་མ། འཕགས་པ་རིན་པོ་ཆེའི་གསེར་དམ་ཆེན་མོ། གདུང་རྒྱུད་གོང་མ་ན་རིམ་གྱི་ཤེལ་དམ་ཆེ་ཆུང་བགྲང་བ་ལས་འདས་པ། སྡེར་སྤྱད་དང་། གཟར་བླུག་དང་།
པར་བུ་དང་། མཎྜལ་ལ་སོགས་པ་ཕྱིའི་འདོད་ཡོན་གྱི་མཆོད་རྫས། མཁའ་འགྲོ་མ་བདེ་བའི་རྡོ་རྗེའི་དབུ་ཐོད་སོགས་ཀ་པཱ་ལ་དུ་མ་དང་། རྗེ་བླ་མ་ཉིད་ཀྱི་བཞེངས་སྐུ་མཎྜལ་བསྣམས་པ་ཕྱིའི་མཆོད་པ། ཁྲིའུ་ཆུང་ལ་བཞུགས་ནས་ཨ་མྲྀ་ཏ་འབུལ་ཚུལ་སོགས་ནང་བདུད་རྩིའི་མཆོད་པ། གསང་བའི་མཆོད་པ་མཚོན་བྱེད་རྗེ་ཉིད་ཀྱིས་གསར་དུ་བཞེངས་པའི་རིག་མ་བཅུ་བཞིའི་སྣང་བརྙན། གཞན་ཡང་སྤྱང་ཀིའི་རྭ་དང་། དུང་དཀར་གཡས་འཁྱིལ་ལ་སོགས་པ་ངོ་མཚར་རྟགས་དང་རྫས་ཀྱི་ཆ་བྱད་རབ་ཏུ་མང་པོ། ཀ་ཁོངས་གསུམ་གྱི་གནམ་རྒྱན་ལ་མཐའ་ལྗང་ཁ་ཚོན་ཁྲས་སྤུད་པའི་ཁྱད་གོས་བཀྲལ་རྟགས་མ་དང་། དིང་ཕོན་སྔོ་ཁྲས་བསྐོར་བའི་ཧོར་གོས་ཚོན་ཚོགས་མ།
ཧོར་གོས་ཁྱད་ཅན་གླིང་སྒྲིག་བྱས་པའི་བླ་བྲེ་ངོ་མཚར་ཅན་དང་། ཀ་རྒྱན་ལ་གསེར་དང་གཡང་ཀྲིའི་ཕོམ་གྱིས་མཛེས་པའི་བོད་ཡུལ་ཆེན་པོའི་ས་སྐྱོང་ཡབ་ཡུམ་གྱི་སྐེ་རགས་དང་། ཁྱད་གོས་མང་པོའི་འཕན་ཚར་སོགས། ཕལ་པའི་ཤིས་བརྗོད་ལས་འདས་པའི་མཆོད་སྤྲིན་རྒྱ་མཚོ་ཀུན་བཟང་རྣམ་འཕྲུལ་གྱིས་ཕྱུར་བུར་གཏམས་ཏེ། ཚངས་པ་དང་བརྒྱ་བྱིན་ཡང་ཡིད་འཕྲོག་པར་བྱེད་ན། གཞན་དག་ནི་སྨོས་ཀྱང་ཅི་དགོས། མཚན་ལ་ཡང་བླ་མ་ལྷ་ཁང་ཁྱད་འཕགས་ཞེས་དོན་དང་མཐུན་པར་བཤད་འཇུག་གཉིས་ཀ་ཚང་བར་གསོལ་བ་ཡིན་ནོ། ། དེ་དང་འདབས་འབྱོར་བར་མཉམ་དུ་བཞེངས་པའི་མགོན་ཁང་ཁྱད་པར་ཅན་ན། ཐོག་མར་རྟེན་གྱི་གཙོ་བོ་རྗེ་བཙུན་ས་སྐྱ་པ་ལ་གུར་གྱི་མགོན་པོའི་སྐུ་དང་ཆོས་ཀྱི་བཀའ་བབ་བཞི་བཞུགས་པའི། སྐུ་བཀའ་བབ་ཀྱི་ནང་ཚན་བྲམ་ཟེ་མཆོག་སྲེད་ཀྱི་སྤུར་སོལ་ལས་རང་བྱོན་དུ་འཁྲུངས་པའི་ཤིང་མགོན་ཡིད་བཞིན་ནོར་བུ།
པུ་ཧྲང་ལོ་ཙཱ་བས་བླ་ཆེན་ཀུན་དགའ་སྙིང་པོ་ལ་གནང་བ་དང་། རི་བོ་མ་ལ་ཡའི་རྩེར་རང་བྱོན་དུ་བྱོན་པའི་རྡོ་མགོན་ཡིད་བཞིན་ནོར་བུ་བ་རི་ལོ་ཙཱ་བས་ས་ཆེན་ལ་སྩལ་པ་གཉིས། གཡས་གཡོན་ན་འཕགས་པ་རིན་པོ་ཆེའི་ཐུགས་དམ་རྟེན་གྱི་མགོན་པོ་ཤེལ་སྤྱན་མར་གྲགས་པ་དང་། འཕགས་ཡུལ་གྱི་པཎ་གྲུབ་མང་པོའི་ཐུགས་དམ་མའི་མགོན་པོ་ཀཱ་མ་རུའི་རྡོ་ལས་གྲུབ་པ་རྡོ་མགོན་དང་ཤིན་ཏུ་འདྲ་བ་ཁ་ཆེ་པཎ་ཆེན་གྱིས་བོད་དུ་སྤྱན་དྲངས་པ་སོགས་དང་བཅས་པ་བཞུགས་ཤིང་། བང་རིམ་གཉིས་པ་ལ་བདག་ཆེན་བློ་གྲོས་རྒྱལ་མཚན་གྱི་ཐུགས་དམ་མ་ཞལ་བཞི་པའི་སྨན་སྐུ་ཞལ་ཁྲ་ཅན་ཤིན་ཏུ་གཉན་པ། འཕགས་པ་རིན་པོ་ཆེའི་ཐུགས་དམ་མའི་མགོན་པོ་གཙོ་འཁོར་ཡོངས་རྫོགས་ཀྱི་ཤིང་སྐུ་དང་། བསིལ་ཚལ་གྱི་གོར་མ་ལས་གྲུབ་པ་སྟེ་གཉིས། རྟེན་རྡོ་ཟུར་གསུམ་པ་དཀར་གོང་གི་ཚུལ་དུ་རང་བྱོན་པའི་བྲམ་གཟུགས་ཆོས་སྐྱོང་དངོས་དང་ཁྱད་པར་མེད་པ་དཀར་ཆག་གི་ཡིག་རྙིང་ན་གསལ་བའི་ཡིད་ཆེས་ཅན་སོགས་དུ་མ། བང་རིམ་གསུམ་པ་ལ་འཕགས་པའི་ཐུགས་དམ་རྟེན་གུར་མགོན་ལྕམ་དྲལ་འཇུ་ཚེ་མ་ཞལ་དཀྱིལ་ལ་རྡུལ་གྱིས་མི་གོས་པ་སོགས་བྱིན་རླབས་ཀྱི་མཚན་མ་གསལ་བ། དེའི་གཡས་ན་སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་གྱིས།
དམ་ཉམས་གདུག་པའི་དགྲ་བོ་ལྷ་ས་རྫོང་པའི་གཤེད་དུ་བཞེངས་པའི་མགོན་པོ་སྲིན་ཞལ་མར་གྲགས་པ་ལྕམ་དྲལ་ཤ་ཏྲུན་མྱུར་དུ་བརླག་པའི་མཐུ་རྩལ་ཅན་དང་། གཉན་ལོ་དར་མ་གྲགས་ཀྱི་ཐུགས་དམ་མ་གདོང་བཞི་ཡོངས་རྫོགས་ཀྱི་སྐུ་གཙོ་འཁོར་གྱི་སྔགས་བཅས་རང་འཁྲུངས་སུ་བྱོན་པའི་རྟེན་རྡོ་སྨུག་པོ་ཕང་ཚད་མ། གཡོན་ན་ཚར་ཆེན་ཆོས་ཀྱི་རྒྱལ་པོའི་ཐུགས་དམ་མ་གུར་ལྕམ་དྲལ་དང་བྲམ་གཟུགས་རྣམས། གྲངས་ཆེན་རྩེའི་མགོན་ཁང་ནས། བདག་ཉིད་ཆེན་པོའི་འཕྲིན་ལས་སྒྲུབ་པར་གདན་ས་ཆེན་པོ་འདིར་གསར་དུ་བྱོན་པ་སོགས་དང་། དེ་དག་གི་སྐུ་མདུན་ན་འཇམ་མགོན་དབང་པོའི་ཞབས་ལ་རྗེ་གཞོན་ནུ་བློ་གྲོས་ཀྱིས་མགོན་པོའི་ཆོས་སྐོར་རྣམས་དང་མཉམ་དུ་ཕུལ་བའི་མགོན་པོའི་གསེར་སྐུ་ཕྲ་རྒྱན་མ་དང་། སྟག་ཞོན་ཧོར་སྐུ་སྤྱན་སྔ་ཀུན་དགའ་རྡོ་རྗེ་ལ་ང་འདིར་མ་ཞོགས་ན་ལེནྡྲར་ལོངས་ཞེས་གསུང་བྱོན་པའི་བྱིན་རླབས་ཅན་སོགས་རྟེན་རྡོ་ཆེན་མོའི་མདུན་སྟེགས་ལ། ས་ཆེན་གྱི་ཐུགས་དམ་མའི་མགོན་པོ་བཞེངས་སྐུ་ལི་མ་ཨ་དྷིཥྛ་ནའི་འོད་ཆགས་འབར་བ་དང་། འཕགས་པ་རིན་པོ་ཆེའི་ཐུགས་དམ་རྟེན་གྱི་ལྕགས་ཀྱི་མགོན་པོ་ལྕམ་དྲལ། བྱང་ཆོས་རྒྱལ་བཀྲ་ཤིས་སྟོབས་རྒྱས་པས་བ་སོ་ལས་བཞེངས་པའི་དུར་ཁྲོད་བདག་པོ།
ཞེ་དགོན་པ་བསོད་ནམས་རྩེ་མོས་རབ་གནས་མཛད་དུས་ཞིང་སྐྱོང་ཡབ་ཡུམ་དངོས་སུ་ཐིམ་པའི་གཟིགས་སྣང་བྱུང་བའི་བྱིན་རླབས་ཡིད་ཆེས་ཅན་སོགས་འབུར་སྐུ་དང་། འགྲོ་མགོན་འཕགས་པ་དང་། ཐེག་ཆེན་རིན་པོ་ཆེའི་ཐུགས་དམ་མའི་མགོན་པོ་འཁོར་བཅས་ཀྱི་གོས་ཐང་སེའུ་མ་དང་། ལས་མགོན་ཆེན་པོའི་འདྲ་འབག་པུ་ཏྲ་ཉིད་དངོས་སུ་ཐིམ་པའི་མཐུ་རྩལ་ཅན་ཁམས་གསུམ་ཟིལ་གནོན་དུ་གྲགས་པ་སྔགས་འཆང་ཆེན་པོས་ལས་མཁན་རུ་འདྲེན་དང་བཅས་པའི་སྐུ་འཆམ་གནང་དུས་ཀྱི་ཞལ་འབག འཇམ་དབྱངས་སྐུ་མཆེད་ཀྱི་པུ་ཏྲའི་ཞལ་འབག་རེ་རེ། རྗེ་ཉིད་ཀྱིས་པུ་ཏྲ་འཆམ་གནང་དུས་ཀྱི་ཞལ་འབགས་སོགས་མདོར་ན་དམ་ཅན་རྒྱ་མཚོའི་ཚོགས་ལྗོངས་འདིར་བརྟན་པ་སྐྱོང་ཕྱིར་ཤིང་དང་སྨན་དང་། རིན་པོ་ཆེ་དང་། རྡོ་ལྕགས་ལས་གྲུབ་པའི་སྐུ་བརྙན་གྱི་ཚུལ་དུ་བསྟན་ཏེ་གནས་པ་བརྗོད་པར་དཀའ་བ་ཞིག་བཞུགས་ཁང་། ན་བཟའ། རུས་རྒྱན་སོགས་ཀྱིས་སྤྲས་ཏེ།
བདག་ཆེན་བློ་གྲོས་པའི་ཐུགས་དམ་རྟག་གཏོར་གསུམ་དང་། ཚར་ཆེན་དང་། རྟ་ར་བའི་ཐུགས་དམ་རྒྱུན་གཏོར་བདུན་དང་བཅས་པ་བཞུགས་ཤིང་། ལོགས་བྲིས་ཀྱི་བཀོད་པ་ལ། རྟེན་གྲལ་གྱི་གཡས་ཕྱོགས་ན། རྡོ་རྗེ་གུར་གྱི་མགོན་པོ་ལ་གནོད་སྦྱིན་ཡབ་ཡུམ་དང་། ཟངས་གྲི་ཅན་གཉིས་ཀྱིས་བསྐོར་བ། རྣལ་འབྱོར་དགྲ་ལྷ་ཆེན་པོ་ལ་རུ་ཏྲ་བརྒྱད་ཀྱིས་བསྐོར་བ། ཆོས་འཁོར་སྲོག་ཤིང་ནག་པོ་ལ། ལྷ་སྲིན་སྡེ་བརྒྱད།
འཇིགས་བྱེད་མཧཱ་ཀ་ལ་ལ་གཤིན་རྗེ་གཤེད་བརྒྱད། བསྟན་སྲུང་ནག་པོ་ཆེན་པོ་ལ་ལས་མཁན་བརྒྱད། མཧཱ་དེ་ཝའི་སྲས་པོ་ལ་མུ་སྟེགས་བརྒྱད། ཚོགས་བདག་མཧཱ་ཀཱ་ལ་ལ་ནོར་ལྷ་བརྒྱད། ལྷ་ཆེན་དཔལ་འབར་མཐུ་བོ་ལ་ལྷ་མཆོག་བརྒྱད་ཀྱིས་བསྐོར་བ་རྣམས་བྲམ་ཟེའི་གཟུགས་ཅན། ནོར་སྐྱོང་ཡབ་ཡུམ་སྒོ་མ་བཞི་དང་བཅས་པ་དང་། གཡོན་ཕྱོགས་ན་ཡུམ་ཆེན་ཨེ་ཀ་ཛ་ཏི་དང་། ལྷ་མོ་འདོད་ཁམས་དབང་ཕྱུག་མ། རིགས་བཞིའི་ལྷ་མོ་དང་། ཆུ་སྲིན་གདོང་ཅན་སོགས་ཀྱིས་བསྐོར་བ།
པུ་ཏྲ་མིང་སྲིང་དཀར་བདུད་ལྕམ་དྲལ་བྲན་བདུད་དང་བཅས་པ་སོགས་དང་། ལྷོ་ནུབ་ཀྱི་ངོས་གཉིས་ལ་མགོན་པོའི་བརྒྱུད་པ། ཡི་དམ་ལྷ་ཚོགས། རུ་འདྲེན་སྡེ་བཞི་སྤྲུལ་པའི་ཕོ་ཉ་དང་བཅས་པ་སོགས། གཞན་ཡང་འཕགས་པ་ཀླུ་སྒྲུབ་ནས་སྔགས་འཆང་ཡབ་སྲས་ཀྱི་བར་བླ་མ་མང་པོའི་ཞལ་གཟིགས་ཀྱི་མགོན་པོ་དུ་མ་དང་། སྔགས་འཆང་བླ་མ་ཉིད་དྲག་པོའི་ཆས་སུ་བཞུགས་པ་ལ་ཚེ་སྦྱིན་དཔལ་མོས་འཆི་མེད་ཀྱི་དངོས་གྲུབ་སྩོལ་བ། ཉིད་ཀྱི་གཟིགས་སྣང་ལ་ཤར་བའི་གུར་ལྷ་བརྒྱད་དང་བཅས་པ་སོགས་རི་མོའི་བཀོད་པ་ངོ་མཚར་བ་ཀུན་གྱི་ཡིད་འཕྲོགས་པར་བཞུགས་ལ། དེ་རྣམས་ཀྱི་དྲུང་ན་གཏོར་ཚོགས་རི་རབ་ལ་འགྲན་པ་ནམ་མཁའ་རྒྱང་བུ་དྲག་པོའི་ཉེར་སྤྱོད་དང་བཅས་པ་དང་། ས་ལོ་ཆེན་པོའི་སྒྲུབ་རྔ་བྱིན་རླབས་ཅན། འཕགས་པ་དང་།
ཐེག་ཆེན་རིན་པོ་ཆེའི་དབང་རྫས་ཁ་ཊྭཾ་ཀ བདག་ཆེན་རྒྱ་གར་བ་དང་། སྔགས་འཆང་ཆེན་པོའི་གཏོར་བཟློག་གནང་དུས་ཀྱི་ཕྱག་མཚན་ཀརྟ་རི། ལྕགས་ཀྱི་རྡོ་རྗེ་དང་ཕུར་པ་གཏེར་མ་ངོ་མཚར་ཅན་སོགས་བགྲང་བ་ལས་འདས་པ། ཡབ་རྗེ་གྲགས་པའི་ཞབས་ལ་དམ་ཅན་རྡོར་ལེགས་ཀྱིས་གཞིས་ཆེན་དུ་སྐད་ཅིག་གཅིག་ལ་བརྡུངས་ནས་ཕུལ་བའི་ལྕགས་ཀྱི་རྡོ་རྗེ་རྣམས་ཞལ་བྱང་གིས་བརྒྱན་པ་སོགས། སྤྱན་གཟིགས་ཀྱི་ཚོགས་དབྱར་དུས་ཀྱི་སྤྲིན་ཕུང་ལྟར་གཏིབས་པས། གདུག་པ་ཅན་དག་གིས་མཐོང་བ་ཙམ་གྱིས་སྙིང་ལྐོག་མར་འདྲེན་ཏེ། དཔེར་ན་འདོད་ལྷའི་ཞགས་པས་དམ་དུ་བཟུང་བའི་སྣ་བོ་ས་སྐྱ་པའི་རིང་ལུགས་ལ་གུས་ཞེན་ཆེ་རྒྱུ་རང་མེད་པ་འགའ་ཞིག འདི་མཇལ་བ་ལ་བག་ཚ་བས་ནེམ་ནུར་དུ་གྱུར་ཅིང་། ནང་དུ་སླེབས་པ་ན་འཇིགས་ཤིང་སྐྲག་སྟེ་མིག་ལྟ་བ་ཡང་མ་ནུས་པར།
གདོང་དངུལ་གྱི་དབྱུགས་ཏེ་དེ་མ་ཁད་བྲོས་མ་སྟབས་སུ་ཕྱིར་སོང་ངོ་ཞེས་ཟེར་བ་འདིས་མཚོན་ནོ། ། མཚན་ལ་ནི་སྔར་ལྟར་བཤད་པ་རྒྱུ་མཚན་དུ་བྱས་པས་མགོན་ཁང་ཁྱད་འཕགས་ཞེས་གསོལ་ཞིང་། འདི་གཉིས་ལ་དུས་ཉིན་མཚན་འཁོར་མོ་ཡུག་ཏུ་མར་མེའི་ཕྲེང་བ་རྒྱུན་མི་འཆད་པ་དང་། སྟེང་དུ་རྒྱལ་མཚན་དང་། གསེ་འབྲུ་དང་། རྔ་ཐུག་དུ་མ་དང་། ལོགས་ལ་དྲིལ་བུའི་ཕྲེང་བ་དྲི་ཟའི་གླུ་དབྱངས་ལྟ་བུའི་སྒྲ་སྐད་འབྱིན་པ་དང་། ཐུན་མོང་དུ་སྒོ་ཁང་། སྒོ་གླེགས་གཡབ་དང་བཅས་པ་ཚོན་རྩི་དང་། གསེར་ཤོག་ཕུན་སུམ་ཚོགས་པས་བརྒྱན་པ་སོགས།
བརྒྱ་བྱིན་གྱི་ཁང་བཟང་རྣམ་པར་རྒྱལ་བྱེད་ཀྱང་སྤ་བཀོང་བར་བྱེད་པ་འདི་བཞེངས་ཏེ། བཅོམ་ལྡན་འདས་ཀྱིས། རྫས་ལས་བྱུང་བའི་བསོད་ནམས་བྱ་བའི་དངོས་པོ་འདི་དག་དང་ལྡན་པའི་དད་པའི་རིགས་ཀྱི་བུའམ། རིགས་ཀྱི་བུ་མོ་ནི། རྒྱུ་ཡང་རུང་། འདུག་ཀྱང་རུང་། ཉལ་ཡང་རུང་། མི་ཉལ་ཡང་རུང་སྟེ། རྟག་ཏུ་རྒྱུན་མི་འཆད་པར་བསོད་ནམས་མངོན་པར་འཕེལ་བ་ཁོ་ནར་འགྱུར་ཞིང་། བསོད་ནམས་ཉེ་བར་སྐྱེ་བ་ཁོ་ནར་འགྱུར་འགྱུར་ཏེ་ཞེས་གསུངས་པ་ལྟར།
རང་གཞན་ཀུན་ལ་ལེགས་བྱས་ཀྱི་ཆབ་རྒྱུན་ནར་མ་ཉིད་དུ་སྤེལ་བར་མཛད་པ་ཡིན་ནོ། ། དབྱར་ཐོག་དེར་འབྲས་སྤུངས་ནས་སྤྲུལ་པའི་སྐུ་ཐམས་ཅད་མཁྱེན་པ་ཉིད་དང་། དགེ་ལྡན་ཕོ་བྲང་ནས་མཆོད་ཡོན་རྣམས་གཙང་ཕྱོགས་ལ་ཕེབས་ཏེ། གཞིས་ཁང་ཆེན་པོ་བསམ་འགྲུབ་རྩེར་བཞུགས་པ་ལ། གཙང་སྟོད་ཀྱི་བླ་མ་སྡེ་དཔོན་ཆེ་རགས་ཕལ་ཆེར་རང་རང་གི་ལོངས་སྤྱོད་ཀྱི་ཤས་སྟོབས་པའི་དོན་དུ་དེར་འདུས། དུས་དེར་བདག་ཉིད་ཆེན་པོ་ཉིད་ཀྱང་མཆོད་ཡོན་མཇལ་ཕྲད་ཀྱི་ཕྱིར་ཆིབས་ཀྱི་ཁ་ལོ་ཤར་གྱི་ཕྱོགས་སུ་ལེགས་པར་བསྒྱུར་ཏེ། བསམ་རྩེར་ཕེབས་ནས་གཞོལ་དུ་བཞུགས་མཐིལ་མཛད་ཅིང་། མཆོད་ཡོན་ནས་ཞབས་ཏོག་ཡང་དག་པར་བསྒྲུབས། ཕྱོགས་ཕྱོགས་ཀྱི་བླ་མ། སློབ་དཔོན།
དཔོན་རིགས་ཆེ་ཕྲ་སོགས་དེར་འཚོགས་ཀུན་འདོད་ཆོས་དང་། ཕྱག་དབང་ཞུར་བྱུང་བས་ཉིན་རང་པོ་མི་རྫོགས་པ་དེར་བཞུགས་རིང་ཐམས་ཅད་ལ་བྱུང་ཞིང་། དེ་དུས་གསེར་མདོག་ཅན་གྱི་ལྕང་ར་སློབ་དཔོན་དཔོན་སློབ་གཉིས་མཇལ་དུ་བྱུང་བ་ན་སློབ་དཔོན་ལ་རྗེ་ཉིད་ཀྱི་ཞལ་དཀར་གྱི་གསོལ་ཇ་ཁོང་རང་གི་དཀར་ཡོལ་མེར་བ་ཞིག་དང་། དེ་ལྷག་གྲྭ་པ་དེར་གནང་སྟེ་རྟེན་འབྲེལ་ཞིག་ཡོད་གསུང་བྱུང་བས། ཁོང་གཉིས་དགའ་བདེས་མྱོས་ཤིང་བློ་རྩེ་གཉིས་སུ་གྱུར། དེ་ནས་མི་རིང་བར་སློབ་དཔོན་ཆོས་གྲྭ་དེའི་མཁན་པོ་དང་གྲྭ་པ་གཞན་དེ་སློབ་དཔོན་གྱི་གོ་སར་འཕོས་པ་ན། བདག་ཉིད་ཆེན་པོའི་ལུང་བསྟན་མངོན་དུ་གྱུར་པར་ཀུན་ཡིད་ཆེས་སོ་ཞེས་ཐོས་སོ། ། དེ་ནས་མཇལ་ཕྲད་དངོས་གཞིའི་ཚེ་སོ་སོ་ནས། མཇལ་མ་ཐག་རིང་ནས་འགྲོགས་པའི་དགའ་འདུན་གྱི་གྲོགས་ལྟར་དག་སྣང་དང་གུས་ཞེན་ཤིན་ཏུ་ཆེ་བར་འཁྲུངས་ཏེ་མཆོད་ཡོན་སོགས་སོ་སོར་གནང་སྐྱེས་རྒྱ་དཔང་ཤིན་ཏུ་ཆེ་བར་སྩལ་ཅིང་། ཕན་ཚུན་བག་ཕེབས་ཀྱི་གསུང་གླེང་ཅི་ཡང་ཞིག་མོལ་བར་མཛད།
བཞུགས་གྲལ་གྱི་དགའ་སྟོན་ཇ་བུར་མར་ཐུད་སོགས་བཞེས་དགུའི་ལོངས་སྤྱོད་ཟབ་ཅིང་གྱ་ནོམ་པ་རི་ལྟར་སྤུངས་ཤིང་བསྐྱིལ་བས། ལས་བྱེད་རྣམས་ཀྱིས་འཁྱོས་དཀའ་བ་དང་། འབུལ་ནོད་ཀྱང་གསེར་དངུལ་གྱི་མཎྜལ། དར་གོས་ཀྱི་ཡུག་རིང་སོགས་དངོས་གཙང་ཞིང་གྲངས་མང་བ་རྣམ་མང་ཐོས་སྲས་ཀྱི་མཛོད་ཁ་བྱེ་བ་ལྟ་བུའི་འདོད་ཡོན་གྱི་འབྱོར་པ་ཕུན་སུམ་ཚོགས་པས་བསྙེན་ཅིང་བཀུར་ཏེ་ཤིན་ཏུ་གུས་པར་བཏུད་པས། ས་སྐྱ་པའི་རིགས་སུ་གཏོགས་པའི་བྱིས་པ་ཚུན་ཆད་དགའ་མགུ་ཡི་རང་པར་གྱུར། དེ་ཡང་སོ་སོར་ཕག་རིར་ཞལ་མཇལ་བའི་ཚེ་ནས། བདག་ཉིད་ཆེན་པོ་འདིའི་མཛད་སྤྱོད་ལ། ཕྱག་མཛོད་དེ་ཉིད་ཐུགས་ཆེར་རངས་ཏེ། སྐུ་འཁོར་ཐུགས་ནང་དག་པ་འགའ་ལ། ས་སྐྱ་ཞབས་དྲུང་འདི་སྐུ་གདུང་རུས་བཙུན་པ་སོགས་ནས།
ཁེངས་དྲེགས་དང་གཡེར་བག་ཆེན་པོ་མཛད་པ་ཞིག་ཡོད་སྙམ་སྟེ། ཤིན་ཏུ་ཐུགས་དུལ་ཞིང་བརླིང་ལ་འགྲོགས་བདེ་བ་དཔེ་མི་སྲིད་པའི་བླ་མར་འདུག་ཅེས་ཀྱང་གསུངས་པར་གྲགས་པ་བཞིན་དུས་འདིར་ཡང་། དེར་སྐབས་ཉིན་གཅིག་རྒྱལ་བ་ཐམས་ཅད་མཁྱེན་པ་ཉིད་དང་དབེན་ཞིང་ལྷོད་པར་ཞལ་འཛོམས་ཏེ། སྤྲུལ་པའི་སྐུ་དེས། བདག་ཅག་གི་རྣམ་འདྲེན་དམ་པ་འདི་ལ་མདོ་སྔགས་རིག་གནས་དང་བཅས་པ་ལས་བརྩམས་ཏེ་འབེལ་གཏམ་གྱི་བཀའ་མཆིད་རང་ཉིད་ཀྱི་ཇི་ཙམ་སྤོབས་པ་ཞིག་དྲི་བར་མཛད་པ་ན། འཇམ་དབྱངས་བླ་མ་ཀུན་གཟིགས་ཀྱི་དབང་པོ་འདིས། བཞིན་གྱི་དཀྱིལ་འཁོར་ཟླ་བ་རྒྱས་པ་ལྟ་བུ་འཛུམ་ཕྱུང་སྟེ། སྟབས་ཤིང་མྱུར་ཆེས་པ་དང་། ཐོགས་ཤིང་ཧ་ཅང་བུལ་བ་མ་ཡིན་པར། དག་གསལ་སྙན་པའི་གསུང་གིས་འདི་སྐད་དུ།
ཆོས་འདིའི་ངོ་བོ་ནི་འདི་ཡིན། དབྱེ་བ་ནི་འདི་ཙམ་མཆིས། བརྒྱུད་པ་ནི་འདི་ལས་འོངས། ཡུལ་དུས་ནི་འདི་རྣམས་སུ་དར། བཤད་ཚུལ་ནི་འདི་འདྲ་ཞིག་བདོག ཉམས་སུ་ནི་འདི་ལྟར་དུ་ལེན་ཞེས་སོགས་ཇི་སྲིད་གཏིང་མ་དཔོགས་ཀྱི་བར་དུ་མཛད་པས། སྤྲུལ་པའི་སྐུ་དེ་ཉིད་ཧ་ལས་ཏེ། ཨེ་མ་ས་སྐྱ་ནས་བདག་ཆེན་རིན་པོ་ཆེ་འདི་ནི་འཇམ་པའི་དབྱངས་ཀྱི་རྣམ་སྤྲུལ་དུ་གྲགས་པ་དོན་དང་མཐུན་ངེས་པའི་ཐམས་ཅད་མཁྱེན་པ་རང་ན་སྣང་ངོ་ཞེས་སྙན་པའི་གདུགས་དཀར་ཕྱོགས་ཀུན་ཏུ་བསྐོར་བར་མཛད་ཅིང་། སླར་དབུས་སུ་ཕེབས་ནས་ཀྱང་། དཔལ་གཤིན་རྗེ་གཤེད་ཀྱི་ཆོས་འབྱུང་འཇམ་དཔལ་ཆོས་ཀུན་གསལ་བའི་ཉིན་བྱེད་སོགས།
སྔགས་འཆང་བླ་མའི་གསུང་རྩོམ་འགའ་ཞིག་གཡར་བར་མཛད་ནས་གཟིགས་རྟོགས་གནང་བས་ཤིན་ཏུ་ཐུགས་སོང་སྟེ། སྙན་ཚིག་གི་ཕྲེང་བས་སྤུད་པའི་བསྔགས་བརྗོད་དཔྱིད་ཀྱི་ཕོ་ཉ་ངོ་མཚར་ཅན་ཞིག་ཀྱང་མངག་པར་མཛད་དོ། ། དེ་ལྟར་མཇལ་ཕྲད་ཤིན་ཏུ་ལེགས་པར་གྲུབ་ནས་ཐུགས་དགྱེས་བཞིན་པས། སྟོན་ཟླ་དང་པོའི་ནང་དུ་ཆིབས་ཐོག་ཏུ་འཁྱོན་པར་མཛད་དེ། ཕེབས་བསུ་སེར་ཕྲེང་གི་བཀོད་པ་ཟབ་སྤྲོས་ཆེས་ཆེ་བ་དང་བཅས་གདན་ས་ཆེན་པོར་ཕེབས། དེ་ནས་བཟུང་སྐུ་ཁམས་ཀྱང་ཇེ་དྭངས་ལ་སོང་བ་ཡིན་ནོ། ། དོན་དེ་དག་ལ་འདི་སྐད་སྨྲ་སྟེ། སྙན་གྲགས་ཨ་ཀ་རུ་ཡི་བསུང་ཞིམ་པོས། ། ཞལ་དཀྱིལ་ལི་ཁ་ར་ཡི་དགའ་སྟོན་གྱི། ། ལྟད་མོའི་མགྲོན་ལ་ཆོས་ཀྱི་རྗེར་གྲགས་པའི། །
འབྱོར་ལྡན་འདུས་པའི་ཁྱུ་དེ་རིང་བར་བོས། ། བུང་བའི་ཚོགས་དེ་དད་ལྡན་ཨུཏྤ་ལའི། ། ཟེའུ་འབྲུའི་འཕྲེང་བ་མང་དུ་གཞིབ་པའི་བཅུད། ། རྒྱ་ཇའི་བཏུང་བ་ལ་སོགས་འདོད་ཡོན་གྱི། ། སྦྲང་རྩི་གསར་པའི་སྐྱེས་ཀྱི་ཆོ་ག་བསྟར། ། ས་གསུམ་རྒྱ་མཚོའི་རྒྱན་གཅིག་པཎྜི་ཏའི། ། གཙུག་ཏོར་བསྙེན་རྫོགས་ནོར་བུ་ཏོག་གི་བློ། ། མང་ཐོས་གྲགས་པའི་རྒྱལ་མཚན་རྩེར་མཆོད་ནས། ། ལེགས་སྤྱད་བདུད་རྩིའི་དགའ་ཆར་དུས་དེར་ཕབས། ། ཚུལ་ཆེན་ལམ་གྱི་ཆོས་གྲྭ་ཧ་རིའི་ནགས། །
ལོག་འདྲེན་དུག་གི་མེ་ལྕེས་ཟར་བརྩམས་ཚེ། ། སྔོན་མེད་མཁྱེན་བཟང་རྒྱལ་བའི་འཕྲིན་ལས་པ། ། བདུད་རྩིའི་ཆར་དེ་དལ་བུར་ཕེབས་ཏེ་བཟློགས། ། དེ་ཚེ་ཁུར་ལྡན་དྲེའུའི་རི་བོང་དྲག་པོའི་ཀླུང་། ། སྲེག་ཟ་འབར་བའི་ནང་དུ་རང་ཉིད་མཆོངས་གྱུར་པ། ། མཐུ་སྟོབས་དྲང་སྲོང་ལག་པས་བཏོན་པའི་ངོ་མཚར་གཟུགས། ། བདེན་འདོམ་བརྒྱ་སྦྱིན་འཕྲུལ་གྱིས་ཀུན་ལ་ངོམ་མིན་ནམ། ། ཀྱེ་མ་མི་དགེའི་ལས་ལ་བྱོལ་ཉོག་ཏུ། ། བག་མེད་དགའ་མགུར་སྤྱོད་པའི་འགྲོ་མང་ལ། ། བླང་དོར་སྟོན་ཕྱིར་སྒྲིབ་བྲལ་རྒྱལ་བ་ཡང་། །
བསྙུན་གྱིས་གཙེས་པའི་ཚུལ་དེ་བསམ་བཞིན་སྐྱོ། ། སྐྱོ་ཤས་ངེས་འབྱུང་སྐྱེད་བྱེད་འདི་སྐད་དུ། ། དུཿཁའི་ཁུར་འདི་སྔོན་རབ་ཕ་མ་གཉིས། ། གཉིས་སྦྱོར་བདེ་བར་རོལ་ལ་བསྟིང་བའི་ལས། ། ལས་བྱུང་རྣམ་སྨིན་ལྷག་མར་ངེས་ཞེས་གསུངས། ། གསུང་འདི་ཉན་ཐོས་ཆེན་པོ་མཽ་འགལ་བུ། ། བུ་རམ་ཤིང་པའི་འཁོར་གྱི་གཙོ་དེ་ཉིད། ། ཉིད་ཀྱི་སྐྱེ་བའི་གར་དུ་ཡིད་ཆེས་བློ། ། བློ་ཆུང་དག་ལའང་དཔྱད་ཅིང་དཔྱད་ཅིང་སྐྱེས། ། དེ་ཚེ་མཁའ་སྤྱོད་ཉམས་དགའི་གྲོང་ཁྱེར་ནས། །
དེ་བཞིན་གཤེགས་ཀུན་ཡུམ་མཆོག་ཌཱ་ཀིའི་དབང་། ། དེ་ཉིད་འཛུམ་ཞལ་མངོན་སུམ་བསྟན་མ་ཐག ། དེ་དང་གཉིས་མེད་བདེ་ཆེན་དཔའ་བོར་གྱུར། ། རོལ་མཚོ་འགོག་པའི་བཏུང་བ་དང་། གསེར་རི་སྨད་པའི་ཟས་ནོར་ཚོགས། ། རྡུལ་གྲངས་འགྲན་པའི་འགྲོར་བཀྱེས་པས། ། དགེ་དོན་སྐྱེངས་ཏེ་ག་ཤེད་སོང་། ། མཚན་མཁན་ཅ་ཅོའི་ཆུ་གཏེར་མདོག་ལ་མ་འཇིགས་པར། ། ལྷག་བསམ་གྲུ་གཟིངས་བརྩོན་པའི་རླུང་གཡོར་བཅས་ཞུགས་པ། ། བཟང་པོའི་རྨང་ལམ་མཐུན་པའི་དྲི་བཞོན་གྱིས་བསྐུལ་བས། །
ངོ་མཚར་འཕྲིན་ལས་ནོར་བུའི་གླིང་དུ་བདེ་བར་སོན། ། དེ་ལྟའི་ལེགས་བྱས་བདུད་རྩིའི་མཚོ། ། བསྲུབས་པས་ཕུན་ཚོགས་སྦྱོར་བ་ལས། ། ལྷ་དང་བླ་མ་ཆོས་སྲུང་གི ། བསྟི་གནས་ཉི་ཟླ་ཟུང་འདི་ཤར། ། སྔོན་ནས་གོམས་པའི་བསོད་ནམས་ནོར་ཅན་དག ། དག་ཞིང་པདྨོ་ཅན་དེ་འདིར་འཕོས་ཀྱི། ། ཀྱི་ཧུད་འཁོར་བའི་གནས་ཚུལ་བསམ་བྱོས་ལ། ། ལ་གོར་ཉིད་དུ་འདི་རུ་སྐྱབས་སོང་དང་། ། འདི་ནི་ས་རྡོ་ཆུ་ལས་བསྐྲུན་པ་མི་ཡི་ལོངས་སྤྱོད་མ་ཡིན་ཏེ། །
ཏེ་པོར་དག་པའི་ཡེ་ཤེས་རང་སྣང་ནོར་བུ་བརྩེགས་པའི་གཞལ་མེད་ཁང་། ། ཁང་བཟང་མཆོག་འདི་མཐོང་བ་ཙམ་གྱིས་ཐོག་མེད་ནས་བསགས་ཉེས་པའི་དྲི། ། དྲི་བཟང་ཆབ་ཀྱིས་བཀྲུས་པ་བཞིན་དུ་དག་པར་འགྱུར་བ་གདོན་མི་འཚལ། ། ཡུལ་དུས་ཀུན་ཁྱབ་ཀུན་བཟང་རྣམ་སྤྲུལ་གྱི། ། མཆོད་སྤྲིན་དབུས་ན་དབུས་འགྱུར་བསྟན་པའི་གཙོ། ། ཐུབ་དབང་མཆོག་སོགས་མཆོག་གསུམ་རྟེན་གྱི་ཚོགས། ། བགྲང་ཡས་བྱིན་རླབས་བྱིན་ཟ་འབར་བཞིན་བཞུགས། ། ཕུར་བུའི་བླ་མ་མིག་སྟོང་ལྷའི། ། ཁང་བཟང་རྣམ་པར་རྒྱལ་བྱེད་ལས། ། ཁྱད་པར་དུ་མས་རིང་འཕགས་པའི། །
མཚན་གྲངས་ཕྱོགས་ཀྱི་རྣ་བའི་རྒྱན། ། དེ་ཡི་འདབས་ན་དུར་ཁྲོད་རོལ་པའི་གཞལ་ཡས་ཁང་། ། དེ་ཡི་ནང་ན་བསྟན་སྲུང་དམ་ཅན་རྒྱ་མཚོའི་ཚོགས། ། དེ་ཡི་འཁོར་ན་ཕོ་ཉ་མང་པོ་འཕྲོ་ཞིང་འདུ། ། དེ་ཡི་དྲུང་ན་གཏོར་ཚོགས་སྤྱན་གཟིགས་སྤྲིན་ལྟར་གཏིབས། ། ཉེ་དབང་སུམ་ཅུ་གཉིས་ཀྱི་གཙུག་ཏོར་ལ། ། མཆོད་སྦྱིན་བརྒྱ་པའི་རྐང་པའི་སྟེགས་འཆའ་ཞིང་། ། གང་དེའི་ཡིད་འཕྲོག་རལ་པའི་ཅོད་པན་རྩེར། ། ཐུབ་པའི་ཞབས་སེན་དམར་འོད་མདངས་ཀྱིས་འཁྱུད། ། ཆུ་སྐྱེས་འདབ་འཕྲེང་མཛེས་པའི་ཐལ་སྦྱར་ཚེ། །
ཉིན་བྱེད་དབང་པོས་ཟེར་བརྒྱ་སྤྲོས་པ་ན། ། གེ་སར་རབ་ཏུ་བཞད་པའི་ལྡིང་ཁང་དུ། ། བུང་བ་གཞོན་ནུ་སྙན་པའི་གླུ་དབྱངས་འཚེར། ། བསྡུས་ཏེ་བརྗོད་པའི་རྒྱན། དེ་ནས་འཇམ་དབྱངས་བླ་མ་ཐམས་ཅད་མཁྱེན་པའི་དབང་པོ་འདི་ཉིད་དགུང་གྲངས་ལྔ་བཅུ་རྩ་དགུར་སོན་པ་མྱོས་བྱེད་དེ་ཤིང་མོ་ལུག་གི་ལོ། ཡབ་རྗེ་གྲགས་པའི་མཚན་ཅན་དེ་ཉིད་ཀྱིས། ངེད་ཀྱི་རྟེན་བཞེངས་བློ་ལ་ཡོད་པ་འདི་རྣམས་ཀྱི་མཇུག་ཁྱེད་ལ་སྒྲིལ་དགོས་པ་ཡོང་ཞེས་སོགས་ལུང་བསྟན་གྱི་ཚོགས་མང་དུ་སྩལ་པ་ལྟར། དེ་ཉིད་ཀྱིས་མགོན་ཁང་གི་དམིགས་སུ་དགོངས་པ་གཏད་པའི་རིག་འཛིན་ལྷ་ཁང་གི་འོག་འདི་སྔར་ཚ་ཚོ་ཆེས་པའི་ཤིས་ཀྱིས་ཅུང་ཟད་སྟེམ་ཙམ་ཡོད་པ། ཀ་བ་དང་གདུང་མ་ལྷག་པོར་བསྣན་ཏེ་བརྟན་ཞིང་བརླིང་བར་མཛད། དེ་ནས་སྔགས་འཆང་གྲགས་པའི་མཚན་ཅན་དང་།
རྗེ་བཙུན་བླ་མ་རང་ཉིད་ཀྱིས་བཞེངས་པའི་གུར་ལྕམ་དྲལ་གྱི་འཆམ་སྐུ་ངོ་མཚར་ཅན་བཞི། མགོན་ཁང་ནུབ་ནས་གདན་དྲངས་ཏེ་བཞུགས་སུ་གསོལ། ནུབ་བྱང་གཉིས་ཀྱི་ལྡེབས་ལོགས་སྟེང་གི་ཆ་ལ་ས་ལོ་ཆེན་པོའི་གསར་བཞེངས་ཐུགས་དམ་མའི་ལམ་འབྲས་བརྒྱུད་པ་དང་། རྒྱ་ནག་ནས་རྟ་འབུལ་བས་ཕུལ་བའི་གོས་སི་ཁ་གང་དུམ་བུར་བྱས་ནས་བཞེངས་པའི་བདེ་མཆོག་བརྒྱུད་པའི་བྲིས་སྤུ་སི་ཐང་མ་རྣམས་དང་། དེ་དག་གི་ཁ་སྐོང་དུ་སྔགས་འཆང་ཆེན་པོའི་བླ་མ་རྣམས་ཀྱི་བྲིས་སྐུ། བཟོ་རིག་དབང་པོ་སྦྱིན་པ་རྣམ་རྒྱལ་གྱིས་གཟབ་རིས་མཛད་པ་གནས་པ་ལ་དགར་གྲགས་པ་རྣམས་ཀ་སྟར་བར་མའི་ངོས་ལ་བཞུགས་ཤིང་། གཞན་ཡང་ཚར་པ་ཆོས་རྗེ། གྲོལ་མཆོག་ཞབས་ཀྱི་བྲིས་ཐང་རང་རང་གི་ཕྱག་ནས་མ་སོགས་བླ་མ་དང་། བདེ་ཀྱཻ་ཡང་ཕུར་ཡི་དམ་དང་། ཡབ་རྗེ་གྲགས་པའི་ཞབས་ཀྱི་ཕྱག་བྲིས་མའི་མགོན་པོ།
ཞལ། པུ་ཏྲ་གསུམ། རྗེ་ཉིད་ཀྱི་ཕྱག་བྲིས་ཀྱི་དམག་ཟོར་མ། རྗེ་བཙུན་ཆེན་པོའི་ཐུགས་དམ་མའི་ཞལ་བཞི་པ་དང་། ཆོས་རྒྱལ་འཕགས་པའི་ཐུགས་དམ་མ་གུར་ལྷ་བརྒྱད་ཀྱི་བྲིས་ཐང་སོགས་ཆོས་སྐྱོང་མང་པོའི་བྲིས་སྐུ་གྲངས་དང་ཚད་མེད་པས་ཀ་བ་དང་ཕྱོགས་ལོགས་ཐམས་ཅད་གོ་མཚམས་མེད་པར་གཏམས་ཤིང་། དེ་དག་གི་དྲུང་ན་གཏོར་ཚོགས་དང་། མཆོད་རྫས་ཤིན་ཏུ་རྒྱ་ཆེ་བར་བཤམས་ཏེ། བསྐང་གསོ་འཆག་མེད་ཀྱི་རྒྱུན་བཙུགས། གཞན་ཡང་ཁྲབ་རྨོག་གྲི་མདུང་སོགས་གོ་མཚོན་གྱི་ཚོགས་དང་། ཞིང་ལྤགས་ཀྱི་བླ་བྲེ་དང་།
རྒྱུ་མའི་དྲ་ཕྱེད། གྲི་ཐོད་དང་། རྩེ་གསུམ་སོགས་སོ་སོའི་རྟེན་རྫས་ཕྱག་མཚན་སྤྱན་གཟིགས་ནམ་མཁའི་ལྟོས་གང་བས་བརྒྱན་ཏེ། བསྟན་སྲུང་རྒྱ་མཚོའི་ཚོགས་རྣམས་མངོན་སུམ་ཉིད་དུ། པདྨའི་ཟེའུ་འབྲུ་ལ་བུང་བ་ལྟར་འདུ་བའི་མགོན་ཁང་ཁྱད་པར་ཅན་བདུད་དཔུང་ཀུན་འཇོམས་ཞེས་བྱ་བ་འདི་ཉིད་གསར་དུ་བསྐྲུན་ནས། ཡབ་རྗེ་དམ་པ་གྲགས་པའི་མཚན་ཅན་དེ་ཉིད་ཀྱི་དགོངས་པ་ཟབ་མོ་ཡོངས་སུ་སྐོང་བར་མཛད་དོ། ། དེའི་ལོ་དགུན་སྐལ་ལྡན་མང་པོ་ལ་རྗེ་བཙུན་རྡོ་རྗེ་རྣལ་འབྱོར་མའི་ཆོས་སྐོར་གྱི་ཆ་ལག་ཆོས་ཉིད་དངོས་སུ་སྟོན་པའི་བྱིན་རླབས་གཞན་ལ་མེད་པའི་དཀོན་ཆོས་ཁྱད་པར་ཅན་དེ་སོགས་ཆོས་མང་པོ་སྩོལ་བར་མཛད་ཅེས་ཐོས་ལ། དེ་ནས་དཔྱིད་ཀྱི་དཔལ་མོའི་འཛུམ་ཞལ་གསར་དུ་བསྟན་པ་ན། དཔལ་ཨེ་ཝཾ་ཆོས་ལྡན་གྱི་ཟུར་འཆད་པ་ཆོས་ཀྱི་རྗེ་བསོད་ནམས་རྒྱ་མཚོ་བས་གསོལ་བ་བཏབ་ནས། ཟུང་འཇུག་དགྱེས་མཛད་རྡོ་རྗེའི་རྒྱུད་གསུམ་གྱི་བཤད་པ་སོགས་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད་དེ།
དེ་ཡང་ཐོག་མར་རྗེ་ཉིད་ཀྱིས་འཇམ་དབྱངས་སྐུ་མཆེད་ལ་རྩ་རྒྱུད་འཕགས་མཆན་དང་བཅས་པའི་བཤད་ལུང་གསན་པའི་བརྒྱུད་རིམ། རྗེ་ནགས་དགོན་པ་ཆེན་པོ་ནས་རྩ་རྒྱུད་དང་། དེའི་འགྲེལ་པ་དག་ལྡན། དེའི་གསལ་བྱེད་དག་ལྡན་གོ་སླ་དང་བཅས་པ། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ལས། རྒྱུད་གསུམ་ཀ་སོ་སོའི་འགྲེལ་པ་དང་བཅས་པ་གསན་པའི་བརྒྱུད་འདེབས་ཚན་པ་གསུམ་གྱི་ཁ་སྐོང་དང་བཅས་པའི་བརྒྱུད་འདེབས་ཀུན་ཁྱབ་པར་གྲགས་པ་རྗེ་བཙུན་དཀོན་མཆོག་ལྷུན་གྲུབ་ཀྱིས་མཛད་པའི་ལུང་གནང་ནས། དཔོན་སློབ་ཀུན་གྱིས་སྙན་ཞིང་བརྗིད་པའི་གདངས་ཀྱི་ང་རོས་གསོལ་བ་འདེབས་པར་མཛད་ཅིང་། བརྒྱུད་འདེབས་འདི་ཨེ་ཝཾ་པས། ས་ལོ་ཆེན་པོས་མཛད་པའི་རྡོ་རྗེ་ཕུར་པའི་བརྒྱུད་འདེབས་དཔལ་ལྡན་བརྟན་གཡོ་མ་ལ་ཐུགས་སོང་ནས། དེ་ལ་དཔེ་མཛད་དེ་བརྩམས་པ་ཡིན་པས་ཤིན་ཏུ་ལེགས་གསུངས་ཐུགས་རྩིས་དཔེ་མེད་གནང་།
དེ་ནས་དེ་ལྟ་བུའི་བརྒྱུད་པ་ལ་རིང་བརྒྱུད་དང་། ཉེ་བརྒྱུད་གཉིས་ལས། རིང་བརྒྱུད་ནི་མངོན་པར་རྟོག་པ་རིན་པོ་ཆེའི་ལྗོན་ཤིང་ལས། རྡོ་རྗེ་འཆང་དང་དཔལ་ལྡན་ཡེ་ཤེས་མཁའ་འགྲོ་མ། ། རྗེ་བཙུན་ཆོས་སྐྱོང་མཐུ་སྟོབས་དབང་ཕྱུག་བིརྺ་པ། ། ནག་པོ་ཌཱ་མ་པ་དང་ཨ་ཝ་དྷུ་ཏི་པ། ། རྗེ་བཙུན་ག་ཡ་དྷ་ར་ཤཱཀྱ་ཡེ་ཤེས་མཆོག ། ཅེས་རྒྱུད་ཀྱང་མན་ངག་གི་བཤད་པའི་བརྒྱུད་རིམ་དང་། ཡང་ལྗོན་ཤིང་ལས་གཉིས་པ་ཌོམྦྷི་ཧེ་རུ་ཀ་དཔལ་དེ་རྗེས་སུ། ། ཨ་ལ་ལ་དང་དཔལ་ལྡན་ནགས་ཁྲོད་གརྦྷ་རི། །
རྒྱལ་བ་དཔལ་གྱི་ཡེ་ཤེས་སྦྱངས་དཀའ་ཟླ་བ་དང་། ། དཔའ་བོ་རྡོ་རྗེ་ཡེ་ཤེས་ཞབས་ལ་གདམས་པའོ། ། ཞེས་རྒྱུད་དོན་ཡན་ལག་ལྔའི་དཔེ་དང་སྦྱར་ཏེ་འགྲེལ་པའི་སྟེང་ནས་རྒྱས་པར་འཆད་པ་འགྲེལ་པ་ལུགས་ཀྱི་བརྒྱུད་པ་སྨོས་ནས་དེ་ལྟར་བཀའ་སྲོལ་ཆུ་བོ་གཉིས་འདུས་ཀྱི་རྒྱ་མཚོ་ཆེན་པོ་འབྲོག་མི་ལོ་ཙཱ་བ་ནས་ཇི་ལྟར་འཕེལ་ཞིང་། དེ་དག་ལས་རྗེ་བཙུན་ས་སྐྱ་པ་ཆེན་པོ་ལ་བཀའ་བབས་ཚུལ་ནི། མ་དྲོས་ཡེ་ཤེས་ཞབས་ལས་རྒྱུན་བཞིའི་བླ་མ་ནི། ། རྒྱལ་པོའི་རིགས་དང་སྙིང་པོ་སྣང་བའི་མཐའ་ཅན་ཏེ། ། རིགས་དང་སྙིང་པོའི་ཞབས་ལས་འབར་བ་འབར་བའི་མཐའ། ། རྒྱུན་བཞི་འཛིན་པའི་བླ་ཆེན་དེ་ལ་བདག་ཕྱག་འཚལ། ། ཞེས་འཁོན་དཀོན་མཆོག་རྒྱལ་པོ། བླ་མ་སེ་སྟོན་ཀུན་རིག
མངའ་རིས་པ་གསལ་བའི་སྙིང་པོ། འཁྱིན་ལོ་འོད་ཀྱི་སྣང་བ་སྟེ། འབྲོག་མ་དྲོས་པའི་མཚོ་ལས་འོངས་པའི་རྒྱུད་མན་ངག་གི་ཆུ་ཀླུང་ཆེན་པོ་བཞི་ཡོད་ཅིང་དེ་ཐམས་ཅད་ཀྱི་བཀའ་བླ་མ་ས་སྐྱ་པ་ཆེན་པོ་ཆོས་ཀྱི་ཆུ་གཏེར་དུ་བབས་པར་གསུངས་པ་ལྟར་ཡིན་ལ། ཉེ་བརྒྱུད་ནི་རྗེ་བཙུན་པའི་སྟོང་ཐུན་ས་བཅད་ལས། བླ་མེད་ཕྱོགས་ནི་རིས་བསྒྱུར་མིག་བཅས་པ། ། རིག་བྱེད་ཀྱིས་གསལ་ལག་པས་མེ་ལ་བགོ ། དེ་འོད་ཀུན་གསལ་ཆུ་གཏེར་འབྱུང་བར་བབས། ། བློ་ལྡན་དོན་འདི་ཤེས་ན་སྨྲ་བར་གྱིས། ། ལེགས་འོང་མིག་གིས་ཡོན་ཏན་གསལ་བར་བྱས། ། མེ་དང་ཆུ་བོས་འབྱུང་བ་རབ་ཏུ་བསྐྱེད། །
ཟླ་བས་ཀུན་ཀྱང་གསལ་བར་བྱེད་མོད་ཀྱི། ། མིག་གིས་ལེགས་པར་བལྟས་པས་བདག་བློ་དད། ། གཟུགས་གཉིས་ཡོན་ཏན་ཟུང་གི་ཐོག་མ་སྟེ། ། གང་གིས་གང་སྟོན་ལོ་རྒྱུས་དང་བཅས་པ། ། གཞུང་འདིར་ལེགས་པར་བལྟས་པས་བློ་ལྡན་གྱིས། ། ལེགས་རྟོགས་གཞན་ལ་སྟོན་ན་བདག་བློ་སྤྲོ། ། ལེགས་འོང་འཆད་པ་བཤད་གཞི་ལོ་རྒྱུས་བཅས། ། རྣམ་འགྲེལ་བཅས་པས་སྡིག་འཇོམས་གཞན་མི་ལྡན། ། མཁའ་མཚུངས་འཛིན་བཅས་དྲི་མ་ཀུན་སྤངས་ཏེ། ། ཡི་གེ་བཞི་ལྡན་ཉིད་དུ་འགྱུར་བར་ཤོག །
ཅེས་གསུངས་པ་ལྟར་ཏེ། འདི་དོན་ལ་བླ་མེད་ནི་བླ་མེད་ལྟར་བཀྲལ་བའི་རྒྱུད་སྡེ། ཕྱོགས་ནི་བཅུ། རི་ནི་བདུན་ཏེ་ཕྱོགས་རིས་བསྒྱུར་བས་བདུན་ཅུ་མིག་ནི་གཉིས་ཏེ་དེ་དང་བཅས་པས་ན་བདུན་ཅུ་རྩ་གཉིས། རིག་བྱེད་ནི་བཞི་སྟེ་ཚུལ་བཞིས་གསལ་བར་མཛད་པའི་རྡོ་རྗེ་འཆང་ངམ། ཡང་ན་སྐུ་བཞིའི་བདག་ཉིད་རྡོ་རྗེ་འཆང་གིས་གསལ་བ་དེ་ཉིད་ལག་པ་སྟེ་བརྒྱུད་པ་གཉིས་པ་བིརྺ་པས་སམ་བདག་མེད་མས། མེ་སྟེ་གསུམ་པ་བིརྺ་པའི་ས་སྐྱ་པ་ཆེན་པོ་ལ་བསྒོ་ཞིང་། དེའི་གསུང་གི་འོད་ཟེར་ཀུན་ཏུ་གསལ་བ། འབྱུང་བ་སྟེ་ལྔ་པ་རྗེ་བཙུན་ཆེན་པོ་ལ་བབས་ཀྱི། ཀྱེ་ཀྱེ་བློ་ལྡན་དག་བརྡའ་འདི་འདོན་ཤེས་ན་སྨྲ་བར་གྱིས་ཞེས་པའམ།
ཡང་ན་དོན་འདི་ཤེས་པར་བྱས་ནས། གཞན་ལ་སྨྲོས་ཤིག་ཅེས་འདོམ་པ་སྟེ། དེ་ལྟར་ན་ཤེས་ན་ཞེས་པ་དང་། ཤེས་ནས་ཞེས་པའི་གཞུང་གཉིས་འབྱུང་ཞིང་། འདི་ནི་རྣལ་འབྱོར་བླ་མེད་ལྟར་བཀྲལ་བའི་རྒྱུད་སྡེ་བདུན་བཅུ་རྩ་གཉིས་ཀྱི་ཉེ་བརྒྱུད་ཡིན་ལ། རིག་བྱེད་ཅེས་པ་སྙན་བརྒྱུད་བཞི་ལ་སྦྱར་བའི་བཤད་པ་ཡང་སྣང་སྟེ། སྐབས་ཐོབ་ཀྱིས་སྔ་མ་ལྟར་ལེགས། བྱེ་བྲག་དགྱེས་པ་རྡོ་རྗེའི་བརྒྱུད་གསུམ་གྱི་ཉེ་བརྒྱུད་ནི། ལེགས་འོངས་སོགས་ཏེ། དེ་ཡང་རྡོ་རྗེ་འཆང་ནས་ལེགས་པར་འོངས་ཏེ་མིག་སྟེ་སྔགས་ལུགས་དང་།
འགྲེལ་པ་ལུགས་ཀྱི་བཤད་སྲོལ་གཉིས། དེ་གཉིས་ཀྱི་ཡོན་ཏན་ཏེ་རྒྱུད་གསུམ་གསལ་བར་བྱས་པ་དེ་མེ་སྟེ་ས་ཆེན་ལ་བཀའ་བབས་ཤིང་། དེ་དང་ཆུ་བོ་སྟེ་བཞི་པ་དཔལ་ལྡན་རྩེ་མོས། འབྱུང་བ་སྟེ་ལྔ་པ་རྗེ་བཙུན་རིན་པོ་ཆེའི་ཡོན་ཏན་རབ་ཏུ་བསྐྱེད་པ་ཡིན་ལ། ཟླ་བ་ནི་གཅིག་སྟེ་དང་པོའི་རྡོ་རྗེ་འཆང་གིས་རྒྱུད་སྡེ་ཀུན་གྱི་དོན་གསལ་བར་བྱེད་པ་ཡང་ངོ་མཚར་ཆེ་མོད་ཀྱི། དེ་བས་མིག་སྟེ་བརྒྱུད་པ་གཉིས་ཀྱི་བཤད་ཚུལ་གྱིས་བལྟས་པས། གྲགས་པ་རྒྱལ་མཚན་བདག་གི་བློ་གྲོས་རྒྱུད་གསུམ་གྱི་དོན་ལ་ཤིན་ཏུ་གསལ་བར་གྱུར་ཏེ་རྒྱུད་དོན་ལ་ཡིད་ཆེས་ཀྱི་དད་པ་རྙེད་པ་འདི་ཡ་མཚན་ཞེས་པའི་དོན་ཡིན་ལ། ཡང་མིག་གཉིས་ལ་བདག་མེད་མ་དང་། ཡོན་ཏན་གསུམ་པ་བིརྺ་པ་དང་། མེ་དེ་ཉིད་དང་།
ཆུ་བོ་ས་ཆེན་གྱིས། འབྱུང་བ་རྗེ་བཙུན་སྐུ་མཆེད་ལ་གནང་ཞེས་འཆད་ཀྱང་། ཟླ་བ་སྟེ་རྡོ་རྗེ་འཆང་གིས་རྒྱུད་ཀུན་གསལ་བར་བྱེད་མོད། དེ་དག་གི་དོན་མན་ངག་དང་མི་ལྡན་པས་རྟོགས་པར་མི་ནུས་པས་ན། མིག་སྟེ་གཉིས་པ་བདག་མེད་མས་བལྟས་ཤིང་བྱིན་གྱིས་བརླབས་པ་བིརྺ་པ་ནས་བརྒྱུད་པ་འདི་ལ་མན་ངག་གི་འཆད་ཚུལ་ཡོད་པའི་ཕྱིར་བདག་གི་བློ་དད་ཅེས་པའི་བཤད་ཚུལ་ཡང་ཡོད། འོ་ན་མེ་ཡན་གྱི་བརྒྱུད་པ་ཇི་ལྟར་སྙམ་ན། གཟུགས་གཉིས་སོགས་ཏེ། དེ་ཡང་གཟུགས་ཞེས་པ་གཅིག་གི་བརྡའ་ཡིན་ལ། དེ་གཉིས་ནི་ནག་པོ་པ་དང་ག་ཡ་དྷ་རའི་བར་མན་ངག་ལུགས་དང་། ཌོམྦྷི་བ་ནས་དཔའ་བོ་རྡོ་རྗེའི་བར་གྱི་འགྲེལ་པ་ལུགས་གཉིས་ཡིན་ཞིང་།
ཡོན་ཏན་ནི་གསུམ་ཡིན་ལ་དེ་ཟུང་ནི་དྲུག་སྟེ་མན་ངག་ལུགས་ལ། འབྲོག་མི། སེ་སྟོན། ཞང་དགོན་པ་བ་སྟེ་གསུམ། འགྲེལ་པ་ལུགས་ལ་འབྲོག་མི། མངའ་རིས་པ་གསལ་སྙིང་། འཁོན་སྒྱི་ཆུ་བ་དང་གསུམ་སྟེ་དྲུག་པོ་དེ་དག་སྔར་གྱི་མེའི་ཐོག་མའི་བརྒྱུད་པ་ཡིན་ཞེས་པ་སྟེ། དེ་གཉིས་ལས་འོངས་པའི་བརྒྱུད་གསུམ་པོ་གང་གིས་དོན་གང་སྟོན་ལོ་རྒྱུས་ཏེ་བརྒྱུད་པ་སྨོས་པ་དང་བཅས་པ་གཞུང་འདི་ཀུན་ཏུ་འམ་ལེགས་པར་བལྟས་པས། ཇི་ལྟ་བ་བཞིན་རྟོགས་པའི་བློ་ལྡན་རྣམས་ཀྱིས། སྐལ་ལྡན་གཞན་ལ་ཡང་བརྩེ་བས་སྟོན་ན།
བདག་གྲགས་པ་རྒྱལ་མཚན་གྱི་བློ་རབ་ཏུ་སྤྲོ་ཞེས་པའམ། ཡང་ཚིགས་བཅད་འདི་རྒྱུད་འཆད་ཚུལ་ལ་སྦྱར་ཏེ་བཤད་ན། གཟུགས་གཉིས་ནི་ཚུལ་དང་པོ་གཉིས་དང་། ཡོན་ཏན་ཟུང་ནི་ཚུལ་གསུམ་པ་བཤད་དེ་ཐབས་གདམས་ངག་དྲུག་ཡིན་ལ། དེ་དག་ནི་ཐོག་མའམ་སྔོན་འགྲོ་སྟེ་དེ་ཉིད་རྒྱུད་ཚིག་གང་གིས་བརྗོད་བྱ་གང་སྟོན་ལོ་རྒྱུས་ཏེ་མངོན་པར་རྟོགས་པ་དང་བཅས་པའི་ཚུལ་བཞི་པོ་སྤྱི་དོན་གྱི་ཚུལ་གྱིས་ཀུན་ཏུ་བལྟས་པས། བློ་ལྡན་རྣམས་ཀྱིས་རྒྱུད་དོན་རྟོགས་པར་འགྱུར་ཞིང་། དེ་ཉིད་གཞན་ལ་སྟོན་ན་བདག་བློ་སྤྲོ་ཞེས་པའི་དོན་ཡིན། དེ་ལྟ་བུའི་བཀའ་སྲོལ་ལས་ལེགས་པར་འོངས་པའི་ཡིག་སྣ་ལ་འཆད་ཐབས་ཀྱི་མན་ངག་ཚུལ་བཞི་སྟོན་པ་རྒྱུད་སྡེ་དུམ་བུ། སྤྱི་རྣམ། ལྗོན་ཤིང་།
སྟོང་ཐུན་ས་བཅད། བཤད་གཞི་རྒྱུད་གསུམ་ལོ་རྒྱུས་ཅན་ཏེ་བརྒྱུད་པ་གཉིས་ལྡན། རྣམ་འགྲེལ་གསུམ་བསྡུས་དོན་དང་བཅས་པ། སྡིག་འཇོམས་ནི་ཡུམ་གྱི་བསྟོད་པ། དེ་ལས་གཞན་མིན་པར་ལྡན་པ་ནི་བདག་མེད་བསྟོད་འགྲེལ་རྣམས་བཞུགས་ཞེས་པ་ནི་ལེགས་འོངས་འཆད་པ་ཞེས་སོགས་ཀྱི་དོན་ཡིན། ཡང་ཚུལ་དང་པོ་གསུམ་འཆད་པ་སྤྱི་རྣམ། བཤད་གཞི་ལོ་རྒྱུས་བཅས་སྟོན་པ་ལྗོན་ཤིང་། དངོས་གཞི་རྣམ་འགྲེལ་སོ་སོ་བསྡུས་དོན་དང་བཅས་པས། མ་དག་པ་སྡིག་པའི་དྲི་མ་འཇོམས་པ་གཞན་དང་མི་འདྲ་ཞེས་འཆད་པའང་ཡོད། འདི་ལྟར་ན་ལྡན་ཞེས་པ་འདྲ་བའི་དོན་ཏེ།
དཔེར་ན། འདུལ་བ་ལས་ཕྱི་མ་ཡང་དེ་དང་ལྡན་པ་ཉིད་མིན་ནོ་ཞེས་པ་དང་མཚུངས་ཤིང་། ལུགས་གཞན་ལ་མི་ལྡན་པའི་ཁྱད་ཆོས་ལ་སྦྱར་བ་ཡང་སྣང་། གང་ལྟར་ཡང་དགེ་བ་བསྔོ་བ་ནི། མཁས་མཚུངས་ཞེས་པའི་གཞུང་ལྟར་ན། མཁས་པ་སྔ་མ་དེ་དག་དང་སྙན་བརྒྱུད་ཀྱི་སྒོས་མཚུངས་པའི་རྗེ་བཙུན་ཆེན་པོ། རྒྱུད་གསུམ་འཛིན་པའི་སློབ་མ་དང་བཅས་པ། སྒྲིབ་གཉིས་ཀྱི་དྲི་མ་ཀུན་སྤངས་ཏེ། ཤྲཱི་ཧེ་རུ་ཀ་ཞེས་པའི་ཡི་གེ་བཞིའི་དོན་དང་ལྡན་པ་ཉིད་དུ་འགྱུར་བར་ཤོག་ཅེས་པ་ཡིན་ལ། མཁའ་མཚུངས་ཞེས་འབྱུང་བ་ལྟར་ན།
སེམས་ཅན་ཐམས་ཅད་ནམ་མཁའ་དང་མཚུངས་པའི་ཆོས་སྐུ་བརྙེས་ནས། གཟུང་འཛིན་དང་བཅས་པའི་དྲི་མ་ཀུན་སྤངས་ཏེ་ཞེས་སོགས་སྔར་ལྟར་འཆད་པ་ཡིན། དེ་ན་འདི་ལ་གཞུང་དང་བཤད་ཚུལ་མི་འདྲ་བ་དུ་མ་སྣང་། འོན་ཀྱང་ཚིགས་བཅད་དང་པོའི་དོན་ཀུན་མཁྱེན་ཆེན་པོའི་བརྡའ་གྲོལ་ངེས་པའི་དཔལ་སྟེར་ལྟར་ཁས་ལེན་དགོས་ཏེ། རྗེ་དེ་ཉིད་ཀྱིས་སྣ་རོའི་བནྡྷེ་གཤིན་རྗེ་གྲགས་ཀྱིས་བཞེངས་པའི་རྗེ་བཙུན་རིན་པོ་ཆེའི་སྐུ་བརྙན་ལ་མཆོད་པ་ཕུལ་ཏེ་གསོལ་བ་བཏབ་པས། བར་སྐབས་སུ་བསྙེལ་བ་དྲན་གསོས་པའི་ཚུལ་གྱིས་བཀྲལ་བ་ཡིན་པས། འདི་ཁྱད་པར་དུ་འཕགས་གསུངས་ནས་ཐུགས་རྩིས་སུ་མཛད་དེ། འདིས་ཀྱང་རྗེ་ཉིད་ཀུན་མཁྱེན་ཆེན་པོའི་སྐྱེ་སྤྲུལ་དུ་འགྲུབ་བོ། ། དེ་ལྟར་བརྒྱུད་པའི་བཤད་པ་རྒྱ་ཆེར་མཛད་ནས། དེ་དང་འབྲེལ་བར་ངོར་ཆེན་རྡོ་རྗེ་འཆང་གི་བརྒྱུད་པའི་ལོ་རྒྱུས་ཀྱི་ཡི་གེའི་ལུང་སྩལ།
དེ་ནས་བཤད་པའི་སྔོན་དུ་འགྲོ་བ་ལ། རྣམ་གཞག་མཚན་གྱི་དོན་དང་བཤད་ཐབས་དང་། ། མངོན་པར་རྟོགས་པ་ཞེས་བྱ་ཚུལ་བཞི་ཡིན། ། ཞེས་པ་ལྟར་བཞི་པོ་ཐམས་ཅད་ལ་གསུང་བཤད་ཤིན་ཏུ་རྒྱས་ཤིང་ཞིབ་པར་གནང་སྟེ། མཇུག་ཏུ་དོན་བསྡུའི་ཚིག་བཅད་རེ་འདྲེན་པར་མཛད། དེ་དག་གི་རྒྱབ་རྟེན་དུ་རྗེ་བཙུན་སྐུ་མཆེད་ཀྱི་སྤྱི་རྣམ་དང་། ལྗོན་ཤིང་། གློ་བོ་མཁན་ཆེན་པའི་གསུང་ལ་ས་ལོས་ཟིན་བྲིས་མཛད་པའི་སྔོན་འགྲོའི་ཡིག་སྣ་གཉིས། དཀོན་མཆོག་ལྷུན་གྲུབ་ཀྱི་གསལ་རྒྱན་དང་། མཛེས་རྒྱན་གྱི་ལུང་རྣམས་གནང་སྟེ།
དཔོན་སློབ་ཐམས་ཅད་བྲེལ་བ་ཆེས་པས་ཧ་ཅང་ཡུན་རིང་བ་འགོར་ན་མི་ཡོང་བ་འདུག གཞན་མ་སྦྱོར་དངོས་ཀུན་ལ་ཟིན་ཐུན་རེ་བཏང་ན་སྙམ་པ་ཡོད་གསུངས། འདི་ནི་རྗེ་ཉིད་སྤྱིར་མདོ་སྔགས་ཡོངས་རྫོགས། ཁྱད་པར་ལྟ་བ་རིམ་པ་ཅན་གྱི་སྐབས་དང་བསྟུན་པས་གྲུབ་མཐའ་བཞིའི་རྣམ་གཞག་ལ་ཤིན་ཏུ་མཁས་པས་འཇིགས་མེད་སེང་གེའི་ང་རོར་སྣང་སྟེ། ཐམས་ཅད་མཁྱེན་པ་ཀླུ་སྒྲུབ་རྒྱ་མཚོས། རང་རེ་ས་སྐྱ་པའི་ཕྱག་སྲོལ་སྔོན་འགྲོ་ཚུལ་བཞི་དང་རྒྱུད་ཀྱི་དངོས་གཞི་གཉིས་ངེས་པར་དགོས་པས་ཐོག་མར་བཤད་བྱའི་རྒྱུད། འཆད་ཐབས་ཀྱི་མན་ངག དེས་ཇི་ལྟར་འཆད་ཚུལ་གསུམ་པ་ནི་རྒྱུད་སྡེ་སྤྱི་རྣམ་ཡིན་པས་དེའི་ཟིན་ཐུན་བཏང་། དེ་རྗེས་རྒྱུད་ཀྱི་མངོན་པར་རྟོགས་པ་ལག་ཏུ་བླང་བའི་རིམ་པ་མངོན་རྟོགས་ལྗོན་ཤིང་ཡིན་པས་དེའི་ཟིན་ཐུན་བཏང་། འདི་རྣམས་ཀྱི་ཟིན་ཐུན་གཏོང་བ་ལ་སྤྱིར་མདོ་སྔགས་ཟུང་འཇུག་ཁྱད་པར་གྲུབ་མཐའ་སྨྲ་བ་བཞིའི་རྣམ་གཞག་ལེགས་པར་ཕྱེད་པའི་རྣམ་དཔྱོད་དང་ལྡན་པ་ཞིག་མ་བྱུང་ན་མགྲིན་པ་ཐུང་ཧྲིལ་འགྲོ་བས།
གཞན་གྱི་རྩོམ་ཆོས་ལ་ཀློག་སྒྲོག་རེ་བ་ཙམ་ལས་མི་འབྱུང་བ་ཡིན་ནོ། ། ཞེས་གསུངས་པ་ཡིན་གསུངས་ཏེ། ལྟ་བ་རིམ་པ་ཅན་གྱི་གསུང་བཤད་གནང་བའི་སྐབས་སུ་ལྗོན་ཤིང་ཉིད་དང་། རྗེ་ངོར་ཆེན་གྱི་གོང་མའི་དགོངས་རྒྱན། ལྗོན་ཤིང་མཛེས་རྒྱན་རྣམས་དང་སྦྱོར་བར་མཛད་ཅིང་། གཞན་ཡང་འདུལ་བ་མངོན་པ་གོང་འོག ཕར་ཕྱིན་དབུ་མ་རྣམས་ཀྱི་གཞུང་ཆེན་ཐ་དད་སོ་སོའི་ཊིཀྐ་སྤྱི་དོན་རྣམས་ནས་རྒྱས་བཤད་ཁ་སྐོང་བར་མཛད་དེ་ཞིབ་ཅིང་མཐའ་ཆོད་པ་སེམས་ཐོག་ཏུ་སྨིན་པ་ཞིག་བསྩལ་པས། སྐུ་ཚེ་ཧྲིལ་པོར་འདི་ཁོ་ན་ལ་སྦྱངས་པ་མཛད་འདུག་སྙམ་པའི་མདོ་ཕྱོགས་ལ་སྦྱངས་པའི་བཤེས་གཉེན་ཆེན་པོ་ཀུན་ཀྱང་འདི་ལྟ་བུ་ཨེ་མ་མཚར་འཇམ་པའི་དབྱངས་ཀྱི་རྣམ་པར་སྤྲུལ་པ་ཡིན་ངེས་སུ་འདུག་སྙམ་པའི་དད་པ་རང་དབང་མེད་པར་བསྐྱེད་པར་མཛད་ཅིང་། རྒྱུད་གསུམ་སོ་སོའི་དངོས་གཞིའི་གསུང་བཤད་ཀྱི་སྐབས། རྩ་རྒྱུད་ལ་དག་ལྡན་དང་།
དེའི་གསལ་བྱེད་དག་ལྡན་གོ་སླ་ཤར་པ་ཡེ་རྒྱལ་གྱིས་མཛད་པ་དང་། ཐེག་པའི་དག་ལྡན་གོ་སླ་རྣམས་ཀྱི་སྟེང་ནས་ཤིན་ཏུ་ཞིབ་པ་དང་། སམྤུ་ཊི་ལ་གནད་ཀྱི་གསལ་བྱེད་དང་། རྫོང་པ་ཀུན་དགའ་རྒྱལ་མཚན་གྱི་ཊིཀྐའི་སྟེང་ནས་ཟབ་བཤད་དང་། རྡོ་རྗེ་གུར་ལ་གུར་རྒྱལ་མཚན་དང་། ལུ་ཕུ་བ། ཆོས་རྗེ་ནམ་མཁའ་སྨོན་ལམ་གྱིས་མཛད་པའི་ཊིཀྐའི་སྟེང་ནས་རྒྱས་བཤད་དོན་བསྡུས་སོགས་ཞིབ་ཏུ་གནང་ཞིང་། དེ་དག་གི་རྒྱབ་རྟེན་དུ་ཡིག་ཆ་རྙིང་མ་སོ་སོའི་ལུང་དང་། རྗེ་བཙུན་དམ་པ་འདི་ཉིད་ཀྱིས་མཛད་པའི་ཚུལ་བཞི་སྔོན་འགྲོའི་རྩ་རྒྱུད་བརྟག་གཉིས་རྐྱང་པའི་དོན་འགྲེལ་ཁོག་ཕུབ་རྒྱུད་འགྲེལ་སྒོ་བརྒྱའི་ལྡེ་མིག་དང་། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ལ་རྒྱུད་གསུམ་གྱི་བཤད་པ་གནང་དུས་ཟིན་བྲིས་སུ་གནང་བའི་ཚུལ་བཞི་སྔོན་འགྲོ་རྒྱུད་གསུམ་ཀའི་དོན་འགྲེལ་ཁོག་ཕུབ་ཀྱང་ཚུལ་བཞི་རྒྱས་བཤད་དང་བཅས་པའི་བརྟག་གཉིས་ཀྱི་འབྲུ་འགྲེལ་ཆེན་མོ་རྣམས་ཀྱི་ལུང་བཤད་སྦྲགས་མར་སྩལ་ཏེ།
དེ་སྐབས་དེར་འདུས་ཀྱི་སློབ་མའི་ཚོགས་རྣམས་ས་སྐྱ་པའི་ཡབ་ཆོས་རྒྱུད་གསུམ་ལ་བློ་གྲོས་ཀྱི་མིག་བུ་རབ་ཏུ་ཕྱེ་ནས། ལེགས་བཤད་སྨྲ་བའི་འཇིགས་མེད་ཀྱི་སྤོབས་པ་སེང་གེའི་ང་རོ་ལྟར་སྒྲོག་ནུས་པའི་དགའ་སྟོན་སྤེལ་ཏེ། དཔལ་ས་སྐྱར་བསྟན་པའི་འབྱུང་ཁུངས་སུ་རྒྱུད་གསུམ་གྱི་བསྟན་པའི་མེ་རོ་རྨང་ནས་བསླངས་ཏེ། རྩ་བརྒྱུད་ཀྱི་བླ་མ་རྣམས་ཀྱི་དགོངས་པ་ཆོས་དབྱིངས་སུ་རྫོགས་པར་མཛད་པ་ཡིན་ནོ། ། ལོ་དེའི་སྟོན་ཕྱོགས་ནས་བྱོན་པའི་དོན་གཉེར་དུ་མ་དང་། འདིར་བཞུགས་འཇམ་དབྱངས་བསོད་ནམས་དབང་ཕྱུག་ལྕམ་སྲིང་། མཁན་ཆེན་འཇམ་པའི་དབྱངས་མཻ་ཏྲི་དྷྱ་ན་ས་མུ་དྲ། བྱང་བདག་པོ་བླ་མའི་དྲུང་། ངམ་རིང་མཁན་ཆེན་ཀླུ་སྒྲུབ་ཆོས་ཀྱི་རྒྱལ་མཚན། ཆོས་འཁོར་ལྷུན་པོའི་མཁན་པོ་སངས་རྒྱས་ཤེས་རབ།
བཟང་ལྡན་སློབ་དཔོན་བླ་མ་ལགས། གདན་སའི་ཆོས་ལས་པ་གཉིས་སོགས་ཆོས་པ་བརྒྱ་ཕྲག་ལྷག་ཙམ་ལ་དཔལ་གསང་བ་འདུས་པ་འཕགས་ལུགས་ཀྱི་རིམ་ལྔའི་ཁྲིད་འགོས་ལུགས་གཙང་མ་སོགས་དེ་སྐོར་གྱི་ཆོས་ཚུལ་རྒྱ་ཆེ་བ་ཞིག་སྩོལ་བར་མཛད་པ་ཡིན་ཏེ། དེ་ཡང་ཐོག་མར་བསྐྱེད་རིམ་གྱི་བཤད་པ་གནང་བའི་ཚེ། པཎ་ཆེན་གུང་རུ། རྗེ་ཉི་ཟླ་སེང་གེ་སོགས་ཀྱི་རྣམ་བཤད་ཀྱི་སྟེང་ནས་རྒྱས་ཤིང་ཞིབ་ལ་མཐའ་ཆོད་པ་མཛད་ཅིང་། དེ་ནས་ངོར་ཆེན་རྡོ་རྗེ་འཆང་དང་ཀུན་མཁྱེན་གྱིས་མཛད་པའི་རིམ་ལྔའི་ཡི་གེ རྗེ་བློ་གྲོས་རྒྱལ་མཚན་གྱི་ཟིན་བྲིས་དང་བཅས་པ་ལ་གཞན་མཁས་པ་མང་པོའི་གསུང་གི་ལེགས་བཤད་ཀྱིས་བརྒྱན་པའི་རིམ་ལྔའི་ཁྲིད་ཤིན་ཏུ་སྨིན་པ་ཐམས་ཅད་ཉམས་ཁྲིད་དུ་སྩོལ་བར་མཛད་ནས། དེ་དག་གི་རྒྱབ་རྟེན་དུ་རྒྱ་བོད་ཀྱི་གཞུང་མང་པོའི་ལུང་བཤད་རྒྱས་པར་གནང་བའི་ཚེ། རྗེ་བཙུན་དམ་པ་ཉིད་ཀྱི་གསུང་ལས། གསང་འདུས་འཕགས་སྐོར་གྱི་རྒྱ་གཞུང་འདི་རྣམས་གང་ཟག་གཅིག་གིས་ཉམས་སུ་ལེན་པ་ན།
གཞུང་སོ་སོའི་བརྗོད་བྱའི་དོན་རྣམས་ལམ་རིམ་དུ་བསྒྲིག་ཚུལ་འདི་ལྟར་དུ་ཤེས་དགོས་པ་ཡིན་ཏེ། དེ་ཡང་ཐོག་མར་རྒྱུད་མ་སྨིན་པ་སྨིན་པར་བྱེད་པའི་རྒྱུ་དབང་རྡུལ་ཚོན་དུ་བསྐུར་ཚུལ། ཀླུ་བྱང་གིས་མཛད་པའི་ཆོ་ག་ཉི་ཤུ་པ་བ་ཚབ་ཉི་མ་གྲགས་ཀྱི་འགྱུར། སྨིན་ནས་རྒྱུ་དབང་ལམ་དུ་བྱེད་པ་རས་བྲིས་ལ་བརྟེན་ནས་བསྐུར་ཚུལ་སྒྲ་གཅན་འཛིན་བཤེས་གཉེན་གྱིས་མཛད་པའི་ཟུང་འཇུག་གསལ་བ་ས་པཎ་གྱི་འགྱུར་ཏེ་དྲན་པ་གཅིག་པ་བསྒོམ་པའི་སྔོན་འགྲོའོ། ། དྲན་པ་གཅིག་པ་བསྒོམ་པ་ལ་གཉིས། དྲན་པ་གཅིག་པ་བསྒོམ་པ་དང་པོ་དང་། དེའི་ཆ་ལག་གོ ། དང་པོ་ལ་འཕགས་པ་ཀླུ་སྒྲུབ་ཀྱིས་མཛད་པའི་མདོར་བྱས་ལོ་ཆེན་གྱི་འགྱུར། འདི་ཉིད་རྩ་རྒྱུད་ཀྱི་ལུང་དང་སྦྱར་བ་མདོ་དང་བསྲེ་བ་ལོ་ཆེན་གྱི་འགྱུར། མདོར་བྱས་ཀྱི་སྐབས་སུ་མི་གསལ་བ་གསལ་བྱེད་ཀྱི་ཁ་སྐོང་ཀླུ་བྱང་གིས་མཛད་པའི་རྣམ་གཞག་རིམ་པ་ལོ་ཆེན་གྱི་འགྱུར།
གཉིས་པ་དེའི་ཆ་ལག་ལ། མདོར་བྱས་ཀྱི་སྔོན་འགྲོ་ཚོགས་བསགས་སྟོན་པ་རྡོ་རྗེ་སེམས་དཔའི་མཆོད་ཆོག་ནག་པོ་དམ་ཚིག་རྡོ་རྗེས་མཛད་པ་འགོས་འགྱུར། སྒྲུབ་དཀྱིལ་ཐམས་ཅད་ཀྱི་ཁ་སྐོང་མངོན་ཤེས་ཅན་གྱིས་མཛད་པའི་གཏོར་ཆོག་འགྱུར་བྱང་མེད་པ། རབ་འཇིགས་རྡོ་རྗེས་མཛད་པའི་སྦྱིན་སྲེག་ལོ་ཆེན་གྱི་འགྱུར། ཟླ་གྲགས་གཉིས་པས་མཛད་པའི་རྡོར་སེམས་སྒྲུབ་ཐབས་འགྱུར་བྱང་མེད་པ། འདི་སྒྲོན་གསལ་མཛད་པ་པོ་དང་མི་མཐུན་ཏེ། མདོར་བྱས། མདོ་བསྲེ། རྣམ་གཞག་རིམ་པ། སྒྲོན་གསལ་རྣམས་འགལ་བ་མང་པོ་སྣང་བས་སོ། །
རྫོགས་རིམ་ལ་འཕགས་པས་མཛད་པའི་རིམ་ལྔ་ལོ་ཆེན་གྱི་འགྱུར། འདིའི་རིམ་པ་གཉིས་པའི། འཁོར་བའི་གཟེབ་ལས་རྣམ་པར་གྲོལ། ། ཞེས་པ་ཡན་ཆད་ཀྱི་སེམས་བསྒོམས་པའི་འབྲས་བུ་བསྟན་པ་ཡར་བཅད་འཕགས་པའི་གསུང་ཡིན་ལ། དེ་ལས་འཕྲོས་པའི་གསུང་འཕྲོས་མང་པོ་འབྱུང་བ་ཤཱཀྱ་བཤེས་གཉེན་གྱིས་ཆད་དོགས་ནས་འཕགས་པའི་གསུང་རབ་ལ་མཐུད་ནས་བྲིས་པ་ནི། ཤེས་རབ་ངོ་བོ་ཉིད་འདི་ནི། ། ཞེས་པ་མན་ཆད་དོ། ། འདི་སེམས་དབེན་གྱི་ཁ་སྐོང་དུ་ཨཱརྻ་དཱེ་ཝས་སེམས་ཀྱི་སྒྲིབ་སྦྱོང་མཛད་པ་ནག་ཚོ་ཚུལ་གྱི་འགྱུར། ཀླུ་བྱང་གི་ལས་མཐའ་རྣམ་འབྱེད་མཛད་པ་ཆག་ལོ་ཆོས་རྗེ་དཔལ་གྱི་འགྱུར། སྒྱུ་ལུས་ཀྱི་ཁ་སྐོང་དུ་ཨཱརྻ་དེ་ཝས་བདག་བྱིན་རླབས་མཛད་པ་འགོས་འགྱུར།
འོད་གསལ་གྱི་ཆོས་ཅན་བདེ་བ་ཆེན་པོའི་ཁ་སྐོང་དུ་ཨརྻ་དཱེ་ཝས་མངོན་པར་བྱང་ཆུབ་པའི་རིམ་པ་མཛད་པ་ཆོས་ཀྱི་ཤེས་རབ་ཀྱི་འགྱུར། ཆོས་ཉིད་སྤྲོས་བྲལ་དུ་སྟོན་པའི་ཁ་སྐོང་འཕགས་པས་མཛད་པའི་བྱང་ཆུབ་སེམས་འགྲེལ་ལོ་ཆེན་གྱི་འགྱུར། རིམ་ལྔ་རིམ་པ་རེ་རེ་ལ་ཡང་རིམ་པ་ལྔ་རེ་ཚང་བར་བསྟན་པ་ཀླུ་བྱང་གིས་མཛད་པའི་རིམ་པ་ཁོངས་སུ་བསྡུ་བ་པ་ཚབ་ཉི་མ་གྲགས་ཀྱི་འགྱུར། དེ་རྣམས་ཀྱི་རིམ་པ་ལྔ་རྒྱས་པར་བསྟན་པའི་དོན་བསྒོམས་པས་ཉམས་མྱོང་སྐྱེ་བ་ངོ་སྤྲོད་པ་ཨརྻ་དཱེ་ཝས་མཛད་པའི་སྤྱོད་བསྡུས་སྒྲོན་མ་ལོ་ཆེན་གྱི་འགྱུར་ལས་འགོས་ཀྱིས་བཅོས་པ། རིམ་ལྔ་སྦྱོར་བ་ཡན་ལག་དྲུག་ཏུ་སྦྱར་བའི་སྦྱར་དྲུག་སྒྲ་དབྱངས་བཅུ་གཅིག་པས་མཛད་པ། ལོ་ཆེན་གྱི་འགྱུར། འགོས་ཀྱིས་མཛད་པ་ཤོག་རིལ་གསུམ། ཉི་མ་སེང་གེས་མཛད་པའི་བཙུན་མོ་ཅན་གྱི་ཤོག་རིལ་གྱི་འགྲེལ་པ་སོགས་ཀྱང་དེ་དག་གི་ཞབས་འདེགས་སུ་སྦྱར་ནས་འཆད་ཅིང་ཉམས་སུ་ལེན་པའི་གནད་ཤེས་དགོས་པ་ཡིན་ནོ། ། ཞེས་གསུངས་ཤིང་། ཡང་དེ་དུས་རྗེ་བཙུན་དམ་པའི་གསུང་ལས།
དེང་སང་ནི་དུས་ངན་གྱི་དབང་གིས་གསང་འདུས་སྐོར་ལ་ཡང་དབང་རྒྱུན་རེ་ཙམ་མ་གཏོགས། ཆོས་སྐོར་གཞན་རྣམས་རྩད་ཆོད་མཁན་དང་དོན་གཉེར་བྱེད་མི་རེ་རེ་ཙམ་ཡང་མེད་པར་ཐུག་པའི་ཚོད་དུ་སོང་གདའ་བ། སྔོན་ངོར་ཆེན་རྡོ་རྗེ་འཆང་གི་སྐབས་སུ་གསང་འདུས་འཕགས་སྐོར་ཁོ་ན་ལ་འཆད་ཉན་མཛད་ཚུལ་ཡང་ཆོས་རྗེ་སྲད་པ་ཀུན་བློས་ཟིན་བྲིས་སུ་བཏབ་པ་ལས་འདི་ལྟར་འབྱུང་སྟེ། དཔལ་གྱི་ཆོས་གྲྭ་ཆེན་པོ་ཨེ་ཝཾ་ཆོས་ལྡན་དུ་རྗེ་ཐམས་ཅད་མཁྱེན་པ་ཀུན་དགའ་བཟང་པོ་པ་དགུང་ལོ་བདུན་ཅུ་རྩ་གཉིས་བཞེས་པ། སྲད་པ་ཀུན་བློ་རང་དགུང་ལོ་ཉི་ཤུ་རྩ་གཅིག་པ་ཆུ་མོ་བྱའི་ལོ་གསར་ཤར་བ་ནས་དགུན་དཔྱིད་ཟླ་བ་བཞིའི་བར་དུ་རྒྱུད་ཀྱི་རྒྱལ་པོ་ཆེན་པོ་དཔལ་གསང་བ་འདུས་པའི་ཆོས་སྐོར་གསུངས་ལ། སྔོན་དུ་ཟླ་བ་གཅིག་ཙམ་གྱིས་སྤྱིའི་བྱུང་ཚུལ་རྒྱས་པ་གཅིག་གནང་སྟེ། དེ་ལ་ཡང་ཟིན་བྲིས་སྲད་པ་ཀུན་བློས་མཛད་པ་ཤིན་ཏུ་ལེགས་པ་ཞིག་འབྱུང་ཞིང་། དེ་ན་སྔ་ཆོས་ལ་བསྐྱེད་ཚོགས་གཞུང་དང་བཅས་པ་གནང་ཞིང་། དགོང་ཆོས་ལ་རྒྱུད་འགྲེལ་གྱི་བཤད་པ་རྒྱས་པར་གསུངས། ཚ་རྟིང་མའི་གསོལ་ཇའི་ཐོག་ཏུ་བསྐྱེད་རིམ་གྱི་བཤད་པ་གསུང་དུས་བུ་སྟོན་རིན་པོ་ཆེའི་མདོར་བྱས་ཀྱི་ཊཱི་ཀ་ལ་སྔ་གཟིགས་རེ་མཛད་ནས།
ཇ་གྲོལ་མ་ཐག་སྔ་ཆོས་གསུང་དུ་འབྱོན་པས་ངོར་དགོན་པའི་ཚོགས་ཁང་དུ་རྡོ་རྗེ་འཆང་ཉིད་སྒོ་ནང་དུ་ཕེབས་ཙམ་ནས་ཡིག་བརྒྱའི་མགོ་འདྲེན་མཛད་དེ་ཁྲིར་བཞུགས་ནས། ཆོས་རིམ་ལ་དཔོན་སློབ་ཀུན་གྱིས་རྡོ་རྗེ་སེམས་དཔའི་ཡིག་བརྒྱ་ཉེར་གཅིག་རེ་དང་། སྐུ་རྐྱང་གིས་གསང་འདུས་ཉིད་ཀྱི་གཏོར་ཆོག་ལྟར་འཇིག་རྟེན་པའི་གཏོར་བསྔོ་མཛད་ནས་ཆོས་གསུངས་ཏེ། བསྐྱེད་རིམ་གྱི་བཤད་པ་འགོས་རྡོག་གི་བཞེད་པ་གཙོ་ཆེར་རང་ལུགས་སུ་བཞག་ནས། བུ་སྟོན་གྱི་བཞེད་པ་རེས་འཐད་པ་དང་། སྐབས་སུ་སུན་འབྱིན་དགོས་པ་ཡང་སྣང་ཞིང་། ཕྱིས་ཀྱི་འདུས་པ་ལ་སྦྱངས་ཤིང་མཁས་པར་རློམ་པ་དག་གི་རྟོག་བཏགས་ལ་དགག་སྒྲུབ་ཆེར་མཛད། རང་ལུགས་ཀྱི་སྒྲུབ་བྱེད་ཀྱི་སྔོན་འགྲོ་དང་། ལྷག་མོས་ལྟ་བུའི་དོན་ཚན་རེ་སོང་རིམ་གྱིས་ཉིད་ཀྱང་རང་ལུགས་འཕགས་པའི་བཞེད་པ་དང་མཐུན་པར་བསྟན་པའི་ཕྱིར་མདོར་བྱས། དེ་ཡང་རྒྱུད་ཀྱི་ལུང་གིས་བསྒྲུབ་པ་དང་།
མདོར་བྱས་སུ་ཅུང་ཟད་ཁ་སྐོང་དགོས་པ་ཡང་ཡོད་པས་མདོ་བསྲེ། དོན་དམ་པའི་དཀྱིལ་འཁོར། ལུས་ཀྱི་དཀྱིལ་འཁོར། ཕྱུང་པའི་དཀྱིལ་འཁོར།

སྦྱང་གཞི་སྣོད་བཅུད་ཀྱི་སྲིད་པའི་རིམ་པ་ལྟར་སྦྱོང་བྱེད་སྟོན་པའི་རྣམ་གཞག་རིམ་པ་རྣམས་ཀྱི་འབྲུ་སྣོན། རྒྱས་བཤད། དཀའ་གནས་རྣམས་ལུང་རིགས་མན་ངག་གི་སྒོ་ནས་ཞིབ་པར་སྟོན་ཅིང་། ཟླ་གྲགས་ཀྱིས་མཛད་ཟེར་བའི་རྡོ་རྗེ་སེམས་དཔའི་སྒྲུབ་ཐབས་ཀྱང་བཤད་པ་དང་བཅས་པར་གནང་། རྫོགས་རིམ་གྱི་བཤད་པ་རྒྱས་པའི་ཐེག་པའི་བསམ་པ་ལ་བསླབས་ནས་བདེན་གཉིས་ཟུང་འཇུག་རྡོ་རྗེ་འཆང་གི་བར་དུ་སྤྱོད་བསྡུས་ལས་འབྱུང་བའི་བསླབས་ཚིགས་རིང་མོ་རྒྱས་པར་གསུངས། དེ་དུས་སྔ་གཟིགས་ལ་རྗེ་འགོས་ཀྱི་སྟོང་ཐུན་ཆེན་མོ། ཤོག་རིལ་གསུམ། འགོས་ཀྱི་གསུང་འཕྲོས་ཡིག་སྣ་དང་བཅས་པ་མཛད་ནས། རིམ་ལྔ་འགོས་ལུགས་དེ་ལས་ཀྱང་པཎྜི་ཏ་བཙུན་མོ་ཅན་གྱི་ཤོག་རིལ་ལ་ཐུགས་རྩིས་སུ་མཛད་དེ། གཞན་མར་ལུགས་ལ་དམིགས་པའི་བྱེད་ལུགས་འདི་ལྟར་ཡོད་དོ། ། ཞེས་དམིགས་རྐང་ཚང་བར་གནང་སྟེ།
བུ་སྟོན་གྱི་ཁྲིད་ཡིག་དབེན་པ་གསུམ་འགོས་ལུགས་གཙོ་ལ། བདེན་པ་གཉིས་མར་ལུགས་རང་དུ་ཡོད་ཅིང་། ཟུང་འཇུག་གཉིས་ཀ་ལྟར་ཡོད་ཅེས་གསུངས་པ་ལས་དགག་སྒྲུབ་ཆེར་མི་མཛད། དེང་སང་གི་འདུས་པ་བར་གྲགས་པ་རྣམས་ཀྱི་གསུང་ལ་ཡི་གེར་བྲིས་པ་ལ་ནོར་བ་འདི་འདྲ་ཡོད་ཅིང་། ངེད་ཀྱིས་གསུང་གླེང་གི་སྒོ་ནས་རྩད་བཅད་པ་ལ་འདི་འདྲ་ཡོད་དོ་ཞེས་སོགས་ཕྱོགས་སྔ་རྒྱུ་མཚན་དང་བཅས་པ་ལོངས་པའི་དགག་སྒྲུབ་ཆེར་མཛད། ཀླུ་སྒྲུབ་ཀྱི་རིམ་ལྔ་དང་། འཕགས་པའི་སྤྱོད་བསྡུས་ལ་བཤད་པ་རྒྱས་པ་མཛད། གཞན་གཞུང་རྣམས་ལ་ལུང་བཤད་པ་ཐོ་རེ་བ་གནང་། དེའི་ཚེ་བསྐྱེད་རྫོགས་ཀྱི་བཤད་པ་ཞིབ་རྒྱས་ཆེ་བ་དགག་དོན་འགྲིལ་བ། སུན་འབྱིན་སྒྲུབ་བྱེད་ནུས་པ་ཆེ་ལ་ཚིག་རིས་གཙང་བ།
ཉམས་ལེན་སེམས་ཐོག་ཏུ་འཁྱེར་བདེ་བ་གནང་བས། སྲད་པ་ཀུན་བློའི་སློབ་དཔོན་མཁས་པའི་དབང་པོ་དོན་ཡོད་དཔལ་བཟང་པོའི་ཞལ་སྔ་ནས། སྔ་ཆོས་དེ་གསན་རྗེས་བྱམས་ཆོས་གསུངས་པའི་ཆོས་གྲྭར་ཉིན་རེ་བཞིན་ཆོས་རྗེ་རིན་པོ་ཆེའི་དེ་རིང་གི་ཆོས་དེ་གཅིག་པོས་མཁས་པའི་ཁྱད་པར་དགག་སྒྲུབ་ཀྱི་རྣམ་གཞག ཉམས་ལེན་ལ་སྦྱོར་ཚུལ་ཡེ་རང་ཚོའི་ཡོན་ཏན་ཕྱོགས་གཅིག་ཏུ་དྲིལ་བ་ལ་མེད་གསུངས། ཆོས་ཐུན་ཡང་འཚམས་པར་བྱུང་བས་དགྱེས་པར་མཛད། གུང་ཇའི་བར་ལ་རྗེ་འགོས་ཀྱི་མཆན་ཆེན་པོ་ལ་སྔ་གཟིགས་མཛད་ཅིང་། རེ་འགའ་རྡོག་པའི་འགྲེལ་བཤད་ཀྱང་གཟིགས་ནས། དགོང་ཆོས་ལ་སྒྲོན་གསལ་གྱི་མཆོད་བརྗོད་རྒྱན་བདུན་གྱི་སྟོང་ཐུན་རྣམས་ལ་སྔོན་ལ་གཞུང་ཐོག་ཏུ་མི་གཟིགས་པར་སྐམ་བཤད་རྒྱས་པ་རེ་མཛད། དེ་ནས་བུ་སྟོན་རིན་པོ་ཆེའི་མཐའ་དྲུག་རབ་གསལ་གྱི་སྟེང་ནས་བཤད་པ་དང་འབྲུ་སྣོན་ལུང་ཚུན་ཆད་ཡི་གེ་གཅིག་ཀྱང་མ་ལུས་པ་མཛད་རྗེས། མང་རའི་དཀའ་མཆན་དང་རྡོག་པ་རླན་གྱི་ཊཱིཀྐར་དེ་འདྲའི་ཉག་ཉོག་མང་པོ་མི་བྱེད་པར།
གོ་རྒྱུ་ཆེ་བ་ཚིག་ཉུང་བའི་ཧྲིལ་པ་འདི་འདྲ་རེ་བྱེད་པ་ཡིན་གསུངས་ནས། སྔ་རབས་པའི་ལུགས་ཀྱི་བཤད་པ་རྣོ་ཐག་ཆོད་པ་རེ་མཛད་དེ། དཔེར་མཚོན་ན་སྒྲོན་གསལ་གྱི་མཆོད་བརྗོད་བཤད་པར་དམ་བཅའ་ལ། བུ་ཊཱིཀྐ་ན་འབྲུ་སྣོན་དང་། བཤད་ཡམས་རྒྱས་ལ། དཔལ་ལྡན་རྡོ་རྗེ་སེམས་དཔའ་ལ་སྤྱི་སྦས་མཐར་ཐུག་སོགས་བསྐྱར་གྱིན་མང་པོ་དྲིས་པ་དེ་གསུངས་རྗེས་ལ། སྔ་རབས་པ་རྣམས་འདི་འདྲའི་གོ་རྒྱུ་ཆུང་ལ་ཟེར་རྒྱུ་མང་བ་མི་བྱེད། རྒྱུད་ཚིག་ལ་བཞི་བཤད་དགོས་པ་དུ་མ་བྱུང་ཡང་། བསྟན་བཅོས་ཀྱི་འབྲུ་སྣོན་ལ་བཞི་བཤད་བྱེད་པ་ཅི་འདྲ་ཡིན་མ་ཤེས། འདི་ལ་མང་ར་སེང་རྒྱལ་འདི་ལྟར་གསུངས་ཏེ།
བཤད་དོ་ཞེས་སྦྱར། གང་བཤད་ན། དཔལ་ལྡན་རྒྱུད་རྒྱལ་ཞེས་དང་། རྒྱལ་བའི་འདུས་གང་མིན་པར་བཤད། གང་གིས་བཤད་ན། ཟླ་བ་གྲགས་པས་བཤད། སྔོན་དུ་བྱ་བ་ཅི་བྱས་ནས་བཤད་ན། ཁྱབ་བདག་དཔལ་ལྡན་རྡོ་རྗེ་སེམས་དཔའ་ལ་བཏུད་དེ་བཤད། ཚུལ་ཇི་ལྟར་བཤད་ན། རྣལ་འབྱོར་རྒྱུད་ཀྱི་ཤིན་ཏུ་གསལ་བར་རྣམ་ཕྱེ་ལེགས་བཤད་པ།
མཐའ་དྲུག་གི་ནི་འཆིང་བས་བཅིང་སྟེ་བཤད། སྣོད་གང་ལ་བཤད་ན། རྒྱལ་སྲས་ཡུལ་གྱུར་ཏེ་དབང་རྣོན་སྐལ་ལྡན་ལ་བཤད། སློབ་དཔོན་སུའི་མན་ངག་ལ་བརྟེན་ནས་བཤད་ན། དེ་ནི་ཀླུ་སྒྲུབ་ལས་རྙེད་པ། དེ་ལྟ་བུའི་མན་ངག་ལ་མ་བརྟེན་ན་བཤད་པར་མི་ནུས་ཏེ། སངས་རྒྱས་ཀུན་གྱི་རིམ་གཉིས་གནས་ཀྱི་རྒྱས་བཏབ་ཅེས་སྦྱར། ཚོགས་གཉིས་ཀྱི་དཔལ་དང་ལྡན་པ་དཔལ་ལྡན་ནོ། ། རྒྱུད་ཀྱི་རྒྱལ་པོ་ནི་གསང་འདུས་སོ། ། གང་འདུས་ན་རྒྱལ་བའི་སྐུ་གསུང་ཐུགས་ཀྱི་གསང་བ་འདུས་པ་དང་།
རྒྱལ་བ་ཉིད་ཀྱིས་གསུངས་པས་རྒྱལ་བའི་འདུས་གང་ཡིན་པའོ། ། ཁྱབ་པ་ནི་གཉིས་སུ་མེད་པའི་ཡེ་ཤེས་ཀྱིས་སོ། ། བདག་ནི་འཇིག་རྟེན་དང་འཇིག་རྟེན་ལས་འདས་པའི་ལྷའི་བདག་ཉིད་དུ་གྱུར་པས་སོ། ། དཔལ་ལྡན་ཟུང་འཇུག་རྡོ་རྗེ་དོན་དམ། སེམས་དཔའ་ཀུན་རྫོབ། རྣལ་འབྱོར་རྒྱུད་ཀྱིས་ནི་བཤད་རྒྱུད་བཞིས་སོ། ། ཤིན་ཏུ་ནི་མི་ཤེས་པ་དང་བྲལ་ཏེ་མ་ནོར་བར་རོ། ། གསལ་བ་ནི་ཐེ་ཚོམ་དང་བྲལ་ཏེ་སྒྲ་ཟུར་མ་ཆག་པའོ། ། རྣམ་ཕྱེ་ནི་ལོག་རྟོག་དང་བྲལ་ཏེ་རྒྱུད་ཀྱི་དོན་ཚིག་རེ་རེ་ནས་སོ། ། ལེགས་བཤད་པ་ནི་ཚིག་རང་ཡང་ལྡེབས་ལེགས་པར་རོ། །
འཆད་ལུགས་ཀྱི་ཆིངས་སྒྲ་ཇི་བཞིན་པ་དང་། མ་ཡིན་པ་དང་། དགོངས་དགོངས་མིན། དྲང་དོན། ངེས་དོན། ཚིག་དང་། དོན་དང་། ཚིག་དོན་གཉིས་ཀའི་མཐའ་དྲུག་གི་ཆིངས་ཀྱིས་བཅིངས་ནས་སོ། ། དེ་ལྟ་བུའི་འཆད་ཚུལ་དཀའ་ཞིང་ཟབ་པ་ནི་རྒྱལ་སྲས་ཏེ། རིན་པོ་ཆེ་ལྟ་བུའི་གང་ཟག་གི་ཡུལ་དུ་གྱུར་པས་དེ་ལ་བཤད་དོ། །
སངས་རྒྱས་ཀུན་གྱི་རིམ་གཉིས་གནས་ནི། རྒྱུད་ཀྱི་དགོངས་པ་ཐུགས་ཀྱི་ཉིང་ཁུ་བསྐྱེད་རྫོགས་གཉིས་སོ། ། རྒྱས་གདབ་ནི་མཚན་པའི་རྒྱའོ། ། ཞེས་པ་དེའི་དོན་བཀའ་མཆན་ལས་འབྱུང་བས་མདོར་ན་དཔལ་ལྡན་རྡོ་རྗེ་སེམས་དཔའ་ལ་ཕྱག་འཚལ་ནས། རྒྱུད་ཀྱི་རྒྱལ་པོ་གསང་བ་འདུས་པ་ཟླ་གྲགས་བདག་གིས་བཤད་པའི་རྒྱུད་བཞིས་མཐའ་དྲུག་གི་ཆིངས་དང་ལྡན་པར་ཀླུ་སྒྲུབ་ཀྱི་གདམས་ངག་ལ་བརྟེན་ནས་སངས་རྒྱས་ཀྱི་དགོངས་དོན་རིམ་གཉིས་ཀྱིས་རྒྱ་དང་ལྡན་པ་དེ། སློབ་མ་དང་རིན་པོ་ཆེ་ལྟ་བུའི་གང་ཟག་རྣམས་ཀྱི་དོན་དུ་བཤད་ཅེས་པའོ་གསུངས་ཏེ། དེ་ལྟ་བུའི་མཚོན་དོན་གླེང་གཞིའི་བཤད་པའི་སྐབས་སུ་རིམ་ལྔའི་བཤད་པ་རྒྱས་པར་གནང་སྟེ་ཡུན་རིང་པོ་སོང་། དེ་མན་ཆད་ལ་སྔོན་ལ་རྒྱུད་ཀྱི་སྟེང་དུ་འབྲུ་སྣོན་དང་བཤད་པ་གོ་སླ་བ་རེ། དེ་ནས་འགྲེལ་པའི་འབྲུ་སྣོན་རྒྱ་ཆེ་རེ། དེ་ནས་བུ་ཊཱིཀྐ་ལྟར་འབྲུ་དང་བཤད་པ་སྦྱར་བ་རེ།
དེ་ནས་ཊཱིཀྐཱ་འདིར་དེ་བཞིན་བཤད་ཀྱང་། མཆན་ཆེན་དང་། རྡོག་དང་། རླན་གྱི་གོ་བདེ་བ་དོན་བཟང་བ་འདི་ལྟར་མཛད་གསུངས་པ་དང་། སྐབས་མང་པོར་ནི་མཆན་ཆེན་གྱི་ཡིན་ཚོད་དུ་འདུག་སྟེ། མངོན་ཤེས་ཅན་གཞུང་འདི་ལ་འདི་ལྟར་འཆད། བཙུན་མོ་ཅན་འདི་འདྲ་བྱེད། ནག་པོ་པས་འདི་སྐད་གསུངས་ཏེ། ཁོང་ཀུན་གྱི་བཤད་ལུགས་ཡ་མཚན་ཆེ་བ། རྗེ་འགོས་ཀྱང་གསུང་བགྲོས་འདི་ཙམ་ཡང་སོ་སོར་མ་འདྲེས་པར་བཀོད་པ་ཐུགས་བསམ་དགེ་བ་བསྟན་པ་ལ་བསམ་པ་ཨ་ཚི་བ་ཨ་ཚི་བ།
འདི་ལྟ་བུ་སྔོན་གྱི་ས་སྐྱ་པ་རྙིང་པ་ཚོ་ལ་ཀྱཻ་རྡོར་བིརྺ་པའི་ལུགས་དང་གཞན་མི་བསྲེ། མན་ངག་ལུགས་དང་འགྲེལ་པ་ལུགས་མི་བསྲེ། མན་ངག་ལུགས་ཀྱི་ཡང་ཐུན་མོང་དུ་གསུངས་པ་དང་ལམ་འབྲས་ཀྱི་ལུང་སྦྱོར་མི་བསྲེ་བ་ཡོད། དེང་སང་ཡིན་ན་རྒྱལ་ཁམས་ཀྱི་ལུང་འཁྱམས་ཀུན་ཡོ་བསྲེས་ཚར། བསླད་ཚར། རྗེ་འགོས་ཀྱིས་འདི་བཞིན་མཛད་པ་སྐུ་དྲིན་ཆེ་གསུངས། དུས་ཕྱིས་ཀྱི་གསང་འདུས་ཀྱང་གསར་པ་རྣམས་ནི་སྒྲོན་གསལ་གྱི་མཆན་དང་མཐའ་དཔྱད་ཟེར་བའི་རིགས་ལམ་ནས་དྲངས་ཟེར། སྤྱིར་བླ་མེད་ཀྱི་གྲུབ་མཐའ་དང་མི་མཐུན། སྒོས་སུ་མར་འགོས་སོགས་ལ་ཡེ་མེད་པའི། སོལ་བ་བརྡར་བས་དཀར་པོར་མི་འབྱུང་བ་ལྟར་རང་ལུས་འདིས་སངས་རྒྱས་མི་འགྲུབ།
རྣམ་སྨིན་གྱི་ལུས་དོར་ཏེ་རང་བཞིན་གཉུག་མའི་ཡིད་ལུས་གཅིག་གིས་ཟུང་འཇུག་བསྒྲུབ་བྱ་ལ་སོགས་གསུང་རབ་ལ་དབང་ཆེན་པོ་མང་པོ་བྱས་ཡོད་དེ། བླ་མེད་ཀྱི་རྒྱུད་རྒྱ་གཞུང་གི་གོ་བ་སྣལ་བ་རེ་ཆགས་ན་ཡིག་ཆ་དེ་ཀུན་བཀླགས་པ་ཙམ་གྱིས་རང་སྐྱོན་རྗེན་ཆེར་ཏེ་རིག་རྒྱུ་ཅིག་ཡོང་བྱ་བ་སོགས་དག་སྒྲུབ་ཀྱང་མང་དུ་མཛད་པས་ཆོས་ཐུན་ཤིན་ཏུ་ཆེ། རྗེས་ན་མར་ལ་མཁས་མཆོག་དོན་ཡོད་དཔལ་བའི་དྲུང་ནས་ཆོས་གྲོལ་ནས་རང་གི་གནས་སུ་ཕེབས་ནས་འདི་སྐད་གསུངས་ཏེ། གསང་སྔགས་པའི་ཆོས་ཀྱི་འཆད་ལུགས་བུ་ཊཱིཀྐ་ཡིག་ཚོགས་ཅན་དེ་ཕྱག་ཏུ་བསྣམས། དེའི་ཡི་གེ་གཅིག་ཀྱང་མ་ལུས་པ་ལ་འབྲུ་བསྣན། དེར་རྟིང་དེས་གོ་ཆོད་མོད། ཡང་དེ་བཀག་ནས་སྔ་རབས་པའི་བཞེད་པ་རེ། ཡང་ན་སྔ་རབས་པ་ལ་ཐུགས་རྩིས་མཛད་རྟིང་བུ་ཊཱིཀྐ་གིས་གང་མཛད། བཤད་ལུགས་དེ་རྣོ་ལ་བཟང་བ། ཉུང་བ་འདུག་པ་དེ་ཀ་གནང་བས་ཆོག་མོད།
ཕྱོགས་སྔ་ལ་ཡང་ཁ་ཅིག་ན་རེ་ཞེས་མི་ཆེན་གྱི་ཚིག་སྦྲམ་པོ་མཛད་པས་ཆོག་པ་ལ། ཆོས་རྗེ་དགེ་ལྡན་པ་ཆེན་པོས་འདི་རུ་འདི་སྐད་བྲིས། འདི་དུས་འདི་སྐད་གསུངས། དེ་འདྲས་ག་ནས་འོངས། ཨ་ཕ་ཕ་ཞེས་གསུངས་པ་སོགས་དེ་འདྲ་གསུངས་ག་ལ་དགོས། བླ་མ་ཆེན་པོ་འདི་ཙམ་དུ་སོང་ནས་མི་ཆོས་གྲུ་བཞི་ལམ་པ་བྱས་པས་ཆོག་པ་ཡིན་གསུངས་ཏེ། དྲུང་ནས་རང་སྤྱིར་དགའ་བ་གདོང་ལ་འབྱོན་དགོས་པས་རྒྱུད་མྱུར་བར་གྲོལ་ན་དགོངས་པ་དང་། ཁྱད་པར་མཚན་ཉིད་ཀྱི་ཆོས་མང་པོ་འཆད་དགོས་པས་ཆོས་ཐུན་ཅུང་ཙམ་ལ་ཆོས་འགྲོ་ཆེ་བ་བྱུང་ན་དགོངས་པ་འདུག་གོ ། དེ་དུས་སྲད་པ་ཀུན་བློ་རང་གི་ཐུགས་བསམ་ལ་ནི། སྔོན་ལ་རྒྱུད་རྐྱང་ལ་འབྲུ་བསྣན་ཏེ།
ཏིང་ངེ་འཛིན་འདིས་ཉམས་ལེན་འདི་སྟོན་གསུངས་པ་དེས་བརྡའ་ཆད་ལམ་པ་རེ་ཆགས། དེ་ནས་སྒྲོན་གསལ་ལ་འབྲུ་བསྣན་ཏེ་ཚུལ་བཞི་སོགས་བཤད་ཚུལ་འགྲེལ་པ་རང་སྐད་གསལ་སིང་སྟེ་འོངས། བུ་ཊཱིཀ་ཕྱག་ཏུ་བསྣམས་ནས་འཆད་ཅིང་ཚིག་རེ་རེ་བཞིན་འབྲུ་བསྣན་ཏེ་གསུངས་པ་ནི། ཆོས་རྗེ་ཤར་པ་ཡེ་ཤེས་རྒྱལ་མཚན་པ་དེ་བུ་སྟོན་ལ་ཤིན་ཏུ་མོས་པས་བུ་སྟོན་བཀའ་འབུམ་བཞེངས། ཅུང་ཟད་མ་གྲུབ་པ་ལ་ཆོས་རྗེ་ཉིད་ལ་གསོབ་གསུང་གནང་སྟེ་གསབ་ཀྱང་ཡོད། རྗེས་ཀྱང་བུ་ཊཱིཀ་སྟེང་ནས་ཚར་གསུམ་གསན་པས་དེའི་འབྲེལ་དང་ཞེན་པར་གདའ། རྗེས་སུ་ཡིག་ཆ་རྙིང་པ་རྣམས་ཀྱི་ལུགས་དེ་མན་ངག་ཐོན་ཆེ་བ་དང་གོ་སླ་བ་སོགས་དགོས་པ་མང་པོ་གཟིགས་པ་ཡིན་ཏེ། དེ་ཚོའི་གསུང་སྐྱོར་ཙ་ན་ཁོང་ཀུན་གསང་འདུས་ལ་མི་ཚེ་ཕྱི་ཞིང་དྲིལ་བ་རྣམས་ཞེས་གསུངས་པ་སོགས་ཆེ་བརྗོད་མཛད་པ་ཡིག་ཆ་བཟང་པོ་དེ་རྣམས་ཀྱི་བཤད་སྒྲུབ་དར་ལ་རེ་བར་འདུག བུ་སྟོན་གཟིགས་རྒྱ་ཆེ་ཡང་། རྡོག་དང་རླན་གྱི་ཡིག་ཆ་རྣམས་ལས་འགོས་ཀྱི་སྟོང་ཐུན་དང་།
མཆན་ཆེན་ཤོག་རིལ་གསུམ་དང་མ་མཇལ་ཚོད་དུ་འདུག་སྟེ། ཁོང་པ་ནན་ཏན་ལྟར་བཤད་ཡམས་མང་པ་ལ་རྡོག་པས་འདི་ལྟར་གསུངས་པ་ལས། འགོས་ཀྱི་ཡིག་ཆ་ན་འདི་ཡོད་ཅེས་མ་བཀོད་དོ། ། འདུས་པ་ཕྱི་མ་རྣམས་ལ་དགག་སྒྲུབ་མཛད་པའི་ཚེ་ཡང་རྗེའི་ཞལ་ལ་ལྟ་སྙིང་འདོད་ཅིང་། ད་དུང་སུན་འབྱིན་དང་ཚིག་ཉམས་འདྲ་བྱུང་ན་བསམ་དགའ་རྒྱུ་ཚོར་བ་དང་། ཆོས་ཐུན་འདི་ད་རུང་མ་གྲོལ་ན་སྙམ་པ་དང་། འདི་ལྟ་བུའི་རྒྱུད་སྡེ་ཁྱད་པར་ཅན་རྗེ་འགོས་ལྟ་བུའི་ལོ་ཙཱ་བ་རང་བཟོ་མི་མཛད་པ་ལ་མན་ངག་ཆེ་བའི་གསུང་ལ་བཏུག་རྒྱུ་ཡོད་པ་ཆོས་རྗེ་སྲད་པ་རང་ཡང་བསོད་ནམས་ཆེ་སྙམ་པ་བྱུང་ཞིང་། ཞ་ལུ་པའི་དྲིན་ལས་ཀྱང་གསང་འདུས་ཀྱི་བཤད་སྲོལ་བཟང་པོ་ད་ལྟའི་བར་དུ་བྱུང་བར་འདུག་སྙམ་པ་དང་། དགེ་ལྡན་པས་ཀྱང་གསང་འདུས་གོ་ལ་མ་གོའི་ཡིག་ཆ་མཛད། དེང་སང་དར་བས་རྗེས་ཀྱང་དགེ་ལྡན་དུ་སྐུ་མདུན་དུ་ཡང་ཁོང་ཚོའི་ལུགས་དཔྱིས་ཕྱིན་པར་ཞུས།
ཡིག་ཆ་རྣམས་ཀྱང་བཞེངས། བཤད་པ་མཛད་པ་ཁོང་ཚོས་རིགས་ལམ་ནས་འདྲེན། ཞེས་སྨྲས་པ་དེའི་གཉེན་པོར་རྗེ་སྔ་རབས་པའི་ལུགས་མན་ངག ཐབས་ཀྱི་ཁྱད་པར་མང་པོའི་མཛོད་བརྟོལ་ཏེ་ལྷུག་པར་གནང་བ་འདི་ཁོང་ཚོས་འབེན་བཟང་པོ་བཙུགས་པའི་དྲིན་ཡིན་པར་དགོངས་པས་ཆོས་རྗེ་སྲད་པ་རང་ལ་ནི་དགེ་ལྡན་པ་ལ་ལོག་ལྟའི་རྣམ་པ་དུས་ནམ་ཡང་མ་བྱུང་། ཞེས་སོགས་ཁོང་རང་གི་ཟིན་བྲིས་དེ་ཉིད་དུ་གསུངས་འདུག་ཅིང་། དེ་ལྟར་ཟླ་བ་གསུམ་གྱི་བར་དུ་སྔ་ཆོས་དགོང་ཆོས་གཉིས་ཀ་འདུས་པ་ལ་དྲིལ་ཏེ་རྒྱུད་འགྲེལ། བཤད་སྲོལ་གསར་རྙིང་ཕྱོགས་སྔའི་ཚུལ་གྱི་དགེ་ལྡན་པའི་གྲུབ་མཐའི་གནད་ལ་དགག་སྒྲུབ་སོགས་དཔྱིས་ཕྱིན་པ་གནང་བས། དེ་དུས་ཆོས་གྲྭར་འདུས་པའི་དོན་གཉེར་ཅན་རྣམས་ཟླ་བ་གསུམ་པོ་དེའི་རིང་ལ་གསང་བ་འདུས་པ་ལ་མཁས་པའི་ཕུལ་དུ་ཕྱིན་པ་རེ་བྱུང་ཡོད་པ་གདའ་འོ་ཞེས་སོགས་གསུངས་ཤིང་། དེ་ལྟར་གསང་བ་འདུས་པའི་ཁྲིད་རྒྱས་པར་གནང་བ་དེ་དང་འབྲེལ་བར། གསང་བ་འདུས་པའི་རྒྱུད་བཤད་ཀྱང་སྩལ་པ་ཡིན་ཏེ།
དེ་ཡང་ཐོག་མར་གསང་བ་འདུས་པ་རྒྱ་བོད་དུ་དར་ཚུལ་གྱི་རྣམ་གཞག་རྣམས་གསུང་བའི་ཚེ། བུ་སྟོན་གྱིས་མཛད་པ་སྒོ་འབྱེད་དང་། སྔགས་འཆང་ཉིད་ཀྱིས་མཛད་པའི་གསང་འདུས་ཆོས་འབྱུང་སྔ་རྩོམ་ཕྱི་རྩོམ་གཉིས་ཀྱི་སྟེང་ནས་གསུང་བཤད་ལུང་དང་བཅས་པ་སྩལ་ཅིང་། དངོས་གཞིའི་རྒྱུད་བཤད་ཀྱི་སྐབས་དཔལ་ལྡན་ཟླ་བ་གྲགས་པའི་འགྲེལ་ཆེན་སྒྲོན་གསལ་དང་། བུ་སྟོན་གྱི་མཐའ་དྲུག་རབ་གསལ་སྦྱར་བའི་ལུང་བཤད་སྤེལ་མ་དང་། སྔགས་འཆང་བླ་མ་རང་ཉིད་ཀྱིས་མཛད་པའི་རྒྱུད་ཀྱི་དོན་འགྲེལ་ཁོག་ཕུབ་ཀྱི་ལྗགས་ལུང་སྔོན་ལ་མཛད་ནས། སླར་དེ་དག་གི་སྙིང་པོའི་དོན་འདི་ལྟར་ཡིན་ནོ། ། ཞེས་ལྗགས་བཤད་ཤིན་ཏུ་ཞིབ་པ་རེ་སྩལ་ཏེ། དེ་དུས་ཀྱི་སློབ་མ་རྣམས་གསང་བ་འདུས་པའི་བསྐྱེད་རྫོགས་རྒྱུད་འགྲེལ་དང་བཅས་པའི་དགོངས་དོན་ལ་བློ་གྲོས་ཀྱི་སྣང་བ་རབ་ཏུ་རྒྱས་པའི་དགའ་སྟོན་སྩོལ་བར་མཛད་ཅིང་། གཞན་ཡང་དེ་དུས་མར་གོས་ཐུན་མོང་བའི་དགོངས་པ་བཀོད་པའི་བུ་སྟོན་རིམ་ལྔའི་ཁྲིད་ཡིག
ཀུན་མཁྱེན་འཕགས་འོད་ཀྱི་ཁྲིད་ཡིག སྔགས་འཆང་ཆེན་པོའི་གསང་འདུས་སྒྲུབ་ཐབས་ཀྱི་འགྲེལ་པ་ཆེན་མོ་བདག་ཉིད་ཆེན་མོས་མཛད་པ་དང་། མར་ལུགས་ཀྱི་ཡིག་ཆ་མང་པོ་ཕྱོགས་གཅིག་ཏུ་བསྒྲིགས་པའི་པོད་ཆུང་། བླ་མ་སེར་སྡིངས་བ་ནས་བརྒྱུད་པའི་གླེགས་བམ་གྱི་ལུང་སོགས་འདི་སྐོར་གྱི་རྒྱ་བོད་ཀྱི་གསུང་རབ་བགྲང་བ་ལས་འདས་པ་ཞིག་གི་ལུང་གི་བཀའ་དྲིན་ཟླ་མེད་ཀྱང་སྩོལ་བར་མཛད་དེ། གསང་འདུས་འཕགས་ལུགས་ཀྱི་བསྟན་པ་ནམ་ལངས་བ་ལ། ཉིན་བྱེད་འོད་ཀྱིས་སྤ་བ་ལྟར་ཆེས་ཆེར་གསལ་བར་མཛད་པ་ཡིན་ནོ། ། དེ་དག་གི་རྗེས་ཙམ་ལ་སྔར་གྱི་སློབ་ཚོགས་དེ་རྣམས་དང་། ངོར་མཁན་པོ་བསོད་ནམས་རྒྱ་མཚོ་བ་སོགས་གསར་དུ་འདུས་པ་མང་པོ་དང་བཅས་པ་རྣམས་ལ། ས་སྐྱ་པའི་ཆོས་སྐྱོང་རྡོ་རྗེ་ནག་པོ་ཆེན་པོ་ཞལ་བཞི་པའི་ཆོས་སྐོར་རྒྱ་ཆེ་བ་ཞིག་སྩལ་པ་ཡིན་ཏེ། དེ་ཡང་ཐོག་མར་བསྙེན་དུས་ཀྱི་རྗེས་གནང་།
སྒྲུབ་དུས་ཀྱི་རྗེས་གནང་ཐུན་མོང་དང་ཐུན་མོང་མ་ཡིན་པ་གཉིས། བརྩེགས་པ་ཞལ་ཅན། གདོང་གཉན་ཅན། གསང་ཁྲིད་འགྲེལ་པའི་རྗེས་གནང་། བྲམ་ནག་དོམ་མཆོང་ནག་པོའི་རྗེས་གནང་སོགས་ཙ་ཏུརྨུ་ཁའི་རྗེས་གནང་གི་རིགས་ཕལ་ཆེ་བ་ཞིག་དང་། གནོད་སྦྱིན་བག་རྩེ་བའི་རྗེས་གནང་རྣམས་སྔོན་དུ་སྩལ་ནས། ཞལ་བཞི་པའི་གསང་ཁྲིད་ཤིན་ཏུ་ཟབ་པ་ཉམས་ཁྲིད་དུ་འདོམས་པར་མཛད་པའི་བར་ལ། དེ་དག་གི་རྒྱབ་རྟེན་དུ་བདག་ཆེན་རྡོ་རྗེ་འཆང་གིས་བསྒྲིགས་པའི་ཞལ་གྱི་ཆོས་སྐོར། ངོར་པའི་གསེར་པོད་ཀྱི་ནང་ན་བཞུགས་པའི་ཞལ་བཞི་པའི་སྐོར་སོགས་དེ་ཐམས་ཅད་འདུས་པའི་ཚར་ཆེན་གྱིས་སྒྲིག་པར་མཛད་པའི་ཞལ་བཞི་པའི་པོ་ཏི་ཆེན་མོའི་ལུང་དཀར་ཆག་ནང་བཞིན་ཡོངས་རྫོགས་རྣམས་སོང་རྗེས། རྗེ་ཚར་པའི་ཧ་ལ་ནག་པོའི་བེ་བུམ་དང་དེའི་ཁ་སྐོང་།
རྗེ་དབང་ཕྱུག་རབ་བརྟན་གྱི་བཀའ་བཞིན་སྔགས་འཆང་བླ་མ་ཉིད་ཀྱིས་སྒྲིག་པར་མཛད་པའི་དཀར་ཆག་ནང་བཞིན་གྱི་ལུང་འདི་སྤྱིར་ཆིག་བརྒྱུད་ཁོ་ན་ཡིན་ཀྱང་། དེ་དུས་བླ་མ་དང་ཆོས་སྐྱོང་ལ་གནང་བ་ཞུས་ནས་བསྟན་པའི་རྒྱུན་ཁོ་ན་ལ་དགོངས་ཏེ་སློབ་མ་རགས་བསྡུས་ཤིག་ལ་ལྷུག་པར་སྩལ་བའི་ཚེ། ཆོས་སྐྱོང་གི་འཁུ་ལྡོག་གི་རྣམ་པ་ཙམ་ཡང་མ་བྱུང་བ་འདི་ནི་ས་སྐྱ་པའི་བསྟན་སྲུང་དབང་པོ་རྣམས་རྗེ་ཉིད་ལ་འགོ་ཞིང་ཆེས་པའི་དེ་ཉིད་དང་རྣམ་དབྱེར་མ་མཆིས་པར་ངེས་པ་གཞན་ལས་ཕུལ་དུ་བྱུང་བའི་ངོ་མཚར་གྱི་རྣམ་ཐར་དུ་སྣང་ངོ་། ། དོན་དེ་དག་ལ་འདི་སྐད་སྨྲ་སྟེ། དུས་གསུམ་རྒྱལ་བ་ཀུན་གྱི་ཡུམ་མཆོག་གཙོ། ། བདག་མེད་ཡེ་ཤེས་ཌཱ་ཀིའི་ཞལ་སྒོ་ལས། ། སྨིན་བྱེད་བདུད་རྩི་མཆོག་གི་རོ་བདའ་པོ། ། དངོས་སུ་གསོལ་བས་ས་དྲུག་མཐར་སོན་པ། ། དཔལ་ལྡན་བིརྺས་རྗེས་བཟུང་ས་སྐྱ་པའི། ། བཀའ་སྲོལ་དྲི་མེད་དགྱེས་རྡོར་རྒྱུད་གསུམ་གྱི། །
ཚུལ་བཞི་སྔོན་འགྲོའི་བཤད་བཀའ་ཟླ་མེད་པ། ། རྒྱས་པར་སྩལ་པས་གངས་ལྗོངས་རྡོ་རྗེ་གདན། ། དཔལ་ལྡན་ས་སྐྱར་ཡབ་ཆོས་དྲི་བྲལ་གྱི། ། བསྟན་འགྲོར་ཕན་བདེའི་མཛད་འཕྲིན་འདི་མཐོང་ཚེ། ། འཕགས་པའི་ཡུལ་གྱི་དཔལ་ལྡན་ཆོས་སྐྱོང་ངམ། ། ས་སྐྱའི་བླ་ཆེན་སླར་ཡང་བྱོན་པ་སྙམ། ། ཕ་རྒྱུད་གཙོ་བོ་དཔལ་ལྡན་འདུས་པ་ཡི། ། རྒྱུད་དང་མན་ངག་སྦྲེལ་བའི་ལེགས་བཤད་ཀྱི། ། སྔོན་མེད་ཉི་མ་གསར་པ་འདི་ཤར་བས། ། དོན་གཉེར་བློ་ཡི་པདྨོ་ཆེ་ཆེར་རྒྱས། །
འདི་ནི་སྔོན་ཚེ་ཨེ་ཝཾ་ཆོས་གྲྭ་རུ། ། རྒྱལ་བས་ལུང་བསྟན་ཀུན་དགའ་བཟང་པོ་ཡིས། ། གསང་འདུས་ཆོས་འཁོར་བསྐོར་བའི་རྣམ་ཐར་ལ། ། འགྲན་པར་ནུས་འདི་ངོ་མཚར་གནས་མིན་ནམ། ། གཞན་ཡང་བསྟན་སྲུང་དབང་པོ་ཞལ་བཞི་པའི། ། དཀོན་ཞིང་གཉན་པའི་རྗེས་གནང་ཁྲིད་མན་ངག ། ཡིག་སྐོར་བཅས་པའི་ཟབ་ཆོས་སྤྲིན་དབྱངས་ཀྱི། ། དགའ་སྟོན་གདོང་ལྡན་ཚོགས་ལ་སྤེལ་འདི་མཚར། ། ཨེ་མ་བླ་མ་གོང་མའི་གདན་ས་མཆོག ། མཆོག་འདིར་ཆོས་ཆར་རྒྱུན་ཆད་མེད་པ་ཕབ། །
ཕབ་པས་ཟབ་རྒྱས་ཆོས་ཚུལ་རྒྱུན་བཟང་འཕེལ། ། འཕེལ་བ་འདི་ལ་དཔྱོད་ལྡན་ཀུན་ཀྱང་སྨོན། ། ཉིད་ཀྱི་རིགས་ཀྱི་ཅོད་པན་མཁན་ཆེན་རྗེ། ། དཔལ་ལྡན་ས་སྐྱར་གདུང་རྒྱུད་དྲི་མེད་ཀྱི། ། ཆོས་འཁོར་བསྐོར་འདི་གཞན་ལས་ངོ་མཚར་ཞེས། ། སྙན་བརྗོད་ལྷ་ཡི་རྔ་ཆེན་སྒྲོག་པར་མཛད། ། ལྷ་བརྒྱའི་ཐོར་ཅོག་ངོ་མཚར་ནོར་བུའི་ཁྲིར། ། ཞབས་སེན་དབྱིག་གི་ཁུ་བ་ངལ་གསོ་བའི། ། འགྲོ་མང་ཀུན་དགའི་བྱེད་པོ་འཇམ་པའི་དབྱངས། ། བསོད་ནམས་བདུད་རྩིའི་མགྲོན་དུ་འདིར་སྤྱོན་ཅིག །
ལོ་དེའི་སྟོན་སོ་ཧོར་ཟླ་བརྒྱད་པའི་ཚེ། དགེ་ལྡན་ཕོ་བྲང་ནས་ལྷོ་ནང་དུ་དབུས་གཙང་ཀོང་སོགས་ཀྱི་དམག་དཔུང་ཉི་ཟེར་གྱི་རྡུལ་ལ་འགྲན་པ་ལྟ་བུ་འཇུག་པར་མཛད་པས། དེའི་ཚེ་སྔར་ནས་ལྷོ་བོད་གཡུལ་ལན་གཉིས་སྤྲད་པས་གཉིས་ཀ་ལ་བོད་རྒྱལ་རྒྱུ་རང་མ་བྱུང་བ་སོགས་ཀྱིས་འདི་ཕྱོགས་ཀྱི་དམག་མི་ཐམས་ཅད་ཤིན་ཏུ་དཔའ་བཀོང་བར་གྱུར་ཏེ། ངག་ནས་ཀྱང་ཅ་ཅོ་འདི་སྐད་དུ། བདག་ཅག་རྣམས་གསོན་བཞིན་དུ་དམྱལ་བར་འགྲོ་བ་འདི་ལ། མགོན་གཞན་མེད། སྐྱབས་གཞན་མེད་ཀྱི་དཔུང་གཉེན་གཞན་མེད་ཀྱི། དཔལ་ལྡན་ས་སྐྱ་ནས་བདག་ཆེན་རིན་པོ་ཆེ་འགྲོ་བ་ཀུན་ལ་བུ་གཅིག་པ་ལྟར་དགོངས་པའི་ཐུགས་རྗེ་ཅན་གང་ཡིན་པ་དེ་ཁོ་ན་བདག་ཅག་རྣམས་ཀྱི་མགོན་སྐྱབས། དཔུང་གཉེན་དུ་གྱུར་རོ་ཞེས་སྨྲེ་ཞིང་། གསོད་སར་ཁྲིད་པའི་ཕྱུག་བཞིན་དུ་རང་དབང་མེད་པར་འགྲོ་བར་བྱེད་དོ། །
དུས་དེ་ན་རྩེ་གདོང་ནས་ཕྱག་མཛད་བགྲེས་གཞོན་གཉིས་དང་། སྐྱིད་གཤོང་ཞབས་དྲུང་སོགས་བླ་མ་དང་མི་ཆེན་མང་པོ་ཞིག་ཆིག་འདོམ་གྱི་ཁུལ་དུ་སྒར་གྱི་ཕྱིར་རྗེས་ནོན་པར་བྱོན་ཞིང་། ཁོང་རྣམས་ཀྱིས་བདག་ཉིད་ཆེན་པོ་འདིའི་དྲུང་དུ་ལྷོར་སྤྱན་འདྲེན་གྱི་ཕོ་ཉ་ཞུ་མཆིད་དང་བཅས་མངགས་པ་ན། རེ་ཞིག་འདུལ་བའི་དུས་ལ་མ་བབས་པར་གཟིགས་ཀྱང་ཁོང་དག་དང་། དམག་མི་རྣམས་སྤྲོ་བསྲིང་བའི་ཕྱིར་སྔོན་ལ་མི་སྣ་ཟུང་སྦྲེལ་ཞིག་རྫོང་ལྟ་གནང་། སླར་ཕེབས་བཞེད་ཀྱིས་བཞུགས་སྐབས་ནུབ་གཅིག་མཚན་ལམ་དུ་རྗེ་ཉིད་བླ་བྲང་ཕུན་ཚོགས་གླིང་གི་ཚོམས་ཆེན་མོའི་ཤར་ལྷོའི་མཚམས་ན་བཞུགས་འདུག་པའི་སྐུ་དྲུང་དུ། བདག་ཉིད་ཆེན་པོའི་ཞབས་ཏོག་གི་བགྱི་བ་ལ་རྟག་འགྲུས་ཀྱི་ངལ་བ་ལྷུར་ལེན་པའི་མཆོད་དཔོན་སྨོན་ལམ་རིན་ཆེན་པ་དང་། ཆོས་རྗེ་ཀུན་དགའ་བློ་གྲོས་པ་སོགས་འགའ་ཞིག་གི་ཁྲོལ་མ་ཆེན་པོ་རྒྱ་ཁྱོན་ཕྱར་བ་ཙམ་བྱས་པ་བྱིའུ་འཆི་ལ་ཁད་པ་ཤིན་ཏུ་ཉམ་ཐག་པའི་རད་རོད་མང་པོས་ཡོངས་སུ་གང་བ་བཞི་ཁྱེར་བྱུང་ནས། སྲོག་ཆགས་སྡུག་པ་འདི་རྣམས་གསོ་བར་མཛད་དུ་གསོལ་ཞུ་བ་ལ། རྗེ་ཉིད་ཀྱིས་ལེགས་པར་འཚོ་བའི་ཆོ་ག་མཛད་པས།
དེ་ཐམས་ཅད་ཉེ་ཞོ་མེད་པར་གསོས་ནས་ནམ་མཁའ་ལ་འཕུར་སོང་བའི་ཚུལ་ཤིན་ཏུ་གསལ་བ་ཞིག་བྱུང་སྟེ་མནལ་སད་པ་ན། ཡོང་ད་ལམ་ལྷོ་རོང་ལ་བྱོན་པས་སེམས་ཅན་ལ་ཕན་པ་ཆེན་པོ་རང་འོང་བ་འདུག འོན་ཀྱང་ཁྲོལ་མ་བཞི་པོ་འདི་གང་གི་ལྟས་ཡིན་ནམ་དགོངས་པ་ཤར་ཞིང་། མཁན་ཆེན་འཇམ་པའི་དབྱངས་སོགས་སྐུ་འཁོར་རྣམས་ལ་ཡང་དེ་བཞིན་གྱི་བཀའ་སྩལ་པས། རྗེས་སོར་བོད་དམག་རྣམས་ལྷོ་རོང་ནས་འཐོན་པའི་ཚེ། མཁན་ཆེན་རིན་པོ་ཆེའི་དྲུང་ནས། སྔར་གྱི་མཚན་ལྟས་དེ་བཞིན་བདག་ཉིད་ཆེན་པོ་ལ་མངོན་མཁྱེན་ཐོགས་མེད་མངའ་བ་ད་གདོད་ཀྱང་མངོན་དུ་གྱུར། དེས་ན་འདི་ལྟ་བུའི་ངོ་མཚར་བའི་གནས་ལས་བསྒྲགས་ཏེ། ཉིད་ཀྱི་རྟོགས་བརྗོད་ཡོན་ཏན་རིན་པོ་ཆེའི་འདུས་པའི་རྒྱ་མཚོའི་ཁ་སྐོང་རྣམས་མྱུར་དུ་སྤེལ་དགོས་པ་སྣང་ལགས། ཞེས་ཀྱང་ཞུ་ཡི་འདུག
ཕྱིས་སུ་བསམ་པས་ཁྲོལ་མ་བཞི་པོ་དེ་ནི་སྤ་གྲོ་དགོན་གླིང་བཞི་སོགས་ཀྱི་དམག་ཁ་བཞི་ལ་ལྟ་བ་འདུག་ཅེས་བདག་ཉིད་ཆེན་པོའི་གསུང་ལས་དངོས་སུ་ཐོས་པ་ཡིན་པས་སྐལ་ལྡན་དག་ཤིན་ཏུ་ཡིད་ཆེས་པར་ཟུངས་ཤིག དེ་ནས་རྗེ་བཙུན་དམ་པ་འདི་ཉིད་སྟོན་ཟླ་འབྲིང་པོ་ཐ་སྐར་གྱིས་ཉ་བའི་དམར་ཆ་རྒྱལ་བ་གཉིས་པའི་ནུབ། ཟླ་བ་དེའི་ཕྱི་མའི་མཇུག་ལ་དུས་ཀྱི་རིམ་གྲོར་མགོན་པོ་དྲུག་ཅུ་པའི་གཏོར་བཟློག་གནང་དགོས་ཡོད་པ་བསུ་བར་མཛད་ནས། དེའི་ཕྱི་དེ་ཉིན་བར་རི་དྭགས་ཀྱི་རྒྱལ་པོ་སེང་གེ་རལ་པ་ཅན་གཅན་གཟན་གྱི་ཚོགས་ཀྱིས་བསྐོར་བའམ། ཟླ་བ་རྒྱུ་སྐར་གྱི་ཚོགས་ཀྱིས་བསྐོར་བའམ། འཁོར་ལོས་བསྒྱུར་བ་བུ་སྟོང་གིས་བསྐོར་བའམ། སྟོབས་བཅུ་མངའ་བ་སློབ་མའི་ཚོགས་ཀྱིས་ཡོངས་སུ་བསྐོར་བ་ལྟར། རྗེ་བཙུན་བླ་མ་མཁས་པའི་ཁྱུ་མཆོག་དོན་གྱི་སླད་དུ་མཚན་ནས་སྨོས་ཏེ་མཁན་རིན་པོ་ཆེ་འཇམ་དབྱངས་བློ་ལྡན་པའི་ཞལ་སྔ་ནས་ལ་སོགས་པ་ཆོས་སྲིད་ཀྱིས་བསྡུས་པའི་ཤེས་བྱའི་དཀྱིལ་འཁོར་ལ་མཁྱེན་པའི་སྤྱན་རས་ནམ་མཁའ་ལྟར་ཡངས་པ་མང་པོའི་མདུན་དུ་བདར་ཏེ་ཆིབས་ཀྱི་ཁ་ལོ་ལེགས་པར་བསྒྱུར་ནས་ཕག་རིར་ཕེབས་ཏེ་གདན་ཆགས་སྐབས་རྗེ་ཉིད་ཀྱི་མནལ་ལམ་དུ། གུར་གྱི་མགོན་པོ་ཞལ་སྐྱིན་འོད་དང་ལྡན་པ་ཞིག་ཤར་ཕྱོགས་སུ་ཁྱུ་རུ་རུ་སྒྱུར་བའི་སྤྱན་འབུར་ཚུགས་སུ་གཟིགས་པ་དང་། པུ་ཏྲ་ཆེན་པོ་ཞལ་དཀྱིལ་ཟླ་བ་ལྟར་དཀར་ཞིང་སྤྱན་གསུམ་གསེར་མིག་ལྟར་འཁྱིལ་བ་ཞིག་གིས་ཐུགས་ལ་བཞེད་པའི་དོན་རྣམས་འཕྲལ་དུ་འགྲུབ་པའི་ལས་མཛད་པ་གཟིགས་སྣང་ཁྱད་པར་ཅན་ཞིག་དང་།
ཡང་ལན་གཅིག་ཞིང་སྐྱོང་ཙ་ཏུརྨུ་ཁ་བྲམ་ཟེའི་གཟུགས་སུ་སྐུ་མདོག་སྔོན་པོ་རོལ་སྟབས་ཀྱིས་བཞུགས་པ་གཟི་བརྗིད་ཅན་ཞིག་སྐྱེད་ལྷས་མགོན་ཁང་གི་ནུབ་ཕྱོགས་ཀྱི་ལོགས་ངོས་ལ་བཞུགས་པའི་སྐུའི་བཀོད་པ་གསལ་བར་གཟིགས་པ་སོགས་མནལ་ལྟས་ཡ་མཚན་ཆེ་བ་དུ་མ་ཞིག་བསྟུད་ནས་བྱུང་བས། དེ་དུས་ཆོས་སྐྱོང་སོ་སོ་ལ་བསྟོད་པ་རེ་གསར་དུ་མཛད་པ་ཡང་འདི་ལྟ་སྟེ། ཧཱུྃ། བསྟན་སྲུང་གཙོ་བོ་དཔལ་ལྡན་མཧཱ་ཀཱ་ལ། ། ཞལ་དཀྱིལ་འོད་འབར་དབང་པོའི་ཕྱོགས་གཟིགས་ཤིང་། ། འཕྲིན་ལས་མགོན་པོ་ཞལ་དཀྱིལ་ཟླ་བ་ལྟར། ། དཀར་ཞིང་སྤྱན་གསུམ་གསེར་མིག་འཁྱིལ་དེར་འདུད། ། ཅེས་སོགས་དང་། ཞིང་སྐྱོང་སྟོབས་འཕྲོག་དབང་པོ་བྲམ་ཟེའི་གཟུགས། ། སྐུ་མདོག་ཨིནྡྲ་ནི་ལའི་ལྷུན་པོ་ལྟར། །
རབ་བརྗིད་ཕྱག་གཡས་ཐོད་པ་མི་སྙིང་འཛིན། ། ཞབས་གཉིས་རོལ་པའི་སྟབས་ཀྱིས་བཞུགས་ལ་བསྟོད། ། ཅེས་པ་འདི་གཉིས་ཀྱང་གསུང་རྩོམ་མཛད་པ་ཡིན་ལ། ཡང་ལན་གཅིག་མནལ་ལམ་དུ་བྱ་རོག་ཆེན་པོ་གཅིག་གིས་གཅན་གཟན་སྟག་ཅིག་སྡེར་མོ་གཉིས་ཀྱི་བར་དུ་ཁྱེར་ནས་ལྕགས་མཆུ་རྣོན་པོས་ལུས་ལ་འདེབས་ཅིང་། སྟག་དེ་ཤི་ལ་ཁད་པའི་ངང་ནས་གདན་ས་ཆེན་པོའི་ས་དཀར་ལོགས་ནས་བཞི་ཐོག་གི་བར་སྣང་ལ་ཕར་འཕུར་ཚུར་འཕུར་དང་བཅས་གཤོག་འགྱུར་མང་པོ་བྱེད་བཞིན་པའི་དེ་མ་ཐག་རྗེ་ཉིད་ཀྱང་སྐེད་ལྷས་མགོན་ཁང་གི་སྟེང་ན་བཞུགས་ཡོད་དོ་དགོངས་པ་ལ་སྐྱེ་ལྷས་ཀྱི་མགོན་ཁང་རྒྱབ་ཀྱི་བྲག་ལོགས་དེར་སྟག་གི་རོ་དེ་བསྐྱུར་ནས། སྔར་གྱི་བྱ་ནག་དེ་བྱ་ནག་ཆེན་པོ་གཉིས་སུ་གྱུར་ནས་གཟི་བརྗིད་ཆེན་པོའི་གཤོག་འགྱུར་དང་བཅས་སྐད་སྙན་པོ་སྒྲོག་བཞིན་པས་ཞབས་དྲུང་དུ་ཐུད་དུད་དུ་བྱུང་བ་ལ། བདག་ཉིད་ཆེན་པོས་ཀྱང་བཤོས་འཆང་མང་པོ་གནང་བ་ལ་སོགས་པའི་རྨི་ལམ་ཤིན་ཏུ་གསལ་བ་ཞིག་བྱུང་འདུག་པ་དང་། ཡང་ལན་གཅིག་གི་ཚེ་ཡབ་རྗེ་ཆོས་ཀྱི་རྒྱལ་པོ་དང་བཞི་ཐོག་ཚོམས་དམར་དུ་མཇལ་བ་ན་ཡབ་རྗེའི་ཕྱག་ཏུ་སྡིག་པ་ར་ཙ་ཞིག་བསྣམས་འདུག་པ་ལ་སླར་ཡང་སྡོམ་ཁ་བརྒྱད་བྱིན་ཆེན་ཁུ་ལུ་སོགས་སྲོག་ཆགས་མ་རུང་བ་འགའ་ཞིག་སྔར་གྱི་སྡིག་པ་ར་ཛ་དང་ལྷན་ཅིག་ཏུ་མེ་ཚ་མོ་ཞིག་ལ་འདེབས་པ་མཛད་སོང་བས། རྔོག་དུད་ཀྱིས་ལུང་པ་ཁེངས་པ་ཙམ་དང་། མེ་དེ་ཚོམས་བར་གྱི་མགོན་ཁང་དུ་སྐྱོལ་ཅིག་གསུང་བ་སྙམ་བྱེད་པ་ལ་མནལ་སད་པའི་སྣང་བ་བྱུང་གསུངས་པ་འདི་དག་ནི།
བདག་ཉིད་ཆེན་པོ་སེམས་ཅན་རྣམས་བདེ་ཐབས་དགེ་འབྲུག་ལེགས་སྤེལ་གྱི་ཆིངས་འདོམས་གནང་བ་ལ། གེགས་བྱེད་ཀྱི་ལོག་སྒྲུབ་ཁོ་ནར་གཅིག་ཏུ་ཕྱོགས་པའི་མི་སྲུན་པ་མཐའ་དག་ཆོས་སྐྱོང་རྣམས་ཀྱིས་བསྒྲལ་ཏེ། ལྷོ་བོད་ཀྱི་ཆིངས་འདོམ་ཐོག་མར་ལོ་ལྔའི་བར་དང་། དེ་ནས་གཏན་ཆིངས་ཐམས་ཅད་རིམ་གྱིས་འབྱུང་བའི་རྟེན་འབྲེལ་ཐམས་ཅད་རང་འགྲིག་ཏུ་གྱུར་ཏེ། རྗེ་ཉིད་ཀྱི་ཐུགས་བཞེད་བཞིན་དུ་གྲུབ་པ་འདི་ཡང་ཀུན་དང་ཐུན་མོང་མ་ཡིན་པའི་རྣམ་ཐར་དུ་སྣང་ཞིང་། ཡང་ཉིས་ཐོག་གི་མགོན་ཁང་བཅའ་བསྒྲིགས་ཀྱི་ཞལ་བཀོད་ཐོག་མར་མཛད་པའི་ཉིན། དེ་ཉིན་གློ་བུར་དུ་ཨ་ཙ་ར་མདོག་གཞན་ལས་སྔོ་བ་སྒང་ཡོལ་ཞིག་བྱུང་ནས་སྔགས་འཆང་ཉིད་ལ་སྨན་ཕྲོག་མང་པོ་དང་། འཕགས་པ་ཀླུ་སྒྲུབ་ཡིན་ཟེར་ཞིང་འཇམ་དཔལ་ནཱ་ག་རཀ་ཤའི་སྐུ་ལི་མ་ཡ་མཚན་ཅན་ཞིག་དང་། ཁྱད་པར་རྡོ་ནག་གི་ཞལ་བཞི་པའི་རྟེན་རྡོ་ལག་མགོ་ཙམ་རང་བྱོན་གྱི་རྣམ་པ་མང་པོ་བྱས་པ་ཞིག་ལ། ཛོ་ཀི་ཁོ་རང་རྩིས་ཤིན་ཏུ་ཆེ་ཞིང་ཙ་ཏུརྨུ་ཁ་ཙ་ཏུརྨུ་ཁ་ཟེར་ཞིང་རྟེན་བཤད་ཀྱི་ཚུལ་གྱིས་གཏད་ནས་བརྡ་སྤྲོད་མང་པོ་བྱེད་པ་ལ།
མགོ་ཐོག་ཏུ་ཡང་ཡང་འཇོག་ཅིང་། དེའི་རྟེན་རྫས་འདྲ་བའི་རྡོ་ནག་མཐེབ་སྐོར་ཙམ་དབུས་མཐོ་ལ་མཐའ་རི་མོས་བརྒྱན་པ་ཞིག་དང་། ཡང་རྡོ་ནག་ཕུག་རོན་གྱི་སྒོ་ང་ཙམ་ལ་ཤིན་ཏུ་འགྲིལ་བའི་ངོ་མཚར་ཅན་རྣམས་ལ་ཡང་ཙ་ཏུརྨུ་ཁའི་ཕ་ལ་ཧོས་ཟེར་ཞིང་རྟེན་རྫས་ཡིན་ཚུལ་བརྗོད་པ་སོགས་ཡ་མཚན་གྱི་རྣམ་འགྱུར་དུ་མ་དང་བཅས་སྔགས་འཆང་བླ་མ་ཉིད་ཀྱི་ཕྱག་ཏུ་འབྱོར་བས་རྟེན་འབྲེལ་ཕུན་སུམ་ཚོགས་པ་འདུག་གསུངས་ཤིང་དགེས་སྤྲོ་དང་བཅས་ད་ལྟ་མགོན་ཁང་ན་རྟེན་རྫས་གསུམ་ཀ་དར་ཟབ་ཀྱི་ན་བཟའ་དང་བཅས་བཞུགས་པ་འདི་ཡིན་ཞིང་། གཞན་ཡང་ཉིས་ཐོག་གི་གཙུག་ལག་ཁང་གསར་བཞེངས་བདེ་ལྡན་མངོན་དགར་མཚན་གསོལ་བ་དེ་ཉིད་དུ་གཟའ་སྐར་བཟང་བའི་ཉིན་ཞིག་སྐུ་རྟེན་ཆེ་རགས་འགའ་སྤྱན་དྲངས་གཙུག་ལག་ཁང་ལ་ས་རྩི་དང་སྟེང་དུ་གསེར་འབྲུ་རྒྱལ་མཚན་སོགས་བཙུགས་པའི་ཉིན་ཡང་། གློ་བུར་དུ་ཨ་ཙ་ར་ཞིག་ཞབས་དྲུང་དུ་བྱུང་ནས་རྨ་བྱའི་སྒྲོ་ཕོད་ཕོན་ཆེ་བ་ཞིག་དང་། དུང་དཀར་རྭ་ཅན་སྐྱོན་མེད་གཅིག་བཅས་ཕྱག་དུ་ཕུལ་འདུག་པ་འདི་ཡང་ཆོས་སྐྱོང་རྣམས་ཀྱིས་འཕྲིན་ལས་བསྒྲུབས་ནས། ཐུགས་ཀྱི་བསམ་པ་ཐམས་ཅད་མཐར་ཕྱིན་ཏེ་ཆོས་ཀྱི་དུང་རྒྱུན་མི་ཆད་པར་འབུད་བཞིན་པ་དང་བཅས་ཟབ་རྒྱས་ཆོས་ཀྱི་འཁོར་ལོ་རྟག་པར་བསྐོར་བའི་དགེ་མཚན་ཡང་དག་པར་སྣང་ཞིང་མངོན་གྱུར་དུ་མཆིས་པ་འདི་ཡང་ཤིན་ཏུ་ངོ་མཚར་བའི་རྣམ་ཐར་དུ་སྣང་ངོ་། ། བཞི་ཐོག་མགོན་ཁང་ཆེན་མོ་ཞལ་བཀོད་ཀྱི་སྐབས་ཐོག་མཐའ་བར་གསུམ་དུ་ཕྱི་ནང་གི་རྟེན་འབྲེལ་ངོ་མཚར་ཅན་བློས་མི་འཁྱུད་པ་རྣམས་རྗེ་ཉིད་ལ་མཚན་ལྟས་ཁྱད་པར་ཅན་མང་དུ་བྱུང་བ་རྣམས་ནི་ཆོས་སྐྱོང་གཉན་པའི་བཀའ་མ་གནང་བའི་ཕྱིར་འདིར་ཐུན་མོང་དུ་འབྲི་བར་ནུས་སོ། ། དེ་ལྟར་ཕག་རིར་བཞུགས་པའི་རིང་ལ་འབྲུག་པའི་དམག་གི་ལས་བྱེད་གཙོ་བོ་རྣམས་ལ་སྤང་བླང་འདི་བཞིན་བྱེད་དགོས་ཚུལ་གྱི་ཕེབས་སྒོ་ཅི་ཡང་ཞིག་སྩལ་ཀྱང་། ས་སྒོ་བཙན་པ་སོགས་ཀྱིས་མངོན་པའི་ང་རྒྱལ་བརྡོ་བས་དང་ལེན་གདེངས་ཁེལ་ཞིག་མ་ཞུས་ནས།
རྒྱང་ཙམ་ན་རིང་རྫོང་ཆུང་དུ་ཕེབས། ཚུར་ལམ་ལྷ་ལུང་དུ་སྐྱ་སེར་མང་པོར་ཁྲོམ་དབང་ཞིག་ཀྱང་སྩལ། ན་རིང་དུ་བཞུགས་སྐབས་དགོན་པ་བ་རིའི་བླ་མ་སོགས་སྐལ་ལྡན་མང་པོ་ལ། མགོན་པོ་ཏྲག་ཤད་ཀྱི་རྗེས་གནང་། རྣལ་འབྱོར་མའི་བསྐྱེད་རྫོགས་ཀྱི་ཁྲིད། ཐུགས་རྗེ་ཆེན་པོའི་དམར་ཁྲིད་སོགས་ཆོས་ཀྱི་འཁོར་ལོ་རྒྱ་ཆེན་པོ་བསྐོར། དེ་ནས། ཆུ་སྲིན་གནས་ཀྱི་དུག་ཅན་པ། ། དུས་རླབས་ཡོལ་བར་འགྱུར་སྲིད་ཀྱི། ། གདུལ་བར་བྱ་བའི་སྲས་རྣམས་ལ། །
སངས་རྒྱས་དུས་ལས་ཡོལ་བ་མེད། ། ཅེས་པ་གསེར་འཕྱང་ཞེས་པ་མེ་མོ་བྱ་ལོའི་དབྱར་ཟླ་ར་བའི་ནང་དུ་ན་རིང་ནས་ཆིབས་ཀྱི་ཁ་ལོ་བསྒྱུར་ཏེ། སྤ་གྲོའི་མཐིལ་རང་དུ་ཕེབས། དེར་ཕེབས་ཙམ་ཉིད་ན་དེར་ཡོད་ཀྱི་དམག་མི་ཐམས་ཅད་བློ་གཅིག་དང་ཚིག་མཐུན་པར་མ་འདྲེས་པའི་མཛའ་བཤེས། སྲིད་གསུམ་གྱི་སྐྱོབས་པ། འགྲོ་བའི་བླ་མ་དམ་པ་ཁྱེད་འདིར་བྱོན་པ་ནི་བདག་ཅག་རྣམས་ཀྱིས་རྙེད་པ་ལེགས་པར་རྙེད་དེ། བདག་ཅག་མ་བསྒྲལ་བ་རྣམས་ནི་བསྒྲལ་དུ་གསོལ། མ་གྲོལ་བ་རྣམས་ནི་སྒྲོལ་དུ་གསོལ་ཞེས་གསོལ་བ་འདེབས་ཤིང་ཤིན་ཏུ་དབུགས་ཕྱིན་པར་གྱུར་ཏོ། ། ཡུལ་ཕྱོགས་དེར་སྤྱིར་ཡང་ཉེས་དམིགས་ཆེ་ཞིང་། ཁྱད་པར་དེ་དུས་རོང་ཚད་ཆེ་བ་རང་གི་སྐབས་ཡིན་པ་དེ་ལོ་སྒར་དེར་དལ་ཡམས་དྲག་པོ་གསོ་དཀའ་བ་དག་གིས་ཁེབས་པས།
བོད་དམག་བྱིན་དང་སྣ་བོ་གཞན་མ་ཚོ་ཐམས་ཅད་ནི་ས་དུག་ལ་སོགས་པའི་བྲོ་ནད་ཀྱི་རིགས་རྣམ་པ་མང་པོས་ཏེས་པོར་གཙོས་ཏེ་གྱག་གྲུམ་ཤིན་ཏུ་ཆེ་བ་བྱུང་ཡང་། བདག་ཉིད་ཆེན་པོས་སྐུ་འཁོར་རྣམས་ལ་སྔ་དྲོ་རེ་བཞིན་ལྗགས་ཆབ་ཀྱི་བསྲུང་བ་རྒྱུན་མ་ཆད་པར་སྩལ་པས། དེ་ཉིད་ཀྱི་མཐུས་རྗེ་ཉིད་དཔོན་སློབ་རྣམས་ལ་དེ་ལྟ་བུའི་ཉེས་པ་མ་བྱུང་ཞིང་། དམག་མི་བློ་ལྡན་གྲངས་དང་ཚད་མེད་པས་ཀྱང་ཆུ་གཙང་སྟོབས་ཆེ་བ་ཁྱེར་ནས་ལྗགས་ཆབ་ཞུ་བར་རྒྱུན་མ་ཆད་པར་བྱུང་བ་དེ་རྣམས་ལ་ཡང་སྔར་ནད་ཀྱིས་ཐེབས་པ་རྣམས་ཀྱང་སྲོག་སྐྱོན་མེད་ཅིང་། མ་བྱུང་བ་རྣམས་ཕྱིས་ནས་བསྲུང་ཐུབ་པ་སོགས་བྱིན་རླབས་ཀྱི་རྟགས་མཚན་མངོན་གྱུར་དེ་བཞིན་བྱུང་བའི་ཚེ། དེར་གནས་ཀུན་ན་རེ། འདི་འདྲ་བའི་རྐྱེན་ངན་པ་རུ་འཛིངས་པའི་དཀྱིལ་དུ། གཞན་མ་ཐམས་ཅད་ནི་འདི་ལྟར་ཉམ་ཉེས་པར་གྱུར་པ་ལ། བདག་ཆེན་རིན་པོ་ཆེའི་དཔོན་སློབ་རྣམས་ལ་ཉེས་དྲིས་གཙེ་བ་ལྟ་ཅི། དམག་མི་ལྗགས་ཆིལ་གྱི་བདུད་རྩི་རེག་ཚད་བྲོ་འཚལ་མེད་པར་བདེ་བའི་དགའ་སྟོན་ལ་ཅི་དགར་རོལ་བ།
ཨེ་མ་ས་སྐྱ་བདག་ཆེན་གྱི་བྱིན་རླབས་ནུས་མཐུ། ཞེས་དད་པའི་སྤྲིན་སྔོན་དྲག་ཏུ་གཡོས་པའི་རུམ་ནས། རོ་འཛིན་གྱི་གློག་ཞགས་རིང་དུ་བསྐྱོད་དེ་བདེན་ཚིག་གི་འབྲུག་སྒྲ་སྟོང་གསུམ་ལྡིར་བར་བྱེད་ཅིང་། རྗེ་ཉིད་བཞུགས་པའི་གཟིམ་ཁང་ལ་དམག་མི་རྣམས་ཀྱིས་ཉིན་མཚན་རྒྱུན་ཆད་མེད་པར་སྐོར་བ་བྱས་པས། བཞུགས་ཡུལ་གྱི་མཐའ་མ་སྐོར་ལམ་ཤིན་ཏུ་བྱང་བའི་ཤུལ་ལམ་དོད་པ་ད་ལྟ་ཡང་ཡོད་པར་ཐོས་ཤིང་། དེ་ནས་སྔོན་བདག་ཅག་གི་སྟོན་པ་ཐུབ་པའི་དབང་པོས། ཡུལ་འཁོར་མོ་འཇིག་གི་དྲང་སྲོང་ལྷུང་བ་རི་དྭགས་ཀྱི་ནགས་སུ། ལྔ་སྡེ་འདུལ་བའི་དོན་དུ་གཤེགས་པ་ན། དེ་དག་མ་གུས་པའི་འོག་ཁྲིམས་བཅས་པ་སྟོན་པའི་ཟིལ་གྱིས་རང་དབང་མེད་པར་དྲལ་ཏེ་ལ་ལས་བསུ། ལ་ལས་སྟན་བཏིང་།
ལ་ལས་ཞབས་བསིལ་བའི་ཆུ་བཤམས་ཏེ་བསྙེན་ཞིང་བཀུར་བའི་སྒོ་ནས་ཐུབ་པའི་གསུང་མཆིད་ཐོད་དུ་བླངས་པ་བཞིན་དུ། སྲིད་པ་གསུམ་གྱི་ཡོངས་འདྲེན་དམ་པ་གང་གི་སྐུའི་ཉིན་བྱེད་ཡུལ་ཕྱོགས་དེའི་སྐྱེ་བོ་རྣམས་ཀྱི་ཡིད་མཁར་ཤར་ཞིང་། གསུང་ཟེར་སྒྲ་འཛིན་གྱི་བུ་གར་རེག་པ་ཙམ་གྱིས། འབྲུག་པའི་དཔུང་གི་ཁ་ལོ་པ་རྣམས་ཀྱང་དད་པའི་འདབ་བརྒྱ་རང་དབང་མེད་པར་བཞད་དེ། འདི་སྐད་ཅེས་སྤྲེལ་མོ་ལ་ཚུན་གྱི་རོང་འདི་ནང་གི་དམག་ཚོགས་ཀ་ཅ་དང་བཅས་པ་ཐམས་ཅད་ཅི་བྱེད་ངེད་རང་དབང་བཙན་པ་ཡིན་ནའང་། ད་ལམ་ས་སྐྱ་ཞབས་དྲུང་སངས་རྒྱས་མིའི་ཟོལ་འཛིན་བགྲེས་པོ་འདི་ལྟ་བུ་བཙལ་ཀྱང་རྙེད་དཀའ་བ་ཡིན་པ་ལ། སེམས་ཅན་གྱི་དོན་དུ་ངེད་རང་གི་བཀད་སར་བདེ་བླག་ཏུ་བྱོན་པ་འདི་བཞིན་ལོང་བས་མིག་རྙེད་པ་དང་འདྲ་བས་འདི་ཉིད་ལ་སྐྱེས་སུ་འབུལ་བ་ཡིན་གྱི། ཁྱེད་རང་གཞན་མ་ཆིངས་པའི་གཟུགས་བརྙན་ཚོ་དོན་འདི་ལ་བཅོལ་གཉེར་ཡེ་མེད་པས་ཅི་དགར་སོང་ཟེར། སྙེམ་ཚིག་གི་དོ་ཀེར་ཆེན་པོ་རྗེ་ཉིད་ཀྱི་ཞབས་སྟན་དུ་བཀྲོལ་ཏེ། བདག་ཉིད་ཆེན་པོའི་བཀའ་སྩལ་གསེར་གྱི་ཅོད་པན་དང་བའི་གཙུག་རྒྱན་དུ་ཤིན་ཏུ་གུས་པར་བླངས་སོ། །
དེ་ལྟར་སྔགས་འཆང་འགྲོ་བའི་སྐྱོབས་པ་ཟླ་མེད་པ་འདིས། དགེ་འབྲུག་རྣམ་གཉིས་ལོ་ལྔའི་བར་ཕན་ཚུན་གནོད་པ་མེད་པའི་ཆིངས་སྡོམ་ལེགས་པར་མཛད་དེ། མི་རྟ་ཕྱུག་གསུམ་ལ་སོགས་པ་དྲིན་ཅན་གྱི་ཕ་མ་སེམས་ཅན་དུང་ཕྱུར་བགྲང་བ་ལས་འདས་པ། འཇིགས་རུང་གཤིན་རྗེའི་ཁ་སྒོ་མི་ཟད་པར་དྲག་ཅིང་རྩུབ་པའི་དུཿཁ་ཡིད་ལ་མི་འཕྲོད་པའི་མཆེ་བ་རབ་ཏུ་གཟིངས་པས་ཡུན་རིང་པོར་མནར་བ་དེ་འདྲ་བ་ནས་འབྱིན་པར་མཛད་པས། དེ་ཐམས་ཅད་ཟབ་གསལ་གདོད་མའི་ཆོས་སྐུ་གསར་དུ་མཐོང་བའི་དགའ་བ་ལ་འགྲན་པའི་བདེ་བས། ཡིད་ཤིན་ཏུ་མྱོས་པའི་གདུང་དབྱངས་ཀྱིས་མགྲིན་གཅིག་ཏུ། མཐོ་རིས་ཀྱི་འགྲོ་བ་ལས་ཚེ་འཕོས་ཏེ་ངན་སོང་གསུམ་གྱི་གཅོང་རོང་དུ་ལྷུང་བ་ནས་འདོན་པའི་འདྲེན་པ་འགའ་ཞིག་ནི་ཡོད་དོ་ཞེས་གྲག་གི བདག་ཅག་མི་ལུས་མངོན་སུམ་ལ་སེམས་ཅན་དམྱལ་བའི་གཡང་ས་ཉམ་ང་བ་འདི་ལྟ་བུར་ལྷུང་བ་ལས་འདྲེན་པའི་སྐྱོབས་པ་སྔར་མཐོང་བ་ལྟ་ཅི་དགོས། ཐོས་པ་ཡང་མེད་ན། དེ་རིང་མངོན་སུམ་དུ་གྱུར་པ་འདི་འདྲ་བ།
ཀྱེ་མ་འཇིག་རྟེན་གྱི་མགོན་པོ་སྐྱབས་སུ་མཆིའོ་ཞེས་ཟེར་ཞིང་། འགའ་ཞིག་ནི་རང་ལ་གང་བདོག་པའི་དངོས་པོ། ཐ་ན་རྣ་རྒྱན་རེ་ལས་མེད་ཀྱང་དེ་ཉིད་རྗེ་ཉིད་ལ་སྟོབས་པར་བྱེད། ལ་ལ་ནི་རྗེ་ཉིད་ཀྱི་ཞལ་དཀྱིལ་ལ་མིག་མི་འཛུམ་པར་ལྟ། ཁ་ཅིག་ནི་དེ་ལྟ་བུའི་སྐལ་བས་དབེན་ཀྱང་། རྗེ་ཉིད་བཞུགས་པའི་ཕྱོགས་སུ་ཕྱག་འཚལ་བ་དང་། སྐོར་བ་བྱེད་པ་དང་། ཐལ་མོ་སྦྱོར་བ་ལ་སོགས་པ་དགའ་མགུའི་རྣམ་འགྱུར་ཅི་ཡང་ཞིག་སྟོན་པར་གྱུར་ཏོ། ། འདི་ལྟ་བུའི་འཕྲིན་ལས་དཔེར་ན་སྐྱེས་བུ་ཟས་ཀྱིས་བརྣངས་པ་ནི་སྐྱུག་ཏུ་ཡང་མེད་ལ་མིད་དུ་ཡང་མེད་པར་དུཿཁ་བ་ལྟར། ལྷོ་རོང་གི་དམག་ཚོགས་ཅི་བྱའི་ཏོལ་བོར་བ་དག་ལ་མི་འཇིགས་པ་སྐྱབས་ཀྱི་མཆོད་སྦྱིན་ཟླ་མེད་པ་ནི།
འོ་སྐོལ་གྱི་སྟོན་པ་ཐུགས་རྗེ་ཅན་དེ་ཉིད་ཚོང་དཔོན་གྱི་བུ་ཁྱེའུ་ཆུ་འབེབས་སུ་འཁྲུངས་སྐབས། སེམས་ཅན་ནད་སྣ་ཚོགས་ཀྱིས་གདུངས་ཤིང་གཟིར་བ་མང་པོ། ཚེའི་རིག་བྱེད་ཀྱི་ཆོ་གས་སྔར་ཁོ་ལྟར་ནད་མེད་སྟོབས་དང་ལྡན་པར་མཛད་པ་དང་། འབྲོག་སྟོང་གི་རྫིང་བུ་ཆབ་དང་བྲལ་བར། ཉ་ཁྲི་ཕྲག་ཆུ་དང་ཟས་ཀྱིས་བསྐྱངས་ཤིང་། རྟེན་འབྱུང་ཟབ་མོའི་ཆོས་ཀྱིས་སུམ་ཅུ་རྩ་གསུམ་པའི་ལྷའི་བདེ་བ་ལ་བཀོད་པ་དང་། གཞན་ཡང་བྱང་ཆུབ་སེམས་དཔའ་ཟླ་འོད་དུ་འཁྲུངས་དུས། ཞི་དུལ་དེས་དཔལ་གྱིས། འབར་བ་པོ་རྐང་ཁྲ་མི་སྲུན་པ་བཏུལ་ཏེ། རྒྱལ་པོའི་བུ་བརྒྱ་རྩ་ལ་སོགས་པ་སྐྱེ་འགྲོ་མང་པོ་བསྐྱབས་པར་མཛད་པ་ལས་ཀྱང་ལྷག་ན།
ཆེར་རློམ་འགའ་ཞིག ཕྱིར་རྒོལ་ལ་ཐུབ་ན་ནི་བསྡོ་ལ། གཞན་དུ་ན་བྱེར་ཆོག་པའི་སོག་དམག་ངན་པ་ནོར་ལ་ཧ་ཅང་བརྐམ་པ་དག གཞན་གྱི་ཟང་ཟིང་གི་འབྱོར་པ་དེ་དག་གི་མིག་ཁེངས་པ་སྤུངས་ཏེ། བོད་སོག་སྟོང་ཕྲག་འགའི་ཆིངས་སྡོམ་བགྱིས་པ་ལ། འདི་ནི་ཁོ་བོ་ཅག་གི་རྣམ་པར་ཐར་པ་བཟང་པོའི་ཤོས་ཡིན་ནོ། ། ཞེས་ཁྱི་ཟུག་གི་སྒྲས་གཟུར་གནས་ཀྱི་རྣ་བ་རྩུབ་མོར་བྱེད་པ་དག རི་རབ་ཀྱི་དྲུང་ན་རྒྱ་ཤུག་གི་ཚིག་གུ་ལྟར་ཟིལ་གྱིས་གནོན་པ་ལྟ་སྨོས་ཀྱང་ཅི་དགོས། དེ་དེ་ཉིད་ཀྱི་མཛད་པ་བཟང་ཤོས་ཡིན་དུ་ཆུག་མོད། དེ་ཉིད་ལས་ཁྱད་པར་དུ་འཕགས་པ་ཙམ་གྱིས་ནི།
བདག་ཅག་གི་རྣམ་འདྲེན་དམ་པ་འདིའི་མཛད་པ་ངོ་མཚར་བར་ཡང་མི་འགྲུབ་སྟེ། འཇིག་རྟེན་པ་ཡི་དགེ་བ་ལ། ། སྲིད་རྩེའི་སེམས་དཔའ་འབྲས་རབ་ཆེ་ཡང་། དེ་ཉིད་ཀྱིས། ཆོས་ཀྱི་བཟོད་པ་ཟག་པ་མེད་པ་ལ་ནམ་ཡང་འགོང་པར་མི་ནུས་པ་དངོས་པོའི་གནས་ལུགས་ཡིན་པའི་ཕྱིར་རོ། ། དེ་ལྟ་ན་ཡང་བདག་ཉིད་ཆེན་པོ་འདི་ནི་དེ་ལྟ་བུའི་དྲེགས་པ་ཏིལ་འབྲུ་ཙམ་མི་མངའ་སྟེ། གསུང་ལས། ད་ལམ་སེམས་ཅན་ལ་ཕན་པ་ཅུང་ཟད་བྱུང་བ་འདི་ཁོ་བོ་ནུས་པ་མེད་ཀྱང་། བླ་མ་དང་ཆོས་སྐྱོང་གི་ཐུགས་རྗེ་དང་མཐུ་རྩལ་ཡིན་པར་སྣང་། ངེད་ཕར་འགྲོ་བའི་ཚེ་མཁའ་འགྲོ་སྲུང་མ་རྣམས་ཞལ་ལྷོ་ཕྱོགས་རང་ལ་གཟིགས་ནས་འབྱོན།
ཚུར་ལོག་ཙམ་ན་འདི་ཕྱོགས་རང་ལ་གཟིགས་ནས་འབྱོན་གྱིན་འདུག་པའི་རྨི་ལམ་རྒྱུན་ཆགས་སུ་བྱུང་གསུངས་སོ། ། དེ་ལྟར་བདག་ཉིད་ཆེན་པོ་འདིས། སྐྱེ་བོ་ཁྲི་ཕྲག་དུ་མ་བླ་ན་མེད་པའི་ཕན་བདེ་ལ་ཉེ་བར་བཀོད་ནས། ཧོར་ལུགས་ཟླ་བ་དྲུག་པ་སྐར་མཆུ་སྟོད་ཀྱིས་ཉ་བའི་དཀར་ཕྱོགས་ཀྱི་ཚེས་ལ་སྤ་གྲོ་ནས་གདན་བཏེགས་ཏེ་ཕྱག་ཕེབས་པའི་ཚེ། བོད་སོག་གི་རྒྱལ་པོ་རྣམས་ཀྱིས་གཙོ་མཛད། དམག་སྡེ་རྣམས་མགྲིན་གཅིག་ཏུ་གསོལ་བ་བཏབ་པ་ལ། ཆིངས་གཞན་རྣམས་སྔ་ཕྱི་གང་ལ་འབྱོན་ཡང་ཁྱད་པར་མི་སྣང་ཡང་། བདག་ཉིད་ཆེན་པོ་དཔོན་སློབ་རྣམས་དཔུང་ཆེན་སྤྲེ་མོ་ལ་མ་བུད་པར་རྗེས་སུ་བཞུགས་པའི་མི་འཇིགས་པ་སྐྱབས་ཀྱི་སྦྱིན་པས་བརྩེ་བས་མ་བསྐྱངས་ན། རོང་དམག་དོན་མ་གོ་བ་མང་པོས་རྗེས་གཅོད་ཀྱི་ཚམས་རྔམ་མང་པོས་ཀུན་ཀྱང་ཉམ་ཐག་པར་འགྱུར་བར་ཤ་ཆགས་པས། དེ་ན་ཐུགས་བརྩེ་བ་ཆེན་པོས་དཔུང་ཆེན་སྒྲིལ་བའི་རྗེས་སུ་ཕེབས་དགོས་པར་གསོལ་བ་བཏབ་ནས།
དེ་ཉིད་ཀྱིས་ཀྱང་ཞལ་གྱིས་བཞེས་ཏེ་ཕྱག་བཞེས་སུ་བཏབ་པས་བོད་ཀྱི་དམག་མི་རྣམས་ལྟ་ཅི་སྨོས། རྐང་བཞི་ཕྲ་མོ་ཚུན་ཆོད་ལ་ཉེ་ཞོ་མེད་པར་ཕག་རིར་འབྱོར་བས། དམག་མི་དྲག་ཞན་ཐམས་ཅད་འདི་ལྟ་བུ་བདེན་ནམ་རྫུན་སྙམ་པས་སླར་ཡང་ཡིད་དགའ་བདེས་ཁྱབ་པར་གྱུར་ཏེ། བདག་ཉིད་ཆེན་པོའི་སྙན་གྲགས་ཕྱོགས་ཀུན་ཏུ་སྒྲོག་པ་ལ་རྟག་འགྲུས་སུ་གྱུར་ཅིང་། རྗེ་ཉིད་ས་སྐྱར་ཕེབས་ནས་ཀྱང་སྟོད་མངའ་རིས་སྤྲེ་ནག་ཚང་དབུས་གཙང་གི་ལྗོངས་ཀོང་སོག་མདོ་ཁམས་ཕལ་ཆེར་དང་བཅས་པའི་དེ་དུས་ལྷོ་ན་དམག་ལ་ཡོད་པའི་སྐྱེ་བོ་འཁོར་དང་བཅས་པ་ཐམས་ཅད་ཀྱིས་མ་དགོས་བཞིན་དུ་དད་པའི་རླབས་ཆེན་པོ་གཡོས་ཏེ། སོ་སོ་ནས་ཟང་ཟིང་འབུལ་ནོད་ཀྱི་མཆོད་སྤྲིན་དབྱར་དུས་ཀྱི་ཆུ་འཛིན་ལྟར་རྒྱུན་ཆད་མེད་པར་འདུ་ཞིང་བཀའ་དྲིན་དྲན་པས་སྙན་བརྗོད་ཀྱི་ཚིག་འཕྲེང་དབྱར་སྐྱེས་ཀྱི་རྔ་བོ་ཆེ་ལྟར་ཀུན་ཏུ་སྒྲོག་པར་གྱུར་ཏོ། ། དེ་དུས་ལྷོ་རོང་དུ་ཆིངས་འདོམས་ཀྱི་བཀའ་མཆིད་གྲུབ་མཚམས་འབྲུག་པའི་དབུ་རྗེ་སོ་སོ་རྫོང་དཔོན་ཐ་དད་དང་བཅས་པས་བདག་ཉིད་ཆེན་པོ་སོགས་སུ་ཟང་ཟིང་གི་འབུལ་ནོད་ཀྱི་མཆོད་སྤྲིན་བློའི་ར་བ་ལས་འདས་པ་གྲངས་དང་ཚད་མེད་པ་དག་གིས་བསྙེན་བཀུར་རྒྱ་ཆེན་པོ་བསྒྲུབས་ཤིང་། གཞན་ཡང་ས་སྐྱ་པ་རང་གི་དགོན་སོ་སོའི་བླ་མ་གྲྭ་སློབ་སྦྱིན་བདག་དང་བཅས་པ་དང་། རོང་གི་དམག་མི་ཕལ་ཆེར་དང་བཅས་པས་འཁྲུགས་རྩོད་ཀྱི་ལུས་སེམས་དུབ་པའི་སྡུག་བསྔལ་ལས་བསྐྱབས་པའི་དགའ་སྤྲོ་ཆེན་པོ་དང་བཅས་འབུལ་ནོད་བསམ་གྱིས་མི་ཁྱབ་པ་ལྕགས་རས་འབྲས་སོགས་ཀྱི་ཕུང་པོ་རི་བོ་ལ་འགྲན་ནུས་པ་ལྟར་བྱུང་ཞིང་། རྗེ་ཉིད་ཀྱང་སོ་སོའི་འདོད་དང་བསྟུན་པའི་སློབ་དཔོན་རིན་པོ་ཆེའི་བླ་མའི་རྣལ་འབྱོར།
ཐུགས་རྗེ་ཆེན་པོའི་བསྒོམ་ལུང་སོགས་ཅི་ལ་ཅི་འདོད་ཀྱི་ཆོས་ཀྱི་ཆར་ཆེན་པོ་ཕབ་སྟེ། སློབ་དཔོན་གྱི་གསོལ་འདེབས་ལེའུ་བདུན་མ་དང་། བཟང་སྤྱོད་མ་ཎི་སོགས་དུང་ཕྱུར་མང་པོའི་དམ་བཅའ་བཞེས་ཤིང་སྟོབས་འབྱོར་ལྡན་པ་དུ་མ་ལ་ལོ་རེ་བཞིན་སེམས་ཅན་བཅུ་ཕྲག་གཅིག་ནས་བརྒྱའི་བར་གྱི་སྲོག་བླུ་བྱེད་དགོས་པའི་བཀའ་སྩལ་ནན་ཆེན་པོ་ཕེབས་ཤིང་། སོ་སོ་ནས་བཀའ་སྩལ་དང་དུ་ལེན་པའི་དམ་བཅའ་འབུལ་བ་དང་། སྔ་སོར་རོང་དུ་ཕེབས་གོང་ཕག་རིར་བཞུགས་སྐབས་ཀྱང་རྐང་བཞི་ཆེ་ཆུང་འདྲེས་པ་སྟོང་ཕྲག་གཉིས་ལྷག་ཙམ་གྱི་སྲོག་བླུ་མཛད་པ་སོགས་རྒྱལ་བའི་སྲས་ཀྱི་སྤྱོད་པ་རླབས་པོ་ཆེ་སྐུ་ཉམས་སུ་བསྟར་བའི་སྒོ་ནས་སྐལ་བཟང་ལས་འཕྲོ་ཅན་རྣམས་དང་བའི་དད་པ་ལྷག་པར་འཕེལ་བའི་ས་བོན་གྲངས་མེད་པ་ཞིག་འདེབས་པར་མཛད་པ་ཡིན་ནོ། ། ཕག་རིར་ཕེབས་འཕྲལ་བོད་སོག་གི་རྒྱལ་པོ་གཉིས་ཀྱིས་གཙོ་བྱས་དྲུང་འཁོར་སྟོབས་ཆེ་བའི་བཀའ་དྲིན་གསོབ་པའི་འབུལ་བ་རྒྱ་ཆེན་པོ་ཕུལ་ཞིང་། རྒྱལ་རྩེ་ནས་ཀྱང་དབྱངས་ས་ཕྱག་མཛོད་ཆེན་པོས་དཀར་སྤྲོ་དམར་སྤྲོ་དབུལ་དཔང་དང་བཅས་པ། ད་ལམ་ས་སྐྱ་ཞབས་དྲུང་ནས་སྐུ་ངལ་དུབ་ལ་མ་ལྟོས་པར་ཐུགས་འཁུར་བསྣམ་བཞེས་གནང་བ་ལ་བརྟེན་ཆིངས་འདོམ་དོན་འཁྱོལ་བྱུང་བ་འདི་བཞིན་ལྷོ་བོད་གཉིས་ཀ་ལ་བཀའ་དྲིན་ཆེ་བ་བྱུང་འདུག་པས། ངོས་རང་དངོས་མཇལ་གྱི་གསུང་གླེང་ཞིབ་པ་ཞིག་ཞུ་བསམ་ཀྱང་། ད་ལམ་བྲེལ་བའི་སྟབས་ཀྱིས་མ་ཐུབ་པ་སླར་འགྱང་མེད་དུ་དབུས་ཕྱོགས་སུ་ཆིབས་ཁ་བསྒྱུར་བ་ཞིག་དགོས་འདུག་པ།
དེ་བཞིན་དགོངས་ཡུལ་དུ་བཅགས་པ་དགོས་ཚུལ་གྱི་སྙན་འབུལ་ལྷུག་སྩོལ་དུ་གནང་ཞིང་། དེ་ནས་རིམ་གྱིས་ཆིབས་ཁ་བསྒྱུར་ཏེ་གན་པ་ལྷུན་གྲུབ་སྟག་རྩེར་རྫོང་སྡོད་རྣམས་ཀྱིས་ཞབས་ཏོག་ཕུལ་དུ་ཕྱིན་པ་བསྒྲུབས་ཤིང་། དེར་ཡང་དམག་མི་མང་པོ་ཆེར་གཏད་མཇལ་དུ་ཡོང་བའི་འབུལ་བ་རྒྱ་ཆེན་པོ་དང་བཅས། སྔོན་ཆོས་རྒྱལ་འཕགས་པས་རྒྱའི་མི་ཡུར་ཆེན་མོ་གཅོད་པར་མཛད་པའི་ཕུལ་དུ་ཕྱིན་པའི་རྣམ་ཐར་དུ་སྣང་ཡང་། ད་ལོ་ས་སྐྱ་ཞབས་དྲུང་ནས་གཙོ་བཞེས་གནང་བས་ངེད་ལྷོ་རོང་གི་དམག་མི་རྣམས་ལུས་སེམས་མ་བྲལ་ཙམ་ལ་བདེ་བར་ལོག་ཆོག་པ་འདི་དུས་ཀྱི་དབང་གིས་སྔོན་གྱི་དེ་ལས་ཀྱང་ངོ་མཚར་ཆེ་ཞིང་བཀའ་དྲིན་ཆེ་བར་བྱུང་ངོ་ཞེས་ལེགས་སོའི་སྙན་ཚིག་འབུལ་བ་ཡང་མང་དུ་བྱུང་འདུག་གོ ། དེ་ནས་ན་རིང་དགོན་པ་དང་རིན་ཆེན་གླིང་སོགས་སུ་རིམ་པར་ཕྱག་ཕེབས་ཏེ་སོ་སོའི་བསམ་པ་དང་མཐུན་པའི་དབང་རྗེས་གནང་ལུང་གི་ཚོགས་དུ་མ་དང་བཅས་ཆོས་ཀྱི་ཆར་ཆེན་པོ་འབེབས་བཞིན་པ་དང་ལྷན་ཅིག་པར་ལུས་ཅན་མང་པོ་སྨིན་ཅིང་གྲོལ་བའི་ས་ལ་འགོད་བཞིན་པར་ཕེབས་པའི་ངང་ནས། ཟླ་བ་དེ་ཉིད་ཀྱི་དམར་ཆ་རྒྱལ་བ་དང་པོའི་ཉིན། དཔལ་ས་སྐྱ་ནས་ཐུགས་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་ཞབས་འབྲིང་པ་ཆབ་འབངས་ཀྱི་རྟ་པའི་ཚོགས། ཆོས་སྐྱོང་འཆམ་མགོན་བྱིན་རླབས་ཅན་རྣམས་ཀྱི་བསུ་བ་དང་། ཆོས་སྡེ་ལྷོ་བྱང་གི་ཕེབས་བསུ་སེར་འཕྲེང་ཟབ་པ་དང་བཅས།
སླར་ཡང་རང་གི་བསྟི་གནས་དམ་པ་བཞི་ཐོག་བླ་བྲང་དུ་ལེགས་པར་ཕེབས། ཆོས་སྡེ་ལྷོ་བྱང་དུ་མང་ཇ་སྦྲེལ་འགྱེད་བཅས་སོགས་ཕེབས་སྟོན་རྒྱ་ཆེ་བར་སྩལ། ལྷོ་རོང་དུ་བཞུགས་སྐབས་ཤིག་རྗེ་ཉིད་ཀྱི་མཚན་ལམ་དུ། ལྷ་ཁང་ཆེན་མོའི་ཤར་ལྷོའི་མཚམས་འདི་འཇིག་ལ་ཁད་པ་སོགས་མཚན་ལྟས་ཅུང་མི་ལེགས་པ་འགའ་བྱུང་ནས། མཁན་ཆེན་དུ་སྐུ་དོག་ཅུང་ཟད་འདུག་པས། རིམ་གྲོ་ཞིག་མཛོད་ཕེབས་པ་ལྟར། མཁན་ཆེན་འཇམ་པའི་དབྱངས་དེ་ཉིད་སྔ་སོར་ནས་བསྙུན་གཞི་ངན་པ་ཞིག་ཡོད་པ་དེ་ལངས་པས་སྐུ་ཤིན་ཏུ་དུབ་པའི་རིང་ནས། དབྱིམ་ལུང་གི་ཟུག་གུ་ལ་བརྒྱུད་དེ་བདག་ཉིད་ཆེན་པོ་དཔོན་སློབ་རྣམས་ལས་དགུང་གསུམ་གྱིས་སྔ་བར་བླ་བྲང་དུ་ཕེབས་ཏེ། འདི་ནི་དཔོན་སློབ་མཉམ་དུ་ཕེབས་ན། ཤུལ་བར་དུ་མྱ་ངན་འདའ་བའི་ཉེས་པ་སྤངས་པའི་ཕྱིར་དཔོན་སློབ་གཉིས་ཀས་མ་འོངས་པ་མཁྱེན་པའི་རྣམ་འཕྲུལ་ཡིན་པར་གོར་མ་ཆག་གོ །
དེ་ནས་སང་ཉིན་སློབ་གཉེར་བ་རྣམས་ཀྱིས་བརྟན་བཞུགས་ཤིག་ཕུལ་བས། ཅུང་བདེ་བ་བྱུང་ནས། ལས་ཚན་ཚོར་གསོལ་བྱ་དང་གསུང་གླེང་ལྷུག་པར་སྩལ། དེ་ནས་ཉེར་གསུམ་གྱི་ཉི་དྲོས་ཙམ་ལ། དབོན་བསོད་ནམས་རྒྱ་མཚོ་བ་སྐུ་དྲུང་ན་ཡོད་པ་ལ། ངེད་ཀྱི་ཕྲེང་བ་དེ་ཚུར་གཏོད་དང་གསུངས་ཕུལ་བས། ད་རེ་ཞིག་ཁྱེད་རང་རིམ་འགྲོ་འདྲའི་ཁ་ལྟ་བྱེད་དུ་སོང་། ངེད་གཉིད་ཅུང་ཟད་བྱེད་གསུངས་ཏེ་འདའ་ཁ་མ་ཟབ་མོའི་རྣལ་འབྱོར་ལ་མཉམ་པར་བཞག་ནས་ཞི་བར་གཤེགས་སོ། ། དེའི་ཚེ་ལྷ་རྣམས་ཀྱིས་པུཥྤེའི་དགའ་ཆར་ཕབས་པས་ས་ཕྱོགས་དེའི་སྐྱེ་འགྲོ་ཕལ་ཆེར་གྱིས་མཐོང་། དེ་ནས་དགོངས་རྫོགས་དངོས་གཞིར་ཚོགས་ཆེན་དུ་ཀུན་རིག་གི་ཆོ་ག
མང་ཇ་བཟང་བ་ཟུང་འབྲེལ། སྐམ་རློན་གྱི་འབུལ་འགྱེད་གྱ་ནོམ་པ་དང་བཅས་སྒྲུབ་པའི་ཚོགས་དབུར་བདག་ཉིད་ཆེན་པོ་ཕེབས་ཏེ། ཐུགས་བརྩེ་བ་ཆེན་པོས་གསུང་བསྔོ་སྨོན་ལམ་རྒྱས་ཤིང་སྨིན་པའི་བཀའ་དྲིན་སྩལ། སྤྱིར་ཡང་མཁན་ཆེན་རིན་པོ་ཆེ་འདི་ཉིད་ལུགས་གཉིས་ཀ་ལ་མཁྱེན་པ་ཤིན་ཏུ་ཡངས་པས། དགུང་ལོ་ཉེར་བདུན་པ་ནས་བདག་ཉིད་ཆེན་པོའི་ཞབས་དྲུང་དུ་བཅར་བཞུགས་ཀྱི་ཕྱག་ཕྱི་ལྷུར་བཞེས། ཞེ་བཞི་པར་ཐུབ་བསྟན་ལྷ་ཆེན་གྱི་མཁན་པོར་ཕེབས་ཏེ་འཆད་རྩོད་རྩོམ་གསུམ་གྱི་མཛད་འཕྲིན་ཕུལ་དུ་བྱུང་བས། གསུང་སྐྱེས་ཀྱི་ཚོགས་ཀྱང་རགས་ཤིང་མང་བ་སོགས་ཆོས་སྡེ་ཡང་འཕེལ་རྒྱས་ཤིན་ཏུ་ཆེ་བར་བྱུང་། དེ་རིང་ནས་གླིང་ཁ་བདེ་བ་ཅན་སོགས་བྱང་ཕྱོགས་བསྟན་པའི་པད་ཚལ་དུས་མིན་གྱི་བ་མོས་ཟ་བར་བརྩམས་པ་ན། རྗེ་དེ་ཉིད་ཀྱི་མཁྱེན་བཟང་ནམ་མཁའི་དབུགས་ཀྱིས་བཟློག་པར་མཛད་པ་སོགས། རྗེ་བཙུན་ས་སྐྱ་པའི་བསྟན་པའི་ཞབས་ཏོག་འགྲུབ་ཕུལ་ཆེ་བ།
སྔོན་ནས་ཀྱང་བདག་ཉིད་ཆེན་པོས་རང་རེ་ཕྱི་མ་ལ་ཡང་དག་པའི་ཞིང་དུ་ངེས་པར་མཇལ་བར་བགྱིའོ་ཞེས་གསུངས་པ་སོགས་དཔོན་སློབ་ཐུགས་ཡིད་གཅིག་ཏུ་འདྲེས་པའི་ངང་ཚུལ་ཤིན་ཏུ་གསལ་ཞིང་། ཁྱད་པར་དེ་དུས་ཐུགས་ལྷག་པར་བརྩེ་བས་དགོངས་རྫོགས་སུ་མང་ཇ་འགྱེད་བཅས་ཤིན་ཏུ་བཟང་བ་སྩལ་པའི་ཐོག བཟང་པོ་སྤྱོད་པའི་སྨོན་ལམ་མང་དུ་བཏབ། དེ་ལྟར་བདག་ཉིད་ཆེན་པོའི་མཁྱེན་བརྩེའི་མཐུ་དང་། རྗེ་རང་ཉིད་ཀྱིས་ལམ་ཟབ་མོ་གོམས་པའི་ནུས་པས། འཆི་བ་འོད་གསལ་ཆོས་སྐུ་མངོན་དུ་མཛད་ནས་མཁའ་སྤྱོད་དག་པའི་ཞིང་དུ་ཐོགས་མེད་དུ་བྱོན་པར་ངེས་ཏེ། མཁས་པའི་དབང་པོ་ཀླུ་སྒྲུབ་རྒྱ་མཚོའི་རྣམ་ཐར་ལས། ཁོང་རང་གི་བླ་མ་བློ་གྲོས་རྣམ་རྒྱལ་དེ་ཉིད་གཤེགས་པའི་ཚེ། དབུ་ཟིལ་པ་ཁྲོམ་པ་ཙམ་འདུག་པས། འོད་གསལ་མ་བུ་ཞལ་མཇལ་བའི་ཉམས་ལེན་ཕུལ་དུ་ཕྱིན་པས།
རྟེན་འདི་ལ་གྲུབ་མཐའ་སྙོགས་པར་གདོན་མི་ཟ་ཞེས་གསུངས་པ་ལྟར། བདག་ཅག་གི་ཡོངས་འདྲེན་དམ་པ་འདི་ལ་ཡང་། ཐུགས་དམ་ལས་བཞེངས་པའི་རྟགས་གསལ་པོ་གཞན་ནི་ཅི་ཡང་མི་སྣང་བཞིན་རས་ཀྱི་དམངས་གསལ་ཞིང་། དབུ་སྐྲ་ཐམས་ཅད་ཟིལ་པ་ཁྲོམ་པ་དང་། གཙུག་ཏོར་གྱི་སླར་སྐྱེས་རྣམས་ཕོད་དེ་གྱེན་དུ་ཕྱོགས་པར་སྣང་བས་སོ། ། དེ་ནས་ཟླ་བ་ཕྱི་མར་སྔགས་འཆང་ཆོས་ཀྱི་རྒྱལ་པོའི་དུས་མཆོད་ཀྱི་ཕུར་སྒྲུབ་ཆེན་མོ་སྔར་མཁྱུད་ལྟར་གནང་ཞིང་། ལོ་དེའི་སྟོན་མཇུག་ལ། ཐུགས་སྲས་འཇམ་པའི་དབྱངས་ལྕམ་སྲིང་གཉིས་ཀྱིས་གཙོ་མཛད། གདན་སའི་བླ་མ་སློབ་དཔོན། རྒྱལ་བྱང་ནས་བདག་པོ་བླ་མ་ཁུ་དབོན།
ངམ་རིང་མཁན་ཆེན་ཀླུ་སྒྲུབ་ཆོས་ཀྱི་རྒྱལ་མཚན། ངོར་མཁན་ཆེན་བསོད་ནམས་རྒྱ་མཚོ། ཡར་ལུང་བཀྲ་ཤིས་རྩེ་ནས་རྗེ་དབང་ཕྱུག་རབ་བརྟན་པའི་དབོན་པོ། ཆོས་ཀྱི་རྗེ་བཀའ་འགྱུར་བ་ཆེན་པོ་མགོན་པོ་བསོད་ནམས་སོགས་ཆོས་ཉན་བརྒྱ་ཕྲག་དུ་ལོངས་པ་ལ། ཇོ་བོ་ཨ་ཏི་ཤ་ནས་བརྒྱུད་པའི་ཚེ་སྦྱིན་སྒྲོལ་མ་དཀར་མོའི་ཐུན་མོང་མ་ཡིན་པའི་རྗེས་གནང་སྔོན་དུ་འགྲོ་བས། དེའི་གཟུངས་འཇུག་གི་ཁྲིད་ཉམས་ཁྲིད་དུ་སྩལ་ནས། ལུང་གི་སྐོར་ལ་སྒྲོལ་མའི་ཆོས་སྐོར་བླ་མ་གོང་མས་ཕྱོགས་གཅིག་ཏུ་བསྒྲིགས་པའི་གླེགས་བམ་གྱི་ལུང་། ས་ལོ། སྔགས་འཆང་ཆེན་པོ། རྗེ་ཚར་པ།
སྔགས་འཆང་བླ་མ་རང་ཉིད་དང་བཅས་པས་མཛད་པའི་འདི་སྐོར་གྱི་ཡིག་ཆ་མང་པོའི་ལུང་དང་བཅས་པ་ཞིབ་ཅིང་མཐའ་ཆོད་པར་སྩལ་ཅིང་། དེའི་རྗེས་ཁོ་ན་ལ་རྣལ་འབྱོར་གྱི་དབང་ཕྱུག་བིརྺ་པས་བཀྲལ་བའི་གཤེད་དམར་ལྷ་ལྔའི་བྱིན་རླབས་སྔོན་དུ་འགྲོ་བས་སྤྲོས་མེད་ཀྱི་ཁྲིད་ཉམས་ཁྲིད་དུ་ཤིན་ཏུ་སྨིན་པར་གནང་བའི་རྒྱབ་ཆོས་སུ་བིརྺ་པའི་རྒྱ་གཞུང་ཡོངས་རྫོགས་གློ་བོ་ལོ་ཙཱ་བའི་སྤྲོས་མེད་སྟོང་ཐུན། རྗེ་རྡོ་རྗེ་འཆང་གི་སྤྲོས་མེད་མཛེས་རྒྱན་སོགས་འདིའི་ཡིག་ཆ་མང་བ་རྗེ་ཀླུ་སྒྲུབ་རྒྱ་མཚོའི་ཆོས་འབྱུང་སྤྲོས་མེད་བྱིན་རླབས་ཁྲིད་ཡིག་རྒྱུན་གྱི་ཉམས་ལེན་སོགས་ཡིག་སྐོར་ཆ་ཚང་བ། རྗེ་མཁྱེན་བརྩེ་བའི་ཁྲིད་ཡིག ས་ལོ་འཇམ་པའི་རྡོ་རྗེ། སྔགས་འཆང་ཆེན་པོ་རྗེ་རང་ཉིད་རྣམས་ཀྱིས་མཛད་པའི་གཤེད་དམར་གྱི་སྒྲུབ་ཐབས་ཁྲིད་ཡིག་བསྐྱེད་རིམ་རྣམ་བཤད་སོགས་འདི་སྐོར་གྱི་ཡིག་ཆ་བསམ་གྱིས་མི་ཁྱབ་པའི་ལུང་རྣམས་ལྷུག་པར་སྩལ་ཏེ། དེ་དུས་རྗེའི་གསུང་ལས། གཤིན་རྗེ་གཤེད་སྐོར་གྱི་ཆོས་ཚུལ་རྣམས་འཆད་པ་ལ། ནག་པོའི་སྐོར་བྱུང་ཚུལ་དང་དམར་པོའི་སྐོར་བྱུང་ཚུལ་གཉིས་ཡོད་པའི། ཕྱི་མ་འདི་ལ་རྒྱུད་རྒྱས་པ་དང་བསྡུས་པ་སོགས་དང་།
དེ་དག་གི་དགོངས་པ་བིརྺ་པ་དང་དཔལ་འཛིན་སོགས་ཀྱིས་བཀྲལ་ཚུལ་སོགས་མང་དུ་འབྱུང་མོད་འདིར་བོད་དུ་དར་ཚུལ་ཙམ་ཞིག་སྨོས་ན། འདི་རྗེ་བཙུན་གྲགས་པ་ཡན་གྱི་སྐུ་རིང་ལ་ནི་བོད་དུ་མ་འགྱུར་ལ། ཕྱིས་ཆོས་རྗེ་ས་པཎ་གྱི་སྐུ་ངོ་མན་ཆད་ལ། དཔྱལ་ལོ་ཙཱ་བ། ཆག་ལོ་ཙཱ་བ། གཡག་ལོ་ཙཱ་བ། གློ་བོ་ལོ་ཙཱ་བ། གཤོང་ལོ་ཙཱ་བ་སྟེ་ལྔས་དར་བར་མཛད་དོ། ། དེ་ཡང་དང་པོ་ནི། དཔྱལ་ལོ་ཙཱ་བ་ཆོས་ཀྱི་བཟང་པོ།
བཅོམ་ལྡན་འདས་ཀྱིས་དངོས་སུ་རྗེས་སུ་བཟུང་བའི་བལ་པོའི་པཎྜི་ཏ་ནིས་ཀ་ལཾ་ཀ་དེ་བ་ལ། གཤེད་དམར་ལྷ་ལྔའི་དབང་ཞུས། བིརྺ་པའི་ལྷ་ལྔའི་སྒྲུབ་ཐབས་དང་། དཔའ་བོ་གཅིག་པའི་སྒྲུབ་ཐབས་དང་། བློ་བཟང་སྙིང་པོའི་བསྐྱེད་རིམས་ཀྱི་གཞུང་གི་གཤམ་དུ། རྫས་སྦྱོར། འཁྲུལ་འཁོར་བསྙེན་པའི་ཁ་སྐོང་ལ། ལྷ་དབང་དུ་སྡུད་བྱེད། མེ་ཏོག་དམར་པོ་ལ་བརྟེན་པའི་སྦྱིན་སྲེག་སོགས་སྟོན་པ་བདག་བྱིན་རླབས་པའི་རིམ་པ་ཞེས་པ་དང་། འདི་བྱས་མེད་པའི་མཎྜལ་མཆོད་ཆོག་གི་གཞུང་བཟང་པོ་གཅིག་དང་།
བྱང་ཆུབ་བཟང་པོའི་སྙིང་པོས་མཛད་པའི་འཁྲུལ་འཁོར་བྲི་བའི་གཞུང་དུས་འཁོར་དང་མཐུན་པར་བཤད་པའི་ལས་ཚོགས་རྣམས་བསྒྱུར་ཏེ། ལུགས་འདི་ནི་གདོན་ཐོག་ཏུ་ཤིན་ཏུ་བསྔགས་པ་ཡིན་གསུངས། གཉིས་པ་ནི་དེའི་རྗེས་སུ་ཆག་ལོ་ཙཱ་བ་ཆོས་རྗེ་དཔལ་གྱིས་བལ་པོར་བྱོན་པས་ནི་ཀ་ལཾ་ནི་གྲོངས། དེའི་སློབ་མ་ར་ཝེནྟྲ་བྷ་ཊ་སྟེ་བོད་སྐད་དུ་ཉི་མའི་དབང་པོ་འོད་ཟེར་ཞེས་པ་བཅོམ་ལྡན་འདས་ཀྱིས་དངོས་སུ་བྱིན་གྱིས་བརླབས་པ་དེ་ཉིད་ལ། ལྷ་ལྔ་མ་དང་བཅུ་གསུམ་མ་གཉིས་ཀའི་དབང་ཞུས། སྔར་གྱི་དཔྱལ་གྱིས་བསྒྱུར་པ་རྣམས་ལ་འགྱུར་བཅོས་མཛད། སྔར་མ་འགྱུར་བའི་བིརྺ་པའི་གཏོར་ཆོག་དང་། བློ་བཟང་སྙིང་པོའི་གཞུང་རྣམས་བསྒྱུར། སྔ་འགྱུར་ཟེར་བ་ཡང་འདུག་སྟེ་མ་འགྱུར་བ་དག གྲུབ་ཆེན་དཔལ་འཛིན་གྱི་ལྷ་བཅུ་གསུམ་མའི་གཞུང་བཅུ་གསུམ་ཡོད་པ་དང་།
བིརྺ་པའི་སྤྲོས་མེད་ཀྱི་ནང་ཚན་མཉམ་མེད་སྙིང་རྗེའི་རྣལ་འབྱོར་གྱི་གཞུང་ཟུར་དུ་བཀོལ་ནས་བསྒྱུར་པ་རྣམས་ཀྱི་ལུང་རྒྱུན་ཡང་ད་ལྟ་ཡོད་དེ། ཆག་ལུགས་འདི་ནི་འགྱུར་བདེ་ཞིང་མཁས་པར་ཡང་གྲགས་པ་ཡིན་ཏེ། ལོ་ཙཱ་བ་ཉིད་ཀྱིས་མཛད་པའི་ཡིག་ཆ་ཡང་མང་དུ་ཡོད་དོ། ། གསུམ་པ་ནི་ཆོས་རྗེ་ས་པཎ་གྱི་སློབ་དཔོན་པཎྜི་ཏ་དཱ་ན་ཤཱི་ལ་ལ། གཡག་སྡེ་བ་བསོད་ནམས་སེང་གེས་ལྷ་ལྔའི་དབང་ཞུས། ལྷ་ལྔའི་བིར་གཞུང་ལ་རང་འགྱུར་མཛད། འཁྲུལ་འཁོར་འཕྲེང་བའི་གཞུང་རྒྱུད་འབུམ་ཕྲག་གསུམ་པ་ལ་བརྟེན་ནས་མཛད་པ་ལྷག་པོར་བསྒྱུར་ཏེ་འདི་རྣམས་ལ་གཡག་སྡེ་བས་བཅོས་ཅུང་ཟད་བྱས་སོ། ། ལུགས་འདི་ནི་རྒྱུད་ཐག་ཉེ་བའི་བྱིན་རླབས་ཆེ་བར་གྲགས་པ་ཡིན་ཏེ། འདི་ལ་ཡང་དཱ་ན་ཤི་ལས་མཛད་པའི་གོང་གི་འཁྲུལ་འཁོར་འཕྲེང་བའི་གསལ་བྱེད་དང་། བཅུ་གསུམ་མ་གཙོ་བོར་བྱས་པའི་དབང་མཆོག་རྡོ་རྗེ་ཕྲེང་བ་ཞེས་པ་རྒྱས་བསྡུས་གཉིས་རང་འགྱུར་དུ་བྱས་པ་སོགས་ཡིག་ཆ་དུ་མ་སྣང་ངོ་། །
བཞི་པ་ནི་གློ་བོ་ལོ་ཙཱ་བ་ཤེས་རབ་རིན་ཆེན་གྱིས་བལ་པོ་ར་ཝེནྟྲ་ལ་དབང་ཙམ་ཞུས། ཕྱིས་མངའ་རིས་ཀྱི་ཆ་པུ་ཧྲང་གི་དགུང་མཁར་ཉི་བཟུང་དུ་བཅོམ་ལྡན་འདས་ཀྱིས་བྱིན་གྱིས་བརླབས་པའི་པཎྜི་ཏ་དརྤན་ཨཱ་ཙརྻ་སྟེ་ལྔ་འཛིན་སློབ་དཔོན་ཞེས་བྱ་བ་ལ། གཤེད་དམར་བཅུ་གསུམ་མའི་དབང་དང་། དཔལ་འཛིན་གྱི་བཅུ་གསུམ་མའི་རྫོགས་རིམ་རིམ་བཞི་དང་། དེ་ཉིད་ཀྱི་གེགས་སེལ་གྱི་གཞུང་དང་། བོགས་འདོན་གྱི་གཞུང་དང་། ལྷ་མོ་འོད་འཆང་མའི་སྒྲུབ་ཐབས་སོགས་གཞུང་ཕྲན་བཅོ་ལྔ་ཙམ་དང་། རྣལ་འབྱོར་གྱི་དབང་ཕྱུག་བིརྺ་པས་མཛད་པའི་ལྷ་ལྔའི་རྫོགས་རིམ་སྟོན་པ་རྡོ་རྗེ་ཚིག་རྐང་དང་། དེའི་དབང་ཆོག་སྟོན་པ་འོད་གསལ་འཆར་བའི་རིམ་པ་དང་། བདུད་རྩི་བྱིན་གྱིས་བརླབས་པའི་གཞུང་དང་།
པཎྜི་ཏ་དྷར་པན་ནམ་དརྤན་གྱིས་མཛད་པའི་འཚོ་བའི་དེ་ཁོ་ཉིད་རྣམས་བསྒྱུར་ཅིང་། དེ་རྣམས་ཀྱི་མན་ངག་རྣམས་ཀྱང་ཐུགས་སུ་ཆུད་པར་མཛད་ནས། ལོ་ཙཱ་བ་ཉིད་ཀྱིས་མཛད་པའི་སྤྲོས་མེད་ཀྱི་ཁྲིད་དང་། བྱིན་རླབས་ལ་སོགས་པའི་ཡིག་ཆ་མང་དུ་ཡོད་དོ། ། ལུགས་འདི་ཡང་ཁུངས་བཙུན་ཞིང་བྱིན་རླབས་ཆེ་བ་སྟེ་ཁྱད་པར་དུ་འཕགས་པར་ཤེས་པར་བྱའོ། ། ལྔ་པ་དེ་རྣམས་ཀྱི་རྗེས་སུ་གཤོང་རྡོ་རྗེ་རྒྱལ་མཚན་གྱི་གཅུང་པོ། གཤོང་ལོ་ཙཱ་བ་བློ་བརྟན་གྱིས། པཎྜི་ཏ་བ་ཤྲཱི་ལ་གཤེད་དམར་གྱི་རྒྱུད་ལེའུ་བཅུ་དགུ་མ་འདི་ཞུས་ནས་བསྒྱུར་ཏེ། འདི་ནས་གཤེད་དམར་ལྷ་བཅུ་གསུམ་མ་བསྟན་པ་ཡིན་ནོ། ། ཡང་ཕྱིས་ཀུན་སྤངས་ཆོས་གྲགས་དཔལ་ལ་གཤེད་དམར་གྱི་རྒྱུད་འཁྱར་པོ་གཅིག་བྱུང་ནས་ཆོས་རྗེ་བུ་ལ་ཕུལ་བས།
ཆོས་རྗེས་བསྒྱུར་ནས་འགྱུར་ལེགས་པོ་ཡང་ཐོན་ཏེ། འདི་ཕྱིས་འགྱུར་བ་མ་གཏོགས་བློ་བཟང་སྙིང་པོའི་ལྷ་ལྔ་སྟོན་བྱེད་ཡིན་ཞིང་འདི་ལུང་རྒྱུན་ཡང་མེད་གསུངས་སོ། ། དེ་ཡང་དེ་དག་གི་ལམ་སྒྲིག་ཚུལ་ཅུང་ཟད་གཅིག་བཤད་ན་བཅུ་གསུམ་མ་ལ་ཤྲཱི་དྷ་ར་ཉིད་ཀྱི་དབང་ཆོག་དང་བསྐྱེད་རྫོགས་ཀྱི་གཞུང་སོགས་གཞུང་ཕྲན་རྣམས་བསྡེབས་པས་བོད་དུ་དེ་ཉིད་ཀྱི་དགོངས་པ་ཕྱིན་ཅི་མ་ལོགས་པའི་ལམ་སྲོལ་ཚང་ལ་མ་ནོར་བ་ཐོན་ཅིང་ལྷ་ལྔ་མ་ལ་ཆག་གིས་བསྒྱུར་པའི་བསྐྱེད་རིམ་གྱི་གཞུང་རྣམས་ལ་བརྟེན། ད་ན་ཤཱི་ལའི་འཁྲུལ་འཁོར་གྱི་ལས་ཚོགས་གསལ་བར་བྱས། དཔྱལ་ཆག དྷ་གསུམ་ལས་འབྱུང་བའི་དབང་བཀའ་གསུམ་དང་། གློ་བོ་ལོ་ཙཱ་བ་ནས་བརྒྱུད་པའི་རྫོགས་རིམ་གྱི་གཞུང་རྣམས་བསྒྲིགས་ནས། བརྒྱུད་པ་སོ་སོ་ནས་བྱུང་བའི་ལྷ་ལྔའི་ལམ་ཡོངས་སུ་རྫོགས་པ་གཅིག་བོད་ན་བཞུགས་པ་ཡིན་ནོ། ། དེ་ལ་ཕྱི་མ་འདི་རྣལ་འབྱོར་དབང་ཕྱུག་བིརྺ་པའི་དགོངས་པ་ལྟར་ཉམས་སུ་ལེན་པའི་ཚུལ་ནི་འོད་གསལ་འཆར་བའི་རིམ་པས་སྨིན་བྱེད་ལྷ་ལྔའི་སྒྲུབ་ཐབས་ཀྱི་བསྐྱེད་རིམ་སྤྲོས་མེད་རྡོ་རྗེའི་ཚིག་རྐང་གི་རྫོགས་རིམ་སྟེ་གསུམ་གྱིས་ལམ་གྱི་ལུས་བསྒྲིགས་ནས། དཔའ་བོ་གཅིག་པའི་སྒྲུབ་ཐབས་བདུད་རྩི་བྱིན་རླབས།
གཏོར་མའི་ཆོ་ག འཁྲུལ་འཁོར་གྱི་ཕྲེང་བ་གཉིས་ཏེ་ལྔ་ལམ་དེའི་ཡན་ལག་ཏུ་སྦྱར་བ། དབང་གི་སྐབས་སུ་བཅུ་གསུམ་མའི་ཐུན་མོང་བ་རྣམས་དང་། འཁྲུལ་འཁོར་གྱི་སྐབས་སུ་དཱ་ན་ཤཱི་ལའི་གསལ་བྱེད་བླངས་པས་ལམ་ཡོངས་སུ་རྫོགས་པ་ཡིན་ལ། བོད་གཞུང་ནི་རྗེ་རྡོ་རྗེ་འཆང་གིས་མཛད་པའི་ལྷ་ལྔའི་སྒྲུབ་དཀྱིལ་གཉིས། དེའི་སྒྲུབ་ཐབས་རྣལ་འབྱོར་དབང་ཕྱུག་གི་སྒྲུབ་ཐབས་ཀྱིས་གཞུང་ཆེ་ཆུང་གཉིས་དང་སྦྱར་བའི་ལུང་སྦྱར། གློ་བོ་ལོ་ཙཱ་བའི་ཁྲིད་ཡིག་བྱིན་རླབས་ཀྱི་ཡི་གེ་དང་བཅས་པ། དེའི་ཁྲིད་ཡིག་གི་ཟུར་འདེབས་སུ་རྡོ་རྗེ་འཆང་གིས་མཛད་པའི་སྤྲོས་མེད་མཛེས་རྒྱན་རྣམས་བསྡེབས་པ་ལས་འབྱུང་བ་ཡིན་ནོ། ། རྒྱུད་ལ་ལེའུ་བཅུ་དགུ་པ་འདིས་ལེའུ་དང་པོས་ལྷ་ལྔ་མ་དང་བརྒྱད་པས་བཅུ་གསུམ་མ་བསྟན་ཟེར་ཏེ། རྣལ་འབྱོར་དབང་ཕྱུག་གི་ལྷ་ལྔའི་སྒྲུབ་ཐབས་འདི་ནི་གཙོ་བོར་རྒྱུད་རྒྱས་པ་ལ་བརྟེན་པ་ཡིན་གྱི་བོད་ན་བཞུགས་པ་འདི་གཉིས་གཙོ་བོ་མ་ཡིན་ནོ། །
ནག་པོའི་སྐོར་ལ་མཁས་ན་བཅུ་པ་འདི་ཡང་བཤད་ཐུབ་ཅིང་། ལེའུ་ཉེར་གཉིས་པ་འདི་ན་གཞན་ན་མེད་པའི་རྫས་སྦྱོར་ལ་བརྟེན་པའི་ལས་ཚོགས་མང་པོ་ཞིག་བཞུགས་ཏེ། དམར་ནག་གཉིས་ལས། འཁྲུལ་འཁོར་མཐར་ཐུག་གི་གཤིན་རྗེ་གཤེད། ཞེས་འབྱུང་བས་ཤིན་ཏུ་ཟབ་པ་ཡིན་ཞིང་། རྒྱུད་གཞུང་དེ་རྣམས་ཀྱི་མན་ངག་ཐུན་མོང་མ་ཡིན་པ་རྣམས་ནི། རྗེ་བཙུན་མཁས་པའི་དབང་པོ་ཡེ་ཤེས་རྒྱལ་མཚན་དཔལ་བཟང་པོས་རྣལ་འབྱོར་གྱི་དབང་ཕྱུག་དཔལ་བིརྺ་པ་དང་ཞལ་མཇལ་བའི་དུས་སུ་ལེགས་པར་ཞུས་ནས་ཐུགས་སུ་ཆུད་དེ། དེས་སྲས་ཀྱི་དམ་པ་རྡོ་རྗེ་འཆང་ཨ་ནནྡ་བྷ་ཏྲ་ལ་གདམས། དེ་ནས་རིམ་པར་བརྒྱུད་དེ་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱི་བར་རྒྱུན་མ་ཆད་པར་བྱོན་པའི་ཟབ་ཆོས་ཁྱད་པར་ཅན་འདི་འཆད་པ་ལ། སྔོན་འགྲོ་དང་།
དངོས་གཞི་གཉིས་ཡོད་པའི་ཚུལ་སྙན་ཞིང་འཇེབས་པའི་གསུང་གིས་ལེགས་བཤད་བསམ་གྱིས་མི་ཁྱབ་པ་ཞིག་སྩོལ་བར་མཛད་ཀྱང་། རང་གིས་གང་ཟིན་ཙམ་ཞིག་དད་པའི་དབང་གིས་བཀོད་པ་ཡིན་ནོ། ། དེ་ནས་ལོ་དེའི་དགུན་སྟོད་ཟླ་བ་བཅུ་གཅིག་པ་གསར་དུ་ཤར་བའི་ཚེ། སྔར་གྱི་ཆོས་ཉན་པ་རྣམས་ལ་ཇོ་བོ་བཀའ་གདམས་པ་ནས་བརྒྱུད་པའི་བློ་སྦྱོང་གི་ཆོས་སྐོར་རྒྱ་ཆེ་བ་ཞིག་སྩོལ་བར་མཛད་དེ། དེ་ཡང་རྒྱལ་སྲས་པ་དང་འགྲོ་མགོན་དཔལ་ཡེ་བའི་ཡིག་ཆའི་སྟེང་ནས་བློ་སྦྱོང་དོན་བདུན་མའི་ཁྲིད་ཀྱི་ཚུལ་དུ་གནང་སྟེ། དེའི་རྒྱབ་ཆོས་སུ་ཡིག་ཆ་དེ་གཉིས་ཀྱི་ལུང་། ཆོས་རྗེ་གཞོན་ནུ་རྒྱལ་མཆོག་པ་དང་། མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན་གྱིས་ཕྱོགས་གཅིག་ཏུ་སྒྲིག་པར་མཛད་པའི་བློ་སྦྱོང་བེ་བུམ་ཡོངས་རྫོགས་དཀར་ཆག་ནང་བཞིན་གྱི་ལུང་། ཇོ་བོའི་རྣམ་ཐར་ཆེན་པོ་མཛད་པ་པོ་མི་འདྲ་བ་གསུམ་གྱི་ལུང་། བསྔགས་འཆང་བླ་མ་རང་ཉིད་ཀྱིས་མཛད་པའི་བཀའ་གདམས་ཆོས་འབྱུང་ཆེན་མོ་རྣམས་ཀྱི་ལུང་གནང་ཞིང་།
དེ་ལ་འཕྲོས་ནས་ཇོ་བོ་རྗེའི་རྣམ་ཐར་རགས་རིམ། རྒྱ་བོད་དུ་བསྟན་པ་སྤེལ་ཚུལ། བོད་དུ་ཆོས་རྒྱལ་ལྷ་བླ་མ་ཡེ་ཤེས་དང་། ལྷ་བཙུན་བྱང་ཆུབ་འོད་ཀྱིས་ཇོ་བོ་བོད་དུ་སྤྱན་འདྲེན་པའི་ཆེད་དུ་ངལ་བ་བརྒྱ་ཕྲག་དང་དུ་བཞེས་ཚུལ། སླར་ཇོ་བོ་བོད་དུ་ཕེབས་ནས་དབུས་གཙང་དུ་འགྲོ་དོན་མཛད་ཚུལ། དེ་ལ་བརྟེན་ནས་སློབ་རྒྱུད་འཕེལ་ཚུལ། མཐར་ཇོ་བོ་མྱ་ངན་ལས་འདས་ཏེ་དགའ་ལྡན་དུ་བྱོན་ཚུལ་གྱི་བར་གྱི་རྣམ་ཐར་རྣམས་ཤིན་ཏུ་རྒྱས་ཤིང་ཞིབ་པར་གསུངས་ཏེ། དེ་ལྟར་ཆོས་འདི་གང་ལས་འོངས་པའི་བླ་མ་བརྒྱུད་པ་རྣམས་ལ་ཡིད་ཆེས་པར་བྱས་ནས། དེ་ནས་སེམས་དཔའ་ཆེན་པོ་མུས་ཆེན་གྱིས་མཛད་པའི་སྔོན་འགྲོའི་སྐབས་ལྟར་དལ་འབྱོར་རྙེད་དཀའ་སོགས་རྒྱས་པར་དམིགས་ཁྲིད་བསྟན་ནས། སྔོན་འགྲོའི་རྟེན་གྱི་ཆོས་རྫོགས་པར་བྱེད་དོ། །
དེ་ནས་སེམས་དཔའི་རིམ་པ་དང་། ཐུན་བརྒྱད་མ་གཉིས་ཀྱི་སྒོ་ནས་ཀུན་རྫོབ་བྱང་ཆུབ་ཀྱི་སེམས་བདག་གཞན་བརྗེ་བའི་གསང་ཚིག་རྒྱས་པར་བསྟན་ནས། རྣམ་དག་གཙུག་གི་ནོར་བུ་ལྟར་སྟོང་ཉིད་སྙིང་རྗེའི་སྙིང་པོ་ཅན། དཔེ་དུ་མའི་སྒོ་ནས་ཞིབ་ཏུ་ངོ་སྤྲད་པར་བྱའོ། ། དངོས་གཞི་བྱང་ཆུབ་སེམས་གཉིས་བསྒོམ་པའི་ཚུལ་བསྟན་ཟིན་ཏོ། ། འདིར་འཆད་དཀའ་བས་དང་པོར་དོན་དམ་བྱང་ཆུབ་སེམས་དང་། དེ་ནས་ཀུན་རྫོབ་བྱང་སེམས་བསྒོམ་པར་བཞེད་ཀྱང་། འདིར་ཇོ་བོ་ཉིད་ཀྱི་བཞེད་པ་བཞིན། དང་པོར་ཀུན་རྫོབ་བྱང་སེམས་དང་། དེ་ནས་དོན་དམ་བྱང་ཆུབ་ཀྱི་སེམས་བསྒོམ་པར་བསྟན་ཏོ། །
དེ་ནས་གོང་གི་སེམས་རིམ་པའི་མཇུག་གི་ཤ་ཁྲག་སྦྱིན་གཏོང་གི་སྐབས་དང་མཚོན་ཆ་འཁོར་ལོ་དང་རྨ་བྱ་དུག་འཇོམས་གཉིས་ཀྱི་རང་གི་རྒྱུ་དགེ་མི་དགེ་ལས་འབྲས་བུ་བདེ་སྡུག་འབྱུང་ཚུལ་དང་། དེ་ལྟར་འབྱུང་བའི་ལེ་ལན་ཐམས་ཅད་ཀྱང་བདག་གཅེས་པར་འཛིན་པའི་བློ་གཅིག་པུས་བསྐྱེད་ཚུལ་དང་། གནས་སྐབས་ཤ་ཁྲག་ལུས་འབུལ་གྱི་ཚོགས་རྫོགས་ཤིང་། མཐར་ཐུག་བདག་ཏུ་འཛིན་པའི་བུད་ཤིང་བསྲེགས་ནས། སྟོང་ཉིད་ཡེ་ཤེས་ཀྱི་དོན་རྟོགས་པར་འགྱུར་ཚུལ་རྣམས་ཀྱིས་ཁོག་ཕུབ་ནས། ལམ་འཁྱེར་གྱི་ཆོས་བཅོ་བརྒྱད་ཉིད་ཞིབ་ཏུ་འཆད་དོ། ། རྐྱེན་ངན་བྱང་ཆུབ་ཀྱི་ལམ་དུ་བསྒྱུར་བ་བསྟན་ཟིན་ཏོ། ། དེ་ནས་བློ་སྦྱོང་ཐུན་བརྒྱད་མ་ལྟར། ཟས་ཀྱི་རྣལ་འབྱོར་སོགས་ཉིན་ཞགས་ཕྲུག་གཅིག་གི་བྱ་ལམ་སོགས་ཐམས་ཅད་ཕན་སེམས་དང་ལྡན་པ་ལ་བསླབ་བོ། ། ཚེ་གཅིག་གི་ཉམས་ལེན་དྲིལ་ནས་བསྟན་ཟིན་ཏོ། །
དེ་ནས་སླར་མཚོན་ཆ་འཁོར་ལོ་དང་རྨ་བྱ་དུག་འཇོམས་ནས་བཤད་པ་ལྟར་རང་ཉིད་གཅེས་པར་འཛིན་པའི་རང་དོན་ཡིད་བྱེད་ཀྱི་བློའི་འཁྲིས་མེད་པར། ལུས་སྲོག་ལོངས་སྤྱོད་ཀུན་གྱིས་གཞན་དོན་རྗེས་སུ་བསྒྲུབ་པའོ། ། བློ་སྦྱོང་བའི་ཚད་བསྟན་ཟིན་ཏོ། ། དེ་ནས་སྤྱོད་ལམ་ཀུན་ཏུ་ལུས་ངག་ཡིད་གསུམ་གཅིག་ཏུ་དྲིལ་ནས་གཞན་གྱི་སྡུག་བསྔལ་བདག་ལ་ལེན་ཅིང་། བདག་གི་བདེ་དགེ་གཞན་ལ་འབུལ་བའི་བསམ་སྒོམ་རྩེ་གཅིག་པའི་བློས། ངག་ཏུ་བྱམས་པའི་རྣལ་འབྱོར་པའི་གྱེར་སྡོམ་རྡོ་རྗེའི་མགུར་ཉིད་དུས་རྒྱུན་དུ་ཁ་དོན་བྱ་བ་ནི་དམ་ཚིག་མཚོན་ལ། དཔལ་གླང་རི་ཐང་པའི་ཚིག་རྐང་བརྒྱད་མ་ཉིད་ཀྱི་ནང་ལྟར་ལ་ནན་ཏན་དུ་བྱེད་པ་ནི་བློ་སྦྱོང་གི་བསླབ་བྱ་མཚོན་ལ། གཞན་ཡང་སྐྱེས་ཆེན་དམ་པ་རྣམས་ཀྱིས་མཛད་པའི་བློ་སྦྱོང་གི་ཡིག་ཆ་རྣམས་ཀྱང་གོང་གི་རིམ་པས། ཐད་སོར་ཐད་སོར་སྦྱར་ཏེ་ཉམས་སུ་ལེན་པ་ཡང་མན་ངག་གོ ། ཞེས་གསུངས་པ་སོགས།
སྐུ་ཚེ་ཧྲིལ་པོ་བློ་སྦྱོང་ཁོ་ན་ལ་སྦྱངས་པ་ལྟ་བུའི་ལེགས་བཤད་ཀྱི་ཚོགས་ཅི་ཡང་ཞིག་སྩལ་པར་མཛད་དེ། དེར་འདུས་ཐམས་ཅད་དད་པ་དང་ངེས་འབྱུང་དང་བྱང་ཆུབ་སེམས་ཀྱི་དགེ་བློ་གོང་འཕེལ་དུ་གྱུར་ཏེ། བཀའ་གདམས་ཆོས་ཀྱི་བང་མཛོད་ལ་དང་འདོད་ཀྱི་དད་པ་ཕྱོགས་མེད་དུ་རྒྱས་ཤིང་། ལེགས་བྱས་ཀྱི་འབྲས་བུ་བགྲང་བ་ལས་འདས་པ་ཞིག་བསྐྲུན་པར་མཛད་པ་ཡིན་ཞིང་། དེ་དང་རྗེས་མཐུན་ལ་སྔར་གྱི་ཆོས་ཉན་རྣམས་ཀྱི་སྟེང་དུ། མཁས་པའི་དབང་པོ་ཁྲོ་ཕུ་མཁན་ཆེན་དུས་ཞབས་ནས་དང་། བྱང་ཆུབ་གླིང་བླ་མ་རས་པ་ཞི་བ་འོད་ཀྱི་སྤྲུལ་སྐུ། ཁ་བ་ལྷས་ཀྱི་བླ་མ་གཞན་ཕན་འོད་ཟེར་སོགས་ཁོང་དཔོན་སློབ་རགས་བསྡུས་ཤིག་བསྣན་པ་ལ། དམ་པ་སངས་རྒྱས་ནས་བརྒྱུད་པའི་ཞི་བྱེད་ཆོས་སྐོར་ཆ་ཚང་བ་ཞིག་དང་། ཁ་ཆེ་པཎ་ཆེན་ནས་བརྒྱུད་པའི་འཇམ་དབྱངས་དཀར་པོའི་ཆོས་སྐོར་ཡོངས་རྫོགས།
ཞལ་བཞི་པའི་རྗེས་གནང་གི་རིགས་མི་འདྲ་བ་དུ་མ། ལྷ་མོ་དུད་གསོལ་མའི་རྗེས་གནང་ཐུན་མོང་དང་ཐུན་མོང་མ་ཡིན་པ། དེའི་མན་ངག་བེ་བུམ་ཡོངས་རྫོགས་ཀྱི་ལུང་རྣམས་དང་། རྗེ་གྲོལ་མཆོག་ནས་བརྒྱུད་པའི་ཁྲིད་བརྒྱ། དེ་དང་འབྲེལ་པའི་ཡིག་སྐོར་མཐའ་དག་གི་ལུང་རྣམས་སྩལ་ཅིང་། ཁྲིད་བརྒྱ་གནང་དུས་ཞེན་པ་བཞི་བྲལ་དང་སུམ་པ་ལོ་ཙཱ་བའི་སྙན་བརྒྱུད། སྐྱིད་སྡུག་ལམ་ཁྱེར་རྣམས་ཉིས་ཁྲིད་ཀྱི་ཚུལ་དུ་སྨིན་པར་གནང་ནས། དེར་ཚོགས་པ་ཐམས་ཅད་ཟབ་རྒྱས་ཀྱི་ཆོས་ཚུལ་མཐའ་དག་ལ་བློ་གྲོས་ཀྱི་མིག་བུ་གསལ་བར་མཛད་པ་ཡིན་ནོ། ། དོན་དེ་དག་ལ་འདི་སྐད་སྨྲ་སྟེ། ཀྱེ་མ་དུས་ངན་སྙིགས་མའི་སྣང་བའི་ཆ། །
སྨྲ་ཤེས་དོན་གོ་མི་ཡི་འདུས་རྟེན་ལ། ། འཇིགས་རུང་ངན་སོང་གསུམ་གྱི་དུཿཁའི་རྒྱུན། ། ལྷན་ཅིག་མྱོང་བའི་ལྷོ་བོད་དཔུང་གི་ཚོགས། ། སྡུག་བསྔལ་བྱེ་བས་ཉེན་པའི་འགྲོ་རྣམས་ལ། ། བརྩེ་ལྡན་ཁྱོད་ཀྱི་དམིགས་མེད་ཐུགས་རྗེ་ཡིས། ། བདེ་བར་འདྲེན་ཕྱིར་རང་ཉིད་ངལ་དུབ་ཆ། ། ཁྱད་དུ་གསད་པའི་མཛད་འཕྲིན་ལེགས་བྱས་ལས། ། མཚོན་གྱི་ཆར་དང་འབྲུ་ཚ་བྲོ་ནད་ཀྱིས། ། གཙེས་པའི་ཉམ་ཐག་འགྲོ་བ་མང་པོའི་སྲོག ། བསྐྱབས་ཏེ་རང་གནས་བདེ་བའི་དྲུང་འབྱིན་པའི། །
མཛད་བཟང་འདི་ཀོ་རྣམ་བཀྲ་ཀུན་གྱི་རྒྱན། ། ཨེ་མ་སྟོན་མཆོག་ཐུབ་པའི་དབང་པོ་ཡིས། ། རྒྱལ་བའི་སྲས་ཀྱི་སྤྱོད་པ་རླབས་པོ་ཆེ། ། ཇི་ལྟར་མཛད་དང་དཔལ་ལྡན་འཕགས་པ་ཡིས། ། རྒྱ་ཡི་མི་ཡུར་བཅད་དང་འདི་མཚུངས་ཞེས། ། སྐལ་བཟང་དཔྱོད་ལྡན་མཐའ་དག་མགོན་ཁྱོད་ཀྱི། ། བསྔགས་བརྗོད་ལྷ་ཡི་རྔ་ཆེན་ཕྱོགས་ཀུན་ཏུ། ། སྒྲོག་དང་ལྷན་ཅིག་དགའ་བདེས་སེམས་གང་ནས། ། གུས་པས་སོར་བཅུ་སྤྱི་བོར་ལན་བརྒྱར་སྦྱོར། ། དེ་ལྟར་འགྲོ་ཀུན་བདེ་བའི་སར་བཀོད་ནས། །
རང་གི་བསྟི་གནས་བྷོ་ཊའི་རྡོ་རྗེ་གདན། ། གང་དེར་འདུས་པའི་ཚོགས་ལ་ཚེ་སྦྱིན་མའི། ། ཟབ་རྒྱས་ཆོས་ཀྱི་བདུད་རྩི་ཅི་ཡང་སྤེལ། ། གཞན་ཡང་དཔལ་ལྡན་གཤིན་རྗེ་གཤེད་དམར་པོའི། ། ཟབ་ཆོས་སྙིང་པོ་སྤྲོས་པ་མེད་པའི་ཁྲིད། ། བྱིན་རླབས་དང་བཅས་དེ་དང་འབྲེལ་བ་ཡི། ། ཆོས་ཚུལ་རྒྱ་མཚོས་བློ་ཡི་བུམ་པ་བཀང་། ། བྱང་སེམས་བདག་པོ་དཔལ་ལྡན་ཨ་ཏི་ཤ ། བརྒྱུད་པར་བཅས་ལས་འོངས་པའི་བཀའ་གདམས་ཀྱི། ། ཆོས་སྒོ་བརྒྱ་ཕྲག་དུས་གཅིག་ལ་ཕྱེ་སྟེ། །
ཀུན་ཀྱང་རྒྱལ་སྲས་སྤྱོད་པ་གོང་འཕེལ་མཛད། ། ནག་པོ་སྤྱོད་པ་གཟུགས་གཞན་ཟློས་པའི་གར། ། གྲོལ་མཆོག་ཞབས་ཀྱི་སྤེལ་བའི་ཁྲིད་བརྒྱ་དང་། ། དུད་གསོལ་ལྷ་མོའི་རྗེས་གནང་རྣམ་པ་གཉིས། ། དེ་ཡི་མན་ངག་བེ་བུམ་ལུང་དང་བཅས་དང་། ། གཞན་ཡང་བསྟན་པའི་བདག་པོ་ས་སྐྱ་པའི། ། བཀའ་སྲུང་ཙ་ཏུརྨུ་ཁའི་ཆོས་སྐོར་འགའ། ། དམ་པ་སངས་རྒྱས་ཐུགས་བཅུད་ཞི་བྱེད་ཀྱི། ། ཆོས་ཚུལ་རྒྱ་མཚོས་དོན་གཉེར་རེ་བ་བཀང་། ། ཨེ་མ་རྒྱུན་ཆད་མེད་པར་དུས་ཀུན་ཏུ། །
ཟབ་རྒྱས་ཆོས་ཀྱི་ཆར་ཆེན་རྟག་ཕབ་པས། ། རང་རང་སྐལ་བ་དང་འཚམས་ཆོས་ཀྱི་མིག ། གསལ་ཞིང་རྒྱས་པའི་མཛད་འཕྲིན་འདི་ངོ་མཚར། ། དེ་ནས་དགུང་གི་བགྲང་གཞི་རེ་གཉིས་སུ་ཕེབས་པ་རྣམ་འཕྱང་ཞེས་པ་ས་ཕོ་ཁྱི་ལོ་གསར་དུ་ཤར་བ་ལ། སྔོན་ཕག་རིར་དབྱིངས་པ་ཕྱག་མཛོད་ནས་ཕེབས་གསོལ་གྱི་སྙན་གསན་དབབ་པ་ལྟར། རྩེ་ཆེན་གྲོང་སྟོད་པ་དཔོན་གཡོག་བཅས་སྤྱན་འདྲེན་གྱི་མི་སྣ་བཏང་པ་ཞབས་དྲུང་དུ་འབྱོར་ཏེ། ལྷ་སར་ལོ་གསར་ཆེན་མོའི་ཐོག་ཏུ་ཕེབས་དགོས་ཚུལ་གྱི་སྙན་འབུལ་བྱུང་བ་བཞིན་ལས་སྣེ་སོ་སོར་ཕེབས་ཆས་སོགས་ཚགས་ཆུད་ཀྱི་ཞལ་ལྟ་གནང་། དེ་དུས་གདན་ས་ན་ནད་རིམས་ཕྲན་བུ་ཡོད་པས་སྐྱ་སེར་ཀུན་གྱིས་གསོལ་བ་བཏབ་ནས། དཀར་ཕྱོགས་དགའ་བ་གསུམ་པའི་ཚེས་ལ་ཆོས་ཁྲི་ཆེན་མོར་ཕེབས་ཏེ། ཚེ་དཔག་མེད་གྲུབ་པའི་རྒྱལ་མོའི་དབང་དང་།
རི་ཁྲོད་མའི་རྗེས་གནང་ཞིག་སྐྱ་སེར་གྱི་ཚོགས་ལ་སྩལ་པས་ནད་རིམས་ཀྱི་རྒྱུན་གཏན་མེད་དུ་གྱུར་ཅིང་། དེ་དུས་དགུན་གྲང་བའི་སྐབས་ཡིན་ཡང་། དབང་མོ་ཆེ་གནང་ཉིན་ནས་བཟུང་དཔྱིད་སོས་ལྟར་གདུགས་འཇམ་ཞིང་ས་གཞི་རི་ཀླུང་ཐམས་ཅད་དྲོད་ཀྱིས་ཁྱབ་པར་གྱུར་ནས། ཆུ་འཁྱགས་རྣམས་ཀྱང་ཞུ་བ་སོགས་བྱུང་བས་སྐྱེ་བོ་ཀུན་གྱིས་བྱིན་རླབས་ཀྱི་རྟགས་མཚན་འདི་འདྲ་བ་ངོ་མཚར་ཆེ་ཞེས་དད་གུས་ལྷག་པར་འཕེལ་བར་གྱུར་ལ། དེ་ནས་ཚེས་བཅོ་ལྔ་རྗེས་ཀྱི་ཉི་ཤར་ཕྱོགས་སུ་དཔོན་སློབ་རགས་བསྡུས་ཤིག་ཆིབས་ཀྱི་ཁ་ལོ་བསྒྱུར་བར་མཛད་དེ་དགོན་པ་རྒྱས་སུ་བཞུགས། དེ་ནས་དར་ལུང་གཉན་གྱི་ཕོ་བྲང་། གསིང་མ་ཆུ་མིག་སོགས་རྒྱུད་དེ་རྐང་བཞིར་ཕྱག་ཕེབས་པའི་ཚེ། གཞི་ཁ་བསམ་འགྲུབ་རྩེ་ནས་ས་དབང་ནོར་བུའི་དྲུང་གི་ཞབས་ཏོག་དང་འབུལ་ནོད་རྒྱ་ཆེན་པོ་སྒྲུབ་ཅིང་། དེ་དུས་རྗེ་འདིས་བཀའ་གནང་ནས་ཆུ་མིག་བླ་བྲང་འདི་ས་སྐྱ་པའི་རྗེ་བཙུན་གོང་མ་དུ་མའི་བཞུགས་གནས་ཡིན་པ་ལ་ད་ལྟ་ཕལ་ཆེར་ཞིག་རལ་དུ་སོང་འདུག་པས་འདིའི་ལྷ་ཁང་དང་མགོན་ཁང་ལ་ཞིག་གསོས་ཤིག་མཛད་ན་སྐུ་བསོད་དང་སེམས་ཅན་གྱི་བདེ་སྐྱིད་ལ་ཕན་ངེས་པ་འབྱུང་བས་དེ་བཞིན་གྱི་ཞལ་བཀོད་གནང་དགོས་ཚུལ་གྱི་ཕེབས་སྒོ་སྩལ་པས། སྡེ་པ་ནས་ཀྱང་བཀའ་བཞིན་བསྒྲུབས་ཏེ།
གནས་དེའི་ལྷ་ཁང་མགོན་ཁང་སོགས་ཉམས་གསོ། ཞབས་ཏོག་ཕུལ་དུ་ཕྱིན་པ་མཛད་ནས། གཟུངས་གཞུས་རབ་གནས་སོགས་ཀྱང་ས་སྐྱ་ནས་ལས་ཆེན་དཔོན་སློབ་རྣམས་རྫོང་ལྟ་མཛད་དེ་ཚུལ་བཞིན་དུ་བགྱིས་ཏེ་ཀུན་གྱི་བསོད་ནམས་གྱི་ཞིང་དུ་གྱུར་པ་འདི་ཡིན་ལ། དེ་ནས་དཔོན་སློབ་རྣམས་ཀྱིས་དཔལ་ནམ་ཀླུ་ལྡིང་། བཀྲས་འབྲོང་གཉིས། རྒྱལ་མཁར་རྩེ། འོམ་ཐང་། སྣ་མཁར་རྩེ། དཔལ་སྡེ། གན་པ་འཇིགས་སྐྱོབས་དགོན་པ།
བྱང་ཐང་། ཆུ་ཤུལ། ལྗང་། སྙེ་ཐང་རྣམས་སུ་རིམ་པར་ཕྱག་ཕེབས་ཏེ། གདན་ས་ནས་ཐོག་མར་ཕེབས་པའི་དགོན་པ་རྒྱས་ནས་བཟུང་འདིའི་བར་ལ་གནས་པའི་སྐྱེ་བོ་སྐྱ་སེར་དྲག་ཞན་ཀུན་གྱི་སངས་རྒྱས་མི་ཡུལ་དུ་བྱོན་པ་ལྟ་བུའི་དད་གུས་དང་བཅས། ཞབས་ཏོག་འབུལ་སྣོད་བློའི་ར་བ་ལས་འདས་པ་ཞིག་སོ་སོར་བསྒྲུབས་ཤིང་། རྗེ་ཉིད་ཀྱིས་ཀྱང་རང་རང་གི་བསམ་པ་དང་མཐུན་པའི་ཆོས་དང་འཇིག་རྟེན་གྱི་བཀའ་མཆིད་ཟང་ཟིང་གི་གནང་སྐྱེས་རྒྱ་ཆེ་བ་སྩལ་པས་ཀུན་ཀྱང་ཡིད་མཆོག་ཏུ་མགུ་བར་གྱུར་ཅིང་། ལྷག་པར་རྒྱལ་རྩེར་ཕེབས་ཉིན་དར་སྣར་གུང་ཚིགས་མཛད་ཐོག དཔལ་འཁོར་ཆོས་སྡེའི་གྲྭ་ཚང་སོ་སོའི་བླ་མ་སློབ་དཔོན་ལས་ཚན་ཐ་དད་དང་བཅས་པའི་ཆིབས་བསུ་གཟབ་རྒྱས་ཀྱིས་སྤྱན་དྲངས་ཏེ། རྩེ་ཆེན་གྱི་རྫོང་གི་རྩ་བར་བཞུགས་གུར་ཡོལ་གོར་དང་བཅས་པའི་ནང་དུ་ཆིབས་བཤོལ་ཨེན་ཙམ་མཛད་ནས།
རྩེ་ཆེན་གྱི་གྲྭ་ཚང་སོ་སོ་དང་། དེ་ཕྱོགས་ཀྱི་མི་སྡེ་དྲག་ཞན་གྱིས་ཟང་ཟིང་གི་འབུལ་ནོད་རི་ལྟར་སྤུངས་ཤིང་། དཀར་སྤྲོའི་མཆོད་སྤྲིན་རྒྱ་ཆེ་བ་དང་། རོ་བརྒྱ་ལྡན་པའི་ཡོན་ཆབ་མཚོ་བཞིན་དུ་བསྐྱིལ་བས། སོ་སོ་ནས་བདག་ཉིད་ཆེན་པོའི་སྤྱན་ལམ་དུ་འབུལ་བ་མ་ཐོབ་དོགས་ལྟ་བུའི་ཕན་ཚུན་ཕར་ཕུལ་ཚུར་ཕུལ་གྱི་འཕྲང་ལ་སྐུ་འཁོར་རྣམས་ཀྱང་མི་ཐར་བ་ལྟ་བུའི་ངང་ནས། སོ་སོའི་བསམ་པ་ལྟར་དགྱེས་པར་བཞེས་ཏེ་ཐ་དད་དུ་ཆོས་ཀྱི་འབྲེལ་པ་དང་། ལུགས་གཉིས་ཀྱི་བཀའ་མཆིད་གནང་སྐྱེས་བཟང་པོ་སོགས་ཐ་དད་དུ་བསྩལ་ནས། ཀུན་ཀྱང་དགའ་མགུ་ཡི་རང་སྟེ་རྗེ་ཉིད་ལ་མི་ཕྱེད་པའི་དད་པ་བླ་ལྷག་ཏུ་འཕེལ་བར་གྱུར་པ་ཡིན་ལ། དེ་ནས་ཆིབས་ཐོག་ཁེལ་བའི་དཔལ་འཁོར་ཆོས་སྡེ་ནས་སེར་འཕྲེང་རྒྱས་པ་དང་བཅས། གུར་ཁང་དུ་ཕྱག་ཕེབས་ཏེ་བཅགས་མལ་ཞིག་གདན་ཆགས་པའི་རིང་ལ།
གྲྭ་ཚང་སོ་སོའི་བླ་མ་ལས་ཚན་དང་བཅས་པས་ཟང་ཟིང་གི་འབུལ་སྣོད་བགྲང་བ་ལས་འདས་པ་དང་། བསྙེན་བཀུར། ཞབས་ཏོག་ཅི་ཡང་ཞིག་བསྒྲུབས་ཤིང་། བདག་ཉིད་ཆེན་པོས་ཀྱང་ཆོས་སྡེ་སྤྱི་དང་གྲྭ་ཚང་སོ་སོར་མང་ཇ་བསྔོ་རྟེན་སྤྱི་འགྱེད་གྱ་ནོམ་པའི་གནང་སྐྱེས་བཟང་པོ་སྩལ་ཅིང་། སོ་སོའི་བསམ་པ་དང་མཐུན་པའི་གསུང་ཆོས་ཀྱི་རིམ་པ་ཡང་མཐའ་ཡས་པ་ཞིག་སྩལ་ཏེ། དེར་འདུས་ཐམས་ཅད་བདག་ཉིད་ཆེན་པོ་ལ་སངས་རྒྱས་དངོས་ཀྱི་འདུ་ཤེས་ལྟ་བུའི་དད་གུས་གོང་འཕེལ་དུ་གྱུར་པ་ཡིན་ནོ། ། དེར་བཞུགས་ཐོག་སྡེ་བདག་ནས་སྣ་དཀར་རྩེར་ཕེབས་བཞུགས་གསོལ་བར་ཀླུ་ལྡིང་པ་དཔོན་གཡོག་འབྱོར་དོན་ཞལ་བཞེས་ཀྱང་མཛད། དེ་ནས་རིམ་གྱིས་འོམ་ཐང་དུ་ཕེབས་པའི་ཚེ་ཁ་བ་ཆེན་པོ་འབབ་ལ་ཉེ་བས་དཔོན་སློབ་རྣམས་ཕེབས་མི་ལ་དཀའ་ཚེགས་ཆེན་པོ་བྱུང་དོགས་པ་ལ།

རྗེ་ཉིད་ཀྱིས་གནོད་སྦྱིན་གང་བ་བཟང་པོར་གཏོར་མ་རྒྱས་པ་ཞིག་གནང་ཞིང་བཀའ་བསྒོ་མཛད་ནས། མཆོད་གཡོག་པར་སྟེང་དུ་སོང་ལ་རྐང་གླིང་བུས་ཤིག ཅེས་བཀའ་སྩལ་གནང་བ་བཞིན་གྲུབ་མཚམས་དེ་མ་ཁད་ལྷ་ལམ་གྱི་རང་ཞལ་གསར་དུ་ཚེས་པས་ཀུན་ཀྱང་གྲུབ་པའི་དབང་པོའོ་ཞེས་ཡ་མཚན་དུ་འཛིན་པར་སྣང་ལ། དེ་ནས་ཁ་རོ་ལ་བརྒྱུད་ཡ་འབྲོག སྣ་དཀར་རྩེར་ཕེབས་པའི་ཚེ་སྡེ་བདག་ཆེན་པོའི་ཆིབས་བསུ་རྒྱ་ཆེན་པོ་དང་། དེ་སྐོར་གྱི་དགོན་པ་སོ་སོའི་སེར་འཕྲེང་དང་བཅས་ཕོ་བྲང་གི་རྩེར་སྤྱན་དྲངས་ཏེ་གནས་དེར་ཞག་གསུམ་གདན་ཆགས་པའི་རིང་ལ་དབང་དང་རྗེས་གནང་ལུང་མན་ངག་སོགས་ཆོས་ཀྱི་ཆར་ཆེན་པོ་ཕབ་སྟེ་དེར་ཡོད་ཐམས་ཅད་དགའ་མགུ་ཡི་རང་བ་དང་བཅས་སྡེ་བདག་ཆེན་པོ་ཡང་མི་ཕྱེད་པའི་དད་པ་ཐོབ་སྟེ་རྙེད་བཀུར་ཞབས་ཏོག་འབུལ་ནོད་ལྷའི་དཔལ་འབྱོར་ལ་འགྲན་ནུས་པ་ལྟ་བུས་མཆོད་ཅིང་། རྒྱང་རིང་པོའི་བར་དུ་ཕེབས་སྐྱེལ་མཛད་པ་སོགས་སྲི་ཞུ་ཅི་ཡང་ཞིག་དང་བཅས། སླར་ཡང་འདི་ཕྱོགས་སུ་ཕེབས་དགོས་པའི་སྙན་འབུལ་གསོལ་འདེབས་ཞུས་ཤིང་། དེ་ནས་དཔལ་སྡེར་ཕེབས་པའི་ཚེ། དེར་ཡོད་ཀྱི་དཔོན་གཡོག་ཀུན་གྱིས་ཞབས་ཏོག་བླ་ལྷག་ཏུ་བསྒྲུབས་ཤིང་། དེ་ནས་འཇིགས་སྐྱབས་དགོན་པའི་བླ་བྲང་དུ་བཞུགས་པའི་ཚེ།
དེར་ཡོད་ཀྱི་གྲྭ་སློབ་ཀུན་ལ་མང་ཇ་འགྱེད་བཟང་བ་དང་། སོ་སོའི་བསམ་པ་དང་མཐུན་པའི་གསུང་ཆོས་ཀྱི་རིམ་པ་དུ་མ་སྩལ་པས་ཀུན་ཀྱང་ཡིད་ཚིམ་པར་མཛད་ཅིང་། དེའི་ནངས་པར་བར་ཚིགས་སུ་ཆིབས་བཤོལ་གནང་སྐབས། སྐྱིད་ཚལ་ཕྱོགས་ཀྱི་བླ་མ་སློབ་དཔོན་དགོན་པའི་གྲྭ་རིགས་ཡོན་བདག་དང་བཅས་པ་ཐམས་ཅད་འཛོམས་ནས་རྗེ་དཔོན་སློབ་རྣམས་ལ་དཀར་སྤྲོ་དམར་སྤྲོའི་བསྙེན་བཀུར། ཟང་ཟིང་གི་འབུལ་བ་དཔག་ཏུ་མེད་པ་བསྒྲུབས་ཤིང་། བདག་ཉིད་ཆེན་པོས་ཀྱང་གྲྭ་ཚང་སྤྱི་དང་། སྒེར་གྱི་འདོད་ཆོས་དུ་མ་གསོལ་བ་བཏབ་པ་སོ་སོའི་བསམ་པ་དང་མཐུན་པ་སྩལ་ཅིང་། གྲྭ་ཚང་སོ་སོར་ཡང་མང་ཇ་བསྔོ་རྟེན་ཟང་ཟིང་གི་ཁལ་འགྱེད་སོགས་ལུགས་གཉིས་ཀྱི་བཀའ་དྲིན་ཆེན་པོ་སྩལ་པས་ཀུན་ཀྱང་གུས་པའི་སོར་བཅུ་སྤྱི་བོར་སྦྱོར་ཞིང་། སྙན་གྲགས་ཕྱོགས་ཀུན་ཏུ་གྲགས་པར་གྱུར་ཏོ། ། དེ་ནུབ་གམ་པ་བྱང་ཐང་དུ་ཕེབས་པའི་ཚེ་གོང་དཀར་རྡོ་རྗེ་གདན་གྱི་སློབ་དཔོན་པ་རྣམས་དང་གྲྭ་རིགས་ཀྱི་ཚོགས་དུ་མ་དང་བཅས་ཞབས་དྲུང་དུ་འབྱོར་ཏེ་ཞབས་ཏོག་གྱ་ནོམ་པ་དང་བཅས།
ཡར་ལམ་དགོན་པར་ཕེབས་དགོས་པའི་གསོལ་བ་ནན་ཆགས་སུ་བཏབ་ཅིང་། བདག་ཉིད་ཆེན་པོས་ཀྱང་ཞལ་གྱིས་བཞེས། དེ་ནས་ཆ་ཤུལ་དང་ལྗང་དུ་ཕེབས་པའི་ཚེ། སྔར་ཁོག་ཞུགས་མེད་པའི་བུད་མེད་དར་མ་ཞིག་ལ་གློ་བུར་དུ་ལྷ་བབས་ཏེ། ང་བདག་ཉིད་ཆེན་པོའི་དྲུང་དུ་སྨོན་ལམ་ཞིག་འདེབས་པར་ཐོངས་ཞེས་གཟིམ་ཆུང་གི་འགག་ཏུ་སླེབས་བྱུང་བ་སྐུ་འཁོར་རྣམས་ཀྱིས་བསྐྱིལ་ནས་མ་བཏང་བ་ལ། རྗེ་ཉིད་ཀྱིས་ཡར་ཡོང་མི་དགོས་པའི་ཕེབས་སྒོ་བཅས་སྩལ་པས་གནས་དེར་རང་ཡལ་དུ་གྱུར་ཅིང་། འདི་ནི་སྔོན་རྗེ་ཉིད་དབུས་ལ་ཕེབས་སྐབས་སྐུ་འཁོར་བ་གྲྭ་པ་ཡན་པ་ཞིག་གིས་ཕྱག་གི་དར་འབོག་བརྐུས་པ་ལ། ཆོས་སྐྱོང་གི་འཁོར་དུ་གཏོགས་པ་ཞིག་གྲྭ་པ་དེ་རང་ལ་ཁོག་བཞུགས་བྱས་ནས་དར་འབོག་ཕྱག་ཏུ་སྨིན་འདུག་པ་དེ་དུས་ཀྱི་ཆོས་སྐྱོང་གི་འཁོར་དེ་ཀ་ད་ལམ་ཡང་ཡུས་ཀྱི་ཚུལ་གྱིས་ངེད་འཕྲད་དུ་ཡོང་བ་ཡིན་པ་འདྲ་ཞེས། རྗེ་ཉིད་གསུངས་པར་གྲགས་ཤིང་། སྙེ་ཐང་དུ་ཕེབས་པའི་ཚེ་ཡང་།
དགོན་པ་སོ་སོ་གྲ་སྒྲིག་གི་སེར་འཕྲེང་རྒྱ་ཆེན་པོས་སྤྱན་དྲངས་ཏེ། གྲྭ་ཚང་ཐ་དད་མི་སྡེ་དང་བཅས་པས་བསྙེན་བཀུར་ཞབས་ཏོག་ཤིན་ཏུ་ཟབ་པ་བསྒྲུབས་ཤིང་བཀའ་ཆོས་ཀྱང་ཚན་པ་མང་པོ་སོ་སོར་སྩལ་ཅིང་། དགོན་གནས་རྣམས་སུ་མང་ཇ་བསྔོ་རྟེན་སྤྱི་འགྱེད་བཟང་བ་སོགས་ཀྱིས་ཡིད་ཚིམ་པར་མཛད་ནས། ནངས་པར་ཤུན་རྫོང་དུ་ཕེབས་པའི་ཚེ་འབྲས་སྤུངས་ནས་རྒྱལ་དབང་ཐམས་ཅད་མཁྱེན་པ་དང་། ལྷ་ས་ནས་དབྱིངས་པ་ཕྱག་མཛོད་ཆེན་པོའི་དྲུང་འཁོར་རགས་བསྡུས་ཀྱིས་ཆིབས་བསུ་གཟབ་མ་དང་བཅས་པས་ལྷ་སར་སྤྱན་དྲངས་ཏེ་ཕེབས་པའི་ནུབ་དེ་ཉིད་ལ་ཞབས་ཏོག་གི་རྙེད་བཀུར་བློས་མི་འཁྱུད་པ་ཙམ་བསྒྲུབས་ཤིང་། དེ་ནས་ལྷ་སར་བཞུགས་རིང་ལ་སྐབས་སྐབས་སུ་ཟུར་ཆས་ཀྱི་ཚུལ་དང་། རྒྱུན་པར་དཀར་སྤྲོའི་ཞབས་ཏོག་སོགས་ནར་མར་ཕུལ་ཏེ། དེ་ནས་ཞག་གཉིས་སོང་བའི་གཟའ་ཚེས་བཟང་པོའི་ཉིན། རྒྱལ་དབང་ཐམས་ཅད་མཁྱེན་པ་ཕྱག་མཛོད་ཆེན་མོ་གཉིས་དང་མཇལ་ཕྲད་གནང་བས། ཁོང་དཔོན་སློབ་ཀྱིས་རྗེ་ཉིད་སྐུ་འཁོར་དང་བཅས་པ་ལ་སྟོན་མོའི་གཟབ་གཤོམ་རྒྱ་ཆེ་བ་དང་།
ཕན་ཚུན་ཐུགས་ནང་དག་པས་གསུང་གླེང་གི་རིམ་པ་རྒྱུན་རིང་པོའི་བར་དུ་མཛད་ཅིང་། དེ་རྗེས་ཞག་འགའ་ནས་སོག་པོའི་རྒྱལ་པོ་རྣམས་དང་རྗེ་ཉིད་མཇལ་ཏེ་བར་དུ་ལོ་ཙཱ་བཅུག་ནས་གསུང་གླེང་མང་དུ་མཛད་པས་རྒྱལ་རྒྱུད་རྣམས་ཀྱང་དད་པ་ལྷག་པར་ཕེབས་ནས་ཐལ་མོ་སྙིང་ཁར་སྦྱར་ཏེ། བདག་ཉིད་ཆེན་པོར་གུས་འདུད་ཀྱི་རྣམ་པ་ཅི་ཡང་ཞིག་བྱེད་ཅིང་། སླད་ནས་རྒྱལ་པོ་སོ་སོས་ཀྱང་ཞབས་ཏོག་ཏུ་ཅི་འགྱུར་བྱེད་པའི་དམ་བཅའ་ཡང་ཕུལ་བ་ཡིན་ལ། དེ་ནས་གཟའ་སྐར་བཟང་བ་ལ་ཇོ་བོ་རིན་པོ་ཆེ་རང་བྱོན་ལྔ་ལྡན་བཅུ་གཅིག་ཞལ་སོགས་ལྷ་ས་མཐིལ་གྱི་གཙུག་ལག་ཁང་རྣམས་ཀྱི་རྟེན་སོ་སོ་ལ་ཞལ་གསེར་འབུལ་བ་དང་བཅས་མཆོད་པའི་བྱེ་བྲག་ཀུན་ཏུ་བཟང་པོའི་མཆོད་སྤྲིན་ལྟ་བུ་གཤོམ་པར་མཛད་དེ། དཔོན་སློབ་རྣམས་རྟེན་མཇལ་ལ་ཕེབས་ནས། རྟེན་སོ་སོའི་དྲུང་དུ་ཡན་ལག་བདུན་པ་སྔོན་དུ་འགྲོ་བས་ཕྱག་དང་མཆོད་པ་སྨོན་ལམ་རྒྱ་ཆེན་པོ་འདེབས་པར་མཛད་ཅིང་། དེ་ནས་ཞག་འགའ་སོང་བ་ན་པོ་ཏ་ལའི་གཙུག་ལག་ཁང་གི་རྟེན་ཁྱད་འཕགས་ཕྱོགས་ཀུན་ནས་བྱོན་པ་ཐམས་ཅད་དང་། ཁྱད་པར་སྐྱིད་གྲོང་གི་འཕགས་པ་ཝ་ཏི་ཇོ་བོ་ལོ་ཀེ་ཤྭ་ར་སོགས་སྨོན་ལམ་གང་བཏབ་འགྲུབ་ངེས་པ་དེ་དག་གི་དྲུང་དུ་མཆོད་པའི་བྱེ་བྲག་དཔག་ཏུ་མེད་པ་དང་བཅས་རྗེ་ཉིད་དཔོན་སློབ་རྣམས་ཀྱིས་ཡན་ལག་བདུན་པ་ཕྱག་མཆོད་སྔོན་དུ་འགྲོ་བས་ཐུགས་བསྐྱེད་དང་སྨོན་ལམ་རྒྱ་ཆེན་པོ་འདེབས་པར་མཛད་ཅིང་། དེ་ནས་བཟུང་སྟེ་ལྷ་སའི་ཇོ་ཤཱཀྱའི་དྲུང་དང་པོ་ཏ་ལའི་རྟེན་རྣམས་ཀྱི་དྲུང་དུ་གཞན་ལ་ཡོན་གནང་ནས་སྨོན་ལམ་གྱི་རྒྱུན་འཛུགས་པར་མཛད་དེ།
དཔོན་སློབ་དག་པའི་ཞིང་དུ་འཁྲུངས་པའི་སྨོན་ལམ་འབུམ་ཐེར་ཚར་གཉིས་དང་། ཡང་ས་སྐྱ་རབ་འབྱམས་པ་དཔོན་སློབ་སོགས་ལ་ཡོན་གནང་ནས་སྨོན་ལམ་འབུམ་ཐེར་ཚར་གསུམ་ཏེ་ཡོངས་བསྡོམས་རྗེ་ཉིད་ཀྱིས་མཛད་པའི་སྨོན་ལམ་རྣམས་འབུམ་ཐེར་ཚར་ལྔ་སྒྲུབ་པར་མཛད་ཅིང་། དེ་མཚམས་ནས་རྒྱལ་དབང་ཐམས་ཅད་མཁྱེན་པ་དང་། བདག་ཅག་གི་རྣམ་འདྲེན་མཚུངས་བྲལ་དམ་པ་ཉིད་དང་ཞག་བདུན་གྱི་བར་ལ་སྔ་དྲོ་ཉི་མ་ཤར་དྲོས་ནས། དགོང་སྣུར་གྱི་བར་ཕན་ཚུན་གདན་འཛོམས་ཏེ་མདོ་སྔགས་རིག་གནས་དང་བཅས་པའི་དཀའ་གནས་མཐའ་དག་ལ་དྲི་བ་དྲིས་ལན་གྱི་ཚུལ་གྱིས་སོ་སོ་ནས་ལེགས་བཤད་ཀྱི་རིམ་པ་རྒྱུན་མ་ཆད་པ་འབེལ་གཏམ་དུ་མཛད་པས་སྐྱེས་ཆེན་གཉིས་ཀ་སོ་སོ་ནས་དང་འདོད་ཀྱི་ཐུགས་དད་ལྷག་པར་འཕེལ་ཏེ། སྔོན་བསམ་རྩེར་མཇལ་བའི་སྐབས་ལས་ཀྱང་ཐུགས་ནང་དག་ཅིང་བག་ཕེབས་པར་གྱུར་ཏེ། ཕན་ཚུན་ཐུགས་གཉིས་གཅིག་འདྲེས་ལྟ་བུར་གྱུར་པ་ཡིན་ལ། དེ་དག་གི་གནས་སྐབས་ཐམས་ཅད་དུ་ཕྱག་མཛོད་ཆེན་མོ་ཐུགས་དགྱེས་པའི་ངང་ནས་རྗེ་དཔོན་སློབ་རྣམས་ལ་གསོལ་སྟོན་རྒྱ་ཆེན་པོ་རྒྱུན་པར་བསྒྲུབས་པ་སོགས་ཞབས་ཏོག་ཅི་ཡང་ཞིག་བསྒྲུབས་པར་མཛད་དེ། དེ་ལྟར་བདག་ཉིད་ཆེན་པོ་ལྷ་སར་ཞག་བཅོ་ལྔ་ཙམ་བཞུགས་པའི་རིང་ལ། རྩེ་གདོང་ནས་བདག་ཆེན་དབོན་དྲུང་།
དྭགས་མ་སྒོམ་པོའི་སྤྲུལ་སྐུ། ཡོངས་འཛིན་སྤྲུལ་པའི་སྐུ། རྡོ་རྗེ་བྲག་ནས་སྤྲུལ་སྐུ་སོགས་སྤྲུལ་སྐུ་དུ་མ་དང་། ན་ལེནྡྲ་ནས་བཅོ་བརྒྱད་དབོན་པོ། ར་བ་སྨད་ཀྱི་མཁན་པོ་ཀུན་སྤང་། རྣམ་རྒྱལ་གསེར་ཁང་བླ་མ། སྐྱིད་ཚལ་བླ་མ། ས་སྐྱ་རབ་འབྱམས་སོགས་ཆོས་སྡེ་དུ་མའི་བླ་མ་སློབ་དཔོན་གྲྭ་རིགས་བཅས་པ་མང་པོ་དང་། སྣ་དཀར་རྩེ་སྡེ་བདག་སྐུ་མཆེད་སོགས་མི་ཆེན་དུ་མ་དང་། གཞན་ཡང་སྐྱ་སེར་དོན་གཉེར་ཅན་མང་པོས་གསོལ་བ་བཏབ་པ་བཞིན།
རྗེ་ཉིད་ཀྱིས་ཀྱང་རང་རང་གི་བློ་དང་འཚམས་པའི་དབང་རྗེས་གནང་། ལུང་མན་ངག་ཁྲིད་ཆེ་ཆུང་སོགས་གང་ལ་གང་དགོས་སུ་ཐོགས་མེད་དུ་སྩལ་པས་ཀུན་ཀྱང་དགའ་ཞིང་མགུ་ནས། སངས་རྒྱས་མི་ཡུལ་དུ་བྱོན་པ་ཟེར་བ་དེ་འདི་ལྟ་བུ་ཡིན་ཞེས་ཕྱོགས་ཀུན་ཏུ་སྒྲོག་ཅིང་། རྗེ་ཉིད་ལ་སོ་སོ་ནས་མི་ཕྱེད་པའི་དད་པ་ཐོབ་སྟེ་འབུལ་ནོད་ཀྱང་བློས་མི་འཁྱུད་པ་ཙམ་བྱུང་བ་ཡིན་ནོ། ། དེར་སྐབས་ལྷ་སའི་སྨོན་ལམ་ཆེན་མོ་དང་སྟབས་འགྲིག་པ་ནས་ཚོགས་ཆེན་མོར་མང་ཇ་འགྱེད་བཅས་བཅུ་ཕྲག་ཙམ་དང་། དབུས་ཕྱོགས་ཀྱི་དགོན་ཆེ་ཕྲ་ཕལ་ཆེར་ལ་ཡང་མང་ཇ་འགྱེད་བཅས་རྒྱ་དཔངས་ཆེ་བ་སོ་སོར་སྩལ་ཅིང་། དེ་ནས་དཔལ་ན་ལེནྡྲའི་བླ་མ་གྲྭ་རིགས་ཡོན་བདག་སོ་སོ་དང་བཅས་པའི་སྤྱན་འདྲེན་གྱི་ཕོ་ཉ་ཡང་ཡང་བྱུང་བ་དང་། བདག་ཉིད་ཆེན་པོ་རོང་སྟོན་ཐམས་ཅད་མཁྱེན་པ་དེ་བསྟན་པ་སྤྱི་སྒེར་ལ་བཀའ་དྲིན་ཆེ་བ་ནས་སྐུ་གདུང་མཇལ་བ་དང་སྨོན་ལམ་འདེབས་པར་ཕེབས་བཞེད་ཀྱི་ཐུགས་འདུན་རྒྱུན་ཆགས་སུ་ཡོད་པར་བརྟེན། འཕན་ཡུལ་དུ་ཕེབས་ཞལ་བཞེས་ཙམ་སྩལ་སྐབས། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་ནས་ཆོས་སྐྱོང་ཆེན་པོས་ད་ནི་ལྷ་མི་མྱུར་དུ་མ་ཕྲད་ན་སྒུག་ཡུན་ཤིན་ཏུ་རིང་བས་འཕྲལ་དུ་ཕེབས་དགོས་ཤིང་འཕན་ཡུལ་ཕྱོགས་ལ་བྱོན་ན་རྗེ་ཉིད་ལ་སྐུ་དོག་ཀྱང་ཡོད་ཚུལ་གྱི་རྟིང་བསྐུལ་ནན་ཆགས་བྱུང་བ་ན་འཕྲལ་དུ་བསམ་ཡས་ལ་ཕེབས་རྩིས་ཀྱིས་མཆོད་ཡོན་དུ་ཡང་བསླབ་སྟོན་ཞུ་བ་མཛད་དེ།
དེའི་ནངས་པར་རྒྱལ་དབང་ཕྱག་མཛོད་དང་བཅས་པས་ཟང་ཟིང་གི་འབུལ་ནོད་རྒྱ་དཔང་ཆེ་ཞིང་སྤུས་གཙང་བ་རྣམ་ཐོས་བུའི་འབྱོར་པ་ལ་འགྲན་པར་ནུས་པ་ལྟ་བུའི་དཔལ་འབྱོར་གྱི་མཆོད་སྤྲིན་བློའི་ར་བ་ལས་འདས་པ་ལྟ་བུ་བསྒྲུབས་ཤིང་། གཞན་ཡང་མཁོ་དགུའི་རྙེད་བཀུར་གྱ་ནོམ་པ་དང་། སླར་ཆོས་གཞིས་ཤིག་འབུལ་བའི་ཞལ་བཅད་བཟང་པོ་ཕུལ། དེ་ནས་བསམ་ཡས་སུ་ཆིབས་ཀྱི་ཁ་ལོ་ཕྱོགས་ཏེ་མཆོད་ཡོན་ནས་དྲུང་འཁོར་རགས་བསྡུས་སྐྱ་སེར་གྱིས་གྲུ་ཁ་བར་ཆིབས་སྐྱེལ་ཞུས། དེར་གནང་སྐྱེས་རྒྱ་དཔང་ཆེ་བ་དང་ལུགས་གཉིས་ཀྱི་བཀའ་མཆིད་འཕྲལ་ཡུན་དུ་ཕན་པ་སྩལ་པས། ཁོང་རྣམས་གུས་སྤྲོས་མྱོས་ཏེ་རྗེ་ཉིད་ཀྱི་ཞལ་དཀྱིལ་ལས་གཞན་དུ་ལྟ་བར་མ་མཆིས་སོ། ། དེ་ནུབ་གུང་ཐང་དུ་ཕེབས་པའི་ཚེ་དེ་ཕྱོགས་ཀྱི་དགོན་པའི་གྲྭ་རིགས་མི་སེར་བཅས་པས་ཞབས་ཏོག་འབུལ་ནོད་ཀྱང་རྒྱས་པར་ཞུས་ཤིང་། བདག་ཉིད་ཆེན་པོས་ཀྱང་སོ་སོའི་བསམ་པ་དང་མཐུན་པའི་གསུང་ཆོས་ཀྱི་རིམ་པ་དུ་མ་སྩལ་ཏེ་སོ་སོར་ཡིད་ཚིམ་པར་མཛད། དེ་ནས་གཞི་ཁ་བདེ་ཆེན་གྱི་ཀླུ་ལྡིང་སྐྱིད་ཤོད་ཞབས་དྲུང་གིས་གདན་དྲངས་ཏེ་གཞིས་ལེན་རྒྱས་པའི་བསྙེན་བཀུར་དང་ཟང་ཟིང་གི་འབུལ་བ་དཔག་མེད་ཕུལ་ཏེ། དེ་ནུབ་ཕོ་རོག་ཐང་དུ་བཞུགས་པའི་ནངས་པར་གསེར་ལ་བརྒྱུད་དེ་ཟུར་མཁར་དུ་ཕེབས་པའི་ཚེ།
བསམ་ཡས་ནས་མཁན་ཚང་རབ་འབྱམས་པ་ཐར་པ་རྒྱལ་མཚན་སོགས་ལྕོག་པ་དཔོན་གཡོག་རྣམས་དང་། ཆོས་སྐྱོང་ཆེན་པོའི་སྐུ་རྟེན་པ་བཅས་ཕེབས་བསུར་འབྱོར་ཞིང་། དེའི་ནངས་པར་བསམ་ཡས་སུ་ཕེབས་པའི་བར་ལམ་དུ་རབ་བྱུང་གྲྭ་ཚང་གི་མཁན་པོ་ལས་ཚན་སོ་སོར་བཅས་པ་དང་། སྐྱིད་ཤོད་ཞབས་དྲུང་ནས་ཕེབས་བསུའི་བཀོད་པ་རྒྱ་ཆེན་པོ་དང་བཅས་སྤྱན་དྲངས། དེ་དུས་ཆོས་སྐྱོང་ཆེན་པོ་བདག་ཉིད་ཆེན་པོའི་ཞལ་སྐྱིན་མཇལ་བར་ཐུགས་རིངས་པར་འཕྲལ་དུ་ཕེབས་པ་ཞིག་ཡོང་ངེས་ཞེས་ཀུན་གླེང་ཡང་། རྗེ་ཉིད་ཀྱི་གསུང་ལས། ངེད་ན་སོ་མཐོ་བ་དང་ལུས་ཤེད་ཆུང་བས་བསམ་ཡས་སུ་སླེབས་པའི་ཉིན་ཆོས་སྐྱོང་ཕེབས་ན་ལྕོག་སོགས་སུ་འགྲོ་དགོས་པའི་ལུས་སེམས་དུབ་པ་ཞིག་ཡོང་འདུག་པས་དེ་ཉིན་མ་འབྱོན་ཅིག་སྙམ་པ་བྱས་པས་སྐུ་ཕེབས་མི་ཡོང་ཐག་ཆོད་གསུངས་པ་ལྟར། དཔོན་སློབ་ཆིབས་རགས་རྣམས་རྡོ་མཆོད་ཐང་ཀའི་ཐད་དུ་ཕེབས་པ་ན་སྐུ་རྟེན་པར་རྟ་ཐོག་ཏུ་ཆོས་སྐྱོང་ཕེབས་ལ་ཁད་པ་ཞིག་ལ་ཡལ་སོང་བས་རྗེ་ཉིད་ཀྱི་བཀའ་ལས་ཆོས་སྐྱོང་ཆེན་པོས་ཅུང་ཟད་ཀྱང་མི་འདའ་བར་དེར་ཡོད་ཀུན་ཡིད་ཆེས་ནས་ཐམས་ཅད་ཧ་ལས་པར་གྱུར་ཅིང་། དེ་ནས་རབ་བྱུང་པ་རྣམས་ཀྱི་སེར་ཕྲེང་དང་། རྔ་བོ་ཆེ་དང་འཆམ་མགོན་རྣམས་ཀྱི་བསུ་བ་དང་།
ཆོས་སྐྱོང་ཆེན་པོའི་ལྗགས་བཀོད་གནང་བའི་འབག་དང་། ཆས་གོས་མི་འདྲ་བ་དུ་མ་གྱོན་པའི་གཟིགས་མོ་མཆོད་པའི་བྱེ་བྲག་མང་པོ་དང་བསམ་ཡས་སྡེ་ཤར་ནུབ་ཀྱི་མི་རྣམས་ཀྱི་དབུ་རྒྱན་རུས་རྒྱན་སོགས་དཔའ་བོའི་ཆས་སྤྲད་པ་དང་འབག་གྱོན་ཞིང་རོལ་སྟབས་དང་བཅས་འཆམ་པའི་བཀོད་པ་སོགས་བསུ་བའི་བྱེ་བྲག་མི་འདྲ་བ་དཔག་ཏུ་མེད་པ་ཞིག་གིས་རྗེ་དཔོན་སློབ་རྣམས་ཕོ་བྲང་གོང་དུ་སྤྱན་དྲངས་པའི་ནངས་པར། ཆོས་སྐྱོང་ཆེན་པོའི་བཞུགས་གནས་སྡེ་བརྒྱད་རྦ་ཀློང་འཁྲུགས་པའི་དཔེ་ཧར་ལྷའི་ཕོ་བྲང་གི་ཡང་རྩེར་རྗེ་དཔོན་སློབ་རྣམས་ཀྱིས་བསང་མཆོད་རྒྱས་པར་མཛད་དེ་ལྷ་མི་མཇལ་ཕྲད་མཛད་པར་ཉེ་བ་ན། སྨོད་ནས་སོགས་ལ་མ་ལྟོས་པར་ཆོས་སྐྱོང་རང་བབས་སུ་བྱོན་ནས། རེ་ཞིག་བདག་ཉིད་ཆེན་པོ་དཔོན་སློབ་རྣམས་ལྕོག་གི་ཕྱིར་ཕེབས་ཏེ། ཆོས་སྐྱོང་གི་གསོལ་གོ་མཆོད་གྲུབ་བསྟུན་རྟེན་འབྲེལ་ལེགས་ཆ་དང་བཅས་མཁན་ཚང་རབ་འབྱམས་པ་རྗེ་ཉིད་སྤྱན་འདྲེན་ལ་བྱུང་བས། དཔོན་སློབ་རྣམས་ལྕོག་གི་ཁྱམས་ར་འོག་མའི་སྒོ་ནང་དུ་ཕེབས་མཚམས། དེ་གོང་ནས་ས་སྐྱའི་ཞལ་ངོ་བགྲེས་གཞོན་སོགས་ཡུལ་གཉན་སུ་ཕེབས་ཀྱང་ཆོས་སྐྱོང་ཆེན་པོ་རྡོ་སྐས་ཀྱི་མགོར་བསུ་བ་ལ་ཕེབས་པ་ཙམ་ཁོ་ན་ཡིན་པ་ལ། དེ་དུས་ནི་འགྲོ་འདྲེན་ཡོངས་ཀྱི་སྐྱབས་གནས་བདག་ཉིད་ཆེན་པོ་ལ་གནོད་སྦྱིན་ཆེན་པོ་དེ་ཉིད་ཤིན་ཏུ་ཆེས་པའི་རྡོ་སྐས་ཀྱི་སེན་ལ་མཆོང་ཞིང་ལྡིང་བའི་རྒྱུག་བྲལ་དང་བཅས། ཁྱམས་ར་འོག་མའི་ཕྱི་སྒོ་ལ་ཉེ་བའི་བར་དུ་ཕེབས་བསུ་མཛད་དེ།
ལྷ་མི་མཇལ་འཕྲལ་ཆོས་སྐྱོང་ཆེན་པོས་དབུ་རྨོག་ཕུད་ཏེ་གུས་པའི་རྣམ་འགྱུར་དུ་མ་དང་བཅས་སྤྱན་དྲངས་ཏེ་རྗེ་དཔོན་སློབ་རྣམས་རྡོ་སྐས་ཀྱི་རྩེར་ཕེབས་པ་དང་། ཆོས་སྐྱོང་ཆེན་པོས་ས་པཎྚི་ཏའི་བསྟན་པ་དར་བའི་ཕྱིར་དུ་ལྷ་རྒྱལ་ཐེངས་གསུམ་བོས་ཞེས་གསུངས་པ་ལྟར། དེར་འཚོགས་ཀྱི་ཁྲོམ་དམར་སྨུག་ཏུ་འཁྱིལ་བ་རྣམས་ཀྱིས་འབྲུག་སྟོང་དུས་གཅིག་ལ་ལྡིར་བ་ལྟ་བུའི་ལྷ་རྒྱལ་ཐང་གསུམ་བོས་མཚམས་རྗེ་ཉིད་དང་ཆོས་སྐྱོང་གཉིས་ཁྲིའུ་ཆུང་སོ་སོར་བཞུགས་ཤིང་། སྐུ་འཁོར་གྱི་ཚོགས་རྣམས་ཞབས་འབྲིང་དུ་འཁོད་མཚམས་དེ་ཀ་ལ། འཕྲིན་ལས་ཀྱི་མགོན་པོ་དམར་པོ་ཉིད་ཤིན་ཏུ་དགྱེས་པའི་མདངས་དང་ལྡན་ཞིང་། སྐུ་འཁྲིལ་ལི་ལི་འདར་བའི་སྒོ་ནས་གུས་འདུད་ཀྱི་ཉམས་འགྱུར་དུ་མ་དང་བཅས། ལྷ་མི་གཉིས་དྲི་བ་དྲིས་ལན་གྱི་ཚུལ་དུ་གསུང་གླེང་མང་དུ་མཛད་ཅིང་། དེ་དུས་ཆོས་སྐྱོང་གི་གསུང་ལས། དགེ་བཤེས། སྔོན་སློབ་དཔོན་ཆེན་པོའི་ཕྱག་ནས་ཕོག་པའི་གདུག་འདྲེའི་སྡིག་ཁྲབ་ཤ་གོས་དང་བཅས་འདི་ལ།
ཁྱེད་ས་སྐྱ་པ་དགེ་བཤེས་རྣམས་ཀྱིས་ཞིག་གསོས་མཛད་པ་ལས། གཞན་སུས་ཀྱང་བྱར་མི་རུང་བས། སྔོན་སྔགས་འཆང་ཆེན་པོ་ཡབ་སྲས་རྣམས་ཀྱིས་ཉམས་གསོ་མཛད་པ་ལྟར། ད་ལམ་ཀྱང་དགེ་བཤེས་ཀྱིས་ཕྱག་ལེན་ལ་ཐེབས་པ་མཛད་དགོས་ཤིང་། བཟོ་བོ་སོགས་དགེ་བཤེས་རང་གི་བློས་བཅད་པ་བྱས་པས་ཆོག དེ་ནམ་གྲུབ་བར་དགེ་བཤེས་རང་ཡང་བཟོ་བོ་རྣམས་དང་ལྷན་ཅིག་ཏུ་འབྲལ་མེད་དུ་ཕེབས་དགོས་སོ། ། ཞེས་གསུངས་པ་ལྟར་དེའི་ནངས་པར་རང་ནས་ཕྱག་བཞེས་སུ་མཛད་དེ་བདག་ཉིད་ཆེན་པོས་གསུང་བརྟག་མཛད་པའི་འོས་བབ་ཀྱི་བཟོ་བོ་རྣམས་དང་བཅས་གསོལ་ཁྲབ། ཁྲབ་གདན་དབུ་རྨོག་དང་བཅས་པའི་ཉམས་གསོ་ལ་རྩོལ་ཐོན་མཛད་པས་ཕལ་ཆེར་གྲུབ་ཀྱང་། ཚེས་གསུམ་སྐུ་ཕེབས་དང་ཐུག་ཆེས་པས་མ་ཚར་དོགས་སྐུ་རྟེན་པ་དང་། རྒྱུན་པར་གསོལ་ཁྲབ་འབུལ་བའི་ལྕོག་གི་གྲྭ་པ་དེ་གཉིས་ཀྱིས་བཀའ་མ་བྱུང་ཡང་བཟོ་བོ་རྣམས་ཀྱི་ལས་གྲོགས་བྱས་པ་ལ་ཆོས་སྐྱོང་གི་འཁུ་ལྡོག་གི་རྣམ་པས་ཁོང་གཉིས་ལ་དེ་མ་ཐག་ལུས་ལ་ཤུ་འབུར་མི་ཟད་པ་དུ་མས་བཏབ་སྟེ་སོ་སོས་ནས་འཇིགས་ཤིང་ཧ་ལས་པར་གྱུར་ནས།
བདག་ཉིད་ཆེན་པོར་ལྗགས་སྔགས་ཞུས་ཏེ་བྱུང་བས་གཞི་མེད་དུ་དྭངས་པའི་བྱིན་རླབས་མངོན་གྱུར་ཅན་བྱུང་ཞིང་། དེ་དུས་ཆོས་སྐྱོང་ཆེན་པོའི་གསུང་གི་གདུག་འདྲེའི་དཔེ་དཀར་གྱི་དངོས་སྤྱད་རྣམས་ལ་གཞན་གྱི་འཇུག་ཆ་མེད་པས་དགེ་བཤེས་ཀྱི་དེབ་དུ་ཁྱོན་པའི་ཕྱག་དམ་འབྱར་མ་ཞིག་མཛད་དགོས་ཞུས་པ་ལ། ཉིད་ཀྱི་འཕྲིན་ལས་པ་ཆེན་པོ་ཕྱག་མཛོད་བསོད་ནམས་རབ་བརྟན་ཀྱི་ཞལ་བཀོད་ཀྱི་རྒྱས་བཏབ་ལུགས་གཉིས་སྤྱན་ཡངས་པ་མི་དབང་རྣམ་རྒྱལ་རྡོ་རྗེས་ཕྱག་བྲིས་འཁུར་བཞེས་ནས་ཞག་གཉིས་ཀྱི་ཁོངས་སུ་དེབ་བྲིས་སུ་བཏབ་སྟེ་བདག་ཉིད་ཆེན་པོའི་ཕྱག་དམ་འབྱར་མ་མཁན་ཚང་རབ་འབྱམས་པའི་ལག་ཏུ་འཇོག་པར་མཛད་ཅིང་། དེ་ནས་ཚེས་གསུམ་གྱི་ཉིན་སྐུ་ཕེབས་ཟབ་མ་དང་བཅས་གསོལ་ཁྲབ་ཁྲབ་གདན་དབུ་རྨོག་དང་བཅས་པ་ཉམས་གསོས་མཛད་པ་དེ་ཐོག་མར་བཞེས་པ་དེ་དང་བསྟུན། བདག་ཉིད་ཆེན་པོས་ཀྱང་འཕྲིན་ལས་ཀྱི་མགོན་པོ་དམར་པོ་དེ་ཉིད་ལ། བཀྲལ་ཐག་ཁོ་ན་ལས་གྲུབ་པའི་ཁྱད་གོས་ཀྱི་ཁྲབ་གདན་དེ་ཁས་ཐོག་དྲངས། ཁྲབ་རྨོག་གྲི་གསུམ་ཇ་གོས་དར་སྟག་ལྤགས་གྲྭ་སྡེར་མ་ཉམས་པ་ལྷ་རྟ་བཟང་བ་སོགས་སྤྱན་གཟིགས་འབུལ་ནོད་རྒྱ་དཔང་ཆེན་པོ་སྩལ་ཅིང་། ཆོས་སྐྱོང་ཆེན་པོའི་དགོངས་བཞེད་ལྟར་དུ་འགྲུབ་པས་ཤིན་ཏུ་དགྱེས་ཏེ་ཁྲོམ་ཆེན་པོར་ངོམ་པ་ལྟར་མཛད་དེ། དེ་ནས་ལྕོག་གི་སྦུག་ཏུ་ལྷ་མི་གཉིས་བཀའ་བགྲོས་ཀྱང་ཡུན་རིང་དུ་མཛད་ལ། དེ་དུས་ཆོས་སྐྱོང་རང་གི་དགོངས་པ་ལ་རྗེ་ཉིད་བསམ་ཡས་སུ་བཞུགས་རིང་ལ་ཡང་ཡང་དུ་ལྷ་མི་མཇལ་བ་ཞིག་དགོངས་པར་འདུག་ཀྱང་རྗེ་ཉིད་སྐུ་ཁམས་ངན་པས་སྐབས་སྐབས་སུ་མཇལ་ཆོག་པའི་སེད་བཀྲོལ་གནང་བས་ཆོས་སྐྱོང་གིས་ཀྱང་ཞལ་གྱིས་བཞེས་ཤིང་།
དེ་དུས་སྟག་རྩེ་ནས་སྐྱིད་ཤོད་ཞབས་དྲུང་བསམ་ཡས་སུ་ཕེབས་པ་རྗེ་ཉིད་དང་མཇལ་བའི་ཚེ་ཞལ་དཀྱིལ་གཟིགས་མ་ཐག་དད་པ་ལྷག་པར་གཡོས་ཤིང་། སླར་སྐུ་གསུང་ཐུགས་ཀྱི་མཛད་འཕྲིན་གཟིགས་པས་མི་ཕྱེད་པའི་དད་པ་སྐྱེས་ཏེ་བཀའ་ཆོས་ཀྱི་རིམ་པ་ཡང་མང་དུ་ཞུས་ཤིང་། བརྙེད་བཀུར་གྱི་ཞབས་ཏོག་ཀྱང་རྒྱ་དཔང་ཆེན་པོ་རྒྱུན་དུ་བསྒྲུབས་པ་དང་། ལྷག་པར་ཀོང་ཡུལ་གྱི་དཀར་ལུགས་ཀྱི་བླ་མ་ཞོ་ཁ་བར་གྲགས་པ་དབྱིངས་ས་ཆེན་མོ་ནས་བཙོན་དུ་བཟུང་སྟེ། སྟག་རྩེར་གཏད་འདུག་པ་སླར་འབབ་ལྡན་མའི་དཀྱིལ་འཁོར་དུ་དག་བྱེད་ཀྱི་ཆོ་ག་བསྐྲུན་པར་མཛད་དགོས་ཤར་ཞིང་། དེའི་ཚེ་ཁོང་གིས་སྨོན་ལམ་ལོག་པ་དུ་མ་བཏབ་པའི་རྐྱེན་གྱིས་འབྱུང་པོ་གདུག་པ་ཅན་ཞིག་ཏུ་སྐྱེས་ཏེ། སྐྱིད་ཤོད་ཞབས་དྲུང་མཚོ་སྐྱེས་རྡོ་རྗེ་དེ་ཉིད་འབྱུང་པོ་དེས་ཁོག་ཞུགས་དང་བཅས་གློ་བུར་དུ་ཁྱེར་པའི་ཐུགས་རྟོག་ཤིན་ཏུ་ཆེ་བ་ཡོད་པ་ལ། བདག་ཉིད་ཆེན་པོས་ས་སྐྱར་བཞུགས་དུས་གཤིན་འདྲེ་གདུག་པ་ཅན་འགའ་ཞིག་ལ་ལམ་སྟོན་བསྐྱར་ནས་མཛད་པས། གནས་ངན་ནས་འཕོས་པའི་རྟགས་མཚན་གསལ་པོར་བྱུང་བའི་སྙན་གྲགས་ལ་བརྟེན། བདག་ཉིད་ཆེན་པོར་ནང་སྦྱར་གྱི་བསླབ་སྟོན་ཞུས་ཏེ་ཞོ་ཁ་བླ་མས་ཐོག་དྲངས་དེ་དུས་བསམ་ཡས་ན་གཤིན་འདྲེ་གདུག་པ་ཅན་སུམ་ཅུ་རྩ་གྲངས་ཤིག་ཡོད་པ་ཐམས་ཅད་དུས་གཅིག་ལ་ལམ་སྟོན་མཛད་དགོས་པའི་གསོལ་བ་བཏབ་པ་ལ།
རྗེ་ཉིད་ཀྱིས་ཆོས་སྐྱོང་སྐུ་ཕེབས་བྱུང་བ་ཞིག་ལ་དེ་བཞིན་གྱི་གྲོགས་དན་མཛད་དགོས་པའི་བཀའ་སྩལ་གནང་བ་ན། གདུག་འདྲེ་ལ་ཡང་ལས་འཆོལ་བ་ལ་ཁོ་བོ་ཡོད་ཀྱང་། ད་ལམ་དགེ་བཤེས་ཀྱི་ངོ་ལ་བཏང་བས་ཆོག་གསུངས་པ་བཞིན། ནངས་པར་ལམ་སྟོན་གནང་རྒྱུའི་དོ་ནུབ་འབྱུང་པོ་དེ་རྗེའི་ཞབས་དྲུང་དུ་ཐལ་གྱིས་བྱུང་ནས་གུས་འདུད་ཀྱིས་འདྲེན་གསོལ་སོགས་ཞུས་འདུག་པས། ནངས་པར་སྐུ་འཁོར་བ་འགའ་ཞིག་ལ་དེ་བཞིན་གྱི་གནས་ཚུལ་བཀའ་སྩལ་ཏེ། བདག་ཉིད་ཆེན་པོ་དཔོན་སློབ་མང་བ་ཞིག་གིས་ཀུན་རིག་གི་ཆོ་ག་རྒྱས་པར་མཛད་ནས་ལམ་སྟོན་མཛད་པའི་ཚེ་གཤིན་འདྲེ་རྣམས་ཀྱི་མིང་བྱང་སྲེག་ཆོག་མཛད་པ་ན། ཤོག་བུ་བསྲེགས་པའི་དྲི་མེད་པར་མི་རོ་བསྲེགས་པའི་དྲི་འདྲ་བ་ཞིག་ཐུལ་གྱིས་བྱུང་ནས། བསམ་ཡས་གཉེར་པ་གཉིས་དང་སྐུ་རྟེན་པ་བཅས་ཞབས་དྲུང་ན་ཡོད་པས་དངོས་སུ་ཚོར་བས་ཁོང་རྣམས་ཧ་ལས་པར་གྱུར་ཅིང་། དེ་རྗེས་ཀྱི་ཆོས་སྐྱོང་སྐུ་ཕེབས་པ་ཞིག་ལ་དགེ་བཤེས་ཀྱི་ལམ་སྟོན་གྱི་ནུས་པས་གཤིན་འདྲེ་རྣམས་འཕོས་ཡོད་པས། གདུག་འདྲེའི་བ་དན་འདི་ཁྱེར་ལ་སྟག་རྩེའི་སྐུ་མཁར་རྣམས་བཤིག་སྟེ་ད་ཕན་བདག་རྐྱེན་མ་བྱེད་ཅིག
དེ་བཞིན་དུ་གཤིན་འདྲེ་རྣམས་ཀྱི་རྟེན་མཁར་རྣམས་བཤིག་ཅིང་མཆོད་ཡལ་སོགས་བྱེད་མི་དགོས་གསུངས་བྱུང་བ་བཞིན་ཀུན་ལ་དྲིལ་བསྒྲགས་ཏེ་དཔོན་གཡོག་ཀུན་གྱིས་ཕྱག་ལེན་ལ་ཐེབ་པར་མཛད་པས། དེ་ཕྱིན་ཆད་གཤིན་འདྲེ་རྣམས་ཀྱི་གནོད་པ་བྱུང་བའི་གཏམ་གཞི་མེད་དུ་གྱུར་པ་འདི་ནི་རྗེ་ཉིད་ཀྱི་མཐུ་སྟོབས་དང་ནུས་མཐུའི་བྱིན་རླབས་ལ་བརྟེན། གཤིན་པོ་དེ་རྣམས་དང་མི་ཕྱུག་བགྲང་བ་ལས་འདས་པ་ཞིག་གི་སྲོག་བསྐྱབས་པས་མི་འཇིགས་པའི་སྐྱབས་ཀྱི་སྦྱིན་པ་བླ་ན་མེད་པ་སྩལ་པ་འདི་ཡང་གཞན་ལས་ཕུལ་དུ་བྱུང་བའི་རྣམ་ཐར་དུ་སྣང་ངོ་། ། བསམ་ཡས་སུ་བཞུགས་རིང་དེ་དག་གི་བར་ལ་རབ་བྱུང་ཆོས་སྡེའི་གྲྭ་པ་རྣམས་དང་། ཕྱོགས་ནས་བྱོན་པའི་དགོན་སོ་སོའི་བླ་མ་གྲྭ་རིགས་དུ་མ་འདུས་པ་ལ། ཀྱཻ་རྡོ་རྗེའི་ལ་དབང་། རྒྱུ་དབང་། བདག་མེད་མའི་ལྷ་མོ་བཅོ་ལྔའི་དབང་། རྡོ་རྗེ་ཕུར་པའི་དབང་། ཚེ་དཔག་མེད་ལྷ་དགུ་དང་།
གྲུབ་རྒྱལ་མ། ལྕགས་སྡོང་མ། གྲུབ་ཆེན་ནས་བརྒྱུད་པའི་ཚེ་དབང་། རྣལ་འབྱོར་མའི་བྱིན་རླབས། གུར་མགོན་ལྷ་བརྒྱད། ཞལ་བཞི་པ། དུར་ཁྲོད་བདག་པོ། བུ་ཏྲ་མིང་སྲིང་། དཀར་བདུད་ལྕམ་བྲལ། བྲན་བདུད་རྣམས་ཀྱི་སོ་སོའི་རྗེས་གནང་།
རྣམ་རྒྱལ་རྣམ་འཇོམས། སེང་གེ་སྒྲ། སྨན་བླ། བཀའ་གདམས་ནས་བརྒྱུད་པའི་སྒྲོལ་མ་ཉེར་གཅིག ཁྱུང་ནག ཁྱུང་ཁྲ། འབྱུང་འདུལ་རྣམས་ཀྱི་རྗེས་གནང་དང་། སྨན་བླའི་མདོ་བརྒྱད་བརྒྱ་པ་མདོ་ཆོག་དང་བཅས་པ། རྗེ་ཉིད་ཀྱིས་མཛད་པའི་བསམ་ཡས་ཀྱི་གནས་བཤད་ཆེན་མོ། སྔགས་འཆང་ཆེན་པོས་མཛད་པའི་ཆབ་གཏོར་ཀླུ་གཏོར་གྱི་ཡི་གེ
གཏོར་མ་བརྒྱ་རྩ། འོད་དཔག་མེད་ཀྱི་ཉལ་འཕོ། ས་པཎ་དང་འཇམ་དབྱངས་སྦྲགས་སྒྲུབ་ཀྱི་ཆོས་རྒྱལ་མའི་འདོན་ཐབས། སློབ་དཔོན་པདྨའི་བླ་མའི་རྣལ་འབྱོར། ཐུགས་རྗེ་ཆེན་པོའི་སྒོམ་ལུང་སོགས། དེ་ལྟར་དབང་རྗེས་གནང་ལུང་བྱིན་རླབས་བསྒོམ་ལུང་སོགས་ཆོས་ཀྱི་འཁོར་ལོ་ཉིན་མཚན་མེད་པ་བསྐོར་བ་མཛད་དེ། དེར་འདུས་ཐམས་ཅད་འདོད་ཆོས་ཀྱི་རེ་བ་ཡོངས་སུ་རྫོགས་ནས་ཐམས་ཅད་མགྲིན་གཅིག་པར་ད་ལོ་གསེར་གྱི་ཕ་བོང་སྒོ་འགྲིམ་གྱི་ངོ་མཚར་དང་བསོད་ནམས་ཆེ་བ་འདི་ལྟ་བུ་འབྱུང་བ་ཞེས་ཐམས་ཅད་གུས་པའི་རྣམ་འགྱུར་དང་བཅས་སྙན་གྲགས་ཕྱོགས་ཀུན་ཏུ་སྒྲོག་པར་བྱེད་ཅིང་། དེ་སྐབས་ཉིན་གཅིག་དཀར་ཞལ་མཐིལ་གྱི་མཁན་པོ་བོ་དྷི་ས་ཏྭའི་བཞུགས་ཁྲིའི་སྟེང་ནས་བསམ་ཡས་ཀྱི་སྐྱ་སེར་གྱི་སྟེང་། ཕྱོགས་ནས་འདུས་པའི་སྐྱེ་བོ་ཁྲི་ཕྲག་ཏུ་ལོངས་པ་ལ། ཚེ་དབང་གྲུབ་རྒྱལ་མའི་དབང་མོ་ཆེ་རྒྱས་པར་སྩལ་ཏེ་སོ་སོ་ནས་འབུལ་ནོད་ཀྱང་རྒྱ་ཆེན་པོ་བསྒྲུབས་པ་ཡིན་ལ།
དེ་ནས་གཟའ་སྐར་བཟང་བའི་ཉིན་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་དབུ་རྩེའི་རིགས་གསུམ་གླིང་བཞི་གླིང་ཕྲན་བརྒྱད་དང་བཅས་པའི་ལྷ་ཁང་རྣམས་ལ་མཆོད་པའི་བྱེ་བྲག་བསམ་གྱིས་མི་ཁྱབ་པ་དང་བཅས་དཔོན་སློབ་རྣམས་རིམ་པར་ཕེབས་ཏེ། ཕྱག་དང་ཡན་ལག་བདུན་པ་སྔོན་དུ་འགྲོ་བས་ཐུགས་བསྐྱེད་བཟང་པོ་དང་བཅས་སྨོན་ལམ་རྒྱ་ཆེན་པོ་འདེབས་པར་མཛད་ཅིང་། ཡང་ཉིན་གཅིག་ཆོས་རྒྱལ་ཆེན་པོ་དང་། ཆོས་སྐྱོང་ཆེན་པོ་གཉིས་སྐུ་ཕེབས་ཐོག་བདག་ཉིད་ཆེན་པོ་སྤྱན་དྲངས་ཏེ་ལྕོག་ཏུ་ཕེབས་པའི་ཚེ། ཆོས་སྐྱོང་ཆེན་པོས་བཀའ་བསྐུལ་ཏེ། ལྷ་མི་གསུམ། སྐྱིད་ཤོད་ཞབས་དྲུང་སོ་སོའི་ཞབས་འབྲིང་པའི་ཚོགས་དང་བཅས། དབུ་རྩེ་ཆེན་མོའི་བྱང་ཆུབ་ཆེན་པོའི་དྲུང་དུ་ཕེབས་ཏེ། ཆོས་སྐྱོང་གཉིས་སྐྱིད་ཤོད་ཞབས་དྲུང་རྣམས་ཀྱིས་ཐོག་དྲངས་དེར་འདུས་ཀྱི་སྐྱ་སེར་མང་དུ་ཚོགས་པ་རྣམས་ལ་བདག་ཉིད་ཆེན་པོས་སློབ་དཔོན་རིན་པོ་ཆེའི་བླ་མའི་རྣལ་འབྱོར་དང་འབྲེལ་བར་རང་ཉིད་ཀྱི་མཛད་པའི་སློབ་དཔོན་རིན་པོ་ཆེའི་གསོལ་འདེབས་བསམ་པ་མྱུར་འགྲུབ་མའི་ལྗགས་ལུང་སྩལ་ཏེ། དེ་ནང་གི་བཞེད་དོན་རྣམས་ཚུལ་བཞིན་དུ་འགྲུབ་པའི་འཕྲིན་ལས་མཛད་དགོས་པ་ཆོས་སྐྱོང་གཉིས་ལ་བཀའ་སྩལ་པས།
ཁོང་གཉིས་ཀྱིས་ཀྱང་དེ་བཞིན་དུ་སྒྲུབ་པར་ཞལ་གྱིས་བཞེས་ཤིང་། དེ་སྐབས་ཆོས་སྐྱོང་ཆེན་པོས་སྐྱིད་ཤོད་ཞབས་དྲུང་ལ་དཔལ་བསམ་ཡས་རེས་སུ་བོར་བ་བྱས་མི་ཆོག་པའི་བཀའ་ནན་ཆེ་བ་ཙམ་སྩལ་པ་ལ། བདག་ཉིད་ཆེན་པོས་ཁོང་སྐུ་མཆེད་འདི་པ་ཚོས་བསམ་ཡས་ཀྱི་ལྷ་ཁང་སོགས་ལ་ཞིག་གསོས་ཡང་དག་མཛད་འདུག་པས་ཆོས་སྐྱོང་རྣམ་གཉིས་ཀྱིས་ཀྱང་སྐྱིད་ཤོད་ཞབས་དྲུང་འདི་པ་ལ་སྐུ་ཚེ་ལ་བར་ཆད་མེད་ཅིང་ཐུགས་བསམ་བཞིན་འགྲུབ་པ་མཛད་དགོས། ལྷག་པར་སངས་རྒྱས་ཀྱི་བསྟན་པ་རིན་པོ་ཆེ་འདི་བསྲུང་ཞིང་སྐྱོང་བ་དང་། འགྲོ་བ་སེམས་ཅན་ལ་བདེ་སྐྱིད་འབྱུང་བའི་བྱེད་པོར་སློབ་དཔོན་རིན་པོ་ཆེ་པདྨ་འབྱུང་གནས་ཀྱིས་བཀའ་བསྒོས་པ་བཞིན། ད་ལྟ་སྔགས་འཆང་བདག་གིས་དྲན་གསོས་བཏབ་པ་ལྟར་མི་གཡེལ་བའི་བཀའ་སྒོ་སྨྲ་ཐག་ཆོད་པ་ཞིག་སྩལ་པས། དེར་འདུས་ཀྱི་སྐྱ་སེར་མང་པོས་ཐོས་ཤིང་སེམས་ཐོག་ཏུ་སྨིན་པས་བདག་ཉིད་ཆེན་པོར་དད་པ་ལྷག་པར་གཡོས་ཏེ་ལ་ལ་ནི་མིག་ཆུ་རང་དབང་མེད་པར་གཏོང་ཞིང་ལུས་ཀྱིས་ཕྱག་མང་དུ་འཚལ། ལ་ལ་ནི་སེམས་ཧོད་ཧོད་པོས་རྗེ་ཉིད་ལ་མིག་བཙུམ་མེད་དུ་ལྟ། ལ་ལ་ནི་བསྟོད་དབྱངས་འུར་དིར་དུ་འདོན་པ་སོགས་བྱུང་འདུག་ཅིང་། སྐབས་དེར་མཆོད་ཡོན་གཉིས་ཀར་ཆོས་སྐྱོང་གི་བཀས་བསྐུལ་བ་བཞིན་གཟའ་སྐར་བཟང་བའི་ཉིན་བདག་ཉིད་ཆེན་པོ་དཔོན་སློབ་མང་བ་ཞིག་གིས་དབུ་རྩེ་ཆེན་མོར་ཀྱེ་རྡོར་ལ་བརྟེན་པའི་རབ་གནས་ཉིན་གང་མ་རྒྱས་པར་མཛད་དེ།
ཕྱི་དྲོའི་དུས་ལ་བབ་པའི་ཚེ་གཙུག་ལག་ཁང་སྡེ་དང་བཅས་པ་རྣམས་ལ་ཕྱག་ནས་ཀྱི་ཕྱིར་ཞབས་སྐོར་ལ་ཕེབས་པའི་ཚེ། ཆོས་སྐྱོང་ཆེན་པོ་ཡང་སྐུ་ཕེབས་པའི་ཞབས་འབྲིང་པའི་ཚུལ་དུ་ཆས་ཏེ་རིམ་གྱིས་དཀར་ཞལ་མཐིལ་དུ་ཕེབས་པ་ན། ལྷ་མི་གཉིས་སྐྱིད་ཤོད་ཞབས་དྲུང་བཅས་པའི་སྤྱན་ལམ་དུ་ལྕོག་པ་རྣམས་ཀྱིས་གུ་རུ་མཚན་བརྒྱད་ཀྱི་འཆམ་གྱི་གཟིགས་མོའི་མཆོད་འབུལ་རྒྱས་པར་བསྒྲུབས། དེ་ཉིན་གདུགས་ཤིན་ཏུ་འཇམ་ཞིང་ལྷ་ལམ་གྱི་ངོས་ལ་རྣམ་བཀྲའི་འཛུམ་རླབས་ཀྱིས་མཛེས་པར་སྤུད། མེ་ཏོག་གི་ཆར་དང་། ངོ་མཚར་བའི་ལྟས་གཞན་དཔག་ཏུ་མེད་པས་རང་གཞན་སྣང་བའི་དགའ་སྟོན་དུ་གྱུར་ཅིང་དད་པའི་སྒོ་འཕར་ཡང་དབྱེ་བ་ལགས། དེ་ནས་དབུ་རྩེ་ཆེན་མོར་ལྷ་མི་དཔོན་སློབ་ཀུན་ཕེབས་ཏེ། རྗེ་ཉིད་ཀྱི་གསུང་བསྔོ་ནམ་རྫོགས་པར་ཆོས་སྐྱོང་ཉིད་ཀྱང་ཞབས་དྲུང་དུ་བཞུགས་ཏེ། དེ་གྲུབ་འཕྲལ་ལྕོག་ཏུ་ཆོས་སྐྱོང་ཤིན་ཏུ་མྱུར་བའི་རྒྱུག་བྲལ་གྱིས་ཕེབས་ཏེ་སྐུ་གསང་བའི་ཚུལ་མཛད་ཅིང་། དེ་སྐབས་སྐྱིད་ཤོད་ཞབས་དྲུང་ནས་དཔོན་སློབ་རྣམས་ལ་བསྙེན་བཀུར་ཞབས་ཏོག་ཤིན་ཏུ་རྒྱ་ཆེ་བ་དང་།
འབུལ་ནོད་ཀྱང་དཔག་ཏུ་མེད་པ་བསྒྲུབས་ཤིང་། དེ་ནས་ཆོས་སྐྱོང་གི་བཀའ་བཞིན། དེའི་ཉིན་དང་པོ་ནས་བཟུང་སྟེ་གླིང་བཞི་གླེང་ཕྲན་སོགས་ལྷ་ཁང་ཞིག་གསོས་གྲུབ་པ་རྣམས་ལ་རྗེ་ཉིད་དཔོན་སློབ་རགས་བསྡུས་ཤིག་གིས་ཕེབས་ཏེ་རིམ་པ་བཞིན་ཕྱག་ནས་སྨིན་རྒྱས་སུ་མཛད་དེ་དེར་ཡོད་ཀྱི་ལྷ་མི་ཀུན་གྱི་རེ་བ་ཡོངས་སུ་གང་བར་མཛད་པ་ཡིན་ལ། དེ་ནས་ཉིན་གཅིག་ཆོས་སྐྱོང་ཆེན་པོའི་བཀས་བསྐུལ་ཏེ་མདོ་སྡེ་ལྷ་མཆོད་ཆེན་མོའི་སྐབས་བཞིན་རབ་བྱུང་དཔོན་སློབ་རྣམས་ཀྱིས་ལས་མཁན་རུ་འདྲེན་དང་དམར་ཧྲང་ནག་ཧྲང་བཅས་པའི་གར་འཆམ་ཟབ་མོའི་གཟིགས་མོ་ཕུལ་དུས། དེ་དུས་བདག་ཉིད་ཆེན་པོས་པུ་ཏྲ་འཆམས་པ་རྣམས་ཀྱི་རོལ་སྟབས་དང་བསྟུན་དབུ་དང་ཕྱག་གི་འཆམ་ཚུལ་གྱིས་རྣམ་པ་ཅུང་ཟད་མཛད་པས། དེ་ལ་འཕྲིན་ལས་ཀྱི་མགོན་པོ་དམར་པོ་ཤིན་ཏུ་དགྱེས་ནས་བདག་ཅག་གི་འདྲེན་པ་བདག་ཉིད་ཆེན་པོ་འདི་ཁོ་ན་ལ་གཟིགས་པ་ལས་གཞན་དུ་ཡན་པ་ཅུང་ཟད་ཀྱང་མེད་པའི་ཚུལ་བསྟན་ཅིང་། ཁྲོམ་པ་རྣམས་ཀྱང་དེ་དང་འདྲ་བར་མིག་མི་འཛུམ་པར་ལྟ་ཞིང་། གུས་སྤྲོའི་སྙིང་པ་སྤྱི་བོར་འགོད་པར་གྱུར་ལ། དེ་ལྟ་བུའི་ཚུལ་གྱི་སྔ་དྲོའི་ཆ་ཕལ་ཆེར་འདས་ནས། ཕྱི་དྲོ་ལ་བབས་པ་ན་རྗེ་འདི་ནི་ཆོས་སྐྱོང་གཉིས་ཀ་སྒོ་དམར་གྱི་མདུན་དུ་བཞུགས་ཁྲི་ལ་ཞབས་ཟུང་འཁོད་པའི་དྲུང་དུ་ཆོས་སྐྱོང་རང་ཉིད་ཀྱི་འཁོར།
སྤྲེའུ་འཆམ་པ། བབ་རྫུ་བ། གར་པ་རྣམས་ཀྱི་གཟིགས་འབུལ་ཚར་བ་དང་། ཨ་ཙ་ར་མང་པོའི་འཆམ་སྟབས་དང་བསྟུན་འཕྲིན་ལས་ཀྱི་མགོན་པོ་དེ་ཉིད་ཀྱང་གར་འཆམ་གྱི་ཉམས་འགྱུར་ཡ་མ་ཟུང་དུ་གནང་བ་སོགས་ཉིན་དང་པོ་གཟིགས་མོའི་མཆོད་འབུལ་ཅི་ཡང་ཞིག་མཛད་དེ། དེ་དག་ལ་རྗེ་ཉིད་ཀྱིས་དགྱེས་ཉམས་ཆེན་པོས་གཟིགས་པ་ན་ཆོས་སྐྱོང་ཡང་ལྷག་པར་མཉེས་ཏེ་བདག་ཉིད་ཆེན་པོ་དང་འཆམ་པ་རྣམས་ལ་ཡང་ཡང་གཟིགས་པ་སོགས་མཛད་པས་དེར་ཡོད་ཀུན་ན་རེ། ཆོས་སྐྱོང་ཆེན་པོ་ལ་སྔགས་འཆང་བླ་མ་འདི་ཐུགས་དགྱེས་ན་སྙམ་པ་ཁོ་ན་ལས་གཞན་དུ་དགོངས་པ་ཅུང་ཟད་ཀྱང་མེད་པ་དེ་རིང་གི་མཛད་ཚུལ་དེ་ཀས་ཤེས་འདུག ཆོས་སྐྱོང་ཆེན་པོས་རྒྱུན་དུ་གདུག་འདྲེ་ལ་སྒོམ་རྒྱུ་སློབ་དཔོན་པདྨ་དང་། བསམ་རྒྱུ་ས་སྐྱ་དགེ་བཤེས་ལས་མེད་གསུངས་པ་དེ་དོན་ལ་གནས་པར་འདུག་གོ ། ཞེས་ཀུན་ཀྱང་ངོ་མཚར་བའི་གནས་སུ་གྱུར་ལ། ཡང་ལན་ཅིག་ཆོས་སྐྱོང་ཉིད་གློ་བུར་དུ་ཕེབས་ནས།
རྗེ་འདི་ལ་ལྕོག་ཏུ་ཕེབས་དགོས་པའི་སྙན་འབུལ་བྱུང་བ་བཞིན་དེ་འཕྲལ་ཕྱག་ཕེབས་ཏེ་ལྷ་མི་གཉིས་གསུང་གླེང་རྒྱས་པ་མཛད་པའི་མཚམས་ཤིག་ན། ཆོས་སྐྱོང་ཆེན་པོས་སྨོད་ནས་ཞིག་མཛད་སོང་བས་ཕྱག་མཐིལ་དུ་ནས་རྡོག་གཅིག་བབ་བྱུང་བ་དེ་མ་ཐག་ཆོས་སྐྱོང་ཐུགས་དགྱེས་ཉམས་དང་བཅས་ནས་རྡོག་དེ་རྗེ་འདི་ལ་ཡང་ཡང་གཟིགས་འབུལ་ཞིང་། དགེ་བཤེས་ཀྱིས་འདི་གོ་ཨེ་བྱུང་ཞེས་ཡང་ཡང་ཞུ་བ་གནང་སོང་བ་རེ་ཞིག་ཅང་མི་གསུང་བར་གདའ། དར་ཙམ་ནས་དེ་ཅིས་ཀྱང་གོ་བྱུང་གོ་བྱུང་ཞེས་དབུ་འཇོག་དང་བཅས་ཉིས་བསྟུད་དུ་གསུངས་པ་ན། ཆོས་སྐྱོང་ཡང་ཐུགས་སྤྲོ་བ་དང་བཅས་ནས་རྡོག་དེ་ཞལ་དུ་བཏབ་ནས་ཁྱུར་མིད་མཛད་སོང་བས་ཅུང་ཟད་མིད་དཀའ་བ་ཙམ་གྱི་ཚུལ་དུ་འདུག་པ་ལ། མཁན་ཚང་རབ་འབྱམས་པས་རྒྱུས་ཡོད་ཀྱི་ཆང་ཕུད་ཅིག་ཞུས་སོང་པ་དེས་རྟ་བྱས་ནས་བཞེས་གྲུབ་འཕྲལ་སྐུ་ཧད་ཀྱིས་བཞེངས་ནས། དེ་རེས་ཀྱང་གདུག་འདྲེས་དགེ་བཤེས་ཀྱི་བསྟན་པའི་ཤ་ཏྲུན་ཞིག་ལ་བཀོད་པ་བྱས་པ་ཡིན་པ། ཤུག་སྡོང་རྩ་བར་ཤ་སྣ་མང་པོ་བསྲེགས་པའི་གསུར་དུད་ཆེན་པོ་ཞིག་སྦྱོར་གསུངས་ཤིང་། དེ་ཕྱོགས་ལ་ཡང་ཡང་གཟིགས་པ་ཞིག་མཛད་ཀྱིན་འདུག་པས། དེར་ཡོད་ཐམས་ཅད་རྗེ་ཉིད་དང་ཆོས་སྐྱོང་ཆེན་པོར་ཤིན་ཏུ་འཇིགས་ཤིང་དད་པས་ཨ་ལ་ལ་དེ་རིང་གི་གནས་ཚུལ་དེ་འདྲ་ནི་བསྟན་དགྲ་རྣམས་ལ་བཀའ་བསྒོ་འཕྲིན་བཅོལ་ལ་མ་ལྟོས་པར།
མ་བཅོལ་བཞིན་དུ་ཆོས་སྐྱོང་རང་གིས་དྲག་པོའི་འཕྲིན་ལས་ཀྱི་ལས་རྣམས་མཛད་པའི་མཚོན་དོན་ཡང་དག་པར་སྣང་བས་ཀུན་ཀྱང་བག་ཡོད་བྱོས་ཤིག་ཅེས་ཟེར་ཞིང་ངོ་མཚར་བའི་གནས་སུ་གྱུར་ཏོ། ། ཡང་དེ་དང་དུས་མི་རིང་བ་ཞིག་ན་སྐྱིད་ཤོད་ཞབས་དྲུང་ནས་ཆོས་སྐྱོང་སྐུ་ཕེབས་ཞུས་པའི་ཚེ། རྗེ་ཉིད་ཀྱང་གདན་དྲངས་ནས་ཕེབས་ཏེ། ཕན་ཚུན་གསུང་གླེང་རྒྱང་ཙམ་མཛད་པའི་སྐབས་ཤིག ཆོས་སྐྱོང་ཆེན་པོ་ཤུག་སྡོང་དེའི་རྩེ་མོའི་ཕྱོགས་ལ་རྒྱུན་རིང་པོ་ཞིག་སྤྱན་སྡང་མིག་ཏུ་གཟིགས་ཤིང་། ཞལ་རས་ཀྱང་རབ་ཏུ་འཇིགས་ཤིང་ཁྲོ་གཏུམ་རྔམ་པའི་སྟབས་ཀྱི་ངང་ནས་སྐུ་ཧར་གྱིས་བཞེངས་ཏེ་ཁྱམས་ར་སྟེང་འོག་གི་ཕྱོགས་ཀུན་ཏུ་ཡང་ཡང་གཟིགས་ཤིང་ཕྱག་གི་བརྡ་དུ་མ་མཛད་པས་དེའི་ཉེ་སྐོར་ཀུན་ན་འཁོར་སྡེ་བརྒྱད་མང་པོ་བུན་ལོང་ལོངས་སུ་ཡོད་དོ་སྙམ་པའི་འཇིགས་རྔམ་དང་བཅས། ཡང་ཤུག་སྡོང་གི་རྩ་བར་ཤ་སྣ་མང་པོ་བསྲེག་པའི་གསུར་དུད་ཆེན་པོ་ཞིག་སྦྱོར་བའི་བཀོད་པ་མཛད་ནས། ཆོས་སྐྱོང་ཆེན་པོ་རྗེ་འདི་ཉིད་ཀྱི་དྲུང་དུ་བྱོན་ཏེ། ད་རེས་ཀྱང་བསྟན་པ་ཡོངས་ལ་འཚེ་བའི་བྱད་མ་ཞིག་ལ་གདུག་འདྲེས་བཀོད་པ་བྱས་པ་ཡིན་ནོ། ། ཞེས་ཞུ་བ་ན།
བདག་ཉིད་ཆེན་པོས་དེ་བཞིན་ངོ་མཚར་ཆེ། ཆོས་སྐྱོང་ཁྱེད་སྔོན་ཚེ་ཤཱཀྱའི་རྒྱལ་པོས་དཔལ་རྟ་མགྲིན་གྱི་དཀྱིལ་འཁོར་དུ་དབང་བསྐུར་སྤུ་གྲི་དམར་པོ་སྙིང་གི་རྒྱུད་གསུངས། དེ་རྗེས་སློབ་དཔོན་པདྨ་འབྱུང་གནས་ཀྱིས་སླར་ཡང་དབང་བསྐུར་ཅིང་གསང་མཚན་ཀུན་ཁྱབ་རྡོ་རྗེ་དྲག་པོ་རྩལ་དུ་བཏགས། དེ་རྗེས་ངེད་རང་ས་སྐྱ་པའི་གདུང་རྒྱུད་དཔལ་ལྡན་བླ་མ་དམ་པ། ས་ལོ་འཇམ་པའི་རྡོ་རྗེ་སོགས་གདུང་རྒྱུད་རིམ་པ་དུ་མས་བསྟན་པ་སྤྱི་བྱེ་བྲག་དུ་མར་བཀའ་བསྒོས་ཤིང་ཆོས་སྐྱོང་དུ་མཛད། ལྷག་པར་སྔགས་འཆང་བསྟན་པའི་ཉི་མ་ཀུན་དགའ་རིན་ཆེན་གྱིས་བསམ་ཡས་ཀྱི་གཙུག་ལག་ཁང་ཞིག་གསོས་དགོས་པ་ཐམས་ཅད་མཛད། རབ་བྱུང་གི་ཆོས་སྡེ་གསར་དུ་བཙུགས། ཁྱེད་རང་བཞུགས་གནས་ལྕོག་འདི་འདྲ་ཞལ་བཀོད་གནང་། དེ་རྣམས་ཀྱི་སྲུང་མར་བཀའ་བསྒོས་དམ་བཞག་མཛད་འདུག་པ་བཞིན། ཆོས་སྐྱོང་རང་ཡང་དེ་དག་གི་དམ་ཚིག་ལས་ཅུང་ཟད་ཀྱང་མི་འགལ་བ་འདི་བཞིན་མཛད་པ་རྗེས་སུ་ཡི་རང་།
ངེད་ཀྱང་སེམས་ཅན་གྱི་བདེ་སྐྱིད་དང་བསྟན་པ་སྤྱི་བྱེ་བྲག་ལྷག་པར་སྔགས་འཆང་ཆེན་པོའི་བསྟན་པའི་རྒྱུན་འདི་གཞི་བྱེས་གང་དུ་ཡང་མ་ཉམས་པ་ཞིག་བྱུང་ན་སྙམ་པ་འདི་ཁོ་ན་ལྷང་ལྷང་ལས་གཞན་བསམ་རྒྱུ་མེད་པས། དེས་ན་རང་རེ་ལྷ་མི་གཉིས་ཐུགས་འདོད་གཅིག་པའི་རྟེན་འབྲེལ་གྱིས་ངེད་ཀྱི་ཡིད་ལ་བསམ་དོན་ཐམས་ཅད་ཆེད་གཏད་མ་བཅོལ་ཀྱང་ཆོས་སྐྱོང་རང་གིས་རང་མི་རང་ལས་ཀྱི་འཕྲིན་ལས་སྒྲུབ་པ་ཡིན་མོད། ད་དུང་ཡང་དེ་བཞིན་མཛད་དགོས། ཁྱེད་གཟུགས་མེད་མཐུ་བོ་ཆེ་རྣམས་ཀྱིས་དེ་བཞིན་མ་མཛད་ན། ངེད་གཟུགས་ཅན་ཉམ་ཆུང་རྣམས་ཀྱིས་གང་ཡང་ཐུབ་པར་མི་གདའོ། ། ཞེས་རྗེ་ཉིད་ཀྱིས་གསུང་ཤུགས་ཆེན་པོ་བཅས་བཀའ་མང་དུ་སྩལ་པ་ན། ཆོས་སྐྱོང་ཆེན་པོའི་བཞིན་རས་བསྡུས་པའི་འཇིགས་རྔམ་དེ་བཤིག་ནས། ཞལ་འཛུམ་མདངས་དང་བཅས་རྗེ་འདི་ལ་གཟིགས་ཤིང་སྐུ་བྱིན་ཀྱང་ཞུམ་མཛད་པས་བཀའ་བཞིན་བསྒྲུབ་པར་ཞལ་གྱིས་བཞེས་པའི་རྟགས་དབུ་གུག་གུག་མང་དུ་མཛད་པ་དེར་ཡོད་ཀུན་གྱིས་མཐོང་བ་ན་ཐམས་ཅད་འཇིགས་ཤིང་ཡ་མཚན་པའི་གནས་སུ་གྱུར་ཏེ། ཨེ་མ་ངོ་མཚར་ཆེ། སྔོན་སྔགས་འཆང་ཆེན་པོའི་དུས་འདི་འདྲ་བའི་གནང་ཚུལ་ཞིག་རྒྱུན་དུ་ཡོང་གི་ཡོད་འདུག་ཀྱང་།
དེའི་རྗེས་ཀྱི་ཞལ་ངོ་གདུང་རྒྱུད་བགྲེས་གཞོན་སུ་ལ་ཡང་འདི་འདྲ་བ་རང་བྱུང་བར་མ་གྲགས། ད་ལྟ་ནི་ས་སྐྱ་ཞབས་དྲུང་ནས་བསྟན་པ་དགོངས་པའི་གདུང་ཤུགས་དང་། ཆོས་སྐྱོང་ཆེན་པོས་ཀྱང་དེའི་བཀའ་ལས་མི་འདའ་བའི་གསན་འཇོག་གཞན་ལས་ཆེ་བ་མཛད་པ་འདི་འདྲ་ནི་རྗེ་འདི་ཉིད་སྔགས་འཆང་ཆེན་པོ་དེ་སླར་ཡང་བསམ་བཞིན་དུ་བྱོན་པར་ངེས་པའི་རྣམ་ཐར་ཡིན་ཡང་དག་གོ ། ཞེས་ཡིད་གཉིས་དང་བྲལ་བའི་དད་པ་ལྷག་པར་འཕེལ་བར་གྱུར་ཏོ། ། དེ་ལྟ་བུའི་ལྷ་མི་མཇལ་བའི་གནས་སྐབས་ཐམས་ཅད་དུ་སྐུ་རྟེན་ལ་ཆོས་སྐྱོང་ཕེབས་པའི་ཚེ་རྒྱུན་པའི་སྐུ་རྟེན་གྱི་ལུས་ཀྱི་བོངས་དང་བཞིན་རས་ཐམས་ཅད་འགྱུར་ནས། ཆོས་སྐྱོང་སྐུ་བོངས་ཆེ་ཞིང་ཤངས་གཟེངས་མཐོ་ལ་བཞིན་རས་རབ་ཏུ་བསྡུས་ཤིང་། སྤྱན་ཡང་ཀུན་ལ་སྡང་མིག་ཏུ་གཟིགས་པས་ཕལ་ཆེར་གྱིས་བལྟ་མི་ནུས་པ་ཞིག་འབྱུང་བ་ལ། ཆོས་སྐྱོང་ཆེན་པོ་རྗེ་ཉིད་ལ་ནམ་གཟིགས་ཀྱང་བཞིན་བསྡུས་པ་དེ་ཞིག་ནས་འཛུམ་པའི་མདངས་དང་བཅས་སྐུ་ཡང་ཞུམ་མཛད་དེ་གུས་པའི་རྣམ་འགྱུར་སྟོན་པ་དེར་ཡོད་ཀུན་གྱིས་མཐོང་བས་རྗེ་ཉིད་ལ་སངས་རྒྱས་དངོས་ཀྱི་འདུ་ཤེས་ཀྱིས་དད་པའི་ཐལ་མོ་རྒྱུན་དུ་སྦྱོར་བར་གྱུར་ཏོ། ། དེ་ནས་ཞག་འགའ་ནས་ཡང་ཆོས་སྐྱོང་སྐུ་ཕེབས་བྱུང་བའི་ཚེ་བདག་ཉིད་ཆེན་པོ་ཕེབས་པ་ན། སྔོན་སློབ་དཔོན་པདྨས་བམ་རོའི་སྒྲུབ་པ་མཛད་དུས་ཀྱི་བར་སྣང་དུ་རང་བྱོན་དུ་འཁྲུངས་པའི་ཆོས་སྐྱོང་རང་གི་ཞལ་འབག་ཕིར་ར་སྨུག་ཆུང་དུ་གྲགས་པ་དང་།
རྒྱལ་པོ་ཆགས་པའི་རྟེན་རྫས་རྣམས་རྗེ་ཉིད་ལ་གཟིགས་འབུལ་མཛད་དེ་སླར་ཡང་ཕྱག་རྒྱས་འདེབས་པར་ཞུས་པ་བཞིན་དུ་དེ་བཞིན་མཛད་ཅིང་། དེ་དུས་མཐུ་སྟོབས་ཀྱི་མངའ་བདག་ཉིད་ཀྱི་གསུང་ལས། ད་ནི་བསམ་ཡས་སུ། སྡོད་ཡུན་ཡང་འགྱང་ཙམ་སོང་ཞིང་དགོས་བྱེད་རྣམས་ཀྱང་ཕལ་ཆེར་གྲུབ་བྱུང་བས་ངེད་རྣམས་ཚེས་བཅུ་དགུ་ཙམ་ལ་ཐོན་པ་ཞིག་བྱས་ན་ཇི་ལྟར་འོང་། ཞེས་ཆོས་སྐྱོང་ལ་དྲི་བ་མཛད་པ་ན། དེ་དུས་ཆོས་རྒྱལ་ཆེན་པོ་ཡང་སྐུ་ཕེབས་ཡོད་པས་ཁོང་གཉིས་ཀྱིས་མགྲིན་གཅིག་ཏུ། དགེ་བཤེས་ཀྱིས་དེ་ལྟར་མཛད་པས་མི་ཡོང་། ངེད་གཟུགས་མེད་རྣམས་དགེ་བཤེས་རང་གི་འཕྲིན་ལས་སྒྲུབ་པའི་ཕྱིར་ཉིན་རེ་བཞིན་རླུང་འཚུབ་འདྲ་བའི་སྐོར་རེ་སྒྱིར་རེ་དགེ་བཤེས་རང་གི་ལུས་དང་གྲིབ་མ་བཞིན་དུ་འགྲོགས་ཀྱིན་ཡོད་པ་དེ་ཡིན་ཡང་། ཁོག་པ་ལ་བརྟེན་པའི་གཟུགས་ཅན་རྣམས་ཁྲ་སོག་སྟེ་འཛོམས་པ་འདི་ཤིན་ཏུ་དཀའ་བས་ཉེར་ལྔའི་བར་ཅིས་ཀྱང་བཞུགས་དགོས་ཞེས་ཞུས་པ་བཞིན་བདག་ཉིད་ཆེན་པོས་ཀྱང་ཞལ་གྱིས་བཞེས་ཤིང་། སླར་ཉེར་བཞི་ལ་ཆོས་སྐྱོང་གཉིས་ཀ་སྐུ་ཕེབས་ཐོག
རྗེ་དཔོན་སློབ་རྣམས་ཀྱང་ཕྱག་ཕེབས་པ་ན། སྔར་གྱི་རྒྱུན་མཐུད་དེ་འཕྲལ་དུ་ཕེབས་ཆོག་པ་བསེད་བཀྲོལ་མཛད་པ་ན་ཆོས་རྒྱལ་ཆེན་པོས་ཀྱང་དགེ་བཤེས་ཟླ་རེ་ཟླ་གཉིས་བཞུགས་རྒྱུ་ཡིན་ན་དགའ་བ་ལ་ཨ་དགའ་བ་ལ་ཨ་ཞེས་གསུངས་ཤིང་ཤིན་ཏུ་ཐུགས་འཕྲེང་བའི་རྣམ་པ་དང་། ཆོས་སྐྱོང་ཆེན་པོས་ཀྱང་དགེ་བཤེས་འཕྲལ་དུ་ཕེབས་རྒྱུ་ཡིན་ན་གདུག་འདྲེའི་ཁྲ་ཆུང་སྒོར་མོའི་བཀོད་པ་འདི་མཐོང་ཨེ་བྱུང་གསུངས་ཤིང་སྤྱན་ཆབ་ཉིལ་གྱིས་གནང་བྱུང་བས། མཁན་ཚང་རབ་འབྱམས་པས་དེ་བཞིན་མཛད་མི་དགོས་པའི་རྒྱུ་མཚན་མང་དུ་ཕུལ་ཞིང་། རྗེ་ཉིད་ཀྱིས་ཀྱང་ཨ་མ་ལྷ་ཆེན་པོ་ཁྱོད་འདྲ་བ་གཉིས་ཀྱིས་ང་མི་གཅིག་བསྡད་ན་སྙམ་པ་ལྷང་ལྷང་ཚེར་ཚེར་གྱི་ཐུགས་དེ་བཞིན་ཡོད་ཕྱིན། ངེད་ཀྱིས་ཀྱང་དེ་བཞིན་དང་ལེན་མ་ཞུས་ན་དོན་མ་གོ་རང་དུ་འགྲོ་བ་འདུག་པས། དེ་ན་ཉེར་བརྒྱད་ཀྱི་བར་སྡོད་ལུགས་ཞུས། ཉེར་དགུ་ལ་རྟ་ཐོག་ཁེལ་བ་བྱེད་དགོས་འདུག་པ་ལ་ཁྱེད་ཆོས་སྐྱོང་རྣམས་ཀྱིས་འཕྲང་ཆག་མེད་ཅིང་གདུགས་འཇམ་པ་སོགས་ལམ་བར་བདེ་ཞིང་བར་ཆད་མེད་པའི་འཕྲིན་ལས་ཀྱང་མཛད་དགོས་སོ་ཞེས་གསུངས་པས་ན། ཆོས་སྐྱོང་གཉིས་ཀྱང་ཐུགས་དགྱེས་ཤིང་དེ་ལྟར་དུ་ཞལ་གྱིས་བཞེས་པར་གྱུར་པ་ཡིན་ལ། དེ་དག་གི་སྐབས་ཤིག
དེ་སྔ་ནས་ཆོས་སྐྱོང་སྐུ་ཕེབས་བྱུང་རེས་ཀྱིས་ཇ་ཕུད་ཕུལ་དུས་ཇ་མཆོད་རིམ་པར་བྱེད་པ་ལ། ཚིག་རིས་ངེས་པ་མེད་པའི་བསྐུལ་མཁན་རང་གི་བློ་ལ་གང་ཡོད་ཀྱི་རྒྱས་བསྡུས་སྣ་ཚོགས་ཡོང་བའི་གང་དྲན་ལག་ལེན་དུ་འདེབས་པ་ཞིག་ལས་མི་སྣང་བ་ལ། དེ་དུས་ཆོས་སྐྱོང་ཉིད་ཀྱི་བཀས་བསྐུལ་ཞིང་། མཁན་ཚང་རབ་འབྱམས་ཐར་པ་རྒྱལ་མཚན་གྱིས་ཀྱང་རྟིལ་བསྐུལ་ཞུས་པ་བཞིན་རྗེ་ཉིད་ཀྱིས་ཇ་མཆོད་འཆི་མེད་དཔལ་སྟེར་མར་མཚན་གསོལ་བའི་ཚིག་ལེགས་ཀྱི་འཁྲི་ཤིང་དོན་གྱི་འབྲས་བུས་དུད་པ་འདི་ཡང་འཕྲལ་དེ་ཉིད་དུ་ཐུགས་རྩོམ་གནང་ནས་ཆོས་སྐྱོང་ཕེབས་རེ་བཞིན་ཆག་མེད་དུ་བྱེད་དགོས་རྒྱུ་བཀའ་སྩལ་དང་བཅས་གསར་དུ་འཛུགས་པ་གནང་བ་ཡིན་ལ། དེ་ནས་ཉེར་བརྒྱད་ཀྱི་ཉིན་ཆོས་སྐྱོང་གཉིས་སྐུ་ཕེབས་ཏེ། རྗེ་འདི་ཉིད་སྤྱན་འདྲེན་པ་བྱུང་བ་བཞིན་ཕེབས་ཏེ། དེ་དུས་ཆོས་སྐྱོང་ཆེན་པོས་སྡིག་ཁྲབ་ཁྲབ་གདན་དང་བཅས་པ་རྣམས་ཀྱི་ཉམས་གསོ་མཛད་པ་སོགས་ཀྱི་བཀའ་དྲིན་གསོབ་ཕྱིར་ཇ་གོས་དར། རོལ་མོ་ཁྱད་འཕགས། རྟ་སྒ་སྐོར་སོགས་འབུལ་ནོད་རྒྱ་དཔང་ཆེ་བ་མཛད་པ་ལ། རྗེ་ཉིད་ཀྱིས་ཁྱེད་རང་བསྟན་པ་སྤྱི་སྐེར་བསྲུང་བའི་ལས་ཡང་དག་པ་མཛད་དགོས་ཤིང་།
འདི་རྣམས་ང་མི་ཞུ་གསུངས་ནས། འབུལ་ཆ་རྣམས་ཕྱིར་སྟོབས་པར་མཛད་པ་ན། ཆོས་སྐྱོང་ཆེན་པོ་ཉིད་ཁྲི་ཆུང་ནས་ཡང་སྐྱར་བཞེངས་ཤིང་བཞེས་དགོས་པར་གསོལ་བ་བཏབ་ནས། རོལ་མོ་ཕྱིར་སློག་གཞན་རྣམས་བཞེས་པའི་ཚུལ་མཛད་ཅིང་། དེ་ནས་ལྕོག་གི་སྦུག་ཏུ་རྒྱུན་རིང་པོའི་བར་དུ་ལྷ་མི་རྣམས་བཀའ་བགྲོ་བ་དང་འཕྲིན་བཅོལ་བཀའ་བསྒོ་མཛད་དགོས་རྣམས་རྒྱས་པར་གྲུབ་མཚམས་ཆོས་སྐྱོང་ཆེན་པོའི་གསུང་ལས་སྔོན་སྔགས་འཆང་ཆེན་པོ་དགུང་ལོ་དྲུག་ཅུ་རེ་དྲུག་བཞེས་པའི་ཚེ་བསམ་ཡས་སུ་ཕེབས་པ་བཞིན། དགེ་བཤེས་ཀྱང་དགུང་ལོ་དེ་ཙམ་ལོན་པ་ན་བྱོན་ནས་སླར་ཡང་མཇལ་འཛོམས་བྱེད་པའི་ཁས་ལེན་དམ་ཚིག་བྱེད་དགོས་གསུངས་པ་ལ། རྗེ་ཉིད་ཀྱིས་ཀྱང་དེ་བཞིན་གྱི་ཞལ་བཞེས་མཛད་ཅིང་། དེ་ཁའི་རྟེན་འབྲེལ་གྱི་སྒོ་འཕར་བྱེ་ཕྱིར་ཆོས་སྐྱོང་གིས་ཁྲབ་གདན་དཀར་པོ་ཞིག་བཞེས་ནས་རྒྱང་ཙམ་ཞབས་དྲུང་དུ་བཞུགས་ཤིང་གསུང་གླེང་མོལ་བར་མཛད་མཚམས་ཤིག རྗེ་འདི་ཉིད་ཀྱི་བཀའ་ལས་ངེད་རྣམས་སང་འགྲོ་བ་ལ་ཉི་དུག་མེད་ཅིང་འཇམ་ལ་བསིལ་བ་ཞིག་དགོས་འདུག་པ་དེ་བཞིན་གྱི་ནུས་ལྡན་མཛོད་ཅིག ཅེས་གསུངས་པ་ན།
དེ་ཉིན་ཆུ་འཛིན་ལང་ལོང་དུ་འདུ་བས་ཉིན་བྱེད་ཀྱང་འཕེལ་འགྲིབ་ཏུ་སྣང་བ་ཞིག་ཡོད་པ་ལ། ཆོས་སྐྱོང་ཆེན་པོ་དེས་ནམ་མཁར་སྤྱན་ཧུར་གཟིགས་པ་དང་ལྷན་ཅིག དགེ་བཤེས་བསིལ་དྲོད་འདི་ཙམ་གྱིས་ཨེས་འཐུས་གསུངས་པ་ན། བདག་ཉིད་ཆེན་པོས་ངེད་ཀྱི་ཁམས་ལ་བསིལ་བ་འཕྲོད་ཀྱིན་ཡོད་པས་འདི་ལས་ཀྱང་བསིལ་བ་འཇམ་པ་ཞིག་ཡོང་བ་མཛོད་གསུངས་པ་ན་དེ་བཞིན་བྱེད་པར་ཞུས། དེ་ནས་ཕེབས་སྐྱེལ་གྱི་ཚེ་གསོལ་ཁྲབ་དབུ་རྨོག་སོགས་ཟབ་རྒྱས་བཞེས་ནས། ཆོས་སྐྱོང་ཆེན་པོ་རྗེ་འདི་ཉིད་སྐུ་འཁོར་བའི་ཚོགས་དང་བཅས། ཁྱམས་ར་སྟེང་གི་རྡོ་སྐས་ཀྱི་མགོར་ཕེབས་པར་ཉེ་བ་ན། དེ་སྔ་ནས་ཆོས་རྒྱལ་ཆེན་པོ་ཕེབས་སྐྱེལ་ལ་འབྱོན་པ་ཞིག་མེད་པ་ལ། དེ་དུས་མྱུར་བར་རྗེ་ཉིད་ཀྱི་དྲུང་དུ་བྱོན་ནས་བདག་ཉིད་ཆེན་པོའི་ཕྱག་གཡོན་པ་ཆོས་རྒྱལ་ཆེན་པོའི་ཕྱག་གཡས་པས་བཅང་བཅང་པ་ལན་གཉིས་འཇུས་ནས། དགེ་བཤེས་ཟབ་ཡང་མཐིལ་དུ་སླར་ཡང་ལན་གཅིག་འབྱོན་པའི་དམ་ཚིག་དེ་ཁས་བླངས།
སོས་ཐེག་རང་མཛད་དགོས་སོ་ཞེས་ཉིས་བསྟུད་དུ་ཞུ་བ་ལ་རྗེ་ཉིད་ཀྱིས་ཀྱང་དེ་བཞིན་བགྱིད་དོ་ཞེས་ཞལ་གྱིས་བཞེས་ཤིང་། དེ་ནས་ཁྱམས་ར་འོག་མའི་ཕྱི་སྒོའི་བར་ཆོས་སྐྱོང་ཆེན་པོས་ཕེབས་སྐྱེལ་མཛད་དེ་ལྷ་མི་མྱུར་དུ་འཕྲད་པ་བྱེད་དོ་ཞེས་ཡང་ཡང་གསུངས་ཤིང་། རྗེ་བཙུན་དཔོན་སློབ་རྣམས་ལ་སྤྱན་མི་འཛུམ་པར་རྒྱུན་རིང་གི་བར་དུ་གཟིགས་ཤིང་། བདག་ཉིད་ཆེན་པོས་ཀྱང་ཕྱིར་མིག་གཟིགས་པ་ན་ཆོས་སྐྱོང་ཆེན་པོས་དབུ་གུག་ཡང་ཡང་མཛད་པའི་ཐུགས་ཤིན་ཏུ་འཕྲང་བའི་རྣམ་འགྱུར་དུ་མ་སྟོན་པ་མཛད་ཅིང་། དེ་ལྟར་རྟེན་འབྲེལ་ཤིན་ཏུ་ལེགས་པའི་དགེ་མཚན་དང་བཅས་ཆོས་སྐྱོང་ཆེན་པོ་ལྕོག་དང་། རྗེ་དཔོན་སློབ་རྣམས་ཕོ་བྲང་གོང་དུ་ཕེབས་པ་ན། སྐྱིད་གཤོང་ཞབས་དྲུང་ནས་བསྙེན་བཀུར་འབུལ་དཔང་ཆེ་བ་བསྒྲུབས་ཤིང་། ཕར་གནང་སྐྱེས་སྟོབས་པ་རྣམས་སྣ་གཅིག་ཀྱང་མ་བཞེས་པ་ཕྱིར་འབུལ་ཞུས། རང་རེ་མཆོད་དཔོན་མཇལ་བས་བསམ་པ་རྫོགས་ཤིང་དད་གུས་ཁ་ཞེ་མེད་པ་བྱུང་བས། ད་ཆ་ངེད་ཀྱི་འདི་ཕྱིའི་ལེགས་ཉེས་ཐམས་ཅད་རྗེ་བླ་མ་ཁྱེད་རང་ལ་རེ་བ་ནི་སྙིང་ཐག་པ་ནས་ཡིན་པས།
སླར་ཡང་བསམ་ཡས་སུ་ལན་གཅིག་ཕེབས་ཐུབ་པ་ཅིས་ཀྱང་མཛད་དགོས་ཤིང་ཞབས་པད་ཀྱང་སྐྱེ་འགྲོའི་གཙུག་རྒྱན་དུ་ཡུན་རིང་བརྟན་པའི་ཐུགས་འདུན་སོགས་མཛད་དགོས་པའི་སྙན་འབུལ་ཡང་ཐུགས་བསམ་རྨད་དུ་བྱུང་བའི་སྒོ་ནས་ཕུལ། རྗེ་ཉིད་ཀྱིས་ཀྱང་གང་ཅིའི་བསླབ་བྱ་ལྷུག་སྩོལ་གནང་སྟེ་ཐུགས་ཡིད་གཅིག་འདྲེས་ཀྱི་ལེགས་ཚོགས་ཕུན་སུམ་ཚོགས་པ་བྱུང་བ་ཡིན་ལ། དེ་སྐབས་མགོན་ཁང་གསར་བཞེངས་ཆེན་མོར་ཟླ་རེ་བཞིན་ཚེས་བཅུ་ལ་བསྐང་རྒྱུན་རྒྱས་པ་གསར་དུ་འཛུགས་པ་དང་། རབ་བྱུང་ཆོས་སྡེར་ཆོས་གཞིས་རྒྱ་དཔང་ཆེ་བ་གསར་དུ་འབུལ་བའི་ཞལ་བཞེས་ཕུལ་བ་བཞིན་སླར་ཕྱག་ལེན་ལ་ཐེབ་པར་མཛད་པ་འདི་ཡིན་ལ། རྗེ་དཔོན་སློབ་རྣམས་བསམ་ཡས་སུ་བཞུགས་རིང་ལ་རབ་བྱུང་ཆོས་སྡེར་མང་ཇ་འགྱེད་བཅས་ལ་གྲངས་མང་བ་དང་། ཡང་མང་ཇ་སྦྱོར་སྦྲེལ་ཐོག་གསེར་འགྱེད་ཀྱང་སྩལ་ཅིང་། དགེ་འདུན་ཚོགས་པར་ཞབས་ཏོག་ཟླ་མེད་དུ་གནང་། ཚོགས་ཁྲོ་ཆེན་པོ་ཞིག་ཀྱང་སྦྱོར་འཇགས་མཛད། མི་སྡེ་རྣམས་ལ་ཆོས་དང་ཟང་ཟིང་གིས་ཚིམ་པར་སྩལ་པས། སྔར་ནས་ཀྱང་བསམ་ཡས་པ་ལྷ་མི་ཀུན་ས་སྐྱ་པ་རང་ལ་གུས་ཞེན་ཆེ་བ་ལ།
སླར་རྡོར་འཛིན་ཡོངས་ཀྱི་མགོན་པོ་འདི་ཉིད་དང་དངོས་སུ་མཇལ་ཞིང་ཆོས་དང་ཟང་ཟིང་གི་བཀའ་དྲིན་སྐྱ་སེར་ཐམས་ཅད་དུ་སྩལ་པས་དད་པའི་སྤུ་ལོང་གཡོས་ཏེ། གུས་ཞེན་གཏིང་ཚུགས་སུ་གྱུར་པ་འདི་ཡང་སྔགས་འཆང་ཆེན་པོའི་འཕྲིན་ལས་ཀྱི་རྒྱུན་གོང་འཕེལ་དུ་སྐྱོང་བ་ལ་འདི་བས་ལྷག་པ་སུ་ཡང་མ་བྱུང་བ་ཤ་ཆགས་ལ། དེ་དུས་བསམ་ཡས་གཉེར་པ་ལ་བཀའ་གནང་ནས། སྔར་ཞིག་བཟོས་མ་གྲུབ་པ་སངས་རྒྱས་དགའ་བ་དཔལ་གྱི་བཞུགས་གནས། ཉི་ཟླ་གཉིས་ཀྱི་ལྷ་ཁང་། དབུ་ཚལ་གསེར་ཁང་། མཁན་པོའི་བཞུགས་ཁྲི་སོགས་ལ་ཉམས་གསོ་ཞབས་ཏོག་འཕྲལ་དུ་བྱེད་དགོས་ཚུལ་དང་། རྗེ་ཉིད་ཀྱི་གསེར་སྐུ་ཕྱག་ཏུ་བྱུང་བའི་རིགས་གྲངས་མང་བ་ཞིག་མཁན་ཚང་རབ་འབྱམས་པར་གནང་བའི་སླར་ཞིག་གསོས་གྲུབ་འཕྲལ་དགའ་བ་དཔལ་གྱི་སྟེང་དུ་སྒྲིག་དགོས་པའི་ཞལ་བཀོད་སོགས་གནང་བ་ཡིན་ནོ། ། དོན་དེ་དག་ལ་འདི་སྐད་སྨྲས་སྟེ། འཛམ་གླིང་བསྟན་པའི་བདག་པོ་སྐྱེས་ཆེན་ཁྱེད། །
འཛམ་གླིང་ས་ལ་དབང་བསྒྱུར་མཆོད་ཡོན་གྱིས། ། འཛམ་གླིང་ཡུལ་ཕྱོགས་མཆོག་གྱུར་དབུས་ཕྱོགས་སུ། ། འཛམ་གླིང་མཛེས་པའི་རྒྱན་ཁྱོད་སྤྱན་དྲངས་ཚེ། ། དེ་ཚེ་དབྱིག་འཛིན་ལ་སྤྱོད་སྐྱེ་བོའི་ཚོགས། ། ཉི་ཟེར་རྡུལ་ལ་འགྲན་པའི་བགྲང་ཡས་དང་། ། ངུར་སྨྲིག་གོས་འཆང་ཤཱཀྱའི་རྗེས་ཞུགས་པའི། ། དགེ་འདུན་འབུམ་ཕྲག་འདུ་བའི་ཆོས་གྲྭ་ཆེར། ། གཅིག་མིན་དུ་མར་མགོན་ཁྱོད་སྐུ་བསྐྱོད་ཚེ། ། རང་རང་ཁམས་དང་བསམ་པ་ཇི་བཞིན་དུ། ། ཟབ་རྒྱས་ཆོས་ཀྱི་ཆར་ཆེན་འབེབས་པ་དང་། །
ཟང་ཟིང་ནོར་གྱི་སྦྱིན་པ་བགྲང་ཡས་པ། ། རི་ལྟར་སྤུངས་ཤིང་མཚོ་ལྟར་བསྐྱིལ་བ་ཡིས། ། དགའ་སྟོན་ནམ་མཁའི་ཁྱོན་ལ་འགྲན་ནུས་པའི། ། དཔལ་འབྱོར་རྒྱ་མཚོས་འགྲོ་ཀུན་ཚིམ་བྱེད་སོགས། ། ངོ་མཚར་ལུགས་གཉིས་མཛད་པ་སྐྱོང་བཞིན་པས། ། རིམ་གྱིས་ཆོས་འཁོར་ལྷ་སའི་གཙུག་ལག་ཁང་། ། འགྲན་བྲལ་ཇོ་ཤཱཀ་བཞུགས་པའི་བསྟི་གནས་དེར། ། མགོན་ཁྱོད་ཞབས་ཟུང་འཁོད་ཚེ་ཕྱོགས་དེ་ཡི། ། མཆོག་དམན་སྐྱེ་བོ་ཐམས་ཅད་དད་གུས་ཀྱིས། ། ལྷག་བསམ་ཡར་ངོའི་ཟླ་ལྟར་རབ་འཕེལ་ཏེ། །
རྒྱལ་དབང་མཆོག་དང་ཐམས་ཅད་མཁྱེན་པ་ཁྱེད། ། ཞག་མང་བར་དུ་མདོ་སྔགས་རིག་གནས་ཀྱིས། ། བསྡུས་པའི་ཤེས་བྱའི་དཀྱིལ་འཁོར་མཐའ་དག་ལ། ། འབེལ་གཏམ་མཛད་པས་ཕན་ཚུན་སོ་སོ་ནས། ། དང་འདོད་དད་པས་ཐུགས་ཡིད་གཅིག་འདྲེས་ཤིང་། ། དེ་བཞིན་བོད་སོག་མི་དབང་མཆོག་རྣམས་ཀྱང་། ། གུས་པས་ཐལ་མོ་སྤྱི་བོར་རྟག་སྦྱོར་ཞིང་། ། དཔལ་འབྱོར་དུ་མས་བསྙེན་ཅིང་བཀུར་བ་ཡིས། ། རྒྱུན་ཆད་མེད་པར་མཆོད་ཅེས་ལྗོངས་འདིར་གྲགས། ། དེ་ནས་བསམ་ཡས་ལྷུན་གྱིས་གྲུབ་པ་ཡིས། །
གཙུག་ལག་ཁང་གི་གནས་མཆོག་དམ་པ་དེར། ། བདག་ཉིད་ཆེན་པོ་འཁོར་བཅས་སྐུ་བསྐྱོད་ཚེ། ། གནས་དེའི་སྲུང་མ་སྡེ་བརྒྱད་ཡོངས་ཀྱི་གཙོ། ། འཕྲིན་ལས་མགོན་པོ་གནོད་སྦྱིན་དམར་པོ་དང་། ། ཆོས་རྒྱལ་ཆེན་པོ་ལ་སོགས་དྲག་ཤུལ་ཚོགས། ། ཐུབ་དབང་ཉིད་དང་པདྨ་འབྱུང་གནས་ཀྱིས། ། དམ་བཞག་གདུག་ཅན་གཟུགས་མེད་གཙོ་ཀུན་ཀྱང་། ། རྗེ་ཉིད་དྲུང་དུ་འདར་ཞིང་གུས་འདུད་པའི། ། རྣམ་འགྱུར་དུ་མས་བཀའ་བྲན་བགྱིད་པར་གསོལ། ། དེ་ལྟའི་ངོ་མཚར་ལྟད་མོ་མཐོང་བའི་མོད། །
སྐྱེ་བོ་ཀུན་གྱི་མགྲིན་ལམ་གཅིག་པའི་ཚིག ། སྔོན་གྱི་དུས་ཀྱི་པདྨ་འབྱུང་གནས་དང་། ། ད་ལྟའི་སྔགས་འཆང་ཐམས་ཅད་མཁྱེན་པ་གཉིས། ། ལུང་རྟོགས་ཡོན་ཏན་ཁྱད་པར་མེད་པའི་ཚུལ། ། ད་ལྟའི་བཀའ་སྲུང་རྣམས་ཀྱིས་གུས་འདུད་པའི། ། གཟུགས་ཅན་བྲན་ལས་བསྒོ་བ་ཉན་གྱུར་པས། ། རྟོགས་པར་ནུས་ཞེས་ཀུན་ཀྱང་དད་པ་འཕེལ། ། ཨེ་མ་དུས་གསུམ་རྒྱལ་བ་རབ་འབྱམས་ཀུན། ། ཀུན་ཀྱང་གཅིག་ཏུ་འདུས་པའི་སྤྲུལ་པའི་སྐུ། ། སྐུ་མཆོག་མཐོང་བ་ཙམ་གྱིས་ཡིད་འཕྲོག་ཁྱེད། །
ཁྱེད་ཉིད་བསྐལ་བརྒྱར་ཞབས་པད་བརྟན་གྱུར་ཅིག ། ཤེས་བྱ་ཀུན་མཁྱེན་མཁྱེན་བཟང་འཇམ་པའི་དབྱངས། ། འགྲོ་ལ་རབ་བརྩེ་བརྩེ་ཆེན་འཇིག་རྟེན་མགོན། ། གང་གི་མཐུ་སྟོབས་སྟོབས་ལྡན་གསང་བའི་བདག ། ཀུན་གྱི་འདྲེན་མཆོག་མཆོག་ཁྱོད་བསྔགས་པར་འོས། ། གང་ཡང་བསྐལ་པར་ལས་དཀར་རབ་བསགས་པས། ། བསྟན་ལ་ཡང་དག་ལྷག་པར་ཕན་མཛད་ལ། ། ཟག་པ་བག་ཆགས་བཅས་པ་གཏན་སྤངས་པ། ། དམ་པ་གང་ལ་དང་བས་བདག་ཕྱག་འཚལ། ། མགོན་པོ་གཙོ་བོ་དཀོན་མཆོག་ངོ་བོ་ཁྱོད། །
དགེ་ལེགས་བདེ་ཆེན་ཡེ་ཤེས་ངེས་ལེགས་འཕེལ། ། ཇི་བཞིན་རིམ་གཉིས་ཏིང་འཛིན་ཉིད་ཀྱི་རིགས། ། ཀུན་ཏུ་སྐུ་གསུམ་ལྷུན་གྲུབ་དྲུང་དུ་འདུད། ། གང་གང་ཟབ་ཅིང་རྟོགས་པར་དཀའ་བའི་དོན། ། དེ་དེ་ཚད་ལྡན་མཁས་པའི་སྲོལ་བཞིན་དུ། ། རང་རང་གདུལ་བྱའི་མོས་བློ་དང་འཚམས་པར། ། ཡང་ཡང་འདོམས་མཛད་སྨྲ་དབང་ཁྱོད་ཁོ་ན། ། མ་ལུས་མ་ལྟར་མཁྱེན་པའི་བྱམས་པ་དང་། ། བུ་སློབ་བུ་ལྟར་སྐྱོང་བའི་ཐུགས་རྗེ་ཡིས། ། བདེ་མཆོག་བདེ་བླག་ཉིད་དུ་སྩོལ་མཛད་པའི། །
རྒྱལ་བའི་རྒྱལ་སྲས་མཆོག་ཁྱེད་སྐྱེ་དགུའི་རྒྱན། ། མགོན་ཁྱོད་སྐུ་ནི་མཚན་དཔེའི་རྒྱན་གྱིས་བརྒྱན། ། གཉིས་མེད་སྟོན་པ་ཆོས་ཀྱི་གསུང་དབྱངས་གསུངས། ། ཐུགས་ཀྱི་རྡོ་རྗེ་སྙེམ་མའི་བདག་པོའི་བདག ། ལྷར་བཅས་སྐྱེ་བོ་ཀུན་གྱིས་བསྟོད་ལ་བསྟོད། ། དེ་ལྟར་བསམ་ཡས་ཕྱོགས་སུ་བསྟན་པ་དང་སེམས་ཅན་གྱི་དོན་རྒྱ་ཆེན་པོ་སྒྲུབ་པར་མཛད་ནས། དེ་ནས་ཡར་ཕྱོགས་སུ་ཟླ་བ་གཉིས་པའི་ཉེར་དགུའི་སྔ་ཆར་ཆིབས་ཁ་བསྒྱུར་བ་མཛད་དེ། ཇི་ལྟར་བཀའ་བསྒོས་བཞིན་ནམ་མཁའ་ཡང་ཧ་ཅང་བསིལ་བ་མ་ཡིན་པ་དགོངས་བཞེད་ལྟར་བྱུང་བས་ཀུན་ཀྱང་ཧ་ལས་པར་གྱུར་ཅིང་། སྔོན་དུ་སྤྱན་འདྲེན་ཕེབས་གསོལ་ཡང་ཡང་བྱུང་བ་བཞིན། དེ་ནུབ་མོན་མཁར་རྣམ་སྲས་གླིང་དུ་བཞུགས་ནས།
སྡེ་པ་ཡུམ་སྲས་བཅས་པ་དང་། དེའི་ཕུ་ན་རྙིང་དགོན་ཞིག་གི་བླ་མ་གྲྭ་རིགས་བཅས་པར་རྗེ་བཙུན་དམ་པ་འདི་ཉིད་ཀྱིས་དབང་རྗེས་གནང་། ལུང་མན་ངག་སོགས་སོ་སོའི་བསམ་པ་དང་མཐུན་པ་སྩལ་ཅིང་། བྲིས་ཐང་གསར་པ་མང་པོ་འདུག་པ་ལ་ཡང་ཕྱག་ནས་མཛད། སྡེ་པ་ནས་ཀྱང་ཞབས་ཏོག་འབུལ་ནོད་ཤིན་ཏུ་རྒྱས་པ་མཛད་ཅིང་། དེ་ནས་བྱེ་རྫིང་ཚོགས་པའི་སྤྱན་འདྲེན་དང་བཅས་ཆིབས་ཐོག་ཁྱོན་པའི་དཔོན་སློབ་རྣམས་ལམ་ཞུགས་མཛད་པ་ན། དེ་དང་དུས་མཉམ་མཆིམས་ཕུའི་སྒྲུབ་གནས་གུར་དཀར་ཕུག་གི་ཐད་ནས་འཇའ་དཀར་པོ་ཡིད་དུ་འོང་བ་གཅིག་ཤིང་སྡོང་གི་རྩ་བའི་ཚུལ་གྱིས་རྒྱང་གིས་ཐོན་ནས། དེ་ལས་ཡལ་ག་དང་ལོ་འདབ་ཀྱི་ཚུལ་གྱི་རི་མོ་ངོ་མཚར་ཅན་ཕྱོགས་མཚམས་ཐམས་ཅད་དུ་གྱེས་ཏེ། རྗེ་དཔོན་སློབ་རྣམས་ཀྱི་དབུ་སྟེང་དུ་ཐུར་མ་བརྒྱ་པ་ཕུབ་པ་ལྟར་དུ་གྱུར་པའི་ཡ་མཚན་ཅན་གྱི་ལྟས་ཏེ་ལྟ་བུ་དང་བཅས་རིམ་གྱིས་བྱེ་རྫིང་དུ་ཕེབས་པར་ཉེ་བ་ན་ཁོང་རྣམས་ཀྱི་ཆིབས་བསུ་རྒྱས་པ་སེར་འཕྲེང་གཟབ་མ་དང་བཅས་སྤྱན་དྲངས་ཏེ། དེ་ནུབ་བླ་བྲང་དུ་བཞུགས་ཏེ་ཞག་གཉིས་གདན་ཆགས་པའི་བར་ལ་ཚོགས་པ་རྣམས་ལ་འདུ་ཁང་ཆེན་མོར་རྗེས་གནང་།
རིགས་གཏད། སྒོམ་ལུང་གི་རིགས་མང་པོ་དང་བཅས་ཆོས་ཀྱི་ཆར་ཆེན་པོ་ཕབ་ཅིང་། ཁ་ཆེ་པཎ་ཆེན་གྱི་རྫ་སྐུ་ཕྱག་ནས་མ་མཇལ་ཏེ་སྨོན་ལམ་ཐུགས་ཚིམས་པར་མཛད་ཅིང་། དེ་དུས་གྲྭ་ཕྱི་ཆོས་སྐྱོང་བབས་ནས་བདག་ཉིད་ཆེན་པོའི་དྲུང་དུ་བྱོན་ཏེ། ལུང་བསྟན་གྱི་རིགས་མང་པོ་དང་། སླར་ཡང་བདག་ཉིད་ཆེན་པོ་དབུས་ཕྱོགས་སུ་ལན་གཅིག་ཕེབས་དགོས་ནན་གྱིས་ཞུས་པ་བཞིན་ཞལ་གྱིས་བཞེས་ཤིང་། དེ་དུས་རྗེ་གསུང་སྤྲུལ་གྱི་དབོན་པོ་འདོད་ཆོས་འདྲ་ཞུ་བར་བྱུང་བ་ལ་ཁོང་རང་གི་བསམ་པ་དང་མཐུན་པའི་ཆོས་རྣམས་རྫོགས་པར་གནང་ནས། གསུང་སྤྲུལ་སྐུ་ཅུང་ཟད་སྙུང་བ་ལ་བརྟན་བཞུགས་ཚིག་བཅད་ཅིག་དང་གནང་སྐྱེས་རྒྱ་དཔང་ཆེ་བ་སྩལ་ཅིང་། ཁོང་ཇོ་གདན་ཚོགས་པ་སྤྱི་སྒེར་སོ་སོ་ནས་ཞབས་ཏོག་བསྙེན་བཀུར་འབུལ་ནོད་སོགས་རྒྱ་ཆེན་པོ་བསྒྲུབས་ཅིང་། དེ་ཕྱོགས་ཀྱི་སྐྱ་སེར་ཁྲི་ཕྲག་ཏུ་ལོངས་པ་ལ་མ་གཅིག་གྲུབ་པའི་རྒྱལ་མོ་ནས་བརྒྱུད་པའི་ཚེ་དབང་ཟབ་མོ་ཁྲོམ་ཆོས་སུ་སྩལ་ཏེ་ཀུན་ཀྱང་ཡིད་ཚིམས་པར་མཛད་ཅིང་།
ཚོགས་པར་ཡང་མང་ཇ་བསྔོ་རྟེན་ཁལ་གྲངས་མང་པོ་ཐོབ་པའི་འགྱེད་བཟང་པོའི་བསྙེན་བཀུར་མཛད་དེ་དེར་ཡོད་ཐམས་ཅད་མི་ཕྱེད་པའི་དད་པ་ཐོབ་སྟེ་དགའ་མགུ་ཡི་རང་བ་ཡིན་ལ། དེ་ནས་དཔོན་སློབ་རྣམས་གྲྭ་ཐང་ཕྱོགས་སུ་ཕེབས་ཏེ་དེར་ཡོད་ཀྱི་མཁན་པོ་ལས་ཚན་གྲྭ་ཚང་སྦྱིན་བདག་དང་བཅས་པ་རྣམས་ཀྱི་ཆིབས་བསུ་རྒྱས་པ་དང་། འདུས་པའི་ཚོགས་པ་བྱིངས་ཀྱིས་ཀྱང་སེར་ཕྲེང་རྒྱས་པ་དང་བཅས་པས་སྤྱན་དྲངས་ནས་ས་ཕྱོགས་དེར་ཞག་ལྔ་ཙམ་གདན་ཆགས་པའི་རིང་ལ་གྲྭ་ཐང་གི་མཁན་པོ་ལས་ཚན་དྲག་བསྡུས་དོན་གཉེར་མཐའ་དག ཚོགས་པ་བྱིངས་དང་བཅས་པ་ལ་བདག་ཉིད་ཆེན་པོས་ཞང་བློན་རྡོ་རྗེ་བདུད་འདུལ། གུར་ཞལ་པུ་ཏྲ། དུར་ཁྲོད་བདག་པོ་སོགས་ཆོས་སྐྱོང་མང་པོའི་རྗེས་གནང་། ས་པཎ་འཇམ་དབྱངས་སྦྲགས་སྒྲུབ། དབྱུག་གུ་མའི་ཆོས་སྐོར། ཁྱུང་ཁྲ་ཁྱུང་ནག་གི་རྗེས་གནང་། འབྱུང་འདུལ་རི་ཁྲོད་མ།
དམར་པོ་སྐོར་གསུམ་ལ་སོགས་པའི་གསུང་ཆོས་ཀྱི་རིམ་པ་མང་པོ་ཉིན་མཚན་འཁོར་ཡུག་ཏུ་སྩལ་ཅིང་། དེར་ཡོད་རྣམས་དང་ཕྱོགས་ནས་འདུས་པའི་སྐྱེ་བོ་ཁྲི་ཕྲག་ཏུ་ལོངས་པ་ལ་དབང་མོ་ཆེ་དང་ཐུགས་རྗེ་ཆེན་པོའི་བསྒོམ་ལུང་གི་བཀའ་དྲིན་ཡང་སྩལ་ཅིང་། གྲྭ་ཚང་པ་དཔོན་སློབ་རྣམས་ཀྱིས་ཀྱང་གོང་དཀར་རྡོ་རྗེ་གདན་གྱི་ཕྱག་ལེན་དང་མཐུན་པའི་ལས་མཁན་རུ་འདྲེན་དང་བཅས་པའི་གར་འཆམ་དང་། ཞང་བློན་གནས་པའི་གཡག་སང་གི་ཆོ་འཕྲུལ་ངོ་མཚར་ཅན་གྱི་གཟིགས་འབུལ་རྣམས་རིམ་པར་ཕུལ་ཞིང་། དེར་ཡོད་སྐྱ་སེར་དྲག་ཞན་ཀུན་གྱིས་བསྙེན་བཀུར་ཞབས་ཏོག་དང་འབུལ་བའི་རྣམ་གྲངས་དཔག་ཏུ་མེད་པ་བསྒྲུབས་ཤིང་། དེ་དེའི་སྐབས་ནས་རྗེ་དཔོན་སློབ་རྣམས་ཉིན་གཅིག་བྱམས་པ་གླིང་གི་རྟེན་མཇལ་ལ་ཕེབས་པའི་ཚེ། དེར་བཞུགས་ཀྱི་བླ་མ་ལས་ཚན་གྲྭ་རིགས་དང་བཅས་པའི་སེར་འཕྲེང་ཟབ་མོས་སྤྱན་དྲངས་ཏེ་བསྙེན་བཀུར་ཞབས་ཏོག་འབུལ་བའི་རྣམ་གྲངས་ཆེན་པོ་བསྒྲུབས་ཤིང་། རྗེ་དཔོན་སློབ་རྣམས་ཀྱིས་ཀྱང་པཎ་ཆེན་བྱམས་པ་གླིང་པའི་སྐུ་གདུང་ཧྲིལ་པོ་བཞུགས་པའི་མཆོད་རྟེན་དང་། སྐུ་འབུམ་ཆེན་མོའི་སྟེང་འོག་གི་ལྷ་ཁང་ཐམས་ཅད་ཞིབ་པར་མཇལ་བར་མཛད་ཅིང་། དེར་ཡོད་ཀྱི་སྒྲུབ་སྡེ་ནམ་མཁའ་མཛོད་པ་རྣམས་ཀྱིས་ཀྱང་འབུལ་ནོད་དང་ཞབས་ཏོག་རྒྱས་པར་ཕུལ་ནས།
སྒྲུབ་སྡེའི་གྲྭ་པ་འདས་གྲོངས་མང་པོ་བྱུང་བ་ལ་བརྟེན། དེ་ལ་ཕན་པའི་སྤྱན་དམིགས་གནང་དགོས་ཚུལ་བྱུང་བ་བཞིན་རྗེ་ཉིད་ཀྱིས་སྨིན་རྒྱས་གནང་། ཁོང་རྣམས་ཀྱིས་གསོལ་བ་བཏབ་ངོར་དབང་ཞིག་ཀྱང་སྩལ། དེ་ནུབ་སླར་ཡང་གྲྭ་ཐང་དུ་ཕེབས། དེའི་ནངས་པར་རྒྱ་གླིང་ཚོགས་པ་རྣམས་ཀྱིས་སྤྱན་དྲངས་ནས། ཁོང་རྣམས་ཀྱི་ཆིབས་བསུ་སེར་འཕྲེང་སོགས་རྒྱས་པར་སྤྱན་དྲངས་ཏེ་བླ་བྲང་དུ་ཕེབས། སྟོན་མོ་གཟབ་གཤོམ་གྱི་ཞབས་ཏོག་སྔོན་དུ་འགྲོ་བས་སོ་སོ་ནས་འདོད་ཆོས་ཞུ་མི་མང་དུ་བྱུང་བ་ལ། རང་རང་གི་བློ་དང་འཚམས་པའི་ཅི་འདོད་ཀྱི་ཆོས་སྩལ་པས་ཀུན་ཀྱང་ཡིད་ཚིམས་པར་གྱུར། དེ་ནས་འདུ་ཁང་དུ་ཕེབས་ཏེ་སངས་རྒྱས་ཀྱི་ཚེམས་ལ་སོགས་པ་ནང་མཇལ་བྱིན་རླབས་ཅན་ངོ་མཚར་བ་མང་དུ་འདུག་པ་རྣམས་མཇལ་བ་མཛད་དེ། སླར་ཚུར་ཕེབས་ལམ་དུ་བསམ་དར་ནས་དང་ཁང་པ་ཆེན་མོ་བ་གཉིས་ཀྱིས་རང་རང་གི་གཞིས་ཀར་སྤྱན་དྲངས་ཏེ་བསྙེན་བཀུར་འབུལ་ནོད་གཟབ་མ་བསྒྲུབས།
རྗེ་འདི་ཉིད་ཀྱིས་ཀྱང་གྲྭ་ཐང་། བྱམས་པ་གླིང་། ནམ་མཁའ་མཛོད། རྒྱལ་གླིང་ཚོགས་པ་སོགས་དགོན་རིགས་ལ། རྒྱ་ཇའི་བསྙེན་བཀུར་ལན་གྲངས་མང་བ་དང་། བསྔོ་རྟེན་འགྱེད་སོགས་ཚན་གྲངས་མང་ཞིང་དངོས་གཙང་བའི་གནང་སྐྱེས་སྩལ་པས་ཀུན་ཀྱང་ལུགས་གཉིས་ཀྱི་བཀའ་དྲིན་ལ་སྤྲོ་བ་མཆོག་ཏུ་གྱུར་ཏོ། ། དེའི་སང་ཉིན་དོལ་གྱི་ཆོས་འཁོར་གནས་སུ་ཕྱག་ཕེབས་པའི་ཚེ། དེར་ཡོད་ཀྱི་བླ་མ་གྲྭ་པ་རགས་བསྡུས་ཀྱི་ཆིབས་བསུ་དང་། དགེ་འདུན་བྱིངས་ཀྱིས་སེར་འཕྲེང་དང་བཅས་བླ་བྲང་དུ་སྤྱན་དྲངས་ནས་དད་ལྡན་སོ་སོའི་རེ་བ་སྐོང་བར་མཛད། དེའི་སང་ཉིན་འདུ་ཁང་དུ་རྗེ་ཉིད་ཕེབས་ཏེ་གསོལ་བཏབ་བཞིན་གྱི་འདོད་ཆོས་འགའ་ཞིག་སྩལ།
ཕྱི་དྲོའི་དུས་ལ་བབས་པ་ན། སྐྱ་སེར་སྟོང་ཕྲག་དུ་མ་འདུས་པ་ལ་དབང་མོ་ཆེ་ཞིག་ཀྱང་གནང་སྟེ། ཐམས་ཅད་ཆོས་ཀྱི་བདུད་རྩིས་ཚིམས་པར་མཛད་ཅིང་། འདུས་ཚོགས་ལ་ཡང་མང་ཇ་བསྔོ་རྟེན་སྤྱི་འགྱེད་སོགས་ཆོས་རྒྱགས་གཉིས་ཀའི་བཀའ་དྲིན་ལ། དགའ་མགུ་ཡི་རང་སྟེ་སྙན་གྲགས་སྒྲོག་པ་ལ་བྲེལ་བར་གྱུར་ཏོ། ། དེའི་ཕྱི་ཉིན་རྗེ་དཔོན་སློབ་རྣམས་སྐྱིད་ཤོད་ར་བ་སྨད་ཀྱི་ཆོས་སྡེ་ཆེན་པོར། མཁན་པོ་གྲྭ་པ་རགས་བསྡུས་ཀྱི་ཆིབས་བསུ། དགེ་འདུན་དམངས་ཀྱི་སེར་ཕྲེང་དང་བཅས་བླ་བྲང་དུ་སྤྱན་དྲངས་ཏེ། ཞག་གཉིས་བཞུགས་པའི་ཕྱི་མ་ལ། སྐྱ་སེར་ཁྲི་གྲངས་སུ་ལོངས་པ་ཙམ་ལ་དབང་མོ་ཆེ་སྩལ་ཅིང་།
ཆོས་སྡེ་འདུ་ཁང་དུ་མཁན་སློབ་འདུས་ཚོགས་དང་བཅས་པ་ལ་རོང་སྟོན་ཆོས་ཚན་བརྒྱ་རྩའི་ལུང་གི་གཙོས་པའི་ཁོ་རང་ཚོས་འདོད་ཆོས་དུ་མ་ཞིག་ཉིན་གཅིག་ལ་གྲུབ་པ་སྩལ་ཅིང་། ཆོས་བདག་རྒྱལ་པོ་བསེ་ཁྲབ་ཅན་ལ་ཡི་གེའི་མ་མོ་ལ་སྤེལ་བའི་བསྐང་གསོ་ཚིགས་བཅད་མ་སོགས་མཁན་པོའི་འདོད་ཞུས་ལྟར་གསུང་རྩོམ་ཡང་མང་པོ་གནང་ཤིང་། དེ་ཕྱོགས་ཀྱི་ཆོས་སྡེ་རྣམས་སུ་མང་ཇ་ལན་གྲངས་མང་བའི་ཐོག་བསྔོ་རྟེན་སྤྱི་འགྱེད་རྒྱ་དཔང་ཤིན་ཏུ་ཆེ་བ་བསྩལ་ཏེ། དེར་བཞུགས་ཀུན་ཀྱང་ལུགས་ཟུང་གི་བཀའ་དྲིན་ལ་ཡིད་རང་ཞིང་དད་པ་འཕེལ་བར་གྱུར། དེའི་ནངས་པར་རྗེ་དཔོན་སློབ་རྣམས་རྡོ་རྗེ་གདན་གྱི་ཆོས་གྲྭ་ཆེན་པོར་ཕེབས་པའི་བར་ལམ་དུ། དྭགས་པོ་གྲྭ་ཚང་གི་མཁན་སློབ་དགེ་འདུན་བཅས་པ་བྱོན་ནས་ཞབས་ཏོག་བསྙེན་བཀུར་འབུལ་བ་རྒྱ་ཆེར་བསྒྲུབས་ཏེ། ཁོང་ཚོའི་བསམ་པ་དང་མཐུན་པའི་གསུང་ཆོས་ཀྱི་རིམ་པ་ཁ་ཡར་ཞིག་སྩལ་ཏེ། དེ་ནས་དཔོན་སློབ་རྣམས་ཆིབས་ཐོག་ཁེལ་བའི་ཆོས་སྡེ་ཆེན་པོ་དང་ཐག་ཉེ་བར་ཕེབས་པ་ན། རྒྱ་ནག་ཧྭ་ཤང་དང་ལྷའི་བུ། ཆོས་སྐྱོང་གི་རྣམ་སྤྲུལ་ལས་མཁན་གྱི་བསུ་མར་མཚོན་པའི་འབག་དང་ཆས་གོས་མི་འདྲ་བ་ཡ་མཚན་ཅན་མང་པོ་གྱོན་པའི་ཕེབས་བསུ་དུ་མ་ཡང་ཞབས་དྲུང་དུ་འབྱོར་ཏེ།
དེ་ནས་རིམ་པར་ཆོས་སྡེ་ཆེན་པོའི་མདུན་དུ་ཕེབས་པ་ན་དེར་བཞུགས་ཀྱི་དགེ་འདུན་བྱིངས་ཀྱི་སེར་འཕྲེང་གཟབ་མ། མཛེས་ཤིང་བརྗིད་ཆགས་པ་མཐོང་བ་ཙམ་གྱིས་ཡིད་འཕྲོག་པས་མདུན་ནས་བསུས་ཏེ་བླ་བྲང་ཆེན་མོའི་རྡོ་རྗེ་གདན་པའི་གཟིམ་ཆུང་དུ་སྤྱན་དྲངས། དེ་ནུབ་ནས་བཟུང་ཞག་བཅུ་གསུམ་གྱི་བར་དེར་གདན་ཆགས་ཏེ། ཡར་ལུང་བཀྲ་ཤིས་རྩེ་ནས་དཔོན་རིན་པོ་ཆེ་ནས་གཙོ་མཛད་ཆོས་སྡེ་ཆེན་པོའི་སློབ་དཔོན་རྣམ་གསུམ་དང་ཆོས་འཆད་ཀྱི་བླ་མ་སོགས་དགེ་འདུན་འདུས་པའི་ཚོགས་དང་བཅས་པ་རྣམས་ལ། ཀྱཻ་རྡོ་རྗེའི་ལ་དབང་། རྒྱུ་དབང་། རྡོ་རྗེ་ཕུར་པའི་དབང་། གུར་མགོན་ལྷ་བརྒྱད། ཞལ་བཞི་པ། དུར་ཁྲོད་བདག་པོ།
པུ་ཏྲ་མིང་སྲིང་། དཀར་བདུད་ལྕམ་དྲལ། བྲན་བདུད་ཚོགས་ཀྱི་རྗེས་གནང་། འདུ་ཁང་ཆེན་མོར་སྔར་གྱི་ཆོས་ཉན་པའི་ཁར་ཕྱོགས་ནས་བྱོན་པའི་བླ་མ་གྲྭ་རིགས་ཡོན་བདག་དཔོན་རིགས་སོགས་སྐྱ་སེར་བགྲང་བ་ལས་འདས་པ་ཞིག་ལ། འཇམ་དབྱངས་དམར་སེར། འཇམ་དབྱངས་དཀར་པོ། འཇམ་དབྱངས་ནག་པོ། ཨུ་ཙ་མེ་དབང་མ། འབྱུང་འདུལ་མེ་དབང་མ། ཁྱུང་ཁྲ།
ཁྱུང་ནག མི་གཡོ་བ་དཀར་པོ། མི་གཡོ་བ་སྔོན་པོ་ཆུ་བསྲུང་བཅས་པ། སེང་གདོང་མ་སྔོ་དམར། གུང་ཆེན་ནས་བརྒྱུད་པའི་གཏོར་དབང་། བཀའ་གདམས་ནས་བརྒྱུད་པའི་སྒྲོལ་མ་ཉེར་གཅིག གྲུབ་ཐོབ་བརྒྱད་ཅུའི་བྱིན་རླབས་སོགས་རྗེས་གནང་ཟུར་བཀའ་དང་བྱིན་རླབས་མང་བ། ལྷག་པར་སྒྲུབ་ཐབས་བརྒྱ་རྩའི་རྗེས་གནང་ཡོངས་རྫོགས་བཅས་པ་ཉིན་གཅིག་ལ་སྩལ་པས་བདག་ཉིད་ཆེན་པོའི་མཁྱེན་རབ་ལ་དེར་ཡོད་ཀུན་ཧ་ལས་ཤིང་གྲུབ་པའི་མཚན་མ་ཡང་དག་པའོ། ། ཞེས་ཆབས་ཅིག་ཏུ་སྨྲ་བར་གྱུར་ཏོ། ། གཞན་ཡང་ས་པཎ་དང་འཇམ་དབྱངས་སྦྲགས་སྒྲུབ།
འོད་དཔག་མེད་ཀྱི་ཉལ་འཕོ། སློབ་དཔོན་པདྨའི་བླ་མའི་རྣལ་འབྱོར། ཀུ་རུ་ཀུལླེ། འཇམ་དམར་ལུགས་གཉིས་ཀྱི་རྗེས་གནང་། རྣམ་རྒྱལ། རྣམ་འཇོམས། རི་ཁྲོད་མ། ཁྲོ་བོ་རྨེ་བརྩེགས་ཀྱི་རྗེས་གནང་། དབྱུག་གུ་མའི་མན་ངག་སོགས་ཀྱིས་མཚོན་པའི་དབང་རྗེས་གནང་ལུང་མན་ངག་རིགས་གཏད་ལ་སོགས་པ་ཆོས་ཀྱི་འཁོར་ལོ་ཉིན་མཚན་མེད་པར་བསྐོར་བ་མཛད་པས་དེར་ཡོད་ཐམས་ཅད། ད་ལོ་བདག་ཆེན་འཇམ་པའི་དབྱངས་འདིར་བྱོན་པས་རང་རེ་རྣམས་ཀྱི་ཆོས་ཀྱི་དབུལ་བ་དུས་གཅིག་ལ་སེལ་བར་མཛད་པ་ཨ་རེ་དགའ་ཞེས་ཟེར་ཞིང་།
ཟང་ཟིང་གི་བསྙེན་བཀུར་ཡང་རྗེ་ཉིད་བཞུགས་རིང་ལ་ཆོས་སྡེ་ཆེན་པོར་མང་ཇ་བཅུ་ཕྲག་གཉིས་ལ་ཉེ་བ་འགྱེད་བཅས་བཟང་པོ་དང་། ལྷག་པར་རྡོ་རྗེ་གདན་པ་ཆེན་པོའི་དུས་དྲན་གྱི་མཆོད་འབུལ་ཉིན། མང་ཇ་ཉིས་སྦྲེལ་གྱི་ཐོག་བླ་མ་སློབ་དཔོན་སོགས་ཟུར་འབུལ་འོས་པ་རྣམས་ལ་ཚན་གྲངས་བཟང་པོ་དང་། དེར་འཚོགས་ཀུན་ལ་གསེར་འགྱེད་དང་བྱིན་རླབས་སོགས་ཀྱི་བསྙེན་བཀུར་ཡང་སྩལ་ཏེ་དགེ་འདུན་རེ་རེར་ཡང་ཁལ་གྲངས་དུ་མ་ཕྱག་ཏུ་བབས་པ་མཛད་ཅིང་། སླར་རྗེ་ས་པཎ་དང་རྡོ་རྗེ་གདན་པ་ཆེན་པོའི་དུས་ཆེན་གྱི་ཐེབ་ལ་གསེར་སྒ་བཞིས་གཙོས་པའི། ཇ་གོས་དར། གོས་ཟས་སྣམ་ཕྲུག གྲི་ཁྲབ་རྟ་སོགས་དངོས་གཙང་རིགས་ཀྱི་སྤྱད་པ་གསེར་ཞོ་ལྔ་བརྒྱ་རི་ངེས་པའི་དགེ་རྒྱུན་གྱི་ཐེབ་ཆེན་པོ་ཡང་སྦྱོར་བ་མཛད་དེ། མདོར་ན་ལུགས་གཉིས་གང་གི་སྒོ་ནས་ཀྱང་བཀའ་དྲིན་ཆེན་པོ་སྩལ་པས་དེར་བཞུགས་ཀུན་ཡིད་རབ་ཏུ་ཚིམས་ཤིང་དད་ཞེན་ལྷག་པར་འཕེལ་བས་རྗེ་འདི་ཁོ་ན་བསམ་པ་ལས་གཞན་བྱེད་རྒྱུ་དང་སྒྲུབ་རྒྱུ་གང་ཡང་མེད་པ་ལྟ་བུས་ཐམས་ཅད་རྗེ་འདི་ལ་བརྟན་བཞུགས་དང་གསོལ་འདེབས་སྙན་གྲགས་སྒྲོག་པ་ཁོ་ནས་དུས་རྟག་ཏུ་འདའ་བར་གྱུར་པ་ཡིན་ནོ། ། དེའི་སྐབས་གཟའ་སྐར་བཟང་བའི་ཉིན་རྡོ་རྗེ་གདན་པ་ཆེན་པོའི་སྐུ་གདུང་བཞུགས་པའི་དངུལ་གདུང་ལམ་འབྲས་བརྒྱུད་པ་དང་བཅས་པའི་བླ་མ་ལྷ་ཁང་དང་།
རྡོ་རྗེ་གདན་པའི་སྐུ་ཚད་ཀྱི་ཀྱཻ་རྡོར་གཙོ་བོ་ལ་ལྷ་མོ་བརྒྱད་ཀྱིས་བསྐོར་བའི་སྔགས་ཐང་ཆེན་མོ། དེ་ཉིད་ཀྱི་ཐུགས་དམ་རྒྱུན་པར་མཛད་པའི་ཀྱཻ་རྡོར་རྡུལ་ཚོན་གྱི་དཀྱིལ་འཁོར། ཕྱག་དཔེ་ཁང་ཆེན་མོ། ལས་མཁན་རུ་འདྲེན་དང་བཅས་པའི་འཆམ་ཆས་བཞུགས་པའི་རྒྱན་ཁང་ཆེན་མོ། རྡོ་རྗེ་གདན་པའི་ཐུགས་དམ་མའི་རྡོ་རྗེ་འཕྲེང་བའི་དཀྱིལ་ཐང་གི་གཙོས་པའི་བྲིས་ཐང་མང་པོ། ཡོ་གའི་དབང་བསྐུར་གནང་དུས་ཀྱི་དབང་རྫས་ཁྱད་འཕགས་མང་པོ། གཟིམ་ཆུང་མགོན་ཁང་། གསེར་སྐུ་ལྷ་ཁང་སོགས་སྟེང་གི་གཙུག་ལག་ཁང་རྣམས་དང་། འདུ་ཁང་ཆེན་མོའི་སྦུག་གི་བྱང་ཆུབ་ཆེན་པོ་ཉེ་བའི་སྲས་བརྒྱད། ཟས་གཙང་ཡབ་ཡུམ་སོགས་ཀྱི་སྐུ་བཞུགས་པའི་གཙང་ཁང་ཆེན་མོ།
མགོན་ཁང་ཆེན་མོ་དང་། འཇིགས་བྱེད་ལྷ་ཁང་སོགས་སུ་རྗེ་དཔོན་སློབ་རྣམས་རིམ་པར་ཕེབས་ཏེ་མཆོད་སྤྲིན་རྒྱ་ཆེན་པོའི་བཀོད་པ་དང་བཅས་ཐུགས་བསྐྱེད་བཟང་པོ་སྔོན་དུ་འགྲོ་བའི་སྨོན་ལམ་རྒྱ་ཆེན་པོ་འདེབས་པར་མཛད་ཅིང་། ཁོང་ཆོས་སྡེ་བ་དཔོན་སློབ་རྣམས་ཀྱིས་ཀྱང་ཚེས་བཅུ་ཆེན་མོའི་ས་གིང་གནམ་གིང་སོགས་ཀྱི་བཀོད་པ་ངོ་མཚར་ཅན་དང་རྡོ་རྗེ་གདན་པའི་དུས་ཆེན་དང་འབྲེལ་བའི་གུར་གར་གཟབ་མ་དང་། ལས་མཁན་རུ་འདྲེན་དང་བཅས་པའི་གར་འཆམ་གཟབ་མའི་ཐོག་ཆོས་སྐྱོང་གི་འཆམ་སྐུ་གཉིས་ཀྱང་ཕེབས་ཤིང་གཟིགས་མོའི་རྣམ་གྲངས་དུ་མ་དང་ཞལ་བཞི་པའི་དྲག་པོའི་གཏོར་ཆེན་སྒྲུབ་པའི་ཕྱག་ལེན་གཟིགས་འབུལ་སོགས་དང་། དགེ་འདུན་སྤྱི་དང་བྱེ་བྲག་སོ་སོ་ནས་ཞབས་ཏོག་བསྙེན་བཀུར་གྱི་རིམ་པ་རྒྱ་དཔང་ཆེ་ཞིང་འབུལ་ནོད་ཀྱང་བློའི་ར་བ་ལས་འདས་པ་ཞིག་བསྒྲུབས། དཔོན་སློབ་ཀུན་ཀྱང་ཐུགས་ཡིད་གཅིག་འདྲེས་ཀྱི་ལེགས་ཚོགས་ཕུན་སུམ་ཚོགས་པ་བྱུང་བ་ཡིན་ལ། དེར་བཞུགས་སྐབས། སྡེ་པ་ལྷུན་གྲུབ་བརྟན་པ་སོགས་སྐྱ་སེར་གསུམ་གྱིས་དབང་གཞི་བཏིང་ཆོག་པའི་གསོལ་བ་བཏབ་ནས་རྡོ་རྗེ་གདན་པའི་ཆོས་ཁྲི་ཆེན་མོའི་སྟེང་ནས། རྗེ་འདི་ཉིད་ཀྱིས་དབང་མོ་ཆེ་ལན་གཉིས་སྩལ་ཏེ་དེ་དག་གི་ཚེ་ཡང་ནམ་མཁའ་གདུགས་འཇམ་ཞིང་འཇའ་འོད་ཀྱི་གུར་ཁང་འཁྲིགས་པ་སོགས་ངོ་མཚར་དུ་མ་བྱུང་བ་ཡིན་ལ། དེ་ལྟར་རྡོ་རྗེ་གདན་དུ་བཞུགས་རིང་ལ་ལྷ་ས་ནས་ཕྱག་མཛོད་ཆེན་མོས་བཀའ་ཁྱབ་གནང་ནས་གོང་དཀར་རྫོང་ནས་ཟུར་ཆས་ཀྱི་བསྙེན་བཀུར་རྒྱ་དཔང་ཆེ་བ་སྒྲུབ་པའི་ཞབས་ཏོག་དང་།
དེ་བཞིན་དུ་དཔལ་འཁོར་ཆོས་སྡེ། རྒྱལ་མཁར་རྩེ། དཔལ་ནམ་ཀླུ་སྡིངས། ཆུ་ཤུལ། ཤུན་གདོང་སོགས་དེ་དང་དེའི་རྫོང་སོ་སོ་ནས་ཟུར་ཆས་དཀར་དམར་གྱི་སྤྲོས་ཟས་སོགས་རྙེད་པ་ཕུལ་དུ་ཕྱིན་པས་མཆོད་ཅིང་། དེ་ནས་རྗེ་དཔོན་སློབ་རྣམས་རྡོ་རྗེ་གདན་ནས་ཡར་ཕྱོགས་སུ་ཆིབས་ཀྱི་ཁ་ལོ་བསྒྱུར་ཏེ། ཆོས་རྗེ་བཀའ་འགྱུར་བས་གཙོ་མཛད་ཆོས་སྡེ་ཆེན་པོའི་བླ་མ་སློབ་དཔོན་སྦྱིན་བདག་དཔོན་རིགས་དུ་མ་དང་བཅས་པའི་ཆིབས་སྐྱེལ་གཟབ་མ་དང་བཅས་རིམ་པར་ཕྱག་ཕེབས་ཏེ་དེ་ནུབ་གམ་པ་བྱང་ཐང་དུ་བཞུགས་ཤིང་། ནངས་པར་སྐྱིད་ཚལ་བ་རྣམས་ཀྱིས་སྤྱན་དྲངས་པའི་བར་ལམ་དུ་སྟག་ཁུ་སྤེ་ཆོས་སྡེ་བླ་མ་གྲྭ་རིགས་དང་བཅས་པ་རྗེ་འདི་ཉིད་མཇལ་བ་ལ་ཆེར་གཏད་བྱོན་ཏེ་བསྙེན་བཀུར་འབུལ་ནོད་རྒྱས་པ་དང་། དེར་འདོད་མཐུན་གྱི་གསུང་ཆོས་དུ་མ་དུས་གཅིག་ལ་སྩལ་ཅིང་རྗེ་ཉིད་ཀྱིས་ཀྱང་མང་ཇ་བསྔོ་རྟེན་སྤྱི་འགྱེད་གྱ་ནོམ་པའི་བཀའ་དྲིན་ཡང་བསྩལ་ཏེ་ཀུན་གྱི་ཡིད་ཚིམས་པར་མཛད། དེ་ནས་སྐྱིད་ཚལ་བ་དཔོན་སློབ་ཀྱི་ཆིབས་བསུ་སེར་ཕྲེང་རྒྱས་པ་དང་བཅས་བླ་བྲང་དུ་སྤྱན་དྲངས་ཏེ་གནས་དེར་ཞག་གཉིས་བཞུགས་པའི་འདུ་ཁང་ཆེན་མོར་བླ་མ་གྲྭ་རིགས་དང་བཅས་པ་ལ་ཁོ་རང་རྣམས་ཀྱིས་གསོལ་བ་བཏབ་པའི་རྗེས་གནང་བྱིན་རླབས་རིགས་གཏད་ལུང་གི་རིགས་དུ་མ་སོགས་ཆོས་ཀྱི་རྣམ་གྲངས་མང་པོ་དུས་གཅིག་ལ་སྩོལ་བར་མཛད་ཅིང་།
ཕྱིའི་ཆོས་ར་ཆེན་མོའི་ཁྲི་སྟེང་ནས་སྐྱ་སེར་སྟོང་ཕྲག་དུ་མ་ལོངས་པ་ལ་དབང་མོ་ཆེ་ཞིག་ཀྱང་སྩལ་པས་ཐམས་ཅད་དགའ་ཞིང་མགུ་བར་གྱུར་ཅིང་། རྗེ་ཉིད་ཀྱིས་ཀྱང་ཆོས་སྡེར་མང་ཇ་ལྔ་ཕྲག་ཙམ་གནང་བའི་ཐོག བསྔོ་རྟེན་སྤྱི་འགྱེད་ངལ་གསོས་པོའི་འབྱོར་པ་ལ་ཅོ་འདྲི་བ་ལྟ་བུ་སྩལ་ཅིང་། ཁོང་རྣམས་ཀྱང་དད་སྤྲོས་ཡིད་མྱོས་པར་གྱུར་ལ། དེ་ནས་རྗེ་དཔོན་རྣམས་འདའ་གསིང་ལ་བརྒྱུད་དེ་ཡར་འབྲོག་དཔལ་སྡེར་ཕེབས་པའི་ཚེ། སྡེ་པ་དཔོན་གཡོག་རྣམས་ཀྱིས་ཆིབས་བསུ་ཞབས་ཏོག་རྒྱ་ཆེ་བ་བསྒྲུབས། ཚེ་དབང་རྗེས་གནང་སྒོམ་ལུང་གི་རིགས་སོགས་འདོད་ཞུས་ལྟར་ཅི་ཡང་ཞིག་སྩལ། སྡེ་པ་ནས་བཞེངས་པའི་སངས་རྒྱས་ཀྱི་སྐྱེས་རབས་ཤིག་འདུག་པ་ལ་ཕྱག་ནས་སྨིན་རྒྱས་ཀྱང་མཛད་དེ་ཀུན་གྱི་མཆོད་ཡུལ་དུ་སྩལ། དེ་ནས་དཔོན་སློབ་རྣམས་ཡར་གཟིགས་སུ་ཕེབས་པའི་ཚེ། སྣ་དཀར་རྩེ་ནས་སྡེ་བདག་ཆེན་པོ་དཔོན་བློན།
ཐར་གླིང་ཆོས་སྡེ་སོགས་དེ་ཕྱོགས་ཀྱི་དགོན་སོ་སོའི་བླ་མ་གྲྭ་རིགས་དང་བཅས་པ་ཞབས་དྲུང་དུ་འབྱོར་ཏེ། ཁོང་རྣམས་ལ་སོ་སོའི་ཐུགས་འདོད་དང་མཐུན་པའི་ཀྱཻ་རྡོ་རྗེའི་རྒྱུ་དབང་། ལམ་དབང་། རྡོ་རྗེ་ཕུར་པའི་དབང་། གུར་མགོན་ལྷ་བརྒྱད། ཞལ་བཞི་པ། དུར་ཁྲོད་བདག་པོ། པུ་ཏྲ་མིང་སྲིང་། དཀར་བདུད་ལྕམ་དྲལ། བྲན་བདུད་སོགས་ཟབ་ཅིང་དཀོན་པའི་རྗེས་གནང་གི་རིགས་དུ་མ་དང་།
ཚེ་དབང་གྲུབ་རྒྱལ་མ། ཚེ་དབང་འཆི་མེད་དཔལ་སྟེར། ཚེ་དབང་ལྕགས་གདོང་མ་སོགས་ཚེ་དབང་གི་རིགས་མང་པོ་དང་། རྣམ་རྒྱལ། རྣམ་འཇོམས། ཁྱུང་ཁྲ། ཁྱུང་ནག འཇམ་དབྱངས་ནག་པོ་རྣམས་ཀྱི་རྗེས་གནང་། སློབ་དཔོན་པདྨའི་བླ་མའི་རྣལ་འབྱོར། འོད་དཔག་མེད་ཀྱི་ཉལ་འཕོ།
ཐུགས་རྗེ་ཆེན་པོའི་སྒོམ་ལུང་སོགས་དང་། གཞན་ཡང་ལུང་གི་རིགས་བགྲང་བ་ལས་འདས་པ་སོགས་གནས་དེར་ཞག་གསུམ་བཞུགས་པའི་རིང་ལ་ཉིན་མཚན་མེད་པར་ཆོས་ཀྱི་ཆར་ཆེན་པོ་ཕབ་པས། སྡེ་བདག་དཔོན་སློབ་དགོན་པའི་བླ་མ་གྲྭ་རིགས་དང་བཅས་པ་ཐམས་ཅད་སོ་སོར་ཐུགས་འདོད་ཚིམས་ཤིང་། རྗེ་འདི་ཉིད་ལ་མི་ཕྱེད་པའི་དད་པ་ཐོབ་པར་གྱུར་ཏེ། ཐ་དད་ནས་ཞབས་ཏོག་བསྙེན་བཀུར་རྒྱ་དཔང་ཆེ་ཞིང་། འབུལ་ནོད་ཀྱང་གྲངས་ཚད་ཀྱིས་གཟུང་དུ་མེད་པ་ཕུལ། རྗེ་ཉིད་ཀྱིས་ཀྱང་སྡེ་བདག་ཆེན་པོར་གནང་སྐྱེས་ཤིན་ཏུ་བཟང་བ་དང་། དགོན་གྲྭ་རིགས་སོ་སོ་དང་བཅས་པར་ཡང་མང་ཇ་ཉིས་སྦྲེལ་གསུམ་སྦྲེལ་ཐོག་བསྔོ་རྟེན་སྤྱི་འགྱེད་སོགས་གཞལ་དུ་མ་མཆིས་པའི་བཀའ་དྲིན་སྩལ། དེ་ལྟར་ལུགས་གཉིས་ཀྱི་སྒོ་ནས་དེར་འདུས་ཀུན་ཀྱང་སོ་སོར་ཐུགས་ཚིམས་ཤིང་རྗེ་ཉིད་ཀྱི་སྙན་པ་སྒྲོག་པ་ལ་རྟག་འགྲུས་སུ་གྱུར་པ་ཡིན་ལ། དེ་དུས་སྣ་དཀར་རྩེ་དང་དཔལ་སྡེ་གཉིས་ཀར་ཡར་འབྲོག་མཚོ་མོའི་ཀླུ་རྣམས་ལ་དམིགས་པའི་དགེ་སློང་བཞི་སྡེ་རེས་ཆབ་གཏོར་ཀླུ་གཏོར་ཉིན་རེ་བཞིན་རྒྱུན་མ་ཆད་པ་གཏོང་བའི་བཀའ་སྩལ་ཕེབས་ཏེ་སོ་སོ་ནས་ཕྱག་བཞེས་སུ་ཐེབས་པར་མཛད་པ་ཡིན་ལ།
དེ་ནས་རྗེ་དཔོན་སློབ་རྣམས་རོང་ཆེན་བརྒྱུད་པ་གནང་བའི་ཐོག་མར་རོང་རམ་པ། དེ་ནས་དགའ་བདེ། དེ་ནས་རིན་སྤུངས་དཀྱིལ་ཁང་པའི་སྒེར་གཞིས་སྐྱིད་གཤོང་རྣམས་སུ་རིམ་པར་སྤྱན་དྲངས་ཤིང་། དགའ་བདེ་ནས་སྐྱིད་གཤོང་དུ་ཕེབས་པའི་བར་ལམ་དུ་ངུར་སྨྲིག་གི་གཙུག་ལག་ཁང་གི་རྟེན་མཇལ་དང་། ས་སྐྱ་པ་ཆེན་པོའི་ཞབས་རྗེས་སོགས་མཇལ་བ་མཛད་དེ་སྨོན་ལམ་རྒྱ་ཆེན་པོ་གནང་། དེ་ནས་དཀྱིལ་ཁང་པའི་བཀའ་འགྱུར་གསར་དུ་བཞེངས་པ་ལ་རབ་གནས་སྨིན་རྒྱས་མཛད། གནས་དེར་གོང་ར་དགོན་པའི་གྲྭ་པ་མང་པོ་འདོད་ཆོས་ཞུ་བར་བྱུང་བ་ལ་སོ་སོའི་བསམ་པ་དང་མཐུན་པའི་དབང་རྗེས་གནང་ལུང་མན་ངག་སོགས་ཆོས་ཀྱི་བཀའ་དྲིན་ཅི་ཡང་ཞིག་སྩལ་ཅིང་། དེར་དཀྱིལ་ཁང་པ་སོགས་སྐྱ་སེར་བརྒྱ་ཕྲག་ཏུ་ལོངས་པ་ལ་ཁྲོམ་དབང་ཞིག་ཀྱང་མཛད། དེར་ཡོད་ཀུན་ཡིད་ཚིམས་པར་མཛད་ཅིང་། དེར་སྐབས་རྩེ་གདོང་ནས་སྤྱན་འདྲེན་གྱི་མི་སྣ་འབྱོར་ཏེ་གདུང་རྒྱུད་གཞི་བསྙེན་གནང་རྒྱུ་ལ།
སྔར་ལ་དབང་མ་གསན་པའི་ཐབས་ཁག་པ་ཞིག་བྱུང་འདུག་པ། དེ་ཉིད་གཙོ་བོར་གྱུར་པའི་གསུང་ཆོས་ཀྱི་རིམ་པ་མང་པོ་ཞིག་གནང་དགོས་ཚུལ་གྱི་སྙན་འབུལ་ལྟར་སྤྱི་དགོས་ནས་ཕེབས་སྤྲོ་ཚུལ་བཅས་ཞལ་གྱིས་བཞེས་ཏེ། རྗེ་དཔོན་སློབ་རྣམས་ཆིབས་ཁ་བསྒྱུར་ནས་ཁུ་ལུང་གི་མདོ་སྣེ་བཞིར་ཕེབས་རྒྱུའི་ལམ་བར་དུ། ཐོག་མར་གཞི་ཁ་བྱམས་ཆེན་པ་རྣམས་ཀྱིས་ཆིབས་བཤོལ་ཞུས་ནས་ཁོང་སྐྱ་སེར་དྲག་ཞན་ཀུན་གྱིས་བསྙེན་བཀུར་ཞབས་ཏོག་འབུལ་བའི་རྣམ་གྲངས་རྒྱ་ཆེན་པོ་བསྒྲུབས་ཤིང་། དེ་ནས་རིན་སྤུངས་ཀླུ་སྡིངས་སུ་ཕེབས་པའི་ཚེ། སྐྱིད་ཚལ་གོང་ནས་བླ་མ་གྲྭ་རིགས་ཀུན་ཀྱང་རྗེ་ཉིད་མཇལ་བར་བྱོན་པ་ལ་སོ་སོའི་འདོད་པ་དང་མཐུན་པའི་བླ་མའི་རྣལ་འབྱོར།

རྗེས་གནང་། བསྒོམ་ལུང་སོགས་ཅི་ལ་ཅི་འཚམས་པར་སྩལ་ཅིང་། རིན་སྤུངས་རྫོང་སྡོད་རྣམས་ཀྱིས་ཀྱང་བསྙེན་བཀུར་འབུལ་བ་སོགས་ལེགས་པར་བསྒྲུབས། འབྲས་ཡུལ་གྱི་སྐྱིད་ཚལ་ཆོས་སྡེ་བ་རྣམས་ལ་རྗེ་ཉིད་ཀྱིས་མང་ཇ་གསུམ་སྦྲེལ་ཐོག་བསྔོ་རྟེན་བཟང་བ་སྤྱི་འགྱེད་དགེ་འདུན་རེ་རེར་ཡང་ཁལ་གྲངས་མང་པོ་ཐོབ་པའི་ཟང་ཟིང་གི་དངོས་པོ་སྟོབས་ཆེ་བས་བསྙེན་ཅིང་བཀུར་བར་མཛད་ཅིང་མྱོང་གྲོལ་རིལ་བུའི་འགྱེད་ཀྱང་སྩལ་པ་ཡིན་ལ། འདིས་མཚོན་པའི་དབུས་ཕྱོགས་ཀྱི་ས་སྐྱ་པའི་དགོན་ཆེ་ཕྲ་ཐམས་ཅད་དུ་ཡང་བྱིན་རླབས་འཆི་མེད་རིལ་བུའི་འགྱེད་སྩོལ་བར་མཛད་པ་ཡིན་ནོ། ། དེ་ནས་སྣེ་བཞིར་ཕེབས་སྐབས་ཁུ་ལུང་ནས་རྗེ་དབོན་བཀའ་འགྱུར་བའི་སྐུ་ཉེ་བགྲེས་གཞོན་མཇལ་བར་བྱུང་བ་ལ། ཁོང་ཚོ་རང་གི་ཐུགས་འདོད་དང་བསྟུན་པའི་ཆོས་བཀའ་འགའ་ཞིག་ཀྱང་སྩལ་ཅིང་། ཚུར་ཡང་ཞབས་ཏོག་འབུལ་བ་རྒྱ་ཆེན་དང་། ཕར་ཡང་གནང་སྐྱེས་དང་ལུགས་གཉིས་ཀྱི་བསླབ་བྱ་ལྷུག་སྩོལ་དུ་མཛད། དེ་ནས་རྗེ་དཔོན་སློབ་རྣམས། བྲེས་གཤོང་དང་རྩེ་གདོང་པའི་ཆོས་གཞིས་གྱེར་རེ་རྣམས་སུ་རིམ་པར་ཕེབས་ཏེ།
དེའི་ནངས་པར་རྩེ་གདོང་ནས་གདུང་རྒྱུད་ཞལ་ངོ་རྩེ་རྒྱས་དྲུང་འཁོར་རགས་བསྡུས་དང་བཅས་པས་ཆིབས་བསུ་སེར་འཕྲེང་རྒྱས་པ་དང་བཅས་པས་རྗེ་ཉིད་ཀླུ་སྡིངས་སུ་སྤྱན་དྲངས་ཏེ། གནས་དེར་ཞག་གསུམ་ཙམ་བཞུགས་པའི་རིང་ལ་གདུང་རྒྱུད་ཞལ་ངོ་རྣམས་དང་། ཆོས་སྡེ་སྲིད་གསུམ་རྣམ་རྒྱལ་གྱི་བླ་མ་གྲྭ་རིགས་དང་བཅས་པ་ལ། ཀྱཻ་རྡོ་རྗེའི་ལ་དབང་། རྒྱུ་དབང་། བདེ་མཆོག་གི་དབང་། གུར་མགོན་ལྷ་བརྒྱད། ཞལ་བཞི་པའི་བསྙེན་དུས། དུར་ཁྲོད་བདག་པོ། པུ་ཏྲའི་ཟུར་བཀའ།
དཀར་བདུད། བྲན་བདུད་སོགས་ཀྱི་རྗེས་གནང་། ཚེ་དབང་གི་རིགས་མང་པོ། ཁྱུང་ཁྲ། ཁྱུང་ནག འཇམ་དབྱངས་དམར་སེར། ས་པཎ་འཇམ་དབྱངས་སྦྲགས་སྒྲུབ། ལམ་འབྲས། ཐུགས་རྗེ་ཆེན་པོའི་སྒོམ་ལུང་། སློབ་དཔོན་པདྨའི་བླ་མའི་རྣལ་འབྱོར།
འོད་དཔག་མེད་ཀྱི་ཉལ་འཕོ། ལུང་གི་རིགས་འགའ་ཞིག་ལ་སོགས་དེར་བཞུགས་རྣམས་ཀྱི་ཐུགས་འདོད་དང་མཐུན་པའི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་བར་མཛད་ཅིང་། བཀུར་བསྟི་དང་ཟང་ཟིང་གི་མཆོད་པས་མཉེས་པར་བྱས། རྗེ་འདི་ཉིད་ཀྱང་གདུང་རྒྱུད་ཞལ་ངོ་རྣམས་ལ་གནང་སྐྱེས་རྒྱ་དཔང་ཆེ་བ་དངོས་གཙང་བ་དང་། ཆོས་སྡེར་མང་ཇ་གསུམ་སྦྲེལ་ཐོག་བསྔོ་རྟེན་སྤྱི་འགྱེད་བཟང་པོས་རེ་བ་དོན་ལྡན་དུ་མཛད་དེ། ཀུན་ཀྱང་དགའ་མགུ་ཡི་རངས་པའི་སྙིམ་པ་སྤྱི་བོར་འགོད་པར་གྱུར་ཏོ། ། དེ་ནས་རྗེ་དཔོན་སློབ་རྣམས་ཆིབས་ཀྱི་ཁ་ལོ་བསྒྱུར་བ་ན་རྩེ་གདོང་ནས་གདུང་རྒྱུད་ཁུ་དབོན་རྣམས་ཆིབས་སྐྱེལ་ལ་ཕེབས་ནས། སྐབས་བབ་ཀྱི་སར་ཆིབས་གྱེས་གནང་བའི་ཚེ་གཙུག་ལག་ལུགས་བརྒྱའི་བསླབ་བྱའི་སྒོ་འཕར་དབྱེ་བར་མཛད་པ་ན། རྩེ་གདོང་གདུང་རྒྱུད་རྣམས་ཀྱང་མི་ཕྱེད་པའི་དད་པས་ཐུགས་རྒྱུད་ཚིམས་ཏེ་ཐུགས་ཤིན་ཏུ་འཁྲེང་བའི་སྒོ་ནས་བསྐལ་བརྒྱར་ཞབས་ཟུང་བརྟན་ངོས་སྔར་མཇལ་ཐོག་ཟབ་ཆོས་ནོད་པའི་རྟེན་འབྲེལ་གསོལ་བ་ལྟར་ཞལ་བཞེས་ཀྱང་མཛད་ནས་དེ་ནུབ་གསེར་མདོག་ཅན་དུ་ཕེབས་པའི་བར་ལམ་དུ། རིན་ཆེན་སྒྲོལ་མ་བས་ཁོང་རང་གི་སྒེར་གཞིས་ལྷབ་ཏུ་སྤྱན་དྲངས་ཏེ་བསྙེན་བཀུར་ཞབས་ཏོག་ཕུན་སུམ་ཚོགས་པས་མཆོད་ཅིང་།
རྗེ་ཉིད་ཀྱིས་ཀྱང་གནང་སྐྱེས་བཟང་པོས་ཚིམས་པར་མཛད། དེ་ནས་ཆོས་གྲྭ་ཆེན་པོ་གསེར་མདོག་ཅན་དུ་ཕེབས་པར་ཉེ་བ་ན། དེར་བཞུགས་ཀྱི་མཁན་སློབ་དྲག་བསྡུས་ཀྱི་ཆིབས་བསུ་དང་། དགེ་འདུན་བྱིངས་ཀྱི་སེར་འཕྲེང་རྒྱས་པས་སྤྱན་དྲངས་ཏེ་ཕེབས་འཕྲལ་པཎ་ཆེན་རིན་པོ་ཆེའི་བྱ་རྒོད་ཕུང་པོའི་བཞུགས་ཁྲིའི་སྟེང་ནས་མཁན་སློབ་དགེ་འདུན་དང་བཅས་པར་རྗེ་ཉིད་ཀྱིས་འཇམ་དབྱངས་ས་པཎ་སྦྲགས་སྒྲུབ། འོད་དཔག་མེད་ཀྱི་ཉལ་འཕོ། འཇམ་དབྱངས་དམར་སེར་གྱི་རྗེས་གནང་སོགས་གསུང་ཆོས་ཀྱི་རིམ་པ་དུ་མ་སྩལ་ཅིང་། དེ་ནུབ་བླ་བྲང་དུ་གདན་ཆགས་པའི་ནངས་པར་སྔ་བར་པཎ་ཆེན་རིན་པོ་ཆེའི་སྐུ་གདུང་བཞུགས་པའི་གདུང་རྟེན་གྱི་གཙོས་པའི་ལྷ་ཁང་རྣམས་སུ་ཕེབས་ནས་ཐུགས་བསྐྱེད་སྨོན་ལམ་རྒྱ་ཆེ་བར་མཛད། འདུ་ཁང་ཆེན་མོར་པཎ་ཆེན་གྱི་བཞུགས་ཁྲིའི་སྟེང་ནས་མཁན་སློབ་དགེ་འདུན་འདུས་པའི་ཚོགས་ལ་པཎ་ཆེན་གྱི་གསོལ་འདེབས་གསར་རྩོམ་གནང་བ་དེ་ཉིད་ཀྱིས་མཚོན་ཏེ་གསུང་ཆོས་ཀྱི་རིམ་པ་ཡང་འགའ་ཞིག་སྩལ་ཅིང་། འདུས་པའི་ཚོགས་ལ་མང་ཇ་གསུམ་སྦྲེལ་གྱི་བཀུར་བསྟི་དང་། བསྔོ་རྟེན་བཟང་པོ་སྤྱི་དང་འགྱེད་རྒྱ་དཔང་ཆེ་བ་སྩལ་ཏེ།
དད་འདུས་ཀུན་ཀྱང་གུས་པ་ལྷག་པར་འཕེལ་ཏེ་སྙན་གྲགས་ཀྱི་རྔ་བོ་ཆེ་ཕྱོགས་ཀུན་ཏུ་སྒྲོག་པར་གྱུར་ཅིང་། དེ་ནས་བྱ་རྒོད་ཕུང་པོའི་བཞུགས་ཁྲིའི་སྟེང་ནས་སྐྱ་སེར་དུ་མ་ལ་ཁྲོམ་དབང་ཞིག་ཀྱང་སྩལ་ཏེ། དེ་འཕྲལ་ཆིབས་ཐོག་ཁེལ་བའི་མཁན་སློབ་རགས་བསྡུས་ཀྱི་ཆིབས་སྐྱེལ་དང་བཅས་རིམ་པར་ཕྱག་ཕེབས་པ་ན། བསམ་འགྲུབ་རྩེ་ནས་ས་དབང་ནོར་བུའི་དྲུང་གི་དྲུང་འཁོར་མང་པོའི་ཆིབས་བསུ་གཟབ་མས་སྤྱན་དྲངས་ཏེ་ཀླུ་སྡིངས་བཀྲ་ཤིས་དགེ་ཚལ་དུ་ཕེབས། དེར་ཞག་གསུམ་བཞུགས་པའི་རིང་ལ་སྡེ་སྲིད་ནོར་བུའི་དྲུང་དཔོན་གཡོག་རགས་བསྡུས། ཆོས་སྡེ་བྲག་དམར་ནས་དཔོན་སློབ་གྲྭ་རིགས་བཅས་པ། འཕྱོང་རྒྱས་འདུ་ཁང་པའི་བླ་མ་འདུས་ཚོགས་རྣམས་དང་། བསམ་རྩེ་ཞོལ་ནས་དད་པ་ཆེན་པོས་འདུས་པའི་སྐྱེ་བོ་གདུལ་བྱར་གྱུར་པ་བགྲང་བྱ་ལས་འདས་པ་དེ་རྣམས་ལ། ཚེ་དབང་རྗེས་གནང་བྱིན་རླབས་རིགས་གཏད་སོགས་རང་རང་གང་འདོད་ཀྱི་ཆོས་ཀྱི་འཁོར་ལོ་རྒྱ་ཆེན་པོ་བསྐོར་ཞིང་། དགོན་སོ་སོའི་བླ་མ་གྲྭ་རིགས་རྣམས་ལ་ཡང་མང་འགྱེད་བཟང་པོའི་བསྙེན་བཀུར་སྩལ་ཅིང་ཀུན་ཀྱང་སྤྲོ་བའི་དངོས་པོ་ཐོབ་པར་མཛད་ཅིང་།
ལྷག་པར་སྡེ་སྲིད་ནོར་བུའི་དྲུང་རྗེ་ཉིད་ལ་མི་ཕྱེད་པའི་དད་པ་ཐོབ་སྟེ་དགེ་རྒྱུན་མང་པོ་ལོ་རེ་བཞིན་འཆག་མེད་དུ་འཇུག་པའི་དམ་བཅའ་དང་། ཞབས་ཏོག་འབུལ་ནོད་ཀྱང་དཔག་ཏུ་མེད་པ་བསྒྲུབས་ཏེ་ད་ནས་བཟུང་སྟེ་འདི་ཕྱི་ཀུན་གྱི་ལེགས་ཉེས་ཐམས་ཅད་ཁྱེད་ལ་རེ་བ་ཡིན་ནོ་ཞེས་ཤིན་ཏུ་གུས་པའི་ཞུ་མཆིད་དང་། ཐུགས་དད་གཏིང་ནས་གཡོས་པའི་ལུང་བསྟན་བསླབ་སྟོན་གྱི་ཚོགས་ཞུ་བ་དང་། རྗེ་ཉིད་ཀྱིས་ཀྱང་ཐུགས་བརྩེ་བ་ཆེན་པོས་ལྷུག་རྩོལ་དུ་གནང་བ་སོགས་ཀྱི་སྒོ་ནས་དཔོན་སློབ་ཐུགས་ཡིད་གཅིག་འདྲེས་ཀྱི་ལེགས་ཚོགས་ཕུན་སུམ་ཚོགས་པ་བྱུང་བ་ཡིན་ལ། དེར་བཞུགས་པའི་ཉིན་གཅིག་རྗེ་ཉིད་དང་། བཀྲ་ཤིས་ལྷུན་པོ་ནས་པཎ་ཆེན་རིན་པོ་ཆེ་མཇལ་འཕྲད་གནང་བའི་ཚེ། པཎ་ཆེན་རིན་པོ་ཆེ་ནས་ཀྱང་ཐུགས་དག་སྣང་ཆེན་པོས་རྗེ་དཔོན་སློབ་རྣམས་ལ་བསྙེན་བཀུར་ཞབས་ཏོག་རྒྱ་དཔང་ཤིན་ཏུ་ཆེ་བ་དང་། ཟང་ཟིང་གི་འབུལ་ནོད་ཀྱང་བློས་དཔག་པར་དཀའ་བ་ཞིག་སྒྲུབ་པར་མཛད་ཅིང་། བདག་ཉིད་ཆེན་པོས་ཀྱང་དགེ་འདུན་ཚོགས་པར་མང་ཇ་གསུམ་སྦྲེལ་ཐོག པཎ་ཆེན་དྲུང་དུ་དངོས་པོ་བཟང་ལ་གྱ་ནོམ་པའི་སྐྱེས་རྒྱ་སྤང་ཆེ་བ་དང་།
འདུས་ཚོགས་སུ་བསྙེན་བཀུར་ཟབ་མོ་ཞིག་སྒྲུབ་པར་མཛད་དེ། ཀུན་ཀྱང་དགྱེས་ཤིང་ཚིམས་པའི་ལེགས་ལམ་གོང་འཕེལ་དུ་གྱུར་པ་ཡིན་ལ། དེ་ནས་རྗེ་དཔོན་སློབ་རྣམས་སྣར་ཐང་དུ་ཕེབས་པའི་ཚེ། དེའི་གྲྭ་ཚང་སོ་སོའི་བླ་མ་གྲྭ་རིགས་མི་སྡེ་དང་བཅས་པས་ཞབས་ཏོག་བསྙེན་བཀུར་ཟང་ཟིང་གི་འབུལ་བ་མང་དུ་བྱུང་ཞིང་། ལྷག་པར་ངོར་ནས་མཁན་པོ། དྲུང་ཆེན། ཤར་པ། ཐར་པ་རྩེ་པ་སོགས་དངོས་དང་སྐུ་ཚབ་མང་པོ་དུས་གཅིག་ལ་འཛོམས་པའི་སོ་སོ་ནས་ཞབས་ཏོག་འབུལ་ནོད་རྒྱ་ཆེན་པོ་ཕུལ་ཞིང་། རྗེ་ཉིད་ཀྱིས་ཀྱང་སྣར་ཐང་གྲྭ་ཚང་སོ་སོ་ངོར་ཨེ་ཝཾ་ཆོས་ལྡན་དང་བཅས་པར་མང་ཇ་བསྔོ་རྟེན་སྤྱི་འགྱེད་སོགས་རྣམ་ཐོས་བུའི་དཔལ་འབྱོར་ལ་འགྲན་བཟོད་པ་ལྟ་བུའི་བསྙེན་བཀུར་བསྩལ་ཏེ་སོ་སོ་ཀུན་ཀྱང་དད་པའི་སྤུ་ལོང་ཆེར་གཡོས་ཏེ་ལུགས་གཉིས་ཀྱི་བསླབ་བྱ་མཐའ་དག་ཞུ་བ་དང་། རྗེ་འདི་ཉིད་ཀྱི་བཀའ་ལ་མོས་གུས་གཏིང་ཚུགས་པར་གྱུར་ཏེ།
ཀུན་ཀྱང་གུས་པའི་སོར་བཅུ་སྤྱི་བོར་ལེན་པ་ལ་ངལ་བ་ལྷུར་ལེན་པར་གྱུར་ཏོ། ། དེ་ནས་རྗེ་དཔོན་སློབ་རྣམས་ཀྱིས་རིམ་པར་ཚ་ཤོད། ཚལ་སྤེ། ཕྱི་བ་ལུང་རྣམས་སུ་རིམ་པར་ཕེབས་ཏེ། ཚལ་སྤེར་བཞུགས་པའི་ཚེ་ཤབ་གཞུང་གི་ཆོས་གཞིས་ཀྱི་གཉེར་པ་དགོན་དམངས་རྣམས་དང་། འདྲ་འདྲི་ལྷུན་རྩེ་སོགས་ཀྱི་ཆོས་སྡེའི་བླ་མ་གྲྭ་རིགས་དུ་མ། རྒྱ་རྒན་ནས་ནང་སོའི་དྲུང་ཞལ་ངོ་རྣམས་དང་བཅས་མཇལ་བར་བྱུང་བ་ལ། སོ་སོར་འདོད་ཆོས་འགའ་ཞིག་སྩལ་ཅིང་། ཟང་ཟིང་གི་གནང་སྐྱེས་གང་ལ་ཅི་འཚམས་དགོན་སོ་སོར་མང་ཇ་བསྔོ་རྟེན་གྱི་བྱ་དགའ་ཆེན་པོ་སྩལ་པ་ཡིན་ལ། དེ་ནས་ཕྱི་བ་ལུང་དུ་མ་ཕེབས་ཙམ་གྱི་བར་ལམ་ལ་ཕུ་སུམ་ཆོས་སྡེའི་བླ་མ་གྲྭ་རིགས་དང་བཅས་པ་དང་།
དགོན་པ་རྒྱས་ཀྱི་བླ་མ་སྒྲུབ་སྡེ་རྣམས་མཇལ་བར་ལྷག་ཏེ་ཟང་ཟིང་གི་འབུལ་བ་ཅི་ཡང་བསྒྲུབས་ཤིང་། རྗེ་ཉིད་ཀྱིས་ཀྱང་སོ་སོར་འདོད་ཆོས་དང་མང་འགྱེད་བཟང་པོ་ཡང་སྩལ་པ་ཡིན་ལ། ནངས་པར་ཕྱི་བ་ལུང་ནས་ཆིབས་ཐོག་ཁེལ་བའི་ཚེ། གདན་ས་ཆེན་པོ་ནས་གདུང་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་དཔོན་སློབ་རྣམས་ཀྱིས་གཙོ་མཛད་མཆོད་གཞིས་རྟ་ཐོགས་རྣམས་ཀྱི་ཆིབས་བསུ་རྒྱས་པས་སྤྱན་དྲངས་ཏེ་རིམ་གྱིས་གདན་ས་ཆེན་པོར་ཕེབས་པ་ན། དེར་བཞུགས་ཀྱི་དགེ་འདུན་རྣམས་ཀྱི་སེར་འཕྲེང་གཟབ་མ། འཆམ་མགོན་བྱིན་རླབས་ཅན་རྣམས་ཀྱི་བསུ་བ། མཆོད་གཞིས་ཀྱི་སྐྱེས་པ་རྣམས་ཀྱི་བྲོ་དང་བུད་མེད་རྣམས་ཀྱི་གཞས་རྩེད་རྒྱན་གོས་གཟབ་མ་སོགས་ངོ་མཚར་བའི་བཀོད་པ་དུ་མ་དང་བཅས་པས་མདུན་ནས་བསུས་ཏེ། རྒྱལ་དབང་རྡོ་རྗེ་འཆང་དང་དབྱེར་མ་མཆིས་པའི་བདག་ཉིད་ཆེན་པོ་འདི་ཉིད་ཀྱི་བསྟི་གནས་དམ་པ་དཔལ་ས་སྐྱའི་བཞི་ཐོག་བླ་བྲང་དུ་ཕེབས་པར་མཛད་དེ། དེའི་ནངས་པར་དགེ་འདུན་འདུས་པའི་ཚོགས་ལ་མང་ཇ་བསྙེན་བཀུར་གྱ་ནོམ་པ་དང་། རྩེད་སྣ་འབུལ་མིར་གནང་སྐྱེས་རྒྱ་དཔང་ཆེ་བ་མཛད་དེ།
ཀུན་ཀྱང་དགའ་ཞིང་མགུ་ནས་སྤྲོ་བ་མཆོག་ཏུ་འཕེལ་བར་གྱུར་ཅིང་། དེ་ནས་མགོན་ཁང་རྣམས་སུ་ཡང་གཏང་རག་བསྐང་གསོ་རྒྱས་པར་མཛད་ཅིང་། དེ་ནས་ཟླ་བ་ལྔ་པའི་རྗེ་མུས་ཆེན་གྱི་སྐུ་མཆོད་དང་། ཟླ་བ་དྲུག་པའི་ས་ལོ་ཆེན་པོའི་དུས་ཆེན་སྒྲུབ་མཆོད། ཟླ་བ་བདུན་པའི་སྔགས་འཆང་ཆོས་ཀྱི་རྒྱལ་པོའི་སྐུ་མཆོད་རྣམས་ལ། བདེ་མཆོག ཀྱཻ་རྡོར། རྡོ་རྗེ་ཕུར་པའི་སྒྲུབ་མཆོད་གཟབ་མ་རྣམས་གནང་གྲུབ་མཚམས། གསེར་མདོག་ཅན་ནས་མཁན་ཆེན་དཔོན་སློབ་རགས་བསྡུས་གསུང་ངག་ལམ་འབྲས་ཞུ་བར་ཆེར་གཏད་བྱོན་པ་ལ། ཁོང་དཔོན་སློབ་རྣམས་དང་།
ཐུབ་བསྟན་རྣམ་རྒྱལ་ནས་གྲྭ་རིགས་མང་པོ། སྒོམ་སྡེ་ནང་ཆེན་ནས་ཆོས་རྗེ་གོང་མས་རྗེ་ཉིད་ཀྱི་ལུང་བསྟན་བཞིན་མིང་མངོན་དགའ་བདེ་བ་ཅན་དུ་འདོགས་པར་མཛད་པའི་དགོན་པ་གསར་རྒྱག་དེ་ཉིད་གེགས་མེད་དུ་མཐར་ཕྱིན་པའི་གནས་ཚུལ་འབུལ་བར། ཆོས་རྗེ་བླ་མ་དཔོན་སློབ་གྲྭ་རིགས་མང་པོ་དང་བཅས་པ་ཁོང་དེ་དག་དང་། གཙོ་བོ་གདུང་སྲས་བགྲེས་པ་ངག་དབང་བསོད་ནམས་དབང་ཕྱུག་ལྕམ་སྲིང་། གདུང་སྲས་གཞོན་པ་ངག་དབང་ཀུན་དགའ་བཀྲ་ཤིས་སྲས་ཡུམ། ཡར་རྒྱབ་རྗེ་བཙུན་མ། གསེར་མདོག་དབོན་པོ། ཆོས་སྡེ་ལྷོ་བྱང་གི་དགེ་འདུན་རགས་བསྡུས། རིན་ཆེན་སྒང་ནས་སྒྲུབ་པ་མོ་མང་པོ། གློ་བོ་སྨོན་ཐང་པའི་གྲྭ་རིགས་དུ་མ།
གཞན་ཡང་མངའ་རིས། རྣམ་རྒྱལ་ལྷ་རྩེ། ངོར་དགོན་པ། ན་ལེནྡྲ་ཉི་ཤར་ཆོས་སྡེ་སོགས་ནས་འདུས་པའི་དགེ་འདུན་གྲངས་མང་པོ་སོགས་གཞི་བྱེས་ཀྱི་ཆོས་སྡེ་སོགས་ནས་ཆོས་ཉན་པ་བརྒྱ་ཕྲག་ཏུ་ལོངས་པ་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་གི་ཆོས་ཀྱི་འཁོར་ལོ་ཟླ་བ་དུ་མའི་བར་དུ་བསྐོར་བར་མཛད་དེ། དེ་དང་འབྲེལ་བའི་དབང་རྗེས་གནང་། ལུང་མན་ངག་ཆ་ལག་སོ་སོ་མ་ཚང་བ་མེད་པ་སྒྲུབ་པ་ལུང་སྦྱིན་གྱི་བར་དུ་སྨིན་རྒྱས་སུ་སྩལ་ཏེ། དེར་འདུས་ཐམས་ཅད་དད་པ་དང་བློ་གྲོས་ཀྱི་དབང་པོ་རབ་ཏུ་རྒྱས་པར་གྱུར་པ་ཡིན་ལ། དེ་དག་གི་གོང་རོལ་ཙམ་དུ་བྱང་ནས་བདག་པོ་བླ་མའི་དྲུང་། གོང་དཀར་ནས་སོག་པོ་བླ་མ། གདན་སའི་ཆོས་སྡེ་ཆེན་པོའི་མཁན་རིན་པོ་ཆེ།
བརྒྱ་དཔོན་ལས་ཆེན་སོགས་ཆོས་ཉན་རག་བསྡུས་ཤིག་ལ་རྡོ་རྗེ་རྣལ་འབྱོར་མའི་ཁྲིད། རྗེ་འདི་ཉིད་ཀྱི་རྟོགས་བརྗོད་ངོ་མཚར་རྒྱ་མཚོའི་རྦ་རླབས་ཀྱི་སྒྲ་དབྱངས་སྐལ་བཟང་དཔྱིད་ཀྱི་དགའ་སྟོན་ཞེས་བྱ་བ་ཁྲོ་ཕུ་མཁན་ཆེན་དཔལ་རྒྱས་དབང་པོས་མཛད་པ། རྣལ་འབྱོར་མའི་ཡིག་སྐོར་གསར་རྙིང་མང་པོའི་ལུང་ལ་སོགས་པའི་ཆོས་ཀྱི་བདུད་རྩི་ཅི་ཡང་ཞིག་སྩལ་པ་ཡིན་ལ། ལོ་དེའི་དགུན་བཟང་ལྡན་ཆོས་སྡེའི་སློབ་དཔོན་བླ་མ་ལགས་ཀྱིས་གསོལ་བ་བཏབ་པའི་ངོར། གདུང་སྲས་དམ་པ་ལྕམ་སྲིང་སྲས་ཡུམ། རྒྱ་དཔོན་ལས་ཆེན། མདོ་ཁམས་ནས་འབུལ་དཔོན་གསེར་མདོག་བླ་མ་བགྲེས་གཞོན། ལས་ཚན་སོགས་ཀྱིས་གཙོས་པའི་ཆོས་ཉན་པ་རགས་བསྡུས་ཤིག་ལ། ས་སྐྱ་པའི་ཀྱཻ་རྡོར་བཀའ་བབ་བཞིའི་གཞུང་འགྲེལ་ལ་བརྟེན་པ་གསུམ་གྱི་རྒྱ་གཞུང་གི་རིགས་ཕྱོགས་གཅིག་ཏུ་བསྒྲིགས་པ་དིང་སང་ལུང་རྒྱུན་ཆད་ལ་ཐུག་པའི་ཤིན་ཏུ་དཀོན་པའི་གཙོ་ཆེའི་ཆོས་སྣ་སུམ་བཅུ་རྩ་དགུ། འཇིགས་བྱེད་རྭ་ལུགས་ཀྱི་རྭ་རྩེ་སེམས་འཛིན་གྱི་ཁྲིད།
དེའི་ཡིག་སྐོར་གྱི་ལུང་། འཇིགས་བྱེད་རྭ་ལུགས། རྭ་ཁྲིད། མཁའ་འགྲོ་སྙན་བརྒྱུད་ཀྱི་ཁྲིད་ཡིག་ཆའི་ལུང་དང་བཅས་པ། འབྲི་གུང་དཔལ་འཛིན་གྱིས་བསྒྲིགས་པའི་འཇིགས་བྱེད་ཀྱི་མན་ངག་བེ་བུམ་གྱི་ལུང་རྣམས་གནང་ཞིང་། དེ་རྗེས་སྔར་གྱི་ཆོས་ཉན་དེ་རྣམས་ཕལ་ཆེར་དང་། ཐུབ་བསྟན་ཡངས་པ་ཅན་གྱི་སློབ་དཔོན་པ་གཉིས། འཚོ་བྱེད་རྒྱལ་ཐང་བླ་མ། གན་པ་རྫོང་དཔོན་ལྔ་ལྡན། བླ་མ་བ་རི་བ།
ཤང་ལྷ་བུ་བའི་སྡེ་པ་སོགས་ཆོས་ཉན་གསར་པ་དུ་མ་དང་། གཙོ་བོ་རིགས་ཀྱི་ཅོད་པན་འཛིན་པའི་གདུང་སྲས་ངག་དབང་ཀུན་དགའ་བཀྲ་ཤིས་སྲས་ཡུམ་གྱིས་གཙོས་པའི་ཆོས་ཉན་པ་བཅུ་ཕྲག་གཉིས་ཙམ་ལ། གུར་གྱི་མགོན་པོའི་གསང་ཁྲིད་རྒྱས་པ་ཆ་ལག་དང་བཅས་པ། ཐུགས་རྗེ་ཆེན་པོའི་དམར་ཁྲིད། འབྲུག་ལུགས་ཀྱི་ནཱ་རོ་ཆོས་དྲུག རོ་སྙོམས་སྒང་སྒྲིལ་སོགས་ཀྱི་ཁྲིད། སྐྱིད་སྡུག་ལམ་ཁྱེར། སུམ་པ་ལོ་ཙཱ་ནས་བརྒྱུད་པའི་ཁྲིད་ཟབ་མོ། སྤྱན་རས་གཟིགས་ཀྱི་རྗེས་གནང་། གོང་གི་ཁྲིད་སོ་སོའི་ཡིག་ཆའི་ལུང་ལ་སོགས་པའི་ཆོས་ཀྱི་ཆར་ཆེན་པོ་འབེབས་པར་མཛད་ཅིང་།
དེ་དག་གི་སྐབས་ནས། རྗེ་འདི་ཉིད་ཀྱིས་སྔོན་ནས་ཞལ་བཀོད་མཛད་པའི་གདན་ས་ཆེན་པོའི་རྟེན་གཙོ་འཇམ་དབྱངས་གཟི་འོད་འབར་བ་བཞུགས་གནས་དབུ་རྩེ་གསར་རྙིང་གི་གསེར་ཏོག་ཤིང་ཆ་སོགས་གསར་དུ་སྤོ་བ་མཛད་པ་སོ་སོར་ཕྱག་ནས་གནང་ཞིང་། དེ་དང་ཉེ་བར་འཁོན་སྐུ་འབུམ་ཉམས་གསོ་གསར་བཞེངས་ལྟ་བུ་མཛད་དེ་ལྷ་ཁང་གི་ལོགས་བྲིས་ལ་དུས་མཆོད་གདུང་རྒྱུད་རིམ་པར་བྱོན་པའི་བརྒྱུད་རིམ་དང་། འཁོན་དཀོན་མཆོག་རྒྱལ་པོའི་སྐུ་གདུང་རིལ་པོར་བཞུགས་པའི་མཆོད་རྟེན་ལ་གྲང་གསེར་རྫིབ་གཏོང་གི་ཞབས་ཏོག་དང་། གནམ་རྒྱན་ལ་བྱ་སྤུ་དཀར་ནག་ཁོ་ན་ལས་གྲུབ་པའི་བླ་བྲེ་ཁྱད་འཕགས། གཞན་ཡང་བཀྲལ་ཐགས་དང་། བརྒྱན་གཞི་སོགས་ཁྱད་གོས་ཁོ་ན་བསྒྲིགས་པའི་ཀ་སྟར་གསུམ་གྱི་བར་ཏལ་མར་བླ་བྲེ་དང་། ས་རྒྱན་མཆོད་པའི་བྱེ་བྲག་ཀྱང་གསར་པ་མང་དུ་འབུལ་བར་མཛད་ཅིང་། རབ་གནས་བཀྲ་ཤིས་མངའ་གསོལ་ཀྱང་སྨིན་རྒྱས་སུ་སྒྲུབ་པར་མཛད་དེ། དེང་སང་ཀུན་གྱི་ཡིད་འཕྲོག་པའི་གནས་སུ་གྱུར་པ་འདི་དང་།
ཟུར་ཁང་དུ་རྗེ་བཙུན་རིན་པོ་ཆེའི་སྐུ་འདྲ་ལ། ཧོར་གོས་ཀྱི་ཀུ་བེར། ཀ་སྟར་གསུམ་ལ་ཁྱད་གོས་ཁོ་ན་བསྒྲིགས་པའི་བླ་བྲེ། ལོགས་གསུམ་དང་ཀ་བ་གསུམ་ལ་ལམ་འབྲས་བརྒྱུད་པ་བླ་མ་གོང་མའི་ཕྱག་ནས་ཚར་གཉིས་ཀྱིས་གཙོས་པའི་བྲིས་ཐང་བྱིན་རླབས་ཅན་དུ་མས་མཛེས་པར་བྱས་ཤིང་། ས་རྒྱན་མཆོད་པའི་བྱེ་བྲག་ཀྱང་མང་པོ་འབུལ་བར་མཛད་ནས་གཙུག་ལག་ཁང་འདི་ལ་ཡང་ཞབས་ཏོག་གསར་བཞེངས་ལྟ་བུའི་སྒོ་ནས་ད་ལྟ་ཀུན་གྱིས་མཐོང་བ་ཙམ་གྱིས་དང་བའི་དད་པ་དབང་མེད་དུ་སྐྱེད་པར་བྱེད་པ་འདི་ཡིན་ལ། གཞན་ཡང་བཞི་ཐོག་བླ་བྲང་གི་རིག་འཛིན་ལྷ་ཁང་གི་འོག་ཏུ་ཡབ་རྗེ་གྲགས་པའི་མཚན་འཆང་དེ་ཉིད་ཀྱི་ཐུགས་བཞེད་ཀྱི་ལྷག་མ་བསྐང་བའི་ཕྱིར་གུར་གྱི་མགོན་པོ་ལྷ་བཅུ་གཉིས་མ། རུ་འདྲེན་སྡེ་བཞི། ཞིང་སྐྱོང་ཙ་ཏུརྨུ་ཁ་བྲམ་ཟེའི་གཟུགས་ཅན། དུར་ཁྲོད་བདག་པོ་ཡབ་ཡུམ། དམག་ཟོར་རྒྱལ་མོ།
དཀར་བདུད་ལྕམ་དྲལ་དང་བཅས་པའི་འབུར་སྐུ་ཐོག་ཚད་མ། ཀ་བ་རྣམས་དང་ལོགས་ཕལ་ཆེར་ལ་སྔགས་འཆང་ཆོས་ཀྱི་རྒྱལ་པོ་ཡབ་སྲས་ཀྱི་ཕྱག་བྲིས་གུར་ཞལ་པུ་ཏྲ་སོགས་ཀྱི་བྲིས་ཐང་སོ་སོའི་སྐུ་དངོས་དང་ཁྱད་པར་མེད་པའི་བྱིན་རླབས་ཅན་དུ་མ། ཡི་དམ་ཀྱཻ་རྡོར། བདེ་མཆོག ཕུར་པ། ཡང་དག དུས་འཁོར་སོགས་ཀྱི་བྲིས་ཐང་། གཞན་ཡང་བླ་མ་གོང་མའི་ཐུགས་དམ་མའི་གུར་གྱི་མགོན་པོ་འཁོར་བཅས་བླ་བརྒྱུད་དང་བཅས་པའི་བྲིས་ཐང་ཚོན་རྫོགས་མ་དང་ནག་ཐང་གྲབ་དུ་མ། སྟག་བཞོན་ཏྲག་ཤད། བེང་།
ཞང་བློན། མ་ནིང་། ཕྱག་བཞི་པ། ཕྱག་དྲུག་པ། མགོན་པོ་སེང་གེ་ནག་པོ། དཔལ་མགོན་ཞལ་བཞི་པ་གདོང་གཉན་ཅན། བརྩེགས་ཞལ་ཅན། མགོན་པོ་ལེགས་ལྡན་ལ་སོགས་པའི་བྲིས་ཐང་བྱིན་རླབས་ཅན་དུ་མས་ཕྱོགས་ཀུན་ཏུ་ཁྱབ་པ་དང་། ཀ་སྟར་ལྷོ་མ་ལ་ཧོར་གོས་མ་ཎི་མ་གྲབ་གཅིག་ལ་གྲུབ་པའི་བླ་བྲེ་དང་། ཀ་སྟར་གཞན་རྣམས་ལ་ཞིང་ཆེན་གྱི་བླ་བྲེས་མཛེས་པར་བྱས་ཤིང་།
གཞན་ཡང་ཆོས་སྐྱོང་སོ་སོའི་ཕྱག་མཚན་ཡོངས་རྫོགས་གོས་ཁྱད་འཕགས་ཀྱི་རྒྱལ་མཚན་སོ་གཉིས། དར་མདུང་། མདའ་དར། རྔ་ཐུག་ཁྲབ་རྨོག་གྲི་སོགས་རྔམ་ཞིང་བརྗིད་ཆགས་པ་རྣམས་དང་། ཀ་བ་རྣམས་སྟག་གཟིག་སྦྲུལ་གྱི་པགས་པ་ཁྱད་མཚར་སོགས་ཀྱིས་འཁྱུད་པའི་སྟེང་ལ་སྔགས་འཆང་ཆེན་པོ། ཡབ་རྗེ་གྲུབ་མཆོག་བསོད་ནམས་དབང་པོ་རྣམས་ཀྱི་ཕྱག་འཁར། སྔགས་འཆང་ཆེན་པོའི་ཕྱག་རལ་ཛྃ་པ་དགྲ་འདུལ། གྲུབ་མཆོག་མཐུ་སྟོབས་ཀྱི་དབང་ཕྱུག་གི་སྐུ་སག གྲུབ་པའི་སར་གནས་གཙང་སྨྱོན་པའི་ཁ་ཊྭཾ་ཀ་རྣམས་དང་། གཞན་ཡང་བདག་ཆེན་བློ་གྲོས་རྒྱལ་མཚན་གྱི་མགོན་པོ་མེ་འབར་མ་དངོས་མ་སོགས་བླ་མ་གོང་མ་སོ་སོའི་མགོན་པོད་ཕྱག་དཔེའི་རིགས་དམར་པོ་སྐོར་གསུམ་གྱི་ཆོས་སྐོར།
བདག་ཆེན་བློ་གྲོས་པའི་ཕྱག་བཟོ་འཁྲུལ་མེད་མགོན་པོ་ཞལ་རྣམས་ཀྱི་བྲི་སྙིང་ཐེག་ཆེན་རིན་པོ་ཆེའི་རྟེན་རྡོ་སོགས་ཡེ་ཤེས་པ་དངོས་དང་རྣམ་དབྱེར་མ་མཆིས་པ་རྟེན་དང་བརྟེན་པའི་རྫས་གཞལ་དུ་མེད་ཅིང་བརྗོད་དུ་མེད་པ་དེ་དག དད་ལྡན་ཡོངས་ཀྱི་ཡིད་དབང་འདྲེན་པའི་ཤིང་རྟ་ཆེན་པོར་བཞུགས་པ་འདི་ཡིན་ལ། མགོན་ཁང་མཐར་ཐོན་ནས་མཚན་སྲིད་གསུམ་ཟིལ་གནོན་དུ་གསོལ་བར་མཛད་ཅིང་། སུ་པྲ་ཏིཥྛ་མཐུན་མོང་མ་ཡིན་པ་ཚར་གཅིག་དང་། གཞན་ཡང་ཕྱག་ནས་སྨིན་རྒྱས་ཡང་ཡང་དུ་མཛད་པས་ཡེ་ཤེས་སེམས་དཔའ་དངོས་སུ་བཞུགས་པའི་རྟགས་སུ་མགོན་ཁང་དེར་སུ་ཞིག་གིས་ཕྱིན་ཀྱང་ནང་དུ་སླེབས་མ་ཐག་འཇིགས་ཤིང་སྐྱི་ཕུང་བྱེད་པ་དང་། ཐ་མལ་གྱི་རྣམ་རྟོག་ཕྲ་རགས་རྣམས་འགགས་ནས། སྐུ་རྣམས་ལ་བལྟ་མི་ནུས་བཞིན་དུ་དལ་བུས་བལྟས་པ་ན། སྐུ་རྣམས་ཤིན་ཏུ་ལེགས་ཤིང་གཟི་བརྗིད་དང་ལྡན་པས་ཡིད་རང་དབང་མེད་པར་འཕྲོག་ཅིང་བློ་ཕེབས་ཏེ་ཆོས་སྐྱོང་ཡེ་ཤེས་པ་དངོས་རྣམས་ལ་ཡང་འདི་རྣམས་ལས་ལྷག་པ་མེད་དོ་སྙམ་པའི་དང་པའི་དད་པ་དང་བྱིན་རླབས་རྨད་དུ་བྱུང་བ་ལ་ཡིད་ཆེས་ཀྱི་བློ་རྣམ་པར་འཕེལ་ཏེ་ཡང་ཡང་བལྟས་ཤིང་བྱིན་རླབས་ཀྱང་ངོམས་པ་མེད་པའི་ཚུལ་གྱིས་གནས་དེ་ནས་གཞན་དུ་འགྲོ་བ་ལ་ཕངས་པ་ལྟ་བུའི་བློའི་འགྱུར་བ་གཞན་ལས་ཕུལ་དུ་བྱུང་བ་འདི་ནི་གཅིག་མིན་སྐྱེ་བོ་ཀུན་གྱི་བློར་གསལ་བ་ལྟར། ངོ་མཚར་གྱི་གཏམ་ཕྱོགས་ཀུན་ཏུ་སྒྲོག་པ་འདི་ཡིན་ལ། སླར་ཡང་ཉིས་ཐོག་བླ་བྲང་དུ་གཙུག་ལག་ཁང་གསར་བཞེངས་དང་།
ཡང་བླ་མ་གོང་མའི་ཐུགས་དམ་སོགས་འཆམ་མགོན་ལྕམ་དྲལ་བཅུ་གཅིག་གི་གསོལ་ཕོད་དང་། རྡོ་རྗེ་གོང་པ་རྣམས་གོས་ཆེན་ཁྱད་མཚར་ཁོ་ནས་གསར་དུ་སྤོ་བར་མཛད་པ་དང་། གཞན་ཡང་སངས་རྒྱས་ཀྱི་འཁྲུངས་རབས་སྔགས་འཆང་ཉིད་ཀྱིས་མཛད་པའི་དཔག་བསམ་འཁྲི་ཤིང་གི་དོན་འགྲེལ་ནང་བཞིན་རྒྱལ་བའི་སྐྱེས་རབས་བརྒྱ་རྩ་བརྒྱད་པ་ཐོག་ཚད་མ་སུམ་བཅུ་རྩ་གྲངས་ཤིག་གསེར་ཐང་འབའ་ཞིག་ཏུ་སྒྲུབ་པར་མཛད། དེ་ཐམས་ཅད་ལ་གོང་གཤམ་འཇའ་རིས་ཉིས་སྦྲགས་སྔོན་དུས་ཀྱི་ཧོར་གོས་ཁྱད་འཕགས་འབའ་ཞིག་ལས་གྲུབ་པ་ཐམས་ཅད་ལ་ཞལ་ཁེབ་ལྔ་བརྩེགས། གོང་ཤིང་གི་འཛིན་ཨ་ལོང་དང་སྒྲིལ་ཤིང་གི་ཏོག་ཐམས་ཅད་གསེར་དངུལ་འཇང་བརྡུང་ཁོ་ན་ལས་གྲུབ་པ་སོགས་གངས་ཅན་གྱི་ཁྲོད་འདིར་སངས་རྒྱས་ཀྱི་སྐྱེས་རབས་བྲིས་ཐང་ཞིག་ལ་འདི་བས་རི་མོ་ངོ་མཚར་ཞིང་རྒྱུ་གོང་གཤམ་སོགས་ཁྱད་པར་དུ་འཕགས་པ་ཀུན་གྱི་མིག་གི་བདུད་རྩིར་གྱུར་པ་འདི་འདྲ་བ་སྔར་མ་བྱུང་བ་ཡོངས་ལ་གྲགས་པ་འདི་དག་གསར་དུ་བསྐྲུན་པར་མཛད་པ་དང་། གདུང་སྲས་ལྕམ་སྲིང་སྲས་ཡུམ། ཆོས་སྡེ་ཆེན་པོའི་མཁན་པོ། རྒྱ་དཔོན་ལས་ཆེན་སོགས་དོན་གཉེར་གྱི་སློབ་མ་བགྲང་བ་ལས་འདས་པ་ཞིག་ལ་རྗེ་བཙུན་ས་སྐྱ་པའི་གོང་མ་ལྔའི་བཀའ་འབུམ་གྱི་ལུང་ལ་སོགས་པའི་ཟབ་རྒྱས་ཆོས་ཀྱི་དགའ་སྟོན་རྒྱུན་ཆད་མེད་པར་སྩོལ་བཞིན་པ་འདི་ཡིན་ལ། ཞེས་ཚིག་འཕྲོ་ཅན་དུ་བྱས་ནས་ད་ལྟ་རྗེ་ཉིད་དགུང་ལོ་རེ་གསུམ་བཞེས་པ་ཡན་གྱི་རྣམ་པར་ཐར་པ་བརྗོད་ཟིན་ནས། ད་དུང་དགུང་གི་བགྲང་གཞི་བརྒྱད་བཅུ་རྩ་ལྔ་ཡན་གྱི་རྣམ་པར་ཐར་པ་སླར་ཡང་བརྗོད་པར་འདོད་པས་ལྷག་མ་ཅན་གྱི་ཚིག་ཏུ་བཀོད་པ་འདིས་ནི་འཕྲལ་ཡུན་དུ་དགེ་ལེགས་སུ་གྱུར་ཅིག།
༈ །།འདིར་སྨྲས་པ། ངག་དབང་ལྷ་ལྟར་ཤེས་བྱ་ཀུན་གཟིགས་མཁྱེན་རབ་གཏིང་མཐའ་དཔག་ཏུ་མེད། ། ཟག་མེད་དགའ་བདེའི་ཡན་ལག་བརྒྱད་ལྡན་སྙིང་བརྩེའི་རླབས་འཕྲེང་ཕྱོགས་བཅུར་གཡོ། ། ཕུལ་བྱུང་ནུས་པའི་ར་བས་ཡོངས་བསྐོར་བློ་གསལ་ཀླུ་དབང་བསྟི་བའི་གནས། ། དགེ་ལེགས་ཡིད་བཞིན་རིན་ཆེན་འབྱུང་གནས་བསོད་ནམས་ཆོས་ཀྱི་མཚོ་ཆེན་རྒྱལ། ། ཨེ་མ་འདི་དང་ཕྱི་མའི་ཕན་བདེ་ཀུན། ། རྡོ་རྗེ་སློབ་དཔོན་མཆོག་ལ་རག་ལས་ཕྱིར། ། གྲུབ་དབང་རྣམས་ཀྱང་རིགས་ཀྱི་བདག་པོ་ཡི། ། ཚུལ་གྱིས་རང་གི་བླ་མ་སྲི་ཞུར་མཛད། ། དེ་སླད་བླ་མ་མཆོག་ལ་མོས་པ་ནི། །
སྡེ་སྣོད་སྙིང་པོ་རྒྱུད་སྡེ་ཀུན་གྱི་བཅུད། ། དུས་གསུམ་རྒྱལ་བ་སྲས་བཅས་བགྲོད་གཅིག་ལམ། ། མཁས་གྲུབ་དམ་པ་ཀུན་གྱི་གཤེགས་ཤུལ་ཡིན། ། དང་པོར་བླ་མ་སངས་རྒྱས་ཉིད་དུ་བསྒོམ། ། བར་དུ་བླ་མ་སངས་རྒྱས་དངོས་སུ་མཐོང་། ། མཐའ་མར་རང་སེམས་བླ་མར་གྱུར་པ་འདི། ། རྡོ་རྗེ་ཐེག་པའི་ཁྱད་ཆོས་ཡིན་ཞེས་གྲགས། ། དེ་ཕྱིར་སངས་རྒྱས་ཐམས་ཅད་མཆོད་པ་བས། ། བླ་མའི་བ་སྤུ་གཅིག་མཆོད་དོན་ཆེ་ཞེས། ། རབ་འབྱམས་ཞིང་གི་རྒྱལ་བ་མ་ལུས་པ། །
དབྱངས་དང་དགོངས་པ་གཅིག་གིས་གསལ་བར་གསུངས། ། མོས་གུས་མེད་ན་བྱིན་རླབས་འཇུག་མིན་ལ། ། བྱིན་རླབས་མ་ཞུགས་རྟོགས་པ་མི་སྐྱེ་བའི། ། གཅིག་ཆོག་རྒྱལ་པོ་བླ་མའི་མོས་གུས་ཞེས། ། གྲུབ་མཆོག་རྣམས་ཀྱིས་ཡང་ཡང་བསྔགས་པར་མཛད། ། དེ་ཕྱིར་རང་ཉིད་མོས་པ་ལྷུར་བྱས་ཤིང་། ། སྐལ་བཟང་གཞན་ལའང་དང་འདོད་དད་པའི་བློ། ། རྒྱ་ཆེར་སྤེལ་ཕྱིར་རྟོགས་བརྗོད་རིན་ཆེན་འཕྲེང་། ། སྤེལ་བ་འདི་འདྲ་རང་ཉིད་སྐལ་བ་བཟང་། ། གཞིར་གནས་དམ་པའི་ཡོན་ཏན་གང་དག་ངོ་མཚར་ཚིག་གི་སྲད་བུ་ལ། །
ལེགས་པར་སྤེལ་བའི་དགེ་ཚོགས་གང་དེས་རྣམ་མང་འགྲོ་བའི་ཀུན་རྨོངས་ཚོགས། ། མུན་པ་སྟུག་པོར་སྤྱོད་པ་མཐའ་དག་ཐུགས་རྗེའི་ཟེར་གྱིས་རབ་བཅོམ་ནས། ། ཕན་དང་བདེ་བའི་འཕྲིན་ལས་མཆོག་གིས་འཚོ་ཞིང་ཤིས་པ་ཉིད་གྱུར་ཅིག ། གཅིག་ཏུ་བླ་མར་འདུན་པའི་གདུང་སེམས་ཀྱི། ། ལས་ལྡན་གང་དེ་བདེ་བའི་ཐང་ལ་རྒྱུ། ། རིན་ཆེན་རི་བོ་སྙེན་པའི་གཉིས་སྐྱེས་ཚོགས། ། བཙོ་མའི་གསེར་མདོག་འཛིན་པ་དངོས་པོའི་གཤིས། ། རྣམ་འདྲེན་དྲིན་གྱིས་འཁྱུད་པའི་སྐལ་བཟང་ཚོགས། ། རྣམ་གྲོལ་མཆོག་གི་གོ་འཕང་ཡུད་ཀྱིས་འཛིན། ། བརྒྱ་ཕྲག་གཡང་དུ་ལྷུང་པའི་ཉམ་ཆུང་དག །
བདེ་བའི་སྐབས་མེད་གཅོང་རོང་མགྲོན་དུ་བྱེད། ། གང་ཡང་མ་ནོར་ལམ་བཟང་བྱེ་བ་བརྒྱ། ། རྒྱུན་ཆད་མེད་པར་སྤེལ་བའི་ཐམས་ཅད་མཁྱེན། ། རྡོ་རྗེ་འཆང་དབང་གཞན་ངོར་མི་ཡི་ཟོལ། ། གང་གི་སྔོན་མཛད་རྣམ་ཐར་མདོ་ཙམ་དང་། ། མ་འོངས་འབྱུང་འགྱུར་རྒྱས་པར་སྤེལ་བ་ཡི། ། ལྷག་བསམ་མཆོག་འདི་འགྲོ་བའི་བསོད་ནམས་དང་། ། དཀོན་མཆོག་རིན་ཆེན་རྣམ་གསུམ་ཐུགས་རྗེ་ཡིས། ། ཡིད་ལ་རེ་བ་ཇི་བཞིན་འགྲུབ་གྱུར་ཅིག ། དེ་སླད་རྣམ་འདྲེན་མཆོག་ཁྱོད་བསྐལ་བརྒྱའི་བར། །
ལྷར་བཅས་འགྲོ་བའི་མགོན་དུ་ཞབས་བརྟན་ཅིང་། ། སླར་ཡང་བསྟན་འཛིན་མཁས་དབང་མ་ནུའི་བུ། ། བགྲང་ཡས་འཕེལ་ཏེ་བསྟན་པ་རྒྱས་བྱེད་ཤོག ། གསེར་ལྡན་ལྟོ་བར་རིན་ཆེན་ས་འཛིན་མཆོག ། ཉི་ཟླའི་རྣ་ཆའི་མཛེས་པ་འཛིན་བྱེད་པ། ། དེ་སྲིད་ཆོས་ཀྱི་གཏམ་འདི་འགྲོ་བ་ཡི། ། རྣ་རྒྱན་ཉིད་དུ་མཛེས་པ་འཛིན་གྱུར་ཅིག ། དབྱིངས་རིག་གཅིག་ཏུ་འདྲེས་ཀྱང་སྒྱུ་མའི་གར། ། སྐལ་བཟང་དཔྱིད་དུ་བསྒྱུར་བའི་ངོ་མཚར་གཏམ། ། དཔག་བསམ་འཁྲི་ཤིང་འཛིངས་པའི་སྐྱེད་ཚལ་ནས། །
ཨུཏྤལ་འཕྲེང་བ་ད་དུང་སྤེལ་གྱུར་ཅིག ། དེ་ལྟར་བདག་གི་རྣམ་འདྲེན་དམ་པ་ཐུབ་པའི་རྒྱལ་ཚབ་རིགས་ཐམས་ཅད་ཀྱི་གཙོ་བོ་དཀྱིལ་འཁོར་མཐའ་དག་གི་རྡོ་རྗེ་སློབ་དཔོན་མཚན་བརྗོད་པར་དཀའ་བ་རྗེ་བཙུན་བླ་མ་ཐམས་ཅད་མཁྱེན་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་རྣམ་པར་ཐར་པ་ཡོན་ཏན་རིན་པོ་ཆེ་འདུས་པའི་རྒྱ་མཚོ་འཕེལ་བར་བྱེད་པ་ཕུན་ཚོགས་བདུད་རྩིའི་ཆར་རྒྱུན་ཞེས་བྱ་བ་འདི་ཐམས་ཅད་མཁྱེན་པ་ཆེན་པོ་དེ་ཉིད་ལ་ཟབ་རྒྱས་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་ནོས་པའི་སྐལ་བ་བཟང་པོ་ཅན་གདན་ས་ཆེན་པོའི་ཆོས་ལས་པ་ཤཱཀྱའི་དགེ་སློང་བྱམས་པ་རིན་ཆེན་གྱིས་རང་ཉིད་ཀྱང་མི་ཕྱེད་དད་པ་ཆེན་པོས་ཀུན་ནས་བསླངས་ཤིང་། རྗེ་བཙུན་དམ་པ་འདི་ཉིད་ཀྱི་ཞབས་འབྲིང་པ་ཕྱག་མཛོད་བསོད་ནམས་རབ་བརྟན་གྱི་བཀས་ཡང་ཡང་བསྐུལ་བ་ལ་བརྟེན་ནས། མཁན་ཆེན་འཇམ་པའི་དབྱངས་མཻ་ཏྲི་དྷྱ་ན་ས་མུ་དྲས་མཛད་པའི་རྗེ་ཉིད་ཀྱི་རྟོགས་བརྗོད་ཆེན་མོའི་ཁ་སྐོང་གི་ཞབས་འདེགས་སུ་དམིགས་ཏེ་རྒྱ་གར་ལུགས་ལ་བི་ཀཱ་རི་སྟེ་སྒྱུར་བྱེད། རྒྱ་ནག་ལུགས་ལ་ས་ཕོ་ཁྱི་ལོའི་མེ་ཏོག་ཅན་གྱི་ཟླ་བའི་དཀར་ཕྱོགས་བཟང་པོ་གསུམ་པའི་ཚེས་ལ་དཔལ་ས་སྐྱའི་ཆོས་གྲྭ་ཆེན་པོའི་དགེ་འཕེལ་བླ་བྲང་དུ་རང་ཉིད་ཀྱིས་སུག་བྲིས་སུ་བགྱིས་པ་འདིའི་དགེ་བས་རྗེ་བླ་མ་བསྐལ་བརྒྱར་ཞབས་པད་བརྟན་ནས་སྤྱི་དང་བྱེ་བྲག་གི་བསྟན་པ་ནམ་ལངས་པ་ལ་ཉིན་བྱེད་ཤར་བ་ལྟར་དཀར་འཇམ་དུ་གྱུར་ཏེ་སྐྱེ་དགུ་ཐམས་ཅད་བདེ་སྐྱིད་ཀྱི་དཔལ་ལ་ལོངས་སྤྱོད་པའི་སྐལ་བ་དང་ལྡན་པར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 16 ངག་དབང་བསྟན་པའི་རྡོ་རྗེ། ཨ་མྱེས་ཞབས་ཀྱི་རྣམ་པར་ཐར་པ་བྱམས་པ་རིན་ཆེན་གྱིས་མཛད་པ། PAGE * MERGEFORMAT 109
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
