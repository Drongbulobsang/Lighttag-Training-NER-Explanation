གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༤
རླུང་གི་རྣམ་པར་བཤད་པ་མུན་སེལ་སྒྲོན་མེ།
༄༅། །རླུང་གི་རྣམ་པར་བཤད་པ་མུན་སེལ་སྒྲོན་མེ་བཞུགས། མངྒ་ལཾ།། ན་མོ་གུ་རུ་བུདྡྷ་དྷྭ་ཛ་ཡེ། འདིར་བདག་བྱིན་གྱིས་བརླབས་པ་ལ་རླུང་དང་གཏུམ་མོ་གཉིས་ལས། དང་པོ་ནི། དམིགས་པའི་ལུགས་མང་ན་ཡང་། རྣལ་འབྱོར་དབང་ཕྱུག་འདི་ནི་ཁམས་འདུས་པ་དང་པོ་རླུང་གཏུམ་མོ་དྲོད་རྟགས་ཀྱི་ལམ་ཁྲིད་པ་ཞེས་བྱ་བ་ཡིན་པས་རླུང་གི་རྣལ་འབྱོར་གཙོ་བོར་བཞེད་དེ། འདིའི་རྒྱུ་མཚན་ཞིབ་ཏུ་བླ་མས་འཆད་པར་འགྱུར་རོ། ། ཞེས་གསུངས་སོ། ། དེ་ཤེས་པར་འདོད་ནས།
སྤྱིར་རླུང་གི་རྣམ་པར་གཞག་པ་ལྔས་རིག་པར་བྱ་སྟེ། སྤྱིར་རླུང་ཞེས་བྱ་བའི་རང་གི་ངོ་བོ་གང་ཡིན་པ་དང་། རླུང་དེའི་རབ་ཏུ་དབྱེ་བ་དང་། བྱེད་པའི་ལས་དང་། རླུང་རྒྱུ་བའི་ཚུལ་རྣམ་པར་གཞག་པ་དང་། ལམ་དུ་བྱས་ནས་ཇི་ལྟར་འགྱུར་བའོ། ། དང་པོ་རླུང་གི་ངོ་བོ་ནི་འབྱུང་བ་ཆེན་པོའི་ཁོངས་སུ་འདུ་བའི་རླུང་ཉིད་ཡིན་ལ། དེའང་ཕྱིའི་འབྱུང་བ་མ་ཡིན་ཏེ་ནང་གི་འབྱུང་བའོ། ། དེ་སྣ་ཚོགས་བྱེད་པ་ཐམས་ཅད་ཀྱི་རྩ་བར་གྱུར་པ་ཡིན་ཏེ། དེ་ཡི་མགོན་པོར་བརྗོད་པའི་རླུང་། །
ཧ་ནི་ཀུན་ཏུ་འགྲོ་བར་བརྗོད། ། ཅེས་བཤད་དོ། ། ཡང་དེའི་རྣམ་པར་ཤེས་པའི་རྟེན་དུ་གྱུར་པ་ཡིན་ནོ། ། གཉིས་པ་ནི། རླུང་དེ་ལ་དབྱེ་ན་གསུམ་སྟེ། རླུང་གི་ངོ་བོའི་སྒོ་ནས་དབྱེ་བ་དང་། རྒྱུ་ཚུལ་གྱི་སྒོ་ནས་དབྱེ། བྱེད་ལས་ཀྱི་སྒོ་ནས་དབྱེ་བའོ། ། དང་པོ་ནི་དྲུག་སྟེ། ས་དང་ཆུ་དང་མེ་དང་རླུང་དང་ནམ་མཁའ་དང་།
རྣམ་པར་ཤེས་པའི་རླུང་ཞེས་བྱ་བ་སྟེ། འདི་ཉིད་ལས། དབང་ཆེན་དང་ནི་དེ་བཞིན་ཆུ། ། མེ་ཉིད་དང་ནི་རླུང་ཉིད་དང་། ། འཁོར་ལོ་སེམས་ཀྱིས་ཀུན་སྤྱོད་པ། ། ཞེས་པ་དང་། རྣམ་སྣང་ལ་སོགས་སངས་རྒྱས་རྣམས། ། ཞེས་སོ། ། གཉིས་པ་རྒྱུ་ཚུལ་གྱི་སྒོ་ནས་དབྱེ་ན་གཉིས་ཏེ། སེམས་ཀྱི་རླུང་ཞེས་བྱ་བ་གནས་པ་རྒྱུ་བ་མེད་པའི་བདག་ཉིད་ཅན་དང་།
ལས་ཀྱི་རླུང་ཞེས་བྱ་བ་ལྡང་འཇུག་གནས་པའི་བདག་ཉིད་ཅན་ཏེ། རྟག་ཏུ་ནུབ་དང་རབ་རྒྱུ་བ། ། སེམས་ཅན་ཀུན་ལ་ཀུན་འགྲོ་བའོ། ། ཞེས་སོ། ། གསུམ་པ་བྱེད་ལས་ཀྱི་སྒོ་ནས་དབྱེ་ན། གཞི་རྩ་བའི་རླུང་ལྔ་དང་། ཡན་ལག་གི་རླུང་ལྔ་སྟེ་བཅུར་འགྱུར་ཏེ། སྲོག་དང་ཐུར་སེལ་གྱེན་རྒྱུ་དང་། ། ཁྱབ་དང་མཉམ་གནས་ཞེས་བྱ་དང་། ། ཀླུ་དང་རུས་སྦལ་བཅིངས་པ་དང་། །
ལྷ་སྦྱིན་དང་ནི་གཞུ་ལས་རྒྱལ། ། ཞེས་བྱ་སྟེ། སྟེང་གི་སྒོར་ནི་སྦྱོར་བ་གསུམ། ། སྒོ་དགུ་རྣམས་ཀྱིས་ཡོངས་སུ་བསྐོར། ། ཞེས་བྱ་བའི་དོན་ཡིན་ནོ། ། རླུང་དེ་རྣམས་ལས་ཕན་ཚུན་གང་དང་གང་འབྲེལ་བ་ནི་གཞན་དུ་ཤེས་པར་བྱའོ། ། གསུམ་པ་རླུང་དེ་དག་གི་བྱེད་པའི་ལས་ལ། སྤྱིའི་ལས་དང་། སོ་སོའི་ལས་སོ། ། དེ་སྤྱིའི་ལས་ནི་རྣམ་པར་ཤེས་པའི་རྟེན་བྱེད་པ་ཡིན་ཏེ།
ཧ་ནི་དབྱངས་ཀྱི་དྲུག་ལྡན་པ། ། རྣམ་པར་ཤེས་པ་ཡོངས་སུ་གྲགས། ། ཞེས་སོ། ། རྒྱུད་གཞན་ལས། འདི་ནི་རླུང་ཁམས་ཆེན་པོ་སྟེ། ། རྣམ་ཤེས་གསུམ་གྱི་བཞོན་པ་ཡིན། ། ཞེས་སོ། ། ཡང་འདིས་ལུས་བསྐྱེད་པ་དང་འཕེལ་བ་ལ་སོགས་ཐམས་ཅད་ཀྱི་བྱ་བའང་བྱེད་དོ། ། ཧའི་རྣམ་པ་ཐམས་ཅད་དུ། ། སངས་རྒྱས་ཀུན་དང་མཉམ་པར་སྦྱོར། །
ཞེས་འབྱུང་བས། དེ་ལ་དང་པོ་ལུས་སྐྱེ་བའི་དུས་སུ་མའི་མངལ་དུ་རྣམ་པར་ཤེས་པ་རླུང་ལ་བཞོན་ཏེ་ཞུགས་ཏེ། རླུང་གནས་པ་ལ་བརྟེན་ནས་རྣམ་པར་ཤེས་པ་བརྒྱལ་ལོ། ། དེ་ཡེ་ཤེས་ཀྱི་རླུང་གི་བདག་ཉིད་ལ་གནས་སོ། ། དེ་སྲོག་རླུང་ནས་བརྩམས་ཏེ་རླུང་བཅུ་རིམ་གྱིས་སྐྱེས་པས་ལུས་རྒྱས་པར་བྱེད་དོ། ། དེ་བཞིན་དུ་རླུང་རྒྱུས་པས་ལུས་མི་རུལ་བར་འཛིན་པར་བྱེད། ལྡང་བ་དང་འཇུག་པའི་སྒོ་ནས་སེམས་རྣམ་པར་རྟོག་པ་སྣ་ཚོགས་སྐྱེད་པར་བྱེད་དོ། ། ཡང་ལམ་དུ་བྱས་ན་རྣལ་འབྱོར་གྱི་ལས་བྱེད་དོ། ། འཆི་བའི་དུས་སུ་ཡང་རླུང་རྣམས་རིམ་གྱིས་འགགས་ཏེ་འཆི་བར་འགྱུར་ཞེས་བྱ་བའི་དོན་ཏོ། ། དེས་ན།
བདེ་དང་སྡུག་བསྔལ་རང་བཞིན་གྱིས། ། ལྷན་ཅིག་སྐྱེས་པ་གྲུབ་པའི་གནས། ། ཞེས་གསུངས་སོ། ། གཉིས་པ་ནི། སྲོག་རླུང་ཆུའི་ཁམས་སྙིང་ཁར་གནས་ནས་ལུས་སེམས་མི་འབྲལ་བ་དང་བདག་ཏུ་འཛིན་པ་ལ་སོགས་པའི་ལས་བྱེད་དོ། ། གྱེན་རྒྱུ་མེའི་ཁམས་མགྲིན་པར་གནས་ནས་སྨྲ་བ་དང་། དགོད་པ་ལ་སོགས་པའི་ལས་བྱེད་དོ། ། ཐུར་སེལ་རླུང་གི་ཁམས་གཤང་གཅིའི་ལམ་ལ་གནས་ནས་ཐུར་སེལ་འབྱིན་པ་དང་། སྡོམ་པ་ལ་སོགས་པའི་ལས་བྱེད་དོ། ། མཉམ་གནས་སའི་ཁམས་ལྟེ་བར་གནས་ནས་ཁ་ཟས་འཇུ་བ་དང་།
དྭངས་སྙིགས་འབྱེད་པ་ལ་སོགས་པའི་ལས་བྱེད་དོ། ། ཁྱབ་བྱེད་ནམ་མཁའི་ཁམས་ལུས་ཀྱི་ཚོགས་རྣམས་ལ་གནས་ནས་འདེག་པ་ལ་སོགས་པའི་ལས་བྱེད་དོ། ། ཡན་ལག་གི་རླུང་ནི་རྒྱུ་བ་དང་། རབ་ཏུ་རྒྱུ་བ་དང་། མངོན་པར་རྒྱུ་བ་དང་། ཤིན་ཏུ་རྒྱུ་བ་དང་། ཤིན་ཏུ་ཡང་དག་པར་རྒྱུ་བ་སྟེ། མིག་དང་། རྣ་བ་དང་། རྣ་དང་།
ལྕེ་དང་། ལུས་ལ་རིམ་བཞིན་གནས་ཏེ། རང་རང་གི་ལམ་ནས་གཟུགས་རབ་འབྲིང་གསུམ་རིག་པ་ལ་སོགས་པའི་ལས་བྱེད་དོ། ། བཞི་པ་རླུང་རྒྱུ་བའི་ཚུལ་ལ་དྲུག་སྟེ། རླུང་རྒྱུ་བ་ཞེས་བྱ་བ་གང་ཡིན་པ་དང་། དེ་རླུང་གང་ཡིན་པ་དང་། ཚུལ་ལམ་རྣམ་པ་ཇི་ལྟར་རྒྱུ་བ་དང་། གནས་དང་ལམ་གང་ནས་རྒྱུ་བ་དང་། གྲངས་དུ་ཞིག་རྒྱུ་བ་དང་། གྲངས་དེ་ལྟར་འོང་པའི་རྒྱུ་མཚན་བསྟན་པའོ། །
དང་པོ་ནི། སྤྱིར་རླུང་རྣམས་རང་རང་གི་གནས་ན་རང་གི་ལས་བྱེད་པ་ཉིད་ཀྱང་རླུང་རྒྱུ་བ་ཞེས་བྱ་བ་ཡིན་ཡང་། འདིར་རེ་ཞིག་སྲོག་གི་ནུས་པའི་སྲོག་དང་རྩོལ་བ་རྒྱུ་བའི་དབྱེ་བས་འཇུག་པ་དང་། གནས་པ་དང་། ལྡང་བར་རྒྱུ་བ་ལ་བྱ་སྟེ། གསུམ་ཉིད་སྦྱོང་བ་རྣམ་པ་གསུམ། ། རྣམ་གསུམ་དབྱེ་བ་རྣམ་པར་གནས། ། ཞེས་སོ། ། གཉིས་པ་དེ་ལྟར་རྒྱུ་བ་དེ་ཉིད་གང་ཡིན་པ་ལ་གསུམ་ལས། གང་ཡིན་ཞེ་ན།
རང་གི་ངོ་བོའི་སྒོ་ནས་དབྱེ་ན་དྲུག་དང་། རྒྱུའི་སྒོ་ནས་དབྱེ་ན་གཉིས་སོ། ། བྱེད་ལས་ཀྱི་སྒོ་ནས་དབྱེ་བ་བཅུ་ལས་སྲོག་གི་རླུང་ཁོ་ན་ཡིན་ནོ། ། གལ་ཏེ་དམ་པ་ཁ་ཅིག་ཐུར་སེལ་ལ་སོགས་པའང་རྒྱུའོ། ། ཞེས་གསུངས་སོ་སྙམ་ན། དེ་རྣམས་རང་གི་གནས་ནས་རང་གི་ལས་བྱེད་པ་ལ་རྒྱུ་བ་ཞེས་བྱའི། སྣའི་སྒོ་ནས་རྒྱུ་བ་ནི་སྲོག་ཁོ་ན་ཡིན་ཏེ། སྣ་ཡི་སྒོ་ཡི་རྒྱུན་ལས་ནི། ། སྲོག་དང་རྩོལ་བ་རྒྱུ་བ་དག ། དུས་ཀུན་ཏུ་ནི་རྒྱུ་བ་ནི། །
སྲོག་ཅེས་བྱ་བ་ཡིན་པར་བཤད། ། ཅེས་དང་། སྨིན་མའི་དབུས་སུ་སྲོག་གི་རླུང་། ། དེ་ལྟར་གཅིག་པུའང་གསུམ་དུ་འགྱུར། ། ཞེས་པའོ། ། དེ་ན་སྣ་སྒོ་ལས་རླུང་གི་རླུང་རྒྱུ་བ་ཞེས་བྱ་བ་དང་། ཐུར་སེལ་ཡང་རླུང་གི་རླུང་ཡིན་ནོ་ཞེས་བྱ་བ་འདི་ལ་ནོར་བ་ཡིན་གྱིས། དེ་ལྟར་མ་ཡིན་ན་ལས་སོ་སོ་བསྟན་པ་དོན་མེད་པ་དང་། ཐུར་སེལ་ཡང་གྱེན་སེལ་དུ་འགྱུར་བའི་སྐྱོན་ཡོད་དོ། ། གསུམ་པ་རླུང་དྲུག་པོ་རྒྱུ་ཚུལ་གཉིས་པོ་ཇི་ལྟར་རྒྱུ་ཞེ་ན།
དེ་ལ་རྣམ་ཤེས་ཀྱི་རླུང་ནི་ཡེ་ཤེས་ཀྱི་རླུང་ཡིན་ལ། དེའང་ཡེ་ཤེས་ཀྱི་རླུང་ཁ་ཅིག་ལས་མི་རྒྱུ་བར་བཤད་ཀྱང་། རྡོ་རྗེ་ཕྲེང་བ་ལས། ཐུན་བཞིའི་མཚམས་སུ་རྒྱུ་བར་བཤད་པས་འདིའང་དེ་དང་མཐུན་ཏེ། འཁོར་ལོ་བཞིའི་རབ་བྱེད་པས། ། ཐུན་བཞིར་བྱིན་གྱིས་བརླབས་པ་དང་། ། རྡོ་རྗེ་སེམས་དཔའི་གཟུགས་ཀྱིས་ནི། ། འདིར་ནི་ཇི་ལྟར་བདེ་བ་རོལ། ། ཞེས་པས་སོ། ། ཡང་ནམ་མཁའི་རླུང་ཡང་དུས་ཀྱི་འཁོར་ལོ་ལས་ཆ་རེ་རྒྱུ་བར་བཤད།
རྡོ་རྗེ་ཕྲེང་བ་ལས། ད་ལྟ་ཁྱབ་པ་སྟེ་འཁོར་གྱི་ཚུལ་གྱིས་རྒྱུ། དངོས་སུ་འཆི་བའི་དུས་སུ་རྒྱུ་བར་བཤད། རྒྱུད་འདིའང་དེ་དང་དགོངས་པ་མཐུན་ནོ། ། རྣམ་སྣང་ལ་སོགས་སངས་རྒྱས་རྣམས། ། སྟེང་གི་སྒོར་ནི་གཡོ་ཞིང་གནས། ། ཞེས་གསུངས་པས་ལྔ་ཀ་རྒྱུ་བ་ཡིན་ལ། ཡང་། རླུང་ལ་སོགས་པའི་དབྱེ་བ་ཡིས། ། རྟག་ཏུ་འགྲོ་བ་རླུང་རྣམ་བཞི། །
ཞེས་གསུངས་པས་བཞིའང་ཡིན་ནོ། ། དེས་ན་ལས་ཀྱི་རླུང་གི་རྒྱུ་བ་ནི་བཞི་ཁོ་ན་ཡིན་ནོ། ། དེའང་ཁ་དོག་རྣམ་པ་ལྔ་རྒྱུ་ཚུལ་བཞིའི་སྒོ་ནས་རྒྱུ་སྟེ། དེའང་མེ་རླུང་སྟེང་དུ་སོར་བཞི། རླུང་གི་རླུང་འཕྲེད་ལ་སོར་དྲུག ས་རླུང་ཐད་ཀར་སོར་བཅུ་དྲུག ཆུ་རླུང་འོག་ཏུ་སོར་བཅུ་གཉིས་ཏེ། གཡས་གཡོན་གྱི་སྣ་བུ་རེའི་ལོགས་གཡས་གཡོན་ཡིན་ནོ་གསུངས། སྟེང་དང་ངོས་གཉིས་བྲང་འོག་འགྲོ། ། ཞེས་འཆད་པར་འགྱུར་རོ། །
བཞི་པ་གནས་དང་ལམ་གང་ནས་རྒྱུ་ཞེ་ན། སྤྱིར་ཡེ་ཤེས་ཀྱི་རླུང་རྩ་ཨ་ཝ་དྷུ་ཏིའི་མས་སྣའི་ཨ་ཐུང་བྷ་གའི་དཀྱིལ་འཁོར་གྱི་དབུས་ལ་གནས་ལ། དེ་རྩ་གཉིས་ཀྱི་དབང་གིས་སྲོག་དང་རྩོལ་བར་འབྱུང་། དེ་འཁོར་ལོ་བཞི་ལས། དེ་སྙིང་ཁའི་རྩ་འདབ་རྣམས་ལ་རིམ་པ་བཞིན་དང་། ཡུལ་ཉི་ཤུ་རྩ་བཞི་ལ་སོགས་པ་ནས་འབྱུང་སྟེ། སྲོག་གི་རླུང་གི་དབང་བྱས་སྣའི་བུ་ག་ལས་རྒྱུ་བ་ཡིན་ནོ། ། ལྔ་པ་རླུང་སྣ་བུག་ལ་གྲངས་དུ་ཞིག་རྒྱུ་ཞེ་ན། ཉི་ཁྲི་ཆིག་སྟོང་དྲུག་བརྒྱ་སྟེ། ། རྡོ་རྗེ་ཕྲེང་བར།
ཐོག་མར་འབྱུང་དང་རྔུབས་པའི་གྲངས། ། ཉི་ཁྲི་དང་ནི་ཆིག་སྟོང་དང་། ། དེ་བཞིན་གྲངས་ནི་བརྒྱ་ཕྲག་དྲུག ། ཉིན་དང་མཚན་མོ་ངེས་པར་རྒྱུ། ། ཞེས་གསུངས་པ་ལྟ་བུའོ། ། དྲུག་པ་གྲངས་དེ་ལྟར་འོང་བའི་རྒྱུ་མཚན། ཕྱི་རོལ་ཇི་ལྟར་ནང་ལུས་ལ་གནས་ཏེ། ཕྱི་རོལ་ཏུ་དབྱུག་པ་ཆུ་ཚོད་བྱེད་པ་དང་། འཕོ་བ་དང་། ཉིན་ཞག་ལ་སོགས་པའི་དབྱེ་བ་ཡོད་པ་ལྟར།
ནང་ལ་ཡང་གནས་པའི་དབང་གིས་འབྱུང་ངོ་། ། དེའང་ཡུལ་ཉི་ཤུ་རྩ་བཞིའི་དབང་གིས་མགོན་པོའི་རླུང་ཉི་ཤུ་རྩ་བཞིར་ཞག་གཅིག་རྒྱུ་ལ། མགོན་པོ་རེ་རེའང་འཁོར་ལོ་བཞིའི་དབང་གིས་ལྷ་མོ་བཞི་བཞི་དང་ལྡན་ཏེ། ས་རླུང་ཉིས་བརྒྱ་ཉི་ཤུ་རྩ་ལྔ། དེ་བཞིན་དུ་ཆུ་དང་མེ་དང་རླུང་རྒྱུ་བས་དགུ་བརྒྱ་པ་རེ་མགོན་པོའམ། མགོན་པོ་བཞིའང་ལྟེ་བའི་རྩ་འདབ་དང་། སྣ་སྒོའི་དབྱེ་བས་འཕོ་བ་གཉིས་གཉིས་དང་ལྡན་ཏེ། གཡོན་དང་གཡས་དང་གཉིས་ཀ་དང་། ། དལ་བར་རྒྱུ་དང་རྣམ་བཞིར་འགྱུར། ། ཐུན་ཕྱེད་ཀྱི་དུས་རྟག་ཏུ་རྒྱུ། །
ལས་ནི་གཉིས་གཉིས་ཉེ་བར་གནས། ། ཞེས་པའི་ཐུན་ཕྱེད་ནི་འཕོ་བ་ཕྱེད་དོ། ། དགུ་བརྒྱ་པ་ཕྲག་གཅིག་གཡས་ཁོ་ན་ནས་རྒྱུ་བ་ནི་མེ་རླུང་། གཡོན་ཁོ་ན་ནས་རྒྱུ་བ་རླུང་གི་རླུང་། གཉིས་ཀ་ནས་རྒྱུ་བའི་དལ་ཞིང་རྒྱུ་བ་མི་ཚོར་བ་ནི་ཆུ་རླུང་སྟེ། དེ་ལྟར་བཞི་ནི་འཕོ་བ་གཉིས་སོ། དེ་ལ་རླུང་སུམ་སྟོང་དྲུག་བརྒྱའོ། དེ་ལྟ་བུ་ལན་དྲུག་གིས་ཉི་ཁྲི་ཆིག་སྟོང་དྲུག་བརྒྱའོ། ། རྡོ་རྗེ་ཕྲེང་བ། དུས་འཁོར།
རྡོ་རྗེ་མཁའ་འགྲོའི་ལུགས་སོ། ། ཧེ་བཛྲའི་ལུགས་ཀྱི་ལྟེ་བའི་རྩ་འདབ་ཀྱི་དབང་གིས་དབྱུག་གུ་དྲུག་ཅུ་རྩ་བཞི་ཡིན་ལ། དབྱུག་གུ་རེ་རེ་ལ་རླུང་སུམ་བརྒྱ་དྲུག་ཅུ་རྩ་ཕྱེད་དང་བརྒྱད་དང་། དབྱུག་པ་གཉིས་ཀྱི་ཆུ་ཚོད་དེ་ཆུ་ཚོད་སུམ་ཅུ་རྩ་གཉིས་སྤྱི་བོའི་རྩ་འདབ་ཀྱི་དབང་གིས་སོ། ། དེ་གཉིས་གཉིས་འཕོ་བ་རེ་རེ་སྟེ་བཅུ་དྲུག་མགྲིན་པའི་རྩ་འདབ་ཀྱི་དབང་གིས་སོ། ། དེ་གཉིས་གཉིས་ལ་ཐུན་ཕྱེད་པ་རེ་རེ་སྟེ་བརྒྱད་སྙིང་ཁའི་ཕྱི་བསྐོར་གྱི་དབང་གིས་སོ། ། དེ་གཉིས་ལ་ཐུན་རེ་རེ་སྟེ་བཞི་སྙིང་ཁའི་ནང་གི་དབང་གིས་སོ། ། དེ་བཞི་ལ་ཉིན་ཞག་གཅིག་གོ ། དེ་ལྟར་ན་ཉི་ཁྲི་ཆིག་སྟོང་དྲུག་བརྒྱའོ། ། སྤྱི་དོན་ལྔ་པ་ལམ་དུ་བྱས་ན་ཇི་ལྟར་འགྱུར་ཞེ་ན།
དང་པོ་ཁོ་ནར་རླུང་བཟུང་བས་རྣམ་པར་ཤེས་པ་ཟིན་ཏེ། དེ་ལྟ་ཡིན་པའི་ཕྱིར་རོ། ། དེ་ཉིད་ཀྱང་བགྲང་པས་བཟླས་པར་འགྱུར་ལ་སྒྲིབ་པ་ཟད་པར་བྱེད། སེམས་ཟིན་པའི་དབང་གིས་ཏིང་ངེ་འཛིན་སྣ་ཚོགས་སྐྱེད་པར་ཡང་བྱེད་དོ། ། ཡང་རླུང་རྣམ་པ་བཞི་གསལ་བའི་ཚེ་འཕྲིན་ལས་བཞི་འགྲུབ་པར་བྱེད། མཐར་ལས་ཀྱི་རླུང་འགགས་ཏེ་ཡེ་ཤེས་ཀྱི་རླུང་མངོན་དུ་འགྱུར་བར་བྱེད་དེ། སེམས་མེད་སྐྱེས་བུ་མེད་ཅེས་བྱ་བ་ལ་སོགས་པ་འཆད་པར་འགྱུར་རོ། ། ཞེས་གསུངས་པའི་དོན་ལེགས་པར་བཤད་ནས་དོན་ཉམས་སུ་ལེན་པའི་ཚེ། ཡང་དག་པར་རྫོགས་པའི་སངས་རྒྱས་ཀྱིས་རླུང་གི་རྣལ་འབྱོར་བསམ་གྱིས་མི་ཁྱབ་པ་གསུངས་ཀྱང་། མན་ངག་ཉི་ཁྲི་ཆིག་སྟོང་དྲུག་བརྒྱར་འདུ།
དེའང་མན་ངག་དགུ་བརྒྱ་པ་ཕྲག་གཅིག་ཏུ་འདུས་ཤིང་། དེའང་ཉིས་བརྒྱ་ཉི་ཤུ་རྩ་ལྔར་འདུ་ལ། དེའང་བཅུར་འདུས་ཤིང་། དེའང་ལྡང་བ་དང་། འཇུག་པ་དང་། གནས་པ་དང་། ཐམས་ཅད་སྡོམ་པས་བཞིར་འདུ་བ་ཡིན་ནོ། ། ཞེས་རླུང་གི་རྣམ་པར་བཤད་པ་མུན་སེལ་སྒྲོན་མེ་ཞེས་བྱ་བ་འདི་ནི་རྗེ་བཙུན་འཇམ་པའི་དབྱངས་ཀྱི་རྣམ་པར་སྤྲུལ་པ་རྗེ་བཙུན་དམ་པ་དབང་པོའི་མཚན་ཅན་དང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་དང་། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་མངའ་བདག་དྲུག་པ་རྡོ་རྗེ་སེམས་དཔའ་དང་དབྱེར་མ་མཆིས་པ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཏེ་འབྲེལ་ཚད་དོན་ལྡན་རྣམ་གསུམ་གྱིས་རྗེས་སུ་བཟུང་བའི་རྣལ་འབྱོར་པ་ས་སྐྱ་པ་ཤཱཀྱའི་དགེ་བསྙེན་ངག་དབང་ཀུན་དགའ་བསོད་ནམས་ཀྱིས་རང་གཞན་ལ་ཕན་པའི་བསམ་པས་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོར་སྦྱར་བའོ། །
འདིས་རླུང་གི་རྣལ་འབྱོར་ཉམས་སུ་ལེན་པ་རྣམས་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ། སརྦ་མངྒལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རླུང་གི་རྣམ་པར་བཤད་པ་མུན་སེལ་སྒྲོན་མེ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
