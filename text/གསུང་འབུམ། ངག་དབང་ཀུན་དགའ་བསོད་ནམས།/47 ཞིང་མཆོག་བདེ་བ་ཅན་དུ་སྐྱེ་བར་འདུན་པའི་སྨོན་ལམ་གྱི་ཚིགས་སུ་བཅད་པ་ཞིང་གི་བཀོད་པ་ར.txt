གསུང་འབུམ། ངག་དབང་ཀུན་དགའ་བསོད་ནམས།
པོད ༤༧
ཞིང་མཆོག་བདེ་བ་ཅན་དུ་སྐྱེ་བར་འདུན་པའི་སྨོན་ལམ་གྱི་ཚིགས་སུ་བཅད་པ་ཞིང་གི་བཀོད་པ་རབ་ཏུ་གསལ་བའི་མེ་ལོང་།
༄༅། །ཞིང་མཆོག་བདེ་བ་ཅན་དུ་སྐྱེ་བར་འདུན་པའི་སྨོན་ལམ་གྱི་ཚིགས་སུ་བཅད་པ་ཞིང་གི་བཀོད་པ་རབ་ཏུ་གསལ་བའི་མེ་ལོང་ཞེས་བྱ་བ་བཞུགས་སོ།། ༄༅། །ན་མོ་གུ་རུ་བུདྡྷ་དྷྭ་ཛ་ཡེ། ། ཞིང་མཆོག་བདེ་བ་ཅན་དུ་སྐྱེ་བར་འདུན་པའི་སྨོན་ལམ་གྱི་ཚིགས་སུ་བཅད་པ་ཞིང་གི་བཀོད་པ་རབ་ཏུ་གསལ་བའི་མེ་ལོང་ཞེས་བྱ་བ། བླ་མ་དང་གཉིས་སུ་མེད་པའི་རྒྱལ་བ་འོད་དཔག་མེད་ལ་གུས་པས་ཕྱག་འཚལ་ལོ། ། སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཕྲག ། བརྒྱད་ཅུ་རྩ་གཅིག་ཞིང་ཀུན་སྡོམ་པ་ལས། ། ཞིང་གི་བཀོད་པའི་ཡོན་ཏན་ཆེས་ལྷག་པའི། ། ཞིང་མཆོག་བདེ་བ་ཅན་ལ་ཕྱག་འཚལ་ལོ། ། རྣམ་དག་ཞིང་དབུས་ལྷ་རྫས་ལྗོན་པའི་ཤིང་། ། དབྱིབས་ལེགས་ཡིད་འོང་སྣ་ཚོགས་རྒྱན་གྱིས་སྤྲས། །
འགྲོ་བའི་རེ་འདོད་ཚུལ་བཞིན་སྐོང་བྱེད་པའི། ། རིན་ཆེན་བྱང་ཆུབ་ཤིང་ལ་ཕྱག་འཚལ་ལོ། ། ཤིང་མཆོག་དྲུང་ན་རིན་ཆེན་མཛེས་པའི་ཁྲིར། ། རྐང་གཉིས་གཙོ་བོ་མཚན་དཔེ་དཔལ་འབར་བ། ། ཞིང་ཀུན་འོད་ཀྱིས་སྣང་བས་ཁྱབ་མཛད་པའི། ། འདྲེན་མཆོག་འོད་དཔག་མེད་ལ་ཕྱག་འཚལ་ལོ། ། ཐུགས་རྗེའི་གཏེར་ཆེན་སྤྱན་རས་གཟིགས་དབང་ཕྱུག ། མཁྱེན་རབ་མངའ་བདག་མཐུ་ཆེན་ལེགས་ཐོབ་པ། ། བདེ་ལྡན་རྟག་ཏུ་འོད་ཀྱིས་གསལ་མཛད་པའི། ། རྒྱལ་སྲས་ཐུ་བོ་གཉིས་ལ་ཕྱག་འཚལ་ལོ། །
རྒྱལ་ཆེན་གོ་བགོས་སེང་གེའི་སྒྲ་དབྱངས་སྒྲོག ། དཔག་ཚད་བྱེ་བ་བརྒྱ་སྟོང་ཁྱབ་པའི་འོད། ། ཐོགས་པ་མེད་པར་ལུས་ལས་འགྱེད་མཛད་པའི། ། བྱང་ཆུབ་སེམས་དཔའི་ཚོགས་ལ་ཕྱག་འཚལ་ལོ། ། གསུམ་རིག་མངོན་ཤེས་དྲུག་ལྡན་ཉོན་མོངས་མེད། ། འདོམ་གང་འོད་འབར་ཐ་མའི་ལུས་འཛིན་པ། ། བགྲང་བས་མཐར་ཐུག་རྟོགས་པར་མི་ནུས་པའི། ། ཉན་ཐོས་དགེ་འདུན་རྣམས་ལའང་ཕྱག་འཚལ་ལོ། ། ཁྱད་པར་ས་སྐྱའི་རྗེ་བཙུན་ཡབ་སྲས་སོགས། ། ལུང་རྟོགས་ཡོན་ཏན་དཔག་མེད་མཛོད་མངའ་བ། །
ཞིང་མཆོག་གང་དེར་རིམ་བཞིན་བྱོན་པ་ཡིས། ། རྩ་བརྒྱུད་བླ་མ་རྣམས་ལ་ཕྱག་འཚལ་ལོ། ། མཆོད་པ་ཀུན་འབུལ་སྡིག་པ་ཐམས་ཅད་བཤགས། ། དགེ་ལ་ཡི་རང་ཆོས་འཁོར་མ་ལུས་བསྐོར། ། མྱ་ངན་མི་འདའ་རྟག་ཏུ་བཞུགས་སུ་གསོལ། ། དུས་གསུམ་དགེ་ཚོགས་བྱང་ཆུབ་ཆེན་པོར་བསྔོ། ། བསོད་ནམས་འདིས་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཀུན་འགྲུབ་བསྟན་པ་རྒྱས་པ་དང་། ། རིགས་བརྒྱུད་དྲི་མེད་རྒྱུན་ཆད་མེད་པར་ཤོག །
འཆི་བའི་ཚེ་ན་འདྲེན་པ་འོད་དཔག་མེད། ། དགེ་སློང་ཚོགས་ཀྱིས་བསྐོར་བ་ལེགས་མཐོང་ནས། ། རབ་ཏུ་དང་བའི་སེམས་ཀྱིས་ཤི་འཕོས་ཏེ། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ལག་མཐིལ་ལྟར་མཉམ་རིན་ཆེན་དུ་མས་སྤྲས། ། འབྱོར་ཞིང་བདེ་ལ་ལེགས་སྙམ་ཉམས་དགའ་བ། ། ལྷ་མིའི་སྐྱེ་བོས་རྟག་ཏུ་གང་བའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། མི་དང་ལྷ་ཞེས་ཐ་སྙད་ཙམ་ཞིག་ལས། ། ལུས་དང་ལོངས་སྤྱོད་ཡོན་ཏན་ཁྱད་པར་རྣམས། །
གཞན་འཕྲུལ་དབང་བྱེད་ལྷ་དང་མཚུངས་པའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ལྷ་ཡི་མིག་དང་ལྷ་ཡི་རྣ་བ་དང་། ། ཚེ་རབས་དྲན་དང་གཞན་གྱི་སེམས་ཤེས་པ། ། རྫུ་འཕྲུལ་སྟོབས་དང་རབ་ཏུ་ལྡན་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། རྒྱལ་བས་བསྐལ་པ་དུ་མར་རབ་བརྗོད་ཀྱང་། ། གང་གི་ཡོན་ཏན་བསྔགས་པ་མི་ཟད་པ། ། བགྲང་ཡས་བྱང་ཆུབ་སེམས་དཔའ་གང་བའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག །
སྟོང་གསུམ་སེམས་ཅན་རང་སངས་རྒྱས་འགྱུར་བས། ། བསྐལ་མང་བྱེ་བར་བགྲངས་བར་མི་དཔྱོད་པའི། ། ཚད་མེད་ཉན་ཐོས་ཚོགས་ཀྱིས་གང་བའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ཞིང་མཆོག་གང་དུ་སྐྱེས་པའི་སེམས་ཅན་རྣམས། ། གལ་ཏེ་སྨོན་ལམ་དབང་གིས་མ་གཏོགས་པར། ། ཚེ་ཡི་ཚད་ལ་བགྲང་མཐའ་མ་མཆིས་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། རབ་མཁྲེགས་རྡོ་རྗེ་ལྟ་བུའི་ལུས་ལྡན་ཞིང་། ། སུམ་ཅུ་རྩ་གཉིས་མཚན་གྱི་གོ་བགོས་པ། །
སྲེད་མེད་བུ་ཡི་སྟོབས་དང་མཐུ་ཐོབ་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། སྔ་དྲོ་རེ་རེར་ཞིང་གཞན་རབ་བགྲོད་ནས། ། སངས་རྒྱས་བྱེ་བ་ཁྲག་ཁྲིག་མང་པོ་ལ། ། བདེ་བར་སྦྱར་བ་ཀུན་གྱིས་བསྙེན་བཀུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། གསེར་དངུལ་ལ་སོགས་རིན་ཆེན་ཐམས་ཅད་དང་། ། མེ་ཏོག་སྤོས་སོགས་ཡོ་བྱད་སྣ་ཚོགས་པ། ། ཡིད་ལ་བསམ་པ་ཙམ་གྱིས་འབྱུང་བའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག །
སོ་སོ་ཡང་དག་རིག་པ་བཞི་ཐོབ་ཅིང་། ། ཀུན་ཀྱང་ཤེས་རབ་སྤོབས་པ་མཐའ་ཡས་པས། ། ཐེག་ཆེན་ཆོས་ཀྱི་བཀའ་མཆིད་བགྱིད་པའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། དེར་གནས་མཆོད་པའི་ཁྱད་པར་སྣ་ཚོགས་པས། ། ཕྱོགས་བཅུའི་རྒྱལ་བ་མཆོད་པར་འདོད་མ་ཐག ། བརྩེ་བས་མཆོད་པ་དེ་དག་བཞེས་མཛད་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། གང་གི་ལྷ་མིག་དག་པས་བརྟགས་ན་ཡང་། ། འབྱོར་པའི་མཐའ་ཉིད་ཤེས་པར་མི་ནུས་པའི། །
རྒྱན་གྱི་བཀོད་པ་ཕུན་ཚོགས་ལྡན་པའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ཇི་ལྟར་ཤིན་ཏུ་ཕྱིས་པའི་མེ་ལོང་ངོས། ། བཞིན་གྱི་དཀྱིལ་འཁོར་གདབ་པ་དེ་ལྟ་བུར། ། ཚད་མེད་ཞིང་ཀུན་སྣང་བའི་འོད་གསལ་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ས་ཡི་སྟེང་ནས་བཟུང་སྟེ་བར་སྣང་ལས། ། ལྷ་མིའི་ཡུལ་ལས་འདས་པའི་བདུག་སྤོས་དག ། རིན་ཆེན་སྤོས་སྣོད་དག་ནས་བདུག་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག །
དྲི་ཞིམ་མེ་ཏོག་ཆར་པ་རྟག་འབབ་ཅིང་། ། རོལ་མོ་སྙན་པའི་ང་རོ་ཡིད་འོང་བ། ། ངོ་མཚར་སྤྲིན་གྱི་སྒྲ་དབྱངས་སྒྲོག་ལྡན་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། བདེ་གཤེགས་སྐུ་ལས་འཕྲོས་པའི་འོད་ཟེར་གྱིས། ། སེམས་ཅན་གང་ལ་གསལ་བར་གྱུར་མ་ཐག ། ལྷ་མིའི་ཡུལ་ལས་འདས་པའི་བདེ་ཐོབ་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ཆོས་གོས་རིན་ཆེན་གསར་པ་ཁྱེ་འུ་ཚངས། ། རིགས་བཟང་དེ་བཞིན་གཤེགས་པས་གནང་བ་དག །
བསམ་མ་ཐག་ཏུ་ལུས་ལ་འགོས་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ཇི་ལྟར་དགྲ་བཅོམ་བསམ་གཏན་གསུམ་པ་ལ། ། སྙོམས་པར་ཞུགས་པའི་བདེ་བ་དེ་ལྟ་བུ། ། སྐྱེས་མ་ཐག་ཏུ་བདེ་བླག་ཐོབ་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། སངས་རྒྱས་ཞིང་གི་ཡོན་ཏན་རྒྱན་བཀོད་པ། ། རྣམ་པ་ཇི་ལྟར་ཡིད་ལ་རེ་བ་གང་། ། སྣ་ཚོགས་རིན་ཆེན་ཤིང་ལས་ཚལ་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག །
དམ་ཆོས་བསྟན་པ་རྣམ་པ་ཇི་ལྟ་བུ། ། མཉན་པར་འཚལ་བའི་རྣམ་པ་དེ་དག་ནི། ། སེམས་བསྐྱེད་མོད་ལ་ཐོས་པར་འགྱུར་བའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། རྩ་བ་སྡོང་བུ་ཡལ་འདབ་མེ་ཏོག་འབྲས། ། རིན་ཆེན་བདུན་ལས་གྲུབ་པའི་དཔག་བསམ་ཤིང་། ། ཚར་དུ་དངར་བས་ལེགས་པར་བརྒྱན་པའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། མཐའ་མ་རིན་ཆེན་ཆུ་ཤིང་སྔོན་པོ་དང་། ། ལྷ་རྫས་ཏཱ་ལའི་ཕྲེང་བས་ཡོངས་བསྐོར་ཅིང་། །
ཐམས་ཅད་གསེར་གྱི་དྲ་བས་ཁེབས་པའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ས་ཕྱོགས་ཀུན་ཏུ་དཔག་ཚད་ཕྱེད་པ་ནས། ། དཔག་ཚད་བཅུ་ཡི་ཚད་དང་མཉམ་པ་ཡི། ། རིན་ཆེན་སྣ་བདུན་པདྨས་ཁེབས་པའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། པདྨ་དག་ལས་སྣ་ཚོགས་འོད་འབྱུང་ཞིང་། ། འོད་ཟེར་རྩེ་ལ་རྒྱལ་བའི་སྐུ་བཞུགས་ནས། ། ཕྱོགས་བཅུར་འགྲོ་ལ་རྟག་ཏུ་ཆོས་སྟོན་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག །
ལྷུན་པོ་འཁོར་ཡུག་དང་ནི་ཁོར་ཡུག་ཆེ། ། དུག་ཅན་མཚོ་དང་ནག་པོའི་རི་མེད་ཅིང་། ། རིན་ཆེན་རི་བོ་དུ་མས་གང་བའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། དྲི་ཞིམ་ཆུས་གང་ཡིད་འོང་སྒྲ་ལྡན་ཞིང་། ། འགྲམ་གཉིས་ལྗོན་ཤིང་ཕྲེང་བས་ལེགས་དཀྲིས་པའི། ། སྣ་ཚོགས་ཆུ་ཀླུང་དུ་མ་རྟག་འབབ་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། གང་དག་ཀླུང་དེར་རྩེ་ཕྱིར་འཇུག་པ་ན། ། ཆེ་ཆུང་བསིལ་དྲོད་ཁྱད་པར་དུ་མ་དག །
བསམ་པ་ཇི་བཞིན་གནས་པར་འགྱུར་པའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ཆུ་ཀླུང་དེ་དག་ལྷ་ཤིང་ཏ་མ་ལ། ། ཨ་ཀར་ཙནྡན་རྒྱ་སྤོས་དྲིས་བསྒོས་ཤིང་། ། པདྨ་ཨུཏྤ་ལ་སོགས་ལེགས་ཁེབས་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། སེམས་ཅན་གང་དག་ཆུ་ཀླུང་འགྲམ་དེར་ནི། ། ཟང་ཟིང་མེད་པའི་དགའ་བས་གནས་པ་དག ། ཡིད་ལ་བསམ་པ་ཐམས་ཅད་འགྲུབ་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག །
ངང་པ་ནེ་ཙོ་རི་སྐེག་ཁུ་བྱུག་སོགས། ། བདེ་གཤེགས་སྤྲུལ་པའི་བྱ་ཚོགས་ཀྱིས་བསྟེན་ཅིང་། ། སྙན་པའི་སྒྲ་དབྱངས་རྟག་ཏུ་སྒྲོག་ལྡན་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ཁམ་ཟས་རགས་པ་དག་དང་བྲལ་བ་དང་། ། ཇི་ལྟར་འདོད་པའི་ཁ་ཟས་འབྱུང་འགྱུར་ལ། ། ཚིམ་ཞིང་ལུས་ལ་འཇུག་པར་མི་བྱེད་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། དེ་ཚེ་ལུས་ལས་ཇི་ལྟར་རེ་བ་ཡི། ། ལྷ་རྫས་སྤོས་ཀྱི་དྲི་ཞིམ་ངད་ལྡན་པས། །
སངས་རྒྱས་ཞིང་དེ་མ་ལུས་བདུག་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། སྲབ་འཇམ་ཚོན་སྣ་སྟོང་གིས་བགོས་པའི་གོས། ། ཅོད་པཎ་ལ་སོགས་རིན་ཆེན་རྒྱན་མང་ནི། ། ཐམས་ཅད་དཔག་བསམ་ཤིང་ལས་འབྱུང་བའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ལྷ་རས་བཅོས་བུ་ལེགས་བཏིང་རིན་ཆེན་ཁྲི། ། ཁྲ་བོའི་སྔས་ལྡན་བ་གམ་སྟོང་དག་གིས། ། རྒྱན་སྤྲས་གཞལ་མེད་ཁང་བཟང་བདུན་འབྱུང་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག །
དེར་ནི་ལྷ་ཡི་བུ་མོ་བདུན་སྟོང་གིས། ། མདུན་དུ་ལྟ་ཞིང་འདོད་པའི་ལོངས་སྤྱོད་ལ། ། བརྩེ་ཞིང་དགའ་ལ་དགའ་མགུར་སྤྱོད་པའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། རིན་ཆེན་ཤིང་ལས་རླུང་གིས་རབ་བསྒུལ་ཏེ། ། ཉིན་མཚན་དུས་དྲུག་ལྷ་རྫས་མེ་ཏོག་དག ། མི་འགྲེངས་བདུན་སྲིད་ལེགས་པར་འགྲེམ་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། དེ་དག་ཀ་ཙ་ལེ་ན་ལྟར་འཇམ་ལ། ། རེག་ན་བདེ་ཞིང་རྐང་པ་འདེགས་འཇོག་ཚེ། །
སོར་བཞི་ཙམ་དུ་མཐོ་དང་དམར་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ཉི་ཟླ་གཟའ་སྐར་མུན་ནག་དང་བྲལ་ཞིང་། ། ཉིན་དང་མཚན་མོར་གདགས་པ་མེད་པ་དང་། ། ཁྱིམ་ཡོངས་འཛིན་པའི་འདུ་ཤེས་རབ་སྤངས་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ལྷ་རྫས་བླ་བྲེ་གདུགས་དང་རྔ་ཡབ་སོགས། ། རྣམ་པ་མང་པོ་མཁའ་ལ་ལེགས་འཛིན་ཅིང་། ། ལྷ་ཡི་བུ་མོ་སྣ་ཚོགས་གར་བྱེད་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག །
འདྲེན་པ་འོད་དཔག་མེད་ལ་ཕྱག་བྱའི་ཕྱིར། ། གངྒཱའི་ཀླུང་གི་བྱེ་སྙེད་ཞིང་རྣམས་ནས། ། བགྲང་ཡས་བྱང་ཆུབ་སེམས་དཔའ་ལྷགས་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། དེ་དག་མེ་ཏོག་ཁ་དོག་ཐ་དད་པ། ། དྲི་ཞིམ་ཡིད་འོང་སྙིམ་པར་ལེགས་ཐོགས་ཏེ། ། རྒྱལ་བའི་སྐུ་ལ་མངོན་པར་མཐོར་བྱེད་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། གང་ཚེ་མེ་ཏོག་སྙིམ་པས་གཏོར་མ་ཐག ། དེ་ཚེ་དཔག་ཚད་བརྒྱ་པའི་གདུགས་གྱུར་ནས། །
འདྲེན་པའི་སྐུ་ལ་འཁོར་བར་གནས་པ་ཡི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། དེ་ཚེ་འོད་དཔག་མེད་པའི་འཛུམ་བསྟན་པའི། ། ཞལ་ནས་འོད་ཟེར་བྱེ་བ་ཁྲག་ཁྲིག་འཕྲོས། ། སླར་ཡང་རྒྱལ་བའི་དབུ་གཙུག་ནུབ་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། སྤྱན་རས་གཟིགས་ཀྱིས་དེ་ཡི་རྒྱུ་ཞུས་པས། ། འདི་དག་སྨོན་ལམ་དབང་གིས་ཞིང་འདིར་ལྷགས། ། བྱང་ཆུབ་ཕྱིར་མི་ལྡོག་ཅེས་ལུང་སྟོན་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག །
མེ་ཏོག་སྤོས་དང་མར་མེ་སིལ་སྙན་སོགས། ། མཆོད་པའི་ཁྱད་པར་གང་གིས་མཆོད་འདོད་པ། ། ཐམས་ཅད་སངས་རྒྱས་མཐུ་ལས་འབྱུང་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། རྣམ་པ་ཇི་ལྟར་འདོད་བཞིན་ལྷ་རྫས་ཀྱི། ། མེ་ཏོག་སྐོན་བུ་ལགས་ནས་བྱུང་གྱུར་བས། ། རྒྱལ་བའི་སྐུ་ལ་མངོན་དུ་འཐོར་བྱེད་པའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། གཏོར་བའི་ཚེ་ན་མེ་ཏོག་ཕྱི་མ་ཤོས། ། མ་དོར་བར་དུ་སྔ་མ་ནམ་མཁའ་ལ། །
མེ་ཏོག་གདུགས་ཀྱི་རྣམ་པར་གནས་འགྱུར་བའི། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། དེ་ལྟར་མཆོད་པའི་སྤྲིན་ཕུང་མཐའ་ཡས་པས། ། སངས་རྒྱས་བྱེ་བ་མང་ལ་མཆོད་བྱེད་ཅིང་། ། གཞལ་མེད་བསོད་ནམས་མྱུར་དུ་བསྡུས་པའི་ཞིང་། ། བདེ་བ་ཅན་དུ་བརྫུས་ཏེ་སྐྱེ་བར་ཤོག ། ཇི་སྙེད་སངས་རྒྱས་ཞིང་ནི་བྱེ་བ་ཕྲག ། འདི་སྙེད་ཁྱབ་ཅེས་ཚད་དང་བྲལ་བ་ཡི། ། དཔག་མེད་འོད་ཟེར་སྣ་ཚོགས་འགྱེད་མཛད་པ། ། འོད་དཔག་མེད་པའི་དྲུང་དུ་སྐྱེ་བར་ཤོག །
ཕྱོགས་བཅུའི་སངས་རྒྱས་ཀུན་གྱིས་མགྲིན་གཅིག་ཏུ། ། གང་གི་མཚན་མཆོག་བསྔགས་པ་མཐའ་ཡས་པ། ། རྒྱ་ཆེན་འཁོར་གྱི་དབུས་སུ་སྒྲོག་མཛད་པའི། ། འོད་དཔག་མེད་པའི་དྲུང་དུ་སྐྱེ་བར་ཤོག ། གང་གི་སྨོན་ལམ་མཐུ་ལས་སྐུ་ཚེའི་ཚད། ། བསྐལ་པ་བྱེ་བ་ཕྲག་ཁྲིག་བརྒྱ་སྟོང་དུ། ། བགྲང་ཡས་མཐར་ཕྱིན་རྟོགས་པར་མི་ནུས་པའི། ། འོད་དཔག་མེད་པའི་དྲུང་དུ་སྐྱེ་བར་ཤོག ། བྱང་ཆུབ་བར་དུ་རིགས་བཟང་སྐྱེ་བ་དང་། ། ཚངས་སྤྱོད་བྱང་ཆུབ་སྤྱོད་ལ་དགའ་བ་དག །
གང་གི་མཚན་ཐོས་མོད་ལས་ཐོབ་འགྱུར་བའི། ། འོད་དཔག་མེད་པའི་དྲུང་དུ་སྐྱེ་བར་ཤོག ། ཕྱོགས་བཅུའི་བྱང་ཆུབ་སེམས་དཔའ་སུ་ཡང་རུང་། ། བྱང་ཆུབ་མཆོག་ལས་ཕྱིར་མི་ལྡོག་པ་ཉིད། ། གང་གི་མཚན་ཐོས་མོད་ལ་ཐོབ་འགྱུར་བའི། ། འོད་དཔག་མེད་པའི་དྲུང་དུ་སྐྱེ་བར་ཤོག ། རྒྱལ་བའི་སྲས་རྣམས་བཟོད་པ་རྣམ་གསུམ་དང་། ། སངས་རྒྱས་ཆོས་ལས་ཕྱིར་ལྡོག་མི་འགྱུར་བ། ། གང་གི་མཚན་ཐོས་མོད་ལ་ཐོབ་འགྱུར་བའི། ། འོད་དཔག་མེད་པའི་དྲུང་དུ་སྐྱེ་བར་ཤོག །
གང་ལ་གནས་ན་སྐད་ཅིག་སངས་རྒྱས་ཉིད། ། གྲངས་མེད་མཐོང་བའི་ཏིང་འཛིན་རྣམ་ཕྱེ་བ། ། གང་གི་མཚན་ཐོས་མོད་ལ་ཐོབ་འགྱུར་བའི། ། འོད་དཔག་མེད་པའི་དྲུང་དུ་སྐྱེ་བར་ཤོག ། སྐད་ཅིག་ཙམ་གྱིས་སངས་རྒྱས་རྣམས་མཆོད་པའི། ། ཀུན་གྱི་རྗེས་སུ་སོང་བའི་ཏིང་ངེ་འཛིན། ། གང་གི་མཚན་ཐོས་མོད་ལ་ཐོབ་འགྱུར་བའི། ། འོད་དཔག་མེད་པའི་དྲུང་དུ་སྐྱེ་བར་ཤོག ། བྱང་ཆུབ་སྤྱོད་ཚེ་ལྷར་བཅས་འཇིག་རྟེན་ཀུན། ། བསྟི་སྟངས་མཆོག་རྣམས་ལེགས་པར་བགྱིད་པ་དག །
གང་གི་མཚན་ཐོས་མོད་ལ་ཐོབ་འགྱུར་བའི། ། འོད་དཔག་མེད་པའི་དྲུང་དུ་སྐྱེ་བར་ཤོག ། གང་ཞིག་སྨོན་ལམ་དབང་ནི་མ་གཏོགས་པ། ། འཚང་རྒྱར་སྐྱེ་བ་གཅིག་གིས་ཐོགས་པ་ཉིད། ། གང་གི་མཚན་ཐོས་མོད་ལ་ཐོབ་འགྱུར་བའི། ། འོད་དཔག་མེད་པའི་དྲུང་དུ་སྐྱེ་བར་ཤོག ། བྱང་ཆུབ་སེམས་བསྐྱེད་བུད་མེད་སུ་ཡང་རུང་། ། བུད་མེད་ལུས་ཀྱི་ཐ་མར་གྱུར་པ་དག ། གང་གི་མཚན་ཐོས་མོད་ལ་ཐོབ་འགྱུར་བའི། ། འོད་དཔག་མེད་པའི་དྲུང་དུ་སྐྱེ་བར་ཤོག །
རྒྱལ་བ་འཇིག་རྟེན་དབང་ཕྱུག་རྒྱལ་པོའི་དྲུང་། ། དགེ་སློང་ཆོས་ཀྱི་འབྱུང་གནས་ཞེས་བྱ་བས། ། སངས་རྒྱས་ཞིང་གི་བཀོད་པ་བཟུང་བ་ལྟར། ། སྣོད་བཅུད་དག་པའི་ཞིང་བཟང་ཐོབ་པར་ཤོག ། འོད་དཔག་མེད་མགོན་ཁྱེད་སྐུ་ཅི་འདྲ་དང་། ། སྐུ་ཚེའི་ཚད་དང་འོད་ཀྱི་ཁྱད་པར་དང་། ། ཞིང་གི་བཀོད་པའི་ཡོད་ཏན་ཅི་འདྲ་བ། ། དེ་འདྲ་ཁོ་ནར་བདག་ཀྱང་འགྱུར་བར་ཤོག ། གདུལ་དཀའ་མ་དག་ཞིང་གི་འགྲོ་བ་རྣམས། ། བསྡུ་བ་རྣམ་བཞིའི་ཐབས་ཀྱིས་ལེགས་དྲངས་ཏེ། །
མ་ནོར་བྱང་ཆུབ་བགྲོད་པའི་ལམ་བསྟན་ནས། ། སངས་རྒྱས་ཡེ་ཤེས་མཆོག་ལ་འགོད་པར་ཤོག ། བདག་གཞན་དུས་གསུམ་བསགས་པའི་དགེ་ཚོགས་དང་། ། རྩ་བརྒྱུད་བླ་མའི་ཐུགས་རྗེ་བྱིན་རླབས་དང་། ། འོད་དཔག་མེད་མགོན་ཐུགས་བསྐྱེད་རྒྱ་མཚོའི་མཐུས། ། སྨོན་ལམ་འདི་དག་མ་ལུས་འགྲུབ་པར་ཤོག ། ཅེས་ཞིང་མཆོག་བདེ་བ་ཅན་དུ་སྐྱེ་བར་འདུན་པའི་སྨོན་ལམ་གྱི་ཚིགས་སུ་བཅད་པ་ཞིང་གི་བཀོད་པ་རབ་ཏུ་གསལ་བའི་མེ་ལོང་ཞེས་བྱ་བ་འདི་ཡང་ཁམས་གསུམ་ཆོས་ཀྱི་རྒྱལ་པོ་གྲུབ་པའི་འཁོར་ལོ་བསྒྱུར་བ་འཇམ་པའི་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས། རྒྱལ་བ་ཀུན་གྱི་སྤྱི་གཟུགས་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞབས་རྡུལ་སྤྱི་བོས་ལེན་པ་ཆོས་མེད་སྙོམས་ལས་མཁན་ཟ་ཉལ་འཆག་གི་རྣལ་འབྱོར་པ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་མཁས་པ་སྔ་མ་དག་གི་གསུང་རབ་ལ་བརྟེན་ནས་ལེགས་པར་སྦྱར་བ་འདིས་བདག་ཅག་དཔོན་སློབ་རྣམས་ཀྱི་འདི་དང་ཕྱི་མའི་དོན་ཐམས་ཅད་ཡིད་ལ་རེ་བ་བཞིན་འབད་མེད་ལྷུན་གྲུབ་ཏུ་འབྱུང་བའི་རྒྱུར་གྱུར་ཅིག། །། སརྦ་མངྒལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ཞིང་མཆོག་བདེ་བ་ཅན་དུ་སྐྱེ་བར་འདུན་པའི་སྨོན་ལམ་གྱི་ཚིགས་སུ་བཅད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
