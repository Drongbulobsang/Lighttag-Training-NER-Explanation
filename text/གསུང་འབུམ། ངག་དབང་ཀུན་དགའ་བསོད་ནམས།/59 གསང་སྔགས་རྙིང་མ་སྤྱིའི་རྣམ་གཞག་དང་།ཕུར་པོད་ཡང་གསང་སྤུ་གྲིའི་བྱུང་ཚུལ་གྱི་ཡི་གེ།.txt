གསུང་འབུམ། ངག་དབང་ཀུན་དགའ་བསོད་ནམས།
པོད ༥༩
གསང་སྔགས་རྙིང་མ་སྤྱིའི་རྣམ་གཞག་དང་།ཕུར་པོད་ཡང་གསང་སྤུ་གྲིའི་བྱུང་ཚུལ་གྱི་ཡི་གེ།
༄༅། །གསང་སྔགས་རྙིང་མ་སྤྱིའི་རྣམ་གཞག་དང་། ཕུར་པོད་ཡང་གསང་སྤུ་གྲིའི་བྱུང་ཚུལ་གྱི་ཡི་གེ་བཞུགས་སོ།། ན་མོ་གུ་རུ་བཛྲ་ཀཱི་ལ་ཡ། འདིར་གསང་སྔགས་རྙིང་མའི་རྣམ་གཞག་ཅུང་ཟད་ཞིག་བརྗོད་ན། སྤྱིར་གསང་སྔགས་རྙིང་མ་འདི་ལ་བཀའ་གཏེར་གཉིས་ལས། བཀའ་མའི་དབང་དུ་བྱས་ན། ས་སྐྱ་པའི་ཡབ་ཆོས་ཡང་ཕུར་སོགས་དང་ཚུལ་འདྲ་བའི་གྲུབ་པ་བརྙེས་པའི་སློབ་དཔོན་སོ་སོ་ནས་བཟུང་། ད་ལྟའི་བར་དུ་བརྒྱུད་པ་བར་མ་ཆད་པ་བྱོན་པའི་ཆོས་བསྐོར་དུ་མ་ཞིག་ཡོད་ལ། གཏེར་མ་ལ་བསྒྲུབ་པ་ཆེན་པོ་བཀའ་བརྒྱད་དུ་ཡོད་པ་ལས། དེ་ཡང་བསྐྱེད་པ་མཧཱ་ཡོ་ག་སྟེ་བསྐྱེད་རིམ་གཙོ་བོར་སྟོན་པའི་གཏེར་ཁ་གོང་མར་གྲགས་པ།
ཆོས་རྒྱལ་ཁྲི་སྲོང་ལྡེའུ་བཙན་གྱི་རྣམ་འཕྲུལ་མངའ་བདག་མྱང་རལ་གྱི་གཏེར་ནས་སྤྱན་དྲངས་པའི་བཀའ་བརྒྱད་བདེ་གཤེགས་འདུས་པའི་སྐོར་དང་། ལུང་ཨ་ནུ་ཡོ་ག་སྟེ་རྫོགས་རིམ་གཙོ་བོར་སྟོན་པའི་གཏེར་ཁ་འོག་མར་གྲགས་པ། མྱང་རལ་གྱི་སྤྲུལ་པ་གུ་རུ་ཆོས་དབང་གིས་ལྷོ་གཏེར་ནས་སྤྱན་དྲངས་པའི་བཀའ་བརྒྱད་གསང་བ་ཡོངས་རྫོགས་ཀྱི་སྐོར་དང་། བསྐྱེད་རྫོགས་ཟུང་འཇུག་སྟོན་པ་རིག་འཛིན་རྒོད་ལྡེབ་ཀྱི་བྱང་གཏེར་ནས་སྤྱན་དྲངས་པའི་བཀའ་བརྒྱད་དྲག་པོ་རང་བྱུང་རང་ཤར་གྱི་སྐོར་དང་། གཞན་ཡང་སྤྲུལ་སྐུ་བདེ་ཆེན་གླིང་པས་གཏེར་ནས་སྤྱན་དྲངས་པའི་བཀའ་བརྒྱད་ཁྲོ་འབར་མ་དང་། པདྨ་གླིང་པས་གཏེར་ནས་སྤྱན་དྲངས་པའི་ཐུགས་ཀྱི་མེ་ལོང་ལ་སོགས་པ་བཀའ་བརྒྱད་ཀྱི་སྐོར་མཐའ་ཡས་པ་ཞིག་ཡོད་པ་ལས། དེ་ལྟ་བུའི་བཀའ་བརྒྱད་ཡོངས་རྫོགས་ཀྱི་དབང་བསྐུར་བའི་ཚེ། དཀྱིལ་འཁོར་རྣམ་གཞག་འདི་ལྟར་འབྱུང་སྟེ། དབུས་སུ་བདུད་རྩི་ཡོན་ཏན་ཆེ་མཆོག་རྩ་བའི་དཀྱིལ་འཁོར། ཤར་དུ་དཔལ་ཆེན་བཛྲ་ཧེ་རུ་ཀ་ཡང་དག་ཐུགས་ཀྱི་དཀྱིལ་འཁོར།
ལྷོར་འཇམ་དཔལ་སྐུའི་དཀྱིལ་འཁོར། ནུབ་ཏུ་པདྨ་གསུང་གི་དཀྱིལ་འཁོར། བྱང་དུ་ཕུར་པ་འཕྲིན་ལས་ཀྱི་དཀྱིལ་འཁོར། ཤར་ལྷོར་མངོན་རྫོགས་རྒྱལ་པོ་བླ་མེད་ཧེ་རུ་ཀ་མ་མོ་རྦོད་གཏོང་གི་དཀྱིལ་འཁོར། ལྷོ་ནུབ་ཏུ་བླ་མ་རིག་འཛིན་གྱི་དཀྱིལ་འཁོར། ནུབ་བྱང་དུ་ཕྱག་རྡོར་དྲེགས་པ་ཀུན་འདུལ་འཇིག་རྟེན་མཆོད་བསྟོད་ཀྱི་དཀྱིལ་འཁོར། བྱང་ཤར་དུ་དྲག་པོ་སྟོབས་ལྡན་ནག་པོ་དམོད་པ་དྲག་སྔགས་ཀྱི་དཀྱིལ་འཁོར་ཏེ་དཀྱིལ་འཁོར་དགུ་པོ་འདི་གཞལ་ཡས་ཁང་གཅིག་གི་ནང་དུ་ཆུག་པ་ཞིག་འབྱུང་བ་ཡིན་ལ། འདི་རྣམས་ལ་ལྷ་གྲངས་མང་ཉུང་མི་འདྲ་བ་དུ་མ་འབྱུང་ཡང་། ཕྱིའི་ཁྱམས་ཀྱི་བཀའ་སྲུང་སོགས་ཀུན་དྲིལ་བས་ལྷ་གྲངས་བདུན་བརྒྱ་དང་ཉེར་ལྔར་གྲངས་ངེས་པ་ཡིན་ལ། འདི་ཀུན་གྱི་སྒྲུབ་ཐབས་དཀྱིལ་ཆོག་དབང་བསྐུར་སོགས་དཔེ་སྟེང་ནས་ཉམས་སུ་ལེན་པ་རྙིང་མ་བ་རང་གི་ལུགས་ཀྱི་ཕྱག་ལེན་གྱི་མཆོག་ཡིན་ཏེ།
ལུགས་འདི་ལ་མཁས་པའི་སྔ་རབས་ཀྱི་བླ་མ་རྣམས་ཀྱི་གསུངས་ལས། རབ་ཤོག་སེར་གྱི་སྟེང་ནས་ཉམས་སུ་ལེན། འབྲིང་ཤོག་སེར་ཞལ་བཤུས་མ་འཆུགས་པའི་དཔེ་ཐོག་ནས་ཉམས་སུ་ལེན། ཐ་མ་ལྕེ་ཐོག་ནས་ཉམས་སུ་ལེན་རུང་བ་ཙམ་ཡིན་ཞེས་འབྱུང་བ་ཡིན་ནོ། དེ་ལྟ་བུའི་བཀའ་བརྒྱད་རྩ་བ་ལས་འཕྲོས་པའི་བཀའ་བརྒྱད་བྱེ་བྲག་མའི་ནང་ཚན་འཕྲིན་ལས་ཕུར་པའི་ཆོས་སྐོར་ལ། ལྷོ་གཏེར་ནས་གུ་རུ་ཆོས་དབང་གི་སྤྱན་དྲངས་པའི་ཕུར་པ་ཡང་གསང་སྤུ་གྲིའི་སྐོར་དང་། རཏྣ་གླིང་པས་གཏེར་ནས་སྤྱན་དྲངས་པའི་ཕུར་པ་ཡང་གསང་བླ་མེད་ཀྱི་སྐོར། བྱང་གཏེར་ནས་རིག་འཛིན་རྒོད་ལྡེམ་པས་སྤྱན་དྲངས་པའི་ཕུར་པའི་སྐོར་ལ། བསྐྱེད་པ་མཧཱ་ཡོ་ག་དང་སྒོ་འབྲིལ་བ་ཕུར་པ་ལྷ་ཁྲའམ། ཆེ་མཆོག་གི་སྐོར།
ལུང་ཨ་ནུ་ཡོ་ག་གཞིར་བཞག་པའི་ཕུར་པ་ལྷ་ནག་གམ་དྲག་སྔགས་ཀྱི་སྐོར། རྫོགས་པ་ཆེན་པོ་ཨ་ཏི་ཡོ་ག་དང་སྒོ་འབྲེལ་བའི་ཕུར་པ་ལྷ་འདུས་སམ་དྲིལ་སྒྲུབ་ཀྱི་སྐོར་རྣམས་སུ་ཡོད་ཅིང་། དེ་ལྟ་བུའི་བཀའ་བརྒྱད་རྩ་བ་དང་བྱེ་བྲག་གི་ལུང་མན་ངག་རྣམས་ཞུ་བའི་སྔོན་དུ། རབ་ཆོས་སྐོར་དེ་དང་འབྲེལ་བའི་གཏེར་ཁ་སོ་སོའི་དེ་དང་དེའི་དབང་ཐོབ་པ་ཞིག་དགོས་པ་ཡིན་ལ། དེ་མིན་ནའང་ས་ལུགས་ཀྱི་ཡང་ཕུར་སོགས་སྔ་འགྱུར་གྱི་བཀའ་མ་ལྷད་མེད་གང་རུང་ཞིག་གི་དཀྱིལ་འཁོར་དུ་དབང་ཐོབ་པ་ཞིག་དགོས་པ་ཡིན་ཅིང་། ཐ་ནའང་གསང་སྔགས་གསར་རྙིང་གང་རུང་གི་བླ་མེད་ཀྱི་དཀྱིལ་འཁོར་གང་རུང་གཅིག་ཏུ་དབང་བསྐུར་བ་ཐོབ་པ་གཅིག་ངེས་པར་དགོས་པ་ཡིན་ཞེས་རྙིང་མ་བ་ལ་མཁས་པའི་རྩ་བརྒྱུད་ཀྱི་བླ་མ་རྣམས་གསུངས་པ་ཡིན་ལ། འདིར་སྐབས་སུ་བབས་པ་ཕུར་པ་ཡང་གསང་བླ་མེད་ཀྱི་བསྐོར་རྣམས་བྱུང་བའི་ཚུལ་ནི། འདིར་སྨྲས་པ། གྲུབ་པའི་དབང་ཕྱུག་པདྨ་འབྱུང་གནས་ཀྱིས། ། ཡང་གསང་སྤུ་གྲིའི་ཆོས་བསྐོར་ཟབ་མོ་འདི། །
ལྷོ་ཕྱོགས་གནམ་སྐས་བྲག་ལ་གཏེར་དུ་སྦས། ། དུས་ཕྱིས་གུ་རུ་ཆོས་ཀྱི་དབང་ཕྱུག་གིས། ། གཏེར་ནས་སྤྱན་དྲངས་འཕྲིན་ལས་དར་རྒྱས་སྤེལ། ། དེ་ནས་རིམ་བཞིན་བརྒྱུད་དེ་རིག་སྔགས་འཆང་། ཚེའི་རིག་འཛིན་དབང་པོ་ངག་དབང་ལྷས། ། རྗེས་བཟུང་རིག་པ་འཛིན་པ་ཀུན་ཏུ་བཟང་། ། སྔ་འགྱུར་ཆོས་ཀྱི་ཉི་མ་སྙན་གྲགས་ཀྱི། ། རྒྱལ་མཚན་འཛིན་པའི་དཔལ་འབྱོར་བཟང་པོ་ཅན། ། གང་དེའི་བར་དུ་ལེགས་པར་བྱོན་པ་ཡི། ། ཡང་གསང་སྤུ་གྲིའི་ཆོས་སྐོར་འདི་ཉིད་ལ། །
ཕུར་པ་རྩ་བའི་དུམ་བུ་གཙོར་གྱུར་པའི། ། ཟབ་ལས་ཆེས་ཟབ་ཆོས་སྣའི་རྐང་གྲངས་ནི། ། ལྔ་ཕྲག་བཞི་དང་གསུམ་གྱི་ལྷག་པ་བཞུགས། ། དེ་ལྟའི་ཆོས་ཚུལ་རྒྱ་མཚོའི་ཟབ་གནད་ཀྱི། ། བདུད་རྩི་ཉིང་ཁུ་ཚིམ་པར་རོལ་བ་ལས། ། གཟུང་འཛིན་གདོད་ནས་གྲོལ་བ་རང་གི་གཤིས། ། རང་ཚང་རིག་པ་སྔགས་འཆང་ས་སྐྱ་པ། ། ངག་དབང་ཀུན་དགའ་བསོད་ནམས་མ་ཡིན་ནམ། ། ཞེས་པ་འདི་ཡང་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་བགྱིས་པའི་ཡི་གེ་པ་ནི་གདོང་དགའ་བ་གསོ་བ་རིག་པ་དང་། ཡི་གེའི་འདུ་བྱེད་ལ་མཁས་པ་བས་པ་དོན་གྲུབ་ཀྱིས་བགྱིས་པ་འདི་རེ་ཞིག་རྫོགས་སོ།
ཕུར་པོད་ཡང་གསང་སྤུ་གྲིའི་ཆོས་སྐོར་རྣམས་ཞུ་བ་ལ་ལུགས་དེ་ཉིད་རང་གི་གཏེར་མའི་དབང་མ་ཐོབ་ཀྱང་། ཕུར་པ་ས་ལུགས་ཀྱི་སྨིན་བྱེད་ཀྱི་དབང་ཐོབ་པས་མཆོག་ཏུ་ལེགས་པར་འགྱུར་བ་ཡིན་ནོ། སརྦ་མངྒ་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྒྱལ་བའི་རྟོགས་བརྗོད་དཔག་བསམ་འཁྲི་ཤིང་གི་དོན་འགྲེལ་ལེགས་པར་བཤད་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
