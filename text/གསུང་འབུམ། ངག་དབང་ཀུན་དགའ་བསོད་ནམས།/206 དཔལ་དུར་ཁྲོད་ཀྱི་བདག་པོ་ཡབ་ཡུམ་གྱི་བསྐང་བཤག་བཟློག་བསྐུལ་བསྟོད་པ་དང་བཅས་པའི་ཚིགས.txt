གསུང་འབུམ། ངག་དབང་ཀུན་དགའ་བསོད་ནམས།
པོད ༢༠༦
དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་བསྐང་བཤག་བཟློག་བསྐུལ་བསྟོད་པ་དང་བཅས་པའི་ཚིགས་སུ་བཅད་པ།
༄༅། །དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་བསྐང་བཤག་བཟློག་བསྐུལ་བསྟོད་པ་དང་བཅས་པའི་ཚིགས་སུ་བཅད་པ་བསམ་དོན་ཀུན་འགྲུབ་འཕྲིན་ལས་མཁའ་ཁྱབ་ཅེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཙཀྲ་སམྦ་རཱ་ཡ། བླ་མ་དང་གཉིས་སུ་མེད་པའི་ལྷག་པའི་ལྷ་མཆོག་དཔལ་འཁོར་ལོ་བདེ་མཆོག་ལ་གུས་པས་ཕྱག་འཚལ་ལོ། ། ཧཱུྃ་བདེ་ཆེན་ལྷུན་གྲུབ་ཆོས་དབྱིངས་ཕོ་བྲང་ནས། ། ཐབས་མཁས་ཐུགས་རྗེས་ཀེང་རུས་འཇིགས་པའི་གཟུགས། ། ནོར་སྐྱོང་ཡབ་ཡུམ་དབུགས་ལེན་བྱེ་བ་འབུམ། ། སྡེ་བརྒྱད་ཡང་བྲན་དང་བཅས་བདག་ལ་དགོངས། ། ཞིང་སྐྱོང་ཡབ་ཡུམ་འཁོར་བཅས་མཉེས་བྱེད་པའི། ། མཆོད་རྫས་དངོས་འབྱོར་ཡིད་སྤྲུལ་བསམ་མི་ཁྱབ། ། ས་དང་བར་སྣང་ཡོངས་སུ་གང་བ་འདི། །
གུས་པས་འབུལ་ལོ་བརྩེ་བས་བཞེས་སུ་གསོལ། ། འབྱུང་བ་རིམ་བརྩེགས་རཀྟའི་རྒྱ་མཚོའི་དབུས། ། ཀེང་རུས་རི་རབ་ཐོད་མཁར་གཞལ་ཡས་ཁང་། ། སྣ་ཚོགས་དྲག་པོའི་རྒྱན་གྱིས་མཛེས་པ་འདི། ། ནོར་སྐྱོང་ཡབ་ཡུམ་འཁོར་དང་བཅས་ལ་འབུལ། ། རིན་ཆེན་ཐོད་སྣོད་མཁའ་ལྟར་ཡངས་པའི་ནང་། ། ཤ་ཁྲག་ཀ་ར་བུ་རམ་སྦྲང་རྩི་སོགས། ། རོ་བརྒྱ་སྦྱར་བའི་གཏོར་མ་རི་ལྟར་སྤུངས། ། བྱིན་རླབས་བཞེད་དགུ་འབྱུང་བ་འདི་བཞེས་ཤིག ། ཁྲག་ཆེན་ཞག་དང་ཆང་རྒོད་རྒུན་ཆང་སོགས། །
བདུད་རྩིའི་བཏུང་བ་སྣ་ཚོགས་མཚོ་ལྟར་བསྐྱིལ། ། ག་པུར་གུར་གུམ་ཙནྡན་དཀར་དམར་དང་། ། ཛ་ཏི་ལ་སོགས་དྲི་བཟང་མང་པོའི་ཚོགས། ། གཞན་ཡང་དཀར་ནག་སྤོས་དང་ཤ་ཆེན་སོགས། ། སྦྱར་བའི་སྤོས་དུད་སྤྲིན་ལྟར་འཐིབས་སེ་འཐིབས། ། མདའ་མདུང་རལ་གྲི་ལ་སོགས་མཚོན་ཆ་དང་། ། ཁྲབ་རྨོག་གཞིབ་སོགས་གོ་ཆ་བསམ་མི་ཁྱབ། ། ནས་འབྲས་རྒྱ་ཇ་ལ་སོགས་འབྲུ་སྣ་དང་། ། ལ་སི་སིང་སོགས་གོས་དང་དར་ཟབ་ཚོགས། ། གསེར་གཡུ་ལ་སོགས་རིན་ཆེན་སྣ་ཚོགས་རྣམས། །
ལ་ལ་རི་ལྟར་སྤུངས་པས་རྔམས་མཐོ་ཞིང་། ། ལ་ལ་འབྲུ་ཡི་ཕུང་པོ་བརྡལ་བ་ཙམ། ། རྔ་ཆེན་དུང་ཆེན་སིལ་སྙན་གླིང་བུ་སོགས། ། སྙན་ཞིང་གཟི་བརྗིད་ལྡན་པའི་རོལ་མོ་དང་། ། ཏིང་འཛིན་བརྟན་པའི་དབྱངས་ཀྱི་ང་རོ་སོགས། ། ཀུན་ཀྱང་ནམ་མཁའི་འབྲུག་ལྟར་འུ་རུ་རུ། ། གཞན་ཡང་རཀྟ་འཁྱིལ་བའི་མཆོད་ཡོན་དང་། ། དབང་པོ་རྣམ་ལྔ་སྤུངས་པའི་མེ་ཏོག་ཚོགས། ། ཚིལ་ཆེན་སྤོས་དང་ཞུན་ཆེན་སྒྲོན་མེ་འབར། ། མཁྲིས་པའི་དྲི་ཆབ་ཤ་རུས་ཞལ་ཟས་དང་། །
མི་རྐང་གླིང་བུའི་སྒྲ་སྙན་འཚེ་རེ་རེ། ། ཁྱུང་ཆེན་རྨ་བྱ་ནེ་ཙོ་ངང་པ་སོགས། ། སྤུ་སྡུག་ལྡན་པའི་བྱ་ཚོགས་མང་པོ་དང་། ། སེངྒེ་སྟག་གཟིག་དྲེད་དང་འཕར་བ་སོགས། ། མཆེ་སྡེར་རྣོ་ངར་ལྡན་པའི་གཅན་གཟན་ཚོགས། ། གླང་ཆེན་རྟ་མཆོག་མ་ཧེ་ལུག་ནག་སོགས། ། སྲོག་ཆགས་རྣམས་ཀྱང་དབང་པོ་ཀུན་ཚང་ཞིང་། ། སྣ་ཚོགས་རྒྱན་སྤྲས་མང་པོ་ཤིགས་སེ་ཤིག ། གཞན་ཡང་གླིང་བཞི་གླིང་ཕྲན་ཉི་ཟླར་བཅས། ། བཀྲ་ཤིས་རྟགས་བརྒྱད་འདོད་ཡོན་རྣམ་ལྔ་སོགས། །
མདོར་ན་ཞིང་སྐྱོང་འཁོར་བཅས་མཉེས་བྱེད་པའི། ། མཐུན་རྫས་སྣ་ཚོགས་མ་ཚང་མེད་པ་འདི། ། ནོར་སྐྱོང་ཡབ་ཡུམ་འཁོར་དང་བཅས་ལ་འབུལ། ། དགྱེས་པས་བཞེས་ནས་བདག་ཅག་དཔོན་སློབ་ལ། ། འདོད་དགུའི་དངོས་གྲུབ་སྣ་ཚོགས་ཆར་ལྟར་ཕོབ། ། རྣལ་འབྱོར་བདག་གི་ཚེ་རབས་ཐོག་མེད་ནས། ། རྒྱུན་ཆད་མེད་པར་བསགས་པའི་ལས་ངན་དང་། ། སྐྱེ་བ་འདིར་ཡང་བཅས་དང་རང་བཞིན་གྱི། ། ཉེས་ལྟུང་ཇི་སྙེད་བསགས་པ་མཐོལ་ལོ་བཤག ། མཐུ་ལྡན་ཡབ་ཡུམ་དྲེགས་བྱེད་འཁོར་བཅས་ཀྱིས། །
བསྟན་དང་བསྟན་འཛིན་སྲུང་ཞིང་སྐྱོང་བ་དང་། ། ཁྱད་པར་སྔགས་འཆང་བདག་ཅག་འཁོར་བཅས་ཀྱི། ། བྱང་ཆུབ་བར་དུ་མགོན་དང་སྟོང་གྲོགས་མཛོད། ། ཕ་རོལ་སྡང་བའི་དགྲ་དང་གནོད་པའི་བགེགས། ། ལོག་འདྲེན་རྣམས་ཀྱི་བསམ་ངན་སྦྱོར་རྩུབ་ཀྱིས། ། བར་དུ་གཅོད་པའི་ཚོགས་རྣམས་མ་ལུས་པ། ། བཟློག་གོ་བསྒྱུར་རོ་བསྟན་པའི་དགྲ་ལ་བྷྱོཿ རབ་དཀར་ཉི་མ་འབུམ་གྱི་གཟི་བརྗིད་རྣམས། ། གཅིག་ཏུ་བསྡུས་ལྟར་ཀེང་རུས་བརྗིད་པའི་སྐུ། ། རིན་ཆེན་རྒྱན་དང་དར་ཟབ་ལྷབ་ལྷུབ་ཅན། །
མཐོང་བས་ཡིད་འཕྲོག་ཞིང་སྐྱོང་སྐུ་ལ་བསྟོད། ། ཧ་ཧའི་བཞད་སྒྲས་ས་གཞི་ཀུན་འདར་ཞིང་། ། ཧཱུྃ་ཕཊ྄་སྒྲ་ཡིས་བདུད་སྙིང་ཚལ་པར་འགས། ། ཐོས་པ་ཙམ་གྱིས་སྲིད་གསུམ་དྲེགས་བྱེད་རྣམས། ། ཟིལ་གྱིས་གནོན་མཛད་ཞིང་སྐྱོང་གསུང་ལ་བསྟོད། ། ཆོས་ཀུན་སྨྲ་བསམ་བརྗོད་མེད་ཡུལ་འདས་ཀྱི། ། དེ་བཞིན་ཉིད་ལས་ནམ་ཡང་མ་གཡོས་ཀྱང་། ། གདུག་པ་འདུལ་ཕྱིར་དྲག་གཏུམ་ཚུལ་སྟོན་པའི། ། བདེ་གསལ་མི་རྟོག་ཞིང་སྐྱོང་ཐུགས་ལ་བསྟོད། ། ཤ་ཟ་ཡབ་ཡུམ་བཀའ་ལས་མི་འདའ་བའི། །
དགྲ་བོའི་དབུགས་ལེན་བྱེ་བ་འབུམ་ཕྲག་སྟོང་། ། མཐུ་རྩལ་ལྡན་པའི་ལྷ་སྲིན་སྡེ་བརྒྱད་དང་། ། ཡང་བྲན་སྟོང་ཕྲག་བརྒྱད་ཅུ་ལ་སོགས་པ། ། དམ་ཅན་རྒྱ་མཚོ་འཁོར་བཅས་བསྟོད་པར་བགྱི། ། དེ་ལྟར་མཆོད་ཅིང་བསྟོད་པས་མཉེས་བྱས་ནས། ། དུར་ཁྲོད་བདག་པོ་ཡབ་ཡུམ་འཁོར་བཅས་རྣམས། ། རྩ་བརྒྱུད་བླ་མའི་བཀའ་ལས་མ་འདའ་བར། ། སྔགས་འཆང་བདག་གི་བཅོལ་བའི་འཕྲིན་ལས་མཛོད། ། འཇིག་རྟེན་ཁམས་འདིར་བདེ་སྐྱིད་འབྱུང་བའི་གཞི། ། སངས་རྒྱས་བསྟན་པ་ཕྱོགས་བཅུར་རྒྱས་པ་དང་།
ཁྱད་པར་རྣལ་འབྱོར་བདག་ཅག་དཔོན་སློབ་རྣམས། ། ཚེ་མཐར་ཕྱིན་ཅིང་བསམ་དོན་ཀུན་འགྲུབ་སྟེ། ། ས་སྐྱའི་རྗེ་བཙུན་བསྟན་པ་རིན་ཆེན་འདི། ། མཆོག་ཏུ་འཕེལ་ལ་ཕྱི་ནང་བར་ཆད་རྣམས། ། མྱུར་དུ་ཞི་ཞིང་བདག་དོན་ལྷུན་གྲུབ་མཛོད། ། ཅེས་དཔལ་དུར་ཁྲོད་ཀྱི་བདག་པོ་ཡབ་ཡུམ་གྱི་བསྐང་བཤག་བཟློག་བསྐུལ་བསྟོད་པ་དང་བཅས་པའི་ཚིགས་སུ་བཅད་པ་བསམ་དོན་ཀུན་འགྲུབ་འཕྲིན་ལས་མཁའ་ཁྱབ་ཅེས་བྱ་བ་འདི་ཡང་། སྙིགས་དུས་ཀྱི་འདྲེན་པ་དམ་པ་སྦས་པའི་སངས་རྒྱས་མི་གཟུགས་ཅན་སྔགས་འཆང་གྲགས་པའི་མཚན་ཅན་ལས། ཆོས་སྐྱོང་འདིའི་རྗེས་སུ་གནང་བའི་བཀའ་དྲིན་ནོས་ཤིང་། རྗེ་བཙུན་རྡོ་རྗེ་འཆང་རྒྱལ་བ་མུས་པ་ཆེན་པོ་ལས་ལུགས་འདིའི་ཆོས་སྐོར་ཡོངས་རྫོགས་ཀྱི་བདུད་རྩི་ངོམ་པར་འཐུངས་པའི་སྐལ་བ་བཟང་པོ་ཅན་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རང་གི་འདོད་དོན་འགའ་ཞིག་བསྒྲུབ་པའི་ཕྱིར། ཤིང་མོ་གླང་ལོ་ཟླ་བ་བཞི་པའི་དཀར་པོའི་ཕྱོགས་ཀྱི་ཚེས་ལ་དཔལ་ས་སྐྱའི་བཞི་ཐོག་བླ་བྲང་གི་ཡང་རྩེར་སྦྱར་བའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་འགྲུབ་ཀྱིས་བགྱིས་སོ། །
འདིས་བདག་ཅག་དཔོན་སློབ་ཀྱི་བསམ་དོན་འབད་མེད་ལྷུན་གྲུབ་ཏུ་འབྱུང་བའི་རྒྱུར་གྱུར་ཅིག ། ཀ་ལྱཱ་ན་ཝརྡྷནྟུ་སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་དུར་བདག་ཡབ་ཡུམ་གྱི་བསྐང་བཤགས་བཟློག་བསྐུལ་དང་བསྟོད་པའི་ཚིགས་སུ་བཅད་པ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
