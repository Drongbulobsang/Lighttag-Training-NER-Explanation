གསུང་འབུམ། ངག་དབང་ཀུན་དགའ་བསོད་ནམས།
པོད ༡༠༨
མཐུ་བཟློག་ནག་པོ་ཉམས་སུ་ལེན་ཚུལ་གྱི་ཡི་གེ་བསྟན་དགྲའི་སྲོག་དབུགས་ལེན་པའི་བཤན་པ་ནག་པོ།
༄༅། །དཔལ་རྡོ་རྗེ་འཇིགས་བྱེད་ཀྱི་མན་ངག་ཡང་གསང་མཐུ་བཟློག་ནག་པོ་ཉམས་སུ་ལེན་ཚུལ་གྱི་ཡི་གེ་བསྟན་དགྲའི་སྲོག་དབུགས་ལེན་པའི་བཤན་པ་ནག་པོ་ཞེས་བྱ་བ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། འདིར་དཔལ་རྡོ་རྗེ་འཇིགས་བྱེད་ཀྱི་མན་ངག་ཟབ་མོ་ཡང་གསང་མཐུ་བཟློག་ནག་པོ་ཉམས་སུ་ལེན་པར་འདོད་པས། མཁའ་འགྲོ་འདུ་བའི་དུས་ཡར་ངོ་དང་མར་ངོའི་བཅུ་བཞི་གཉིས་པོ་གང་ཡང་རུང་བ་ལ། ལྕགས་སྣོད་དུ་གཏོར་མ་ཟུར་གསུམ་པ། ཟུར་རྣམས་དང་ལོགས་ལ་ཆང་བུ་གཞིབ་པ་བདུན་དང་། དེའི་མཐའ་མཐེབ་ཀྱུ་བདུན་གྱིས་བསྐོར་ཏེ་རྒྱན་པ་ཁྲག་གམ། ཀོ་མ་སོགས་བྱུགས་པའམ་མ་བྱུགས་ཀྱང་རུང་སྟེ། གཏོར་མ་དང་ཆང་བུ་རྣམས་མར་དང་ཤས་རྒྱན་གྱིས་བརྒྱན་པ། ལག་ལེན་ལྟར་བཤམས་པ་ནང་མཆོད་ཆུ་ཆང་གང་རུང་གིས་སྦྱངས་ལ་བཞག
དེ་ནས་རང་ཉིད་གཏོར་མ་དེ་ལ་ཁ་ཕྱོགས་པས་འདུག་ལ། སྐྱབས་འགྲོ་སེམས་བསྐྱེད་དུ་སངས་རྒྱས་ཆོས་ཚོགས་མ་ལན་གསུམ་བྱས་ལ། དེ་ནས། རང་གི་མདུན་དུ་མ་ཧེའི་གདན་སྟེང་དུ། ། རྡོ་རྗེ་འཇིགས་བྱེད་དབུ་གསུམ་ཕྱག་དྲུག་པ། ། རྩ་ཞལ་མ་ཧེ་ཁྲོས་པ་ཕེཾ་སྒྲ་སྒྲོག ། གཡས་དཀར་གཡོན་དམར་མཆེ་གཙིགས་སྤྱན་གསུམ་ལྡན། ། དང་པོའི་ཕྱག་གཉིས་གྲི་ཐོད་ཐུགས་ཀར་འཛིན། ། གཡས་ཀྱི་གཉིས་པས་ཌཱ་མ་རུ་ཡི་སྒྲས། ། ཁྲོ་བོའི་ཚོགས་ཀྱི་དམག་དཔུང་བསྡུད་པར་བྱེད། །
གཡོན་གྱི་གཉིས་པས་བདུད་རྩིའི་རང་བཞིན་གྱིས། ། ཁ་ཊྭཾ་འཛིན་ཞིང་ཐ་མའི་ཕྱག་གཉིས་ཀྱིས། ། གླང་ལྤགས་བརྒྱང་ཞིང་དྲག་པོའི་རྒྱན་གྱིས་བརྒྱན། ། དེ་ཡི་གཡས་སུ་ལས་ཀྱི་གཤིན་རྗེའི་ཚོགས། ། མ་ཧེ་གྱང་གླང་རྔ་མོ་ཁྱི་ལུག་དང་། ། ལྕེ་སྤྱང་བོང་བུའི་གདོང་ཅན་རྣམས་གནས་ཤིང་། ། གཡོན་གྱི་ཕྱོགས་སུ་གཤིན་རྗེའི་བྱ་རྒོད་དང་། ། འུག་པ་བྱ་རོག་ནེ་ཙོ་ཁྲ་དང་ཁྱུང་། ། སྲིན་བྱ་བཞད་ཀྱི་གདོང་རྣམས་འཇིགས་པའི་གཟུགས། ། ཀུན་ཀྱང་ཕྱག་གཡས་ཐོད་དབྱུག་ལ་སོགས་པ། །
མཚོན་ཆ་སྣ་ཚོགས་འཛིན་ཞིང་གཡོན་པ་རྣམས། ། ཐོད་ཁྲག་ཞགས་པས་སྦྲེལ་ཞིང་རེ་རེ་འང་། ། རང་དང་འདྲ་བའི་སྤྲུལ་པ་འབུམ་གྱིས་བསྐོར། ། དེ་ཡི་ཕྱི་རོལ་བསྟན་སྲུང་ཚོགས་རྣམས་དང་། ། མཐུ་རྩལ་ལྡན་པའི་ལྷ་ཀླུ་གཟའ་ཕྱོགས་སྐྱོང་། ། ཞིང་སྐྱོང་སྡེ་བརྒྱད་འཇིག་རྟེན་དྲེགས་པའི་ཚོགས། ། སྲིད་པ་གསུམ་གྱི་འབྱུང་པོ་ཀུན་གྱིས་བསྐོར། ། སྤྲིན་དཔུང་འཐིབ་དང་བུ་ཡུག་འཚུབ་པ་ལྟར། ། སྐད་ཅིག་ཉིད་ལ་མངོན་སུམ་གསལ་བར་གྱུར། ། ཞེས་བརྗོད་ཅིང་བསམ།
དེ་ནས་སྤྱན་དྲངས་པ་ནི། འདིར་བྱོན་འདིར་བྱོན་འཇམ་པའི་དབྱངས། ། ཁྲོ་བོ་གཤིན་རྗེ་གཤེད་པའི་ཚོགས། ། འཇམ་དཔལ་ཁྲོ་བོ་མི་ཟད་པ། ། མཐུ་རྩལ་དྲག་པོ་གཤེགས་སུ་གསོལ། ། དགྲ་བགེགས་རྡུལ་དུ་རླག་པར་མཛོད། ། ཅེས་པས་སྤྱན་དྲངས་ལ། དེ་ནས། ཁྲག་གི་ཨརྒྷཾ་དབང་ལྔའི་མེ་ཏོག་དང་། ། ཚིལ་ཆེན་བདུག་སྤོས་ཞུན་ཆེན་སྒྲོན་མེ་དང་། །
མཁྲིས་པའི་དྲི་ཆབ་ཤ་རུས་ཞལ་ཟས་དང་། ། རྐང་གླིང་རོལ་མོ་ནམ་མཁའ་གང་བས་མཆོད། ། དུར་ཁྲོད་རྒྱན་གྱིས་རབ་རྒྱན་པའི། ། ཞེ་སྡང་གཤིན་རྗེ་གཤེད་པོ་ནི། ། དངོས་མེད་ནམ་མཁའ་ལྟ་བུ་ལ། ། ཡེ་ཤེས་ཁྲོ་རྒྱལ་རབ་བརྗིད་པ། ། དུད་ཁ་མུན་ཆེན་ཁྱོད་ལ་བསྟོད། ། ཅེས་མཆོད་ཅིང་བསྟོད། དེ་ནས་འདི་ལྟར་བརྗོད་ཅིང་བསྒོམ་པར་བྱ་སྟེ། རང་ཉིད་འཇིགས་བྱེད་ཞལ་གཅིག་ཕྱག་གཉིས་པ། །
རིན་ཆེན་ལས་གྲུབ་རལ་པའི་གུར་ཁང་ནང་། ། རང་གི་སྲུང་བྱ་ཐམས་ཅད་གསལ་བར་གྱུར། ། རལ་པའི་གུར་ལས་གནམ་ལྕགས་འཁོར་ལོ་དང་། ། མཚོན་ཆ་མེ་ཕུང་གྲངས་མེད་རབ་འཕྲོས་པས། ། ཕ་རོལ་སྲུང་མ་རྦད་འདྲེ་མ་ལུས་པ། ། བསམ་ངན་སྦྱོར་རྩུབ་རྦོད་གཏོང་བྱེད་པ་པོ། ། རང་ལ་བཟློག་ནས་འཇོམས་ཤིང་བརླག་པར་གྱུར། ། ཞེས་བརྗོད་ཅིང་བསམ་ལ། རང་ཉིད་རྡོ་རྗེ་འཇིགས་བྱེད་དུ་གསལ་བའི་ཕྱག་གཡས་ལྕགས་ཀྱུ་དང་། གཡོན་པའི་མཛུབ་མོ་དངུལ་གྱི་མ་སྟན་དང་། །
མཐེ་བོང་གསེར་གྱི་སཏྭ་རེར་བསམ། ། གཡས་པའི་ལྕགས་ཀྱུས་གནོད་བྱེད་བཀུག་ལ། གཡོན་གྱི་མཐེ་བོང་གསེར་གྱི་སཏྭ་གྲིས་གཏུབ་པར་བསམ་ལ། ཨོཾ་ས་བྷྱོཿབཟློག་རྦདཿ ཅི་ནུས་བཟླ། ཡང་ནི་རང་ཉིད་ཐུབ་པ་སྐུ་མདོག་ནག ། ས་གནོན་མཉམ་གཞག་མཛད་པར་གསལ་བར་གྱུར། ། ཞེས་བརྗོད་ཅིང་བསམ་ལ། ཨོཾ་མུ་ནེ་མུ་ནེ་མཧཱ་མུ་ནེ་ཤཱཀྱ་མུ་ནེ་ཡེ་སྭཱཧཱ། གསུམ་མམ་བདུན་བཟླས་ཏེ།
དེ་ནས་གོང་དུ་བཤམ་པའི་གཏོར་མ་དང་། རང་ཉིད་རྡོ་རྗེ་འཇིགས་བྱེད་ཀྱིས་བསྒྲལ་བའི་གནོད་བྱེད་ཀྱི་ཤ་ཁྲག་རྣམས་དབྱེར་མེད་དུ་བསམ་ལ། འབྲུ་གསུམ་གྱིས་བྱིན་གྱིས་བརླབས་ནས་གཡས་མཆོག་སྦྱིན་གྱི་ཕྱག་རྒྱ་དང་། གཡོན་པའི་འཕྲེང་བའི་གྲངས་བཟུང་ལ། ན་མཿས་མནྟ་བུདྡྷ་ནན་ཨ་ཝ་ལོ་ཀི་ཏེ་སམྦྷ་ར་སམྦྷ་ར་ཧཱུྃ་ཕཊ྄། གནོད་བྱེད་དགྲ་བགེགས་ཐམས་ཅད་མ་ར་ཡ་ཕཊ྄། ཞེས་དྲུག་ཅུ་རྩ་བཞིའམ། ། ཉི་ཤུ་རྩ་གཅིག་གང་རུང་བཟླས་ལ། དེའི་བར་གྱི་དམིགས་པ་ནི། རྡོ་རྗེ་འཇིགས་བྱེད་འཁོར་དང་བཅས་པའི་དགྲ་བགེགས་ཀྱི་ཤ་ཁྲག་ལ་ཧབ་ཐོབ་ཏུ་གསོལ་བར་བསམ་མོ། །
དེ་ནས་བདེན་བདར་བརྗོད་པ་ནི། སངས་རྒྱས་ཀྱི་བཀའ་བདེན་པ་དང་། ཆོས་ཀྱི༞ དགེ་འདུན༞ ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི༞ བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ལྷ་ཚོགས་རྣམས་ཀྱི༞ བདེན་པ་ཆེན་པོས་བྱིན་གྱིས་བརླབ་པ་ལ་བརྟེན་ནས་རྣལ་འབྱོར་པ་བདག་ཅག་འཁོར་དང་བཅས་པ་ལ་རྦོད་གཏོང་རྦད་འདྲེ་ལ་སོགས་པ་ཐམས་ཅད་ཕྱིར་བཟློག་པར་གྱུར་ཅིག ཅེས་དམོད་མོ་དྲག་ཏུ་བརྗོད་ཅིང་ཐལ་མོ་བརྡབ། དེ་ནས་ངག་ཏུ། སླར་ཡང་རང་ཉིད་རྡོ་རྗེ་འཇིགས་བྱེད་གསལ། ། གཤིན་རྗེ་གཤེད་པོའི་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་སོགས་ནས། བྱ་བྱེད་ངན་པ་མེད་པར་མཛོད། །
ཅེས་པའི་བར་བརྗོད་ལ། དེ་ནས་ཡིད་ཀྱིས་ཟོར་ལམ་ཕྱེ་ལ། གོང་གི་གཏོར་མ་དེ་ཉིད་དུག་མཚོན་དུ་བསམ་ལ་རྦོད་གཏོང་ཡོད་པའི་ཕྱོགས་སུ་འཕང་ལ། དགྲ་བགེགས་ཀྱི་རྣམ་ཤེས་མར་མེ་ལྟ་བུ་ཐུམ་ཏེ་བསད་པར་བསམ་ཞིང་། རྡོ་རྗེ་འཇིགས་བྱེད་སྲུང་མ་འཇིག་རྟེན་དྲེགས་པའི་དམག་དང་བཅས་པས་དམིགས་ཡུལ་གཏན་བརླག་ཏུ་བཏང་ཞིང་། རྣམ་ཤེས་ཆོས་ཀྱི་དབྱིངས་སུ་བསྒྲལ་བར་བསམ་ཞིང་། ཨེ་ས་བྷྱོཿབཟློག་རྦདཿམང་དུ་བཟླས། རྡོ་རྗེ་འཇིགས་བྱེད་ཞལ་གསུམ་པའི་ཡེ་ཤེས་པ་རང་ལ་ཐིམ། ཞེས་བརྗོད། གཞན་རྣམས་མི་དམིགས་པའི་ངང་ལ་མཉམ་པར་བཞག་གོ །
འདི་ལྟ་བུའི་ཟབ་མོའི་མན་ངག་འདི་ནི་སྔགས་པ་ཕུར་ཐོགས་བརྒྱ་དང་འགྲས་ཀྱང་ཡ་ང་མི་དགོས་པའི་མན་ངག་སྟེ། བསམ་གཏན་ཉལ་ཆོག་ཅེས་ཀྱང་བྱ། བསད་པ་ལས་ཀྱི་འཁོར་ལོ་ཞེས་ཀྱང་བྱ། སྔགས་པ་ཕུར་ཐོགས་གསོད་པའི་ལག་ཆ་ཞེས་ཀྱང་བྱ། ཡང་གསང་མཐུ་བཟློག་ནག་པོ་ཞེས་ཀྱང་བྱ་སྟེ། རྡོ་རྗེ་འཇིགས་བྱེད་ཀྱི་མན་ངག་ཟབ་མོ་ཀུན་གྱི་ནང་ནས་འདི་ཁོ་ན་ལ་བླ་མ་གོང་མ་རྣམས་ཐུགས་རྩིས་སུ་མཛད་པ་ཡིན་ནོ་ཞེས་པ་འདི་ནི་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས། བླ་མ་གོང་མའི་སྙན་ཇི་ལྟ་བ་བཞིན་དུ་དཔལ་ས་སྐྱའི་བཞི་ཐོག་བླ་བྲང་གི་ཡང་རྩེར་སྦྱར་བ་འདི་ལ་ཆོས་བདག་མཁའ་འགྲོས་བཟོད་པར་མཛད་དུ་གསོལ་ཞེས་པའི་ཡི་གེ་པ་ནི་ཤབ་སྟོད་པ་བཀྲ་ཤིས་དོན་གྲུབ་བོ། ། ད་དུང་འདི་ལ་མན་ངག་ཞལ་ཤེས་ཅུང་ཟད་ཡོད་པ་སློབ་མ་སྣོད་ལྡན་རྣམས་ཀྱི་ངག་ལས་བཙལ་བར་བྱའོ། ། འདིའི་བརྒྱུད་པ་ནི། བཅོམ་ལྡན་འདས་རྡོ་རྗེ་འཇིགས་བྱེད།
ཡེ་ཤེས་ཀྱི་མཁའ་འགྲོ་མ། ལ་ལི་ཏ་བཛྲ། ཨ་མོ་གྷ་བཛྲ། ཡེ་ཤེས་འབྱུང་གནས་སྦས་པའི་དཔལ། པདྨ་བཛྲ། བལ་པོ་ཐུགས་རྗེ་ཆེན་པོ། བླ་མ་རྭ་ལོ་ཙཱ་བ་རྡོ་རྗེ་གྲགས། རྭ་ཆོས་རབ། རྭ་ཡེ་ཤེས་སེངྒེ། རྭ་འབུམ་སེང་།
རོང་པ་རྒ་ལོ། བླ་མ་ཤེས་རབ་སེངྒེ། མཉན་མེད་གྲགས་པ་རྒྱལ་མཚན། སྔགས་འཆང་གཟུངས་ཀྱི་དཔལ་བ། ཆོས་རྗེ་དགེ་ལེགས་དཔལ་བཟང་། སྔགས་འཆང་ཨ་ནནྡ་མ་ཏི་བཟང་པོ། རྡོ་རྗེ་འཆང་བྱམས་པ་ཆོས་རིན་ཆེན། རྗེ་དབོན་བརྩོན་འགྲུས་རྒྱ་མཚོ། བླ་མ་བློ་གྲོས་དཔལ་ལྡན། འདྲེན་མཆོག་སངས་རྒྱས་མགོན་པོ།
འཇམ་དབྱངས་ནམ་མཁའ་རྒྱལ་མཚན། སྦས་པའི་རྣལ་འབྱོར་ནམ་མཁའ་རྒྱ་མཚོ། ཆོས་རྗེ་ལོ་ཕུ་གདན་ས་པ་ཀུན་དགའ་དཔལ་འབྱོར། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་སོགས། སྦས་པའི་རྣལ་འབྱོར་པ་ནམ་མཁའ་རྒྱ་མཚོས། ཆོས་རྗེ་བཟང་པོ་རྒྱལ་མཚན་པ་དང་། རྡོ་རྗེ་འཛིན་པ་སངས་རྒྱས་འོད་ཟེར་གཉིས་ལས་ཀྱང་གསན་གསུངས། ཡང་བརྒྱུད་པ་ལུགས་གཅིག་ལ། རྭ་ཡེ་ཤེས་སེངྒེ་ནས། རྭ་དྷརྨ་སེངྒེ།
རྭ་དཀོན་མཆོག་སེངྒེ། རྭ་དབེན་ཤེས་རབ་རྒྱལ་མཚན། ཆོས་རྗེ་དབང་ཕྱུག་རྒྱལ་མཚན། རྒྱ་སྟོན་ཀུན་དགའ་བརྩོན་འགྲུས། བླ་མ་བརྩོན་འགྲུས་བྱང་ཆུབ། སེམས་དཔའ་ཆེན་པོ་བསོད་ནམས་ཡོན་ཏན། ཆོས་རྗེ་དགེ་ལེགས་བཟང་པོ་མན་གོང་དང་འདྲའོ། ། སྨྲས་པ། སེམས་དཔའ་ཆེན་པོ་སྤྱན་སྔ་རིན་ཆེན་ལས། ། རྡོ་རྗེ་འཇིགས་བྱེད་དབང་དང་ལས་གཤིན་གྱི། །
རྗེས་གནང་གཞན་ཡང་ཟབ་ཁྲིད་མ་ལུས་པ། ། མཚན་ལྟས་བཟང་པོ་དང་བཅས་དགྱེས་བཞིན་གནང་། ། རྒྱུད་ཀྱི་རྒྱལ་པོ་རྟོག་གེ་བདུན་པ་གསུམ། འགྲེལ་པ་མན་ངག་ཡིག་རྙིང་ཕལ་ཆེར་དང་། ། མཁས་གྲུབ་ཆོས་རིན་གྱིས་མཛད་རྣམ་བཤད་ཀྱི། ། ལུང་རྣམས་ཆོས་རྗེ་ལོ་ཕུ་བ་ལས་ནོས། ། དེ་ཕྱིར་ཕྱི་ལྟར་སྔགས་འཆང་གོས་དཀར་འཛིན། ། ནང་ལྟར་དཔལ་ལྡན་གཤིན་རྗེ་མ་ཧེའི་གདོང་། ། སྣང་སྲིད་འཇམ་དཔལ་ཁྲོ་བོའི་རོལ་པ་ཆེ། ། ཨ་ལ་ལ་ཧོ་འདི་ཡང་བླ་མའི་དྲིན། །
ཞེས་ཀྱང་ཤུགས་འབྱུང་དུ་སྨྲས་པ། ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། དཔལ་རྡོ་རྗེ་འཇིགས་བྱེད་ཀྱི་མན་ངག་ཡང་གསང་མཐུ་བཟློག་ནག་པོ་ཉམས་སུ་ལེན་ཚུལ་གྱི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
