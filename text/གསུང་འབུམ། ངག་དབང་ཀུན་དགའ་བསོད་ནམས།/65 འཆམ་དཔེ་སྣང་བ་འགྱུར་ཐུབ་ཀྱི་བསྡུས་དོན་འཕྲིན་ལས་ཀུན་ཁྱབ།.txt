གསུང་འབུམ། ངག་དབང་ཀུན་དགའ་བསོད་ནམས།
པོད ༦༥
འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན་འཕྲིན་ལས་ཀུན་ཁྱབ།
༄༅། །འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན་འཕྲིན་ལས་ཀུན་ཁྱབ་བཞུགས།། ན་མོ་བཛྲ་ཀཱི་ལ་ཡ། ཁྱབ་བདག་འཁོར་ལོའི་མགོན་དང་དབྱེར་མེད་པའི་དཔལ་འཕྲིན་ལས་ཕུར་བུའི་ལྷ་ཚོགས་ལ་ཕྱག་འཚལ་ལོ། ། ཏིང་འཛིན་གསུམ་གྱིས་ལྟ་བའི་སྒྲོ་འདོགས་ཆོད། ། དཀྱིལ་འཁོར་གསུམ་གྱིས་ཐ་མལ་སྣང་ཞེན་འགགས། ། མཆོད་པ་བདུན་གྱིས་ཚོགས་གཉིས་རྫོགས་བྱེད་པའི། ། ལམ་མཆོག་འདི་ཡི་གར་འཆམས་དོན་བསྡུས་བྲི། ། དེ་ལ་འདིར་རྡོ་རྗེ་ཕུར་པ་དངོས་གྲུབ་ཆར་འབེབས་ཀྱི་བསྐྱེད་རིམ་ཕྱག་རྒྱའི་གར་འཆམས་ཀྱི་འཆམ་ཡིག་སྣང་བ་འགྱུར་ཐུབ་ཀྱི་དོན་བསྡུས་བརྗེད་བྱང་དུ་གདབ་པ་ལ། ཐོག་མར་པད་འགྲོས་ལ་རོལ་མོ་གཅིག་བརྡེག ཡང་པད་ཇི་ལྟར་རིགས་པ་དང་མཇུག་ཏུ་རོལ་འགྲོས།
ས་གཞི་ཁོ་སྙོམས་ལ་རོལ་མོ་གཅིག་བརྡེག པད་སྐོར་བཞི་པད་བྱ་སྟེ་ལུས་ཀྱི་དབུས་གཡས་ཕྱོགས། ཡང་དབུས་གཡོན་ཕྱོགས། སླར་དབུས་དང་ལྔར་པད་སྐོར་བྱེད་པ་སྟེ་འོག་ནས་བཞི་པད་བྱ་ཞེས་པ་ཀུན་ལ་འདིའི་རིགས་འགྲེ་ཤེས་པར་བྱའོ། ། པད་སྐོར་རྫོགས་ནས་འཆམ་དངོས། མཇུག་ཏུ་རོལ་འགྲོས། ཆོས་ཀྱི་དབྱིངས་བསྐྱེད་པ་ལ་རོལ་པ་གཅིག་བརྡེག གོང་བཞིན་བཞི་པད་བྱ། བསྡུ་ཚུལ། འཆམ་དངོས།
མཆོངས་པད་བྱ་སྟེ་པད་སྐོར་ལུས་ཀྱི་དབུས་གཡོན། ཡང་དབུས་གཡས་རྣམས་སུ་བྱེད་པ་སྟེ་འོག་ནས་མཆོངས་པད་བྱ་ཞེས་པ་ཀུན་ལ་དེས་རིགས་འགྲེ་བས་པད་སྐོར་བཞི་བཞི་བྱེད་པ་ཁོ་ནའོ། ། དེ་ནས་མཆོངས་རྗེས་བསྐྱོད་འགྲོས། སྣང་སྲིད་དབང་བསྡུད་ལ་རོལ་པ་གཅིག་བརྡེག དེ་ནས་མཆོངས་པད་དང་འཆམས་དངོས། མཆོངས་པད་མཆོངས་རྗེས་བསྐྱོད་འགྲོས། མཁའ་འགྲོ་དཔའ་བསྐྱེད་པ་ལ་རོལ་པ་གཅིག་བརྡེག བཞི་པད། བསྡུ་ཚུལ། འཆམ་དངོས།
འཇོལ་སྟབས། མཆོངས་པད་མཆོང་རྗེས་བསྐྱོད་འགྲོས། བསྲུང་མ་འབོད་པ་ལ་རོལ་པ་གཅིག་བརྡེག བཞི་པད། བསྡུ་ཚུལ། འཆམ་དངོས། འཇོལ་སྟབས། མཆོངས་པད་མཆོངས་རྗེས་བསྐྱོད་འགྲོས། དམ་ཉམས་བླ་འགུག་པ་ལ་རོལ་པ་གཅིག་བརྡེག བཞི་པད།
བསྡུ་ཚུལ། འཆམ་དངོས། འཇོལ་སྟབས། མཆོངས་པད་མཆོངས་རྗེས་བསྐྱོད་འགྲོས། སྟེང་འོག་བར་གསུམ་བྱིན་གྱིས་བརླབས་པ་ལ་རོལ་པ་གཅིག་བརྡེག པད་སྐོར་བཞི་བཅའ་ཕྱེད་མ་བྱ་སྟེ་བཞི་པད་ཀྱི་པད་སྐོར་བཞི་པ་གཡོན་གྱི་དུས་སུ་རོལ་མོ་ཆེ་བ་དང་བསྟུན་གཡས་ལོག ཡང་པད་སྐོར་ལྔ་པ་དབུས་ཀྱི་པད་སྐོར་དང་བསྟུན་གཡོན་ལོག དེ་ལྟར་གཡས་ལོག་གཡོན་ལོག་གྲུབ་མཚམས་འཆམ་དངོས། འཇོལ་སྟབས། མཆོངས་པད་མཆོངས་རྗེས་བསྐྱོད་འགྲོས།
རྡོ་རྗེ་ཕྱེད་པ་ལ་རོལ་པ་གཅིག་བརྡེག དེར་རྗེས་རོལ་མོ་བཞི་བརྡེག བཞི་བརྡུངས་པ་དང་བསྟུན་པའི་མཆོང་པད་བྱ། དེ་ནས་འཆམ་དངོས། ལྡེམ་འགྲོས་བཞི་བརྡེག རྡོ་རྗེ་རྐྱང་འགྲོས་ལ་རོལ་པ་བཞི་བརྡེག དེ་ནས་རོལ་མོ་བཞི་བརྡུངས་དང་བསྟུན་བཞི་པད། པད་སྐོར་གསུམ་པའི་དུས་སུ་གཡས་ལོག པད་སྐོར་བཞི་པའི་དུསསུ་གཡོན་ལོག པད་སྐོར་ལྔ་པའི་ཚེ་ཡང་གཡས་ལོག
དེ་ནས་འཆམ་དངོས། ལྡེམ་འགྲོས་བཞི་བརྡེག རྡོ་རྗེ་རྒྱ་གྲམ་ལ་རོལ་པ་བཞི་བརྡེག མཆོངས་པད། འཆམ་དངོས། མཆོངས་པད་མཆོངས་རྗེས་བསྐྱོད་འགྲོས། ཨེ་ལས་མཁའ་དབྱིངས་ལ་རོལ་པ་གཅིག་བརྡེག དེར་རྗེས་རོལ་མོ་བཞི་བརྡེག བཞི་པད། ཛམ་གཡས་སུ་གནོན་པ་དང་།
འཆམ་དངོས། མཆོངས་པད་མཆོངས་རྗེས་ལྡེམ་འགྲོས་གཅིག་བརྡེག ཡྃ་ལས་རླུང་ཆེན་ལ་རོལ་པ་གཅིག་བརྡེག དེ་རྗེས་རོལ་མོ་ལྔ་བརྡེག བཞི་པད། ཛམ་གཡས་སུ་གནོན། འཆམས་དངོས། མཆོངས་པད་མཆོངས་རྗེས་ལྡེམ་འགྲོས་གཅིག་བརྡེག དེ་སྟེང་ཝྃ་ལས་ཆུ་དཀྱིལ་ལ་རོལ་པ་གཅིག་བརྡེག དེར་རྗེས་རོལ་མོ་ལྔ་བརྡེག
བཞི་པད། ཛམ་གཡོན་དུ་གནོན། འཆམ་དངོས། མཆོངས་པད་མཆོངས་རྗེས་ལྡེམ་འགྲོས་གཅིག་བརྡེག རྃ་ལས་མེ་བྱུང་བསྐྱེད་པ་ལ་རོལ་པ་གཅིག་བརྡེག དེར་རྗེས་རོལ་མོ་བཞི་བརྡེག མཆོངས་པད། འཆམ་དངོས། མཆོངས་པད་མཆོངས་རྗེས་ལྡེམ་འགྲོས་བཞི་བརྡེག ལྃ་ལས་སའི་དཀྱིལ་འཁོར་བརྟན་པ་ལ་རོལ་པ་བཞི་བརྡེག
མཆོངས་པད། འཆམ་དངོས། མཆོངས་པད་མཆོངས་རྗེས་ལྡེམ་འགྲོས་བཞི་བརྡེག དེ་སྟེང་རཀྟའི་རྒྱ་མཚོ་ལ་རོལ་པ། བཞི་བརྡེག མཆོངས་པད། འཆམ་དངོས། མཆོངས་པད་མཆོངས་རྗེས་ལྡེམ་འགྲོས་བཞི་བརྡེག དབུས་སུ་ཀེང་རུས་རི་རབ་ལ་རོལ་པ་བཞི་བརྡེག མཆོངས་པད།
འཆམ་དངོས། མཆོངས་པད་མཆོངས་རྗེས་བསྐྱོད་འགྲོས། རིན་ཆེན་ལྔ་ལས་གྲུབ་པའི་གཞལ་མེད་ཁང་ལ་རོལ་པ་གཅིག་བརྡེག དེར་རྗེས་རོལ་མོ་གཉིས་བརྡེག་འཐེན་རྐང་འདྲ་བ་དང་། མཆོངས་པད། འཆམ་དངོས་ལ་རྡུལ་ཚོན་འཐོར་བའི་ཚུལ་དང་། ཡང་མཆོངས་པད། རྡུལ་ཚོན་སྙོམས་མེ་སྙོམས་བལྟ་བ་དང་། སྒོ་འབྲི་བའི་མཚམས་རྣམས་སུ་འཇོལ་སྟབས་དང་། བྱང་སྒོའི་འཇོལ་སྟབས་རྗེས་སུ་གོང་བཞིན་མཆོངས་ཚར་བ་དང་།
མཆོངས་པད་མཆོངས་རྗེས་བསྐྱོད་འགྲོས། འདི་ཡན་ལ་སྣང་སྲིད་དབང་བསྡུད་དང་། མཁའ་འགྲོ་དཔའ་བསྐྱེད་པ་གཉིས་ལ་འཆམ་དངོས་གཞིའི་གོང་པད་སྐོར་ལ་མཆོངས་པད་དེ་པད་སྐོར་བཞི་དང་། བཞི་པད་དེ་པད་སྐོར་ལྔ་ངེས་པར་དགོས་ཤིང་། སྟེང་འོག་བར་གསུམ་བྱིན་གྱིས་བརླབས་པ། རྡོ་རྗེ་རྐྱང་འགྲོས་རྣམས་ལ་ཡང་བཞི་པད་ངེས་པར་བྱ་ལ། གཞན་མ་རྣམས་ལ་པད་སྐོར་གཉིས་གསུམ་སོགས་ལོངས་སྐབས་དང་སྦྱར་ནས་མཛད་པ་ཕྱག་ལེན་ཡིན་པས་ཐམས་ཅད་ཀྱིས་འཆམ་དཔོན་ལ་མ་ཡེངས་པར་བལྟས་ཏེ་འགྲིག་པར་བྱའོ། ། མཁའ་འགྲོ་དཔའ་བསྐྱེད་ནས་བཟུང་འོག་བྱིན་གྱིས་བརླབས་པའི་བར་དང་། ཨེ་ལས་མཁའ་དབྱིངས་རྣམས་ལ་སོ་སོའི་དངོས་གཞིའི་འཆམ་རྫོགས་མཚམས་འཇོལ་སྟབས་དང་། དཔལ་ཆེན་མོ་མན་གྱི་སོ་སོའི་དངོས་གཞིའི་འཆམ་གྲུབ་མཚམས་གྲོལ་བསྡུ་ཡིན་པས་དེ་ལྟར་དུ་ཤེས་པར་བྱའོ། །
དེ་ནས་དཔལ་ཆེན་པོའི་འགྱིང་ཆེན་འགྱིང་ཆུང་གཉིས་ལ་རོལ་པ་གཅིག་བརྡེག པད་སྐོར་བཞི་པད། བསྡུ་ཚུལ། འཆམ་དངོས། གྲོལ་བསྡུ། མཆོངས་པད་མཆོངས་རྗེས་ལྡེམ་འགྲོས་གཅིག་བརྡེག དེ་རྗེས་དབུ་གསུམ་ཕྱག་དྲུག ཞབས་བཞི་བསྐྱེད་པ། གདགས་པའི་རྒྱན་གསུམ། བྱུགས་པའི་རྫས་གསུམ།
བགོ་བའི་གསོ་གསུམ་ལ་རོལ་པ་གཅིག་བརྡེག པད་སྐོར་བཞི་པད་ཁོ་ན། འཆམ་དངོས། ཐམས་ཅད་ལ་གྲོལ་བསྡུ། ཕྱག་དྲུག རྫས་གསུམ། གོས་གསུམ་རྣམས་ཀྱི་དངོས་གཞིའི་འཆམ་རྣམས་སྦྲེལ་བའི་མཚམས་མཚམས་སུ་གྲོལ་བསྡུ་དང་པད་སྐོར་མཛད། ཞལ་ཕྱག་དབུ་རྒྱན་བསྐྱེད་པ་རྣམས་ཀྱི་སྔོན་དུ་བསྡུ་ཚུལ། གླང་ལྤགས་དང་ཞིང་ལྤགས་ཀྱི་མཚམས་མཚམས་སུ་བསྡུ་ཚུལ། ཐམས་ཅད་ཀྱི་རྗེས་རྣམས་སུ་མཆོངས་པད་མཆོངས་རྗེས་ལྡེམ་འགྲོས་གཅིག་བརྡེག
ཐོད་རློན་ལ་རྣ་བ་གཡོན་གྱི་རྩ་བར་ཛམ་གསུམ་བྱས་ལ་རོལ་མོ་ཆེ་བ་དྲུག་ལ་མདུན་ནས་བསྐོར་ཏེ་རྣ་བ་གཡས་སུ་སླེབ་པ་དང་། ཛམ་གསུམ་བྱས་ལ་སླར་གཡོན་དུ་ལོག གྲོལ་བསྡུ་བྱ། གླང་ལྤགས་ལ་གཡས་གསིག་བཞི་དང་གཡོན་གསིག་བཞི། སྤེལ་མ་བཞི་རྣམས་བྱས་ལ་གྲོལ་བསྡུ་བྱ་སྟེ་ཁ་དོ་ར་ལ་བལྟ་བ་ཁོ་ནའོ། ། ཞིང་ལྤགས་ལ་ཁ་དོ་རའི་ཕྱིར་བལྟས་ལ་གཡས་གསིག་བཞི། ཡང་ཁ་ནང་བལྟས་ཀྱི་གཡས་གསིག་བཞི། དེ་ནས་སྤེལ་མ་བཞི་རྣམས་བྱས་ལ་གྲོལ་བསྡུ་བྱ། སྟག་ལྤགས་ལ་སྐྱེད་པའི་ལྟ་ཟུར་གཡས་སུ་ཛམ་གསུམ་བྱས་ལ་རོལ་མོ་ཆེ་བ་བཞི་ལ་སྟག་གི་ཤམ་ཐབས་དཀྲི་ཚུལ་གྱི་མདུན་ནས་བསྐོར་ལ་གཡོན་དུ་སླེབ་པ་དང་གྲོལ་བསྡུ་བྱ་བ་ཡིན་ནོ། ། རཀྟ་དང་ཐལ་ཆེན་གྱིས་བྱུགས་པའི་གནས་ནི།
སྨིན་མཚམས་མཁུར་མཛོད་གཡས་གཡོན་མ་ལེ་སྣ། ། སྐྲ་མཚམས་སྨིན་མ་གཉིས་དང་སྨིན་མཚམས་མོ། ། རྡོ་རྗེ་ཁྱུང་གཤོག་ལ་རོལ་པ་གཅིག་བརྡེག པད་སྐོར་བཞི་དང་། བསྡུ་ཚུལ། འཆམ་དངོས། གྲོལ་བསྡུ། མཆོངས་པད་མཆོངས་རྗེས་བསྐྱོད་འགྲོས། འཁྲིལ་སྦྱོར་ཡུམ་བསྐྱེད་པ་ལ་རོལ་པ་གཅིག་བརྡེག པད་སྐོར་བཞི་པད།
བསྡུ་ཚུལ། འཆམ་དངོས་རྣམས་དང་མཚམས་མཚམས་སུ་གྲོལ་བསྡུ་དང་པད་སྐོར་རེ་རེ། མཆོངས་པད་མཆོངས་རྗེས་བསྐྱོད་འགྲོས། འགྱིང་ཆེན་ནས་འདིའི་བར་གྱི་བཞི་པད་རྣམས་ལ་པད་སྐོར་རེ་རེ་ཀ་མཛད་ཅིང་རོལ་མོ་ཡང་དལ་རང་གྲགས་པ་མིན་ཙམ་བྱེད་གསུངས་པ་འཆམ་དཔེ་ཆེན་མོ་རང་ན་ཡོད་པས་དགོངས་དགོས་སོ། ། དེ་ནས་ཕྱག་བརྙན་གྱི་བརྗིད་འཆམ་རྣམས་ལ་རོལ་པ་གཅིག་བརྡེག དེ་རྗེས་རོལ་མོ་ལྔ་བརྡེག བཞི་པད། འཆམ་དངོས། གྲོལ་བསྡུ། མཆོངས་པད་མཆོངས་རྗེས་འོག་མ་ལ་བསྐྱོད་འགྲོས་དང་།
གཞན་ཀུན་ལ་ལྡེམ་འགྲོས་གཅིག་བརྡེག ཕྲ་མེན་གྱི་ཤོན་འཆམ་རྣམས་ལ་རོལ་པ་གཅིག་བརྡེག དེ་རྗེས་རོལ་མོ་བཞི་བརྡེག བཞི་པད། འཆམ་དངོས། གྲོལ་བསྡུ། མཆོངས་པད་མཆོངས་རྗེས་འོག་མ་ལ་བསྐྱོད་འགྲོས། གཞན་རྣམས་ལ་ལྡེམ་འགྲོས་གཅིག་བརྡེག སྒོ་མཚམས་མ་བཞིའི་འཆམ་ལ་ཤར་ཕྱོགས་མ་གཏོགས་པ་རོལ་པ་བཞི་བརྡེག མཆོངས་པད་དང་འཆམ་དངོས།
གྲོལ་བསྡུ། མཆོངས་པད་མཆོངས་རྗེས་བྱང་མ་ལ་བསྐྱོད་འགྲོས་གཅིག་བརྡེག་དང་། གཞན་གསུམ་ལ་ལྡེམ་འགྲོས་བཞི་བརྡེག་གོ དམ་ཅན་གྱི་འཆམ་ལ་རོལ་མོ་འཐེང་བརྡུང་དུ་བསྒྱུར། པད་སྐོར་མཆོངས་པད་རོལ་མོ་ཉིས་བརྡེག་གི་ངང་ནས་འཆམ་དངོས། དབང་ཕྱུག་མའི་ལས་བཞིའི་འདུར་འཆམ་ནི། མཚན་བཞི་ལ་རོལ་མོ་འཐེང་བརྡུངས། མཆོངས་པད། འཆམ་དངོས། ཕྲ་མེན་བྃ་ལེན་གྱི་འཆམ་ལ་རོལ་མོ་འཐེང་བརྡུངས།
པད་སྐོར་མཆོངས་པད། རོལ་འགྲོས། ཡང་པད་སྐོར་མཆོངས་པད། འཆམ་དངོས། བྃ་བརྟག་པ་ལ་རོལ་མོ་འཐེན་རྐང་། འཆམས་དངོས། ཕོ་རོག་རྡོ་རྗེ་འགྲོས་ཀྱི་འཆམ་ལ་རོལ་མོ་བཞི་བརྡེག པད་སྐོར། ཛམ། འཆམ་དངོས།
མགྲོན་སྤྱན་དྲངས་བ། བྃ་བསྒྲལ་ཞིང་བཤའ་བ། འདོད་ཡོན་ལྔར་བྱིན་གྱིས་བརླབ་པ། ལིང་རོ་འབུལ་ཞིང་ལོངས་སྤྱོད་པ་རྣམས་ལ་རོལ་མོ་ལྔ་བརྡེག པད་སྐོར་དང་། འཆམ་སྟབས་དངོས། དེ་ནས་བསྟན་སྐྱོང་དང་ལོག་འགྲོ་བའི་འཆམ་ནི་གཞན་དང་འབྲེལ་ཆུང་བས། འཛོགས་ཆུང་བའི་ཕྱིར་འདིར་མ་བྲིས་སོ། ། སྟངས་སྟབས་ཀྱི་འཆམ་ཚུལ་ཟུར་བཀོད་འཕྲིན་ལས་བསམ་འཕེལ་ཞེས་བྱ་བ་སྔར་བྱས་ཟིན་པས་དེར་བལྟ་བར་བྱའོ། ། མགྲོན་སྤྱན་འདྲེན་པའི་སྐབས་སུ་རང་གི་ལུས་ཀྱི་གཡས་ཟུར་གཡོན་ཟུར།
ཡང་གཡས་ཟུར་དང་གཡོན་ཟུར་གྱི་རྒྱབ་དབུས་རྣམས་ཀྱི་ནམ་མཁར་ལག་གཉིས་གཡབ་ཅིང་སྨིན་མཚམས་ཐད་ཀར་ལྷོད་འཇོག་པའི་དམིགས་པ་ལ། ཞི་གཉིས་ཞི་བའི་ལྷ་ཕྱོགས་ལྔ་བཅུ་རྩ་བརྒྱད། ཁྲོ་བོ་ཆོས་སྐྱོང་བསྲུང་མ། ཕུར་བསྲུང་དམ་ཅན་རྒྱ་མཚོ་་་་་་བརྒྱུད་པའི་བླ་མ་རྣམས་སྤྱན་དྲངས་པར་བསམ་མོ། ། ལིང་རོ་འབུལ་ཚུལ་ནི དབུས་གཡས་ཟུར་གཡོན་ཟུར། ཡང་དེའི་རྒྱབ་གཉིས་རྣམས་ལ་འབུལ་ཚུལ་དང་། དེ་ནས་རང་གི་གཡས་གཡོན་གྱི་སྤུན་གྲོགས་རྣམས་ལ་མགྲོན་བྱ་བའི་ཚུལ་དང་། དེ་ནས་རང་གིས་ལོངས་སྤྱོད་ཚུལ་རྣམས་བྱས་ལ་རང་གི་མི་མཐུན་ཕྱོགས་ཐམས་ཅད་དགྲ་ཕྱོགས་སུ་བཟློག་པར་བསམ་ལ་ཕུར་པ་བསྒྲིལ་ལ་ཀཱི་ལ་ཡ་བརྗོད་དོ། ། ཞེས་པ་འདི་ཡང་ས་སྐྱ་པ། ། ཆོས་མེད་རྣལ་འབྱོར་རིགས་སྔགས་འཆང་། །
ངག་དབང་ཀུན་དགའ་བསོད་ནམས་ཀྱིས། ། བྲིས་སོ་ཕུར་བསྲུང་ཀུན་དགེས་ཤོག ། འདིར་ནི་གར་འཆམ་ལྷོངས་སུ་འཁྱུར་པ་རྣམས་ཀྱི་བརྗེད་གསོ་ལ་ཡིད་བཞིན་གྱི་ནོར་བུ་དང་འདྲ་བར་ཡོད་པས་རྩིས་ཆེ་བར་མཛོད། དོན་གཉེར་རྣམས་ལ་ཕན་ཐོགས་པར་གྱུར་ཅིག། །། སརྦ་མངྒ་ལྃ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། འཆམ་དཔེ་སྣང་བ་འགྱུར་ཐུབ་ཀྱི་བསྡུས་དོན་འཕྲིན་ལས་ཀུན་ཁྱབ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
