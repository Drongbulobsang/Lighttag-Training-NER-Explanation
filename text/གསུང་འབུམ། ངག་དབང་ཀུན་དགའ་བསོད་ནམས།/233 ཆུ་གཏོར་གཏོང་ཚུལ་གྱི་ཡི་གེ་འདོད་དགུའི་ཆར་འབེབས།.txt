གསུང་འབུམ། ངག་དབང་ཀུན་དགའ་བསོད་ནམས།
པོད ༢༣༣
ཆུ་གཏོར་གཏོང་ཚུལ་གྱི་ཡི་གེ་འདོད་དགུའི་ཆར་འབེབས།
༄༅། །ཆུ་གཏོར་གཏོང་ཚུལ་གྱི་ཡི་གེ་འདོད་དགུའི་ཆར་འབེབས་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། འདིར་རྒྱུ་དང་ཚེགས་ཆུང་ཞིང་ཕན་ཡོན་དང་འབྲས་བུ་ཤིན་ཏུ་ཆེ་བའི་ཆུ་གཏོར་གཏོང་བའི་རིམ་པ་ལ། སྦྱོར་དངོས་རྗེས་གསུམ་ལས། དང་པོ་ནི། འཁར་བ་དང་། བསེ་དང་། ལྕགས་མ་ཡིན་པའི་ཟངས་དང་། རྫ་སོགས་ལས་བྱས་པའི་སྣོད་དྲི་མ་མེད་པའི་ནང་ཆུ་གཙང་གིས་བཀང་བ་ལ། བ་དམར་མོའི་འོ་མ་དང་།
ཞོ་དང་། མར་ཏེ་དཀར་གསུམ་སྟོབ་མ་ཆུང་ཙམ་བླུགས་པ་ལ། ཕྱེ་གཙང་མ་ཇི་ལྟར་རིགས་པ་བཏབ། གཞན་ཡང་ཀནྡ་ཀ་རི། དབང་ལག སླེ་ཏྲེས། རྒྱ་མཚོ་ལྦུ་བ། ཤུ་དག་དཀར་པོ་སྟེ་སྨན་ལྔ། ནས། གྲོ།
སྲན་དཀར། ཏིལ། སོ་བ་སྟེ་འབྲུ་ལྔ། གསེར། དངུལ། བྱུ་རུ། མུ་མེན། མུ་ཏིག་སྟེ་རིན་པོ་ཆེ་ལྔ། ཙནྡན་དཀར་དམར། གུར་གུམ་ཛ་ཏི།
ག་པུར་ཏེ་དྲི་ལྔ་སྟེ་དེ་རྣམས་ཞིབ་པར་བཏགས་ལ་བཏབ། གཞན་ཡང་དར་ཚོན་སྣ་ཚོགས་པ་དང་། དབྱར་ཡིན་ན་མེ་ཏོག་སྣ་ཚོགས་པའང་བསྡུས་ཏེ་བཏབ་པ་བཤམ་མོ། ། གཉིས་པ་དངོས་གཞི་ནི། སྐྱབས་འགྲོ་སེམས་བསྐྱེད་བྱས་ལ། རང་གི་སྙིང་ཁ་ནས་འོད་འཕྲོས་པས་རང་བཞིན་གྱི་གནས་ནས་བླ་མ་དང་གཉིས་སུ་མེད་པའི་རྗེ་བཙུན་འཇམ་དབྱངས་ལ་སངས་རྒྱས་བྱང་སེམས་ཀྱིས་བསྐོར་བ་མདུན་གྱི་ནམ་མཁར་བཛྲ་ས་མཱ་ཛཿཞེས་པས་སྤྱན་དྲངས། ཨོཾ་ཨརྒྷྃ་ནས། ཤཔྟའི་བར་གྱིས་མཆོད་ནས། དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ་གྱི་རྒྱུན་བཤགས་བྱ།
ཚད་མེད་བཞི་བསྒོམ། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷ་ཝ་ཨཏྨ་ཀོ྅ཧཾ། ཕྱི་ནང་གིས་བསྡུས་པའི་ཆོས་ཐམས་ཅད་སྟོང་པ་ཉིད་དུ་གྱུར། སྟོང་པའི་ངང་ལས་ཨོཾ་ཝ་གི་ཤྭ་རི་མུྃ། ཞེས་བརྗོད་པའི་རྐྱེན་གྱིས་པྃ་ལས་པདྨ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། རང་གི་སེམས་མུྃ་སེར་པོའི་མཐར་ཨོཾ་ཝ་གི་ཤྭ་རི་མུྃ་གྱིས་གཡས་སུ་བསྐོར་བ་དེ་ཡོངས་སུ་གྱུར་པ་ལས། རལ་གྲིའི་ཡུ་བ་མུྃ་གྱིས་མཚན་པ། དེ་ལས་འོད་འཕྲོས་འཕགས་པ་མཆོད། སེམས་ཅན་གྱི་དོན་བྱས་ཚུར་འདུས་རལ་གྲི་ལ་ཐིམ།
དེ་ཡོངས་སུ་གྱུར་པ་ལས། རང་ཉིད་འཕགས་པ་འཇམ་དཔལ་སྐུ་མདོག་སེར་པོ་ཞལ་གཅིག་ཕྱག་གཉིས་པ་གཡས་མི་ཤེས་པ་གཅོད་པར་བྱེད་པའི་ཤེས་རབ་གྱི་རལ་གྲི་ནམ་མཁར་འཕྱར་བའི་ཚུལ་གྱིས་འཛིན་པ། གཡོན་པས་ཨུཏྤ་ལའི་ཡུ་བ་ཐུགས་ཀར་བཟུང་ནས་སྙན་གྱི་ཐད་སོར་ཁ་ཕྱེ་བའི་སྟེང་ན་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་འཛིན་པ། དར་དང་རིན་པོ་ཆེས་བརྒྱན་པ། རྡོ་རྗེའི་སྐྱིལ་ཀྲུང་གིས་བཞུགས་པའི་སྤྱི་བོར་ཧཱུྃ་སྔོན་པོ་དེ་ཞུ་སྟེ་ཚངས་བུག་ནས་ཐིམ་པས་ལུས་ཀྱི་ནང་གང་བས་བ་སྤུའི་བུ་ག་ཐམས་ཅད་རྡོ་རྗེའི་གོ་ཆ་གྱོན་པར་གྱུར། ཅེས་བརྗོད་ལ། ཨོཾ་ཝ་གི་ཤྭ་རི་མུྃ། ཞེས་བརྒྱ་སྟོང་ལ་སོགས་པ་བཟླས་ལ། དེ་ནས། ཨོཾ་ཨརྻ་མཉྫུ་ཤྲཱི་ས་པ་རི་ཝ་ར་ཨརྒྷྃ་ནས།
ཤཔྟ་པྲ་ཏིཙྪ་སྭཱཧཱ། ཏིང་ཤགས་དཀྲོལ་ཏེ། གཞོན་ནུའི་སྐུ་ལུས་འཆང་བ་པོ། ། སོགས་ཀྱིས་བསྟོད། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་བྱང་ཞིང་དག་པ་དང་བདག་མེད་རྟོགས་པའི་ཤེས་རབ་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ཞེས་གསོལ་བ་གདབ། དེ་ནས་གོང་དུ་བཤམས་པའི་ཡོ་བྱད་རྣམས་ལ་དམིགས་ནས། རང་གི་མདུན་གྱི་ནམ་མཁར་ཤཱཀྱ་ཐུབ་པ་སྐུ་མདོག་སེར་པོ་འཁར་སིལ་དང་། ལྷུང་བཟེད་བསྣམས་པའི་ཐུགས་ཀར་ཟླ་བའི་སྟེང་དུ་ཨ་དཀར་པོ་ལས་འོད་ཟེར་འཕྲོས་པ་མཆོད་པའི་ཡོ་བྱད་ལ་ཕོག་པས་མཆོད་པའི་ཉེས་སྐྱོན་ཐམས་ཅད་དག་པར་གྱུར། ཅེས་དང་།
ལག་པ་ཁོག་སྟོང་དུ་སྦྱར་སོར་མོ་རྣམས་རྩེ་སྤྲད་པ་ཆོས་ཉིད་རྣམ་དག་གི་ཕྱག་རྒྱ་སྙིང་ཁར་བཅས་ལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ་ཧྃ། ཞེས་ལན་བདུན་བརྗོད། དམིགས་པའི་དཔེ་ནི། ཆུ་སྙོག་མ་ཅན་ལ་ནོར་བུ་རིན་པོ་ཆེ་བཅུག་པས་སྙོག་མ་དྭངས་པ་བཞིན་དུ་བསྒོམ་མོ། ། ཡང་རང་གི་མདུན་གྱི་ནམ་མཁར་རྣམ་པར་སྣང་མཛད་དཀར་པོ་བྱང་ཆུབ་མཆོག་གི་ཕྱག་རྒྱ་ཅན་གྱི་མཛོད་སྤུར་ཁཾ་སྔོན་པོ་ལས་འོད་ཟེར་འཕྲོས་པ་ཡོ་བྱད་ལ་ཕོག་པས་གཏོར་མའི་ཡོ་བྱད་རྣམས་འཇིག་རྟེན་དང་འཇིག་རྟེན་ལས་འདས་པའི་མགྲོན་སོ་སོའི་མོས་པ་དང་མཐུན་པའི་འདོད་ཡོན་ལྔའི་ཡོ་བྱད་ཀྱིས་ནམ་མཁའི་ཁྱོན་གང་བར་གྱུར། ཅེས་དང་། ལག་པ་གཉིས་མཉམ་པའི་ཐལ་མོ་ལས་སོར་མོ་དབུས་མ་གསུམ་གྱི་ཚིགས་བར་མ་བཅག་པ། ནམ་མཁའ་མཛོད་ཀྱི་ཕྱག་རྒྱ་སྨིན་མཚམས་སུ་བཅས་ལ། ཨོཾ་ན་མ་སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥྱ་བྷྱ།
སརྦ་ཐ་ཁྃ་ཨུཏྒ་ཏེ་སྥ་ར་ཎ་ཨི་མྃ་ག་ག་ན་ཁྃ་སྭཱཧཱ། ཞེས་ལན་བདུན་བརྗོད། དམིགས་པའི་དཔེ་ནི། ནོར་བུ་གཅིག་ལས་དགོས་འདོད་སྣ་ཚོགས་འབྱུང་བ་བཞིན་དུ་བསྒོམ་མོ། ། ཡང་རང་གི་མདུན་གྱི་ནམ་མཁར་བདུད་རྩི་འཁྱིལ་པ་དམར་པོ་གཡས་རྡོ་རྗེ་ནམ་མཁའ་ལ་འཕྱར་བ། གཡོན་སྡིགས་མཛུབ་ནམ་མཁའ་ལ་བསྒྲེངས་པའི་ལྗགས་སྟེང་དུ་ཨ་དམར་ལས་འོད་ཟེར་འཕྲོས་པ་ཡོ་བྱད་ལ་ཕོག་པས་གཏོར་མའི་ཡོ་བྱད་རྣམས་མགྲོན་སོ་སོའི་ལུས་ཀྱི་ནད་དང་སེམས་ཀྱི་ཟུག་རྔུ་ཞི་བར་བྱེད་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར་ཅེས་དང་ལག་པ་གཉིས་ཐལ་མོ་ལས་གུང་མོ་གཉིས་ཀྱི་རྒྱབ་མཛུབ་མོ་གཉིས་ཁ་ཕྱེ་ལ་སྦྱར། མཐེ་བོང་གཉིས་བསྣོལ་བ་བདུད་རྩི་འཁྱིལ་པའི་ཕྱག་རྒྱ་ཁར་བཅས་ལ། ཨོཾ་བཛྲ་ཨ་མྲི་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཕཊ྄། ཞེས་ལན་བདུན་བརྗོད། དམིགས་པའི་དཔེ་ནི་སྨན་འཆི་མེད་ལྟ་བུ་སྟེ་སྐྱེ་བོ་ཀུན་གྱི་གསོས་བྱེད་པར་བསམ་པ་ཡིན་ནོ། །
ཡང་རང་གི་མདུན་གྱི་ནམ་མཁར་རིན་ཆེན་འབྱུང་ལྡན་སེར་པོ་གཡས་མཆོག་སྦྱིན་དང་། གཡོན་ཏིང་ངེ་འཛིན་གྱི་ཕྱག་རྒྱས་བཞུགས་པའི་གཡས་པའི་མཛུབ་མོ་ལ་བྷྲུྃ་ཁ་དོག་སྣ་ཚོགས་པ་དེ་ལས་འོད་ཟེར་འཕྲོས་པ་གཏོར་མའི་ཡོ་བྱད་ལ་ཕོག་པས་ཡོ་བྱད་ཐམས་ཅད་འཕགས་པ་རྣམས་ཀྱི་སྤྱན་སྔར་གཞལ་ཡས་ཁང་གི་ཕྱི་ནང་ཀུན་ཏུ་བཟང་པོའི་མཆོད་སྤྲིན་གྱིས་གང་བ་དང་། སེམས་ཅན་རྣམས་ལ་གང་ལ་གང་འདོད་པའི་དངོས་པོ་རྣམས་ཆར་གྱི་རྒྱུན་བཞིན་དུ་འབབ་པར་གྱུར། ཅེས་དང་། ལག་པ་གཡས་པུས་མོ་གཡས་པའི་སྟེང་དུ་མཆོག་སྦྱིན་གྱི་ཕྱག་རྒྱ་དང་། གཡོན་མཉམ་བཞག་བྱས་པ་རྒྱལ་ཆེན་ཤུགས་ལྡན་འོད་ཀྱི་ཕྱག་རྒྱ་བཅས་ལ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་སམྦྷ་ར་སམྦྷ་ར་ཧཱུྃ། ཞེས་ལན་བདུན་བརྗོད། དམིགས་པའི་དཔེ་ནི་དབུལ་པོས་ནོར་གྱི་གཏེར་རྙེད་ན་ལོངས་སྤྱོད་པའི་དབང་ཐོབ་པ་བཞིན་དུ་བསྒོམ་མོ། །
ཡང་རང་གི་མདུན་གྱི་ནམ་མཁར་དོན་ཡོད་གྲུབ་པ་ལྗང་ཁུ་གཡས་སྐྱབས་སྦྱིན། གཡོན་ཏིང་ངེ་འཛིན་གྱི་ཕྱག་རྒྱས་བཞུགས་པའི་ཕྱག་མཐིལ་དུ་ཟླ་བའི་སྟེང་དུ་ཧ་ལྗང་ཁུ་ལས་འོད་ཟེར་འཕྲོས་པ་རང་གི་ལུས་དང་གཏོར་མའི་ཡོ་བྱད་ལ་ཕོག་པས་རང་གི་ལུས་ཞིང་གི་རྡུལ་ཕྲ་དང་མཉམ་པར་གྱུར་ནས་འཕགས་པ་རྣམས་ལ་ཕུལ་བས་མཉེས་ནས་བདག་གི་རྒྱུད་བྱིན་གྱིས་བརླབ་ཅིང་། གཏོར་མའི་ཡོ་བྱད་རྣམས་མགྲོན་རྣམས་དྲག་ཞན་ཆེ་ཆུང་མེད་པར་སོ་སོའི་ཡིད་བཞིན་དུ་ཚིམ་ཞིང་འཐབ་རྩོད་ཞི་ནས་མཐུན་པའི་བསམ་པས་རང་དབང་དུ་ལོངས་སྤྱོད་པར་གྱུར། ཅེས་དང་། ལག་པ་གཡོན་ཁུ་ཚུར་བཅངས་པ་པང་དུ་བཞག གཡས་རྡོ་རྗེ་ཁུ་ཚུར་གྱི་མཛུབ་མོ་བསྒྲེངས་པའི་སྡིགས་མཛུབ་བསྟན་པ་ཡེ་ཤེས་སྐར་ཟླའི་ཕྱག་རྒྱ་བཅས་ལ། ཨོཾ་ཛྙཱ་ན་ཨ་ཝ་བ་ལོ་ཀི་ཏེ་ན་མཿས་མནྟ་སྥ་ར་ཎ་རསྨི་བྷ་ཝ་མཧཱ་མ་ནི་དུ་རུ་དུ་རུ་ཧྲི་ད་ཡ་ཛྭ་ལ་ན་སྭཱཧཱ ཞེས་ལན་བདུན་བརྗོད། དམིགས་པའི་དཔེ་ནི། རྩྭ་ཁའི་ཟིལ་བ་ལྟ་བུ་སྟེ། རྩྭ་ཆེ་ན་ཟིལ་པ་ཆེ།
རྩྭ་ཆུང་ན་ཟིལ་པ་ཆུང་བ་བཞིན་དུ་བསྒོམ་མོ། ། ཡང་རང་གི་མདུན་གྱི་ནམ་མཁར་ཕྱག་ན་རྡོ་རྗེ་སྔོན་པོ་གཡས་རྡོ་རྗེ་ནམ་མཁར་འཕྱར་ཞིང་། གཡོན་སྡིགས་མཛུབ་ཐུགས་ཀར་བསྒྲེངས་པའི་སྤྱི་བོར་ཛ་དམར་པོ་ལས་འོད་ཟེར་འཕྲོས་པ་གཏོར་མའི་ཡོ་བྱད་ལ་ཕོག ཡོ་བྱད་རྣམས་བསྐལ་པ་ཇི་སྲིད་གནས་ཀྱི་བར་དུ་ཟད་པ་མེད་ཅིང་ཡོ་བྱད་དེ་དག་སྲིད་ཞིའི་མགྲོན། ཡོན་ཏན་གྱི་མགྲོན། ལན་ཆགས་ཀྱི་མགྲོན་རྣམས་ཀྱིས་བཞེས་ཤིང་ཁྱེར་བས་མཉེས་ཏེ་དམ་ཚིག་དབང་གིས་བདག་ལ་སྲུང་སྐྱོབས་མཛད་ནས་བར་ཆད་ཞི་བ་དང་། སེམས་ཅན་གྱི་དོན་ཐམས་ཅད་ཡིད་བཞིན་དུ་འགྲུབ་པའི་སྡོང་གྲོགས་མཛད་པར་གྱུར། ཅེས་དང་། ལག་པ་གཉིས་རྡོ་རྗེ་ནང་བསྡམས་ལ་མཐེ་བོང་གཉིས་གཤིབས་པ་སྤྱི་བོའི་ཐད་ཀར་སྐོར་བ་དབང་བསྒྱུར་འཁོར་ལོའི་ཕྱག་རྒྱ་བཅས་ལ། ན་མཿས་མནྟ་བུདྡྷ་ནྃ་གྲ་ཧེ་ཤྭ་རི་པྲ་པཉྫ་ཏི་མཧཱ་ས་མ་ཡ་ན་ཧཱུྃ་ཕཊ྄།
ཞེས་ལན་བདུན་བརྗོད། དམིགས་པའི་དཔེ་ནི་རྡོ་ཁབ་ལེན་ལྟ་བུ་སྟེ། རྡོ་ཁབ་ལེན་གྱིས་ལྕགས་ཐམས་ཅད་རང་དབང་མེད་པར་བསྡུས་པ་བཞིན་དུ་བསྒོམ་མོ། ། ཕྱག་རྒྱ་འདི་རྣམས་ཕྱོགས་བཅུར་བསྟན་པར་ཡིད་ཀྱིས་བསམ་ཞིང་། སྔགས་རྣམས་སོ་སོར་རྫོགས་པ་དང་། སེ་གོལ་རེ་ཏོག་གོ ། དེ་ནས་མགྲོན་སྤྱན་དྲངས་པ་ནི། རང་གི་སྙིང་ཁ་ནས་འོད་འཕྲོས་པས་རྩ་བའི་བླ་མ་ཤཱཀྱ་ཐུབ་པའི་རྣམ་པ་ལ་འཇིག་རྟེན་ལས་འདས་པའི་གཏོར་མགྲོན་གྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཏིང་ཤགས་དཀྲོལ་ཞིང་། མ་ལུས་སེམས་ཅན་ཀུན་གྱི་མགོན་གྱུར་ཅིང་། །
བདུད་སྡེ་དཔུང་བཅས་མི་ཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། ན་མོ་བདེ་གཤེགས་སྙིང་པོས་འགྲོ་ཀུན་ཡོངས་ལ་ཁྱབ། ། སེམས་ཅན་རྒྱ་ཆེན་མཆོག་ཏུ་རབ་བསྐྱེད་དེ། ། འགྲོ་བ་འདི་དག་མ་ལུས་སངས་རྒྱས་རྒྱུ། ། འདི་ན་སྣོད་མིན་སེམས་ཅན་གང་ཡང་མེད། ། བཞེངས་ཤིག་བཞེངས་ཤིག་སྟོབས་བཅུ་མངའ་བའི་ལྷ། ། དུས་ལས་མི་འདའ་ཐུགས་རྗེའི་དབང་གི་ན། ། སེམས་ཅན་དོན་ལ་དགོངས་པའི་དཀོན་མཆོག་གསུམ། །
ཡིད་ཀྱིས་སྤྲུལ་ཞིང་བཤམས་པའི་གནས་འདི་རུ། ། གཏན་པ་མེད་པའི་མཆོད་སྦྱིན་རྒྱལ་པོ་ལ། ། འཁོར་དང་བཅས་པ་མ་ལུས་གཤེགས་སུ་གསོལ། ། རྒྱལ་བ་རྒྱལ་སྲས་རང་རྒྱལ་ཉན་ཐོས་དང་། ། ལྷ་སྲིན་སྡེ་བརྒྱད་འགྲོ་དྲུག་སེམས་ཅན་རྣམས། ། དགེ་རྣམས་གཏན་པ་མེད་པའི་མཆོད་སྦྱིན་ལ། ། སྤྱན་འདྲེན་འཁོར་དང་བཅས་རྣམས་གཤེགས་སུ་གསོལ། ། ཞེས་སྤྱན་དྲངས་པས་མདུན་གྱི་ནམ་མཁའི་གནས་སུ་གཏོར་མགྲོན་རྣམས་བྱོན་ནས་སྤྲིན་འཐིབ་པ་བཞིན་བཞུགས་པར་བསམ་ལ། པདྨ་ཀ་མ་ལ་ཡ་སཏྭྃ། ཞེས་པས་སོ་སོ་ལ་གདན་ཕུལ་བར་བསམ།
ཨོཾ་སརྦ་ཏ་ཐཱ་ག་ཏ་ས་པ་རི་ཝ་ར་ཨོཾ་ཨརྒྷྃ་ནས། ཤཔྟ་པྲ་ཏིཙྪ་སྭཱཧཱའི་བར་གྱིས་མཆོད། དེ་ནས་གཏོར་མ་བསྔོ་བ་དངོས་ནི། སྙིང་ཁར་ཐལ་མོ་སྦྱར་ལ་འདི་སྐད་ཅེས་པ་བྱ་སྟེ། སངས་རྒྱས་ཀྱི་བདེན་པ་དང་། ཆོས་ཀྱི་བདེན་པ་དང་། དགེ་འདུན་གྱི་བདེན་པ་དང་། སྙིང་པོ་དང་ཕྱག་རྒྱ་དང་། གསང་སྔགས་དང་རིག་སྔགས་དང་། ཏིང་ངེ་འཛིན་གྱི་བྱིན་རླབས་དང་།
ཆོས་ཀྱི་དབྱིངས་རྣམ་པར་དག་པའི་མཐུ་དང་རྟེན་ཅིང་འབྲེལ་པར་འབྱུང་བ་རྒྱུ་འབྲས་མི་བསླུ་བའི་བྱིན་རླབས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་ནི་སྲིད་ཞིའི་མགྲོན་དུ་གྱུར་པ། སངས་རྒྱས་བྱང་སེམས་འཕགས་པ་ཉན་ཐོས་ལ་སོགས་པ་ཐམས་ཅད་ལ་འབུལ་ལོ། ། དེ་རྣམས་ཀྱི་ཕོ་བྲང་དང་གཞལ་ཡས་ཁང་དུ་ཀུན་ཏུ་བཟང་པོའི་མཆོད་སྤྲིན་ནམ་མཁའི་མཐའ་ཀླས་པ། འཇིག་རྟེན་གྱི་ཁམས་གང་བ་འབྱུང་བའི་རྒྱུར་གྱུར་ཅིག ཡོན་ཏན་གྱི་མགྲོན་དུ་གྱུར་པ་མི་མཇེད་ཀྱི་བདག་པོ་ཚངས་པ། ལྷ་རྣམས་ཀྱི་དབང་པོ་བརྒྱ་བྱིན། རྒྱལ་པོ་ཆེན་པོ་སྡེ་བཞི། ཕྱོགས་སྐྱོང་བཅུ། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད།
གནོད་སྦྱིན་གྱི་སྡེ་དཔོན་ཆེན་པོ་གང་བ་བཟང་པོ་དང་། ནོར་བུ་བཟང་པོ་འཁོར་དང་བཅས་པ་དང་། ཡང་དག་ཤེས་དང་རྒྱལ་བ་ཁྱུ་མཆོག་ལ་སོགས་པ་ཕྱོགས་མཚམས་སྲུང་བར་བྱེད་པའི་གནོད་སྦྱིན་ཉི་ཤུ་རྩ་བརྒྱད། གནོད་སྦྱིན་མཐུ་བོ་ཆེ་སུམ་ཅུ་རྩ་གཉིས་འཁོར་དང་བཅས་པ་དང་། དཔལ་ཧ་རི་ཀ་དང་། པཉྩི་ཀ་ལ་སོགས་ཏེ་གཙུག་ལག་ཁང་གི་སྲུང་མའི་ཚོགས་རྣམས་དང་གཞན་ཡང་དཀོན་མཆོག་གསུམ་ལ་མངོན་པར་དད་པའི་ལྷ་ཀླུ་གནོད་སྦྱིན་དྲི་ཟ་ལྷ་མ་ཡིན་ནམ་མཁའ་ལྡིང་མིའམ་ཅི། ལྟོ་འཕྱེ་ཆེན་པོ་བཙུན་མོ་སྲས་དང་འབངས་སུ་བཅས་པ་རྣམས་ལ་འབུལ་ལོ། ། དེ་རྣམས་ཀྱི་ཕོ་བྲང་དུ་འདོད་པའི་ཡོན་ཏན་ལྔ་བར་སྣང་ལ་ཆར་བཞིན་བབས། ས་གཞི་ལ་ལོ་ཏོག་བཞིན་སྐྱེས། མཁའ་ལ་སྤྲིན་བཞིན་གཏིབས་ནས་དགྱེས་རབ་ཀྱི་མཆོག
མཉེས་རབ་ཀྱི་ཕུལ་ཐོབ་པར་གྱུར་ཅིག ཁྱེད་རྣམས་ལ་འཕྲིན་ལས་དང་སྙན་གསན་དུ་གསོལ་བ་ནི། བདེ་བར་གཤེགས་པའི་བསྟན་པ་ཡུན་རིང་དུ་གནས་ཤིང་། བསྟན་འཛིན་གྱི་སྐྱེས་བུ་རྣམས་སྐུ་ཚེ་བརྟན་པ་དང་། འཕྲིན་ལས་རབ་ཏུ་རྒྱས་ཤིང་བསྟན་པ་དང་བར་ཆད་ཐམས་ཅད་བཟློག་པ་དང་ཞི་བར་མཛད་དུ་གསོལ། ཁྱད་པར་དུ་ཡང་བདག་ཅག་རྣལ་འབྱོར་པ་འཁོར་དང་བཅས་པ་རྣམས་ཀྱི་དམ་པ་ཆོས་བསྒྲུབ་པའི་བར་ཆད་ཐམས་ཅད་ཞི་བ་དང་། འཇིག་རྟེན་དུ་དགེ་ལེགས་རྒྱ་ཆེན་པོ་མཛད་དུ་གསོལ། སྙིང་རྗེའི་མགྲོན་དུ་གྱུར་པ་འགྲོ་བ་རིགས་དྲུག ལམ་རྒྱུད་ལྔ། སྐྱེས་གནས་བཞིས་བསྡུས་པའི་སྲིད་པའི་རྩེ་མོ་ནས་དམྱལ་བའི་གནས་ཡན་ཆད་འཕགས་པའི་སྤྱན་གྱིས་གཟིགས་པའི་སེམས་ཅན་ཐམས་ཅད་ལ་སྦྱིན་ནོ། །
གསོལ་ལོ། བསྔོ་འོ། ། མགྲོན་ནོ། ། དེ་དག་སོ་སོའི་སྤྱན་ལམ་དུ་མངའ་རིགས་དང་། ལོངས་སྤྱོད་ཅི་ལ་ཅི་དགེས་གང་ལ་གང་འདུལ་ཆོས་དང་ཟང་ཟིང་གི་ལོངས་སྤྱོད་ཅི་འདོད་ཐོབ་པར་གྱུར་ཅིག ཡུལ་ཕྱོགས་ཀྱི་ལྷ་མགོན་ཀླུ་མགོན་དུ་གྱུར་པའི་ས་བདག་ལྷ་ཀླུ་རྣམས་ལའང་སྦྱིན་ནོ། སོ་སོའི་བསམ་པ་དང་མཐུན་པར་ཐོབ་པར་གྱུར་ཅིག ལན་ཆགས་ཀྱི་མགྲོན་དུ་གྱུར་པའི་བགེགས་རིགས་སྟོང་ཕྲག་བརྒྱད་ཅུ་དང་། ས་དང་བར་སྣང་ལ་གནས་ནས་འདོད་པའི་གེགས་བྱེད་ཅིང་མི་འདོད་པ་སྐྱེད་པར་བྱེད་པ་རྣམས་དང་། ཁྱད་པར་བདག་ཅག་གི་ཚེ་སྔོན་གྱི་ལན་ཆགས་བུ་ལོན་དང་ཤ་འཁོན་དུ་གཉེར་བ་རྣམས་ལ་སྦྱིན་ནོ། །
གནོད་སེམས་ཞི་ནས་ཕན་བདེ་བསྐྱེད་པའི་རྒྱུར་གྱུར་ཅིག ཅེས་དང་། ཏིང་ཤགས་དཀྲོལ། གཏན་པ་མེད་པའི་མཆོད་སྦྱིན་རྒྱལ་པོ་འདི། ། ཆོས་ཉིད་རྣམ་པར་དག་པའི་བྱིན་རླབས་དང་། ། དཀོན་མཆོག་ཡོན་ཏན་དཔག་མེད་ཆེ་བ་དང་། ། སྙིང་པོ་ཕྱག་རྒྱ་ངེས་པའི་དམ་ཚིག་དང་། ། རྒྱུ་རྐྱེན་རྟེན་འབྲེལ་ཚོགས་པའི་ནུས་མཐུ་དང་། ། དྲང་སྲོང་རིག་འཛིན་རྣམས་ཀྱི་གྲུབ་པ་དང་། ། བདག་གི་སྨོན་ལམ་ཤེས་རབ་ཏིང་ངེ་འཛིན་གྱི། །
ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། ། དབང་པོ་ལྔ་ཡི་ལོངས་སྤྱོད་མཁོ་དགུར་ལྡན། ། ནམ་མཁའི་མཐའ་ཀླས་གཏེར་ཆེན་གྱུར་པ་འདི། ། མཆོད་ནས་བླ་མ་ཁྱེད་ཀྱི་ཕོ་བྲང་དུ། ། མཆོད་པའི་སྤྲིན་གྱིས་རྒྱས་ཤིང་བསྟིམས་པར་སྨོན། ། བདག་གི་བསོད་ནམས་མཐུ་ཡིས་ནི། ། སེམས་ཅན་ཐམས་ཅད་བདེ་གྱུར་ཅིག ། ཀུན་ཀྱང་གནོད་པ་རྣམས་དང་བྲལ། ། ཡང་ན་དེ་བཞིན་གཤེགས་གསུངས་པའི། ། འདོད་པ་ཕུན་སུམ་ཚོགས་གྱུར་ཅིག །
སྒྲིབ་པ་མེད་པའི་ཚུལ་གྱིས་སུ། ། མ་ཐོགས་པར་ནི་གྲུབ་པར་ཤོག ། བྱོལ་སོང་གཅིག་ལ་གཅིག་ཟ་བའི། ། གནོད་པ་དེ་དག་ཡོངས་མི་འབྱུང་། ། ཡི་དྭགས་རྣམས་ལ་ཟས་དང་སྐོམ། ། ཐོགས་པ་མེད་པར་འབྱུང་གྱུར་ཅིག ། སེམས་ཅན་དམྱལ་བའི་སྡུག་བསྔལ་གང་། ། མི་ཟད་རྣམ་པ་སྣ་ཚོགས་པ། ། བསོད་ནམས་འདི་ཡི་བྱིན་རླབས་ཀྱིས། ། དེ་དག་མྱུར་དུ་ཞི་གྱུར་ཅིག །
ས་འམ་མཁའ་ལ་འཁོད་པ་ཡི། ། ལྷ་ཀླུ་གནོད་སྦྱིན་སྲིན་པོ་དང་། ། འབྱུང་པོ་མང་པོ་གང་འཁོད་པ། ། དགེ་བའི་བསམ་པ་རྫོགས་གྱུར་ཅིག ། ཅེས་བརྗོད། དེ་ནས་ཆོས་ཀྱི་སྦྱིན་པ་ནི། ཆོས་རྣམས་ཐམས་ཅད་རྒྱུ་ལས་བྱུང་། ། དེ་རྒྱུ་དེ་བཞིན་གཤེགས་པས་གསུངས། ། རྒྱུ་ལ་འགོག་པ་གང་ཡིན་པ། ། དགེ་སྦྱོང་ཆེན་པོ་འདི་སྐད་གསུངས། །
སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པ་སྤྱད། ། རང་གི་སེམས་ནི་ཡོངས་སུ་དུལ། ། འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། ། ཐམས་ཅད་བསྲུང་བའི་དགེ་སློང་དག ། སྡུག་བསྔལ་ཀུན་ལས་དེ་གྲོལ་ལོ། །
ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་དུ་འབྱུང་། ། ངོ་བོ་གཉིས་མེད་གནས་མེད་པ། ། དེ་ལྟར་ཆོས་རྣམས་ཤེས་ཀྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབས་པའི་སྲས་སུ་སྐྱེ། ། ཞེས་བརྗོད་ལ། དེ་ལྟར་ཟང་ཟིང་གི་སྦྱིན་པས་དབང་པོའི་རྒྱུད་ཚིམ།
ཆོས་ཀྱི་སྦྱིན་པས་ཤེས་པའི་རྒྱུད་གྲོལ་ནས་ཉོན་མོངས་པ་དང་། ཤེས་བྱའི་སྒྲིབ་པ་བག་ཆགས་དང་བཅས་གཏན་ནས་དག བསོད་ནམས་དང་ཡེ་ཤེས་ཚོགས་ལྷུན་གྱིས་གྲུབ་ནས་མཐར་བླ་ན་མེད་པའི་བྱང་ཆུབ་ཐོབ་པའི་རྒྱུར་གྱུར་ཅིག བྱང་ཆུབ་མ་ཐོབ་ཀྱི་བར་དུ་ཡང་རྐྱེན་དགེ་བའི་བཤེས་གཉེན་དང་མི་འབྲལ་བར་གྱུར་ཅིག ཅེས་བརྗོད་ལ། དེ་ནས་བདེན་པའི་སྟོབས་བརྗོད་པ་ནི། ཏིང་ཤགས་དཀྲོལ་ལ། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང་། ། དུལ་ཞིང་ཡང་དག་སྡོམ་ལ་ཚངས་པར་སྤྱོད། ། འབྱུང་པོ་ཀུན་ལ་ཆད་པ་སྤངས་པ་སྟེ། །
དགེ་སློང་དགེ་སྦྱོང་དེའི་བྲམ་ཟེ་དེའང་། ། མཚོན་ཆས་མི་འཇིགས་གང་ཡང་མེད། ། འཆི་བའི་སྲོག་ལ་ཀུན་ཀྱང་འཛེམ། ། འཚོ་བའི་ཟས་ལ་ཀུན་ཀྱང་འདུ། ། རང་གི་ལུས་ལ་དཔེ་ལོངས་ལ། ། གཞན་ལ་གནོད་པ་མ་བྱེད་ཅིག ། ཅེས་ལན་གསུམ་བརྗོད། གསུམ་པ་རྗེས་ནི། ཨོཾ་བཛྲ་ས་ཏྭ་ས་མཱ་ཡ༞ སོགས་ལན་གསུམ་དང་། མ་འབྱོར་པ་དང་སོགས་ཀྱིས་ལྷག་ཆད་ཁ་བསྐངས།
དེ་ནས་འཇིག་རྟེན་ལས་འདས་པའི་མགྲོན་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ནས། སླར་ཡང་འབྱོན་པར་མཛད་དུ་གསོལ། ། ཞེས་པའི་བར་བརྗོད་ཅིང་། ཨོཾ་བཛྲ་མུཿཞེས་དང་། མཐེབ་སྲིན་གྱིས་སེ་གོལ་དང་བཅས་པས་གཤེགས་སུ་གསོལ། འཇིག་རྟེན་པའི་མགྲོན་རྣམས་ལ། མཆོད་སྦྱིན་གནས་འདིར་ལྷགས་པ་ཡི། ། འབྱུང་པོ་ས་འོག་རྒྱུ་བ་དང་། །
གང་དག་ས་སྟེང་འཁོད་པ་དང་། ། ས་བླར་གྱུར་བ་གང་ཡིན་པ། ། མགུ་བར་གྱིས་ལ་རང་གནས་སུ། ། ཐམས་ཅད་ཐ་དད་འགྲོ་བར་གྱིས། ། སརྦ་བྷུ་ཏ་གཙྪཿཞེས་དང་། སུམྦྷ་ནི་ལ་སོགས་པ་དྲག་སྔགས་བརྗོད་ཅིང་རང་རང་གི་གནས་སུ་དེངས་པར་བསམ། དེ་ནས་རང་གི་དཔྲལ་བར་ཨོཾ། མགྲིན་པར་ཨཱཿཐུགས་ཀར་ཧཱུྃ། ཞེས་བརྗོད་ཅིང་བསམ་པས་རང་གི་ལུས་བསྲུང་ལ། དགེ་བ་འདི་ཡིས་སྐྱེ་བོ་ཀུན། །
སོགས་དང་། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། སོགས་ཀྱིས་དགེ་རྩ་བྱང་ཆུབ་ཏུ་བསྔོ་ཞིང་བཀྲ་ཤིས་རྒྱས་པར་བྱའོ། ། དེ་ནས་གཏོར་མའི་ཡོ་བྱད་རྣམས་ཀླུ་གནས་པའི་ཆུ་མིག་དང་། འགོམ་མི་འཆོར་བའི་ས་གཙང་སར་དོར་བ་གལ་ཆེ་བས་དེ་བཞིན་དུ་མཛད་འཚལ། ། ཞེས་ཆུ་གཏོར་གཏོང་ཚུལ་གྱི་ཡི་གེ་འདོད་དགུའི་ཆར་འབེབས་ཞེས་བྱ་བ་འདི་ནི། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་གི་གསལ་བྱེད་དུ་སྔགས་འཆང་ཆེན་པོས་མཛད་པའི་ཆུ་གཏོར་གྱི་ཡི་གེ་བློ་གསལ་དགའ་བ་སྐྱེད་བྱེད་ལ་གཞི་བྱས་ཤིང་། དེར་མི་གསལ་བ་རྣམས་རྗེ་ཐར་རྩེ་ནས་ནམ་མཁའ་དཔལ་བཟང་སོགས་ཀྱི་གསུང་རབ་ནས་བསྡུས་ཏེ་ཤྲཱི་ས་སྐྱ་པ་ཤཱཀྱའི་དགེ་སློང་བྱམས་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་ལུག་ལོ་ཟླ་བ་ལྔ་པའི་དཀར་པོའི་ཕྱོགས་ཀྱི་ཚེས་ལ། དཔལ་ས་སྐྱའི་གནས་མཆོག་ཆུ་མིག་རྫིང་ཁའི་བླ་བྲང་བདེ་མཆོག་ཕོ་བྲང་གི་ནུབ་ཕྱོགས་ལྗོན་ཤིང་ཡིད་འོང་རབ་ཏུ་རྒྱས་པས་ཡོངས་སུ་བསྐོར་བའི་ཀུན་དགའ་ར་བ་དེ་ཉིད་དུ་ལེགས་པར་སྦྱར་བའོ། ། འདིས་ཀྱང་སེམས་ཅན་དཔག་ཏུ་མེད་པ་ལ་ཕན་པ་བསམ་གྱིས་མི་ཁྱབ་པ་འབྱུང་བར་གྱུར་ཅིག
ཡི་གེ་པ་ཡང་རང་ཉིད་ཀྱིས་བགྱིས་པ་ལགས་སོ། ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 8 ཨ་མྱེས་ཞབས། ཆུ་གཏོར་གཏོང་ཚུལ་གྱི་ཡི་གེ་འདོད་དགུའི་ཆར་འབེབས། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
