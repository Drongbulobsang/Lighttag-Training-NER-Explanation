གསུང་འབུམ། ངག་དབང་ཀུན་དགའ་བསོད་ནམས།
པོད ༡༦༩
ལམ་སྦས་བཤད་ཀྱི་ཁྲིད་ཡིག་གོང་མའི་གསུང་གི་བདུད་རྩི་མན་ངག་གི་རྒྱ་མཚོ།
༄༅། །ལམ་སྦས་བཤད་ཀྱི་ཁྲིད་ཡིག་གོང་མའི་གསུང་གི་བདུད་རྩི་མན་ངག་གི་རྒྱ་མཚོ་ཞེས་བྱ་བ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། དུས་གསུམ་སྒྲིབ་མེད་གཟིགས་པའི་མུས་པ་རྗེ། ། སངས་རྒྱས་རྒྱལ་མཚན་ཞབས་ལ་གུས་བཏུད་ནས། ། ས་སྐྱའི་ལྕགས་རིའི་ཁོང་ལས་མི་འདའ་བའི། ། ཆོས་བཞིའི་ནང་ཚན་ཟབ་མོ་སྦས་བཤད་ཀྱི། ། མན་ངག་དོན་རྣམས་རྩོད་བྲལ་གོང་མ་ཡི། ། གསུང་གི་བདུད་རྩི་སློབ་མའི་ཚོགས་རྣམས་ཀྱིས། ། ལེགས་པར་བྲིས་རྣམས་ལྷན་ཅིག་བསྡེབས་པ་ཡི། ། ཟབ་ཡངས་མན་ངག་རྒྱ་མཚོ་འདིར་སྤེལ་ལོ། །
ཞེས་མཆོད་པར་བརྗོད་ཅིང་རྩོམ་པར་དམ་བཅས་ནས། འདིར་ལམ་སྦས་བཤད་ཀྱི་ཁྲིད་ཡིག་གོང་མའི་གསུང་གི་བདུད་རྩི་མན་ངག་གི་རྒྱ་མཚོ་ཞེས་བྱ་བ་འདི་འཆད་པ་ལ་སྤྱི་དོན་རྣམ་པ་བཞི་སྟེ། དཔལ་གྱི་རྒྱལ་མཚན་པའི་གསུང་རབ་ལས་འབྱུང་ཚུལ་བཤད་པ། ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་པ། བདག་ཆེན་ཆོས་རྗེའི་གསུང་རབ་ལས་འབྱུང་ཚུལ་བཤད་པ། ཀུན་དགའ་ལྷུན་གྲུབ་ཀྱི་ཟིན་བྲིས་ལས་འབྱུང་ཚུལ་བཤད་པའོ། ། དང་པོ་ནི། ཆོས་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་ལ་མཁས་པ་དཔལ་གྱི་རྒྱལ་མཚན་གྱིས་ཟིན་བྲིས་སུ་མཛད་པའི་ལམ་སྦས་བཤད་ཀྱི་ཁྲིད་ཡིག་ལས་འདི་ལྟར་འབྱུང་སྟེ། བླ་མ་དམ་པའི་ཞབས་ལ་ཕྱག་འཚལ་ལོ། ། ལམ་ཟབ་མོ་སྦས་ཏེ་བཤད་པ་འདི་ལ་ཕྱག་ཆེན་མཆོག་གི་དངོས་གྲུབ་བསྒྲུབ་པའི་གདམ་ངག་དང་།
ཐུན་མོང་གི་དངོས་གྲུབ་བསྒྲུབ་པའི་གདམ་ངག་གཉིས། དང་པོ་ལ་སྔོན་འགྲོ་དང་། དངོས་གཞིའི་རྣལ་འབྱོར་གཉིས། དང་པོ་ནི། ལམ་འབྲས་ཀྱི་གཞུང་ཇི་ལྟ་བའི་ཁྲིད་བཞིན་དུ། སྐྱབས་འགྲོ་སེམས་བསྐྱེད་མཎྜལ་དང་ཡིག་བརྒྱའི་རྣལ་འབྱོར་རྣམས་བྱ། འདིའི་ཁྲིད་ཡིག་ཕྱི་མ་ཁ་ཅིག་ཏུ། བསམ་གཏན་གྱི་ཡན་ལག་དགུ་བྱེད་པར་བཤད་པ་ནི་རྫོགས་རིམ་སྤྱིའི་སྔོན་འགྲོ་ཡིན་པས་འགལ་བ་ཆེར་མེད་མོད། དེ་ལྟ་ནའང་འདིའི་སྔོན་དུ་བྱེད་པའི་ཕྱག་ལེན་དང་བཤད་པ་མེད་དོ། ། ཡང་བླ་མ་ཁ་ཅིག
འདི་དང་ལམ་རྡོ་རྗེའི་རྦ་རླབས་གཉིས་གཅིག་པས་འདིའི་སྔོན་དུ་རླུང་གི་རྣལ་འབྱོར་བདུན་ལ་ལོ་བདུན་ལ་སོགས་པ་སྦྱོང་དགོས་ཟེར་བ་ནི། མི་འཐད་དེ། ལམ་རྡོ་རྗེ་རྦ་རླབས་ཀྱི་སྔོན་དུ་རླུང་གི་རྣལ་འབྱོར་བདུན་ལ་སྦྱང་བ་ནི། རླུང་གི་རྣལ་འབྱོར་དང་ཕྱག་རྒྱའི་རྣལ་འབྱོར་ཕྱོགས་གཅིག་ཏུ་ཉམས་སུ་ལེན་པའི་དབང་དུ་བྱས་པ་ཡིན་ལ། འདི་དང་ལམ་རྡོ་རྗེའི་རྦ་རླབས་མི་གཅིག་ཅིང་། འདི་ལ་ལམ་སྦས་བཤད་ཟེར་བ་ནི། གསུང་ངག་ལམ་འབྲས་སུ་སྦས་པ་འདིར་བཤད་པས་དེ་སྐད་ཟེར་བ་ཡིན་ནོ། ། འདི་ཉམས་སུ་ལེན་པ་པོའི་གང་ཟག་ནི། དབང་པོ་ཤིན་ཏུ་རྣོ་བའི་གང་ཟག་ཀྱཻ་རྡོ་རྗེའི་དཀྱིལ་འཁོར་དུ་དབང་བསྐུར་བ་ཐོབ་པ་གཅིག་གིས་ཉམས་སུ་ལེན་རྒྱུ་ཡིན་ཏེ། རྣལ་འབྱོར་གྱི་དབང་ཕྱུག་ས་སྐྱ་པ་ཆེན་པོས།
རྒྱ་གར་སིནྡྷུའི་དགེ་སློང་གཅིག་ལ་དབང་བསྐུར་ནས་བསྟན་པས། ཟླ་བ་དྲུག་ནས་མངོན་ཤེས་དང་རྫུ་འཕྲུལ་བྱུང་། ཚེ་འདི་ལ་གྲུབ་པ་ཐོབ་པ་ལྟ་བུའོ། ། དིང་སང་བླ་མས་སྟོན་པའི་གོ་རིམ་གྱི་དབང་དུ་བྱས་ན། བླ་མ་རང་ཉིད་ལ་གསུང་ངག་ལམ་འབྲས་ཐོབ་པའི་སློབ་མ་གཅིག་ལ་སྟོན་པ་ཡིན་གྱི། གང་ཐོད་ཐོད་ལ་མི་སྟོན་ནོ། ། གཉིས་པ་དངོས་གཞིའི་རྣལ་འབྱོར་ལ། བསྐྱེད་རིམ་དང་། རྫོགས་རིམ་དང་། བླ་མས་དབང་བསྐུར་བའི་དུས་སུ་བདག་ཉིད་ཀྱི་ཕུང་ཁམས་སྐྱེ་མཆེད་རྣམས་ལྷར་གསལ་ཞིང་།
དེ་བཞིན་གཤེགས་པ་སྤྱན་དྲངས་ཏེ་དེ་ལ་བསྟིམ་སྟེ། རབ་ཏུ་གནས་པ་བྱས་ཤིང་བྱིན་རླབས་ཅན་དུ་བྱས་པ་བཞིན། བདག་ཉིད་ཀྱིས་ཀྱང་ལྷར་བསྒོམས་པས། བདག་ཉིད་སྐད་ཅིག་གིས་ཀྱཻ་རྡོ་རྗེའི་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པ་ལམ་སྟེ་བསྒོམ། དམིགས་པ་གཅིག་གོ ། གཉིས་པ་ལ། རྩ་བའི་དམིགས་པ་དང་ཡན་ལག་གི་དམིགས་པའོ། ། དང་པོ་ལ་མཉམ་གཞག་དང་། རྗེས་ཐོབ་གཉིས་ཀྱི་དང་པོ་ལ། རྩ་བ་ལུས་ཀྱི་གནད།
བསྒོམ་པ་དམིགས་པའི་གནད། དགང་བ་རླུང་གི་གནད་དོ། ། དང་པོ་ནི། སྐྱབས་འགྲོ་སེམས་བསྐྱེད་སྔོན་དུ་སོང་ནས། ཤིང་ངམ་ས་ལས་བྱས་པའི་འཁོར་ལོ། ཞེང་མཐེབ་མཛུབ་གཉིས་སྦྱར་བའི་བར་དུ་ཚུད་ཅིང་། དཔངས་སུ་སོར་དྲུག་པ། རྩེ་མོ་ཅུང་ཟད་ཕྲ་བ་ཕྱག་ལེན་བཞིན་དུ་བཅས་ཏེ་སྲིན་པོའི་ལམ་གྱི་ཐད་སོར་བཞག་ལ། བརླ་རེ་མོས་སུ་འདེགས་པ་དང་། འོག་རླུང་ནང་དུ་འདྲེན་པ་བསྟུན་ཏེ་ཅུང་ཟད་མཐོས་པས་མི་བདེ་ན་སྨད།
བདེ་ན་རང་སོ་བཟུང་། རྐང་པ་གཉིས་སྐྱིལ་ཀྲུང་གླང་པོ་ཆེའི་རྣ་བ་ལྟར་བཅས། ལག་པ་གཉིས་པུས་མོ་ལ་བཀབ་སྟེ། རྒལ་ཚིགས་དྲང་པོར་བསྲངས། མིག་འཛུམ་པ་མེད་པར་བར་སྣང་ལ་བལྟ་བ་སོགས་བསམ་གཏན་གྱི་འདུག་སྟངས་ཀྱིས་འདུག་གོ ། གཉིས་པ་ལ་རང་ཉིད་ཡི་དམ་གྱི་ལྷར་གསལ་བའི་ལུས་ཀྱི་དབུས་དྲང་པོ་རུ། རང་གི་དོན་སྙིང་ལྔའི་ནང་གི་གློ་བ་དེ་པདྨ་དཀར་པོ་འདབ་མ་བརྒྱད་པ་ཁ་གྱེན་དུ་བསྟན་པ། མཆིན་པ་པདྨ་དམར་པོ་འདབ་མ་བརྒྱད་པ་ཁ་ཐུར་དུ་བསྟན་པ་སྟེ། དེ་གཉིས་རྩེ་མོ་ཅུང་ཟད་བསྣོལ་བ་གུར་ཕུབ་ཀྱི་རྣམ་པ་ལྟ་བུ་བསྒོམ་ལ། འདི་ཉིད་གཞལ་ཡས་ཁང་ཡིན་ནོ་སྙམ་དུ་མོས་པ་བྱེད།
སྦྱང་གཞི་ལ་གློ་བ་སྟེང་ན་ཡོད་ཀྱི་སྒོམ་དུས་འོག་ཏུ་བསྒོམ་པ་གནད་ཡིན་གསུངས་དམིགས་པ་གཅིག་གོ ། དེ་ནས་དེའི་ནང་དུ། རྡོ་རྗེའི་ལུས་ཀྱི་གནས་ལུགས་ལ་སྙིང་ཁ་ཐུར་ལ་བལྟས་ཡོད་ཀྱང་། བློས་གྱེན་དུ་བསྟན་པར་བསམ། དེའི་དབུས་ན་ཡར། རྩ་རོ་རྐྱང་ཀུན་འདར་མ་གསུམ་གསལ་བཏབ། དབུས་དྲང་པོར་དབུ་མ་ལ་རོ་རྐྱང་གཉིས་ཀྱིས་དཀྲིས་པའི་མདུད་པ་ཡི་གེ་ཧཱུྃ་གི་དབྱིབས་ལྟ་བུ་མགོ་ཐུར་དུ་བསྟན་པ་གསལ་བཏབ་བོ། ། དམིགས་པ་གཅིག་གོ ། དེ་གསལ་བ་དང་། ཧཱུྃ་དེ་ལས་ཐུགས་རྡོ་རྗེ།
སྐུ་མདོག་སྔོ་ནག་མཆེ་བ་གཙིགས་པ་སྤྱན་གསུམ་དང་ལྡན་པ། ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཞབས་གཉིས་བགྲད་ནས་བཞུགས་པ། ཕྱག་རྒྱ་དྲུག་གིས་སྤྲས་པ། ཆེ་ཆུང་ཚོན་གང་པ་གཅིག་བསྒོམ་མོ། ། གཅིག་གོ ། འདིར་ཁྲིད་ཡིག་ཕྱི་མ་ཁ་ཅིག་ཏུ། ཧེ་རུ་ཀའི་སྤྱན་གསུམ་གྱི་གཡས་ཉི་མ། གཡོན་ཟླ་བ། དབུས་སྒྲ་གཅན་དུ་བྱས་པ་དང་།
ཕྱག་གཡས་སུ་ཉི་མ་དང་། གཡོན་དུ་ཟླ་བ་འཛིན་པ་བྱས་པ་ནི། དོན་སྤྱི་མ་གོ་བ་ཡིན་ཏེ། དེའི་དོན་སྤྱི་ནི། ཕྱི་ནང་སྦྱར་བའི་བཤད་པ་ནི་ཡིན་ཏེ། ཕྱི་རོལ་ཏུ་ནམ་མཁའ་སྟོང་པ་ལ་ཉི་མ་དང་ཟླ་བ་སྒྲ་གཅན་གསུམ་ལས། ཉི་ཟླ་གཉིས་རླུང་འགྲོས་ཀྱི་གཡས་བསྐོར་དང་། རང་འགྲོས་ཀྱི་གཡོན་བསྐོར་དུ་རི་རབ་ལ་བསྐོར་ཞིང་། སྒྲ་གཅན་རང་འགྲོས་ཀྱི་གཡས་བསྐོར་དུ་བསྐོར་ལ། དགུན་གཙོ་བོར་གྱུར་པའི་ཟླ་བ་དྲུག
དབྱར་གཙོ་བོར་གྱུར་པའི་ཟླ་བ་དྲུག་གི་བར་དུ་སྒྲ་གཅན་དང་ཟླ་བ་གཉིས་འཕྲད་ཅིང་། དེ་ཡང་གཟུང་གི་མདོ་དང་། ཐར་ལམ་ལས་བསྒྱུར་བའི་མདོ་སྣ་ཅིག་གསུམ་དུ་གྲགས་པ་དེར། སྒྲ་གཅན་གྱི་ཁར་མིད་ནས་ལྐོག་མར་འདོན་པ་བཤད་ཅིང་། འདི་པའི་ལུགས་ཀྱི་བཤད་པ་འདི་ཡང་དེ་དང་ཉེ་ལ། དུས་འཁོར་དུ། མགོ་ལ་སྒྲ་གཅན་དང་། མཇུག་མ་ལ་དུས་མེས་བརྡ་ཆད་བྱས་ནས། དེ་གཉིས་ཀྱིས་སྒྲིབ་པར་བཤད་ལ། དོན་ལ་གང་གནས་ཀྱང་རི་མོ་ལ་དེ་ལྟར་དུ་འཆར་ཏེ།
དཔེར་ན་རྒྱ་ནག་པ་རྣམས། ཉི་ཟླ་གཉིས་ཉིན་མོ་ནམ་མཁའ་དང་། མཚན་མོ་ས་འོག་ནས་བསྐོར་བ་བྱེད་པར་འདོད་ཅིང་། ། རྩིས་ལའང་འཆར་བཞིན་ནོ། ། དེ་ལྟར་ན་ཉི་ཟླ་དང་སྒྲ་གཅན་གཉིས་འཕྲད་པ་ལས། གནས་སྐབས་འགའ་ཞིག་ཏུ། ལོ་ལེགས་པ་དང་། སྐྱ་རྒྱལ་བ་དང་། ནད་མེད་པ་སོགས་ཀྱི་དགེ་བའི་བྱ་བ་བྱེད་ལ། འགའ་ཞིག་ཏུ།
འཇིག་རྟེན་གྱི་ཁམས་སུ་ནད་དང་མུ་གེ་བསྐྱེད་པ་ལ་སོགས་པ་མི་དགེ་བའི་བྱ་བ་བྱེད་དོ། ། དེ་བཞིན་དུ་ནང་དུ་རྡོ་རྗེའི་ལུས་ལ། ཕྱི་རོལ་གྱི་ནམ་མཁའ་དང་འདྲ་བའི་ཁ་དང་བཤང་སྒོ་ལ་སོགས་པའི་བུ་ག་ནམ་མཁའ་རྣམས་དང་། ཉི་མ་དང་འདྲ་བའི་རྩ་རོ་མ། ཁམས་དམར་ཆ་ལ་སོགས་ཏེ་གཡས་ཀྱི་ཆ་རྣམས་སོ། ། ཟླ་བ་དང་འདྲ་བའི་རྐྱང་མ་དང་། ཁམས་དཀར་ཆ་དང་། དེས་མཚོན་ནས་གཡོན་གྱི་ཆ་རྣམས་སོ། ། རང་འགྲོས་དང་འདྲ་བའི་ཁམས་དཀར་མར་རྣམས་ཐུར་དུ་བབས་པ་དང་། རླུང་འགྲོས་དང་འདྲ་བའི་རླུང་རྣམས་གྱེན་དུ་རྒྱུ་བའོ། །
སྒྲ་གཅན་དང་འདྲ་བའི་ཐུགས་རྡོ་རྗེའི་ཧཱུྃ་ཡིག་དགེ་བའི་བྱ་བ་བྱེད་པ་དང་འདྲ་བར། སྙིང་ཁའི་ཧཱུྃ་ལས་ཁམས་དཀར་དམར་དང་རླུང་འབྱུང་འཇུག་སོགས་ཐིམ་པ་ལ་བརྟེན་ནས། མི་རྟོག་པའི་ཡེ་ཤེས་སྐྱེད་པར་བྱེད་དོ། ། དེ་ཉིད་གསང་བ་སེམས་ལ་སྦྱར་ན། ནམ་མཁའ་སྟོང་པ་དང་འདྲ་བའི་སེམས་ཀྱི་ཆོས་ཉིད་སྤྲོས་པའི་མཐའ་དང་བྲལ་བའི་དེ་བཞིན་ཉིད། ཉི་ཟླ་དང་འདྲ་བའི་གཟུང་འཛིན་གྱི་རྣམ་པར་རྟོག་པ། སྒྲ་གཅན་དང་འདྲ་བའི་རྩ་དབུ་མ། དགེ་བའི་བྱ་བ་བྱེད་པ་དང་འདྲ་བའི་དབུ་མའི་ནང་དུ་གཟུང་འཛིན་གྱི་རྣམ་རྟོག་བཀག་པས། བདེ་སྟོང་མི་རྟོག་པའི་ཡེ་ཤེས་སྐྱེད་པར་བྱེད་དོ། ། གསུམ་པ་དགང་བ་རླུང་གི་གནད་ནི།
སྒོམ་ཆེན་པ་རྣམས་ཀྱི་བརྡ་ཆད་ལ། རླུང་འཛིན་ལུགས་ས་ལེན་མ་ཞེས་པའི་ལུགས་སུ་བྱས་ཏེ། སྟེང་རླུང་ཅུང་ཟད་དྲག་ཏུ་རྔུབ་ཁ་སྦྱོར་བྱ། དེ་ཡང་རླུང་ལྟེ་བར་མནན་ཅིང་། སེམས་ཀྱི་དམིགས་པ་སྙིང་ཁའི་ཧེ་རུ་ཀ་ལ་གཏད། རླུང་མར་འཕུལ་བས། འཁར་སྡེར་ཆུས་བཀང་བའི་འཁར་སྡེར་ལ་དབྱུག་པ་བསྣུན་པས་ཆུ་འཕར་བ་བཞིན། ཧེ་རུ་ཀ་ཅུང་ཟད་གཡོ་བར་བསྒོམ་ཞིང་རླུང་ཐུབ་ཚད་དུ་བཟུང་། མི་ཐུབ་ན་དལ་བུས་བཏང་། དེ་ལྟ་ཐུན་རེ་རེ་ལ་རླུང་སྦྱོར་ཉི་ཤུ་རྩ་གཅིག་ཙམ་བྱ།
དེའི་ཚེ་ཕྱིར་རོལ་ཏུ་སྣང་བ་དཀར་ལམ་ལམ་པའམ། དམར་འཁྲུག་འཁྲུག་པ་འབའ་ཞིག་བྱུང་ན། རླུང་གི་རྟགས་ཡིན་པས་རླུང་བཅོས་བྱ། ཅུང་ཟད་གློད། སྣང་བ་དཀར་པོ་དང་དམར་པོ་ལ་སོགས་པ་བྱུང་ན་ཉམས་སྣང་ཡིན་པས་བྱུང་རྒྱལ་དུ་བསྐྱང་ངོ་། ། གཉིས་པ་རྗེས་ཐོབ་ཀྱི་དམིགས་པ་ལ། མཁལ་འདེགས་རིགས་གསུམ་སྤྱི་གཙུག་དང་། ། ཕན་ཚུན་བརྐྱང་གསུམ་ལུས་ཟུངས་བསྐྱེད། ། དཔུང་འདེགས་རིགས་གཉིས་གང་ན་སེལ། ། གཏུན་བརྡུང་རྩ་བའི་འཁྲུལ་འཁོར་རོ། །
ཞེས་པ་རྩ་བའི་འཕྲུལ་འཁོར་བདུན་ཕྱག་ལེན་ལྟར་བྱ། འདི་ལ་བླ་མ་ཕྱི་མ་ཁ་ཅིག་གིས། ལུས་ཟུངས་བསྐྱེད་པ་ལ་ཐུགས་རྗེ་ཆེན་པོ་ཞེས་སོགས་ཀྱི་མིང་བཏགས་ནས། འདིར་བཤད་པ་དང་འདྲ་ལ་འདྲ་མིན་བྱེད་པ་ཆེས་འཆུགས་པ་ཡིན་ནོ། ། མདོར་བསྡུས་པ་ནི། རྩ་བའི་འཁྲུལ་འཁོར་བདུན་པོ་འདིས་ཆོག་ལ། རྒྱས་པར་ན་དེའི་སྟེང་དུ་ཐིག་ལེ་འཛིན་དང་གླིང་བཞི་བསྡུད། ། གཏུན་ཤིང་རིགས་གཉིས་གཏུན་བརྡུངས་གཞན། ། མདའ་གཞུ་རིགས་གསུམ་ཉི་ཟླ་གཉིས། ། བཅུ་ནི་ཡན་ལག་འཁྲུལ་འཁོར་ཡིན། །
རྐང་དཀྲུགས་གཏུན་བརྡུངས་ཞགས་པ་གཉིས། ། རྣམ་གྲོལ་ཆུ་སྲིན་ཞལ་ཤེས་བཅས། ། མདུན་རྒྱབ་འདྲིལ་བ་རིགས་གཉིས་ཏེ། ། ཡན་ལག་འཕྲུལ་འཁོར་ཡན་ལག་བརྒྱད། ། རྩ་བའི་འཕྲུལ་འཁོར་བཅུ་གཉིས་ལ། ། ཡན་ལག་འཁྲུལ་འཁོར་རྣམ་པ་བཅུ། ། ཡན་ལག་གི་ནི་ཡན་ལག་བརྒྱད། ། སྦས་བཤད་འཁྲུལ་འཁོར་སུམ་ཅུར་བཤད། ། ཅེས་པ་ལྟར་ཡན་ལག་གི་འཕྲུལ་འཁོར་རྣམས་ཀྱང་བྱས་ན་བཟང་སྟེ། མན་ངག་འདིའི་རིགས་ལ་འཕྲུལ་འཁོར་མང་ན་གེགས་མེད་ཅིང་ཏིང་ངེ་འཛིན་མྱུར་དུ་བསྐྱེད་པ་ལ་ཕན་པ་ཡིན་ནོ། །
འདི་རྣམས་ཀྱི་ཕྱག་ལེན་ནི་ཉན་ཆེན་པའི་དངོས་སློབ་དཀར་པོ་བྲག་པ་རིན་ཆེན་སེངྒེ་ནས་བརྒྱུད་པའི་ཕྱག་ལེན། མང་མཁར་བྱ་ཚངས་ལུང་པའི་བླ་མ་རྒྱལ་མཚན་འབུམ་ལ་ཆོས་རྗེ་བླ་མས་ཞུས། དེ་ལ་བླ་མ་དཔལ་ལྡན་ཚུལ་ཁྲིམས་ཀྱིས་ཞུས་ནས་ཡི་གེར་བཀོད་པ་བཞིན་ཤེས་པར་བྱའོ། ། དེ་དག་ནི་ཁམས་འདུས་པ་རླུང་དང་གཏུམ་མོ་དྲོད་རྟགས་ཀྱི་ལམ་ཁྲིད་པའི་དོད་དོ། ། གཉིས་པ་བོགས་འབྱིན་ནམ་ཡན་ལག་གི་དམིགས་པ་ནི། རྐང་པ་གཉིས་རྡོ་རྗེའི་སྐྱིལ་ཀྲུང་བཅས། ལག་པ་གཉིས་རྡོ་རྗེ་ཁུ་ཚུར་ནུ་མའི་སྟེང་དུ་བསྣོལ། སྔར་ལྟར་ཧེ་རུ་ཀ་ཡབ་ཡུམ་དུ་གསལ་བའི་སྤྱི་གཙུག་ནས་རྡོ་རྗེ་ནོར་བུའི་རྩེ་མོའི་བར་རྩ་དབུ་མ་ཟང་ཐལ་དུ་ཡོད་པར་བསྒོམ། རིགས་ཀྱི་བདག་པོའི་རྩེར་བདུད་བཞིས་ཟིལ་གྱིས་མི་གནོན་པའི་ཧཱུྃ་ཡིག་མེ་འབར་བར་བསྒོམ། དེ་ནས་རྒྱ་མཚོ་རི་རབ་ལ་སྦྱར།
རོ་འཛིན་རང་གི་གནས་སུ་བསྐྱལ། དབང་པོའི་དྭངས་མ་གྱེན་དུ་བསྒྲངས་ལ། སྟོབས་ཀྱི་ཧཱུྃ་དྲག་ལ་རིང་བ་འཐེན་ཞིང་། དེའི་ཚེ་བདུད་བཞིས་ཟིལ་གྱིས་མི་གནོན་པའི་ཧཱུྃ་ཡིག་དེ་ལས་ཧཱུྃ་དེ་འདྲ་བ་མེ་འབར་བ་རབ་ཏུ་མང་པོ་རིམ་པ་བཞིན་བྱུང་། དབུ་མའི་ནང་ལ་ཡར་ཞུགས། སྤྱི་བོའི་ཧཾ་ཡིག་ལ་རེག དེའི་ཚེ་ལུས་ཀྱི་འཁྲུལ་འཁོར་རྣམས་སློད། ཐེམ་བུ་བཏང་པ་ལྟར། ཧཾ་ལས་བྱང་ཆུབ་ཀྱི་སེམས་འཛག་སྤྱི་བོའི་རྩ་འདབ་སུམ་ཅུ་སོ་གཉིས་གང་། དབུ་མའི་ནང་ན་མར་བབས།
མགྲིན་པའི་རྩ་འདབ་རྣམས་གང་། དེ་བཞིན་དུ་རིམས་ཀྱིས་བྱུང་ནས་སྙིང་ཁ་དང་། ལྟེ་བའི་རྩ་འདབ་རྣམས་གང་། མཐར་ལུས་ཐམས་ཅད་གང་བས། སེམས་ཉིད་བདེ་བ་ཆེན་པོའི་ཡེ་ཤེས་ཀྱི་ངོ་བོར་སྐྱེས། བདེ་ཆེན་གྱི་ཡེ་ཤེས་དེ་ཉིད་རང་བཞིན་སྟོང་པ་ཉིད་ལས་མ་འདས་ཀྱང་། བདེ་བའི་རྣམ་པ་མི་འགོག དེ་ལྟར་བདེ་བཞིན་པའི་ངང་ནས་སྟོང་པའི་ངོར་གནས། སྟོང་བཞིན་པའི་ངང་ནས་བདེ་བའི་རྣམ་པ་མི་འགོག་པ་སྟེ། སེམས་ཉིད་བདེ་སྟོང་གཉིས་སུ་མེད་པའི་ཡེ་ཤེས་ཀྱི་ངོ་བོར་སྐྱེས་པར་བསྒོམ་ཞིང་།
དེ་ཉིད་གཟུགས་ཀྱི་རྣམ་པ་འཇའ་ཚོན་ལྟ་བུའི་སྐུ་མཚན་དང་དཔེ་བྱད་ཀྱིས་སྤྲས་པའི་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པར་བསྒོམ་ཞིང་དེ་ལྟ་བུའི་ཟུང་འཇུག་གི་ངང་ལ་མཉམ་པར་བཞག་ཅིང་བསྐྱངས་པས། ཟླ་བ་དྲུག་ལ་སོགས་པ་ནས་བདེན་པ་མཐོང་བའི་ཡེ་ཤེས་སྐྱེའོ། ། དེ་ནི་ཁམས་འདུས་པ་བར་པ་ཐིག་ལེ་བདེ་སྟོང་གི་ལམ་ཁྲིད་པའི་དོད་དོ། ། འདིར་དངོས་སུ་ལས་ཀྱི་ཕྱག་རྒྱ་དང་། ཡེ་ཤེས་ཀྱི་ཕྱག་རྒྱ་གཉིས་གང་ལ་ཡང་བརྟེན་པའི་གསལ་ཁ་མ་བྱུང་ཀྱང་། དོན་གྱི་ཡེ་ཤེས་ཀྱི་ཕྱག་རྒྱ་བསྟེན་པར་སོང་ཏེ། བདུད་བཞིས་ཟིལ་གྱིས་མི་གནོན་པའི་ཧཱུྃ་ཡིག་བསྒོམ་པའི་རིགས་ཀྱི་བདག་པོ་དེ། ཡུམ་གྱི་པདྨར་ནུབ་པར་བསྒོམ་པས་སོ། ། སླར་ཡང་དབུ་མའི་ནང་ན་ཡར་ཧཱུྃ་ཡིག་འབར་བར་འཕྲོ་བར་བསྒོམ་པ་ནི། ཁམས་འདུས་པ་ཐ་མ་སྐྱོན་མེད་གཉུག་མ་ཡེ་ཤེས་ཀྱི་ལམ་ཁྲིད་པའི་དོད་དོ། །
འདི་དབང་བཞིའི་ལམ་གཅིག་ཏུ་ཉམས་སུ་ལེན་པའི་གདམ་ངག་ཡིན་ཞེས་གསུངས་པ་ནི། སྐད་ཅིག་གིས་ཧེ་རུ་ཀ་ཡབ་ཡུམ་དུ་བསྒོམ་པ་བུམ་དབང་གི་ལམ། སྙིང་ཁ་ཆོས་ཀྱི་འཁོར་ལོ་ལ་གནད་དུ་བསྣུན་པ་རྣམས་གསང་དབང་གི་ལམ། ཧཱུྃ་ཡིག་འབར་བ་སྤྲོས་ཏེ་བྱང་ཆུབ་ཀྱི་སེམས་ཕབ་པས་ལུས་ཀྱི་རྩ་གནས་རྣམས་གང་བར་བསྒོམ་པ་དབང་གསུམ་པའི་ལམ། སླར་ཡང་ཧཱུྃ་ཡིག་མེ་འབར་བ་གྱེན་དུ་འཕྲོ་བར་བསྒོམ་པ་ནི་དབང་བཞི་པའི་ལམ་མོ། ། ཐུན་རྗེས་རྣམས་སུ། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱིས་བསོད་ནམས་ཡེ་ཤེས་ཚོགས། ། མྱུར་དུ་བསྒྲུབས་ནས་ཚེ་འདི་ཁོ་ན་ལ། ། རྡོ་རྗེ་འཆང་གི་གོ་འཕང་མྱུར་ཐོབ་ཤོག །
ཅེས་པས་དགེ་བའི་རྩ་བ་སངས་རྒྱས་ཀྱི་སར་བསྔོ། དེ་ལས་ལངས་ནས་རྗེས་སྤྱོད་ལམ་གྱི་རྣལ་འབྱོར་རྣམས་བྱ་ཞིང་། ཐུན་མཚམས་སུ་ཡང་ཆོས་མཐུན་གྱི་བྱ་བས་དུས་འདའ་བར་བྱའོ། ། ཞིབ་པར་ནི་ཆོས་རྗེ་ས་པཎ་གྱིས་མཛད་པའི་ཁྲིད་ཡིག་ཏུ་བལྟ་བར་བྱའོ། ། ལམ་སྦས་བཤད་ཀྱི་དམིགས་པའི་བསྒྲིགས་རིམ་དང་གོ་རྒྱུའི་བཤད་པ་ཅུང་ཟད་ཡི་གེར་བཀོད་པ་འདི་རྩོད་པའི་དུས་ཀྱི་ཐམས་ཅད་མཁྱེན་པ་གཉིས་པ་རྗེ་བཙུན་མཁས་པའི་དབང་པོ་ཀུན་དགའ་བཟང་པོའི་གསུང་གི་བདུད་རྩི་རྒྱ་མཚོ་ལས། ཆུ་ཐིགས་ཙམ་ལོན་པ་རང་དང་གཞན་ལ་ཕན་པའི་ཕྱིར་དུ་སྙོམས་ལས་པ་དཔལ་གྱི་རྒྱལ་མཚན་གྱིས་ཟིན་བྲིས་སུ་བཏབ་པའོ། ། བདག་བློ་དང་པོའི་ལས་ཅན་གཏི་མུག་པས། ། འདི་ལ་ནོངས་གྱུར་དཔལ་ལྡན་བླ་མ་དང་། ། བཀའ་བསྲུང་མཁའ་འགྲོའི་ཚོགས་ལ་བཟོད་པར་གསོལ། ། དགེ་བས་རྡོ་རྗེའི་འཛིན་པའི་ས་ཐོབ་ཤོག །
ཅེས་པ་དེ་རྣམས་ཀྱིས་དཔལ་གྱི་རྒྱལ་མཚན་གྱི་གསུང་རབ་ལས་འབྱུང་ཚུལ་བསྟན་ཟིན་ནས། སྤྱི་དོན་གཉིས་པ་ཀུན་དགའ་བློ་གྲོས་ཀྱི་གསུང་རབ་ལས་འབྱུང་ཚུལ་བཤད་པ་ནི། རྗེ་བཙུན་ཀུན་དགའ་བཟང་པོའི་གསུང་ལ། སྲད་པ་ཀུན་བློས་ཟིན་བྲིས་སུ་བཏབ་པའི་ལམ་སྦས་བཤད་ཀྱི་ཁྲིད་ཡིག་ལས་འདི་ལྟར་འབྱུང་སྟེ། རྗེ་བཙུན་བླ་མ་ཐུགས་རྗེ་ཆེན་པོ་དང་ལྡན་པའི་ཞབས་ལ་སྤྱི་བོས་གུས་པས་ཕྱག་འཚལ་ལོ། ། འདིར་ལམ་ཟབ་མོ་སྦས་ཏེ་བཤད་པའི་གདམས་ངག་འཆད་པ་ལ། སྦས་བཤད་ཅེས་བྱ་བའི་ངེས་ཚིག་ནི། ཁ་ཅིག་རྡོ་རྗེའི་རྦ་རླབས་ཁོ་ནའི་གདམ་ངག་ཡིན་པའི་ཕྱིར། སྦས་བཤད་ཅེས་བྱ་ཟེར། བླ་མ་ཡང་དགོན་པས་འདི་ལ་བརྟེན་པའི་རྡོ་རྗེ་རྦ་རླབས་ཀྱི་གདམ་ངག་བྱ་བ་བརྩམས།
དེ་ལ་ཁང་སྟོན་འོད་ཟེར་རྒྱལ་མཚན་ན་རེ། གསེར་དང་ར་གན་བསྲེས་པ་ཡི། ། གདམ་ངག་ཡང་དགོན་པ་ཡིས་བྱས། ། ཟེར་བ་དེ་ཤིན་ཏུ་མད་པ་ཡིན། རང་གི་ངོ་བོ་སུ་ཐོད་ཐོད་ལ་མི་གནང་བར་སྐལ་ལྡན་ལ་སྦས་པའི་ཚུལ་གྱིས་གནང་བས་དེ་སྐད་ཅེས་བྱའོ། ། དེ་ལྟ་བུའི་གདམ་ངག་འདི་རྒྱུད་གང་ལ་བརྟེན་སྙམ་ན། ཁ་ཅིག ལམ་འབྲས་རྦ་རླབས་ཀྱི་བཤད་པ་ཡོད་ལ། ལག་ལེན་མེད་པའི་གདམ་ངག་ཡིན་པས། དེའི་རྦ་རླབས་ཀྱི་ཉམས་ལེན་ཡིན་ཟེར་རོ། །
དེ་ནི་མ་ཡིན་ཏེ། ལམ་འབྲས་སུ་གཡས་བཟུང་བའི་རྦ་རླབས་ཀྱི་ལག་ལེན་གསལ་བར་བཤད་པའི་ཕྱིར་རོ། ། འདི་ལ་ཆོས་རྗེ་པའི་ཡིག་ཆ་གཉིས་ཡོད་པའི། གཅིག་ལ་བར་སྐབས་སུ་ཡིག་ཕྲེང་གཅིག་ཙམ་ལ། རང་དགེས་་་་་་འདི་མཆན་དཀྱུས་ཤོར་ཡིན་ནམ་དོགས་ནི་དོགས་པ་རྡོ་རྗེའམ། འཁོར་ལོ་བདེ་མཆོག་གི་གང་རུང་དུ་བསྒོམ་བྱ་བ་འབྱུང་། གཅིག་ལ་རང་ལྷར་བསྒོམ་བྱ་བ་ལས་གསལ་ཁ་མི་སྣང་། དང་པོའི་ཡིག་ཆ་རྙིང་པ་གཅིག་དང་། དཀར་གྱི་ཡིག་ཆ་ལས་ཀྱང་ཀྱཻ་རྡོར་རམ། བདེ་མཆོག་གང་རུང་དུ་བསྒོམ་བྱ་བ་བཤད་པས་དེ་གཉིས་ཐུན་མོང་གི་གདམ་ངག་ཡིན་ནོ། །
འོ་ན་དེ་ལྟ་བུའི་གདམ་ངག་འདི་བླ་མ་བརྒྱུད་པ་གང་ལས་འོང་སྙམ་ན། འདི་ནི་རྗེ་ས་ཆེན་ཉིད་ལ་རྣལ་འབྱོར་དབང་ཕྱུག་གིས་ལྕགས་རི་ཁོང་གི་ཟབ་ཆོས། ལམ་སྦས་བཤད། བླ་མའི་རྣལ་འབྱོར་གྱི་བྱིན་རླབས། བིར་སྲུང་། རྣམ་འཇོམས་བིར་ལུགས་ཏེ་བཞི་གནང་བའི་དང་པོ་ལམ་སྦས་བཤད་བྱ་བ་ཡིན་པས། ས་སྐྱ་པ་ཆེན་པོ་ལས་འོངས་པའོ། ། བརྒྱུད་པ་དང་ལྡན་པའི་གདམ་ངག་ལ་གསུམ། སྔོན་འགྲོ། དངོས་གཞི།
རྗེས་སོ། ། དང་པོ་ལ་གཉིས་ཁྲིད་ཀྱི་སྔོན་འགྲོ་བསག་སྦྱང་བྱ་བ། ཐུན་གྱི་སྔོན་འགྲོ་བསམ་གཏན་གྱི་ཡན་ལག་དགུའོ། ། སྔོན་འགྲོ་འདི་གཉིས་ཆོས་རྗེ་པའི་ཁྲིད་ཡིག་ལས་ཟུར་ཙམ་ལས་མི་སྣང་ཡང་། ལམ་འབྲས་ལྟར་འདིར་ཡང་ཅིས་ཀྱང་སྔོན་འགྲོ་གཉིས་དགོས་པར་སྣང་བས། དང་པོ་ལ་གཉིས་ཀྱི་སྡིག་པ་སྦྱང་བ་ནི། རང་གནས་དབེན་པར་འཇིག་རྟེན་གྱི་བྱ་བ་ཐམས་ཅད་ལྟོས་པ་མེད་པར་སྤངས་ཏེ། དགེས་པ་རྡོ་རྗེའམ། བདེ་མཆོག་གང་རུང་གི་ཕྱི་དཀྱིལ་དུ་དབང་ཐོབ་ཅིང་དམ་ཚིག་དང་ལྡན་པ། ལྷའི་རྣལ་འབྱོར་དང་བཅས་པས་སྟན་བདེ་བ་ལ་འདུག་སྟེ།
སྐྱབས་སུ་འགྲོ་བ་དང་བྱང་ཆུབ་ཏུ་སེམས་བསྐྱེད་པར་བྱ། སེམས་བསྐྱེད་ཚིགས་བཅད་དུ་བྱེད་ན། སྔགས་ཀྱི་སྐུར་ནི་འགྱུར་བ་ཡིས། ། སེམས་ཅན་ཀུན་གྱི་དོན་གྱི་ཕྱིར། ། བདག་ནི་ཧེ་རུ་ཀར་བསྒྱུར་ནས། ། གཞན་ཡང་ཧེ་རུ་ཀ་དཔལ་གྱི། ། གོ་འཕང་མཆོག་ལ་དགོད་པར་བགྱི། ། ཞེས་བརྗོད། དེ་ནས་རང་གི་སྤྱི་བོར་པད་ཟླའི་སྟེང་དུ་སྐད་ཅིག་གིས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པ། ལམ་འབྲས་ལྟར་ན།
ཞབས་རྡོ་རྗེའི་སྐྱིལ་ཀྲུང་། ངེས་བརྗོད་བླ་མ་ལྟར་ན། གཡས་བརྐྱང་གིས་བཞུགས་པ། གཉིས་ཀ་ས་སྐྱ་པའི་མན་ངག་ཡིན་པས་གང་བདེ་བྱ། རུས་པའི་རྒྱན་ཆ་དྲུག་དང་ལྡན་པ། ཡུམ་རྡོ་རྗེ་སྙེམ་མ་དཀར་མོ་གྲི་གུག་དང་ཐོད་པ་འཛིན་པ། རུས་པའི་རྒྱན་ལྔ་དང་ལྡན་པ་དང་མཉམ་པར་སྦྱོར་བའི་སྐུ་ཅན་དུ་བསྒོམ། ཡབ་ཀྱི་ཐུགས་ཁར་དེ་བཞིན་གཤེགས་པ་ཐམས་ཅད་ཀྱི་ཡེ་ཤེས་ཀྱི་ངོ་བོ་ཧཱུྃ་དཀར་པོ་བསམ། དེ་ལས་འོད་འཕྲོས་ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཁ་ནས་ཡེ་ཤེས་ཀྱི་བདུད་རྩི་སྤྱན་དྲངས། དེ་ལ་ཐིམ།
ཡབ་ཀྱི་སྐུ་ལུས་ལས་བདུད་རྩིའི་རྒྱུན་ཡུམ་གྱི་མཁར་བབས། དེའི་མཐུས་ཡུམ་གྱི་སྐུ་ལས་ཀྱང་བདུད་རྩི་བབས་མཁར་བྱོན། ཡབ་ཡུམ་གཉིས་ཀྱི་སྦྱོར་མཚམས་ནས་བདུད་རྩིའི་རྒྱུན་བབས་པས། བདག་གི་སྡིག་པ་དང་། ཁྱད་པར་དུ་ཏིང་འཛིན་སྐྱེ་བ་ལ་བར་ཆད་བྱེད་པའི་སྒྲིབ་པ་ཐམས་ཅད་དུད་ཁུ་དང་རྣག་ཁྲག་གི་རྣམ་པས་བཤང་ལམ་དང་རྐང་མཐིལ་ནས་འཐོན། དེ་ཤུལ་ཡབ་ཀྱི་ཐུགས་ཁའི་ཧཱུྃ་ལས་བདུད་རྩིའི་རྒྱུན་བབས་པས་གང་བར་བསམ་ཞིང་། ཏིང་ངེ་འཛིན་དེའི་ངང་ལ་བློ་གཞག་གོ ། གལ་ཏེ་འཇོག་པར་མི་ནུས་ན། སྟོང་པའི་རང་བཞིན་གྱི་སྔགས་བཟླས་ཏེ། ཨོཾ་ཤྲཱི་བཛྲ་ཧེ་རུ་ཀ
ས་མ་ཡ། མ་ནུ་པ་ལ་ཡ། བཛྲ་ཧེ་རུ་ཀ ཏྭོ་ནོ་པ་ཏིཥྚ་ཌི་དྡྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཾ་ཀུ་རུ་ཧཱུྃ།
ཧ་ཧ་ཧ་ཧ་ཧོཿ བྷ་ག་ཝན་བཛྲ་ཧེ་རུ་ཀ་མ་མེ་མུཉྩ་ཧེ་རུ་ཀོ་བྷ་ཝ་མཧཱ་ས་མ་ཡ་སཏྭ་ཨཿ ཞེས་པ་ལྔ་བརྒྱ་ལ་སོགས་པ་བརྗོད། མཐར་རྡོ་རྗེ་སེམས་དཔའ་ཡབ་ཡུམ་རྟེན་གྱི་སྟོབས་སུ་མོས་ལ་སྟོབས་གཞན་གསུམ་ཡང་ཚང་བས། བདག་ནི་མི་ཤེས་རྨོངས་པ་སྟེ། ། ཞེས་སོགས་བརྗོད། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་བརྗོད། དེ་ནས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ།
རང་གི་ལུས་ངག་ཡིད་གསུམ་ལ་ཐིམ་པར་བསམ་པ་སྟེ། སྡིག་པ་སྦྱང་བའི་ཕྱིར་རྡོ་རྗེ་སེམས་དཔའ་བསྒོམ་བཟླས་བྱའོ། ། གཉིས་པ་ཚོགས་བསགས་པ་ནི། ཡིག་བརྒྱའི་རྗེས་ཐོགས་ཉིད་ལ་བྱེད་ན། སྐྱབས་འགྲོ་སེམས་བསྐྱེད་བྱ་མི་དགོས། ཟུར་དུ་བྱེད་ན་སྔར་བཞིན་སྐྱབས་སུ་འགྲོ་བ་དང་སེམས་བསྐྱེད་པ་བྱས་པ། མདུན་གྱི་ནམ་མཁར་རིན་པོ་ཆེ་ལས་གྲུབ་པའི་ཁྲིའི་སྟེང་དུ་རང་གི་རྩ་བའི་བླ་མ་སངས་རྒྱས་རྡོ་རྗེ་འཆང་གི་རྣམ་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པའི་སྐུ་ཅན་དུ་བསྒོམ། དེའི་ཐུགས་ཁ་ནས་འོད་ཟེར་འཕྲོས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་ཐམས་ཅད་ལ་ཕོག དེ་དག་འོད་དུ་ཞུ་བླ་མ་རྡོ་རྗེ་འཆང་ལ་ཐིམ་པས། བླ་མ་དེ་སངས་རྒྱས་ཐམས་ཅད་ཀྱི་ངོ་བོ་ཡིན་པར་མོས།
གཞན་ཡང་མདུན་གྱི་ནམ་མཁར་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་ཀྱི་ཚོགས་དང་བཅས་པ་དཔག་ཏུ་མེད་པ་མངོན་སུམ་བཞིན་བཞུགས་པར་བསམ་ལ། དེ་དག་ལ་རང་གི་ལུས་ལོངས་སྤྱོད་ཀྱིས་བསྡུས་པའི་དངོས་པོ་ཐམས་ཅད་ལྟོས་པ་མེད་པར་དབུལ། ཕྱི་ཀུན་རྫོབ་རྫས་ཀྱི་མཎྜལ་ཡང་བྱ་སྟེ། རིན་པོ་ཆེ་ལ་བྱས་པའམ། འཁར་བའམ། ཤིང་ངམ། དེ་མ་འབྱོར་ན། རས་ཁ་གང་པ་གཅིག་གི་ཟུར་བལྟབས་ཏེ་ཟླུམ་པོ་བྱས་པའི་མཎྜལ་འདུས་བྱས་ལ། ཨོཾ་བཛྲ་བྷུ་མི་ཨཱཿཧཱུྃ། ཞེས་པས་གསེར་གྱི་ས་གཞི་རྣམ་པ་རྡོ་རྗེའི་རང་བཞིན་ཅན་གཅིག་བསམ།
ཨོཾ་བཛྲ་རེ་ཥེ་ཨཱཿཧཱུྃ། ཞེས་པས་ལྕགས་རི། ཧཱུྃ་ཞེས་པས་བར་ཆད་བསལ་ལ། དབུས་སུ་རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་། ནུབ་བ་ལང་སྤྱོད། བྱང་སྒྲ་མི་སྙན། ཞེས་བརྗོད་ཅིང་། དེ་རྣམས་སུ་ཚོམ་བུ་རེ་རེ་བཞག
ཤར་དང་དབུས་ཀྱི་བར་དུ་ཉི་མ། དབུས་དང་ནུབ་ཀྱི་བར་དུ་ཟླ་བ་སྟེ་ཚོམ་བུ་རེ་བཞག ཡང་དབུས་སུ་ཚོམ་བུ་གཅིག་བཞག་ལ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང་། སངས་རྒྱས་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་དབུལ་བ་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད། ཚོམ་བུ་རྣམས་གསེར་དངུལ་སོགས་རིན་པོ་ཆེ་དང་། ཙནྡ་སོགས་སྨན་ཡིན་ན་དེ་དག་ཕྱོགས་འདི་ན་དཀོན་པའི་ཕྱིར་ཡང་ཡང་བཟླས་ཏེ་ཕུལ་བས་ཆོག
མོད་པའི་རྫས་ནས་སོགས་ཡིན་ན་ལན་རེ་རེ་བཞིན་བརྗེས། ཞེས་བཤད་པས་དེ་བཞིན་དུ་བྱ། དེ་ནས་ཆོས་རྗེ་པས་མཛད་པའི། ཞིང་ཁམས་རིན་ཆེན་དམ་པ་འདིར། ། ཞེས་པ་སོགས་བརྗོད་པའམ། གང་བློ་ལ་ཡོད་པའི་ཚིགས་བཅད་འདོན། དེ་ལྟར་མཎྜལ་བརྒྱ་ལ་སོགས་པ་ཕུལ་བའི་མཐར། བླ་མ་དམ་པ་བརྒྱུད་པ་དང་བཅས་པ་ལ་གསོལ་བ་འདེབས་སོ། ། དཔལ་ལྡན་བླ་མ་དམ་པ་བརྒྱུད་པ་དང་བཅས་པས་བདག་གི་རྒྱུད་ལ་ཏིང་ངེ་འཛིན་ཁྱད་པར་ཅན་སྐྱེ་བར་བྱིན་གྱིས་བརླབ་ཏུ་གསོལ། ཞེས་ལན་མང་དུ་བརྗོད།
དེ་ཙམ་ལས་མི་ནུས་པར་གྱུར་པ་དེའི་ཚེ། ཚོགས་བསགས་པའི་ཞིང་རྣམས་མི་དམིགས་པར་བསམ་པ་སྟེ། ཚོགས་བསག་པའི་ཕྱིར་མཎྜལ་དབུལ་བའོ། ། སྔོན་འགྲོ་གཉིས་པ་ནི། རིམ་གཉིས་གཅིག་ཆར་དུ་བསྒོམ་པའམ། དབང་བཞི་གདན་ཐོག་གཅིག་ཏུ་བསྒོམ་པའི་མན་ངག་འདི་ནི་སྙིང་ཁའི་རྩ་མདུད་རྣམས་རིམ་གྱིས་མྱུར་དུ་གྲོལ་བར་འཕྲུལ་འཁོར་གྱི་རྣལ་འབྱོར་གཙོ་ཆེ་བ་ཡིན། ལམ་འདིའི་གནད་ཤེས་པའི་གང་ཟག་ཟླ་བ་དྲུག་ལ་སོགས་པས་གྲོལ་བར་འགྱུར་བ་ཡིན། དེ་ཡང་རྒྱ་གར་སིནྡྷུའི་ཡུལ་གྱི་དགེ་སློང་ཞིག་གིས་སོ་མཱ་ན་ཐར་རྣལ་འབྱོར་པ་གཅིག་གི་དྲུང་དུ་ཕྱིན་པ་དང་། དེ་ན་རེ། དགེ་སློང་ཁྱོད་བྱང་ཕྱོགས་ན་རྣལ་འབྱོར་དབང་ཕྱུག་གི་སྤྲུལ་པ་ས་སྐྱ་པ་ཆེན་པོ་ཞེས་བྱ་བ་ཡོད་ཀྱིས།
དེ་ཅན་དུ་སོང་ཞིག་དང་། མྱུར་དུ་བདེན་པ་མཐོང་བར་འགྱུར་རོ། ། ཞེས་ལུང་བསྟན། དེས་འོངས་པས་ས་ཆེན་གུང་ཐང་ན་ལ་རྩེ་གནས་པོ་ཆེ་ན་བཞུགས་པ་དང་མཇལ། མན་ངག་འདི་གནང་བས་ཟླ་བ་དྲུག་ན་གྲོལ་ལོ། ། དེ་ལྟར་མྱུར་བའི་ལམ་འདིའི་སྔོན་དུ་བསམ་གཏན་གྱི་ཡན་ལག་དགུ་འགྲོ་དགོས་པས་ལུས་སྦྱང་བ་ནི། རང་གི་གནས་ཁང་སྲུང་འཁོར་གྱི་ནང་དུ་ཚུད་པར་བསམ། རང་དཔལ་ཀྱཻ་རྡོར་རྗེར་གསལ་བ་ཙམ་རྒྱུན་དུ་དྲན་པར་བྱ། ཁ་ཅིག་ན་རེ། བར་ཆད་མི་འབྱུང་བའི་ཕྱིར་ལུས་ངག་ཡིད་ཀྱི་གནས།
སྤྱི་མགྲིན་སྙིང་ཁ་གསུམ་དུ་ཨོཾ་ཨཱཿཧཱུཾ་དགོད་པ་དང་། འཁོར་གྱི་ལྷ་མོ་རྣམས་ཀྱང་གསལ་གདབ་དགོས་ཟེར་ཏེ། བྱས་ཀྱང་མི་འགལ་མོད། འོན་ཀྱང་དེ་ཙམ་མི་དགོས། སྐྱབས་འགྲོ་སེམས་བསྐྱེད་བྱས་ལ། མ་དཱ་ནིའི་སྦྱོར་བ་བྱ་བ། ལག་མཐིལ་གཉིས་དྲོད་ཐོན་ཐོན་ཤུད་པའི་ཐད་ཐོག་མར་མིག་ལ་གདབ། དེ་ནས་ཚིགས་ཐམས་ཅད་མཉེའོ། ལུས་གྱོང་ཤེས་ཆེ་བ་ལ་མར་གྱིས་བྱུག་པ་དང་། ཆང་གིས་བྱུག་པ་དང་།
ཤིན་ཏུ་གྱོང་ན་དཀྱིལ་འཁོར་ཆེན་པོའི་སྦྱོར་བ་བྱ་བ། མིའི་ཀླད་པ་ཅུང་ཟད་ཅིག་ཆང་ལ་སྦྱར་བས་བྱུག དེས་མཉེན་ལྕུག་གེ་འགྲོ། དེ་ནས་སྐྱིལ་ཀྲུང་བཅས་ལ་རླུང་རོ་ཕྱིར་འབུད། དེའི་རྗེས་ལ་ལག་པ་གཉིས་རྡོ་རྗེ་ཁུ་ཚུར་བཅངས་པ་ནུ་མ་གཉིས་ཀྱི་སྟེང་དུ་བཞག་ལ། འོག་རླུང་འཐེན་ཏེ་རླུང་མནན་ལ་རླུང་ཁ་སྦྱར་བྱ། ལམ་འབྲས་སུ་རླུང་མི་འཛིན་པ་དང་འཛིན་པ་གཉིས་གསུངས་ནའང་། འདིར་འཛིན་དགོས་ཏེ་ཤིན་ཏུ་མྱུར་བའི་ལམ་ཡིན་པས་སོ། ། དེ་ནས་མགོ་བོ་མཇིང་པ་བསྒྱུར་བྱ་ཞིང་། ཞེས་པ་མགོ་བོ་གཡས་སུ་བསྐོར་བ་གསུམ།
ལྔའམ། བདུན། གཡོན་དུའང་དེ་དང་གྲངས་མཉམ་པ། དེ་ནས་རླུང་བཏང་། རླུང་ཁ་སྦྱར་གཅིག་ལ་མགོ་བོའི་བཞི་ལྟ་བུ་ཚར་ན་ཡང་མི་བྱ། རླུང་ཁ་སྦྱར་རེ་ལ་རེ་རེ་བྱ་སྟེ། མགོ་བོ་ལ་ཁ་སྦྱར་བཞིའོ། ། མགོ་བོ་མདུན་རྒྱབ་ཏུ་ཐང་གི་དཀྲུགས་པ་ལན་གསུམ་སོགས་གཡས་གཡོན་དུ་དཔུང་པ་གཉིས་ཀྱི་སྟེང་དུ་རྣ་བ་གཉིས་སླེབ་པ་ལན་གསུམ། དཔུང་པའི་སྟེང་དུ་ལྐོག་ཀོ་འཇོག་པ་མྱུར་བ་ལན་གསུམ་སོགས་ཏེ་མགོ་བོའི་བཞིའོ། ། ལག་པ་གཉིས་ནི་སོ་སོར་གཡབ། །
ཅེས་པ། ལག་པ་གཡས་མགོ་བོ་ལ་བསྐོར་ཏེ། གཡས་ཕྱོགས་ལ་རྒྱང་གི་དཀྲུག་པ་ལན་གསུམ། གཡོན་ཡང་དེ་བཞིན་ནོ། ། ལག་པ་གཉིས་ཀ་མགོ་ལ་བསྐོར་ཏེ་དཀྲུག་པ་ལན་གསུམ། ལག་པ་གཡས་ཐད་ཀ་ལ་བརྐྱངས་ཏེ་སྒྲོག་རུས་ལ་བརྡེག་པ་ལན་གསུམ། གཡོན་ཀྱང་དེ་བཞིན་ནོ། ། ལག་པ་གཉིས་ཀ་མགོ་བོ་ལ་བསྐོར་ཏེ་དཀྲུག་པ་ལན་གསུམ། ལག་པ་གཡས་ཐད་ཀར་བརྐྱངས་ཏེ་སྒྲོག་རུས་ལ་བརྡེག་པ་ལན་གསུམ། གཡོན་ཀྱང་དེ་བཞིན་ནོ། །
གཉིས་ཀ་བསྣོལ་བརྡེག་གསུམ་ཏེ་བཞིའོ། ། རྐང་པ་གཉིས་ཀྱང་དྲག་ཏུ་དཀྲུག ། ཅེས་པ་གཡས་མདུན་དུ་དཀྲུག གཡོན་རྒྱབ་ཏུ་དཀྲུག་པ་གསུམ་གསུམ་དེ་བཟློག་པ་གསུམ་གསུམ། གཡས་གཡས་སུ། གཡོན་གཡོན་དུ་དཀྲུག་པ་གསུམ། བཟློག་པ་གཡས་གཡོན་དུ། གཡོན་གཡས་སུ་དཀྲུག་པ་གསུམ་གསུམ་སྟེ་རྐང་པའི་བཞིའོ། ། དང་པོ་ལག་བཀྲུ་ལྟ་བུ་སྟེ། གཉིས་པ་ལག་ལྡོག་བྲང་ལ་སྦྱར། །
ཞེས་སོགས་ལུས་སྦྱོང་ཉི་ཤུ་པའང་བྱ། འདི་ཁ་ཅིག་ལམ་འབྲས་ཞ་མ་ལུགས་ཀྱི་གདམ་ངག་ཡིན་གྱི། ས་ལུགས་ལ་མེད་གསུངས་ཀྱང་ཡོད་དེ་གཞུང་བཤད་ཟླ་རྒྱལ་མ་སོགས་སུ་གསལ་བར་བཤད་པའི་ཕྱིར་རོ། ལུས་སྦྱོང་ཉི་ཤུ་པ་འདི་ལ། མགོ་བཞི་ཧས་འདེབས་ནུར་ནུར་དང་། བྱ་བ་ཞིག་ཀྱང་འབྱུང་སྟེ། འདི་ནི་བསླན་ཏི་ཕུ་བའི་གདམ་ངག རྩི་རི་བའི་རས་པ་རྣམས་ཀྱི་ཡིན་གྱི། དགེས་རྡོར་བདེ་མཆོག་གང་གི་ཡང་ལུས་སྦྱོང་མ་ཡིན། འོན་ཀྱང་ནད་སོགས་ལ་ཕན་པར་འདུག་པས་ཤེས་པར་བྱས་ལ།
ནད་པ་སོགས་ཕལ་པ་ལ་སྟོན་པ་ནི་ལེགས་ཀྱི། གདམ་ངག་འདི་ལྟ་བུ་དང་བསྲེ་བར་ག་ལ་རུང་། དེ་དག་གིས་ནི་ལུས་སྦྱང་བའོ། ། གཉིས་པ་ངག་སྦྱང་བ་ནི། དེའི་འཕྲོ་ལ་ངལ་བསོ་བའི་ཚུལ་གྱི་ངག་སྨྲ་བཅད་པའོ། ། གསུམ་པ་ཡིད་སྦྱང་བ་ལ། གསལ་བ་རང་སོ་བཟུང་བ་དང་། ལྷུག་པ་རང་སོ་བཟུང་བ་གཉིས་ཀྱི། དང་པོ་ནི། སྣང་བ་འདི་རང་གི་སེམས་ཡིན།
སེམས་ཀྱི་ངོ་བོ་ཡང་རང་རིག་རང་གསལ་ཙམ་སྙམ་པའོ། ། གཉིས་པ་ནི་ལྷུག་པ་མ་བཅོས་པ། སོ་མ། རང་མདངས། གཉུག་མ་བྱ་བ་མིང་གི་རྣམ་གྲངས་ཡིན། སྐད་དོད་རྡོ་ཧ་བྱ་བ་ཞིག་ལས་མེད། དེ་རང་སོ་བཟུང་བ། སེམས་གསལ་རིག་ཙམ་དེའི་རང་གི་ངོ་བོ་ཅིར་ཡང་མ་གྲུབ་པ་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བ་ཡིན་སྙམ་དུ་བློ་ཐག་བཅད་པ་སྟེ་ཡིད་སྦྱང་བའོ། ། བཞི་པ་ལུས་གནད་ལ་དབབ་པ་ནི། ལུས་རྣམ་སྣང་གི་ཆོས་དྲུག་དང་ལྡན་པར་བྱ་བ་སྟེ།
རྐང་པ་རྡོ་རྗེའི་སྐྱིལ་ཀྲུང་ལག་པ་མཉམ་བཞག རྒལ་ཚིགས་དྲང་པོ། ལྕེ་ཡ་རྐན་ལ་སྦྱར། མིག་ཐད་ལ་འཛུམ་པ་མེད་པར་བལྟ་བར། སོ་དང་མཆུ་མཉམ་པར་བྱས་པའོ། ། ལྔ་པ་ངག་གནད་ལ་དབབ་པ་ནི། སྣ་བུག་གཡས་པ་ལ་ཤེས་པ་གཏད་ལ་རླུང་གཉིས་ཀ་ནས་ཕྱིར་འབུད། གཡོན་ལ་གཏད་དེ་ཡང་དེ་བཞིན། གཉིས་ཀ་ལ་གཏད་དེ་གཉིས་ཀ་ནས་འབུད་དོ། ། ཁ་ཅིག་གཡས་ནས་འབུད་ཚེ་གཡོན་བཀག
གཡོན་ནས་འབུད་ཚེ་གཡས་བཀག་ཟེར་ཏེ། རང་ལུགས་སྔ་མའོ། ། དྲུག་པ་ཡིད་གནད་ལ་དབབ་པ་ནི། སེམས་སྐྱོ་བའི་ཁང་པར་བསམ་གཏན་འཁོར་བྱ་བ་ཡིན་པས། དེའི་ངང་ལ་སེམས་སྐྱོ་ཆད་དེ་བཞག་པའོ། ། བདུན་པ་བྱང་ཆུབ་ཀྱི་སེམས་བསྒོམ་པ་ནི། སེམས་ཅན་གྱི་དོན་དུ་ཚེ་གཅིག་ལུས་གཅིག་ལ་སངས་རྒྱས་འཐོབ་པར་བྱ། དེའི་ཆེད་དུ་བདག་གིས་ལམ་ཟབ་མོ་ཉམས་སུ་བསྒོམ་སྙམ་པའོ། ། བརྒྱད་པ་ལྷ་བསྒོམ་པ་ནི། རང་ཡི་དམ་གྱི་ལྷའི་ང་རྒྱལ་རྒྱུན་དུ་བྱེད་པ་དེ་ཀས་ཁྱབ་པ་ཡིན།
དགུ་པ་བླ་མ་བསྒོམ་པ་ནི། རང་གི་སྤྱི་བོར་བླ་མ་ཡི་དམ་གྱི་ལྷར་བསྒོམས་ལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པས་བདག་གི་རྒྱུད་བྱིན་གྱིས་བརླབས་དུ་གསོལ། ཞེས་བརྗོད་པ་སྟེ་སྔོན་དུ་འགྲོ་བ་བསམ་གཏན་གྱི་ཡན་ལག་དགུའོ། ། འདི་ནི་ཐུན་གྱི་སྔོན་འགྲོ་མ་གཏོགས་པའི་གནས་སྐབས་གཞན་དུ་ཡང་བྱས་པས་རུང་ངོ་། ། དེ་དག་གིས་སྔོན་འགྲོའི་ཆོས་རྣམས་བསྟན་ནས། དངོས་གཞི་རིམ་པ་གཉིས་ཀྱི་རྣལ་འབྱོར་ལ་གཉིས། བསྐྱེད་པའི་རིམ་པ་དང་། རྫོགས་པའི་རིམ་པའོ། ། དང་པོ་ནི།
ཆོས་ཀྱི་རྗེའི་ཡིག་ཆ་གཅིག་དང་། རྙིང་པ་དང་། དཀར་གྱི་ཡིག་ཆར། རང་ཀྱཻ་རྡོར། བདེ་མཆོག་གང་རུང་བསྒོམ་པར་བཤད་པས། བདེ་མཆོག་གི་རྣལ་འབྱོར་བསྒོམ་ན། རང་ཕྱིའི་ཧེ་རུ་ཀ་ལ་དམིགས་ནས་ལུས་དཀྱིལ་ཙམ་བསྒོམ་ལ་རྫོགས་རིམ་ལ་འཇུག འདིར་ལམ་འབྲས་པ་རྐྱང་ཡིན་པས། ལམ་འབྲས་དང་བསྟུན་ནས་འཆད་པས། སྐྱབས་འགྲོ་ནས་བརྩམས་ཏེ་བསྐྱེད་རིམ་བཟླས་པ།
དཀྱིལ་འཁོར་བསྡུ་བའི་བར་བྱས་ཤིང་། རྡོ་རྗེའི་གླུ་དང་བསྔོ་བ་མ་བྱས་པའི་གོང་དེར་བསྐྱེད་རིམ་གྱི་དམིགས་པ་ལམ་འབྲས་སུ་བཤད་པ་བཞིན། སྤྱན་དབུ་མ་ནས། ལྷའི་ཞལ་ཕྱག སྐུ་མདོག ཕྱག་མཚན་སོགས་རང་ལྷ་ཡབ་ཡུམ་དུ་གསལ་བར་གྱུར་གྱི་བར་དུ་བསྒོམ་སྟེ། རྟེན་བསྐྱེད་པའི་རིམ་པ་མདོར་བསྡུས་ཏེ་བསྒོམ་ཚུལ་ལོ། ། གཉིས་པ་རྫོགས་པའི་རིམ་པ་བསྒོམ་པའི་ཚུལ་ནི། གནས་དབེན་པར་སྟན་བདེ་བ་ལ་འདུག་སྟེ། ཁྲིད་ཡིག་རྣམས་སུ་སྤྱིར་ཕོ་བྲང་ལྔ་བརྗེ་བ་ཡིན་ནའང་།
ཁྱད་པར་དུ་སྙིང་ཁ་རྡོ་རྗེ་མཁའ་འགྲོའི་རྩ་ལ་གནད་དུ་བསྣུན་ཞེས་འབྱུང་བས། སྙིང་ཁའི་འཁོར་ལོ་ལ་བརྟེན་པ་ཡིན། འདི་ལ་བླ་མ་ལུང་ཕུ་བ་བྱ་བའམ། འདག་པ་ཀུན་རྒྱལ་བ་བྱ་བའམ། ཁ་ཅིག་ཆོས་རྗེ་པས་མཛད་ཀྱང་ཟེར་བའི་ཁྲིད་ཡིག་ཅིག་ན། རླུང་སྦྱོར་བདུན་སྔོན་དུ་འགྲོ་དགོས་པའི་བཤད་པ་ཡོད་པ་མི་འཐད་དེ། ལམ་འདི་ཅིག་ཆར་བ་ཁོ་ན་ཡིན་པའི་ཕྱིར་རོ། ། ཅིག་ཆར་མ་ཡིན་པ་སྦྱོར་དྲུག་ལྟ་བུ་ལའང་རླུང་སྦྱོར་བཞི་ལས་མ་བཤད་ན་ལམ་མྱུར་ཆུང་འདི་ལ་ལྟ་སྨོས་ཀྱང་ཅི་དགོས། དེས་ན་ཐོག་མ་ཉིད་ནས་དམིགས་པའི་དངོས་གཞི་ལ་སེམས་འཛིན་ནོ། ། དེ་ལ་སྟན་འབོལ་བའི་སྟེང་དུ་གླང་པོའི་རྣ་བ་ལྟ་བུའི་འཕྲུལ་འཁོར་བྱ་བ།
རྐང་པ་གཉིས་མཐིལ་སྤྲད་པུས་མོ་གཉིས་ཀྱི་སྟེང་དུ་ལག་མཐིལ་བཞག སྡེ་པའི་མགྲོན་ཟན་ལྟ་བུ་འཇིམ་པ་ལ་བཟོས་པའི་སོ་བཏང་པའམ། ཤིང་ལ་བཟོས་པ་ཤིན་ཏུ་འཇམ་པ་འཕངས་སུ་སོར་གསུམ། མཐེབ་མཛུབ་གཉིས་ཀྱི་བར་དུ་ཤོང་ཙམ་པ་ཞིག་གོས་དར་རམ། སྣམ་བུ་འཇམ་པོས་དཀྲིས་ལ་འཕོང་འོག་བཤང་ལམ་གྱི་འོག་ཏུ་གཞུག འདིའི་དགོས་པ་ནི། ལམ་འདི་ལ་གེགས་མི་འབྱུང་ངོ་ཞེས་འབྱུང་བས། སྤྱིར་ལམ་འབྲས་པ་ལྟེ་བ་ལ་གནད་དུ་བསྣུན་པས་གེགས་ཆུང་། གསང་འདུས་པ་དང་། སྦྱོར་དྲུག་པ་སྙིང་ཁ་དང་སྤྱི་བོར་བསྣུན་པས་གེགས་ཆེ།
དེ་ཡང་སྦྱོར་དྲུག་པ་སྲོག་རྩོལ་དང་པོའི་སྐབས་སུ་ཉམས་སྣང་ལ་ཀ་བ་ལྟ་བུ་གཅིག་འབྱུང་། དེའི་ནང་ན་ལྷ་དང་དཀྱིལ་འཁོར་དང་བཅས་པ་མཐོང་ངོ་། ། དེའི་ནང་ནའང་ཀ་བ་ལྟ་བུ་གཅིག དེ་འདྲ་མང་པོ་ཉམས་སུ་འབྱུང་། དེ་ནང་གི་རྩ་དང་། རྩའི་ནང་གི་རྩ་མཐོང་བ་ཡིན། དེ་ལ་འབྱམས་ན་ཐོད་པ་གས་ཏེ་འཆི། དེ་ལ་ཡེ་ཤེས་ལ་འཇུག་པའི་འཕོ་བ་བྱ་བ་ཡིན་ཞེས་རྩ་རྒྱུད་ཉིད་ལས་གསུངས། གེགས་དེ་ཆོས་རྗེ་བླ་མའི་སློབ་མ་དགེ་སློང་བསོད་དབང་བྱ་བ་ཞིག་ལའང་ཕྱིས་བྱུང་། དེའི་བསལ་ཐབས་སྦྱོར་དྲུག་པ་མང་པོས་མ་ཐོན།
བླ་མ་དབང་རྒྱལ་གྱིས་འདིའི་གདམ་ངག་བཤང་ལམ་འགགས་པ་འདི་མཐོང་བ་ཡིན་ནམ། ཁོང་རང་གི་ཉམས་ལ་ཤར་བ་ཡིན་ནམ་སྙམ། ཁོང་ན་རེ། རྩ་བ་འཛིན་པའི་གདམ་ངག་ཅེས་འདི་བྱེད། འདིས་གེགས་སེལ་ཏེ་འདི་བྱས་ན་སྤྱི་བོ་ནས་རླུང་མི་འགྲོ ། དཔེར་ན་ཐལ་ཁང་གི་སྒོ་བརྩིགས་ན་བུ་གུ་ནས་རླུང་མི་ཡོང་བ་བཞིན་ཟེར། དེ་ལྟར་བྱས་ཙ་ན། འདིར་ཡང་བཤང་ལམ་བཀག་པས་སྟེང་ནས་རླུང་མི་འབྱུང་བས། ལམ་འདི་བསྒོམ་པ་ལ་གེགས་མི་འབྱུང་ངོ་། ། ཞེས་གསུངས།
དེས་ན་རྐང་པའི་སྤྱོད་ལམ་མོ། རྒལ་ཚིགས་དྲང་པོ། མིག་ལ་སོགས་པ་སྤྱི་དང་འདྲ། རང་དམིགས་པའི་རིམ་པ་ནི། རང་གི་བྱང་ཁོག་ཏུ། གློ་བ་དཀར་པོ་པདྨ་དཀར་པོ་འདབ་བརྒྱད་ཀྱི་ཚུལ་དུ་ཁ་ཕུབ་པ། མཆིན་པ་སྨུག་པོ་ཁ་གྱེན་བསྟན་གྱི་པདྨ་དམར་པོ་འདབ་བརྒྱད། དེ་གཉིས་ཀྱི་བར་ན་སྙིང་ཡོད་ལ། སྙིང་གི་རྩ་མདུད་ཕར་འབྲེལ་ཚུར་འབྲེལ་བྱས་པ་ཧཱུྃ་ཆ་ལྔ་པའི་རྣམ་པར་གནས་པ་དེ། ཐུགས་རྡོ་རྗེ་མི་བསྐྱོད་པ།
གནས་ཀྱི་ངེས་པ་སྙིང་ཁར། ཚད་ཀྱི་ངེས་པ་སོར་གཅིག་ཙམ་སྐུ་མདོག་སྔོན་པོ། ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པ། ཞབས་གཡས་བརྐྱང་གཡོན་བསྐུམ་རུས་རྒྱན་སོགས། སྔར་བསྐྱེད་རིམ་དུ་གསལ་ན་དེས་ཆོག མ་གསལ་ན་འདིར་གསལ་མི་དགོས། དེའི་པང་ན་ཡུམ་མཱ་མ་ཀི་སྐུ་མདོག་སྔོན་མོ་ཞལ་གཅིག་ཕྱག་གཉིས་ཀྱིས་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པའོ། ། དེ་ནས་འོག་རླུང་ནི་འཁོར་ལོས་བཀག་བཞིན་པ་ཡིན་པས་འཐེན་མི་དགོས། སྟེང་རླུང་ཧས་དྲངས་ལ་སིབ་ཀྱི་བསྒགས་བྱ་བ་ཡིན་པས། རྒལ་ཚིགས་སྒུར་བྱས་སྣ་ས་ལ་རེག་ཙམ་བྱས་ནས་རླུང་ཧའི་སྒྲས་དྲངས་ལ།
རྒལ་པ་བསྲངས་ནས་ཁ་སྣ་གསུམ་ཀ་ནས་སིབ་ཀྱི་ལྟེ་བར་གཞུག སྙིང་ཁ་ནས་མར་འགྲོ་ཙ་ན་སྙིང་ཁའི་ལྷ་ཡབ་ཡུམ་འདར་ཁྲིལ་ལི་ལི་བྱུང་བར་བསམ། རླུང་ལྟེ་བར་གནས་པའི་ཚེ་སྙིང་ཁའི་ཡབ་ཡུམ་ལ་ཤེས་པ་གཏད་དོ། ། འདི་ནི་དམིགས་པ་སྙིང་ཁར་གཏོད་ཀྱང་རླུང་ལྟེ་བར་འཛིན་པ་ཕྱག་ལེན་ཡིན། དེ་ལྟར་སྒོམ་པའི་ཚེ་ཤེས་པ་དཀར་ལམ་ལམ། དམར་ལམ་ལམ་བྱུང་ན། སྲོག་ཐུར་བསྲེ་མི་ནུས་དུས་གེགས་སུ་འགྲོ་བས་ཐུན་གཏོང་མ་རན་ཡང་སྦྱོར་བ་གློད། བསྐུ་མཉེ་བྱ། ཆང་གསར་པ་དང་། ཤ་རུལ་བསུམ་ཡིན་པས་ལུས་གསོ།
མགོ་ན་སྐམ་བྱུང་ན། རྩ་འདེབས་བརྡབ། དེས་ཞི་བའང་སྲིད་མ་སེལ་ན་སྦྱོར་བ་གློད་དེ་དམིགས་པའི་རིམ་པ་དང་པོ་སོང་སྟེ་རྩ་བའི་དམིགས་པའོ། ། མཉམ་བཞག་ཏུ་དམིགས་པ་དེ་ལྟར་དུ་བསྒོམས་པའི་རྗེས་ཐོབ་ཏུ་འཕྲུལ་འཁོར་བྱ་སྟེ། ། དེ་ལ་བདུན་དུ་བྱེད་པ་དང་། བཅུ་བཞིར་བྱེད་པ་དང་། སོ་བཞིར་བྱེད་པ་རྣམས་ཡོད་ཀྱང་། འདིར་ཁྲིད་ཡིག་ཏུ་རྩ་བའི་དམིགས་པ་བདུན་ཡིན། དེ་ལ་མཁའ་འདེགས་རིགས་གསུམ་སྤྱི་ཚུགས་དང་། ། ཕན་ཚུན་འཕང་དང་ལུས་ཟུངས་བསྐྱེད། །
དཔུང་འདེགས་རིགས་གཉིས་གང་ན་སེལ། གཏུན་བརྡུངས་རྩ་བའི་འཕྲུལ་འཁོར་ཡིན། ། ཞེས་ཏེ། མཁལ་འདེགས་ནི། ལུས་སྐྱིལ་ཀྲུང་བཅས་ལ་རྡོ་རྗེ་ཁུ་ཚུར་ནུ་མ་གཉིས་ཀྱི་སྟེང་དུ་བཞག རླུང་ཁ་སྦྱར་དྲག་ཏུ་བཟུང་། དེ་ནས་ཁུ་ཚུར་ཁ་གྱེན་བསྟན་མཁལ་སྟེང་དུ་བཞག གཤམ་བསྟན་ལ་མ་བྲལ་བར་མཁལ་མ་གྱེན་དུ་འཐེན་ནོ། ། སྤྱི་ཚུགས་ནི་རླུང་བཟུང་ལ། སྤྱི་བོ་གདན་ཁར་བཞག་རྐང་པ་གྱེན་དུ་བརྐྱངས།
གཡས་གཡོན་དུ་མདའ་འཐེན་པ་ལྟ་བུར་བྱ་བ་དང་། རང་སར་བརྐྱངས་པ་དང་། བསྣོལ་ཏེ་བརྐྱངས་པ་དང་། སྐྱིལ་ཀྲུང་དུ་བྱ་བ་སྟེ་བྱིས་པའི་སོ་སྐྱེ་རེ་བཞིན་ནོ། ། ཕན་ཚུན་འཕང་བ་ནི། ལག་པ་གཡས་འཛོག་བསྒྲེངས་པ་སྐྱིལ་ཀྲུང་ལ་བསྐོར་ལ་རྩིབས་མ་ལ་བརྡབས་ཏེ་གཡོན་དུ་བརྐྱངས་པ་གཡོན་པས་རིམ་གྱིས་དེད། གཡོན་དེ་ལྡོག ལུས་ཟུངས་བསྐྱེད་པ་ནི། རླུང་བཟུང་རྐང་པ་སྤྱི་བོར་བསྣོལ་བའམ། ཐལ་མོ་ལྟ་བུར་བྱ་བའོ། །
དཔུང་འདེགས་ནི་རླུང་བཟུང་གཤམ་སྟན་ལ་མ་བྲལ་བའི་ངང་ནས་ལུས་གཅུའོ། ། གང་ན་སེལ་ན། རླུང་བཟུང་སོར་མོ་བསྣོལ་བས་ལྟག་པ་དགབ། གྲུ་མོ་ཐད་ཀར་བརྐྱངས་ལ་མིག་ཐད་ཀ་གཅིག་ལ་གཏད། མགོ་བོ་ཕར་འཕུལ། ལག་པས་ཚུར་འཕུལ་བའོ། ། གཏུན་བརྡུངས་ནི། སྐྱིལ་ཀྲུང་བཅས་རླུང་བཟུང་ཁུ་ཚུར་ས་ལ་བཙུགས། སྐྱིལ་ཀྲུང་འདེགས་ཤིང་བསྡེབས་པའོ། ། རྩ་བའི་དམིགས་པ་འཕྲུལ་འཁོར་དང་བཅས་པ་བསྟན་ཟིན་ཏོ། །
ཡན་ལག་གི་དམིགས་པ་ནི། ལམ་འདིར་ཁམས་འདུས་པ་གསུམ་ཀའི་གནད་ཅུང་ཟད་རེ་སྟོན། དེ་དག་ལ་ཐིག་ལེ་གྱེན་དུ་འདྲེན་པའི་མན་ངག་རེ་ཅིས་ཀྱང་དགོས་ལ། དེའི་ཚུལ་གྱི་དམིགས་པ་ནི། ལུས་སྐྱིལ་ཀྲུང་ངམ། གླང་པོའི་རྣ་བ་གང་རུང་བྱ། དང་པོ་ལྟར་ན་རླུང་གཉིས་ཀ་བཟུང་། རྡོ་རྗེ་ནོར་བུའི་སྐེད་ནས་བདུད་བཞིས་མི་བཤིག་པའི་ཧཱུཾ་རྩའི་ཚུལ་དུ་ཡོད་པ་གསལ་གདབ། དེ་ནས་སྤྱི་བོ་འཁོར་ལོའི་བར་དུ་རྩ་དབུ་མ་མདོག་དཀར་བ། རང་བཞིན་མཉེན་པ།
སྦོམ་ཕྲ་རྟ་རྔ་ཙམ་པ་ཞིག་བསམ། སྤྱི་བོའི་འཁོར་ལོའི་དབུས་སུ་ཧཾ་ཡིག་དཀར་པོ་མགོ་ཐུར་བསྟན་བསམ། འོག་གི་ཧཱུྃ་མེའི་རང་བཞིན་དེ་ལས་མེ་སྟག་མང་པོ་ཆད་ཅིང་བྱུང་། དབུ་མའི་ནང་ན་ཡར་སོང་། ཧཾ་ཞུ་ཐིག་ལེ་གཡོས་པས་བདེ་བས་ལུས་ཐམས་ཅད་ཁྱབ་སྟེ། ཡང་མེ་རྣམས་ཀྱིས་གཞན་དུ་འཕོར་མི་སྟེར། ཁྱད་པར་ཧཱུྃ་གི་རྡོ་རྗེ་ནོར་བུར་འབབ་པ་བསྲུང་ཏེ། རྫ་མའི་གཟེར་བཞིན་ནོ། ། དེ་ལྟར་རྩ་བའི་དམིགས་པ་དང་། ཡན་ལག་གི་དམིགས་པ་འདི་ཡུན་རིང་དུ་བསྒོམས་ན་བདེན་པ་མཐོང་བ་ཡན་ཆད་ཀྱི་རྟོགས་པ་ཁྱད་པར་ཅན་བསྐྱེད་དོ། །
རྩ་བའི་དམིགས་པའི་ལྷའི་ཕྱག་མཚན་ཉི་ཟླ་སོགས་འཛིན་པ་ཁྲིད་ཡིག་ཁ་རེར་བཤད་པ་ནི་མ་དག་པ་དང་ནོར་བ་ཡིན་ནོ། ། འཕྲུལ་འཁོར་ཡང་ཆོས་རྗེ་པའི་ཁྲིད་ཡིག་ཏུ་བདུན་པོ་འདི་ཉིད་བཤད་པ་ཡིན། རྡོ་རྗེ་འཆང་ཆེན་བླ་མའི་གསུང་། ། རང་ཉིད་དྲན་པ་གསོ་ཕྱིར་དང་། ། བློ་བརྟུལ་གཞན་ལའང་ཕན་པའི་ཕྱིར། ། ཀུན་དགས་སྣག་མེད་ཚོས་ཡིག་བགྱིས། ། དེ་ལས་དགེ་བ་གང་ཐོབ་དེས། ། དཔལ་ལྡན་བླ་མའི་གསུང་ཉན་ཞིང་། ། བླ་མའི་གསུང་བཞིན་བསྒྲུབ་པ་དང་། ། བླ་མ་ཁྱེད་བཞིན་བདག་གྱུར་ཅིག །
ལམ་ཟབ་མོ་སྦས་ཏེ་བཤད་པའི་ཟིན་བྲིས་ཀྱི་ཡི་གེ་འདི་ནི། ཆོས་ཀྱི་རྗེ་རྡོ་རྗེ་འཆང་ཆེན་པོ་ཀུན་དགའ་བཟང་པོའི་ཞབས་རྡུལ་ཡན་ལག་མཆོག་གིས་གུས་པས་ལེན་པ་ཤཱཀྱའི་དགེ་སློང་ཀུན་དགའ་བློ་གྲོས་རྒྱལ་མཚན་དཔལ་བཟང་པོས་ལོ་ཉི་ཤུ་ལོན་པའི་ཚེ། དཔལ་ཨེ་ཝྃ་ཆོས་ལྡན་ཡོན་ཏན་རིན་པོ་ཆེའི་འབྱུང་གནས་སུ་བྲིས་པའོ། ། ཟིན་བྲིས་ཀྱི་ཡི་གེ་དང་འདི་ནི་རང་གི་བླ་མའི་གསུང་གང་ཟིན་བྲིས་པ་ཡིན་གྱི་གཞན་གྱི་ཟིན་བྲིས་མགོ་མཇུག་བརྗེས་པ་མ་ཡིན་པས་རང་ཉིད་ཡིད་ཆེས་པ་ལགས། ཞེས་པ་དེ་རྣམས་ཀུན་དགའ་བློ་གྲོས་གསུང་རབ་ལས་འབྱུང་ཚུལ་བསྟན་ཟིན་ནས། སྤྱི་དོན་གསུམ་པ་བདག་ཆེན་ཆོས་རྗེའི་གསུང་རབ་ལས་འབྱུང་ཚུལ་བཤད་པ་ནི། རྒྱལ་བ་གཉིས་པ་མུས་ཆེན་སེམས་དཔའ་ཆེན་པོའི་གསུང་ལ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་གྱིས་ཟིན་བྲིས་སུ་མཛད་པའི་ལམ་སྦས་བཤད་ཀྱི་ཁྲིད་ཡིག་ལས་འདི་ལྟར་འབྱུང་སྟེ། དཔལ་ལྡན་མཐུ་སྟོབས་དབང་ཕྱུག་དང་། ། རྗེ་བཙུན་དམ་པ་སྙིང་པོའི་ཞབས། ། དབྱེར་མེད་དཀོན་མཆོག་རྒྱལ་མཚན་ལ། །
བཏུད་དེ་ཁྲིད་ཚུལ་ཐོ་ཙམ་བྲི། ། དེའང་རྣལ་འབྱོར་གྱི་དབང་ཕྱུག་བིརྺ་པས། རྗེ་ས་སྐྱ་པ་ཆེན་པོ་ལ་དངོས་སུ་གནང་བའི་གདམས་པ་དཔལ་ས་སྐྱའི་ལྕགས་རིའི་ཁོང་ནས་མི་འདའ་བའི་ཆོས་ཟབ་བཞིར་གྲགས་པའི་ནང་ནས་ལམ་སྦས་ཏེ་བཤད་པ་ལ་མཆོག་བསྒྲུབ་པ་དང་། ཐུན་མོང་གི་དངོས་གྲུབ་བསྒྲུབ་པའི་ཐབས་གཉིས་ལས། འདིར་མཆོག་གི་དངོས་གྲུབ་ཚེ་འདིར་རྡོ་རྗེ་འཆང་ཆེན་པོ་མངོན་དུ་བྱེད་པའི་ཐབས་རྡོ་རྗེའི་ལུས་ཀྱི་འཕྲུལ་འཁོར་ལ་བརྟེན་ནས་དབང་བཞིའི་ལམ་ཅིག་ཆར་དུ་ཉམས་སུ་ལེན་པའི་ཚུལ་ལ། དེའང་མཚན་ཉིད་ལྡན་པའི་རྡོ་རྗེ་སློབ་དཔོན་གྱིས། སློབ་མ་ལ་ལམ་རྒྱས་པའི་ཁྲིད་ཡོངས་སུ་རྫོགས་པའམ། མ་རྫོགས་ཀྱང་རུང་སྟེ་དབང་དང་དམ་ཚིག་ལྡན་པ་ཚུལ་བཞིན་དུ་ཁྲིད་ཅིང་གདམས་པ་སྟོན་པ་ལ། སྔོན་འགྲོ་དང་། དངོས་གཞི་གཉིས་ལས།
དང་པོ་ལ་ཐུན་མོང་དང་ཐུན་མོང་མ་ཡིན་པའི་སྔོན་འགྲོ་གཉིས་ཀྱི། དང་པོ། སྐྱབས་འགྲོ་སེམས་བསྐྱེད་བསགས་སྦྱང་གི་རྣལ་འབྱོར་རྣམས་ལམ་འབྲས་བཞིན་ཞག་གྲངས་ཅི་རིགས་སུ་བྱ། གཉིས་པ་ལ་བྱིན་རླབས་འཇུག་པ་བླ་མའི་རྣལ་འབྱོར་དང་། རྫོགས་རིམ་གྱི་རྟེན་བསྐྱེད་པའི་རིམ་པ་གཉིས་ཐུན་རེ་ལའང་ཟུང་འབྲེལ་དུ་བསྒོམ་པར་མཛད་དེ། དེའང་བསམ་གཏན་གྱི་སྟན་ལ་ལུས་གནད་དང་ལྡན་པས་སྐྱབས་འགྲོ་སེམས་བསྐྱེད་སྔོན་དུ་སོང་ནས། བདག་གི་སྤྱི་བོར་རིན་པོ་ཆེའི་ཁྲི་པད་ཉི་ཟླ་བའི་གདན་གྱི་སྟེང་དུ། སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པ་ཧེ་རུ་ཀ་ཕྱག་བཅུ་དྲུག་པའམ། རྡོ་རྗེ་འཆང་ཆེན་པོའི་རྣམ་པ་ཅན་གསལ་བཏབ་ལ་གནས་གསུམ་དུ་ཡི་གེ་གསུམ་བསྒོམ། ཐུགས་ཀའི་ས་བོན་ལས་འོད་འཕྲོས་པས།
བླ་མ་བརྒྱུད་པ། ཡི་དམ། སངས་རྒྱས། བྱང་སེམས། མཁའ་འགྲོ་བསྲུང་མ་ཐམས་ཅད་སྤྱན་དྲངས་ལ་བསྟིམ་སྟེ། སྐྱབས་གནས་ཀུན་འདུས་ཀྱི་ངོ་བོར་དམིགས་ཤིང་། གུས་འདུད་དྲག་པོ་དང་བཅས་པས། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་དམ་པ་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབས་ཏུ་གསོལ། ། ཞེས་བྱ་བ་ལ་སོགས་པ་གསོལ་གདབ་དྲག་པོ་བྱས་པའི་མཐར་བླ་མ་ཉིད་བྱང་སེམས་བདེ་བ་ཆེན་པོའི་རྣམ་པར་ཞུ་སྟེ།
སྤྱི་བོར་ཐིམ་པས་ལུས་ངག་ཡིད་གསུམ་དང་སྐུ་གསུང་ཐུགས་དབྱེར་མེད་དུ་འདྲེས་པར་བསམ་ལ་མཉམ་པར་གཞག ཉམས་ཅི་སྐྱེས་བྱུང་རྒྱལ་དུ་བསྐྱངས། གཉིས་པ་བསྐྱེད་པའི་རིམ་པ་ནི། དེ་ཉིད་ཀྱི་རྗེས་སུ་བསྒོམ་སྟེ། འདིར་དབང་པོ་རྣོན་པོའི་ལམ་ཡིན་པས་མངོན་རྟོགས་རྒྱས་པ་བསྒོམ་མི་དགོས། བདག་བླ་མས་དཀྱིལ་འཁོར་དུ་བཅུག་པའི་དུས་སུ་དཔལ་ཀྱཻ་རྡོ་རྗེར་བསྐྱེད། དེ་ལ་ཡེ་ཤེས་པ་བཅུག དབང་བསྐུར་ཕྱིན་ཆད་ཀྱཻ་རྡོ་རྗེར་གྱུར་པ་ཡིན་སྙམ་པ་བྱས་ལ། རང་སྐད་ཅིག་གིས་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པ་གསལ་བཏབ་ལ། སྐུ་ཡོངས་སུ་རྫོགས་པ་ལ་དམིགས་པ་གཏད་ཅིང་བསྒོམ།
ལམ་རྒྱས་པ་ལྟར་དམིགས་པ་དུམ་སྒྲིགས་སུ་བྱས་ནས་བསྒོམ་མི་དགོས་ཞེས་གསུངས་སོ། ། དེ་དག་ནི་སྔོན་དུ་འགྲོ་བའོ། ། གཉིས་པ་དངོས་གཞི་ལ། རྩ་བ་དང་ཡན་ལག་གི་དམིགས་པ་གཉིས་ཀྱི། དང་པོ། བཅའ་བ་ལུས་ཀྱི་གནད། བསྒོམ་པ་དམིགས་པའི་གནད། དགང་བ་རླུང་གི་གནད་གསུམ་ལས། དང་པོ་ནི། འདི་ཉིད་རྡོ་རྗེ་ལུས་ཀྱི་འཕྲུལ་འཁོར་ལ་བརྟེན་ནས་ཉམས་སུ་ལེན་པ་ཡིན་པས།
རྫའམ་ཤིང་ལ་བྱས་པའི་འཁོར་ལོ་དཔངས་སུ་སོར་དྲུག་པ། སྦོམ་དུ་མཐེབ་མཛུབ་གཉིས་རྩེ་སྤྲད་པའི་བར་དུ་བཅོད་པ། རྩེ་མོ་ཅུང་ཟད་ཕྲ་ཞིང་ཤིན་ཏུ་འཇམ་པ་ཚགས་བྱས་ཏེ་བསམ་གཏན་གྱི་དངོས་གཞི་ལ་འཇུག་པའི་ཚེ། འབོལ་ལ་སོགས་པའི་སྟན་བདེ་བ་ལ་གནས་ནས་སྐྱབས་འགྲོ་ནས་ཡི་དམ་བསྒོམ་པའི་བར་སྔར་བཞིན་བྱ། དེ་ནས་ལུས་གླང་པོའི་རྣ་བ་ལྟ་བུའི་སྐྱིལ་ཀྲུང་བཅའ། ཞེས་པའི་དོན་སེམས་སྐྱིལ་་་་་་སེམས་དཔའི་སྐྱིལ་མོ་ཀྲུང་ཡངས་པར་བྱ། སྔར་གྱི་འཁོར་ལོ་སྲིན་བུའི་ལམ་གྱི་ཐད་ཀར་བཞག་ལ། བརླ་གཉིས་རེ་མོས་འདེགས་པ་དང་། འོག་རླུང་འདྲེན་པ་དང་བསྟུན་ཏེ་སྲིན་བུའི་ལམ་བསྡམས་ནས་འཁོར་ལོའི་སྟེང་དུ་བཞག ཅུང་ཟད་མཐོ་བས་མི་བདེ་ན་སྨད་ཅེས་པ་བརྣག་པོ་ཆེའི་འོག་ཏུ་བཏེགས་འཚམས་པ་གཞུག
ལག་པ་གཉིས་པུས་མོ་ལ་བཀབ། ཚིགས་པ་དྲང་བོར་བསྲངས་ཏེ་བཅའ་བ་ལུས་ཀྱི་གནད་དོ། ། གཉིས་པ་ནི། ལུས་ལ་རང་བཞིན་གྱི་གནས་ཚུལ་གློ་བ་ཁ་ཐུར་བསྟན། མཆིན་པ་ལྡེབ་ལ་འབྱར་ཏེ་གནས་པ་ལས། དེ་གཉིས་སྒོམ་དུས་གོང་འོག་བརྗེས་ཏེ། གློ་བ་པདྨ་དཀར་པོ་ཁ་གྱེན་ལ་བསྟན་པ། མཆིན་པ་པདྨ་དམར་སྨུག་འདབ་བརྒྱད་ཁ་ཐུར་ལ་བསྟན་པ། དེ་གཉིས་རྩེ་མོ་ཅུང་ཟད་བསྣོལ་བ་གཞལ་ཡས་ཁང་གི་ཚུལ་དུ་བསམ། རྡོ་རྗེ་ལུས་ཀྱི་གནས་ལུགས་ལ།
སྙིང་གི་རྩེ་ཐུར་ལ་བསྟན་ནས་གནས་ཀྱང་བློས་གྱེན་ལ་བསླངས་ཏེ། པདྨ་གཉིས་ཀྱི་བར་ལ་གནས་པར་བསམ། སྙིང་དེའི་དབུས་སུ་རྩ་གསུམ་འདུས་པའི་མདུད་པ་ཧཱུྃ་གི་གཟུགས་སུ་གྲུབ་པ་ལ་དམིགས་པ་གཏད། དེ་ནས་རྡོ་རྗེ་མཁའ་འགྲོ་བསྒོམ་སྟེ། སྙིང་དབུས་ཀྱི་ཧཱུྃ་དེ་ཧེ་རུ་ཀ་སྐུ་མདོག་སྔོ་ནག་སྤྱན་གསུམ་དམར་ཞིང་ཟླུམ་པ་མཆེ་བ་གཙིགས་ཤིང་། ཕྱག་གཉིས་རྡོ་རྗེ་དྲིལ་བུ་འཛིན་པས་ཡུམ་ལ་འཁྱུད་པ། ཞབས་གཡས་ཉི་སྟེང་དུ་བརྐྱངས། གཡོན་ཟླ་སྟེང་དུ་བསྐུམས། དབུའི་གཙུག་ཏོར་དང་བཅས་ཤིང་རལ་པ་ལྔ་གཡོན་དུ་འཕྱང་བ་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསྒོམ། ཡུམ་དྲན་པ་ཙམ་ལས་ཞལ་ཕྱག་རྒྱས་པར་གསལ་གདབ་མི་དགོས་གསུངས།
དེ་ཡང་ཧཱུྃ་དེ་རང་བཞིན་གྱི་ཧེ་རུ་ཀའི་རྣམ་པར་གནས་པ་ལ་གསལ་འདེབས་པ་ཡིན་གྱི། ས་བོན་ལྟ་བུར་གྱུར་ནས་བསྒོམ་པ་ནི་མ་ཡིན་ནོ། ། དེ་ནི་བསྒོམ་པ་དམིགས་པའི་གནད་དོ། ། གསུམ་པ་དགང་བ་རླུང་གི་གནད་ནི། རླུང་རོ་ལན་གསུམ་ཕྱིར་བུས་ལ་ཅུང་ཟད་གཅེར། ལྕེ་རྐན་ལ་སྦྱར། མིག་ཅུང་ཟད་བགྲད། སྤྱི་བོ་ས་ལ་ཐུག་་་་་་བཏུད་དེ་ཡིན་ནམ། པར་སྟེང་རླུང་ཧའི་གདངས་ཀྱིས་དྲངས་ཤིང་། རྔུབ་སྟེ་རོ་སྟོད་དཀྲུག་ཅིང་སིབ་ཀྱིས་མནན།
སྟེང་འོག་གི་རླུང་ཁ་སྦྱར་ལ། སེམས་ཀྱི་དམིགས་པ་ཐུགས་རྡོ་རྗེའི་གདན་གྱི་པད་འདབ་རྣམས་འདར་ཁྲི་ལི་ལི་གཡོ་བར་བསམ་མོ། ། མི་ཐུབ་ན་དལ་བུས་བཏང་། ཡང་སྤྱི་བོ་ས་ལ་ཐུག་པར་བརྔུབས་ཏེ། རླུང་ས་ལེན་མ་བྱ་བ་ཡིན་གསུངས། དེ་ལྟར་རྩ་བའི་འཕྲུལ་འཁོར་བདུན་དང་སྤེལ་ཞིང་བསྒོམས་པས་སྣང་བ་དཀར་དམར་ལམ་འོང་ཞེས་པའི་དོན་དཀར་ལམ་ལམ་བྱུང་ན་འོང་བའི་རྟགས། དམར་ལམ་ལམ་བྱུང་ན་མི་འོང་པའི་རྟགས་ཡིན་པས། ཟས་བཅུད་ཅན་བཏང་ཞིང་བསྒོམ། དེ་ལྟར་དམིགས་པ་དང་པོ་བསྒོམ་པས་གལ་ཏེ་འཕོ་བ་སྙམ་བྱེད། སྙིང་ཁ་ཚ་ལམ་ལམ་བྱེད་ན་བཙན་ཕོང་བཏང་།
འོ་དོད་འབོད། ཟས་བཅུད་ཅན་བཏང་། དེས་ངེས་པར་སེལ་ལོ། ། གཉིས་པ་ཡན་ལག་གི་དམིགས་པ་ནི། འབར་དང་གཡོ་བ་བརྟན་པ་དང་། ། ཞེས་པའི་དོན་ཉམས་སུ་ལེན་པ་ཡིན་ཏེ། ལུས་སྐྱིལ་ཀྲུང་། ལག་པ་མཐེ་བོས་སྲིན་ལག་གི་རྩ་བ་མནན་པའི་རྡོ་རྗེ་ཁུ་ཚུར་སྙིང་ཁར་བསྣོལ་ལ། སེམས་ཀྱི་དམིགས་པ་ལུས་ཀྱི་སྤྱི་གཙུག་ནས་གསང་གནས་ཀྱི་བར་ལ་རྩ་དབུ་མ་སྦོམ་འཕྲ་གྲོ་སོག་ཙམ་པ་ཁ་དོག་དམར་པོ་ཡ་ཡོ་དང་ཁྱག་ཁྱོག་མེད་པ་ཐད་ལ་སིར་བ་ཞིག་བསམ། རྡོ་རྗེའི་རྩ་བར་བདུད་བཞིས་ཟིལ་གྱིས་མི་ནོན་པའི་ཧཱུྃ་མེ་འབར་བ་མགོ་གྱེན་བསྟན་གཅིག་བསམ།
སྤྱི་གཙུག་ཏུ་བྱང་སེམས་ཀྱིས་གང་བའི་ཧྃ་མགོ་ཐུར་བསྟན་གཅིག་བསམ། མགོ་ས་ལ་བཏུད་དེ། རླུང་སྣ་བུག་གཉིས་ཀ་ནས་བརྔུབས་ལ་ཁ་སྦྱར་བས། ཧཱུྃ་ལས་ཧཱུྃ་མེ་འབར་བ་མང་པོ་ཆད་དེ་དབུ་མ་ན་ཡར་མར་འཕྲོ་སོང་བས་ཧཾ་གི་བྱང་སེམས་ཞུ་ནས། སྤྱི་བོའི་རྩ་འདབ་སོ་གཉིས་མེར་གྱིས་གང་བར་བསམ། དེའང་ཧཱུྃ་དེས་ཐེམ་བུ་བཀག་པ་བཞིན་བསྒོམ་ལ་མར་འཛག་པ་ལྟ་བུ་ནི་མ་ཡིན་ནོ། ། སྐབས་སུ་མན་ངག་བཞིན་ཧ་རིང་བགྲང་། དེ་ལ་གསལ་བ་དང་། མགྲིན་པ་སྙིང་ཁའི་འཁོར་ལོ་རྣམས་ཀྱང་གང་བར་བསམ། མཐར་ཐུག་ལུས་ཐམས་ཅད་གང་བར་བསྒོམ་སྟེ།
བདེ་བཞིན་དུ་སྟོང་། སྟོང་བཞིན་དུ་བདེ་བ། བདེ་སྟོང་གཉིས་མེད་དུ་བསམ། ལུས་ལྷ་སྐུ་འཇའ་ཚོན་ལྟ་བུ་ལ་དམིགས་པ་གཏད་དོ། ། ཉམས་ཅི་སྐྱེས་བྱུང་རྒྱལ་དུ་བསྐྱངས། དེ་དག་གི་སྐབས་སུ་རྔུལ་ཆེར་བྱུང་ན་ལག་པས་སྐམ་སྐམ་མཉེ། སྟེང་དུ་གཅུན་དྲགས་པས་སྣ་ཁྲག་བྱུང་ན་གན་རྐྱལ་དུ་ཉལ་ཏེ་ཅུང་ཟད་མིད་ལ་ལག་པ་གཉིས་རྡོ་རྗེ་ཁུ་ཚུར་གྲིམ་པར་བརྐྱངས་པས་ཆད། དེས་མ་ཆོད་ན་སྒྲོ་བ་བཀྱིག་པ་ལག་ལེན་བཞིན་བྱ། འཛག་པ་བྱུང་ན་དབང་གསུམ་པའི་ལམ་བཞིན་ནོ། ། དེ་ལྟར་རྩ་བ་དང་ཡན་ལག་གི་དམིགས་པ་རེ་མོས་སུ་བསྒོམ་སྟེ་དངོས་གཞི་དང་།
གཞན་རྣམས་ནི་ཁྲིད་ཡིག་ཏུ་གསལ་ལ། ཁྲིད་ཡིག་ཏུ་གློ་བ་སྟེང་དུ་དང་། མཆིན་པ་འོག་ཏུ་བསྒོམ་པར་གསུངས་ལ། འདིར་སྟེང་འོག་བརྗེ་བ་ནི་བླ་མའི་མན་ངག་གི་གློ་བ་དང་སྙིང་རྩ་འབྲེལ་པས་ལས་དང་པོ་པ་ལ་སྙིང་གྱེན་དུ་སློང་བའི་དམིགས་པ་བདེ་བའི་ཕྱིར་ཡིན་གསུངས། འཁྲུལ་འཁོར་སོ་གཉིས་ནི་རྩ་བ་ནས་མ་བཤད་པས་ཅིས་ཀྱང་དགོས་པ་མ་ཡིན་ལ། བྱས་ནའང་འགལ་བ་མེད་ཅེས་གསུངས་སོ། ། ལམ་སྦས་ཏེ་བཤད་པའི་མན་ངག་གི་ཉིང་ཁུ། རྗེ་བཙུན་དམ་པ་དཀོན་མཆོག་རྒྱལ་མཚན་དཔལ་བཟང་པོའི་གསུང་ལས་ཇི་ལྟར་བྱོན་པ་བཞིན། འཁོན་གྱི་རིགས་ཅན་བྱ་བཏང་མ་ཏིའི་མིང་ཅན་གྱིས་རང་གི་བརྗེད་བྱང་ཙམ་དུ་ཡི་གེར་བཀོད་པ་ལ། ཆོས་བདག་མཁའ་འགྲོའི་ཚོགས་ཀྱིས་བཟོད་པར་མཛད་ནས་བྱིན་གྱིས་བརླབས་ཏུ་གསོལ།
བདག་ཅག་ལ་ཟབ་མོ་བསྒྲུབ་པའི་རྣལ་འབྱོར་པ་རྣམས་ཀྱི་བར་དུ་གཅོད་པ་ཞི་ཞིང་། རིམས་གཉིས་ཀྱི་རྣལ་འབྱོར་མཐར་ཕྱིན་ཏེ། སེམས་ཅན་དཔག་ཏུ་མེད་པའི་དོན་བྱེད་པར་གྱུར་ཅིག ཅེས་པ་དེ་རྣམས་ཀྱིས་བདག་ཆེན་ཆོས་རྗེའི་གསུང་རབ་ལས་འབྱུང་ཚུལ་བསྟན་ཟིན་ནས། སྤྱི་དོན་བཞི་པ་ཀུན་དགའ་ལྷུན་གྲུབ་གསུང་རབ་ལས་འབྱུང་ཚུལ་བཤད་པ་ནི། ཆོས་རྗེ་ལྷ་མཆོག་སེངྒེའི་གསུང་བཞིན། བཙུན་པ་ཀུན་དགའ་ལྷུན་གྲུབ་ཀྱིས་ཟིན་བྲིས་སུ་བྱས་པའི་ལམ་སྦས་བཤད་ཀྱི་ཁྲིད་ཡིག་ལས་འདི་ལྟར་འབྱུང་སྟེ། ན་མོ་བི་རུ་པ་ཡེ། གང་གི་ཞབས་པད་གཡོ་མེད་གུས་བསྟེན་ན། ། ཚེ་འདིར་ཕྱག་ཆེན་མཆོག་གི་དངོས་གྲུབ་ཀྱང་། །
ངེས་པར་སྩོལ་མཛད་བླ་མ་དམ་པ་ཡི། ། ཞབས་པད་དྲི་མ་མེད་ལ་ཕྱག་འཚལ་ནས། ། ཟབ་དོན་གདམས་པའི་བརྗེད་ཐོ་ཅུང་ཟད་བྲི། ། དེ་ལ་འདིར་དཔལ་སྟོབས་ཀྱི་མགོན་པོ་རྗེ་བཙུན་བིརྺ་པའི་ཞལ་གདམས་རྗེ་ས་སྐྱ་པ་ཆེན་པོ་ལ་དངོས་སུ་གནང་བ་ཟབ་མོ་བཞིར་གྲགས་པའི་ནང་ཚན་ལམ་སྦས་ཏེ་བཤད་པ་ལ་གཉིས། མཆོག་གི་དངོས་གྲུབ་བསྒྲུབ་པ་དང་། ཐུན་མོང་གི་དངོས་གྲུབ་བསྒྲུབ་པའོ། ། དང་པོ་ནི། སློབ་མ་རང་ཉིད་ལ་ལམ་འབྲས་ཐོབ་པ་ལ་བསྟན་པར་བྱ་བ་ཡིན་གྱིས། སུ་ཐོད་ཐོད་ལ་མི་བསྟན་གསུངས། དཔལ་ས་སྐྱ་པ་ཆེན་པོས་ནི།
རྒྱ་གར་སིནྡྷུའི་དགེ་སློང་ལ་ལམ་འདི་ཁོ་ན་བསྟན་པས་གྲོལ་བར་བཤད་ཀྱང་། ལམ་འདི་གང་ཟག་དབང་པོ་ཡང་རབ་ཀྱི་ལམ་ཡིན་པས་དེང་སང་གི་གང་ཟག་རྣམས་ལ་ད་ལྟའི་ཕྱག་ལེན་འདི་མི་མཛད་ཁ་མེད་སྣང་ངོ་། ། དེ་ལྟ་བུའི་ལམ་ཁྲིད་པ་ལ་སྔོན་འགྲོ་དང་དངོས་གཞིའི་རྣལ་འབྱོར་གཉིས་ལས། དང་པོ་ནི། ། བསག་སྦྱང་གཉིས་ཏེ་ལམ་འབྲས་ཀྱི་སྔོན་འགྲོ་སྤྱི་དང་འདྲའོ། ། གཉིས་པ་དངོས་གཞིའི་རྣལ་འབྱོར་ལ་བསྐྱེད་རྫོགས་གཉིས་ལས། དང་པོ་བླ་མས་དབང་བསྐུར་བའི་དུས་སུ། རང་ཉིད་ཀྱི་ཕུང་ཁམས་སྐྱེ་མཆེད་ལྷར་བསྐྱེད་ཅིང་མདོར་ན་ཡན་ལག་བཞི་རྫོགས་སུ་བྱས་པ་དེ་ཉིད་གསལ་གདབ་པ་སྟེ། རང་ཉིད་སྣ་ཚོགས་པདྨ་དང་ཉི་མ་བདུད་བཞི་བརྩེགས་པའི་གདན་གྱི་སྟེང་དུ་སྐད་ཅིག་གིས་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ་ཡབ་ཡུམ་དུ་ལམ་སྟེ་བསྒོམ་པའོ། ། གཉིས་པ་རྫོགས་པའི་རིམ་པ་ལ་གཉིས།
གཞི་རྩ་བའི་དམིགས་པ་དང་། ཡན་ལག་གི་དམིགས་པའོ། ། དང་པོ་ལ་མཉམ་གཞག་དང་རྗེས་ཐོབ་གཉིས་ལས། དང་པོ་ལ་བཅའ་བ་ལུས་ཀྱི་གནད། བསྒོམ་པ་དམིགས་པའི་གནད། དགང་བ་རླུང་གི་གནད་དོ། ། དང་པོ་ནི། ། སྐྱབས་སེམས་སྔོན་དུ་སོང་ནས། སྟན་ཧ་ཅང་འཐུག་པ་མ་ཡིན་པ་ཤིན་ཏུ་ཁ་སྙོམས་པའི་སྟེང་དུ་སྐྱིལ་ཀྲུང་གླང་པོའི་རྣ་བ་ལྟར་བཅས། ཞེས་པ་རྐང་པའི་བྲང་བ་གཉིས་སྦྱར་འཕོངས་ཀྱི་ས་འཛུགས་གཉིས་སུ་སྣམ་བུ་བཞི་བལྟབ་ཙམ་རེ་བཅུག་ལ་ལུས་བརྟན་བརླིངས་ལ་ཁེལ་བར་བྱས།
ངག་རླུང་རྒྱུ་བ་སོར་བཞག མིག་ནམ་མཁར་འབྱེད་འཛུམ་མེད་པར་བྱས། སེམས་འདས་མ་འོངས་གང་ལ་ཡང་མ་འཕྲོས་པར་ཅུང་ཟད་མཉམ་པར་བཞག དེ་ནས་རང་ཉིད་ལྷར་གསལ་བའི་ཐུགས་ཁར་གློ་བ་པདྨ་དཀར་པོ་ཁ་གྱེན་དུ་བལྟ་བ། མཆིན་པ་པདྨ་དམར་པོ་ཁ་ཐུར་དུ་བལྟ་བ་ཁ་སྤྲོད་དམ་གུར་བལྟབས་སུ་ཡོད་པ་ལྷའི་གཞལ་ཡས་ཁང་ཡིན་སྙམ་དུ་བསམ་པའོ། ། དེའི་དབུས་སུ་སྙིང་མགོ་གྱེན་དུ་བསྟན་པའི་དབུས་སུ་རྩ་དབུ་མ་ལ་རོ་རྐྱང་འཁྲིལ་བའི་ཚུལ་གྱི་ཡི་གེ་ཧཱུྃ་མཐིང་ཤུན་ལྟ་བུ་མགོ་ཐུར་ལ་ལྟ་བ་ཞིག་བསམ་ལ་དེ་ཉིད་ལ་ཡིད་རྩེ་གཅིག་ཏུ་བཞག་པའོ། ། དེ་ནས་སྙིང་ཁའི་དབུས་ཀྱི་ཧཱུྃ་དེ་ཉིད་རྒྱུར་གྱུར་པའི་ཚུལ་གྱིས་ཐུགས་རྡོ་རྗེ་ཞལ་གཅིག་ཕྱག་གཉིས་ཀྱི་རྡོ་རྗེ་དང་དྲིལ་བུ་བསྣོལ་ནས་འཛིན་པས་ཡུམ་ལ་འཁྱུད་པ་སྤྱན་གསུམ་དང་ལྡན་པ་ཞལ་མཆེ་བ་གཙིགས་པ། དབུ་སྐྲ་དམར་སེར་གྱེན་དུ་བརྫེས་པ་དབུའི་གཙུག་ཏོར་དང་བཅས་པ། རུས་པའི་རྒྱན་དྲུག་གིས་བརྒྱན་པ། ཞབས་གཉིས་ས་གའི་བསྟབས་སུ་བཞུགས་པ་མཐེ་བོང་གི་སོར་ཚིགས་ཙམ།
དེའི་པང་ན་ཡུམ་རྡོ་རྗེ་བདག་མེད་མ་སྐུ་མདོག་སོགས་གཞན་དང་འདྲ་བའི་ཡབ་ཡུམ་ཀྱིས་སྐུ་ཚང་མ་ཤིན་ཏུ་གསལ་བའི་སྤྱན་དབུ་མ་སོགས་ནས་ཤིན་ཏུ་གསལ་བར་མ་གྱུར་གྱི་བར་དུ་འཛིན་པའོ། ། གསུམ་པ་དགང་བ་རླུང་གི་མན་ངག་ནི། ལུས་ཀྱི་སྤྱོད་ལམ་སོགས་སྔར་བཞིན་ལ་རླུང་ས་ལེན་མ། སྣ་ས་ལ་རེག་པ་ཙམ་གྱི་སྒྲ་མེད་དུ་དྲངས་རྗེས་ཁ་སྦྱོར་གྱི་ཚུལ་དུ་མནན་པས་སྙིང་ཁའི་ཐུགས་རྡོ་རྗེ་ཡབ་ཡུམ། འཁར་སྡེར་ཆུས་བཀང་པ་ལ་དབྱུག་གུ་བསྣུན་པ་བཞིན་འདར་ཁྲིལ་ལི་ལི་ཁྲིལ་བ་བསམས་ཏེ་རླུང་སྦྱོར་དེ་ལྟ་བུ་ཉི་ཤུ་རྩ་གཅིག་ལ་ཐུན་རེ་རེར་བྱས་པའི་ཐུན་བཞི་ནི་ཀུན་ལ་འགྲེའོ། ། དེ་ལྟར་ཉམས་སུ་བླངས་པས་སྣང་བའི་དངོས་པོ་ཐམས་ཅད་ཁ་དོག་ལྔར་འཆར་ན་ཡེ་ཤེས་སྐྱེ་བའི་སྣ་འདྲེན་ཡིན་པས་ནན་ཏན་བསྐྱེད་ལ་ཉམས་སུ་བླང་། ཡང་སྣང་བ་དཀར་ལམ་མམ་དམར་ལམ་ཁོ་ནར་འཆར་ན་རླུང་གི་རྟགས་ཡིན་པས་ཐུན་བསྐུམ་ཟས་བཅུད་ཅན་བསྟེན་པའོ། ། གཉིས་པ་རྗེས་ཐོབ་ཀྱི་དམིགས་པ་ནི། རྩ་བའི་འཕྲུལ་འཁོར་བཅུ་གཉིས་ལ། ། ཡན་ལག་འཕྲུལ་འཁོར་རྣམ་པ་བཅུ། །
ཡན་ལག་གི་ནི་ཡན་ལག་བརྒྱད། ། སྦས་བཤད་འཕྲུལ་འཁོར་སུམ་ཅུར་བཞེད། ། ཅེས་པ། ཆོས་རྗེ་དཔལ་ལྡན་ཚུལ་ཁྲིམས་པའི་ཡིག་ཆ་ལྟར་ཉམས་སུ་ལེན་པའོ། ། དམིགས་པ་བསྡུས་པར་སྟོན་པའི་ཚེ་ཡིག་ཆའི་ལུང་ཙམ་ལས་མི་མཛད་ཀྱང་ལམ་གྱི་བབས་ལ་གཞིག་ན་འཕྲུལ་འཁོར་རྣམས་སྟོན་པ་བྱུང་ན་ཅིས་ཀྱང་ལེགས་པར་བསམ་མོ། ། གཉིས་པ་ཡན་ལག་གི་དམིགས་པ་ནི་ལུས་རྡོ་རྗེའི་སྐྱིལ་ཀྲུང་ལག་པ་རྡོ་རྗེ་ཁུ་ཚུར་སྙིང་ཁར་བསྣོལ་ལ་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་ཡབ་ཡུམ་དུ་གསལ་བའི་དབུས་སུ་སྤྱི་གཙུག་ནས་གསང་གནས་ཀྱི་བར་དུ་རྩ་དབུ་མ་གྲོ་སོག་འབྲིང་པོ་ཙམ་གཅིག་གི་ཡ་སྣར་ཧཾ་དཀར་པོ་མགོ་ཐུར་བསྟན། མ་སྣར་ཧཱུྃ་དམར་ནག་ཅིག་བསམ། དེ་ནས་ངག་གི་རླུང་སྒྲ་དང་བཅས་པ་ས་ལེན་གྱི་ཚུལ་གྱིས་དྲངས། སེམས་ཀྱི་གསང་གནས་ཀྱི་བུ་གའི་ཧཱུྃ་བདུད་བཞིས་ཟིལ་གྱིས་མི་ནོན་པ་དེ་ལས་ཧཱུྃ་མེ་འབར་བཞིན་པའི་ཕྲེང་བ་རྒྱུན་མ་ཆད་པར་དབུ་མའི་ནང་ན་ཡར་བྱོན། དེའི་དུས་རྒྱ་མཚོ་རི་རབ་ལ་བཀན།
རོ་འཛིན་རང་གི་གནས་སུ་བསྐྱལ། དབང་པོའི་མཆོག་སྟེང་དུ་བགྲད། སྟོབས་ཀྱིས་དྲངས་པའི་ཧཱུྃ་དེ་སྤྱི་བོའི་ཧཾ་ལ་རེག་པ་དེའི་ཚེ་ལུས་ཀྱི་འཕྲུལ་འཁོར་རྣམས་གློད་པས་ཧཾ་ཡིག་ལས་བྱང་ཆུབ་ཀྱི་སེམས་ཐེམ་བུ་བཏང་པ་ལྟར་འཛག སྤྱི་བོའི་རྩ་འདབ་སུམ་ཅུ་རྩ་གཉིས་གང་། དེ་བཞིན་དུ་རིམ་གྱིས་མགྲིན་པ་དང་སྙིང་ཁ་དང་ལྟེ་བའི་རྩ་འདབ་རྣམས་གང་། མཐར་ལུས་ཐམས་ཅད་ཀྱང་གང་བས་སེམས་ཉིད་བདེ་བ་ཆེན་པོའི་ཡེ་ཤེས་ཀྱི་ངོ་བོར་སྐྱེས། བདེ་ཆེན་གྱི་ཡེ་ཤེས་དེ་ཉིད་ངོ་བོ་སྟོང་པ་ལས་མ་འདས། དེས་ན་དེ་གཉིས་གཅིག་གིས་གཅིག་མི་འགོག་པས་བདེ་སྟོང་ཟུང་འཇུག་གི་ཡེ་ཤེས་ཀྱི་ངོ་བོར་བསྒོམ། དེ་ཉིད་གཟུགས་སྐུ་འཇའ་ཚོན་ལྟ་བུ་མཚན་དཔེས་སྤྲས་པའི་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་ཡུམ་དང་བཅས་པར་བསྒོམ་ཞིང་དེ་ལྟ་བུའི་ཟུང་འཇུག་གི་ངང་ལ་མཉམ་པར་བཞག་ཅིང་བསྐྱངས་པས་ཟླ་བ་དྲུག་ལ་སོགས་པ་ན་བདེན་པ་མཐོང་བའི་ཡེ་ཤེས་སྐྱེ་ཞིང་། སླར་ཡང་དབུ་མའི་ནང་ན་ཡར་ཧཱུྃ་ཡིག་འོད་འབར་བཞིན་པ་འཕྲོ་བར་བསྒོམ་པའོ། །
ཡང་དབང་བཞི་སྟན་ཐོག་གཅིག་ཏུ་ཉམས་སུ་ལེན་པའི་གདམ་ངག་ཡིན་གསུངས་པའི་དོན་ནི། སྐད་ཅིག་གིས་ཧེ་རུ་ཀ་ཡབ་ཡུམ་དུ་བསྒོམ་པ་ནི་བུམ་དབང་གི་ལམ་སྤྱི་བོ་སོགས་རྣམས་ལ་གནད་དུ་བསྣུན་པ་གསང་དབང་གི་ལམ། ཧཾ་ལས་བབས་པའི་བྱང་སེམས་ཀྱིས་ལུས་ཀྱི་རྩ་གནས་སོགས་གང་བ་ཤེས་རབ་ཡེ་ཤེས་ཀྱི་ལམ། སླར་ཡང་ཧཱུྃ་ཡིག་མེ་འབར་བ་གྱེན་དུ་འགྲོ་བར་བསྒོམ་པ་བཞི་པའི་ལམ་ཡིན་ནོ་གསུངས། ཟིན་བྲིས་འགའ་ཞིག་ལས་ལམ་འདིའི་སྔོན་འགྲོར། བསམ་གཏན་གྱི་ཡན་ལག་དགུ་བྱེད་པ་ལ་དགག་པ་མཛད་ནས་མི་དགོས་པར་བཞེད་ཀྱང་། ས་སྐྱ་པཎ་ཆེན་གྱི་ཁྲིད་ཡིག་གཉིས་ཆར་ལས་ལམ་ཐམས་ཅད་ཀྱི་སྔོན་དུ་འགྲོ་བ་བསམ་གཏན་གྱི་ཡན་ལག་དགུ་སྔོན་དུ་སོང་ནས་ཞེས་གསུངས་པས་བསམ་གཏན་གྱི་ཡན་ལག་དགུ་ཅིས་ཀྱང་དགོས་པར་མངོན་ནོ། ། མི་དགོས་པར་བཞད་པ་རྗེ་བཙུན་ཨ་ནནྡ་བྷ་དྲའི་གསུང་རྒྱུན་ཡིན་གསུངས་ཀྱང་གསུང་རྒྱུན་མ་ཟིན་པར་མངོན་ནོ།། ༈ །སྤྱི་དོན་གཉིས་པ་ཐུན་མོང་གི་དངོས་གྲུབ་བསྒྲུབ་པ་ནི་གྲུབ་ཆེན་བཅུ་དང་། ཕྲ་མོ་བརྒྱད་དེ།
དེ་དག་གི་ཡི་གེ་གྲུབ་ཆེན་བུདྡྷ་ཤྲཱིས་མཛད་པའི་ལུང་རེ་མཛད་ཀྱིན་འདུག་གོ ། འབར་དང་གཡོ་དང་བརྟན་པོ་ཞེས་སོགས་ཀྱི་རྡོ་རྗེའི་ཚིག་གི་འབྲུ་གཉེར་བ་སོགས་གོ་དོན་རྒྱས་པར་དཔལ་ལྡན་ས་སྐྱ་པཎྜི་ཏས་མཛད་པའི་གསུང་རབ་ལ་ཞིབ་ཏུ་རྟོགས་པར་བྱའོ། ། གྲུབ་ཆེན་བིརྺ་པའི་ཟབ་དོན་གདམས་པའི་བཅུད། ། བརྩེ་ཆེན་ཀུན་དགའི་གསུང་ལམ་སི་ཏིའི་རྒྱུན། ། པཎ་ཆེན་འཇམ་དབྱངས་མཁྱེན་བརྩེའི་མ་དྲོས་གཏམ། ། བློ་ཆེན་ཀུན་དགའི་འཕྲིན་ལས་བཟང་པོར་བསྐྱངས། ། དུས་འདིར་ལྷ་མཆོག་འཁོར་ལོའི་མགོན་པོ་ཡི། ། ཞལ་གྱིས་བུམ་པ་ལས་འོང་བདུད་རྩིའི་རྒྱུན། ། ལེགས་པར་འཐུངས་ལས་ཀུན་དགའི་བློ་གྲོས་མཚོ། ། ལྷུན་གྱིས་གྲུབ་ལས་གཞན་གྱིས་བསྐུལ་བའི་ངོར། །
བདུད་རྩིའི་རྒྱུན་འདི་སླར་ཡང་སྤེལ་བར་བགྱི། ། འདིར་འབད་དགེ་བས་ཕྱི་ནང་གི ། རྟེན་འབྲེལ་ཐམས་ཅད་ཚོགས་གྱུར་ནས། ། ཚེ་འདི་ཉིད་ལ་འགྲོ་བ་ཡི། ། དོན་དུ་སངས་རྒྱས་ཉིད་ཐོབ་ཤོག ། ཅེས་པ་འདི་ཡང་རྗེ་བཙུན་རྡོ་རྗེ་འཆང་ལྷ་མཆོག་སེངྒེའི་ཞབས་རྡུལ་སྤྱི་བོས་ལེན་པ་ཤཱཀྱའི་བཙུན་པ་ཀུན་དགའ་ལྷུན་གྲུབ་ལ་དོན་གཉེར་མཆེད་གྲོགས་འགའ་ཡིས་བསྐུལ་བའི་ངོར་དཔལ་ཨེ་ཝྃ་གྱི་ཆོས་གྲྭ་ཆེན་པོར་ཟིན་བྲིས་སུ་བགྱིས་པའོ། ། ས་མཱ་སྟ་མ་ཏི། ཞེས་པ་དེ་རྣམས་ཀྱིས་ཀུན་དགའ་ལྷུན་གྲུབ་གསུང་རབ་ལས་འབྱུང་ཚུལ་བསྟན་ཟིན་ཏོ། ། འདིར་སྨྲས་པ། འཇིགས་བྲལ་དཔལ་ལྡན་ཆོས་སྐྱོང་ཞལ་སྔ་ནས། །
ས་སྐྱའི་བླ་ཆེན་ཉིད་ལ་ལེགས་གདམས་པའི། ། ཟབ་ལས་ཆེས་ཟབ་མན་ངག་སྙིང་པོའི་ཁྲིད། ། འདི་འདྲ་ཐོས་ཤིང་བསྒོམ་པ་སྐལ་བ་བཟང་། ། ཚུལ་འདི་བདག་ཆེན་ཆོས་རྗེའི་ཁྲིད་ཡིག་བཞིན། ། རང་གི་བླ་མའི་དྲུང་དུ་ལེགས་ཐོབ་པ། ། ས་སྐྱར་གནས་པའི་སྔགས་འཆང་རྡོ་རྗེ་འཛིན། ། ངག་དབང་ཀུན་དགའ་བསོད་ནམས་བདག་གིས་བསྡེབས། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསྟན་པ་རྒྱས། ། ཕྱི་མ་ལྷན་ཅིག་བདེ་བ་ཅན་སྐྱེས་ནས། །
ཡིད་ལ་རེ་བའི་དོན་ཀུན་འགྲུབ་གྱུར་ཅིག ། ཅེས་ལམ་སྦས་བཤད་ཀྱི་ཁྲིད་ཡིག་གོང་མའི་གསུང་གི་བདུད་རྩི་མན་ངག་གི་རྒྱ་མཚོ་ཞེས་བྱ་བ་འདི་ཡང་། ཁམས་གསུམ་ཆོས་ཀྱི་རྒྱལ་པོ་རིགས་ལྡན་འཇམ་པའི་དབྱངས་སྐུ་མཆེད་དང་། རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པ་བཀའ་དྲིན་ཅན་རྣམས་ཀྱི་ཞབས་རྡུལ་སྤྱི་བོས་ལེན་པ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། སྦྲུལ་ལོ་ཆུ་སྟོད་ཟླ་བའི་དམར་ཆ་དགའ་བ་དང་པོའི་ཚེས་ལ་དཔལ་ས་སྐྱའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་རང་དང་ཉེ་བར་གནས་པའི་མདོ་སྔགས་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་བསོད་ནམས་འོད་ཟེར་ཞེས་བྱ་བས་ལམ་ཟབ་མོ་བླ་མའི་རྣལ་འབྱོར་གྱི་དོན་ཡོད་རྣམ་པ་བཞིའི་ཉམས་ལེན་ལ་རྩེ་གཅིག་ཏུ་གཞོལ་བས་འདི་ཕྱིའི་དོན་ཐམས་ཅད་འབད་མེད་ལྷུན་གྲུབ་ཏུ་གྱུར་པའི་སྐལ་བ་བཟང་པོ་ཅན་དེ་ཉིད་ཀྱིས་བགྱིས་སོ། ། བསོད་ནམས་འདིས་མཚོན་དུས་གསུམ་དགེ་བའི་མཐུས། ། དཔོན་སློབ་དུས་འདིར་ཚེ་མཐར་རབ་ཕྱིན་ཞིང་། ། ཕྱི་མ་ལྷན་ཅིག་དག་པའི་ཞིང་སྐྱེས་ནས། ། སྤྲུལ་པས་སྲིད་མཐར་བསྟན་པ་འཛིན་གྱུར་ཅིག། །། སརྦ་མངྒལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 26 ཨ་མྱེས་ཞབས། ལམ་སྦས་བཤད་ཀྱི་ཁྲིད་ཡིག་གོང་མའི་གསུང་གི་བདུད་རྩི་མན་ངག་གི་རྒྱ་མཚོ། PAGE * MERGEFORMAT 25
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
