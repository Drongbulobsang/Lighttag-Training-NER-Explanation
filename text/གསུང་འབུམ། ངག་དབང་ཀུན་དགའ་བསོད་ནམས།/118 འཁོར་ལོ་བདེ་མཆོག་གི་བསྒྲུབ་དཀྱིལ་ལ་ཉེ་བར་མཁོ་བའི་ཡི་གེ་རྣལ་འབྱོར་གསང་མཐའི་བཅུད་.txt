གསུང་འབུམ། ངག་དབང་ཀུན་དགའ་བསོད་ནམས།
པོད ༡༡༨
འཁོར་ལོ་བདེ་མཆོག་གི་བསྒྲུབ་དཀྱིལ་ལ་ཉེ་བར་མཁོ་བའི་ཡི་གེ་རྣལ་འབྱོར་གསང་མཐའི་བཅུད་ཀྱི་ཐིག་ལེ།
༄༅། །སློབ་དཔོན་རྡོ་རྗེ་དྲིལ་བུ་པ་ལུགས་ཀྱི་འཁོར་ལོ་བདེ་མཆོག་གི་བསྒྲུབ་དཀྱིལ་ལ་ཉེ་བར་མཁོ་བའི་ཡི་གེ་རྣལ་འབྱོར་གསང་མཐའི་བཅུད་ཀྱི་ཐིག་ལེ་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། སློབ་དཔོན་རྡོ་རྗེ་དྲིལ་བུ་པ་ལུགས་ཀྱི་འཁོར་ལོ་བདེ་མཆོག་གི་བསྒྲུབ་དཀྱིལ་ལ་ཉེ་བར་མཁོ་བའི་ཡི་གེ་རྣལ་འབྱོར་གསང་མཐའི་བཅུད་ཀྱི་ཐིག་ལེ་ཞེས་བྱ་བ། བླ་མ་དང་གཉིས་སུ་མེད་པའི་དཔལ་ཧེ་རུ་ཀ་ལ་གུས་པས་སྐྱབས་སུ་མཆིའོ། ། རྗེས་སུ་གཟུང་དུ་གསོལ། རྡོ་རྗེ་འཆང་དབང་ཀུན་དགའ་བཟང་པོའི་གསུང་། ། པཎ་ཆེན་གྲགས་པ་རྒྱལ་མཚན་ནས་བརྒྱུད་པ། ། ལེགས་པའི་འབྱུང་གནས་གསུང་རབ་ཇི་བཞིན་དུ། ། རྗེ་བཙུན་མུས་པའི་གསུང་དང་མཐུན་པར་བཤད། ། འདི་ལ་གཉིས་ཏེ།
སྒྲུབ་ཐབས་ཉེར་མཁོའི་ལེགས་བཤད་བསྟན་པ་དང་། དཀྱིལ་ཆོག་ཉེར་མཁོའི་ལེགས་བཤད་བཤད་པའོ། ། དང་པོ་ནི། མཁའ་འགྲོ་ཀུན་དངོས་བླ་མའི་ཞབས་བཏུད་དེ། ། མན་ངག་ལྷ་དབང་ཞལ་གྱི་བདུད་རྩིའི་བཅུད། ། རང་ཉིད་དྲན་ཕྱིར་ཆ་ཙམ་ཡི་གེ་ཡི། ། དྲི་མེད་སྣོད་དུ་སྦྱིན་པ་འདི་ལྟར་རོ། ། དེ་ཡང་སྙིང་རྗེ་མེད་ན་མི་འགྲུབ་པས། ། ཐོག་མར་སྙིང་རྗེ་བསྐྱེད་པར་བྱ། ། ཞེས་གསུངས་པས།
སྙིང་རྗེ་སྔོན་དུ་སོང་ནས། དམིགས་པ་གསལ་བའི་ཕྱིར་མདུན་དུ་སྐྱབས་ཡུལ་གསལ་བཏབ་ནས་སྐྱབས་འགྲོ་བྱ། སེམས་བསྐྱེད་ལྷུག་པའི་སྒོ་ནས་གསུམ་བྱ། གསོལ་བ་གདབ། རང་ལ་བསྟིམ། དེ་ནས་རྡོ་རྗེ་སེམས་དཔའི་བསྒོམ་བཟླས་བྱ། ཧེ་རུ་ཀ་རང་ལ་བསྟིམ། བདེ་ཆེན་ལ་ཅུང་ཟད་མཉམ་པར་གཞག དེ་ནས་རང་ཧེ་རུ་ཀར་སྔོ་ལམ་གྱིས་གསལ་འདེབས་ཤིང་ང་རྒྱལ་བརྟན་པ་གལ་ཆེ། ངག་ཏུ།
ཧེ་རུ་ཀ་སོགས་གསུམ་བརྗོད། སྙིང་གར་ཧཱུྃ་ཆ་ལྔ་པ་ནི། སཾ་ཊི་ལས། ཆ་ལྔ་པ་ནི་ཧཱུྃ་ཡིན་ཏེ། ། ཞེས་པ་ལྟར་ཡེ་ཤེས་ལྔའི་ངོ་བོ་ཚོགས་ཞིང་བསྟིམ་མོ། ། རྟེན་བརྟེན་པ་གསལ་འདེབས་པ་ནི། ཤིན་ཏུ་ལེགས་པའི་ལྷ་ཁང་དུ། སྒྲོན་མེ་བཏེགས་པ་ལྟར་སྔར་རང་བཞིན་གྱིས་གྲུབ་པ་ཉིད་གསལ་འདེབས་པ་ཡིན་ནོ། ། དེ་ཡང་དཔྲལ་བ། ལྟག་པ།
མུར་གོང་གཡས་གཡོན་རྣམས་ནི་ཤར་སྔོ་སོགས་ཀྱི་སྣ་ཚོགས་རྡོ་རྗེ་རྭ་བཅུ་གཉིས་པར་བསྒོམ། རྐང་མཐིལ་ཤ་རྡོ་རྗེའི་ས་གཞི། རྩིབས་མའི་རུས་པ་རྡོ་རྗེའི་ར་བ། ལྤགས་པ་ཉིས་རིམ་གུར་དང་བླ་བྲེ། བ་སྤུ་མདའི་དྲ་བ་རྩེ་མོ་ཕྱིར་བསྟན་པ། སྐྲ་སེན་མེ་རི་འབར་བའོ། ། འདི་ལྟ་བུའི་སྲུང་འཁོར་གསལ་བར་བསྒོམ་པས། ཕྱི་དཀྱིལ་གྱི་རྡོ་ར་སོགས་དབང་པོས་ཤིགས་ཀྱང་། འདི་མི་ཤིགས་པས་བསྲུང་བའི་མཆོག་སྟེ། རྩ་རྒྱུད་ལས།
ར་བ་རྣམས་ནི་ཕྱོགས་སུ་བཀོད། ། དེ་ལྟར་བདག་ཉིད་གོ་བགོས་ནས། ། འོག་ཏུ་ཡང་ནི་མཚོན་ཆ་དགོད། ། འཁོར་ལོ་མཚོན་ཆའི་ཕྲེང་བ་དག ། སྟེང་དུ་མདའ་ཡི་དྲ་བ་ནི། ། སླར་ཡང་བདག་ཉིད་མཁའ་སྤྱོད་དུ། ། གུར་བྱས་དེ་ནི་གོ་ཆར་འགྱུར། ། དེ་ལྟར་དེ་ནི་རབ་བགོས་ནས། ། སུམ་ཅུ་པས་ཀྱང་མི་ཕྱེད་དོ། ། ཞེས་གསུངས་པའི་དངོས་བསྟན་ཡང་འདི་ཡིན་གསུངས་སོ། །
རྐང་མཐིལ་རླུང་ནི། བོལ་འོག་ན་འགྲོ་འདུག་སོགས་བྱེད་པའི་རླུང་ཡོད་པའི་རྩ་གཞུའི་དབྱིབས་འཁྱིལ་མོ་ཡོད་པ་དེའོ། ། སུམ་མདོ་མེ་ནི། འདོམ་གྲུ་གསུམ་པ་མེ་རི་ཕྱི་རོལ་ཏུ་འབར་བའི་རྣམ་པར་བསྒོམ། ལྟོ་བ་ཆུ་ནི། དཀར་ཟླུམ་བུམ་པ་ཆུས་གང་གིས་མཚན་པ། སྙིང་ཁར་ས་སེར་པོ། གཞན་འདི་རྣམས་ཀྱཻ་རྡོ་རྗེ་ནས་འབྱུང་བ་བཞིན་བསྒོམ་པས་ཆོག་གསུངས། འདི་དག་ཐ་མལ་པའི་ལུས་ཀྱི་ཆ་དེ་དང་དེར་ཞེན་པ་སྤོང་བ་ཡིན་པས། ལུས་ཀྱི་ཐད་དེ་གར་བསྒོམ་པས་ཆོག་གསུངས།
རྒྱ་ཆེན་པོ་སོགས་མི་དགོས་སོ། ། དེ་ནས་རྗེ་བཙུན་གྱིས་སྔོན་ལ་ཕྱིའི་ཧེ་རུ་ཀ་གསལ་འདེབས་མཛད་པ་ནི། ལས་དང་པོ་པས་ཅིག་ཅར་དུ་མི་ནུས་པའི་དབང་དུ་མཛད་ལ། འཕགས་པས་ཅིག་ཅར་དུ་མཛད་པ་ནི་ཅིག་ཅར་དུ་ནུས་པའི་དབང་དུ་མཛད་ཅིང་། དྲིལ་བུའི་གཞུང་ནའང་། ཅིག་ཅར་དུ་གསལ་འདེབས་པ་ཐོན་གསུངས། འོན་ཀྱང་བློའི་རིམ་པས་འགལ་བ་ནི་མ་ཡིན་ནོ། ། དེས་ན་ལས་དང་པོ་པས་ཅིག་ཅར་གསལ་འདེབས་མི་ནུས་པས་ནི་རིམ་གྱིས་བྱའོ། ཡང་ནག་པོ་པར། ། ཕྱི་དཀྱིལ་གཙོ་བོ།
ལོ་ཧི་པར་ཆ་མཉམ། འདིར་ནང་དཀྱིལ་གཙོ་བས། གཙོ་བོར་ནི་ནང་གི་ཧེ་རུ་ཀ་གསལ་གདབ་ལ། ཞོར་ལ་ཕྱིའི་ཧེ་རུ་ཀའང་གསལ་འདེབས་པའོ། ། དེ་ནས་ཞལ་ཕྱག་སོགས་གསལ་འདེབས་པ་ནི། རྒྱས་པར་ན་དག་པ་དང་བཅས་པ། མིན་ན་བསྡུས་པ་བྱའོ། ། འཁོར་ལོའི་འདབ་མའི་ལྷ་རྣམས་གསལ་འདེབས་པ་ནི་གཞུང་བཞིན་ནོ། ། སྙིང་པོའི་རྣལ་འབྱོར་མ་བཞི་ལོ་ཧི་པ་དང་བཤད་པ་གཅིག་ཀྱང་། སྤྲོས་པ་རྒྱས་བསྡུས་ཀྱི་དབང་གིས་ཕྱག་མང་ཉུང་ཡིན་ནོ། །
ཕོ་ཉ་གསུམ་བསྲེ་བ་ནི། དངོས་གྲུབ་ཤིན་ཏུ་མྱུར་བས་ཟབ་ཁྱད་དེ། གཞན་གྱི་ལུགས་ཀྱི་སྤྲུལ་པའི་སྐུ་མྱ་ངན་ལས་འདས་ནས་མི་བཞུགས་པར་བྱེད་པ་ལ། འདི་པའི་ལུགས་ཀྱི་ད་ལྟ་ཡང་ཡུལ་ཉི་ཤུ་རྩ་བཞི་ན་སྤྲུལ་པའི་སྐུ་དཔའ་བོ་དང་། རྣལ་འབྱོར་མ་རྣམས་བཞུགས་པས། རང་སྣང་སྔགས་སྐྱེས་ཀྱི་ལྷ་རྣམས་དང་། ཡུལ་དེ་དག་གི་ལྷ་རྣམས་དང་། འོག་མིན་གྱི་ལྷན་སྐྱེས་རྣམས་དབྱེར་མེད་དུ་མོས་པ་བྱས་པས་ཡིད་ཀྱི་ཤུགས་ཀྱིས་འཇུག་པ་ཡིན། ཞེས་གསུངས་པ་ལྟར་ཡིད་ལ་དྲན་པ་ཙམ་གྱིས་བྱིན་གྱིས་རློབས་པ་ཡིན་ནོ། ཁ་ཅིག་ཕོ་ཉ་གསུམ་ཞེས་ཚིག་མ་དག་ཟེར་བ་ནི་རང་ཉིད་ཕོ་ཉ་གསུམ་དངོས་སུ་བསེ་བ་ལ་བཅོ་འདྲི་བ་ཡིན་ནོ། །
རྣམ་ལྔ་འདོད་བསྐོར་དབུས་གསུམ། གཡས་གཡོན་དུ་རེ་རེའོ། ། བུ་སོགས། སྟེང་འགོ་ཏུ་རེ་རེ་སྟེ། དབུས་དང་གཡས་གཡོན་དུ་རེ་རེ་སྟེ་ལྔར་བྱེད། བྱང་ཆུབ་ཀྱི་ཕྱོགས་ཀྱི་དག་པ་དྲན་པ་ལ། བྱང་ཆུབ་ནི་སྒྲིབ་གཉིས་དག་པ་ཕྱོགས་ཀྱི་སྒྲ་དི་ཀ་ཞེས་པས་ཐབས་སམ་གསལ་བ། ཆོས་ནི་དྷ་ར་ཞེས་འཛིན་པའོ། ། དེ་ལྟར་ན་ཕྱིའི་ཧེ་རུ་ཀ་གསལ་འདེབས་པ་སྤྲུལ་སྐུ་ལམ་དུ་བྱེད། ཡང་ལུས་ཀྱི་ལྷ་ལོངས་སྐུ།
བྱང་ཆུབ་ཀྱི་ཕྱོགས་ཀྱི་དག་པ་དྲན་པ་ཆོས་སྐུ་ལམ་དུ་བྱེད་པའོ། ། གོ་ཆའི་ཚེ་ན། ཡབ་ཡུམ་གྱི་མཐེ་བསྣོལ་དུ་བྱེད་དེ། ཡབ་ཀྱིས་ཨོཾ་ཧའི་གནས་སུ་ཡུམ་གྱི་ཨོཾ་བཾ་སོགས་སོ། ། ཡེ་ཤེས་པ་འཇུག་པའི་དགོས་པ། དམ་ཚིག་པ་ངན་པར་ཞེན་པ་སྤོང་བ་ཡིན་ནོ། ། དབང་བསྐུར་སྐབས་སུ་ཇི་ལྟར་སོགས་ཨ་བྷི་དྷ་ནའི་རྒྱུད་ཚིག་ཡིན་ལ། ཨོཾ་སརྦ་ཏ་ཐཱ་ག་ཏ་དེ་བཞིན་གཤེགས་པ་ཐམས་ཅད་ཀྱི་དབང་བསྐུར་བ་བུམ་དབང་། ཨ་བྷི་ཥེ་ཀ་ཏ། མངོན་པར་དབང་བསྐུར་བ་སྟེ་གསང་དབང་།
ས་མ་ཡ་དམ་ཚིག་སྟེ་བདེ་བ་ཆེན་པོའི་དམ་ཚིག་དབང་གསུམ་པ། ཤྲཱི་གཉིས་སུ་མེད་པ་དབང་བཞི་པའོ། ། མ་ཧཱ་མ་ཡའི་རྫོགས་རིམ་དུ་ཧཱུྃ་གཅིག་ལ་སྦྱང་གཞི་སོགས་རྒྱས་པར་སྦྱར་བ་དང་མཚུངས་སོ། ། དབང་གི་ཚུལ་འདི་དང་མཚུངས་པ་ཇོ་བོའི་ལོ་ཧི་པའི་མངོན་རྟོགས་ནའང་ཡོད་གསུངས། གཙོ་བོ་སྙིང་པོའི་རྣལ་འབྱོར་མ་དང་བཅས་པས་དབང་བསྐུར། དཔའ་བོ་ཉེར་བཞིས་བཀྲ་ཤིས་བརྗོད། སྒོ་མཚམས་མས་བགེགས་བསྐྲོད་པའོ། ། རྒྱས་འདེབས་ཡབ་ལ་མི་བསྐྱོད་པ། ཡུམ་ལ་རྣམ་སྣང་ཡང་རུང་། སྤྱོད་ལམ་ན་འཇུག་པ་ན་གོ་ཆ་བཅིངས་ནས།
སུམྦྷ་ནི་བརྗོད་ཅིང་ཕྱོགས་མཚམས་སུ་ཡི་གེ་སྔོན་པོ་མེ་འབར་བ་བསྒོམ། གཞན་འདྲའོ། ། གཏོར་མའི་སྐབས་སུ་མདུན་དུ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་དུར་ཁྲོད་བརྒྱད་དང་བཅས་པ་དམིགས། རང་གི་ཐུགས་ཀའི་ཧཱུྃ་ལས་འོད་འཕྲོས་པས། དུར་ཁྲོད་བརྒྱད་ཀྱང་ཡོངས་སུ་རྫོགས་པའི་དཀྱིལ་འཁོར་ཆ་བརྒྱད་དུ་གྱུར་པར་དམིགས། ལྷ་དེ་དག་གི་གནས་སུ་གོ་ཆ་བཀོད། ཡེ་ཤེས་པ་སྤྱན་དྲངས། དབང་བསྐུར་རྒྱས་གདབ་སོགས་བྱས། བཟོད་སྔགས་བདུན་ནམ། ཐ་ནའང་གསུམ་དང་།
ཧཱུྃ་ལྃ་མྃ་པྃ་ཏྃ་པུ་ཛ་སོགས་དང་། ཧཱུྃ་བརྒྱད་བརྗོད་ཅིང་ནང་མཆོད་གཏོར་རོ། ། སྔགས་ནི་རྒྱུན་པར་ཡི་གེ་བདུན་པ་བཟླས་པས་འགྲུབ་པར་འགྱུར་རོ། ། ཁ་ཅིག་དྲིལ་བུ་པའི་སྐབས་འདིར་སྦྱང་གཞི་སྦྱོང་བྱེད་སྦྱོར་རྒྱུ་མེད་གསུངས་པ་ནི་ལོ་ནག་ལྟར་གྱི་སྦྱང་གཞི་སྦྱོང་བྱེད་ལྟ་བུ་མ་སྦྱར་བ་ལ་དགོངས་ཀྱིས། མེད་པ་ནི་མ་ཡིན་པར་ཤེས་པ་གལ་ཆེའོ། ། ཤིན་ཏུ་ཟབ་ཅིང་ཕྲ་བའི་གནས་ལུགས་དོན། ། བྱིས་བློའི་ཡུལ་མིན་མོད་ཀྱི་མཁས་པ་ཡིས། ། བླ་མ་མཆོག་གི་གསུང་གི་རྗེས་འབྲངས་ཏེ། ། རང་ཉིད་དྲན་གསོར་བྲིས་ལ་བཟོད་པར་མཛོད། ། བརྒྱུད་ལྡན་བདུད་རྩི་འཐུང་བའི་སྐལ་བཟང་ནི། །
སྔོན་བསགས་འཆི་མེད་རོལ་པའི་གཞལ་མེད་ཁང་། ། རྒྱུད་སྡེ་ཡོངས་འདུའི་དཔལ་དུ་འཆར་འོས་ཀྱིས། ། སྙིགས་དུས་ལྷ་མིན་གཞོན་ནུའི་གྲོང་དུ་མིན། ། རྙེད་ཟུར་ཙམ་གྱི་དགའ་བའི་རོ་མྱོང་ནས། ། ཆེན་པོར་རློམ་པའི་ཁེངས་པ་ཆོས་ཀྱི་དོན། ། ཆོས་མིན་སྨྲ་བའི་དུས་ལ་བབས་པ་ན། ། གྲོལ་འདོད་རྣམ་དཔྱོད་ལྡན་རྣམས་བསྒྲིམ་པར་གྱིས། ། དེ་ཡན་གྱིས་སྒྲུབ་ཐབས་ཉེར་མཁོའི་ལེགས་བཤད་བསྟན་ཟིན་ནས། གཉིས་པ་དཀྱིལ་ཆོག་ཉེར་མཁོའི་ལེགས་བཤད་བཤད་པ་ནི། འདིར་སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་ལུས་ཀྱི་དཀྱིལ་འཁོར་དུ་མངོན་པར་དབང་བསྐུར་བའི་རྣམ་པར་གཞག་པ་ཅུང་ཟད་ཅིག་བརྗོད་ན་གཉིས་ཏེ།
སྤྱིའི་རྣམ་པར་གཞག་པ་དང་། ལུགས་ཐ་དད་བསྐྱར་བའོ། ། དང་པོ་ནི། ཀྱཻ་རྡོ་རྗེའི་ལུས་དཀྱིལ་གྱི་དབང་། འཁོར་ལོ་སྡོམ་ཆེན། བདག་མེད་མ་ལུས་དཀྱིལ་གྱི་དབང་། དབུ་རྒྱན་སྒྲོལ་མ། ཉི་མ་སྦས་པའི་སྒྲོལ་མ་ཉེར་ལྔ་སོགས་དང་། གྲུབ་ཆེན་དྲིལ་བུ་ཞབས་ཀྱི་བདེ་མཆོག་ལུས་དཀྱིལ་གྱི་དབང་རྣམས་ཡོད་པ་ལས་ཕྱི་མའོ། ། དེ་ལ་གྲུབ་ཆེན་གྱིས་མཛད་པའི་ལུས་དཀྱིལ་ལ་བརྟེན་པའི་དབང་བསྐུར་འདི་ཉིད།
རྒྱུ་དུས། ལམ་དུས། འབྲས་དུས་གསུམ་ཡོད་པ་ལས། ཆོས་རྗེ་བྲག་ཕུག་པའི་གསུང་གིས། དབང་འདི་ནི་རྒྱུ་དུས་སུ་བཞེད་དོ། ། དེ་ཡང་རྒྱུ་དུས་ལ། ཕྱིའི་དང་། ནང་གི་གཉིས་ཡོད་པ་ལས། ནང་གི་ཡིན་གསུངས་ནའང་། རྒྱུ་དུས་ཡིན་ན་རང་རྐང་ཚུགས་པ་དགོས་པ་ལས།
འདིར་ནི་འདིའི་སྔོན་དུ་རྡུལ་ཚོན་རས་བྲིས་ཏེ་བཅོས་མའི་དཀྱིལ་འཁོར་གཉིས་པོ་གང་རུང་དུ་དབང་བསྐུར་ཐོབ་དགོས་སོ། ། དེའི་ཚུལ་ཡང་། གྲུབ་ཆེན་ཉིད་ཀྱིས། དབང་བསྐུར་དཀྱིལ་འཁོར་སྔོན་འགྲོ་བ། ། ཞེས་སོགས་ཤླཽ་ཀ་ཕྱེད་གཉིས་ཀྱིས་བཅོས་མའི་དཀྱིལ་འཁོར་དུ་འཇུག་པ་བསྟན། འཁོར་ལོ་གསུམ་གྱིས་དཀྱིལ་འཁོར་གྲུབ། ། དཀྱིལ་འཁོར་ལྷ་རྣམས་གྲུབ་པའོ། ། ཞེས་པས། སྒྲུབ་པ་པོའི་ལུས་ལ་རྟེན་བརྟེན་པ་གྲུབ་ཚུལ་བསྟན་ནས་གྲུབ་པའི་ལུས་དཀྱིལ་དེའི་དབང་བསྐུར་དགོས་ཚུལ་བསྟན་པ་ནི། དེ་ཡི་དབང་བསྐུར་ལ་སོགས་རིམ། །
ཅི་ནས་མ་གྲུབ་ཡང་གྲུབ་བྱེད། ། ཅེས་པས་བསྟན་ནོ། ། ལུས་དཀྱིལ་དབང་དགོས་པའི་རྒྱུ་མཚན་ཡང་། ལུས་ལ་རྟེན་བརྟེན་པ་གྲུབ་པ་ལ། གྲུབ་པར་མ་ཤེས་པ་ཤེས་པར་བྱ་བ་དང་། ལུས་དཀྱིལ་བསྒོམ་པའི་སྣོད་རུང་བྱ་བའི་ཕྱིར་དབང་སྔོན་དུ་ངེས་པར་འགྲོ་དགོས་པར་བཤད་དོ། ། དེས་ནི་འདི་ནི་ས་སྐྱ་པ་རྣམས་བཞེད་པ་ལྟར་བར་ལམ་དུས་ཀྱི་དབང་དུ་བྱེད་པ་ལེགས་པ་ཡིན་ནོ། ། དེའི་ཚུལ་ལམ་དུས་ཀྱི་དབང་རྒྱས་འབྲིང་བསྡུས་གསུམ་དུ་ལེན་ལུགས་ལ་སོགས་པ་ནི། ཆོས་རྗེ་ས་སྐྱ་པཎྜི་ཏའི་དངོས་སློབ་ཤར་བ་ཤེས་རབ་འབྱུང་གནས་ཀྱིས་མཛད་པའི་ལུས་དཀྱིལ་གྱི་དབང་ཆོག་ཏུ་ཤེས་པར་བྱའོ། ། ལུས་དཀྱིལ་དབང་འདིའི་སྔོན་དུ།
ལོ་ནག་གཉིས་ཀྱི་དབང་གཉིས་ཅར་དུའམ། གཅིག་ཏུ་ནི་ངེས་པར་དབང་ཐོབ་དགོས་སོ། ། དེའི་རྗེས་སུ་འདིའི་དབང་སྦྱིན་པར་བྱའོ། ། གཉིས་པ་ལ་གཉིས། སྔ་རབས་པའི་འདོད་པ་བསྐྱར་བ་དང་། ཕྱི་རབས་པའི་ལུགས་བསྐྱར་བའོ། ། དང་པོ་ལ་གཉིས། གཞི་བཅའ་བ་དང་། ཉམས་ལེན་དངོས་སོ། ། དང་པོ་ནི་རྗེ་བཙུན་རྩེ་མོའི་གསུང་གི་མཆོད་པ་དང་རྟེན་དགྲམ་ཞེས་འབྱུང་བས།
མདུན་དུ་སྟེགས་བུ་ལ་གནས་པའི་མཆོད་པ་དང་གཏོར་མ་བཤམ། བསྒྲུབ་པ་པོའི་གཡོན་དུ་ནང་མཆོད་གཡས་སུ་རྡོ་རྗེ་དང་གཡོན་དུ་དྲིལ་བུ་སོགས་བཤམ་མོ། ། རྟེན་བཀྲམ་ཞེས་པ་ནི། སྤྱིར་མཆོད་ཡུལ་ཙམ་ལ་དགོངས་པ་ཡིན་ལ། འདི་ཉིད་ལ་བརྟེན་པའི་བྲིས་སྐུ་སོགས་ཅི་ཡང་འབྱུང་པའི་བཤད་པ་ནི་མེད་དོ། ། ཕྱིས་བལ་པོ་ནས་དྲིལ་བུ་ལུགས་ཀྱི་བྲིས་སྐུ་ཡིན་ཞེས་པའི་དཀྱིལ་འཁོར་མ། གཙོ་བོ་ལོ་ཧི་པ་དང་མཐུན་པ་ལས་འཁོར་གྱི་ལྷ་རྣམས་ཞལ་གཅིག་ཕྱག་གཉིས་པར་བྱས་པ་ཞིག་འབྱུང་བ་དེ་ནི་ཤིན་ཏུ་མི་འཐད་པས་དགག་པའི་གནས་སུ་ཤེས་པར་བྱ་སྟེ། དྲིལ་བུ་པའི་ལུགས་འདི་ཉིད་ལུས་དཀྱིལ་མ་གཏོགས་ཕྱི་དཀྱིལ་མ་ཡིན་པའི་ཕྱིར་དང་། བྲིས་སྐུ་འབྱུང་པའི་ཤེས་བྱེད་ཅི་ཡང་མེད་པའི་ཕྱིར་རོ། ། དྲིལ་བུ་ལུགས་སོགས་འབྱུང་བ་གཞན་དུ་ཤེས་པར་བྱའོ། །
གཉིས་པ་ནི། དེ་ལྟར་གཞི་བཅས་པའི་རྗེས་སུ་སྔོན་འགྲོ་གཏོར་མ་གནས་དང་ཡོ་བྱད་བྱིན་གྱིས་བརླབས་པ་ནི། རྗེ་བཙུན་གོང་མའི་ལུགས་ལ་མི་བཞེད་ལ། ཚེས་བཅུ་མཆོད་པ་དང་འབྲེལ་བས་ལྷའི་རྣལ་འབྱོར་ལ་གནས་པར་གསོལ་བ་བཏབ་ནས་མངོན་རྟོགས་སྒྲུབ་ཐབས་ལྟར་བཟླས་པའི་མཐར་ཡོངས་སུ་རྫོགས་པར་བྱ། དེའི་རྗེས་སུ་བུམ་པ་གཉིས་བཤམ་པའི་གཅིག་རྣམ་རྒྱལ་བུམ་པར་མངོན་བྱང་ཚན་པ་གཅིག་ལས་ལྷ་དྲུག་ཅུ་རྩ་གཉིས་མེད། ལས་བུམ་དུ་བདེ་ཆེན་ལྷ་ལྔ་བསྐྱེད་པ་ནས་མཐར་ལྷ་ཞུ་བའི་བར་བྱ། འདིར་གཏོར་མ་འབུལ་བའམ། བདག་འཇུག་ཚར་རྗེས་སུ་གཏོར་མ་འབུལ་བ་གང་རུང་བྱ། བདག་འཇུག་བླང་བའི་ཡུལ་བསྐྱེད་པ་ནི་མདུན་གྱི་ནམ་མཁར། སྔར་དབང་བསྐུར་ཐོབ་པའི་བླ་མའི་སྐུ་ལུས་ལ་ལྷ་དྲུག་ཅུ་རྩ་གཉིས་ཚང་བ་དང་བཅས་པ་གསལ་བཏབ།
གོ་བགོ་བ། ཡེ་ཤེས་པ་གཞུག་པ་དབང་བསྐུར་སོགས་མི་བྱེད་པ་ཡིན། བདག་འཇུག་ཚར་བ་དང་བླ་མ་རང་ལ་བསྟིམ། གཉིས་པ་ཕྱི་རབས་པའི་ལུགས་སྦྱར་བ་ནི། ཆོས་རྒྱལ་འཕགས་པ། སྙི་གོང་པ་གཞོན་ནུ་སེང་གེ བླ་མ་དམ་པ་རྣམས་ཀྱིས་སྔོན་འགྲོ་གཏོར་མ་གནས་དང་ཡོ་བྱད་བྱིན་གྱིས་རླབས་བྱེད་པ་ནས་རང་གི་སྒྲུབ་ཐབས་ལྟར་ལུས་དཀྱིལ་བསྒོམས་ནས། ཆོས་རྒྱལ་འཕགས་པས། བུམ་པ་མངོན་བྱུང་ཚན་པ་སོ་བདུན་ལས་ལྷ་བསྐྱེད་པ། གཉི་གོང་པ་སོགས་ཀྱང་།
བྲག་ཕུག་པ་གཟུངས་ཀྱི་དཔལ་བ་སོགས་བུམ་པའི་ལྷ་ས་བོན་ལས་བསྐྱེད་པར་མཛད་དོ། ། ཆོས་རྒྱལ་འཕགས་པ་སོགས་གསུམ་པོའི་བཞེད་ཀྱིས། བདག་འཇུག་བླང་བའི་ཡུལ་མདུན་དུ་སྐད་ཅིག་གིས་གཞལ་ཡས་ཁང་སྲུང་འཁོར་དང་བཅས་པ་འཁོར་ལོ་ལྔ་ལྡན་གྱི་གཙོ་བོ་བླ་མ་དང་ཐ་མི་དད་པའི་གཙོ་བོའི་ལུས་ལ་ལུས་དཀྱིལ་བཞུགས་པར་མོས་པ་ལ་བདག་འཇུག་ལེན་ནོ། ། ཆོས་རྗེ་བུ་སྟོན་པ་ཡང་། སྔོན་འགྲོ་གཏོར་མ་གནས་ཁང་བྱིན་རླབས་སོགས་བྱེད་ཅིང་། སྒྲུབ་ཐབས་ལས་འབྱུང་བ་ལྟར་ལུས་དཀྱིལ་བསྒོམ། དེའི་རྗེས་སུ་བུམ་པ་བསྒྲུབ་པ་ཡིན་ཏེ། དེའི་ཚུལ་ཡང་བུ་སྟོན་ཉིད་ཀྱི་དཀྱིལ་ཆོག་ཏུ། དགུའམ་མེད་ན་གཉིས་བྱ། བུམ་པ་གཞལ་ཡས་ཁང་དུ་བསྐྱེད་པའི་དབུས་སུ།
བུམ་པའི་ཆུ་ནང་གི་བཅུད་དང་བཅས་པ། ཟླ་བའི་སྟེང་དུ་དཔལ་མཆོག་དང་པོའི་ཡི་གེ་ཧཱུྃ་དེ་ལས་འོད་འཕྲོས་པས། གདོད་ནས་གྲུབ་པའི་བདེ་མཆོག་བསྟིམས་པས། གཙོ་བོའི་ལུས་ལ་རྟེན་དང་བརྟེན་པར་བཅས་པ་གྲུབ་པར་བཞེད་དོ། ། བདག་འཇུག་བླང་པའི་ཡུལ་ཡང་མི་འདྲ་བ་བཞི་བཀོད་པ་ལས། རྗེ་བཙུན་རྩེ་མོའི་ལུགས་དང་མཐུན་པར་མཛད་ཀྱང་། སྟོང་པའི་ངང་ལས་ཟླ་བ་ཧཱུྃ་དང་བཅས་པ། དེའི་འོད་ཀྱིས་བདེ་མཆོག་སྤྱན་དྲངས་ནས་བསྟིམས་པས། བླ་མ་དང་ཐ་དད་མེད་པའི་གཙོ་བོའི་ལུས་ལ་ལུས་དཀྱིལ་བསྒོམ་པ། གོ་བགོ་བ།
ཡེ་ཤེས་གཞུག དབང་བསྐུར་རིགས་བདག་གི་རྒྱས་འདེབས་བྱ་ཞིང་། མཆོད་བསྟོད་བྱས་ནས་བདག་འཇུག་ལེན་པ་ཡིན་ནོ། ། མ་ཏི་བྷ་དྲ་ཀིརྟིའི་གསུང་གིས། ཐོག་མར་ལྷའི་རྣལ་འབྱོར་བསྡུས་པ་གཅིག་བསྒོམ། དེ་ནས་སྔོན་འགྲོ་གཏོར་མ་བཏང་། གནས་དང་ཡོ་བྱད་བྱིན་རླབས་བྱས། དེའི་རྗེས་སུ་བུམ་པ་དྲུག་བཤམས་པ་ལས། གཅིག་ཏུ་གཙོ་བོ་དང་སྙིང་པོའི་རྣལ་འབྱོར་མ་བཞི་སྟེ་བདེ་ཆེན་ལྷ་ལྔ། བཞིར་གཙོ་བོ་མེད་པའི་འཁོར་ལོ་བཞིའི་ལྷ་བརྒྱད་མ་རེ་རེ།
ལས་བུམ་དུ་དུམ་སྐྱེས་མ་བསྐྱེད་པ་ནས་བཟླས་པའི་བར་དང་། མཆོད་ཡོན་འབུལ་བའི་བར་བྱའོ། ། དེའི་རྗེས་སུ་སྒྲུབ་ཐབས་ནས་འབྱུང་བ་ལྟར་བསྒོམ་སྟེ། དབང་བསྐུར་གྱི་སྐབས་སུ་ནི་བདག་མདུན་ཐ་མི་དད་དུ་བཞེད། དེའི་རྗེས་སུ་བདག་འཇུག་ལེན་པར་མཛད་དེ། ཆོས་རྗེ་བུས་བདག་འཇུག་ལེན་པའི་ཡུལ་མི་འདྲ་བཞི་བཀོད་པ་ལས། གསུམ་པ་བཞེད་ཅིང་། གཞན་གསུམ་ལ་སྐྱོན་གཏོང་། གསུམ་པ་འཐད་པར་བསྒྲུབས་པར་མཛད་དོ། ། དེ་ཡང་དང་པོ་མི་འཐད་དེ།
ཕྱི་ཡི་མདུན་བསྐྱེད་བསྒྲུབ་ཚུལ་དུ་སོང་ལ། གཉིས་པ་མི་འཐད་དེ། ལུས་དཀྱིལ་གྱི་དབང་ལེན་པ་ལ་འཁོར་ལོ་ལྔ་ལྡན་མི་དགོས་པའི་ཕྱིར་དང་། བཞི་པ་མི་འཐད་དེ། དེའི་དོན་དཔྱད་ན། ཕྱི་དཀྱིལ་དུ་རང་གིས་བསྒྲུབས་པའི་དཀྱིལ་འཁོར་ལ་མེ་ཏོག་དོར་ཅིང་བདག་འཇུག་ལེན་པ་དང་། སློབ་མ་ལ་ཡང་དེར་མེ་ཏོག་དོར་བ་དང་། འཇུག་པ་དབང་བསྐུར་བྱེད་པ་ལྟར་འདིར་ཡང་དགོས་པ་ལ། རང་གིས་བསྒྲུབས་པའི་དཀྱིལ་འཁོར་དུ་རང་གིས་མེ་ཏོག་དོར་བ་མ་བྱུང་བའི་ཕྱིར་དང་། སློབ་མས་མེ་ཏོག་འབུལ་བའི་ཚེ་རང་གི་སྙིང་ཁར་མེ་ཏོག་ཕུལ་བས་མེ་ཏོག་འབུལ་ས་ཐ་དད་དུ་སོང་པའི་ཕྱིར།
ལེགས་པར་བརྟགས་ན་རང་གིས་བསྒྲུབས་པའི་དཀྱིལ་འཁོར་གང་ཡིན་པ་དེར་བདག་ཉིད་ཀྱང་འཇུག་ཅིང་སློབ་མ་ཡང་འཇུག་དགོས་པ་ལ། རང་གི་མདུན་དུ་བསྒོམ་པའི་བླ་མའི་ལུས་སུ་བདག་འཇུག་བླངས། སློབ་མ་འཇུག་པའི་ཚེ་རང་གི་ལུས་དཀྱིལ་དུ་འཇུག་ཅིང་། དབང་བསྐུར་མ་བྱས་པས་དཀྱིལ་འཁོར་ཐ་དད་དུ་ཐལ་བའི་སྐྱོན་ཡོད་ལ། རང་དབང་ལེན་པའི་དང་། བླ་མ་ཐ་མི་དད་དུ་བྱས་པ་དང་། དེའི་ལུས་ལ་ཡང་རྟོག་བཏགས་མ་གཏོགས་རྩ་ཁམས་དངོས་ལ་གྲུབ་པའི་ལུས་དཀྱིལ་མེད་པས་སོ། ། ཧེ་རུ་ཀ་དང་ཡུལ་གྱི་མདུན་དུ་སའི་ཚེ་ཡང་། ལུས་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅེས་བཤད་དགོས་པའི་ཕྱིར་རོ། ། དེས་ན་རང་ལུགས་ཀྱི་ནི་བདག་མདུན་ཐ་མི་དད་དུ་ཡིན་ཏེ།
ལུས་དཀྱིལ་བསྒྲུབས་ཚར་བའི་རྗེས་སུ་བདག་འཇུག་ལེན་པར་འདོད་པའི་ཚེ། རང་ཉིད་ལས་ལྷ་ཞལ་གཅིག་ཕྱག་གཉིས་པའི་རྣམ་པར་ཆད་ནས་མདུན་དུ་འདུག་སྟེ། དེས་ཚུར་བདག་འཇུག་ལེན་པར་བྱེད་དོ། ། བདག་འཇུག་ཚར་བ་དང་ཡང་ཚུར་ཐིམ་སྟེ། དེའི་རྗེས་སུ་སློབ་མ་ལ་དབང་བསྐུར་བྱེད་པས། དེ་ན་རང་གི་བསྒྲུབ་པའི་དཀྱིལ་འཁོར་དུ་ཡང་རང་གིས་དབང་བླང་པར་ཡང་འགྱུར་ལ། སློབ་མ་དང་ཡང་མེ་ཏོག་དོར་ས་ཅིག་ཏུ་འགྱུར་ཞིང་། ལུས་དཀྱིལ་གྱི་དབང་གི་དོན་དུ་ཡང་སོང་པས་སོ། ། དཔེར་ན་བདག་མདུན་ཐ་མི་དད་དུ་བསྒྲུབ་པའི་དུས་སུ། དཀྱིལ་འཁོར་གྱི་གཙོ་བོ་ལས་རང་ཕྱག་གཉིས་པའི་རྣམ་པར་ཆད་ནས།
མཆོད་པ་ལ་སོགས་པའི་བྱ་བ་བྱེད་པ་ལྟར་གསུངས་སོ། ། དེ་ལ་གཉིས། དེ་ལ་རྩོད་པ་སྤོང་བ། ཚུལ་འདི་མི་འཐད་པས་དགག་པའོ། ། དང་པོ་ནི། སྐྱོན་དང་པོ་གཏོང་བའི་ཡུལ་དེ་ཡང་གྲུབ་པ་མི་སྣང་སྟེ། ལོ་ཧི་པ་ལྟར་རྟེན་བརྟེན་པ་སྒྲ་ཚུལ་ལས་བསྐྱེད་པའི་ལུགས་ལ་ལུས་དཀྱིལ་གྱི་བདག་འཇུག་བྱེད་པའི་ཚུལ་ཡིག་ཆར་བྱས་པ་མི་སྣང་ལ། ཆོས་རྗེ་བུ་སྟོན་གྱི་ཟིན་བྲིས་བཞིན་གཟིགས་སམ། ཁ་དགས་གསན་པ་ཡིན་ན་མ་གཏོགས་སོ། ། གལ་སྲིད་ལུགས་དེ་ཁས་ལེན་པ་བྱུང་ན་སྐྱོན་དེ་སོང་པར་རིག་པར་བྱའོ། །
གཉིས་པ་གཞལ་ཡས་ཁང་འཁོར་ལྔ་ལྡན་གྱིས་གཙོ་བོ་བླ་མ་དང་ཐ་མི་དད་དུ་བྱས་པ་ལ་བདག་འཇུག་ལེན་པ་དེ་ཆོས་རྒྱལ་འཕགས་པ་སོགས་ཀྱི་བཞེད་པ་ཡིན་ཏེ། དེ་ལ་ནི་འཁོར་ལོ་ལྔ་ལྡན་མི་དགོས་ཤིང་། གཞལ་ཡས་ཁང་བསྲུང་འཁོར་དགོས་པའི་བཤད་པ་མི་སྣང་ངོ་། ། དེས་ན་བླ་མ་རིན་པོ་ཆེ་ཉིད་ཀྱི་བདེ་མཆོག་ལུས་དཀྱིལ་ལ་སྲུང་འཁོར། དུར་ཁྲོད་གཞལ་ཡས་ཁང་འབྱུང་བཞི་དང་བཅས་པ་དགོས་པའི་བཤད་པ་ཡོད་པ་དང་། འདིར་འཁོར་ལོ་ལྔ་ལྡན་མི་དགོས་པའི་ཤེས་བྱེད་ཅི་ཡང་མེད་ལ། དེ་གཉིས་ཡོད་ན་ཡོད་མཉམ། མེད་ན་མེད་མཉམ་ཡིན་པས། སྐྱོན་དེ་ཡང་རང་ལ་འཁོར་དོགས་ཡོད་པར་ཤེས་པར་བྱའོ། ། བཞི་པ་རང་གིས་བསྒྲུབས་པའི་དཀྱིལ་འཁོར་དུ་མེ་ཏོག་མ་དོར་བས་སོ་ཞེས་པ་ལ་ཡང་།
འོ་ན་སྐྱོན་དེ་ཉིད་དུས་འཁོར་ལ་སོང་སྟེ། རྡུལ་ཚོན་གྱི་དཀྱིལ་འཁོར་བསྒྲུབས་ནས་མེ་ཏོག་དོར་བའི་ཚེ་རྣམ་རྒྱལ་ཆེན་པོ་དུང་ཆོས་ཀྱི་སྟེང་དུ། མཎྜལ་ལ་རིགས་ལྔའི་མཚན་མ་བྲིས་ནས་དེ་ལ་མེ་ཏོག་དོར་བར་བཤད་པའི་ཕྱིར་རོ། ། མདུན་དུ་བསྐྱེད་པའི་བླ་མའི་ལུས་ལ་ལྷ་བསྐྱེད་པའི་གཞིར་གྱུར་པའི་རྩ་ཁམས་མེད་པས་སོ། ། ཞེས་པ་ལ་ཡང་། འོ་ན་ཁྱེད་རང་གི་བདག་འཇུག་ལེན་པའི་ཚེ་ལུས་དཀྱིལ་ལས་ཆད་ནས་མདུན་དུ་གནས་ཏེ་ཚུར་དབང་ལེན་པའི་ཚེ། དེ་ནས་སློབ་མ་བདག་འདྲ་བསམ་ཞེས་དོན་དུ་ལུས་ལ་ལྷ་བསྐྱེད་པའི་ཚེ། ལྷ་བསྐྱེད་པའི་གཞི་རྩ་ཁམས་མེད་པར་འགྱུར་ཏེ། ལུས་དཀྱིལ་ཆད་ནས་མདུན་དུ་འདུག་པར་མོས་པ་བྱས། དེས་དབང་ཚུར་ལེན་པར་མོས་པ་བྱེད་དགོས་པས་སོ། །
གཉིས་པ་ལུགས་འདི་མི་འཐད་པས་དགག་པར་བྱའོ། ། དང་པོ་ནི། སྔོན་འགྲོ་གཏོར་མའི་སྔོན་དུ་ལྷའི་རྣལ་འབྱོར་བསྡུས་པ་བསྒོམ་པ་ཡང་མི་འཐད་དེ། སྔོན་འགྲོ་གཏོར་མ་གཏོང་བ་ལ་བསམས་ནས་བསྒོམ་པ་ཡིན་ན་ནི། དེ་བསྒོམ་པའི་ཤེས་བྱེད་མེད་ལ། བུམ་བསྐྱེད་ཀྱི་སྔོན་དུ་བསྒོམ་པར་དམིགས་པ་ཡིན་ན་ནི། དེས་མི་ཆོག་སྟེ་རང་རང་གི་ལྷའི་སྒྲུབ་ཐབས་ཚང་བར་བསྒོམ་པར་བཤད་པའི་ཕྱིར་རོ། ། གཉིས་པ་བུམ་པ་དྲུག་དགོས་པའི་བཤད་པ་ཡང་འདི་ཡི་སྐབས་སུ་མེད་ལ་འོ་ན་གྲུབ་ཆེན་གྱི་དཀྱིལ་ཆོག་ཏུ། རྣམ་རྒྱལ་བུམ་སོགས་བླངས་ནས་ནི། ། ཞེས་སོགས་ཀྱི་སྒྲ་འབྱུང་བས་བུམ་པ་གཞན་ཡང་འཛིན་ནོ་སྙམ་ན།
དེ་ནི་འགྱུར་མ་དག་པར་སྣང་ལ། དཀྱིལ་ཆོག་གི་རྟེན་གཞི་རྒྱུད་རྡོ་རྗེ་ཕྲེང་བར། རྣམ་རྒྱལ་བུམ་པ་བླངས་ནས་སུ། ། ཞེས་པ་ལ་སོགས་ཀྱི་སྒྲ་ཅི་ཡང་མི་སྣང་ངོ་། ། ཁྱེད་ཀྱིས་བུམ་པ་ལྔར། འཁོར་ལོ་རེ་རེར་ཕྲལ་ནས་སྒོམ་པའི་ཚེ། རྣམ་རྒྱལ་བུམ་པ་ཡང་མ་གྲུབ་སྟེ། རྣམ་རྒྱལ་བུམ་པ་ཡིན་ན་རང་རང་གི་དཀྱིལ་འཁོར་གྱི་ལྷ་ཚང་བ་རེ་བསྒོམ་དགོས་པ་ལ། གཅིག་ལ་ནི་བདེ་ཆེན་ལྷ་ལྔ། བཞི་ལ་ནི་གཙོ་བོ་མེད་པའི་ལྷ་བརྒྱད་བརྒྱད་ལས་མི་སྣང་བའི་ཕྱིར་རོ། །
ཞེས་པ་དེ་རྣམས་ཀྱིས་སློབ་དཔོན་རྡོ་རྗེ་དྲིལ་བུ་པ་ལུགས་ཀྱི་འཁོར་ལོ་བདེ་མཆོག་གི་བསྒྲུབ་དཀྱིལ་ལ་ཉེ་བར་མཁོ་བའི་ཡི་གེ་རྣལ་འབྱོར་གསང་མཐའི་བཅུད་ཀྱི་ཐིག་ལེ་ཞེས་བྱ་བ་མ་ལུས་པ་བསྟན་ཟིན་ཏོ། ། འདིར་སྨྲས་པ། དེ་ལྟར་གྲུབ་པའི་དབང་ཕྱུག་དྲིལ་བུ་པས། ། ལེགས་པར་བཀྲལ་བའི་བདེ་མཆོག་བསྒྲུབ་དཀྱིལ་གྱི། ། ཉེར་མཁོའི་ལེགས་བཤད་བཅུད་ཀྱི་ཐིག་ལེ་འདི། ། ལམ་འདིར་རང་ཉིད་མོས་པ་གཙོ་བྱས་ཤིང་། ། སྐལ་བཟང་གཞན་ལའང་ཅུང་ཟད་ཕན་རུང་སྙམ། ། ལེགས་པར་བཀོད་འདིས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་ཐོགས་མེད་བདེ་བ་ཅན་བགྲོད་ཤོག །
ཅེས་པ་འདི་ཡང་ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱི་གསུང་ལས་སྐྱེས་པའི་བདེ་མཆོག་གསང་མཐའི་རྣལ་འབྱོར་པ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་དཔལ་ས་སྐྱའི་བཞི་ཐོག་བླ་བྲང་དུ་སྦྱར་བའི་ཡི་གེ་པ་ནི་ལུགས་འདིའི་འདུ་བྱེད་ལ་མཁས་པ་བསམ་འགྲུབ་ཀྱིས་བགྱིས་སོ། ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། སློབ་དཔོན་རྡོ་རྗེ་དྲིལ་བུ་པའི་ལུགས་ཀྱི་འཁོར་ལོ་བདེ་མཆོག་གི་སྒྲུབ་དཀྱིལ་ལ་ཉེ་བར་མཁོ་བའི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
