གསུང་འབུམ། ངག་དབང་ཀུན་དགའ་བསོད་ནམས།
པོད ༣༠
ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོའི་རྣམ་པར་ཐར་བ་མདོ་ཙམ་བཤད་པ་ཡིད་འཕྲོག་ཨུཏྤལའི་ཆུན་པོ།
༄༅། །ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོའི་རྣམ་པར་ཐར་བ་མདོ་ཙམ་བཤད་པ་ཡིད་འཕྲོག་ཨུཏྤལའི་ཆུན་པོ་ཞེས་བྱ་བ་བཞུགས་སོ།། ༄༅། །རྒྱ་གར་སྐད་དུ། བྷཊྚ་ར་ཀ་སངྒུ་རུ་དྷརྨཱ་སྭཱ་མི་བཛྲ་ཨ་ཙརྻ་མཧཱ་གུ་ཎ་རཏྣ་ཀ་རཿབུདྡྷ་དྷྭ་ཛ་ཡེ་ན་མཿ བོད་སྐད་དུ། རྗེ་བཙུན་བླ་མ་དམ་པ་ཆོས་ཀྱི་རྗེ་རྡོ་རྗེ་སློབ་དཔོན་ཆེན་པོ་ཡོན་ཏན་རིན་ཆེན་འབྱུང་གནས་སངས་རྒྱས་རྒྱལ་མཚན་ལ་ཕྱག་འཚལ་ལོ། ། རབ་འབྱམས་དཀྱིལ་འཁོར་རྒྱ་མཚོའི་ཁྱབ་བདག་དཔལ་ལྡན་ཧེ་རུ་ཀ ། ཞིང་འདིར་ངུར་སྨྲིག་གོས་ཀྱིས་མཛེས་པའི་ཡོངས་འཛིན་མུས་པ་རྗེ། ། མཆོག་དང་ཐུན་མོང་དངོས་གྲུབ་མ་ལུས་སྩོལ་མཛད་བཀའ་དྲིན་ཅན། ། ཁྱེད་ལ་ཤེས་ནས་དད་པས་འདུད་དོ་བྱང་ཆུབ་བར་དུ་སྐྱོབས། ། དམ་པ་གང་གི་ངོ་མཚར་རྣམ་ཐར་ཚོགས། །
རྒྱས་པར་ལོགས་སུ་བཤད་མོད་དེ་ལྟ་ནའང་། ། འདིར་ནི་ཉུང་གསལ་མདོ་ཙམ་བསྟན་པ་ཡི། ། ཡིད་འཕྲོག་ཨུཏྤལ་ཆུན་པོ་བཤད་ཀྱི་ཉོན། ། འདིར་བདག་ཅག་རྣམས་ཀྱི་འདྲེན་པ་དམ་པ་ཁམས་གསུམ་ཆོས་ཀྱི་མགོན་པོ་དུས་གསུམ་གྱི་སངས་རྒྱས། སྲིད་པ་གསུམ་གྱི་བླ་མ། སྐུ་གསུམ་གྱི་བདག་ཉིད། དཀོན་མཆོག་གསུམ་གྱི་ངོ་བོ། འཇིག་རྟེན་གསུམ་གྱི་མིག་གཅིག་པུ། ལྷ་དང་བཅས་པའི་འཇིག་རྟེན་ན་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་ཞེས་ཡོངས་སུ་གྲགས་པ་འདི་ནི་ངེས་པ་ཁོ་ནར། བསྐལ་པ་དཔག་ཏུ་མེད་པའི་སྔོན་རོལ་ཏུ་རྣམ་པ་ཐམས་ཅད་པའི་མཆོག་དང་ལྡན་པའི་སྟོང་པ་ཉིད་དང་།
མཆོག་ཏུ་མི་འགྱུར་བའི་བདེ་བ་ཆེན་པོ་རོ་མཉམ་པའི་ཡེ་ཤེས་ཀྱི་སྐུ་མངོན་དུ་མཛད་ཟིན་ཡང་། གདུལ་བྱ་གཞན་གྱི་ངོར་ནམ་ཡང་ཟབ་མོ་ཆོས་ཀྱི་སྐུ་ལས་གཡོ་བ་མེད་བཞིན་དུ། དེའི་གཟུགས་ཀྱི་སྐུ་ལོངས་སྤྱོད་རྫོགས་པའི་སྐུ་དང་། སྤྲུལ་པ་མཆོག་དང་མཆོག་མ་ཡིན་པའི་སྒོ་ནས། ཡིད་བཞིན་གྱི་ནོར་བུ་རིན་ཆེན་དབང་གི་རྒྱལ་པོ་དང་། དཔག་བསམ་གྱི་ཤིང་ལས་འདོད་དགུ་མཐའ་དག་འབྱུང་བའམ་ནོར་བུ་ཆུ་ཤེལ་དྲི་མ་མེད་པ་ཚོན་སྣ་ཚོགས་པ་དང་འཕྲད་ན་དེ་དང་དེའི་ཁ་དོག་མཛེས་པ་འཛིན་པ་ཇི་ལྟ་བ་བཞིན་གདུལ་བྱ་རྣམས་ཀྱི་ཁམས་དང་། བསམ་པ་དང་། དབང་པོའི་རིམ་པ་དང་མཐུན་པར། སྤྲུལ་པའི་གཟུགས་ཀྱིས་འཁོར་བ་ཇི་སྲིད་པ་དེ་སྲིད་དུ་སེམས་ཅན་གྱི་དོན་མཛད་པའི་སྤྲུལ་པའི་སྐུའི་གང་ཟག་ཏུ་ངེས་པ་ལས། འདིར་ནི་སོ་སོ་སྐྱེ་བོའི་དགེ་བའི་བཤེས་གཉེན་གྱི་ཚུལ་བཟུང་བར་སྣང་སྟེ།
དེ་ལྟར་ཡང་རྗེ་ས་པཎ་གྱིས། ཁྱོད་ནི་རྒྱལ་དང་རྒྱལ་བའི་སྲས། ། རབ་བྱུང་དགེ་བསྙེན་ཁྱིམ་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཅེས་གསུངས་ལྟར་ཡིན་ལ། དེས་ན་ཁོ་བོ་ཅག་གི་ཡོངས་སུ་འཛིན་པ་ཆེན་པོ་འདི་ཉིད་གཞན་དོན་དུ་སྐུ་སྐྱེ་བ་བཞེས་པའི་ཚུལ་དང་། མཆོག་གི་སྤྱོད་པ་ཇི་ལྟར་མཛད་པའི་ཚུལ་གྱི་རྣམ་ཐར་ཅུང་ཟད་ཙམ་ཞིག་བརྗོད་ན། དེ་ཡང་དང་པོ་ཕྱོགས་གང་དུ་དུས་ནམ་གྱི་ཚེ་འཁྲུངས་པའི་ཚུལ་བསྟན་སྙམ་ན། བོད་འདིར་སའི་ཆ་གསུམ་དུ་གནས་པ་ལས།
བར་གྱི་ཆ་དེ་ལ་ཡང་རུ་བཞིར་གྲགས་པ་ལས། གཡས་རུའི་ཁོངས་སུ་གཏོགས་པ། ས་ཕྱོགས་ཆོས་ལྡན་གྱི་རྒྱལ་པོས་སྐྱོང་བའི་མངའ་འོག་དོལ་སྨད་ཅེས་བྱ་བའི་འབྲོག་སིབ་ཏུ། མིའུ་རིགས་བཞི་ལས། ལྡོང་གི་རུས་འཛིན་པ། ཡབ་ཤངས་པ་ཆོས་སྐྱོང་བཀྲ་ཤིས་ཞེས་བྱ་བ་བླ་མ་དཀོན་མཆོག་ལ་དད་ཅིང་སེམས་ཅན་ལ་སྙིང་རྗེ་ཆེ་བ། ལུགས་གཉིས་ལ་མཁྱེན་པ་རྒྱས་པ་ཞིག་དང་། ཡུམ་ཡེ་ཤེས་ཀྱི་མཁའ་འགྲོ་མའི་མཚན་རྟགས་དང་ལྡན་པའི་སྟོད་མཚོ་མ། རྟོག་བཟུང་སྐྱབས་མ་ཞེས་བྱ་བ། དད་པ་སྙིང་རྗེ་ཆེ་ཞིང་དཀོན་མཆོག་གི་ཞབས་ཏོག་ལ་བརྩོན་པ་ཞིག་གི་སྲས།
དུས་ནི་དེ་བཞིན་གཤེགས་པའི་བསྟན་པ་ལུང་གི་དུས། མདོ་སྡེ་སྤྱོད་པ་ནས་ལོ་བརྒྱ་ཕྲག་གཅིག་དང་བཅུ་ཕྲག་བརྒྱད་དང་ཉག་མ་བཞི་འདས་པའི་ལྔ་པའི་སྟེང་དུ་སླེབས་པ། དགེ་བྱེད་ཅེས་པ་ཆུ་ཕོ་སྟག་གི་ལོ་སྐར་མ་རྒྱལ་ལ་བབས་པའི་གཟའ་ཚེས་བཟང་པོའི་ཉིན། བདག་ཅག་གི་འདྲེན་པ་དམ་པ་འདི་ཉིད་བཀྲ་ཤིས་པའི་དགེ་མཚན་གྱི་ལྟས་དུ་མ་དང་བཅས་མངལ་གྱི་དྲི་མས་མ་གོས་བཞིན་དུ་ཕྲུ་མ་སྒོམ་ཐག་གི་ཚུལ་དུ་བྱས་ནས་ཡུམ་ལ་གནོད་པ་མེད་པར་བདེ་བར་བལྟམས་ཤིང་། ལྷུམས་སུ་ཞུགས་པའི་ཚེ་ནའང་ཡུམ་ལ་རྨི་ལྟས་བཟང་པོ་དུ་མ་དང་། ཉིན་བར་གྱི་ཚེ་ཡང་ཤེས་པ་གསལ་ཞིང་བདེ་བས་བརྒྱན་པ་དང་། ལུས་ལྡང་བ་ཡང་ཞིང་ཟོ་མདོག་བདེ་བ་ལ་སོགས་པའི་ངོ་མཚར་བའི་རྟགས་ཁྱད་པར་ཅན་དུ་མ་བྱུང་བར་མངོན་ནོ། ། དེ་ལྟ་བུའི་དམ་པའི་སྐྱེས་བུ་གཞོན་ནུ་དེ་ནི་གཟུགས་བཟང་ཞིང་མཛེས་པ། བལྟ་ན་སྡུག་པ། ཞལ་གྱི་དཀྱིལ་འཁོར་དཀར་ཞིང་ཟླུམ་པ།
ཤངས་གཟེངས་མཐོ་བ། དཔྲལ་བའི་དབྱེས་ཆེ་ཞིང་། སྤྱན་ཨུཏྤ་ལ་ལྟར་བཀྲ་བ་ཀུན་གྱི་ཡིད་དུ་འོང་བ་ཞིག་གོ ། ཞེས་ཐོས་ལ། དེ་ནས་ཡབ་ཡུམ་རྣམས་ཀྱིས་དགའ་མགུ་ཡིད་རང་བ་དང་བཅས། མཚན་ཁྲོ་བོ་རྒྱལ་མཚན་ཞེས་བྱ་བར་བཏགས་སོ། ། འདིར་སྨྲས་པ། དུས་གསུམ་རྒྱལ་བའི་ཐུགས་ཀྱི་ཡེ་ཤེས་ཉིད། ། ལྷ་མིའི་བསོད་ནམས་མགྲོན་དུ་ཉེར་འཕོས་ཏེ། ། ངོ་མཚར་ཡོན་ཏན་ཟེར་གྱི་དྲ་བ་ཅན། །
བསྟན་པའི་ཉི་མ་མཆོག་འདི་ཤར་བར་གྱུར། ། སྙིགས་དུས་སངས་རྒྱས་བསྟན་པ་ལ། ། རྒྱལ་བ་གཉིས་པ་ལྟར་གྲགས་པའི། ། མཚན་ཙམ་ཐོས་པས་སྲིད་ཞི་ཡི། ། རྒུད་པ་སེལ་འདི་ཨེ་མ་མཚར། ༈ །གཉིས་པ་མཆོག་གི་སྤྱོད་པ་ཇི་ལྟར་མཛད་པའི་ཚུལ་རྒྱས་པར་བཤད་པ་ལ་དོན་བཅུ་གསུམ་གྱི་སྒོ་ནས་བསྟན་པར་བྱ་སྟེ། བྱིས་པའི་སྤྱོད་པ་ལས་འདས་ཤིང་ཐེག་ཆེན་གྱི་རིགས་སད་པ་སོགས་ཆོས་ཀྱི་བག་ཆགས་བཟང་པོ་མངོན་དུ་གྱུར་པའི་ཚུལ། བསྟན་པ་རིན་པོ་ཆེའི་སྒོར་ཞུགས་ཤིང་བསྟན་པ་དེ་ལ་བསླབས་སྦྱངས་མཛད་པའི་ཚུལ། མཁས་གྲུབ་ཀྱི་བླ་མ་དུ་མ་ལས་གསན་པ་རྒྱ་མཚོའི་ཕ་རོལ་ཏུ་སོན་པའི་ཚུལ། ཐོས་བསམ་སྒོམ་པ་ལ་གུས་པ་དང་རྟག་པའི་སྦྱོར་བ་གཞན་ལས་ཆེས་ཁྱད་པར་དུ་འཕགས་པའི་སྒོ་ནས་ནན་ཏན་སྙིང་པོར་མཛད་པའི་ཚུལ།
དབེན་པར་སྒོམ་སྒྲུབ་ལ་རྩེ་གཅིག་ཏུ་བཞུགས་ཤིང་མཁས་བཙུན་བཟང་གསུམ་གྱི་ཡོན་ཏན་བརྙེས་པའི་ཚུལ། བཟང་པོའི་ཡོན་ཏན་ལས་འཕྲོས་ཏེ་ས་བཅུའི་བྱང་སེམས་ཆེན་པོ་བུདྡྷ་རཏྣའི་རྣམ་པར་སྤྲུལ་པར་གདོན་མི་ཟ་བའི་གཏན་ཚིགས་ཡང་དག་པ་དང་ལྡན་པའི་ཚུལ། འདྲེན་པ་དམ་པའི་བཀའ་བཞིན་བསྟན་པ་དང་སེམས་ཅན་གྱི་དོན་ཅི་རིགས་སུ་མཛད་པའི་ཚུལ། སླར་ཡང་ཟབ་མོ་སྒོམ་སྒྲུབ་ལ་གཡེང་མེད་དུ་བཞུགས་པའི་ཚུལ། ལྷ་དང་བཅས་པའི་འཇིག་རྟེན་པ་ཀུན་གྱིས་རྒྱལ་ཚབ་དམ་པར་མངའ་གསོལ་བའི་ཚུལ། བསྟན་པ་དང་སེམས་ཅན་གྱི་དོན་རླབས་པོ་ཆེ་ཇི་ལྟར་མཛད་པའི་ཚུལ། སྤྲོས་པ་ཐམས་ཅད་བཅད་དེ་གཅིག་ཏུ་དབེན་པ་ལ་གཞོལ་བའི་ཚུལ། བགྲང་བ་ལས་འདས་པའི་བསྟན་འཛིན་གྱི་སློབ་བུའི་ཚོགས་བསྐྲུན་ཏེ་འཁོར་བ་ཇི་སྲིད་པ་དེ་སྲིད་དུ་མཛད་པ་ཕྲིན་ལས་རྒྱུན་མི་ཆད་པའི་ལེགས་ལམ་ལ་མཐའ་ཡས་པའི་འགྲོ་བ་རྣམས་བཀོད་པའི་ཚུལ། ཐུན་མོང་དུ་སྣང་བའི་གཟུགས་ཀྱི་སྐུའི་བཀོད་པ་བསྡུ་བའི་ཚུལ་གྱིས་འབྲས་བུ་མངོན་སུམ་དུ་མཛད་པའི་ཚུལ་སོགས་དོན་ཚན་བཅུ་གསུམ་གྱི་སྒོ་ནས་བསྟན་པའི་རྒྱས་བཤད་རྣམས་ཁོ་བོས་ལོགས་སུ་བྱས་པའི་རྗེ་བླ་མ་འདི་ཉིད་ཀྱི་རྣམ་པར་ཐར་པ་ངོ་མཚར་རིན་པོ་ཆེའི་ཕྲེང་བ་ཞེས་བྱ་བ་ལས་རྟོགས་པར་བྱའོ། ། འདིར་དེ་དག་གི་སྙིང་པོ་བསྡུས་པའི་ཆ་ཤས་མདོ་ཙམ་ཞིག་བརྗོད་ན།
བདག་ཅག་གི་ཡོངས་སུ་འཛིན་པ་ཆེན་པོ་མཚུངས་པ་མེད་པའི་རྡོ་རྗེ་སློབ་དཔོན་འདི་ཉིད་ནི། ངེས་པའི་དོན་དུ་ཁྱབ་བདག་རྡོ་རྗེ་འཆང་ཆེན་པོ་ཉིད་གཞན་ངོར་ངུར་སྨྲིག་གི་བླ་གོས་འཛིན་པ་ཀུན་གྱི་གཙུག་རྒྱན་མཆོག་གི་ཚུལ་བཟུང་བ་ཡིན་པའི་ཕྱིར། དེ་ཉིད་ཀྱི་ངོ་མཚར་བའི་རྣམ་པར་ཐར་པ་རྫོགས་པ་ནི། རྗེ་དེ་ཉིད་རང་དང་སྤངས་རྟོགས་མཉམ་པའི་སངས་རྒྱས་ནང་ཕན་ཚུན་དག་གིས་རྟོགས་པ་དང་བརྗོད་པར་ནུས་པ་ཡིན་གྱིས། གཞན་སར་གནས་ཀྱི་བྱང་སེམས་དག་གིས་ཀྱང་དེ་ལྟ་མ་ཡིན་ན། བདག་ལྟ་བུའི་སོ་སོ་སྐྱེ་བོ་འཆིང་བ་ཀུན་ལྡན་དག་གིས་བརྗོད་པར་ནུས་པ་ལྟ་སྨོས་ཀྱང་ཅི་འཚལ། འོན་ཀྱང་རང་ཉིད་མི་ཕྱེད་པའི་དད་པ་ཆེན་པོས་ཀུན་ནས་བསླངས་ཏེ། མདོ་ཙམ་ཞིག་བརྗོད་ན། བདག་ཉིད་ཆེན་པོ་འདི་ནི་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མཛོད་འཛིན་པའི་བཤེས་གཉེན་ཆེན་པོ་འགྲན་ཟླ་དང་བྲལ་བ་ཞིག་སྟེ། དེ་ཡང་མཁས་པའི་ཚུལ་ནི་སྤྱིར་ཤེས་བྱའི་ཡུལ་ཐམས་ཅད་དང་།
ལྷག་པར་སྡེ་སྣོད་གསུམ་དང་། རྒྱུད་སྡེའི་ཚོགས་མུ་མཐའ་མེད་པ་རྣམས་དང་། དེའི་ནང་ནས་ཀྱང་རྗེ་བཙུན་ས་སྐྱ་པའི་ཡབ་ཆོས་བདེ་ཀྱཻ་གསང་གསུམ་ཡོ་ག་བྱ་སྤྱོད་དང་བཅས་པའི་རྒྱུད། རྒྱ་གཞུང་འགྲེལ་པ། འགྲེལ་བཤད། དབང་ཁྲིད་མན་ངག་ཞར་བྱུང་ཕྱག་ལེན་ཕྲ་མོ་ཚུན་ལའང་མཁས་པའི་མཆོག་དམ་པར་དུས་མཚུངས་པའི་མཁས་ཤིང་མཁས་པར་གྲགས་པའི་ས་སྐྱོང་ཆེན་པོ་རྣམས་དང་། དགེ་བའི་བཤེས་གཉེན་བགྲང་བ་ལས་འདས་པ་དང་། རྣམ་དཔྱོད་རབ་ཏུ་གསལ་བའི་སྐྱེ་བོ་ཀུན་གྱིས་མགྲིན་གཅིག་ཏུ་འཛིན་པའི་ཡུལ་དུ་གྱུར་པ་ཡིན་ལ། བཙུན་པའི་ཚུལ་ནི་སོ་ཐར་གྱི་བསླབ་ཚིགས་གསུམ་གྱིས་རིམ་པ་བཞིན་ཐུགས་རྒྱུད་གཏམས་པ་ནས་བཟུང་། ཉེས་ལྟུང་རགས་པ་རྣམས་ཀྱིས་ལྟ་ཅི་སྨོས།
སྐྱེ་བཅད་ཀྱི་ཉེས་པ་ཙམ་གྱིས་ཀྱང་མ་གོས་པར་མཛད་པའི་ལོ་རྒྱུས་ཡོད་ལ། ཐ་ན་བླ་གོས་བཞེས་ལུགས་མ་ལེགས་པ་ཙམ་ཡང་ཞབས་དྲུང་དུ་ཡུན་རིང་དུ་བསྡད་པའི་སྐྱེ་བོ་སུས་ཀྱང་མཐོང་མ་མྱོང་བ་ཡིན་ཞིང་། དབུ་ལོ་དང་ན་བཟའ་སོགས་ལའང་ཚུལ་ཁྲིམས་ཀྱི་དྲི་ཞིམ་ཁྱད་པར་ཅན་འབྱུང་བ་ནི་ཀུན་གྱི་སྤྱོད་ཡུལ་དུ་གྱུར་པ་ཡིན་ནོ། ། བྱང་སེམས་ཀྱི་སྡོམ་པ་བཞེས་ཕྱིན་ཕར་གནོད་པ་ལྟ་ག་ལ་ཞིག་སྟེ། ཚུར་གནོད་པ་ཆེན་པོ་ལ་ཁོང་ཁྲོ་བ་ཙམ་ཡང་མི་མངའ་ཞིང་གནོད་ལན་དུ་ཕན་པ་བསྒྲུབ་པར་མཛད་ལ། བདུད་སྤྲུལ་འགའ་ཞིག་གིས་རྗེ་རང་གི་སྐུ་ལ་བརྡེག་པ་དང་། ཚིག་ངན་གྱི་མཚོན་ཆའི་ཆར་ཆེན་པོ་ཕབ་པ་ལའང་ཐུགས་བཟོད་པ་ཆེན་པོས་དེ་མ་ཐག་བཤགས་པ་བཞེས་པ་དང་། སླར་སྡང་ཞུགས་ཅན་དེ་དག་གིས་བྱེད་པ་དེ་ལའང་ཁོང་ཁྲོ་བ་སྐྱེས་ནས་དགེ་སྦྱོར་ལ་གནོད་པར་བྱུང་བས་རང་གཞན་ཀུན་ལས་ངན་ལ་སྦྱར་བས་ཤིན་ཏུ་མ་ལེགས་ཞེས། ཐུགས་ལ་ཁྲོ་བ་ཅུང་ཟད་འཁྲུངས་པ་ལ་འགྱོད་པ་བཟོད་བླག་མེད་པ་ལྟ་བུ་མཛད་ཅིང་། ཞལ་ནས་སྔོན་གྱི་ཐང་སྐུ་རྣམས་ཀྱི་རྒྱབ་ཡིག་ལ།
རབ་ཏུ་བྱུང་བ་གཞན་ལ་གནོད་པ་དང་། ། གཞན་ལ་འཚེ་བ་དགེ་སྦྱོང་མ་ཡིན་ནོ། ། ཞེས་བྲིས་པ་འདི་ཆོས་པ་རྣམས་ཀྱི་བློ་ལ་འཇོག་དགོས་གསུངས་སོ། ། རིག་པ་འཛིན་པ་སྔགས་ཀྱི་སྡོམ་པ་དབང་དུས་སུ་ཚུལ་བཞིན་དུ་ཐོབ་པ། ལམ་དུས་སུ་གུས་པ་དང་རྟག་པའི་སྦྱོར་བས་ནན་ཏན་དུ་བསྲུང་སྡོམ་མཛད་པ་ལ་བརྟེན། དེའི་སྡོམ་པའི་སྙིང་པོ་རིམ་པ་གཉིས་ཀྱི་ལམ་ལ་མངོན་པར་བྱང་ཆུབ་སྟེ། ཐ་མལ་གྱི་རྟོག་པ་གང་གིས་ཀྱང་བརྫི་བར་མི་ནུས་པའི་སྐྱེད་རྫོགས་ཀྱི་ཏིང་ངེ་འཛིན་གྱི་རྒྱུན་བཟང་པོ་ལ་དབང་འབྱོར་པ་ཡིན་ཏེ། དེའི་ཚུལ་ནི་རྗེ་རང་གི་གསུང་ལས་ཀྱང་། སྔོན་མར་པ་ལྷོ་བྲག་པས་པཎ་ཆེན་ནཱ་རོ་པའི་དྲུང་དུ་དབང་བསྐུར་ཐོབ་ཕྱིན་ཆད་ནས་བཟུང་ཐ་མལ་རྣམ་རྟོག་གིས་རྫི་མ་མྱོང་གསུངས་པ་ལྟར། ས་སྐྱ་པའི་གདུང་རྒྱུད་དྲི་མ་མེད་པར་རིམ་པར་བྱོན་པ་རྣམས་དང་།
གཞན་ཡང་བླ་མ་གོང་མ་འགའ་རེ་ལ་དེ་འདྲ་བའི་རྟོག་པ་འཁྲུངས་པ་འདུག་པ་བཞིན། ངེད་ཀྱིས་ཀྱང་མཁན་ཆེན་ཆོས་དབང་པ་སོགས་ལ་དབང་ཐོབ་ནས་ཞག་འགའ་ཐ་མལ་རྣམ་རྟོག་གིས་བརྫི་མ་མྱོང་ཞེས་གསུངས་ཤིང་། ཉམས་ལེན་ཐམས་ཅད་སེམས་དང་འདྲེ་དགོས་པ་ཡིན་པས། ཆོས་གང་ཉམས་སུ་ལེན་ཀྱང་སེམས་དང་བསྲེས་ནས་བྱེད་དགོས་ཞེས་ཡང་ཡང་གསུངས་ལ། དུས་ཕྱིས་བདག་སོགས་དད་ལྡན་གྱི་བུ་སློབ་གྲངས་མི་ཉུང་ཙམ་ཞབས་དྲུང་དུ་ཡོད་པའི་སྐབས་འགའ་རེ་ཡང་། སྤྱན་འབྲས་ཤངས་ཀྱི་རྩེར་ཟིམ་བུར་གཟིགས་ཤིང་ཏིང་ངེ་འཛིན་གྱི་རྒྱུན་བཟང་པོ་ལ་མཉམ་པར་འཇོག་པ་མཛད་པའི་ཚེ། དེའི་ངང་ལ་རྒྱུན་རིང་པོའི་བར་འབྱམས་འགྲོ་ཞིང་། སླར་གཟིམ་སྒོ་ཕྱེ་བ་སོགས་ཀྱི་རྐྱེན་གྱིས་ཏིང་ངེ་འཛིན་དེ་ལས་སད་ཡོང་བ་ཡང་ཡང་མཐོང་ཞིང་། སྔར་གོང་ནས་འདི་འདྲ་བའི་ཏིང་ངེ་འཛིན་ལ་ཡུན་རིང་དུ་འབྱམས་པའི་ལོ་རྒྱུས་མང་པོ་ཡོད་ལ། བུ་སློབ་འགའ་ཞིག་ལ།
ངེད་ལ་ཉམས་རྟོགས་ཆེན་པོ་མེད་ཀྱང་ཡེ་ཤེས་འཇུག་ལྡོག་དུམ་ཙམ་ཡོང་གིན་འདུག་ཅེས་ཀྱང་གསུངས་འདུག་གོ ། དེ་ལྟར་མཁས་པ་དང་བཙུན་པའི་ཡོན་ཏན་མ་ལུས་པའི་མངའ་བདག་དེ་ཉིད་ཀྱི་བཟང་པོའི་ཡོན་ཏན་མཐའ་དག་ལྟ་ཅི་སྨོས། ཁོ་བོ་རང་གི་བླང་དོར་ཤར་བ་ཙམ་ཞིག་བརྗོད་ཀྱང་མཐའ་ཡས་མོད། འདིར་མཚོན་པ་ཙམ་ཞིག་བརྗོད་ན། སྤྱིར་རྗེ་བླ་མ་འདི་ཉིད་ནི་སྐབས་འདི་དང་འདིར་ཐུགས་དམ་ལ་བརྩོན་ལ། འདི་དང་འདིར་མི་བརྩོན་ནོ་ཞེས་པའི་སྐབས་མེད་པར་དུས་འཁོར་ཡུག་ཏུ། མཚན་གུང་གི་ཆ་ལ་སྐུ་ཁམས་གསོ་བའི་མནལ་གྱི་རྣལ་འབྱོར་ཅུང་ཟད་རེ་དང་། སྔ་དྲོ་དང་ཕྱི་དྲོའི་ཐུན་མཚམས་གང་རིགས་ལ། གསུང་རབ་ཟབ་མོའི་གཟིགས་རྟོག་གམ། ཡང་ཆོས་ཞུ་བ་ཡོད་ཚེ་རང་རང་གི་ཆོས་ཐུན་རྣམས་གསུང་བ་སོགས་ཆོས་ཀྱི་འཁོར་ལོ་སྐོར་བའི་སྐབས་རྣམས་མ་གཏོགས་པ་ཉིན་མཚན་འཁོར་ཡུག་ཏུ་ཐུགས་དམ་འབའ་ཞིག་ལ་བཞུགས་པ་ཡིན་ལ།
དེ་ལ་བརྟེན་ནས་ངོ་མཚར་བའི་ཡོན་ཏན་ཁྱད་པར་ཅན་འཁྲུངས་པའི་ཚུལ་ནི། ཟབ་མོའི་ཡང་རྩེ་མཁའ་འགྲོའི་གསང་ཚིག་འཁོར་ལོ་བདེ་མཆོག་གི་རྣལ་འབྱོར་ལ་བརྟེན་ནས་སྦྱོར་ལམ་རྩེ་མོའི་ཡེ་ཤེས་ཐུགས་རྒྱུད་ལ་འཁྲུངས་ཤིང་། འཆི་འཕོ་སྐྱེ་བ་ལེན་པའི་ཚུལ་སྒྲིབ་མེད་དུ་གཟིགས་པ་དང་། མ་འོངས་པ་གཟིགས་པའི་མངོན་པར་མཁྱེན་པའང་ཐུགས་ལ་འཁྲུངས་ཤིང་ལུང་བསྟན་ཁྱད་པར་ཅན་ཐོབ་པ་དང་། འདའ་ཁ་མའི་རྣལ་འབྱོར་འབྱོངས་པའི་རྟགས་མཚན་མིག་ཡོད་ཀུན་གྱི་མངོན་སུམ་གྱི་སྤྱོད་ཡུལ་དུ་གྱུར་པ་ཡིན་ཏེ། དེ་ཡང་རྗེའི་ཞལ་ནས་ངེད་ཀྱིས་འཁོར་ལོ་བདེ་མཆོག་གི་རིན་ཆེན་བཞིའི་བསྙེན་པ་བྱས་ནས་བཟུང་ལུས་ཀྱི་ཤིག་རྣམས་མེད། ད་དུང་ཁོག་པའི་ནང་ན་སྲིན་འབུ་ཅུང་ཟད་ཡོད་ཚོད་དུ་འདུག་ཅེས་སྒྲིབ་གཡོགས་དང་བཅས་གསུང་བ་དང་། བདེ་མཆོག་གི་རྫོགས་རིམ་ཟབ་མོ་དཔྱིད་ཐིག་གི་རྣལ་འབྱོར་ལ་རྩེ་གཅིག་ཏུ་བཞུགས་སྐབས་སྦྱིན་བདག་མ་ཞིག་འདས་ནས། དེའི་ཡར་འདྲེན་ལ་སྤྱན་དྲངས་པས། དེ་དུས་སྦྱིན་བདག་མ་དེ་གང་དུ་སྐྱེ་བ་སོགས་ཤེས་པ་ཙམ་བྱུང་གསུངས་ཤིང་།
རྫོགས་རིམ་ཟབ་མོའི་དཔྱིད་ཐིག་ལ་བརྟེན་ནས་ཉམས་རྟོགས་ཁྱད་པར་ཅན་ཐུགས་རྒྱུད་ལ་འཁྲུངས་པ་ཞལ་གྱིས་བཞེས་པ་དང་། འདའ་ཁ་མའི་རྣལ་འབྱོར་ལ་རང་དབང་ཐོབ་པའི་རྟགས་ནི་རྗེ་ཉིད་ཀྱི་དབུ་གཙུག་ན་དབུ་ཐོད་གཞན་ལས་འབུར་བའི་ཏིང་ཕོར་སྒོང་ཞབས་ཀྱི་ཚད་ཙམ་པའི་དབུ་ཐོད་འབུར་མོ་ཡོད་པ་ལ་རྗེའི་གསུང་ལས། ངེད་ཀྱི་ཐོད་པ་འབུར་བ་འདི་རྣལ་འབྱོར་མའི་འཕོ་བ་ཆིག་བརྒྱུད་མ་དེ་སྦྱངས་པས་འབྱོངས་པའི་རྟགས་དོད་པ་ཡིན་ཞིང་། གཞན་གྱིས་སྦྱངས་ནའང་འདི་ལྟར་ཡོང་ཞེས་རྗེའི་དབོན་པོ་འགའ་ཞིག་ལ་གསུངས་འདུག་པ་ལས་བརྒྱུད་ནས་ཐོས་སོ། ། ཡང་དཔལ་ཀྱཻ་རྡོ་རྗེའི་རྣལ་འབྱོར་ཟབ་མོའི་ཏིང་ངེ་འཛིན་གྱི་ཆུ་བོ་མ་ནུབ་པར་ཐུགས་ཉམས་སུ་བཞེས་པས་ངོ་བོ་ཉིད་གསུམ་གྱི་ལྟ་བ་མཐར་ཕྱིན་ཅིང་བསྐྱེད་རིམ་ལ་བརྟན་པ་ཐོབ་སྟེ། སྣང་སྲིད་ཐ་མལ་པ་འདི་ལྷ་དང་གཞལ་ཡས་ཁང་དུ་གཟིགས་པ་ཡིན་ཏེ། རྗེའི་ཞལ་ནས་ཁོ་བོས་དགོན་པ་རྫོང་དུ་ཀྱཻ་རྡོ་རྗེའི་ལམ་དུས་ཀྱི་ཉམས་ལེན་ཚུལ་བཞིན་བྱུང་བར་འདུག་སྟེ། གནས་དེར་ལམ་དུས་ཉམས་སུ་བླང་སྐབས། སྐབས་འགར་དག་པ་དྲན་པ་ཙམ་དུ་སླེབ་པ་དང་བཞུགས་ཁང་ཚོམས་ཀྱི་སྣང་བ་དེ་ཁྲིག་འགགས་ནས་འགྲོ་བ་འདྲ་ཡང་བྱུང་གསུངས་སོ། ། ཡང་ཟབ་མོ་ནཻ་གུ་ཆོས་དྲུག་ལ་བརྟེན་ནས་མཚོན་བྱེད་དཔེའི་ཡེ་ཤེས་ཁྱད་པར་ཅན་ཐུགས་རྒྱུད་ལ་འཁྲུངས་པ་ཡིན་ཏེ།
རྗེའི་ཞལ་ནས་ངེད་ཀྱིས་རྗེ་དཀོན་མཆོག་རྒྱ་མཚོ་ལ་ནཻ་གུ་ཞུ་བཞིན་པའི་ངང་ནས་བསམ་གཏན་ཕུག་ཏུ་ནཻ་གུའི་ཟབ་ལམ་རྣམས་ལ་ཆིག་སྒྲིལ་དུ་མཛད་པའི་སྐབས་ཤིག་ན། ནམ་ཕྱེད་ཙམ་ནས་བདེ་གསལ་མི་རྟོག་པའི་ཏིང་ངེ་འཛིན་ངོ་མཚར་ཅན་ཐུགས་རྒྱུད་ལ་འཁྲུངས་ནས། སང་སྒྲུབ་ཁང་ལ་ཉི་མ་ལྷག་གི་ཤར་གྱི་བར་ལ་ཏིང་ངེ་འཛིན་དེའི་ངང་ལ་འབྱམས་ཏེ། ཉི་མ་ཤར་འཕྲལ་འཇམ་བསྐོལ་རན་འདུག་དགོངས་ཕྱིར་བྱོན་པས། བསམ་གཏན་ཕུའི་རི་ར་བ་ཁང་ཁྱིམ་ཐམས་ཅད་ཟ་ཟི་བན་བུན་ལང་ལོང་དུ་གྱུར་ནས་སྣང་བ་ཐམས་ཅད་བདེན་མེད་དུ་རྟོགས་པ་སྙམ་བྱེད་པ་བྱུང་། དེ་མཚོན་བྱེད་དཔེའི་ཡེ་ཤེས་བཏགས་རུང་ཙམ་དུ་གདའ། གང་ཟག་ཕྱི་མར་ན་འཕོས་པར་གོ་གསུངས་ཤིང་། ཡང་སྐབས་དེར་རྨི་ལམ་ཁྲིད་ཀྱི་སྐབས་སུ། བསམ་གཏན་ཕུར་མནལ་ལམ་བཟུང་ནས་དགོན་པ་མའི་བླ་བྲང་ན་རྗེ་དཀོན་མཆོག་རྒྱ་མཚོ་བཞུགས་པ་ལ་མཇལ་བར་ཕེབས་པས་བླ་བྲང་གི་སྒོ་དེ་མནན་འདུག་པས་ལོགས་ཀྱི་དཀར་ཁུང་ལ་འཛེགས་ཞུགས་བྱོན་པས། བླ་བྲང་གི་འོག་གཞི་མེ་མ་མུར་གྱིས་ཁེངས་འདུག་པ་དེ་རྣམས་དཀོར་རྫས་སུ་འདུག་གསུངས་ཤིང་།
དེ་ནས་རྗེའི་གཟིམ་ཆུང་དཀར་མེ་ཁྲ་ཐེག་གེ་འདུག་པའི་ནང་དུ་བྱོན་ནས་རྗེ་ལ་བྱིན་རླབས་ཞུས་པས། རྗེས་བདུད་རྩི་ཀ་པཱ་ལ་གང་གནང་བྱུང་བ་གསོལ་བའི་སྣང་བ་བྱུང་གསུངས་ཤིང་། ནངས་པར་ནཻ་གུའི་ཆོས་ཐུན་ཞུ་བར་ཕེབས་པས་ཚོགས་འཁོར་ལ་ཚོགས་ཆང་ཅུང་ཟད་འདུག་པས། རྗེའི་བཞེས་འཕྲོ་ཞལ་དཀར་ནས་རྗེ་ཉིད་ལ་གནང་ནས་རྗེ་དཀོན་མཆོག་རྒྱ་མཚོའི་གསུང་ལས། ད་རེས་ཀྱི་ནཻ་གུའི་ཁྲིད་འདི་གླིང་དགའ་ཚོགས་ཆེན་ལ་བཤད་པ་ཡིན་ཏེ་ཆོས་རྗེ་ཤངས་པ་ལ་བཤད་པ་འདྲ་ཞིག་བྱུང་གསུངས་བྱུང་བས། རྗེ་ཉིད་ཀྱི་དགོངས་པ་ལ་མདང་དགོངས་རྨི་ལམ་བཟུང་ནས་ཡོང་སྐབས་བདུད་རྩི་གནང་བྱུང་བ་དེ། དེ་རིང་འདི་འོང་བའི་རྟེན་འབྲེལ་དུ་འདུག་སྙམ་པ་བྱུང་གསུངས་སོ། ། ཡང་འཁོར་ལོ་བདེ་མཆོག་གི་རིན་ཆེན་བཞིའི་བསྙེན་པ་རྩེ་གཅིག་ཏུ་མཛད་སྐབས་ལུང་བསྟན་ཁྱད་པར་ཅན་བྱུང་བའི་ཚུལ་ནི། རྗེའི་གསུང་ལས། དེའི་སྐབས་ཤིག་མནལ་ལམ་དུ་མི་ལ་རས་པ་ཡིན་ཟེར་བ་ཞིག་བྱུང་ནས་ཁྱོད་ལོ་འདི་ཙམ་གྱི་དུས་འཆི་ཞེས་སྐུ་ཚེ་ཧ་ཅང་མི་རིང་བའི་ལོ་གྲངས་ཤིག་གི་དུས་བཏབ་བྱུང་བས།
རྗེ་ཉིད་ཀྱིས་འོ་ན་དེ་ནས་གང་དུ་སྐྱེ་གསུངས་པས། རྒྱ་གར་ཤར་ཕྱོགས་ཀྱི་རྒྱལ་པོ་ཞིག་གི་བུར་སྐྱེ་ཟེར་བྱུང་གསུངས་ཤིང་། དེའི་སྐུའི་སྐྱེ་བ་ཕྱི་མ་ནི་རྗེ་བཙུན་རིན་པོ་ཆེ་དང་། ཆོས་རྗེ་ས་སྐྱ་པཎྜི་ཏ་སོགས་ཀྱི་རྣམ་ཐར་དང་མཚུངས་པའི། མཆོག་གི་དངོས་གྲུབ་བརྙེས་པའི་ལུང་བསྟན་ཐོབ་པར་གདོན་མི་ཟ་བ་ཞིག་ཡིན་མོད་ཀྱང་འདིར་མ་བྲིས་སོ། ། རྒྱ་གར་ཤར་ཕྱོགས་ཀྱི་རྒྱལ་པོ་དེ་ཡང་འཁོར་ལོས་བསྒྱུར་བ་ཞིག་ཡིན་པར་སེམས་སོ། ། རྗེ་འདི་ཉིད་ཕྱིས་སྐུ་ཚེ་རིང་བའི་མཆོག་ཏུ་གྱུར་པ་ནི་ཚེ་སྒྲུབ་ཟབ་མོ་རྣམས་ཉམས་སུ་བཞེས་པའི་ཕན་ཡོན་ཡིན་གསུངས་ཤིང་། འཁོར་ལོ་བདེ་མཆོག་གི་བཟླས་པའི་དམིགས་པ་ཞི་རྒྱས་དབང་དྲག་ཡོད་པའི་རྒྱས་པའི་དམིགས་པ་ལ་རྩེ་གཅིག་ཏུ་བྱས་པས་ཀྱང་འཆི་ལྟས་འགའ་རེ་ཤར་རུང་། དེའི་ཉེས་པ་ལས་གྲོལ་བ་མྱོང་གྲུབ་ཡིན་གསུངས་སོ། ། འཆི་འཕོ་བ་དང་སྐྱེ་བ་མཁྱེན་པའི་ཚུལ་གོང་དུ་བསྟན་པ་དེར་མ་ཟད་གཞན་ཡང་བསམ་གཏན་ཕུར་བཞུགས་སྐབས་གཅིག་ཁྲོ་མོ་བ་འདས་པའི་བར་སྲིད་མངོན་སུམ་དུ་གཟིགས་པ་དང་།
དཔལ་ས་སྐྱར་བཞུགས་སྐབས་ཡང་དེ་འདྲ་བ་མང་དུ་བྱུང་བར་གྲགས་ཤིང་གཞན་ཡང་བླ་མ་ཡི་དམ་ཆོས་སྐྱོང་གུར་མགོན་དང་ཞལ་བཞི་པ་སོགས་ཀྱིས་ཞལ་ཡང་ཡང་བསྟན་ཚུལ་དང་། རྗེས་སུ་བཟུང་ཤིང་ལུང་བསྟན་བྱུང་ཚུལ་ཀུན་དགའ་བདེ་ལེགས་གྲོགས་མཆེད་སོགས་དད་ལྡན་གྱི་སློབ་བུ་དུ་མ་དང་། སྡེ་སྲིད་གཡས་རུ་བྱང་པ་དང་། ངེད་རང་སོགས་ལ་མ་འོངས་པ་འདི་ལྟར་འབྱུང་ཞེས་ལྐོག་གྱུར་མངོན་སུམ་དུ་མཁྱེན་པའི་ལུང་བསྟན་མང་པོ་གནང་བ་གང་བཀའ་སྩལ་པ་བཞིན་ཐོག་ཏུ་བབས་པའི་ཚུལ་དང་། སྐལ་ལྡན་གྱི་གང་ཟག་འགའ་ཞིག རྗེའི་ཞབས་དྲུང་དུ་ནངས་པར་སླེབ་རྒྱུའི་དོ་ནུབ་འོད་གསལ་གྱི་ངང་ནས་མཇལ་བའི་ཚུལ་གསལ་བར་གསུངས་པ་དང་། གཞན་ཡང་འོད་གསལ་གྱིས་ཉེ་རིང་མེད་པར་སྒྲིབ་མེད་དུ་གཟིགས་པའི་ཚུལ། ཆོས་སྐྱོང་ཁྱད་པར་ཅན་རྣམས་དང་། ནོར་ལྷ་དབྱུག་གུ་མ་དང་ནོར་སྦྱིན་ཛམ་བྷ་ལྷ་དམར་པོ་སོགས་ཀྱིས་འཕྲིན་ལས་ནམ་མཁའ་ཁྱབ་པ་བསྒྲུབས་པའི་ཚུལ། གཅོད་ཀྱི་ཟབ་ཁྲིད་ཀྱི་སྒོ་ནས་གཞི་བདག་གདུགས་པ་ཅན་དམ་ལ་བཏགས་ཤིང་།
གཞི་བདག་འགའ་ཞིག་གིས་བསུ་བ་ལ་མངོན་སུམ་དུ་བྱུང་བ་ཀུན་གྱིས་མཐོང་ཚུལ། གཞན་ཡང་སྐུ་གཞོན་ནུའི་དུས་སུ་ཡང་རྒྱལ་སྲས་ཀྱི་རིགས་སད་དེ། བྱམས་སྙིང་རྗེ་རང་ཤུགས་ཀྱིས་ཐུགས་ལ་འཁྲུངས་ཤིང་། རི་ར་བ་ཁང་ཁྱིམ་སོགས་དེ་བཞིན་དུ་རྟག་བརྟན་ཐེར་ཟུག་ཏུ་སྣང་བ་ཡ་མཚན་ཆེ་བ་ལ་སྙམ་དུ་དགོངས་ནས། ཡབ་མེས་རྣམས་ལ་དྲི་རྟོག་མཛད་པ་དང་། སྐུ་ཆུང་ངུའི་དུས་བདག་མེད་བསྟོད་འགྲེལ་ཕྱག་ཏུ་བྱུང་ནས་གཟིགས་སྐབས། མི་རྟོག་པའི་ཏིང་ངེ་འཛིན་འཁྲུངས་པ་སོགས་བསྐྱེད་རྫོགས་ཟུང་འཇུག་གི་ཏིང་ངེ་འཛིན་གྱི་རྒྱུན་བཟང་པོའི་བག་ཆགས་སད་པའི་ཚུལ། ཞིང་གཞན་དུ་གཤེགས་པར་ཉེ་བའི་ཚེ་ཡང་དཔའ་བོ་དང་མཁའ་འགྲོ་མའི་བསུ་བ་མངོན་་་་་་རྟ་ལོ་ཟླ་བ་ལྔ་པའི་ཚེས་བཅུ་བཞིའི་ཉི་མ་ཤར་གྲོས་ལ་བསམ་གཏན་ཕུའི་གཟིམ་ཕུག་གི་ནང་དུ། རྗེའི་ཞབས་དྲུང་ན་སུ་ཡང་མེད་པ་ལ། གསུང་གླེང་དི་རི་རི་མཛད་བྱུང་བ་ལ།
རྗེ་དབོན་ནམ་སངས་དོགས་པ་ཟོས་ནས་ཞབས་དྲུང་དུ་ཐལ་འགྲོ་བར་བརྩམས་པ་གཟིམ་ཕུག་གི་གནམ་སྒོ་སོགས་སྒོ་རྒྱ་རྣམས་ཁྲིག་གེ་འདུག་པས་ཤིན་ཏུ་འཇིགས་ནས་རྟབ་རྟོབ་ཏུ་ཕྱིན་པས། རྗེའི་གསུང་ལས། མཁའ་འགྲོ་མ་ཚོ་རང་བྱོན་མཛོད་ཅིག གསུང་བའི་མོད་ལ་དབོན་པོ་དྲུང་དུ་སླེབས་ཏེ། སྒོ་ཡོལ་ཕྱེ་བས། ཁྱོད་ཡོང་བ་སྔས་བྱུང་གསུང་བ་སོགས་བཀའ་སྐྱོན་པའི་རྣམ་པ་མཛད་ཀྱིན་འདུག་ཅེས་ཐོས་ལ། དེའི་ནངས་པར་ཚེས་བཅོ་ལྔ་ལ་སྐུ་སྙེལ་བའི་ཚུལ་བསྟན་ནས། ཚེས་ཉེར་གཅིག་ལ་བདེ་བར་གཤེགས་པའི་ཚུལ་བསྟན་པ་ཡིན་ནོ། ། སུམ་དུ་བྱུང་བའི་ཚུལ་དང་། སྐབས་དེར་དཔལ་འཁོར་ལོ་བདེ་མཆོག་གི་དཀྱིལ་འཁོར་གྱི་ལྷ་ཚོགས་དང་རྗེ་་་་་་ཚེས་ཉི་ཤུའི་ཉིན་ཐུགས་བདེ་ཉམས་དཔག་ཏུ་མེད་པ་དང་བཅས་ཡང་ཡང་ནམ་མཁའ་ལ་གཟིགས་ནས་ཞལ་འཛུམ་པ་སོགས་དགེས་པའི་ཉམས་དུ་མ་མཛད་ཅིང་མཁའ་འགྲོ་མ་ལ་མ་ནི་ལྟ་བ་རང་དགའ་ཟེར་བ་འདུག
དེ་དེ་ཀ་ཡིན་གསུང་བ་སོགས་དཀྱིལ་འཁོར་གྱི་ལྷ་ཚོགས་རྣམས་དང་གསུང་གླེང་མཛད་པའི་ཚིག་གོ་མིན་མི་གོ་མིན་དུ་མ་གསུང་གིན་འདུག་ཅེས། དེ་དུས་ཞབས་དྲུང་ན་གནས་པ་རྣམས་མགྲིན་གཅིག་པའི་ངག་ལས་ཐོས་སོ། ། ཉིད་གསུང་གླེང་མཛད་ཚུལ། གཟུགས་སྐུ་བསྡུ་བའི་ཚེ་ཡང་ཟབ་བཞེས་ཐུགས་དམ་གྱི་རིམ་པ་ལ་རྩེ་གཅིག་བཞུགས་པའི་ངང་ནས་ཞབས་དྲུང་ན་གནས་པ་ཀུན་ལ་རྗེས་ཀྱི་བྱ་བ་ཇི་ལྟར་བྱ་བའི་ཚུལ་དང་། སྐུ་གདུང་གི་ཞབས་ཏོག་བྱེད་ཚུལ། ཞུགས་ལ་འབུལ་ཚུལ་སོགས་རྒྱས་པར་བཀའ་སྩལ་ནས། རྟ་ལོ་ཟླ་བ་ལྔ་པའི་ཚེས་ཉི་ཤུའི་ནམ་ཕྱེད་ཙམ་ལ་ཐུགས་དམ་ངང་ནས་ཉི་མ་དང་ཟླ་བ་ཤར་འདུག་གསུངས་པ་སོགས་ངོ་མཚར་བའི་གསུང་མང་དུ་བྱོན་ཅིང་། ཚེས་ཉེར་གཅིག་གི་ནམ་ལངས་ཙམ་ལ་འདའ་ཁ་མ་ཟབ་མོ་གསལ་འདེབས་པར་མཛད་ནས། ཕཊ྄་ཆེ་བ་གཉིས་དང་ཧིག་ཆུང་ངུ་ཞིག་གསུངས་པའི་མོད་ལ། དེ་མ་ཐག་དབུ་ལས་ཆུ་སྐོལ་བ་ལྟ་བུའི་རླངས་པ་ཆེན་པོ་སྐྱ་བུན་པ་དང་བཅས་སྐད་ཅིག་ཉིད་ལ་དབུ་གཙུག་ཚངས་པའི་བུ་ཁ་ཟང་ཐལ་དུ་གྱུར་པ་ནས་རྩ་དབུ་མ་ལྟ་བུའི་སྦོམ་འཕྲ་སྙུག་མ་འབྲིང་པོ་ཙམ་གྱི་རྩ་སྦུབས་སྟོང་པ་ཞིག་རྒྱངས་ཀྱིས་ཐོན་པ་ལས་བྱང་སེམས་ཉི་ལེ་བ་དང་བཅས།
ཐོགས་པ་མེད་པར་མཁའ་སྤྱོད་ཆེན་པོ་འོག་མིན་དུ་་་་་་དེ་དང་དུས་མཉམ་དུ་རྟ་མོ་ཤར་ཕྱོགས་ནས་ལས་དག་པ་འགའི་མཐོང་སྣང་ལ། འཇའ་དཀར་པོ་སྣམ་བུ་དཀར་པོ་རྐྱང་བ་འདྲ་བ་ཞིག་གི་མཐའ་འཇའ་སྔོན་པོས་བརྒྱན་པ་ཞིག རྗེའི་གཟིམ་ཕུག་གི་ཐད་ནས་བར་སྣང་ལ་ཡལ་སོང་བ་མཐོང་ཞེས་ཐོས་ལ། འདི་ནི་པཎ་ཆེན་ག་ཡ་དྷ་ར་ཁ་རག་ཐོད་བུར་གཤེགས་དུས་ཀྱི་རྣམ་ཐར་དང་མཐུན་པར་སྣང་བས་ཤིན་ཏུ་ངོ་མཚར་བའི་རྣམ་ཐར་ཡིན་ནོ། ། གཤེགས་པའི་ཚུལ་སོགས་བརྗོད་ཀྱིས་མི་ལང་ཞིང་། མདོར་ན་སྔོན་གྱི་རྗེ་བཙུན་འཇམ་པའི་དབྱངས་སངས་རྒྱས་རིན་ཆེན་དེ་ཉིད་ས་བཅུ་པ་ལ་གནས་པའི་བྱང་ཆུབ་སེམས་དཔའ་ཡིན་པར་རྗེ་བྱམས་པ་ཆོས་འོད་ལ་སྤྱན་རས་གཟིགས་ཀྱིས་ལུང་བསྟན་པ་ཡིན་ཞིང་། རྗེ་སངས་རྒྱས་རིན་ཆེན་གྱི་རྣམ་པར་སྤྲུལ་པ་བདག་ཅག་གི་བླ་མ་དེ་ཉིད་ཡིན་པ་ཁོ་བོ་ལ་ངེས་ཤེས་ཁྱད་པར་ཅན་ཞིག་ཡོད་དོ། ། དེ་ལྟ་བུའི་མཚན་ཉིད་དང་ལྡན་པའི་རྡོ་རྗེ་སློབ་དཔོན་ཆེན་པོ་འགྲན་ཟླ་དང་བྲལ་བའི་རྡོ་རྗེ་འཆང་མིའི་སྐུ་གཟུགས་ཅན་དེ་ཉིད་ཀྱི་རྣམ་པར་ཐར་པ་རྒྱས་པ་ནི་ཁོ་བོས་ལོགས་སུ་བྱས་པ་ལྟར་རོ། ། དེ་ལྟར་ཡོངས་འཛིན་འབྲེལ་ཚད་དོན་ལྡན་དེ་ཉིད་ཀྱི་དྲུང་དུ། སྐལ་བཟང་ལས་འཕྲོ་ཅན་བདག་གིས་བསྟན་པའི་རྩ་བ་སོ་སོར་ཐར་པའི་སྡོམ་པ་གསོལ་བཞིའི་ཆོ་ག་ལ་བརྟེན་ནས།
དགེ་བསྙེན་ནས་བཟུང་སྟེ་ཡོངས་སུ་རྫོགས་པའི་བར་དང་སེམས་བསྐྱེད་ཀྱི་སྡོམ་པ་དབུ་སེམས་ཀྱི་ལུགས་ལས་ཁྱད་པར་འཕགས་པའི་བརྒྱུད་པ་གཉིས་ལྡན་གྱི་ཆོ་གས་སྨིན་རྒྱས་སུ་སྩལ་ཅིང་། རིག་པ་འཛིན་པ་སྔགས་ཀྱི་སྡོམ་པ་རྒྱུད་སྡེའི་དགོངས་པ་ཚད་ལྡན་གྱི་སྐྱེས་བུས་ལེགས་པར་བཀྲལ་བའི་དཀྱིལ་འཁོར་བགྲང་བ་ལས་འདས་པ་རྣམས་སུ་ཆོ་ག་རྣམ་པར་དག་པའི་སྒོ་ནས་ཐོབ་པར་མཛད་དེ། མདོར་ན་བསྟན་པའི་གཞི་མ་སྡོམ་པ་གསུམ་ཚང་ལ་མ་ནོར་བ་སོ་སོའི་ཆོ་ག་དང་། དབང་དུས་སུ་གསུམ་ཀ་དུས་གཅིག་ཏུ་ལེགས་པར་ཐོབ་པའི་བཀའ་དྲིན་སྩལ་ཅིང་། དེ་རྗེས་བརྒྱུད་པ་དྲི་མ་མེད་པ་ལས་འོངས་པའི་ཐུན་མོང་ཐུན་མོང་མ་ཡིན་པའི་ཟབ་མོའི་ཁྲིད་ཀྱི་རིམ་པ་ལྔ་ཕྲག་དུ་མ་དང་། དེ་དང་འབྲེལ་བའི་རྒྱུད་རྒྱ་གཞུང་འགྲེལ་པ་འགྲེལ་བཤད་བཅས་པའི་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་ནོས་ཤིང་། ཁྱད་པར་ས་སྐྱ་པའི་ཡབ་ཆོས་ཀྱི་ཉིང་ཁུ་འཁོར་ལོ་བདེ་མཆོག་ལཱུ་ནག་དྲིལ་གསུམ་ནཱ་རོ་མཁའ་སྤྱོད་དང་བཅས་པའི་དབང་བྱིན་རླབས་བསྐྱེད་རྫོགས་ཀྱི་ཁྲིད་ཟབ་མོ་མན་ངག་ཞར་བྱུང་ཕྲ་མོ་ཚུན་དང་། དེའི་རྒྱབ་རྟེན་རྒྱུད་དང་རྒྱ་བོད་ཀྱི་གཞུང་དུ་མའི་བཤད་ལུང་སོགས་བུམ་པ་གང་བྱོའི་ཚུལ་དུ་སྩལ་ཅིང་། གསང་བ་འདུས་པའི་ཁྲིད། དེ་དང་འབྲེལ་བའི་རྒྱ་བོད་ཀྱི་གཞུང་དུ་མའི་བཤད་པ་དང་།
གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམ་ངག་ཤིན་ཏུ་སྨིན་པ་ཆེས་ཕྲ་མོ་ཚུན་ཆད་རྒྱས་ཤིང་ཞིབ་པ་དང་། ལྷག་པར་ལམ་འབྲས་པ་ཡོངས་ལ་མ་གྲགས་པའི་བརྡའ་ཆིག་རྒྱུད་ཐུན་མོང་མ་ཡིན་པ་སོགས་མཐའ་ཆོད་པར་སྩལ་ཏེ། རང་ལོ་ཉེར་གཅིག་པའི་ཚེ་གླིང་དགའ་བདེ་བ་ཅན་དུ་བསྒོམས་པའི་ཉམས་མྱོང་གི་སྟེང་ནས་འཆད་རྒྱུ་ཁོ་བོ་ལ་མ་མཆིས་ཀྱང་། ཁ་བཤད་ཙམ་གྱིས་གསུང་ངག་རིན་པོ་ཆེའི་ལེགས་བཤད་ཟླ་བ་ཁ་ཤས་ཀྱི་བར་ལ་རང་གིས་གང་ཤེས་རྒྱས་ཤིང་ཞིབ་པར་འཆད་ལོ་བགྱིས་པས། རྗེ་བླ་མ་ཉིད་ཤིན་ཏུ་དགེས་པའི་ཐུགས་ཀྱིས་ཆོས་ཉན་པ་རྣམས་ལ་གསུང་ངག་འཆད་ལུགས་ཇི་ལྟར་འདུག་ཅེས་ཡང་ཡང་དྲི་རྟོག་མཛད་ཅིང་། ཆོས་ཉན་རྣམས་ཀྱིས་དེའི་ཚུལ་ཞུས་པས། རྗེའི་གསུང་གིས་ཕ་ལ་བུ་སྐྱེས་འདུག་གེ་གསུངས་པ་སོགས་ངོས་ཅག་ལ་མགོ་འདྲེན་དུ་དགོངས་པའི་བསྟོད་བཀུར་་་་་་སྐབས་དེར་བྱང་པ་ཆོས་རྒྱལ་ཆེན་པོས་ཀྱང་། ས་སྐྱ་པའི་གདུང་རྒྱུད་ལ་ལམ་འབྲས་འཆད་པ་ཁྱེད་ལས་སྔ་བ་མ་བྱུང་འདུག་པས་ངོ་མཚར་ཆེ་ཞེས་པའི་སྙན་ཚིག་གསུང་ཤོག་ཏུ་ཁྱོན་པ་དང་བཅས་གླིང་གར་ཕེབས་བྱུང་བ་ཡིན་ནོ། ། བསྔགས་གསུམ་དུ་མ་མཛད་ཅིང་། ལམ་འབྲས་གྲོལ་ནས་བསམ་གཏན་ཕུར་ངོས་རང་གིས་མཇལ་བར་ཕྱིན་སྐབས་ཀྱང་ཤིན་ཏུ་དགེས་པའི་གསུང་དུ་མ་དང་།
ལྷག་པར་ད་རེས་ལམ་འབྲས་ལ་བར་ཆད་མ་བྱུང་བས། ད་ལམ་འབྲས་ནམ་འཆད་ཀྱང་བར་ཆད་མི་ཡོང་བ་དེ་ངའི་ལུང་བསྟན་ཡིན་ཞེས་གསུངས་ཤིང་། ཡང་དེའི་སྐབས་ཤིག་དངོས་དང་བརྒྱུད་པའི་སྒོ་ནས་ནན་ཏན་ཏུ་གསོལ་བ་བཏབ་པ་ལ་བརྟེན། ལན་གཅིག་ངེད་རང་ཞབས་དྲུང་ན་ཡོད་སྐབས་ཤིག་གི་ཚེ། རྗེ་ཉིད་དར་ཅིག་དགོངས་པ་ལ་བཞུགས་ཏེ། དེ་ནས་རང་ཉིད་ལ་སྤྱན་ཆེར་གཟིགས་ནས། རང་རེ་དཔོན་སློབ་བྱང་ཆུབ་བར་དུ་མི་འབྲལ་ལོ་མི་འབྲལ་ལོ། ། ཁྱེད་འཇམ་དབྱངས་ཀྱི་གདུང་བརྒྱུད་ཡིན་པས་སྔོན་ལ་སངས་རྒྱས་ན་ངེད་དྲོངས་ཤིག་ཅེས་གསུངས་བྱུང་བས། ངེད་ཀྱི་སེམས་ལ་རྡོ་རྗེ་འཆང་ཆེན་པོ་འདི་ཉིད་དང་བྱང་ཆུབ་བར་དུ་མི་འབྲལ་བའི་ཞལ་བཞེས་འདི་ལྟ་བུ་རྗེན་པར་གནང་བ་འདི་འདྲ་རྨི་ལམ་ཡིན་ནམ། མངོན་སུམ་ཡིན་སྙམ་པའི་ཡིད་ལ་དགའ་བདེ་ཚད་བཟུང་བ་ལས་འདས་པ་དང་།
ལུས་ཀྱང་འཚོ་མི་ཐུབ་པ་ལྟ་བུ་བྱུང་ཞིང་རྗེས་སུ་དེ་དུས་ཞབས་དྲུང་ན་ཡོད་པའི་གྲོགས་འདྲ་ལ། དེ་དུས་རྗེས་འདི་ལྟར་གསུང་གིན་ཨེ་འདུག་ཅེས་དྲི་བ་ཡང་ཡང་ཤོར་བ་ཡིན་ནོ། ། ཡང་དེ་དུས་གཅིག་རྗེའི་གསུང་ལས། ཁྱོད་ཀྱིས་ཉམས་ལེན་ལ་བརྩོན་པར་བྱས་ན་ལམ་སྣ་མྱུར་དུ་ཟིན་པའི་ལུང་བསྟན་ཡང་ཐོབ་པ་ལགས་སོ། ། འདིར་སྨྲས་པ། རྗེ་བཙུན་བླ་མའི་ཡོན་ཏན་བཀོད་པའི་གཏམ། ། ཡིད་འཕྲོག་ཨུཏྤལ་ཆུན་པོ་ཞེས་བྱ་འདི། ། མགོན་དེ་ཚེ་རབས་དུ་མའི་བཤེས་གཉེན་དུ། ། ཤེས་ནས་དད་པ་ས་སྐྱ་པ་དེས་སྦྱར། ། སྔོན་ཚེ་སྐལ་བཟང་དཔྱོད་ལྡན་གཞོན་ནུ་རྣམས། །
ཆོས་དང་བླ་མ་འཚོལ་བས་རྟག་ཏུ་བྲེལ། ། སྐྱེ་མ་དེང་སང་དུས་ཀྱི་སྐྱེ་བོ་རྣམས། ། གལ་ཆུང་དམ་པ་ཆོས་ཀྱི་བྱ་བ་ལ། ། བབས་ཕྱིར་ཆོས་དང་བླ་མའི་དོན་གཉེར་བྲལ། ། འོན་ཀྱང་རང་ཉིད་ལས་འཕྲོ་ཆེར་བཟང་བས། ། མཚན་ལྡན་བླ་མས་བུ་གཅིག་ལྟར་བསྐྱངས་འདི། ། ཚེ་རབས་གཏན་ལེགས་འདུན་མ་ཟིན་པ་ཡིན། ། ད་དུང་གཅིག་ཏུ་བསྟན་ལ་ཕན་འདོད་པའི། ། མང་དུ་ཐོས་པའི་བློ་གྲོས་གསལ་ལྡན་བདག ། བྱང་ཆུབ་བར་དུ་ཡོངས་འཛིན་ཁྱོད་ཉིད་ལས། །
མགོན་སྐྱབས་གཞན་ན་མེད་དོ་དགོངས་པར་མཛོད། ། གང་མཐོང་ལྷ་དང་བླ་མ་དབྱེར་མེད་སྐུ། ། གང་ཐོས་ལྷ་དང་བླ་མ་དབྱེར་མེད་གསུང་། ། གང་བསམ་ལྷ་དང་བླ་མ་དབྱེར་མེད་ཐུགས། ། གང་ཡང་བརྗོད་བྲལ་ཉིད་དུ་ཤེས་པ་ཡི། ། གནད་འདི་ཡང་ཟབ་རྣལ་འབྱོར་མཐར་ཕྱིན་ཅིང་། ། རང་གཞན་དོན་གཉིས་འབད་མེད་ལྷུན་གྲུབ་སྟེ། ། ནམ་ཞིག་ཚེ་འདིའི་སྣང་བ་ནུབ་མ་ཐག ། ཞིང་མཆོག་བདེ་བ་ཅན་དུ་སྐྱེ་བར་ཤོག ། ཅེས་ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོའི་རྣམ་པར་ཐར་པ་མདོ་ཙམ་བཤད་པ་ཡིད་འཕྲོག་ཨུཏྤ་ལའི་ཆུན་པོ་ཞེས་བྱ་བ་འདི་ཡང་རྡོ་རྗེ་འཆང་མིའི་སྐུ་གཟུགས་ཅན་འབྲེལ་ཚད་དོན་དང་ལྡན་ངེས་པ།
དཀྱིལ་འཁོར་རྒྱ་མཚོའི་རིགས་བདག་རྗེ་བཙུན་མུས་པ་ཆེན་པོ་དེ་ཉིད་ཀྱི་ཐུགས་རྗེའི་སྤྱན་རས་ཀྱིས་བུ་གཅིག་པ་ལྟར་འཚོ་བའི་སྐལ་བ་བཟང་པོ་ཅན། དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་བདུད་ལས་ཀྱིས་མི་ཕྱེད་པའི་དད་པ་རྒྱ་མཚོས་ཀུན་ནས་བསླངས་ཏེ། དེ་བཞིན་གཤེགས་པ་དགོངས་པ་ཡོངས་སུ་མྱ་ངན་ལས་འདས་ནས། མི་ལོ་སུམ་སྟོང་དང་ཉག་མ་ཇི་སྙེད་ཅིག་ལོན་པའི་ཆུ་མོ་གླང་གི་ལོ་འཁོན་དཀོན་མཆོག་རྒྱལ་པོ་དགུང་ལོ་བཞི་བཅུ་བཞེས་པའི་ཚེ་དཔལ་ས་སྐྱ་བཏབ་པ་ནས་བཟུང་ལོ་བརྒྱ་ཕྲག་ལྔ་དང་ལྔ་བཅུ་ང་གཉིས་ལོན་ཞིང་། སྤྲུལ་པའི་གཙུག་ལག་ཁང་ལྷ་ཁང་ཆེན་མོ་འདི་ཉིད་ཆོས་རྒྱལ་འཕགས་པ་དགུང་ལོ་སོ་བཞི་བཞེས་པའི་དུས་བཏབ་པ་ནས་བཟུང་མི་ལོ་སུམ་བརྒྱ་དང་ལྔ་བཅུ་ང་དྲུག་ལོན་པ། རུ་ཏི་རརྒོ་དི་ཞེས་པ་རྒྱ་གར་ལུགས་དང་རྒྱ་ནག་ལུགས་ལ་ཆུ་མོ་ཕག་གི་ལོ་ཨ་ཎ་དྷ་ཞེས་པའི་ཟླ་བའི་དམར་ཆ་དགའ་བ་གསུམ་པའི་ཚེས་ལ། བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་ལྷ་ཆེན་རིག་འཛིན་ཕོ་བྲང་གི་རང་ཤོང་ཟུང་འཇུག་འོད་གསལ་ཕུག་ཏུ་སྦྱར་བའི་ཡི་གེ་པ་ནི་རྣམ་དཔྱོད་རབ་ཏུ་གསལ་བའི་གསོ་རིག་པ་བསམ་པ་དོན་ཆེན་གྱིས་བགྱིས་སོ། ། འདིས་བླ་མ་དམ་པའི་དགོངས་པ་ཆོས་དབྱིངས་སུ་རྫོགས་ནས། བདག་དང་གདུལ་བྱར་བཅས་པའི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག། །། སརྦ་མངྒ་ལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 12 ཨ་མྱེས་ཞབས། ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོའི་རྣམ་པར་ཐར་པ་མདོ་ཙམ་བཤད་པ། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
