གསུང་འབུམ། ངག་དབང་ཀུན་དགའ་བསོད་ནམས།
པོད ༩༠
རབ་གནས་ཀྱི་ཆོ་ག་དོན་གཉིས་ལྷུན་གྲུབ་བློ་གསལ་དགའ་སྟོན།
༄༅། །རབ་གནས་ཀྱི་ཆོ་ག་དོན་གཉིས་ལྷུན་གྲུབ་བློ་གསལ་དགའ་སྟོན་ཞེས་བྱ་བ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡ། བསྟན་པའི་ཉི་མ་སྔགས་འཆང་ཆོས་རྗེ་དང་། ། གང་གི་རིགས་སྲས་གྲུབ་མཆོག་དབང་པོའི་ཞབས། ། སྦས་པའི་སངས་རྒྱས་རྒྱལ་སྲས་གྲགས་པའི་མཚན། ། རིགས་ཀུན་ཁྱབ་བདག་མུས་པ་ཆེན་པོ་སོགས། ། རྩ་བརྒྱུད་བླ་མ་རྣམས་ལ་གུས་བཏུད་ནས། ། རབ་གནས་ཆོ་ག་དོན་གཉིས་ལྷུན་གྲུབ་འདི། ། བསྟན་དང་འགྲོ་ལ་ཕན་ཕྱིར་ངས་བཤད་ཀྱི། ། དོན་གཉེར་བློ་གསལ་རྣམས་ཀྱི་དགའ་སྟོན་མཛོད། །
དེ་ལ་འདིར་སྡོམ་ནི། རྟེན་གྱི་བྱ་བ་ཡོངས་རྫོགས་ནས། ། སློབ་དཔོན་མཚན་ཉིད་གནས་དང་དུས། ། ཡོ་བྱད་ཡོངས་སུ་ཚང་ནས་ནི། ། ཆོ་ག་དག་ལ་འཇུག་པར་བྱ། ། ཞེས་པའི་དོན་ཚན་དྲུག་ཕན་ཡོན་དང་བཅས་པའི་རྣམ་གཞག་གཞན་རྣམས་ནི་རྗེ་བཙུན་གྱི་དོན་གསལ་དང་སྔགས་འཆང་ཆོས་ཀྱི་རྒྱལ་པོའི་དངོས་གྲུབ་འབྱུང་བ་སོགས་ལས་རྟོགས་པར་བྱ་ཞིང་། འདིར་དོན་ཚན་དྲུག་པ་ཆོ་ག་ལ་རྒྱས་འབྲིང་བསྡུས་གསུམ་ལས། འབྲིང་པོའི་ཕྱག་ལེན་གྱི་རྡོ་རྗེའི་བདག་བསྐྱེད་དང་སྦྱར་ནས་བཤད་པར་བྱ་སྟེ། དེ་ཡང་། ལེགས་བཤམ་བདག་བསྐྱེད་བུམ་པ་བཟླས། །
རྟེན་སྦྱངས་བཀྲུ་ཞིང་ཕྱི་བ་དང་། ། རིང་བསྲེལ་གཞུག་ཅིང་གསོལ་བ་གདབ། ། རྟེན་བསྐྱེད་སྤྱན་དྲངས་དགུག་རྒྱས་གདབ། ། དབང་བསྐུར་མཆོད་བསྟོད་སྤྱན་དབྱེ་དང་། ། གསལ་གདབ་མངའ་དབུལ་རྒྱས་པར་བྱ། ། དེ་ཡང་མཆོད་བསྟོད་ཆོག་ག་དང་། ། སྦྱིན་སྲེག་སྔགས་ཏེ་དངོས་གཞི་འོ། ། ཞེས་པ་ལྟར་ལས། ཐོག་མར་ལེགས་པར་བཤམས་བཤམས་ནི། ཇི་ལྟར་འོས་པའི་གནས་སུ་ཕྱག་དར་དང་བླ་བྲེ་དར་གྱི་ལྡ་ལྡི་འཕན་སོགས་ཅི་འབྱོར་པས་བརྒྱན་པའི་བར་ཡི་དམ་ཆོས་སྐྱོང་གི་བྲིས་འབུར་སྐུ་གང་འབྱོར་རབ་གནས་ཅན་བཞུགས་པའི་མདུན་སྟེགས་ལ།
དམ་རྫས་དང་བསྐང་གསོ་སོགས་གང་དགོས་ཀྱི་གཏོར་མ་མཆོད་པ་དང་བཅས་པ་རང་རང་གི་ཕྱག་ལེན་བཞིན་དང་། རྟེན་གསར་པ་གོས་དར་སོགས་སེར་པོས་གཡོགས་པའི་མདུན་དུ་སྟེགས་གང་འགབ་ལ། ཆུ་བཞིའི་སྔོན་འགྲོའི་ཉེར་སྤྱོད་ལྔ་དང་། གཞན་ཡང་མེ་ཏོག སྤོས། མར་མེ། ཡོན་ཆབ། ཞལ་ཟས་རྣམས་ཇི་ལྟར་འབྱོར་པ་ཕྲེང་ཚར་དུ་བཀོད་པ་མཛེས་པར་བཤམས། འདི་དག་གཙང་ཞིང་རྒྱ་ཆེ་བ་རང་བྱུང་ན་བཟང་སྟེ་རྒྱས་པའི་ལས་དང་བསོད་ནམས་བསོག་པའི་ཆེད་ཡིན་པའི་ཕྱིར་རོ། ། ལོགས་གཅིག་ཏུ་མཆོད་པ་ཁ་གསོ་བའི་ཡོ་བྱད་ཀྱི་མཆོད་འབྲུ།
མར་མེ། ཞལ་ཟས་རྣམས་འཁོབ་ཚོད་བཞག རྟེན་གསར་པའི་མདུན་ཇི་ལྟར་རིགས་པར་རས་སེར་པོ་ལ་སོགས་པའི་གཞི་བཟང་པོ་བཏིང་བའི་སྟེང་དུ། རས་སེར་པོ་ལ་ཆུ་ཚོན་གྱི་པདྨ་འདབ་བརྒྱད་བྲིས་པའི་ལྟེ་བར་རིན་པོ་ཆེ་དགུ་པ། འདབ་མ་བརྒྱད་ལ་བཀྲ་ཤིས་རྟགས་བརྒྱད་བྲིས་པའི་ཁྲུས་སྟེགས་དགྲམ་པའི་དབུས་སུ་མཉྫི་ལ་སོགས་པའི་ཁར། གསེར་དངུལ་ར་གན་ལ་སོགས་པ་རིན་པོ་ཆེའི་ཁྲུས་གཞོང་བུ་ག་དང་བྲལ་བའི་ནང་དུ། རྟེན་རྒྱ་གར་མ་ལ་སོགས་ལ་རྙིང་པ་ཆུང་ངུ་རབ་གནས་ཅན་ལི་མ་ལ་སོགས་པ་ཆུའི་སྐྱོན་མི་འབྱུང་བའམ། སངས་རྒྱས་རིང་བསྲེལ་ལམ་རྡོ་རྗེ་ལ་སོགས་པ་གང་རུང་བཞག་པ། དེ་དང་ཉེ་བར་མཎྜལ་ལ་གུར་གུམ་དང་། གི་ཧྃ་བསྲེས་པའི་དྲི་བཟང་གི་ཆུས་ཨོཾ་ཨཱཿཧཱུྃ།
ཨོཾ་སརྦ་བིདྱ་སྭཱཧཱ། རྟེན་འབྲེལ་སྙིང་པོ་རྣམས་བྲིས་པ་བཞག འདི་འོག་གི་ཁྲུས་ལོང་བྱེད་རྒྱུ་ཡིན། འདབ་མ་བརྒྱད་ལ་ཤར་དུ་དྲིའི་བུམ་པ་སྟེ་པདྨ་རེའི་སྟེང་དུ་གཡས་སྐོར་གྱི་ཁྲུས་བུམ་བརྒྱད་པོ། ཁ་རྒྱན། མགུལ་ཆིངས། ནང་རྫས་ནི་དྲིའི་བུམ་པར་ཙནྡན་དཀར་དམར། གུར་གུམ་སོགས་དྲི་བཟང་གང་འབྱོར། མངར་གསུམ་ལ་ཀ་ར། བུ་རམ།
སྦྲང་རྩི་གང་འབྱོར། ཞོའི་བུམ་པར་ཞོ་དཀྲིས་མེད་པ་ཅུང་ཟད། འབྲས་བུའི་བུམ་པར་ཨ་བར་སྐྱུར་གསུམ་སོགས་གང་འབྱོར། འབྲུའི་བུམ་པར། ནས་གྲོ འབྲས་སྲན་སོགས་འབྲུའི་རིགས། འབྲས་ཡོས་ཀྱི་བུམ་པར་འབྲས་བརྔོས་པའམ། ཕྱག་ལེན་ལ་ལྷོ་ནས་འོང་བའི་འབྲས་ཕལ་སྒྱེ་ཟེར་བའི་འབྲས་ལེབ་མོ་འདི་ལ་མཛད་པར་སྣང་བར་གང་བདེའོ། ། སྨན་གྱི་བུམ་པར་བཟང་དྲུག ཀནྡ་ཀ་རི། དབང་ལག་སོགས་གང་འབྱོར།
རིན་པོ་ཆེའི་བུམ་པར་གསེར། དངུལ་བྱུ་རུ་སོགས་རིན་པོ་ཆེའི་རིགས་གང་རྙེད་དེ། བུམ་རྫས་དེ་རྣམས་ཞིབ་པར་བཏགས་ལ་དྲི་བཟང་གི་ཆུ་དང་བསྲེས་ནས་བུམ་པ་སོ་སོའི་ནང་དུ་མ་ནོར་བར་སུམ་ཆ་ཙམ་བླུག་ལ། མཆུ་རྣམས་དབུས་སུ་བསྟན་ཏེ་བཞག ཡང་ཁྲུས་བུམ་བརྒྱད་ཡེ་མ་འབྱོར་ན་བུམ་པ་གཅིག་ཏུ་བུམ་རྫས་བརྒྱད་ཆར་བླུགས་པ། རང་གི་མདུན་ལས་བུམ་གྱི་འཁྲིས་སུ་བུམ་སྟན་འདབ་བརྒྱད་མ་བཞག་པས་ཀྱང་རུང་། ཁྲུས་སྟེགས་ཀྱི་གང་འོས་སུ་ཏིང་ལ་སོགས་པའི་སྣོད་ལ་གཙང་མར་སྣུམ་ལ་དྲི་བཟང་བཏབ་པ། ཡང་སྣོད་ཅིག་ཏུ་རྒྱ་ནག་ནས་འབྱུང་བའི་སྲན་དཀར་རམ། དེ་མ་འབྱོར་ན་དབུས་སུ་སྐྱེས་པའི་རྒྱ་སྲན་དཀར་པོ་རྗེན་བཏགས་བྱས་པའི་སྲན་དཀར་གྱི་ཕྱེ་མ་དེ་དང་། དྲི་བཟང་གི་ཆུ་བསྲེས་པའི་ལྡེ་གུ དེ་གཉིས་མཎྜལ་ལ་བྱུགས་པའི་རས་ལ་སོགས་པ་གཙང་མའི་པིར་རེ་སོ་སོར་བཅུག་པ།
སྐུའི་སྲུབ་བྲང་ཕྱིས་བྱེད་པའི་ཚུལ་གྱི་དུར་བའི་ཆུན་པོ། ག་ཌུ་བ་ལ་སོགས་པ་བཤལ་ཆུའི་ཆུ་གཙང་མ། རས་སམ་དར་དཀར་པོ་ལ་དྲིའི་ཐིག་ལེ་ལྔའམ། རིགས་ལྔའི་ས་བོན་བྲིས་པའི་སྐུ་ཕྱིས། ཁྲུས་ལོང་ནི་གོང་དུ་བཤམས་ཟིན། བགེགས་ཞི་བས་སྦྱང་བའི་གཏོར་མ་གསུམ་ནི། ཕྱག་ལེན་ལ་བགེགས་གཏོར་མཐེབ་ཀྱུ་འདྲ་བ་གསུམ་ལ་དཀར་རྒྱན་བརྒྱབ་པ། ཞི་དྲག་ཕྱེད་མས་སྦྱང་བའི་ཏིང་ལོ་དང་ཆང་བུ་སྦྲགས་པ་གསུམ། དྲག་པོས་སྦྱང་བའི་གུ་གུལ་སོགས། སྡིག་པ་སྦྱང་བའི་ཏིལ་རྣམས་ཕྱག་ལེན་བཞིན་དང་།
སློབ་དཔོན་གྱི་མདུན་དུ། རྡོ་དྲིལ་ནང་མཆོད་གོས་ཟུང་རྣམས་དང་། བུམ་སྟན་པདྨ་འདབ་བརྒྱད་གཉིས་ལ། རྣམ་རྒྱལ་དང་ལས་བུམ་མགུལ་ཆིངས། ཁ་རྒྱན། བུམ་མཚན། ནང་རྫས་སོགས་ཀྱེ་རྡོར་དབང་ཆུ་བཞིན་དང་། འཐོར་ནས་སྣོད་དང་བཅས་པ། དཔོན་སློབ་མང་དུ་ཡོད་ན་ཐམས་ཅད་ཀྱི་མདུན་དུ། རྡོ་དྲིལ།
ནང་མཆོད། རྔ། ཆ་ལང་། དུང་སོགས་དགོས་པའི་ཡོ་བྱད་ཚང་བ་དང་། གཞན་ཡང་གོང་དུ་བཤད་པའི་ཁྲུས་སྟེགས་ཀྱི་གཡོན་ཕྱོགས་གང་འོས་སུ། མངའ་དབུལ་གྱི་སྟེགས་རས་ལ་སོགས་པ་ལ། རི་རབ་གླིང་བཞི་བྲི་བ་ནི། ཕྱོགས་རེ་རེ་ལ་ཆ་ལྔ་ལྔ་སྟེ་བཅུ་པར་བྱས། དབུས་ཀྱི་ཆ་གཉིས་ལ་པད་འདབ་བརྒྱད་བྲིས། ཕྱི་རོལ་གྱིས་ཟུར་ནས་བསྐོར་ལ་ལྕགས་རི་བྱ།
ཕྱོགས་བཞི་ནས་བྱང་ཆུབ་མཆོད་རྟེན་གྱི་བང་རིམ་ལྟར་ཇེ་ཆུང་ཇེ་ཆུང་བྱས་པའི་རི་རབ་བང་རིམ་བཞི་པ། ཤར་དཀར། ལྷོ་སྔོ། ནུབ་དམར། བྱང་སེར་པོ། ཟུར་བཞིའི་རེ་མིག་རྣམས་སྔོན་པོ། དེའི་ཕྱི་རོལ་ལྕགས་རིའི་ནང་རྒྱ་མཚོ་མཚོན་བྱེད་ཆུ་རིས་བྲིས་པའི་སྟེང་ཤར་དུ་ཟླ་གམ་གསུམ། ལྷོར་སོག་ཁ་གསུམ། ནུབ་ཏུ་ཟླུམ་བུ་གསུམ། བྱང་དུ་གྲུ་བཞི་གསུམ་སྟེ་གླིང་བཞི་གླིང་ཕྲན་བརྒྱད།
དེ་དག་གི་གཡས་གཡོན་དུ་ཤར་དུ་དཔལ་བེའུ་དང་། འཁོར་ལོ། ལྷོར་པདྨ་དང་། རྒྱལ་མཚན། ནུབ་ཏུ་གདུགས་དང་། བུམ་པ། བྱང་དུ་དུང་དང་། གསེར་ཉ་སྟེ་བཀྲ་ཤིས་རྟགས་བརྒྱད། ཕྱི་ལྕགས་རི་སྔོན་པོ་རྣམས་བྲིའོ། ། དེ་ལྟར་བྲིས་པ་དེ་ཉིད་རས་ལ་སོགས་པ་གཞི་བཟང་པོའི་སྟེང་དུ་དགྲམ་པའི་དབུས་ཀྱི་པད་འདབ་བརྒྱད་ཀྱི་སྟེང་དུ་གསེར་རམ།
དངུལ་གྱི་ཕོར་བ་ལ་སོགས་པ་རིན་པོ་ཆེའི་སྣོད་ཀྱི་ནང་དུ་འབྲུ་སྣ་ཚོགས་དང་། གསེར་དངུལ་བྱུ་རུ། མུ་ཏིག་ལ་སོགས་པ་ཅི་འབྱོར་པས་ཕྱུར་མོར་བཀང་པ་བཞག སློབ་དཔོན་གྱི་མདུན་སྟེགས་ཇི་ལྟར་རིགས་པར། སྟེགས་ལ་རྟེན་ལ་དབང་བསྐུར་བའི་རྡོར་དྲིལ། དབུ་རྒྱན། མངའ་དབུལ་གྱི་ཙ་ཀ་ལི་རྒྱབ་ཡིག་ཅན་གང་དགོས། བཀྲ་ཤིས་རྫས་བརྒྱད། ཆོས་སྐྱོང་བསྒོ་བའི་གཏོར་མ་ཆེ་བ། གོང་དུ་བསྟན་པའི་གཏོར་མ་རྣམས་ཀྱིས་འཁྲིས་གང་བདེར་བཞག
གཞན་ཡང་ཙ་རུའི་བཟའ་བ་ཕྱག་ལེན་བཞིན་བཤམས་པ་སོགས་མདོར་ན་དགོས་པའི་ཡོ་བྱད་ཐམས་ཅད་མ་ཚང་བ་མེད་པ་སྟ་གོན་བྱའོ། ། དེ་ནས་ནངས་པར་ཐོ་རངས་སྔ་བར་ལངས་ཏེ། གོས་སེར་པོ་གྱོན་ནས་སྟན་ལ་འདུག་སྟེ་གནས་ཡོ་བྱིན་རླབས་ཀྱེ་རྡོར་དབང་ཆུ་བཞིན་བྱས། དང་པོ་བདག་བསྐྱེད་པ་ནི། ལམ་དུས་རྒྱས་པ་བྱས་ནས་དཀྱིལ་འཁོར་བསྡུས་ཏེ་ཧེ་རུ་ཀའི་ང་རྒྱལ་གྱིས་གནས་པའི་བར་བྱ། དེ་ནས་བུམ་པ་སྒྲུབ་པ་ནི། རྣམ་རྒྱལ་དང་ལས་བུམ་དཀྱིལ་ཆོག་ལྟར་བསྒྲུབས་ནས། ཁྲུས་བུམ་གཅིག་ལས་མེད་ན། དེའི་སྟེང་དུ་རྡོ་རྗེ་གཟུང་ཐག་བཞག་ལ། གཟུངས་ཐག་མཆུ་ལ་བསྐོར་ཏེ་སློབ་དཔོན་གྱིས་བཟུང་།
ཡང་ཁྲུས་བུམ་བརྒྱད་ཡོད་ཀྱང་། ཁྲུས་སྟེགས་ཐག་རིང་ན་རང་གི་མདུན་དུ་སྟེགས་ཇི་ལྟར་རིགས་པར་ནས་ལ་སོགས་པའི་པད་འདབ་བརྒྱད་ཀྱི་སྟེང་དུ་བཀོད། དྲིའི་བུམ་པའི་སྟེང་དུ་རྡོ་རྗེ་མེ་ཏོག་དང་བཅས་པ་བཞག གཟུངས་ཐག་གི་ཁྲུས་བུམ་ཐམས་ཅད་ཀྱི་མཆུ་ལ་བསྐོར་ནས་བཞག་པ་ལ་ལས་བུམ་གྱི་ཆུ་ཀུ་ཤས་ཁྲུས་བུམ་རྣམས་ལ་གཏོར་ཏེ། ཨོཾ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་པྃ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲུྃ་ལས་རིན་པོ་ཆེའི་བུམ་པ་རྣམས་ཡངས་ཤིང་རྒྱ་ཆེ་བ། ཞབས་ཞུམ་པ། ལྟོ་བ་ལྡིར་བ།
མགྲིན་པ་ཕྲ་བ། ཁ་གཡེལ་བ། མཆུ་འཕྱངས་པ། ལྷའི་གོས་ཀྱིས་མགུལ་པ་དཀྲིས་པ། དཔག་བསམ་ཤིང་གིས་ཁ་བརྒྱན་པ། ནང་ཆུ་དང་སོ་སོའི་རྫས་ཀྱིས་ཡོངས་སུ་གང་བར་གྱུར། ཅེས་བརྗོད་ཅིང་སློབ་དཔོན་གྱིས་གཟུངས་ཐག་ནས་བླང་སྟེ་དྲིའི་བུམ་པ་ལ། ཨོཾ་སརྦ་ཏ་ཐཱ་ག་ཏ་གནྡྷ་སྣཱ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཧཱུྃ། དེ་བཞིན་དུ་སྔགས་གོང་འོག་འདྲ་བ་ལས། མངར་གསུམ་བུམ་པ་ལ་གནྡྷའི་གནས་སུ་ཏྲི་མ་དྷུ་དང་།
ཞོའི་བུམ་པ་ལ། མ་ལ་དང་། འབྲས་བུའི་བུམ་པ་ལ། ཕ་ལ་དང་། འབྲུའི་བུམ་པ་ལ། བྲུ་ཧི་དང་། འབྲས་ཡོས་ཀྱི་བུམ་པ་ལ། ལརྫ་དང་། སྨན་གྱི་བུམ་པ་ལ། ཨོ་ཥ་དྷི་དང་།
རིན་པོ་ཆེའི་བུམ་པ་ལ། མ་ཎི་རྣམས་འདོན་པ་བསྒྱུར་ཞིང་སྦྱར་བ་ལན་ཉི་ཤུ་རྩ་གཅིག་རེ་བཟླས། ཐུན་མོང་དུ་གཙུག་ཏོར་རྣལ་རྒྱལ་གྱི་གཟུངས་རིང་ཚར་གསུམ། གཟུངས་རིང་དང་། ཁྲུས་བུམ་གྱི་སྔགས་བརྒྱད་ཀར། དཔོན་སློབ་མང་པོ་ཡོད་ན་བསྒྲིགས་འདོན་མཛད། དེ་ནས་ལས་ཐམས་ཅད་པའི་སྔགས། ཨ་མྲྀ་ཏ་ཅི་ནུས་བཟླས་ཚར་བ་དང་། ནང་རྫས་རྣམས་ཞུ་བ་ལས་བྱུང་བའི་སོ་སོའི་བུམ་པ་རྟེན་གྱི་དྲི་མ་སྦྱོང་བའི་ནུས་པ་དང་ལྡན་པར་གྱུར། ཅེས་བརྗོད་ཅིང་གཟུངས་ཐག་བསྡུའོ། །
དེ་ནས་རྟེན་སྦྱང་བ་ལ་གཉིས། བགེགས་སྦྱང་བ་དང་སྡིག་པ་སྦྱང་བའོ། ། དང་པོ་ལ་ཞི་བས་སྦྱང་བ། ཞི་དྲག་ཕྱེད་མས་སྦྱང་བ། དྲག་པོས་སྦྱང་བ་གསུམ་ལས། དང་པོ་རྟེན་ལ་གཡོགས་པའི་དར་ལ་སོགས་པ་དང་། ཁ་ཁེབ་རྣམས་བསལ་ལ། དཔོན་སློབ་རྣམས་དབུ་ཞྭ་བཞེས་ནས་བཞེངས་ཏེ། གོང་དུ་བཤམས་པའི་གཏོར་མ་གཏོར་ཐེབ་ལ་སོགས་པའི་སྣོད་གསུམ་གྱི་ནང་དུ་བཞག་པ་སྦྱང་སྟེགས་ཀྱི་སྟེང་དུ་བཤམས། དེ་རྣམས་ཀྱི་སྲེག་ཏུ་ཏིང་ལོ་དང་ཆང་བུ་སྦྲགས་པ་གསུམ་པོ་ཡང་རིམ་པ་བཞིན་ཏིང་ལོ་རྣམས་སྦར་ལ་བཞག
གཏོར་མ་གསུམ་ཆུས་བྲན་ལ་མཆོད་གཡོག་པས་གཏོར་མ་གསུམ་རེ་རེ་བཞིན་རྟེན་གསར་མ་རྣམས་ལ་གཡས་ཕྱོགས་སུ་བསྐོར་བའི་ཚུལ་བྱ་ཞིང་། དཔོན་སློབ་ཐམས་ཅད་ཀྱི་ཕྱག་གཡས་སྐྱབས་སྦྱིན་གྱི་ཕྱག་རྒྱ་གཡས་ཕྱོགས་བསྐོར་ཞིང་། མཐར་སེ་གོལ་གཏོགས་ལ་བྱིན་རླབས་མི་དགོས་པས། ཨོཾ་སརྦ་བིགྷྣཱན་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་གེ་བྷྱེཿསརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བ་ལྱཱ་དཱི་སྭཱཧཱ། ལན་གསུམ་བརྗོད། མཆོད་གཡོག་པས་གཏོར་མ་རྣམས་སྣོད་གཅིག་ཏུ་བསགས། དཔོན་སློབ་རྣམས་ཀྱིས། འདིར་བདེ་བར་གཤེགས་པའི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་རྩོམ་པའི་གདོན་བགེགས་གང་ཡིན་པ་ཐམས་ཅད་གཏོར་མ་འདིས་ཚིམ་པར་གྱིས་ཤིག ཅེས་བརྗོད། གཉིས་པ་ཞི་དྲག་ཕྱེད་མས་སྦྱང་བ་ནི་ཏིང་ལོ་དང་ཆང་བུ་རྟེན་ལ་མཆོད་གཡོག་པས་གོང་བཞིན་བསྐོར་ཞིང་།
མཆོད་གཡོག་པས་འཁྲིས་སུ་བཞག དཔོན་སློབ་རྣམས་ཀྱིས་རྡོ་རྗེ་གསོར་ཞིང་། སམྦྷ་ནི་བཟླས་པ་ལན་གསུམ་བྱས་ལ་མཆོད་གཡོག་པས་གཏོར་མ་དང་ཏིང་ལོ་སོགས་ཕྱི་རོལ་ཏུ་དོར། དཔོན་སློབ་རྣམས་ཀྱིས། འདིར་བདེ་བར་གཤེགས་པའི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་རྩོམ་པའི་གདོན་བགེགས་གང་ཡིན་པ་ཐམས་ཅད་གཏོར་མ་ལམ་བརྔན། ཏིང་ལོ་ལམ་སྒྲོན། ཆང་བུ་ལམ་རྒྱགས་ཀྱི་ཚུལ་དུ་ཁྱེར་ལ་སའི་ཕྱོགས་འདིར་མ་གནས་པར་གཞན་དུ་སོངས་ཤིག ཅེས་བརྗོད། གསུམ་པ་དྲག་པོས་སྦྱང་བ་ནི། དཔོན་སློབ་རྣམས་ཁྲོ་བོའི་ང་རྒྱལ་དང་ལྡན་པས་རྡོ་རྗེ་དྲིལ་བུ་དང་།
སློབ་དཔོན་གྱིས་སྤོས་ཐོགས་ཏེ། རང་གི་སྙིང་ཁ་ནས་འོད་ཟེར་འཕྲོས་པས་ཁྲོ་བོ་མེ་ལྟར་འབར་བ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ། ཨོཾ་བཛྲ་མཧཱ་ཀྲོ་དྷཱ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿཞེས་བརྗོད་ཅིང་གདངས་དང་བཅས་པས། ཧཱུྃ་ཡེ་ཤེས་བསྐལ་པ་མེ་ལྟར་འབར་བའི་འོད། ། མ་རིག་འདོད་པའི་མུན་ཁམས་ཐམས་ཅད་བསྲེགས། ། ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། ། དཔའ་བོ་ཆེན་པོ་དཔའ་མཚན་སྟག་ལྤགས་ཅན། ། ལོག་འདྲེན་སྲིན་པོའི་མཐའ་གནོན་དགྲ་འདུལ་བ། ། རིག་པའི་རྒྱལ་པོ་ཁྲོ་བོ་བཞུགས་སོ་འཚལ། ། ལོག་འདྲེན་འདུལ་བའི་སླད་དུ་སྤྱན་འདྲེན་ན། །
འགྲོ་བའི་དོན་དུ་མཆོད་ཀྱིས་གཤེགས་སུ་གསོལ། ། ཨོཾ་བཛྲ་མཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨེ་ཧྱེ་ཧི་བཛྲ་ས་མཱ་ཛཿསྤོས་བཞག ཨོཾ་པདྨ་ཀ་མ་ལ་ཡ་སཏྭཾ། ཨོཾ་མཧཱ་ཀྲོ་དྷ་རཱ་ཛ་ས་པ་རི་ཝཱ་ར་ཨརྒྷྃ། པུཥྤཾ། དྷུ་པཾ། ཨཱ་ལོ་ཀཾ གནྡྷཾ། ནཻ་ཝི་དྱཾ། ཤཔྡ་ཨཱཿཧཱུྃ།
ཞེས་བརྗོད། དྲིལ་བསིལ་གདངས་དང་བཅས་པས། ཧཱུྃ་ཆོས་ཉིད་སྟོང་པ་གཉིས་མེད་ངང་ཉིད་ལས། ། འཇིག་རྟེན་སྤྱོད་པའི་ཚུལ་ཡང་མི་སྤོང་ཞིང་། ཐབས་ལ་མཁས་པས་འཇིགས་བྱེད་སྐུར་སྟོན་པ། ། ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། ། ཡེ་ཤེས་ཞི་བའི་ངང་ལས་མ་གཡོས་ཀྱང་། ། སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། ། གསུང་གི་ང་རོ་འབྲུག་སྟོང་ལྡིར་བའི་སྒྲས། ། མ་ལུས་དབང་དུ་བསྡུས་ལ་ཕྱག་འཚལ་བསྟོད། །
ལྷག་པའི་ཡེ་ཤེས་རོལ་པ་སྟོན་མཛད་ཅིང་། ། བསྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། ། ཉོན་མོངས་དུག་ཆེན་རྩད་ནས་འཇོམས་མཛད་པ། ། སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་བསྟོད། ། བསྐལ་པ་མེ་ལྟར་འབར་བའི་ཀློང་དཀྱིལ་ན། ། དཔའ་བོའི་སྟངས་སྟབས་བརྐྱངས་བསྐུམས་ཚུལ་དུ་བཞུགས། ། ཉི་ཟླ་འབར་བའི་སྤྱན་གྱི་སྡང་མིག་གིས། ། བགེགས་དཔུང་བསྲེག་པར་མཛད་ལ་ཕྱག་འཚལ་བསྟོད། ། གཏུམ་ཆེན་དུས་མཐའི་མེ་ལྟར་གཟི་བརྗིད་འབར། ། གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། །
རྔམ་པའི་ང་རོ་འབྲུག་སྒྲ་སྟོང་བཞིན་སྒྲོག ། ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད། ། ཅེས་པ་ཚར་གཅིག་དང་། འཇིགས་པའི་ཧཱུྃ་སྒྲ་ངེས་སྒྲོག་ཤིང་། ། བགེགས་རྣམས་མ་ལུས་འཇོམས་མཛད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། ཅེས་ཤླཽ་ཀ་གཅིག་པོ་ལན་གསུམ་བརྗོད། དེ་ནས་དཔོན་སློབ་རྣམས་ཀྱིས་ཀྱེ་རྡོ་རྗེའི་ང་རྒྱལ་དང་ལྡན་པས་ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་།
སངས་རྒྱས་ཀྱི་བཀའ་བདེན་པ་དང་། ཆོས་ཀྱི་བཀའ་བདེན་པ་དང་། དགེ་འདུན་གྱི་བཀའ་བདེན་པ་དང་། བཅོམ་ལྡན་འདས་སྙིང་པོ་ཀྱཻ་རྡོ་རྗེའི་དཀྱིལ་འཁོར་གྱི་ལྷ་ཚོགས་ཀྱི་རྣམས་བཀའ་བདེན་པ་དང་། དཔལ་མགོན་ཆོས་སྐྱོང་སྲུང་མའི་ཚོགས་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་རླབས་ཀྱིས། དེང་འདིར་བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རབ་ཏུ་གནས་པར་བྱེད་པ་ལ། བར་དུ་གཅོད་པར་རྩོམ་པའི་འབྱུང་པོ་གདོན་བགེགས་ཀྱི་རིགས་གང་ཡིན་པ་ཐམས་ཅད་ལ་རྒྱུད་སྡེ་དང་མཐུན་པའི་སྦྱང་བ་རྣམ་པར་དག་པ་བྱས་ཟིན་པས་དེས་ཚིམ་པར་གྱིས་ལ། ཞི་བའི་སེམས་དང་ལྡན་པས་སའི་ཕྱོགས་འདིར་མ་གནས་པར་གཞན་དུ་སོངས་ཤིག གལ་ཏེ་མི་འགྲོ་བ་ཐམས་ཅད་ལ་དུས་གསུམ་གྱིས་དེ་བཞིན་གཤེགས་པ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་ཁྲོ་བོའི་རྡོ་རྗེ་ཡེ་ཤེས་ཀྱི་མེ་འབར་བ་འདིས་ཁྱེད་རྣམས་ཀྱི་མགོ་བོ་ཚལ་བ་བརྒྱར་འགས་པར་འགྱུར་རོ། །
ཞེས་དྲག་ཏུ་བརྗོད་ལ། རྟེན་རྣམས་གུ་གུལ་གྱིས་བདུགས། ཡུངས་དཀར་དང་ནས་བསྲེས་པས་བྲབས། སྣ་ཚོགས་པའི་རོལ་མོ་དྲག་ཏུ་བྱ་ཞིང་། རྩ་སྔགས། ཨཥྚ། དང་། བདུད་རྩི་འཁྱིལ་བའི་སྔགས། ཨ་མྲྀ་ཏ། སོགས་དྲག་སྔགས་གང་ཤེས་མང་དུ་བཟླས།
སེམས་ཀྱིས་བགེགས་ཐམས་ཅད་ཕྱི་རོལ་ཏུ་བྲོས་པར་བསམ་མོ། ། དེ་འདྲ་བ་ལན་གསུམ་བྱ། གཉིས་པ་སྡིག་པ་སྦྱང་བ་ནི། མཆོད་གཡོག་པས་མདུན་དུ་ཏིལ། གཡས་སུ་མེ། གཡོན་དུ་ཆུ་བཞག ཏིལ་མཆོད་གཡོག་པའི་ལག་མཐིལ་གཉིས་སུ་བླུགས་ལ། རྟེན་གསར་པ་ལ་ཁ་ཕྱོགས་པས། ལག་པ་གཡས་པས་གཡས་དང་། གཡོན་གྱིས་གཡོན་དུ་བསྐོར།
གཉིས་ཀ་གཤིབས་ལ་གཡས་གཡོན་དུ་བསྐོར་ཞིང་། མཐར་ལག་པ་བསྣོལ་ཏེ་གཡས་ཀྱི་མེ་དང་། གཡོན་གྱི་ཆུ་སྔགས་དང་བསྟུན་ནས་དོར། དེ་བཞིན་ལན་གསུམ་བྱས་ཏེ། གཡས་ཀྱི་ཡེ་ཤེས་ཀྱི་མེས་བསྲེགས། གཡོན་གྱི་རྒྱ་མཚོས་བཀྲུས་པར་བསམས་ལ། དཔོན་སློབ་རྣམས་ཀྱིས་ངག་ཏུ། བདག་དང་ཡོན་བདག་གིས་གཙོ་བྱས་པའི་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་རྣམས་སྙིང་ཁར་ཡི་གེ་ཀྃ་ནག་པོའི་རྣམ་པར་གནས་པ་སྣ་སྒོར་སྡིག་པ་རྭ་ཅན་གྱི་རྣམ་པར་ཐོན་ནས་མདུན་གྱི་ཏིལ་ལ་ཐིམ་པ་དེ་ཉིད། གཡས་སུ་ཡེ་ཤེས་ཀྱི་མེས་བསྲེགས་ཤིང་། གཡོན་དུ་རྒྱ་མཚོའི་ཆུས་བཀྲུས་པར་གྱུར།
ཨོཾ་སརྦ་པཱ་པཾ་ད་ཧ་ན་བྷས་སྨིན་ཀུ་རུ་སྭཱཧཱ། ཞེས་སྔགས་ལན་གསུམ་བརྗོད་ཅིང་། མཆོད་གཡོག་པས་ཆུ་དེའི་ཁར་མེ་དེ་ནས་ཅུང་ཟད་བླུགས་ཏེ་རྒྱ་མཚོ་ཆེན་པོར་དོར་བར་བསམ་ལ་ཕྱི་རོལ་ཏུ་གཏོར། དཔོན་སློབ་རྣམས་ཀྱིས། བདག་དང་ཡོན་བདག་གིས་གཙོ་བྱས་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་གྱུར་ཅིག ཅེས་བརྗོད་ཅིང་བསམ། དེ་ནས་བཀྲུ་ཤིང་ཕྱི་བ་ནི། རྟེན་གསར་པ་ལ་ཁྲུས་བྱ་བའི་སྔོན་དུ་ཁྲུས་སྟེགས་ཀྱི་སྟེང་གི་རྟེན་སོགས་དང་། མེ་ལོང་གི་ཡིག་འབྲུ་རྣམས་ལས་བུམ་གྱི་ཆུས་མཆོད་གཡོག་པས་བཀྲུ་ཞིང་། སྐུ་ཕྱིས་ཕྲག་པ་གཡོན་པར་བཀལ་ལ།
དཔོན་སློབ་རྣམས་ཀྱིས་དྲིལ་གསིལ་གདངས་དང་བཅས་པས། ཇི་ལྟར་བལྟམས་པ་སོགས་དང་། འདིར་ནི་ཁྲུས་མཆོག་སོགས་དང་། དེ་བཞིན་གཤེགས་པ་རྣམས་དང་དེ་སྲས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུ། ། ཡིད་འོང་ལེགས་པར་བཀང་པའི་གླུ་དང་ནི། ། རོལ་མོར་བཅས་པ་དུ་མའི་སྐུ་ཁྲུས་གསོལ། ། ཞེས་བརྗོད་ཅིང་སྣ་ཚོགས་རོལ་མོ་བྱ། ཇི་ལྟར་བལྟམས་པ་སོགས་གསུམ་གའི་མཇུག་ཏུ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ།
ཞེས་བརྗོད། མཆོད་གཡོག་པས་བུམ་ཆུས་སྔགས་རྣམས་དག་པར་བཀྲུས་ཤིང་། རྟེན་རྣམས་རིང་བསྲེལ་ལམ་རྡོ་རྗེ་གང་ཡིན་ལ་ཁྲུས་ལོང་གི་ཆུ་དེ་འཕོག་པར་བྱའོ། ། དེ་ནས་མཆོད་གཡོག་པས་སྐུ་ཕྱིས་ཕྲག་པ་གཡོན་ནས་ཕབ་སྟེ་མེ་ལོང་ནང་དུ་སྐུ་སོགས་གཟུགས་བརྙན་ཤར་བ་དེ་ཕྱིས་པར་བསམ་ལ་དཔོན་སློབ་རྣམས་ཀྱིས། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བགོས་པས་སྐུ་ཕྱིའོ། ། ཨོཾ་ཧཱུྃ་ཏྲྃཿཧྲཱིཿཨཱཿཀཱ་ཡ་བི་ཤྭ་དྷ་ནེ་སྭཱཧཱ། ཞེས་པས་སྐུ་ཕྱིས་པར་བསམ་མོ། ། དེ་ནས་ཁྲུས་སྟེགས་སྐུའམ་རྡོ་རྗེ་སོགས་སྟེགས་ཇི་ལྟར་རིགས་པར་བཞུགས་སུ་གསོལ། ཁྲུས་ཆུ་དེ་ཁྲུས་བུམ་བརྒྱད་པོར་བགོས་ལ།
དེ་ནས་རྟེན་གསར་པ་སྤྱན་དྲངས་སུ་བཏུབ་ཅིང་ཆུས་སྐྱོན་མི་ཡོང་བ་རྣམས་ཁྲུས་སྟེགས་སུ་སྤྱན་དྲངས་ནས་དངོས་སུ་བཀྲུ་བར་གསུངས་ཀྱང་། བླ་མ་རྣམས་ཕྱག་ལེན་འཇུག་པ་བདེ་བའི་ཕྱིར། དེ་རྣམས་ཁྲུས་ལོང་གི་ངོས་ལ་སྐུའི་གཟུགས་བརྙན་རྣམས་ཤར་བར་མོས་པ་བྱས་ལ། མཆོད་གཡོག་པས་ཁྲུས་སྟེགས་ཀྱི་འཁྲིས་སུ་ཙོག་པུར་འདུག་ལ། ལག་པ་གཡོན་གྱི་ཁྲུས་ལོང་དང་། གཡས་ཀྱི་རྫས་སྣུམ་སོགས་དང་། ཁྲུས་ཆུ་རྣམས་ཚིག་དང་བསྟུན་ནས་བཀུ་མཉེ་བྲད་པའི་ཚུལ་དང་། བཀྲུ་ཞིང་བུམ་ཆུ་རྣམས་ཁྲུས་གཞོང་གི་ནང་དུ་ཡོང་བར་བྱ། སྐུ་ཕྱིས་ཀྱང་གོང་དང་འདྲ། དེ་ནས་མཆོད་གཡོག་པས་སྣུམ་ལ་དྲི་བཟང་བཏབ་པ་ནས་པིར་གྱིས་བླངས།
དཔོན་སློབ་རྣམས་གདངས་དང་བཅས། རྒྱལ་བའི་སྐུ་ལ་ཉོན་མོངས་མི་མངའ་ཡང་། ། འགྲོ་བའི་ལུས་སེམས་སྡུག་བསྔལ་བསལ་སླད་དུ། ། ཆུ་གཙང་སྨན་སྤོས་འདག་ཆལ་འདིས་བཀྲུས་པས། ། བདག་ཅག་དམ་པའི་སྐུ་མཆོག་ཐོབ་པར་ཤོག ། ཨོཾ་སརྦ་ཏ་ཐཱ་ག་ཏ་ཀ་ཡ་བི་ཤྭོ་དྷ་ནེ་སྭཱཧཱ། ཞེས་སྔགས་ལན་གསུམ་བརྗོད་ཅིང་། དང་པོ་ལ་མཆོད་གཡོག་པས་མེ་ལོང་ནང་གི་སྐུ་གཟུགས་ལ་བཀུ་མཉེ་བྱེད་པར་བསམ་ཞིང་། དྲི་བཟང་བཏབ་པའི་སྣུམ་མེ་ལོང་ལ་བྱུགས། སྔགས་གཉིས་པ་ལ་སྲན་དཀར་གྱི་འདག་ཆལ་གྱིས་བྱུག་ཅིང་མཉེ་བར་བསམ།
སྔགས་གསུམ་པ་ལ་དུར་བའི་ཆུན་པོ་མེ་ལོང་ལ་དྲུད་ཅིང་སྐུའི་སྲུབ་རྣམས་བྲད་པར་བསམ། ག་ཌུ་བའི་ཆུ་གཙང་གི་མེ་ལོང་གི་གདན་ལ་བཤལ་ཆུས་བཀྲུས་ལ། དེ་ནས་དྲིའི་བུམ་པ་ཐོགས་ཏེ། དཔོན་སློབ་རྣམས་ཀྱིས་དྲིལ་གསིལ་གདངས་དང་བཅས་པས། འདི་ནི་ཁྲུས་མཆོག་དཔལ་དང་ལྡན། ། ཐུགས་རྗེའི་ཆུ་ནི་བླ་ན་མེད། ། བྱིན་རླབས་ཡེ་ཤེས་ཆུ་ཡིན་ཏེ། ། ཅི་འདོད་དངོས་གྲུབ་སྩོལ་བར་མཛད། ། ཨོཾ་སརྦ་ཏ་ཐཱ་ག་ཏ་གྷནྡྷ་སྣཱ་ན་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཧཱུྃ། སྔགས་ཀྱི་རིང་ལ་མེ་ལོང་གི་ལྡར་ལ་སྐུ་ཁྲུས་གསོལ།
དྲིའི་བུམ་པ་བཞག་ལ། དེ་དག་སྐུ་ལ་སོགས་སྔགས་བཅས་གོང་བཞིན་གྱིས་སྐུ་ཕྱིའོ། ། ཆོ་ག་སོགས་ཀྱི་ཆིངས་ཁྲུས་བུམ་བརྒྱད་ཀ་ལ་འདིས་རིགས་འགྲེའོ། ། འོན་ཀྱང་རྒྱལ་བའི་སྐུ་ལ་སོགས་མི་དགོས། དེ་ནས་ཀ་ཡ་བི་ཤྭ་དྷ་ནའི་སྔགས་གསུམ་དང་བསྟུན་རྫས་གསུམ་གྱིས་བྱུག ཆུ་གཙང་གིས་བཀྲུ། དེ་ནས་མངར་གསུམ་གྱི་བུམ་པ་ཐོགས་ལ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། །
དེ་བཞིན་བདག་གིས་ཁྲུས་བྱ་འོ། ། སྔགས་གོང་འོག་འདྲ་བ་ལས། གནྡྷ་སྣཱ་ནའི་གནས་སུ། ཏྲི་མ་དྷཱུ་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱིའོ། ། ཡང་སྔགས་དང་བསྟུན་ཏེ་རྫས་གསུམ་གྱིས་བྱུགས་ནས་ཆུ་གཙང་གིས་བཀྲུས་ལ། ཞོའི་བུམ་པ་ཐོགས་ལ། འདི་ནི་སྦྱིན་པའི་རང་བཞིན་ཆུ། ། སེར་སྣའི་དྲི་མ་སྦྱོང་མཛད་ཅིང་། ། གཏོང་བ་དྲི་ཡིས་ལེགས་བགོས་ཆུས། །
ཁྲུས་ལེགས་མཛད་ལ་སྐུ་ཁྲུས་གསོལ། ། ཏྲི་མ་དྷུ་སྣཱ་ནའི་གནས་སུ་མ་ལ་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱིས། ཡང་སྔགས་དང་བསྟུན་ཏེ་རྫས་གསུམ་གྱིས་བྱུགས་ནས་ཆུ་གཙང་གིས་བཀྲུས་ལ། འབྲས་བུའི་བུམ་པ་ཐོགས་ཏེ། འདི་ནི་ཚུལ་ཁྲིམས་རང་བཞིན་ཆུ། ། ཁྲིམས་འཆལ་དྲི་མ་སྦྱོང་མཛད་ཅིང་། ། ཚུལ་ཁྲིམས་དྲི་ཡིས་ལེགས་བགོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། མ་ལ་སྣཱ་ནའི་གནས་སུ་ཕ་ལ་སྣཱ་ན་སོགས་ཀྱིས་བཀྲུ་ཞིང་།
དེ་དག་སོགས་ཀྱིས་སྐུ་ཕྱིའོ། ། ཡང་སྔགས་དང་བསྟུན་ཏེ་རྫས་གསུམ་གྱིས་བྱུག་ཅིང་། ཆུ་གཙང་གིས་བཀྲུས་ལ། འབྲུའི་བུམ་པ་ཐོགས་ཏེ། འདི་ནི་བཟོད་པའི་རང་བཞིན་ཆུ། ། ཁོང་ཁྲོའི་དྲི་མ་སྦྱོང་མཛད་ཅིང་། ། བཟོད་པ་དྲི་ཡིས་ལེགས་བགོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། ཕ་ལ་སྣཱ་ནའི་གནས་སུ་བྲུ་ཧི་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱིས།
ཡང་སྔགས་དང་བསྟུན་ཏེ་རྫས་གསུམ་གྱིས་བྱུག་ཅིང་། ཆུ་གཙང་གིས་བཀྲུས་ལ། འབྲས་ཡོས་ཀྱི་བུམ་པ་ཐོགས་ཏེ། འདི་ནི་བརྩོན་འགྲུས་རང་བཞིན་ཆུ། ། ལེ་ལོའི་དྲི་མ་སྦྱོང་མཛད་ཅིང་། ། བརྩོན་འགྲུས་དྲི་ཡིས་ལེགས་བགོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། བྲུ་ཧི་སྣཱ་ནའི་གནས་སུ། ལརྫ་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱིས།
ཡང་སྔགས་དང་བསྟུན་ཏེ་རྫས་གསུམ་གྱིས་བྱུག་ཅིང་ཆུ་གཙང་གིས་བཀྲུས་ལ། སྨན་གྱི་བུམ་པ་ཐོགས་ཏེ། འདི་ནི་བསམ་གཏན་རང་བཞིན་ཆུ། ། རྣམ་གཡེང་དྲི་མ་སྦྱོང་མཛད་ཅིང་། ། བསམ་གཏན་དྲི་ཡིས་ལེགས་བགོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། ལརྫ་སྣཱ་ནའི་གནས་སུ། ཨོཾ་ཥ་དྷི་སྣཱ་ན་སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱིས། ཡང་སྔགས་དང་བསྟུན་ཏེ་རྫས་གསུམ་གྱིས་བྱུག་ཅིང་།
ཆུ་གཙང་གིས་བཀྲུས་ལ། རིན་པོ་ཆེའི་བུམ་པ་ཐོགས་ལ། འདི་ནི་ཤེས་རབ་རང་བཞིན་ཆུ། ། ཤེས་འཆལ་དྲི་མ་སྦྱོང་མཛད་ཅིང་། ། ཤེས་རབ་དྲི་ཡིས་ལེགས་བགོས་ཆུས། ། ཁྲུས་ལེགས་མཛད་ལ་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་མ་ཎི་སྣཱ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཧཱུྃ། སོགས་ཀྱིས་བཀྲུ་ཞིང་། དེ་དག་སོགས་ཀྱིས་སྐུ་ཕྱིས། དེ་ནས་དྲི་ཡི་བུམ་པ་ཐོགས་ཏེ།
ཆུ་བོ་དྲུག་གིས་ཁྲུས་བྱས་པས། ། བག་ཆགས་རྣམ་དྲུག་སྦྱངས་ནས་ནི། ། གང་ལ་ཉེས་པ་མི་མངའ་ཞིང་། ། ཁྲུས་ལེགས་མཛད་ལ་ཕྱག་འཚལ་ལོ། ། དྲི་ཆུ་དྲུག་གིས་ཁྲུས་བྱས་པས། ། དྲི་མ་རྣམ་དྲུག་སྦྱོང་མཛད་པ། ། རྒྱ་ཆེན་ཡོན་ཏན་དྲུག་ལྡན་པའི། ། ཁྲུས་ལེགས་མཛད་ལ་ཉེས་མི་མངའ། ། དྲི་མ་རྣམ་དྲུག་དག་པ་ཡིས། ། ཡོན་ཏན་ཐམས་ཅད་དང་ལྡན་པ། །
སངས་རྒྱས་ཐམས་ཅད་མཆོད་དོན་དུ། ། དད་པས་བདག་གིས་ཁྲུས་བགྱི་འོ། ། ཞེས་བརྗོད་ཅིང་ཚིགས་བཅད་རེའི་མཇུག་ཏུ་བུམ་ཆུ་བླུག དེ་ནས་ཁྲུས་ལོང་བཞག་ལ། བུམ་པ་ལག་པ་གཡོན་པས་བཟུང་། གཡས་པའི་ཀུ་ཤའི་རྩ་བས་ཚིགས་བཅད་རེ་རེ་དང་བསྟུན། རྟེན་རྣམས་ལ་བུམ་ཆུ་འཐོར་ཚུལ་བྱ། དཔོན་སློབ་རྣམས་ཀྱིས་དྲིལ་བསིལ་གདངས་དང་བཅས། ཚིགས་བཅད་རེའི་མཇུག་ཏུ་རྟེན་ལ་ནས་གཏོར་ཞིང་། གང་ལ་སེར་སྣ་རྣམ་ཆགས་པ། །
རྣམ་བཅོམ་དྲི་མ་མེད་མཛད་པ། ། ཐུགས་ཞི་གནོད་པ་མི་མངའ་དེས། ། ཁྱེད་ལ་བདེ་ལེགས་མཛད་པར་འགྱུར། ། འདྲེན་པ་གང་ཞིག་འགྲོ་བ་རྣམས། ། ཐར་པའི་ལམ་དུ་འཇུག་མཛད་ཅིང་། ། ཆོས་རྣམས་ཐམས་ཅད་སྟོན་པ་དེས། ། ཁྱེད་ལ་དགེ་ལེགས་མཛད་པར་འགྱུར། ། སྟོན་པ་འགྲོ་བ་རྣམས་ཀྱི་རྟེན། ། སེམས་ཅན་ཀུན་གྱི་དོན་གྱི་ཕྱིར། ། གང་ལ་བདེ་བ་མངའ་མཛད་དེས། །
ཁྱེད་ལ་བདེ་ལེགས་མཛད་པར་འགྱུར། ། སྐྱོབས་པ་གང་ཞིག་བྱམས་པ་ཡིས། ། ཐུགས་ཀྱིས་འགྲོ་བ་འདི་དག་ཀུན། ། བུ་གཅིག་བཞིན་དུ་རྟག་བསྐྱངས་དེས། ། ཁྱེད་ལ་བདེ་ལེགས་མཛད་པར་འགྱུར། ། གང་ཞིག་འཁོར་བར་འགྲོ་བ་ཡི། ། སེམས་ཅན་ཀུན་གྱི་རྟེན་གྱུར་ཅིང་། ། གླིང་དང་དཔུང་གཉེན་གྱུར་པ་དེས། ། ཁྱེད་ལ་དགེ་ལེགས་མཛད་པར་འགྱུར། ། གང་ཞིག་ཆོས་ཀུན་མངོན་སུམ་གྱུར། །
གཙང་ཞིང་བཀྲུ་བ་མི་མངའ་ལ། ། གསུམ་གཙང་གཙང་མར་མཛད་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། དཔའ་བོ་ཆེན་པོ་གང་སྐྱེས་པ། ། ཕུན་སུམ་ཚོགས་དོན་གང་འབྱོར་ཞིང་། ། དོན་འགྲུབ་ཚོགས་ཀྱང་འགྲུབ་པ་དེས། ། ཁྱེད་ལ་དགེ་ལེགས་མཛད་པར་འགྱུར། ། གང་ཞིག་སྐྱེས་པའི་ས་རྣམས་ནི། ། ནགས་ཚལ་བཅས་པ་རབ་གཡོ་ཞིང་། ། སེམས་ཅན་ཐམས་ཅད་རབ་དགའ་དེས། །
ཁྱེད་ལ་བདེ་ལེགས་མཛད་པར་འགྱུར། ། བྱང་ཆུབ་སྙིང་པོར་གཤེགས་པ་ན། ། ས་དག་རྣམ་དྲུག་གཡོས་གྱུར་ཅིང་། ། བདུད་ཡིད་མི་བདེར་གྱུར་པ་དེས། ། ཁྱེད་ལ་བདེ་ལེགས་མཛད་པར་འགྱུར། ། ཆོས་ཀྱི་འཁོར་ལོ་བསྐོར་བ་ན། ། འཕགས་པའི་བདེན་པ་རྣམས་གསུངས་ཤིང་། ། ཐུབ་པའི་སྙན་པ་གང་བྱུང་དེས། ། ཁྱེད་ལ་དགེ་ལེགས་མཛད་པར་འགྱུར། ། ཡིད་འཕྲོག་གང་ཞིག་མུ་སྟེགས་བྱེད། །
ཐམས་ཅད་ཆོས་ཀྱིས་ཕམ་མཛད་ཅིང་། ། ཚོགས་ཀུན་དབང་དུ་མཛད་པ་དེས། ། ཁྱེད་ལ་དགེ་ལེགས་མཛད་པར་འགྱུར། ། སངས་རྒྱས་ཁྱེད་ལ་བདེ་ལེགས་མཛད། ། བརྒྱ་བྱིན་ཚངས་པའི་ལྷ་རྣམས་དང་། ། འབྱུང་པོ་ཀུན་གྱི་བདེ་ལེགས་ནི། ། ཁྱེད་ལ་རྟག་ཏུ་སྦྱིན་གྱུར་ཅིག ། སངས་རྒྱས་བསོད་ནམས་མཐུ་དག་དང་། ། ལྷ་རྣམས་ཀུན་གྱི་བསམ་པ་ཡིས། ། ཁྱེད་ཀྱི་འདོད་དོན་གང་ཡིན་པ། །
དོན་དེ་དེ་རིང་འགྲུབ་གྱུར་ཅིག ། རྐང་གཉིས་ཁྱེད་ཅག་བདེ་ལེགས་ཤོག ། རྐང་བཞི་ཁྱེད་ཅག་བདེ་ལེགས་ཤོག ། ཁྱེད་ཅག་ལམ་དུ་བདེ་ལེགས་ཤོག ། ཕྱིར་འོང་དག་ཀྱང་བདེ་ལེགས་ཤོག ། ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ལའང་བདེ་ལེགས་ཤིང་། ། ཁྱེད་ཅག་ཀུན་ཏུ་བདེ་ལེགས་གྱུར། ཁྱེད་ཅག་སྡིག་པར་མ་གྱུར་ཅིག ། ཅེས་བརྗོད་ཅིང་ཉིན་མོ་བདེ་ལེགས་དང་བསྟུན་སྣ་ཚོགས་རོལ་མོ་མཛད།
དེ་ནས་མཆོད་གཡོག་པས་དྲིའི་བུམ་པ་དེ་ཉིད་གཡས་དང་། ཁྲུས་ལོང་གཡོན་དུ་ཁྱེར་ལ། རྟེན་གསར་རྙིང་ཐམས་ཅད་ལ་མེ་ལོང་བསྟན་ཞིང་། གོང་བཞིན་ཁྲུས་བྱས། དཔོན་སློབ་རྣམས་ཀྱིས་དྲིལ་གསིལ་གདངས་དང་བཅས། ཇི་ལྟར་བལྟམས་པ་སོགས་དང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། དེ་བཞིན་གཤེགས་པ་རྣམས་དང་དེ་སྲས་ལ། ། སོགས་གོང་བཞིན་བརྗོད་ཅིང་བཀྲུ། རོལ་མོ་བྱ།
དེ་དག་སྐུ་ལ་སོགས་སྔགས་དང་བཅས་པས་སྐུ་ཕྱིས། དེ་ནས་བུམ་པ་ཁྲུས་ལོང་། སྐུ་ཕྱིས། རྡོར་དྲིལ་སོགས་བཞག་གོ ། ཁྲུས་བུམ་གཅིག་ལས་མེད་ན་རྟེན་གསར་པ་བཀྲུ་བ་མན་ཐམས་ཅད་དེ་ཉིད་ཀྱིས་བྱ་བ་ཡིན་ནོ། ། དེ་ནས་རིང་བསྲེལ་བཞུགས་པ་ནི། སངས་རྒྱས་ཀྱི་རིང་བསྲེལ་ལམ། རིགས་སྔགས་ཆེན་མོ་དང་། རྟེན་འབྲེལ་སྙིང་པོ་དང་། སོ་སོ་ཐར་པ་རྣམས།
གུར་གུམ་དང་གི་ཧྃ་བསྲེས་པས་བྲིས་པ། སྐུ་གཟུགས་རྣམས་ཀྱི་དབུའི་རྒྱབ་ཕྱོགས་སུ་བུག་པ་ཡོད་ན་བཞུགས། བུག་པ་མེད་པའམ། མཆོད་རྟེན་སྐུ་གཟུགས་སྔར་བཞུགས་ཟིན་ན་རིང་བསྲེལ་མི་དགོས་ལ། གཟུངས་དང་སོ་སོ་ཐར་པ་བྲིས་པ་དབུའི་བྲེ་ལ་བཏགས། བྲིས་སྐུ་ལ་སོགས་པའི་དབུའི་རྒྱབ་ཏུ་བྲི་བར་གསུངས་ཀྱང་། དིང་སང་ཕྱག་ལེན་ལ་དཔོན་སློབ་ཐམས་ཅད་བསྒྲིགས་འདོན་མཛད་དེ། ཨོཾ་སརྦ་བི་དྱ་སྭཱཧཱ། ཨོཾ་ཡེ་དྷརྨཱ་ཧེ་ཏུ་པྲ་བྷ་ཝ་ཧེ་དུནྟེ་ཥཱཉ་ཏ་ཐ་ག་ཏོ་ཧྱ་བ་དད། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མཧཱ་ཤྲ་མ་ཎཿ
སྡིག་པ་ཅི་ཡང་མི་བྱ་སྟེ། ། དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་དུལ། ། འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ཡང་སྡོམ་པ་ལེགས། ། ཞེས་ལན་གཅིག་བརྗོད་པའོ། ། དེ་ནས་གསོལ་བ་གདབ་པ་ནི།
དཔོན་སློབ་རྣམས་སྣམ་སྦྱར་ལ་སོགས་པ་གྱོན་ནས་ལངས་ཏེ། ལག་ཏུ་མེ་ཏོག་དང་རོལ་མོ་ཐོགས་ནས། དེའི་ཡོན་ཏན་རྗེས་སུ་དྲན་པའི་སྒོ་ནས། གང་འདིར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ། སངས་རྒྱས་བཅོམ་ལྡན་འདས་ཏེ་རྒྱུ་དང་འབྲས་བུའི་དགོས་པ་ཕུན་སུམ་ཚོགས་པ་དང་ལྡན་པ།
ཆོས་ཐམས་ཅད་ཐུགས་སུ་ཆུད་པའི་སངས་རྒྱས་བཅོམ་ལྡན་འདས་འདི་དག་གིས་རབ་ཏུ་གནས་པར་བགྱིའོ། ། ཞེས་བརྗོད་ཅིང་རོལ་མོ་དང་མེ་ཏོག་གི་ཆར་དབབ། སྤོས་ཀྱིས་བདུག འོག་ནས་འབྱུང་བའི་སྔགས་བརྗོད། གང་འདིར་བཅོམ་ལྡན་འདས་ཀྱི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་དང་ཡང་དག་ལྡན་པ་སྟོབས་བཅུ་དང་། མི་འཇིགས་པ་བཞི་དང་། མ་འདྲེས་པའི་དྲན་པ་ཉེ་བར་བཞག་པ་གསུམ་དང་། ཐུགས་རྗེ་ཆེན་པོ་ལ་སོགས་པ་མདོར་ན་སློབ་པ་དང་། མི་སློབ་པའི་སངས་རྒྱས་སུ་བྱེད་པའི་ཆོས་རྣམས་དང་ཡང་དག་པར་ལྡན་པ། དེའི་སྐྱོན་གྱི་ཉེས་པ་ཐམས་ཅད་དང་བྲལ་ཞིང་།
བདེ་བར་གཤེགས་པའི་ཡོན་ཏན་གྱི་ཆོས་ཚད་མེད་པ་དང་ལྡན་པའི་སངས་རྒྱས་བཅོམ་ལྡན་འདས་འདི་དག་གིས་རབ་ཏུ་གནས་པར་བགྱིའོ། ། རོལ་མོ་སོགས་གོང་བཞིན། གང་འདིར་བཅོམ་ལྡན་འདས་ཀྱི་བླ་ན་མེད་པའི་ཚུལ་ཁྲིམས་ལ་སོགས་པའི་ཕུང་པོ་ལྔ་དང་ཡང་དག་པར་ལྡན་པ་དང་། ཆོ་འཕྲུལ་གསུམ་དང་། ཏིང་ངེ་འཛིན་གསུམ་དང་། བསླབ་པ་གསུམ་དང་། ཚངས་པའི་གནས་བཞི་དང་། བསམ་གཏན་བཞི་དང་། འཕགས་པའི་བདེན་པ་བཞི་དང་ཡང་དག་པར་ལྡན་པས། དེའི་ཡང་དག་པ་ཕྱིན་ཅི་མ་ལོག་པའི་ཡེ་ཤེས་དང་།
ཤེས་བྱའི་ཡུལ་ཐམས་ཅད་ལ་མངའ་བརྙེས་པས་ཉོན་མོངས་པ་མ་ལུས་པ་ལ་སོགས་པ་རྣམས་སྤངས་པ་དང་། བདུད་བཞི་ལས་རབ་ཏུ་རྒྱལ་བའི་སངས་རྒྱས་བཅོམ་ལྡན་འདས་འདི་དག་གིས་རབ་ཏུ་གནས་པར་བགྱིའོ། ། རོལ་མོ་སོགས་གོང་བཞིན། གང་འདིར་བཅོམ་ལྡན་འདས་ཀྱི་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པ་དང་། བསོད་ནམས་དང་ཡེ་ཤེས་ཀྱི་ཚོགས་ཡང་དག་པར་བསགས་པ་དང་། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་ཀྱིས་ཡང་དག་པར་བརྒྱན་པ་དང་། དཔེ་བྱད་བཟང་པོ་བརྒྱད་ཅུས་ཡང་དག་པར་མཛེས་པ་དང་། སྐྱེས་བུ་ཆེན་པོའི་སྐུ་ལྟ་བས་ཆོག་མི་ཤེས་པ་དང་། མཐོང་ན་མི་མཐུན་པ་མེད་པ་སྟེ། དེའི་གཟུགས་ཀྱི་སྐུའི་འབྱོར་པ་མཐར་ཐུག་པས།
འགྲོ་བ་མ་ལུས་པའི་རྩ་ལག་ཏུ་གྱུར་པའི་སངས་རྒྱས་བཅོམ་ལྡན་འདས་འདི་དག་གིས་རབ་ཏུ་གནས་པར་བགྱིའོ། ། རོལ་མོ་སོགས་གོང་བཞིན་དང་། ཨོཾ་ན་མོ་བྷ་ག་ཝ་སྟེ་ཤཱཀྱ་མུ་ན་ཡེ་ཏ་ཐཱ་ག་ཏ་ཡ་ཨ་ར་ཧ་ཏེ་སམྱཀྶྃ་བུདྡྷ་ཡ། ཏདྱ་ཐཱ། ཨོཾ་མུ་ནི་མུ་ནི་མཧཱ་མུ་ན་ཡེ་སྭཱཧཱ། ཞེས་དང་། རབ་གནས་ཀྱི་ལྷ་གང་ཡིན་པ་ངོ་ཤེས་པ་རྣམས་ཀྱི་སྔགས་དང་། རང་གི་ཡི་དམ་གྱི་ལྷའི་སྔགས་ཀྱང་ཅུང་ཟད་ཅིག་བཟླའོ། ། རྗེས་དྲན་བཞི་པོ་འདི་ལན་གསུམ་མཛད་དེ། སེམས་བསྐྱེད་ཀྱི་ཚིག་ཐམས་ཅད་ལན་གསུམ་རེ་འདོན་པ་གཞུང་དུ་མ་ནས་འབྱུང་བ་ལ།
འདི་སེམས་བསྐྱེད་ཀྱི་ཚིག་ཏུ་སློབ་དཔོན་ཞི་བ་སྙིང་པོས་བཤད་ཅེས་རྗེ་རྡོ་རྗེ་འཆང་གི་རབ་གནས་བཀྲ་ཤིས་རྒྱ་མཚོར་གསུངས་སོ། ། རྗེས་དྲན་བཞི་པོ་འདིའི་མཇུག་གི་སངས་རྒྱས་བཅོམ་ལྡན་འདས་འདི་དག་གིས་རབ་ཏུ་གནས་པ་བགྱིའོ། ། ཞེས་པ་འདི་ལ་རབ་གནས་ཀྱི་དཔེ་འགའ་ཞིག་ལས། འདི་བདག་གིས་ཞེས་འབྱུང་ཡང་། འདི་རྣམས་ཀྱིའམ། འདི་དག་གི་ཞེས་མང་ཚིག་བརྗོད་ན་ལེགས་པ་རབ་གནས་ཀྱི་རྣམ་བཤད་དུ་མ་ལས་འབྱུང་བ་ཡིན་ཏེ། དེ་ཡང་འདི་དག་བརྗོད་པའི་སྐབས་ཀྱི་དམིགས་པ་ནི། རྟེན་གྱི་སྟེང་གི་ནམ་མཁའ་ལ་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་ནས་འོད་ཟེར་གྱི་དྲ་བ་དཔག་ཏུ་མེད་པ་འཕྲོས་ཏེ་འོད་ཟེར་གྱི་དྲ་བས་ཁྱབ་པར་བྱས་པའི་སྟེང་དུ། སངས་རྒྱས་བྱང་སེམས་དཔག་ཏུ་མེད་པ་བཞུགས་པར་བསྒོམས་ནས། དེ་རྣམས་ཀྱིས་རྟེན་དེ་ལ་བྱིན་གྱིས་རློབ་ཅིང་རབ་ཏུ་གནས་པ་བྱས་པར་བསྒོམ་ཞིང་།
དེ་བཞིན་དུ་བདག་གིས་ཀྱང་རབ་ཏུ་གནས་པ་བྱས་པར་བསྒོམ་པ་ཡིན་ལ། རབ་གནས་ཀྱི་ཆོ་ག་རྣམ་དག་ཅིག་བྱུང་ན། དེ་ལྟར་བྱིན་གྱིས་རློབས་པ་རྟེན་འབྲེལ་གྱི་ཆོས་ཉིད་ཡིན་ཏེ། སྔོན་ཆོས་རྗེ་ས་སྐྱ་པཎྜི་ཏས་དཔལ་ལྡན་ས་སྐྱའི་དབུ་རྩེ་རྙིང་མའི་འཇམ་དབྱངས་ལ་རབ་གནས་མཛད་པའི་ཚེ། དེ་དུས་ཀྱི་ཐུགས་དམ་པ་བཟང་པོར་བྱེད་པ་བླ་མ་གསལ་ཆེན་པར་གྲགས་པས་དེ་ལྟར་དུ་མཐོང་བའི་ལོ་རྒྱུས་དང་། ཆོས་རྗེ་བླ་མ་དམ་པས། བོ་དོང་གི་ལྷ་ཁང་གསར་པ་ལ་རབ་གནས་མཛད་པའི་ཚེ། བླ་མ་ཉིད་ཀྱིས་དེ་ལྟ་བུའི་བཀོད་པ་ངོ་མཚར་ཅན་གཟིགས་པ་དང་། ཁྲོ་ཕུ་ལོ་ཙཱ་བས་བྱམས་ཆེན་ལ་རབ་གནས་མཛད་པའི་ཚེ་ཡང་། ཁོང་རང་གི་གཟིགས་སྣང་ལ་དེ་ལྟར་ཤར་བའི་ལོ་རྒྱུས་བཞིན་ནོ། །
ཞེས་རྗེ་རྡོ་རྗེ་འཆང་གི་གསུང་རྒྱུན་དྲི་མ་མེད་པ། ཆོས་རྗེ་ཤེས་རབ་རྒྱ་མཚོ་དང་དཔལ་གྱི་བ་སོགས་ཀྱིས་མཛད་པའི་རབ་གནས་དོན་གསལ་གྱི་བཤད་པའི་ཟིན་བྲིས་མིག་ཐུར་གསལ་བྱེད་སྒྲོན་མེ་སོགས་རབ་གནས་ཀྱི་རྣམ་བཤད་མང་པོ་ལས་འབྱུང་ཞིང་། དེ་བཞིན་དུ་སྔགས་འཆང་ཆེན་པོ་སྐུ་དངོས་ཀྱི་ཕྱག་དཔེ་བྲིས་མ་ཞིག་ལ་ཡང་འདིའི་སྐབས་སུ་བྲིས་བསུབ་མཛད་དེ། འདི་དག་གིས་ཞེས་པར་བསྒྱུར་བ་གནང་འདུག་པས། རྗེས་འཇུག་བློ་ལྡན་རྣམས་ཀྱིས་དགོངས་པར་མཛད་འཚལ་ལོ། ། དེ་ནས་སྟན་ལ་ཙོག་པུར་འདུག ལག་པའི་མཐིལ་གཉིས་བསྡམས་པའི་བར་དུ་ནས་ཅུང་ཟད་བཟུང་ལ། བྱམས་པ་དང་སྙིང་རྗེ་ཀུན་རྫོབ་བྱང་ཆུབ་ཀྱི་སེམས་ཅུང་ཟད་བསྒོམ་སྟེ། འདི་སྐད་ཅེས་བརྗོད་པར་བྱའོ། ། ངོ་མཚར་ཆེན་པོ་གྲངས་མེད་པ་བསམ་གྱིས་མི་ཁྱབ་པ་དང་ལྡན་པའི་སངས་རྒྱས་བཅོམ་ལྡན་འདས་ཐམས་ཅད་ལ་ཕྱག་འཚལ་ཞིང་སྐྱབས་སུ་མཆིའོ། །
དེ་དག་ཐམས་ཅད་བདག་ལ་དགོངས་སུ་གསོལ། བདག་གིས་སེམས་ཅན་ཐམས་ཅད་ཀྱི་དོན་དུ་དཀོན་མཆོག་གསུམ་གྱི་རྟེན་རབ་ཏུ་གནས་པར་བགྱི་བ་དེའི་མཐུས། བདག་གིས་སེམས་ཅན་ཐམས་ཅད་ཀྱི་དབུགས་དབྱུང་ངོ་། ། འཁོར་བའི་གཅོང་རོང་ཆེན་པོ་ལས་བསྒྲལ་བར་བགྱིའོ། ། ཕས་ཀྱི་རྒོལ་བ་བདུད་དང་ལོག་འདྲེན་ཐམས་ཅད་ཕམ་པར་བགྱིའོ། ། སེམས་ཅན་ཐམས་ཅད་ཀྱི་བག་ཆགས་ཀྱི་མཚམས་སྦྱོར་བའི་ཉོན་མོངས་པའི་རྟོག་པ་ཐམས་ཅད་བསལ་བར་བགྱིའོ། ། སེམས་ཅན་ཐམས་ཅད་ཀྱི་ང་རྒྱལ་གྱི་རི་བོ་བསྙིལ་བར་བགྱིའོ། ། སེམས་ཅན་ཐམས་ཅད་ཀྱི་སྐྱེ་བའི་ལྗོན་ཤིང་རྩད་ནས་གཅོད་དོ། ། འཆི་བདག་གི་ཉི་མ་ཕྱེ་མར་བརླག་གོ ། མ་རིག་པའི་མུན་པ་བསལ་བར་བགྱིའོ། །
མ་དད་པ་དང་ཕྱིར་རྒོལ་བ་དག་དང་། ལྟ་བ་ཕྱིན་ཅི་ལོག་པ་ཡང་དག་པའི་ལྟ་བ་ལ་ཟུངས་ཤིག་དད་པས་བསྒྱུར་རོ། ། ལས་ཀྱི་ཆུ་བོ་བཟློག་པར་བགྱིའོ། ། སྲིད་པའི་རྒྱ་མཚོ་སྐེམ་པར་བགྱིའོ། ། ཆོས་ཀྱི་སྒྲོན་མེ་སྦར་བར་བགྱིའོ། ། བྱང་ཆུབ་ཀྱི་ལམ་བསྟན་པར་བགྱིའོ། ། བཟོད་པ་དང་ངེས་པ་ལ་གཟུད་དོ། ། བསམ་གཏན་གྱི་བདེ་བ་ལ་བརྩེར་སྩལ་ཏོ། ། འདོད་ཆགས་ཀྱི་མེ་ཕུང་གཞིལ་བར་བགྱིའོ། ། ཞེ་སྡང་གི་མཚོན་རྩེ་རྣོན་པོ་གཞོམ་པར་བགྱིའོ། །
བདེན་པ་ལ་གཟུད་དོ། ། ཕྲག་དོག་གི་འཚུབ་མ་ཞི་བར་བགྱིའོ། ། སེར་སྣའི་མདུད་པ་དགྲོལ་བར་བགྱིའོ། ། སྡུག་བསྔལ་ཐམས་ཅད་ཞི་བར་བགྱིའོ། ། འཇིགས་པ་མ་མཆིས་པ་དང་། བདེ་བ་ཆེན་པོའི་གྲོང་ཁྱེར་དུ་འཇུག་ཅིང་གནས་པར་བགྱིའོ། ། དེ་བས་ན་བདག་ལ་ལས་ཀྱི་དངོས་གྲུབ་ཀྱི་མཆོག་སྩོལ་ཞིང་གནང་བར་མཛད་དུ་གསོལ། ཞེས་དཔོན་སློབ་ཐམས་ཅད་ཀྱིས་མགྲིན་གཅིག་ཏུ་བརྗོད་ཅིང་ལག་ན་ཡོད་པའི་ནས་རྣམས་གཏོར། སྣམ་སྦྱར་སོགས་བཞག་ནས་གྲལ་ལ་འདུག་གོ ། དེ་ནས་རྟེན་བསྐྱེད་པ་ནི།
རྟེན་རྣམས། ཨ་མྲི་ཏས་བསངས། ཤཱུ་ནྱ་ཏས་རྟེན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་བླ་མ་ཡི་དམ། སངས་རྒྱས་བྱང་སེམས། ཆོས་སྐྱོང་ནོར་ལྷའི་སྐུ་ཐམས་ཅད་པདྨ་ཉི་མ་བདུད་བཞི་བརྩེགས་པའི་གདན་གྱི་སྟེང་དུ། ཨོཾ་ཨཱཿཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ཡོངས་སུ་གྱུར་པ་ལས་ལྷ་གྲངས་དང་མཉམ་པའི་རྡོ་རྗེ་འཆང་ཀྱེ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་དཀར་པོ།
གཡས་སྔོ། གཡོན་དམར། སྟེང་ཞལ་དུད་ཀ ཞལ་ལྷག་མ་གཉིས་གཉིས་ནག་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། མཆེ་བ་བཞི་བཞི་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། སྤྱི་བོར་སྣ་ཚོགས་རྡོ་རྗེས་མཚན་པ། ཕྱག་བཅུ་དྲུག་གི་གཡས་བརྒྱད་ན་རྡོ་རྗེ་དང་། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ།
དབུ་རེ་རེ་ལ་མི་མགོ་སྐམ་པོ་ལྔ་ལྔས་དབུ་བརྒྱན་ཅིང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་གིས་བརྒྱན་པ། ཞབས་གཡས་གཉིས་བརྐྱངས་པའི་བརླ་ལ། གཡོན་གཉིས་བསྐུམས་པའི་སོར་མོ་རྣམས་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། སྒེག་པ་དཔའ་བ་སོགས། དེའི་པང་ན་ཡུམ་རྡོ་རྗེ་བདག་མེད་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་སྤྱན་གསུམ་མ་གྲི་ཐོད་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར། དཀྱིལ་འཁོར་རྣམས་པྃ་ལས་པདྨ་དང་། རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྭ་ཉི་ཤུ་པ། ཤར་དཀར།
ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་ཕྱོགས་བཅུར་འཕྲོས་པས། འོག་རྡོ་རྗེའི་ས་གཞི། འཁོར་ཡུག་རྡོ་རྗེའི་ར་བ་དང་དྲ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བའི་སྲུང་བའི་འཁོར་ལོའི་ནང་དུ་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ།
མཚན་ཉིད་ཐམས་ཅད་ཡོངས་སུ་རྫོགས་པའི་ཕྱི་རོལ་ཏུ་དུར་ཁྲོད་བརྒྱད་དང་བཅས་པ་དང་། སྲུང་འཁོར་དུར་ཁྲོད་མེད་པ་རྣམས་འོད་ཟེར་འཕྲེང་བ་སོགས་དཀྱིལ་འཁོར་སོ་སོའི་མཚན་ཉིད་ཡོངས་སུ་རྫོགས་པའི་གཞལ་ཡས་ཁང་གི་ནང་དུ་སོ་སོའི་ལྷ་གྲངས་དང་མཉམ་པའི་གདན་གྱི་སྟེང་དུ་གཙོ་འཁོར་ཐམས་ཅད་ཨོཾ་ཨཱཿཧཱུྃ་ལས་རྡོ་རྗེ་ཨོཾ་ཨཱཿཧཱུྃ་གིས་མཚན་པ་ལྷ་གྲངས་དང་མཉམ་པ་ཡོངས་སུ་གྱུར་པ་ལས། བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་ཐོད་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར། ཆོས་པུ་ཏི་དང་གཟུངས་དང་ཡིག་འབྲུ་རྣམས་རྨ་བྱས་བཏེགས་པའི་རིན་པོ་ཆེའི་ཁྲི་པདྨ་ཉི་མའི་གདན་གྱི་སྟེང་དུ་ཛྲིཾ་ལས་པདྨ་ཛྲིཾ་གིས་མཚན་པ་ལས་འོད་དཔག་མེད་ཀྱེ་རྡོ་རྗེ་སྐུ་མདོག་དམར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་ན་པདྨ།
གཡོན་བརྒྱད་ན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་ཐོད་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར། ཚ་ཚ་སོགས་ཐུགས་མཆོད་རྟེན་གྱི་རིགས་རྣམས་པདྨ་དང་ཉི་མའི་གདན་ལ་བྷྲཱུྃ་ལས་འཁོར་ལོ་བྷྲཱུྃ་གྱི་མཚན་པ་ལས་རྣམ་པར་སྣང་མཛད་ཀྱཻ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་ན་འཁོར་ལོ་དང་། གཡོན་བརྒྱད་ན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དཀར་མོ་གྲི་ཐོད་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར། དེ་འོད་དུ་ཞུ་བ་ལས་བྱུང་བའི་ཆོས་སྐུའི་མཆོད་རྟེན་ཚད་དང་མཚན་ཉིད་རྒྱན་ལ་སོགས་པ་ཡོངས་སུ་རྫོགས་པར་གྱུར་པའི་བུམ་པའི་ནང་དུ་པདྨ་དང་ཉི་མའི་གདན་ལྔའི་དབུས་ཀྱི་གདན་གྱི་སྟེང་དུ། བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་ལས། དེ་ཡོངས་སུ་གྱུར་པ་ལས།
རྣམ་པར་སྣང་མཛད་ཀྱཻ་རྡོ་རྗེ་སོགས་དང་། ཤར་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས་མི་བསྐྱོད་པ་ཀྱཻ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་པ། ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀི་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བ། ལྷོར་ཨཾ་ལས་རིན་པོ་ཆེ་ཨཾ་གིས་མཚན་པ་ཡོངས་སུ་གྱུར་པ་ལས། རིན་ཆེན་འབྱུང་ལྡན་ཀྱཻ་རྡོ་རྗེ་སྐུ་མདོག་སེར་པོ་ཞལ་བརྒྱད། ཕྱག་བཅུ་དྲུག་པ། ཞབས་བཞི་པ།
ཕྱག་གཡས་བརྒྱད་རིན་པོ་ཆེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་ཐོད་འཛིན་པ་དང་མཉམ་པར་སྦྱོར་བ། ནུབ་ཏུ་ཛྲིཾ་ལས་པདྨ་ཛྲིཾ་གི་མཚན་པ་ཡོངས་སུ་གྱུར་པ་ལས། འོད་དཔག་མེད་ཀྱཻ་རྡོ་རྗེ་སྐུ་མདོག་དམར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་པདྨ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་ཐོད་འཛིན་པ་དང་མཉམ་པར་སྦྱོར་བ། བྱང་དུ་ཁྃ་ལས་རལ་གྲི་ཁྃ་གིས་མཚན་པ་ཡོངས་སུ་གྱུར་པ་ལས།
དོན་ཡོད་གྲུབ་པ་ཀྱཻ་རྡོ་རྗེ་སྐུ་མདོག་ལྗང་ཁུ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་རལ་གྲི གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་ལྗང་ཁུ་གྲི་ཐོད་འཛིན་པ་དང་མཉམ་པར་སྦྱོར་བ། རིགས་ལྔ་ཐམས་ཅད་ཀྱང་རུས་པའི་རྒྱན་གྱིས་བརྒྱན་པའི་སྐུ་ཅན་དུ་གྱུར། གུར་ཞལ་སོགས་ཐུན་མོང་མ་ཡིན་པའི་ཆོས་སྐྱོང་གི་སྐུ་རྣམས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་ཀྱེ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀི་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར།
གཙུག་ལག་ཁང་འདི་ཉིད་པདྨ་དང་ཉི་མའི་གདན་གྱི་སྟེང་དུ་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་ཡོངས་སུ་གྱུར་པ་ལས། རྣམ་པར་སྣང་མཛད་སྐུ་མདོག་དཀར་པོ་ཞལ་བརྒྱད་ཕྱག་བཅུ་པ། ཞབས་བཞི་པ། ཕྱག་གཡས་བརྒྱད་ན་འཁོར་ལོ་དང་། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དཀར་མོ་གྲི་ཐོད་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར། དེ་ཞུ་བ་ལས་བྱུང་བའི་གཙུག་ལག་ཁང་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པར་གྱུར་པའི་ནང་དུ་པདྨ་དང་ཉི་མའི་གདན་ལྔའི་དབུས་ཀྱི་གདན་གྱི་སྟེང་དུ་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་ལས་རྣམ་པར་སྣང་མཛད་ཀྱཻ་རྡོ་རྗེ་སོགས་དང་། ཤར་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས་མི་བསྐྱོད་པ་ཀྱཻ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། སོགས་མཆོད་རྟེན་སྐབས་སྒྲ་ཇི་བཞིན་ལས་ཅུང་ཟད་མི་འདྲ་བ་ནི། རིགས་ལྔ་ཐམས་ཅད་ཀྱང་རུས་པའི་རྒྱན་གྱིས་བརྒྱན་པའི་སྐུ་ཅན་དུ་གྱུར་པའི་བྱང་ཤར་དུ་གུར་གྱི་མགོན་པོ་ལྷ་བརྒྱད།
ཞིང་སྐྱོང་གདོང་བཞི་པ་སོགས་ཆོས་སྐྱོང་སྲུང་མའི་ཚོགས་རྣམས་དང་། ཤར་ལྷོར་རྣམ་ཐོས་སྲས་ཛམྦྷ་ལ་ནོར་རྒྱུན་མ་དམར་པོ་སྐོར་གསུམ་དབྱུག་གུ་མ་མཆེད་གསུམ་སོགས་ནོར་ལྷའི་ཚོགས་རྣམས་གསལ་བར་བཞུགས་པ་ལ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པའི་བསྐོར་བ་དང་བཅས་པར་གྱུར། གཙུག་ལག་ཁང་གི་རྟེན་བསྐྱེད་ལ་གཞན་མཆོད་རྟེན་བཞིན་ལས་མི་འདྲ་བའི་ཁྱད་པར་རྣམ་སྣང་ཞུ་བ་ལས་གཙུག་ལག་ཁང་དུ་གྱུར་པའི་ཤར་དུ་ཆོས་སྐྱོང་གི་ལྷ་ཚོགས་དང་། ཤར་ལྷོར་ནོར་ལྷའི་ཚོགས་བསྐྱེད་དགོས་པ་ནི། གཙུག་ལག་ཁང་དེར་འདུ་བའི་དགེ་འདུན་གྱི་སྡེ་ལ་སོགས་པ་འཕེལ་བ་དང་། དེ་རྣམས་ལ་ཆོས་མཐུན་གྱི་ལོངས་སྤྱོད་ཆེ་ཞིང་། དུས་ཀུན་ཏུ་བར་ཆད་ཀྱིས་མི་ཚུགས་པ་སོགས་ཕན་ཡོན་དཔག་ཏུ་མེད་པ་ཡོད་ཅེས་ཆོས་རྗེ་ཤེས་རབ་རྒྱ་མཚོ་བ་སོགས་ཀྱིས་མཛད་པའི་རྗེ་རྡོ་རྗེ་འཆང་ཆེན་པོའི་གསུང་རྒྱུན་ཟིན་བྲིས་རྣམས་ལས་འབྱུང་བ་བཞིན་བཀོད་པ་ལགས། དེ་ལྟར་བཤད་པའི་རྟེན་བསྐྱེད་འདི་རྣམས་རྟེན་གསར་པ་ཇི་ལྟར་ཡོད་པ་དང་བསྟུན་པའི་འདོར་ལེན་བྱ་དགོས་པས། བློ་གསལ་རྣམས་ཀྱིས་སློབ་དཔོན་བླུན་པོའི་ངག་རྗེས་མི་འབྲང་བར། རང་རང་གི་རྣམ་པར་དཔྱོད་པའི་བློ་གྲོས་ཀྱིས་ཞིབ་ཏུ་དཔྱད་དགོས་སོ། །
ལྷ་དེ་ཐམས་ཅད་ཀྱི་དཔྲལ་བར་ཟླ་བའི་སྟེང་དུ་ཨོཾ་དཀར་པོ། མགྲིན་པར་པདྨའི་སྟེང་དུ་ཨཱཿདམར་པོ། ཐུགས་ཀར་ཉི་མའི་སྟེང་དུ་ཧཱུྃ་སྔོན་པོ། ཞེས་བརྗོད་ཅིང་བསམས་ལ་བྱིན་གྱིས་བརླབ་བོ། ། དེ་ནས་ཡེ་ཤེས་པ་སྤྱན་དྲང་ཞིང་དགུག་གཞུག་བྱ་བ་ལ་གསུམ། སྤྱན་དྲང་བ་དངོས། བགེགས་བསྐྲད་ཅིང་མཆོད་པ། དགུག་གཞུག་བྱ་བའོ། ། དང་པོ་ནི་དཔོན་སློབ་རྣམས་ཀྱིས་རྡོ་དྲིལ་དང་། སློབ་དཔོན་གྱིས་སྤོས་གཟུང་ལ།
རང་གི་སྙིང་ཁ་ནས་འོད་ཟེར་འཕྲོས་པས་འོག་མིན་ནས་རང་འདྲའི་ཡེ་ཤེས་ཀྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པས་བསྐོར་བ་བཛྲ་ས་མཱ་ཛཿཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་བྱ། དེ་ནས་གདངས་དང་བཅས་པས། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེས་རྣམ་སྦྱངས་ཤིང་། ། སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། ། ཁྱེད་བཞེད་འགྲོ་དོན་མཛད་དུས་འདི་ལགས་ན། །
དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ཡང་དག་འཁོར་དང་བཅས་རྣམས་གཤེགས་སུ་གསོལ། ། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང་། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། ། ཞི་ཞིང་ཐུགས་རྗེ་ཆེ་ལྡན་པ། ། དུལ་ཞིང་བསམ་གཏན་ས་ལ་བཞུགས། །
ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་ཟད་ནུས་པར་ལྡན། ། ཚུར་སྤྱོན་ཚུར་སྤྱོན་ཞི་དག་ལྷ། ། ཐུབ་པའི་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པས་འདིར་ནི་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང་། ། ནད་མེད་ཚེ་དང་དབང་ཕྱུག་དང་། ། མཆོག་རྣམས་ལེགས་པར་སྩལ་དུ་གསོལ། །
ཨོཾ་བྷ་ག་ཝཱན་མཧཱ་ཀ་རུ་ཎི་ཀ་དྲྀ་ཤྱ་ཧོཿས་མ་ཡ་སཏྭྃ། ཞེས་བརྗོད་ལ་སྤྱན་དྲངས་ནས་སྤོས་བཞག གཉིས་པ་བགེགས་བསྐྲད་ཅིང་མཆོད་པ་ནི། ངག་ཏུ། ཡེ་ཤེས་སེམས་དཔའི་ཕྱི་བཞིན་དུ་འབྲངས་ནས། བདེ་བར་གཤེགས་པའི་སྐུ་གསུང་ཐུགས་ཀྱི་རྟེན་རབ་ཏུ་གནས་པར་བྱེད་པ་ལ་བར་དུ་གཅོད་པར་བྱེད་པའི་གདོན་བགེགས་ཀྱི་ཚོགས་གང་ཡིན་པ་ཐམས་ཅད་འདིར་མ་གནས་པར་གཞན་དུ་དེངས་ཤིག ཅེས་བརྗོད་ལ། ལས་ཐམས་ཅད་པའི་སྔགས། ཨ་མྲྀ་ཏ་བཟླས། ཡུངས་དཀར་གྱིས་བྲབས།
གུ་གུལ་གྱིས་བདུག་ཅིང་དྲིལ་གསིལ་རོལ་མོ་དྲག་ཏུ་བྱ། དེ་ནས་མཆོད་པ་ནི། བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་གི་མཆོད་ཡོན་བཞེས་ནས་ཀྱང་། ། ཐུགས་ལ་དགོངས་ཤིང་གནང་བར་མཛོད། ། བདེ་བར་གཤེགས་སོ་བཅོམ་ལྡན་འདས། ། ཚུར་གཤེགས་འདིར་ནི་བཞུགས་སུ་གསོལ། ། བདག་ལ་མཆོད་ཡོན་བཞེས་ནས་ཀྱང་། ། འདི་ཉིད་དུ་ནི་བཞུགས་སུ་གསོལ། །
ཨོཾ་བཛྲ་ག་ག་ན་ས་མ་ཡ་ཧཱུྃ། ཞེས་པས་མཆོད་ཡོན་དང་། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་པས་ཁྲུས་གསོལ། བདག་དང་འགྲོ་ལ་ཐུགས་རྗེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། །
ཇི་སྲིད་མཆོད་པ་བདག་བགྱིད་ན། ། དེ་སྲིད་བཅོམ་ལྡན་བཞུགས་སུ་གསོལ། ། ཨོཾ་པདྨ་ཀ་མ་ལ་ཡ་སཏྭྃ། ཞེས་པས་གདན་ཕུལ། ལྷ་ལ་སོགས་པའི་དྲི་ཡི་རྫས། ། ཕྱོགས་རྣམས་ཀུན་ན་གང་ཡོད་པ། ། ཚིམ་བྱེད་ཡིད་འོང་ལྡན་པ་འདི། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་གནྡྷེ་ཨཱཿཧཱུྃ། ཞིང་འདིའམ་རྒྱ་ཆེན་ཞིང་གཞན་ན། །
ལྷ་རྫས་མེ་ཏོག་ཡིད་འོང་བ། ། ཆུ་དང་ཐང་སྐྱེས་ཡིད་འབྱུང་འདི། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་པུཥྤེ་ཨཱཿཧཱུྃ། ཕྱོགས་བཅུ་ཀུན་ནས་བདུག་སྤོས་འདི། ། ལྷ་རྫས་སྤོས་ཀྱི་ཤིང་ལ་སོགས། ། དྲི་ཞིམ་ཡིད་འོང་གང་ཡོད་པ། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་དྷུ་པེ་ཨཱཿཧཱུྃ། འཇིག་རྟེན་འདི་འམ་ཕྱོགས་རྣམས་ན། །
ལྷ་དང་མི་ལ་སོགས་པའི་ཟས། ། ཡོན་ཏན་ཀུན་ལྡན་གང་ཡིན་དེ། ། ཐུབ་དབང་སྲས་དང་བཅས་ལ་འབུལ། ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། འཇིག་རྟེན་འདིའམ་ཕྱོགས་བཅུ་ཡི། ། རིན་ཆེན་མར་མེ་ལ་སོགས་པ། ། སྣང་བའི་ཁྱད་པར་གང་ཡོད་དེ། ། ཐུབ་དབང་ལ་ནི་འབུལ་བར་བགྱི། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། བླ་མེད་རྡོ་རྗེ་ཐེག་པའི་དོན་སྟོན་ཅིང་། །
ཤེས་རབ་མཆོག་གི་རྗེས་འགྲོ་རོལ་མོའི་སྒྲ། ། བདུད་ཀྱི་འཁོར་ལོ་གཞོམ་ཕྱིར་དབུལ་བར་བགྱི། ། དོན་གྱི་དབྱིངས་ལ་མངའ་བརྙེས་འདི་བཞེས་ཤིག ། ཨོཾ་བཛྲ་ཤཔྟ་ཨཱཿཧཱུྃ། ཞེས་བརྗོད་ཅིང་སྣ་ཚོགས་རོལ་མོ་བྱ། ཞེས་པའི་མཆོད་པ་འདི། རྗེ་བཙུན་རིན་པོ་ཆེས་མཆོད་པ་རྣམ་པ་ལྔ་གོ་རིམ་བཞིན་ཡོད་ཀྱང་། དིང་སང་བླ་མ་རྣམས་ཀུན་རིག་བཞིན་འདོན་བྱ་བདེ་བ་ལ་དགོངས་ནས་གོང་བཞིན་མཛད་པས་དེ་ལྟར་དུ་བཀོད་པ་ལ། བླ་མེད་རྡོ་རྗེ་ཐེག་པ་སྟེ་རོལ་མོའི་ཚིགས་བཅད་འདི་དོན་གསལ་བཞིན། གསུམ་པ་དགུག་གཞུག་བྱ་བ་ལ་གཉིས་ཀྱི་དང་པོ་རང་འདྲའི་ཡེ་ཤེས་པ་དགུག་པ་ནི།
ཕྱག་རྒྱ་དང་བཅས་པས། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་པས་ཡེ་ཤེས་པ་དམ་ཚིག་པ་དང་ཉེ་བར་སྤྱན་དྲངས། ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ། ཞེས་པས་དམ་ཚིག་པ་ལ་ཡེ་ཤེས་པ་བཞུགས། ཨོཾ་བཛྲ་བཻཏྟ་ལཱི་བནྡྷ་བྃ། ཞེས་རོ་གཅིག་ཏུ་འདྲེས། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ ཞེས་པས་དམ་ཚིག་པ་རྣམས་ཡེ་ཤེས་པའི་ངོ་བོར་གྱུར་པར་བསམ་ལ། ཛཿཧཱུྃ་བཾ་ཧོཿ
ཞེས་ཡང་ཡང་བརྗོད་ཅིང་བསྟིམ་མོ། ། གཉིས་པ་ནི། སླར་ཡང་རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པ་མདུན་གྱི་ནམ་མཁའ་གང་བ་ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུས་པའི་ཕྱག་རྒྱ་བྱ། དེ་ནས་སློབ་དཔོན་གྱིས་སྤོས་དང་། གཞན་དཔོན་སློབ་ཚང་མས་དྲིལ་གསིལ་གདངས་དང་བཅས་པས། ཇི་ལྟར་སངས་རྒྱས་ཐམས་ཅད་ནི། ། དགའ་ལྡན་དུ་ནི་གནས་པ་ནས། ། ལྷ་མོ་སྒྱུ་འཕྲུལ་ལྷུམས་ཞུགས་ལྟར། ། དེ་བཞིན་གཟུགས་བརྙན་ལྷན་ཅིག་ཏུ། །
འདི་རུ་མགོན་པོ་རྟག་བཞུགས་ནས། ། བྱང་ཆུབ་སེམས་ནི་བསྐྱེད་པ་དང་། ། སྦྱིན་པའི་བདག་པོའི་དོན་སླད་དུ། ། བདག་གི་འབྱོར་བ་ཉིད་ཀྱིས་ནི། ། ཅི་འབྱོར་པ་ཡི་མཆོད་པ་རྣམས། ། མེ་ཏོག་ལ་སོགས་འདི་བཞེས་ཤིག ། བདག་དང་སློབ་མར་བཅས་པ་ལ། ། རྗེས་སུ་བརྩེ་བར་དགོངས་སུ་གསོལ། ། ཀུན་གྱིས་འདི་ལ་བྱིན་བརླབས་ཤིང་། ། འདི་ཉིད་དུ་ནི་བཞུགས་པར་རིགས། །
ཞེས་ལན་གསུམ་བརྗོད་ལ། ཨོཾ་བཛྲ་གཽ་རཱི་སོགས་དང་། ཛཿཧཱུྃ་སོགས་ཡང་ཡང་བརྗོད་ཅིང་། དམིགས་པ་ནི། གོང་དུ་སྤྱན་དྲངས་པའི་ལྷ་ཚོགས་རྣམས་ན་བུན་འཐིབས་པ་ལྟར་འོད་ཟེར་དཔག་ཏུ་མེད་པ་དང་བཅས་ཐིབ་ཐིབ་བྱོན་ནས་རྟེན་རྣམས་ལ་ཆར་ཆེན་པོ་ཕབ་པ་ལྟར་སིབ་སིབ་ཐིམ་པར་བསམ། དེ་ནས་རྒྱས་གདབ་པ་ནི། ལྷ་ཐམས་ཅད་ཀྱི་དཔྲལ་བར་ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་ཨཱ་ལས་པདྨ་དམར་པོ་ཨཱཿཡིས་མཚན་པ། ཐུགས་ཀར་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ། ཞེས་བརྗོད་ཅིང་བསམ།
དེ་ནས་དབང་བསྐུར་བ་ནི། རང་གི་སྙིང་གའི་ས་བོན་ལས་འོད་འཕྲོས་པས། དབང་གི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྐུར་བྱེད་ནམ་མཁའི་དཀྱིལ་འཁོར་སྤྱན་དྲངས། དཀར་མོ་རི་དྭགས་སོགས་ཀྱིས་མཆོད། ཞེ་སྡང་རྡོ་རྗེ་སོགས་ཀྱིས་བསྟོད།
བྱང་ཆུབ་རྡོ་རྗེ་སོགས་ལན་གསུམ་གྱི་གསོལ་བ་གདབ། དེ་ནས་རྟེན་དང་དབང་རྫས་རྣམ་རྒྱལ་བུམ་པ་ལ་ལས་བུམ་གྱི་ཆུ་ཀུ་ཤས་གཏོར་ཞིང་། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། རྟེན་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་མི་བསྐྱོད་པ་ཀྱཻ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀི་སྔོན་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ་ཞེས་པ་ནས།
ཐུགས་ཀར་ཐུགས་རྡོ་རྗེ་མ་ཞེས་པའི་བར་བརྗོད། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མི་བསྐྱོད་པ་ཀྱེ་རྡོ་རྗེ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཞེས་ཕྱག་རྒྱ་དང་བཅས་པ་སྤྱན་དྲངས། གཽ་རཱི་ཨ་ཀརྵ་ཡ། ཕྱག་རྒྱ་དང་བཅས་པ་དང་། ཛཿཧཱུྃ་བཾ་ཧོཿ ལན་གཅིག་གིས་རྟེན་དང་དབང་རྫས་ལ་བསྟིམ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུངས་ཤིང་དབང་རྫས་ལ་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱིས་འདི་ལ་དབང་བསྐུར་སྩོལ། ། དེ་ནས་སློབ་དཔོན་གྱིས་རྣམ་རྒྱལ་བུམ་པ་བཏེགས་ནས།
རྟེན་རྣམས་ལ་ནམ་མཁའི་དཀྱིལ་འཁོར་དང་སློབ་དཔོན་གྱི་དབང་བསྐུར་བར་བསམ་ཞིང་། སངས་རྒྱས་རྣམས་ནི་ཐམས་ཅད་ཀྱི། ། ཞེས་སོགས་ནས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་པའི་བར་བརྗོད་ཅིང་བུམ་ཆུ་ཏིང་ལ་སོགས་པའི་སྣོད་དུ་བླུག དེ་ཉིད་མཆོད་གཡོག་པས་རྟེན་གསར་པའི་དྲུང་དུ་བཞག དེ་ནས། དེ་བཞིན་གཤེགས་པ་རྣམས་ཀྱིས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད།
ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་དང་བཅས་ཏེ་དབང་བསྐུར་བས། དབང་གི་ཆུ་རྒྱུན་དེས་སྨིན་མཚམས་ཡན་ཆད་གང་། བུམ་པའི་དབང་ཐོབ། མགྲིན་པ་ཡན་ཆད་གང་། གསང་བའི་དབང་ཐོབ། སྙིང་ཁ་ཡན་ཆད་གང་། ཤེས་རབ་ཡེ་ཤེས་ཀྱི་དབང་ཐོབ། ལུས་ཐམས་ཅད་གང་། མཆོག་ཏུ་བདེ་བ་ཆེན་པོ་བཞི་པའི་དབང་ཐོབ།
ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་ཐམས་ཅད་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཨོཾ་བཛྲ་པུཥྤེ་ཨཱཿཧཱུྃ། ཞེས་པ་ནས། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཞེས་པའི་བར་གྱི་མཆོད་པ་ལྔས་མཆོད། རྟེན་དང་དབང་རྫས་དབུ་རྒྱན་ལ་ལས་བུམ་གྱི་ཆུ་གཏོར། སྭ་བྷཱ་ཝ་བརྗོད། རྟེན་དང་དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་ཉི་མའི་སྟེང་དུ་ཨཾ་ལས་རིན་པོ་ཆེ་ཨཾ་གིས་མཚན་པ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས།
གཉིས་ཀའང་རིན་ཆེན་འབྱུང་ལྡན་ཀྱེ་རྡོ་རྗེ་སྐུ་མདོག་སེར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་རིན་པོ་ཆེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ། སོགས་བརྗོད། ཐུགས་ཀའི་ས་བོན་ལས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རིན་ཆེན་འབྱུང་ལྡན་ཀྱཻ་རྡོ་རྗེ་ཡབ་ཡུམ་གྱི་རྣམ་པར་གོང་ལྟར་སྤྱན་དྲངས་ཏེ་སོ་སོ་ལ་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། བཛྲི་བྷ་ཝ་སོགས་དང་།
རྣམ་རྒྱལ་བུམ་ཆུ་ཀུ་ཤས་དབང་རྫས་ལ་གཏོར་བ་འདི་མན་ཐམས་ཅད་འདྲ་བར་བྱས་ཏེ། དབང་རྫས་ལ་དབང་བསྐུར། སྐུ་གང་། དྲི་མ་དག་ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུ་བརྒྱན། དབང་རྫས་ཀྱི་རིན་ཆེན་འབྱུང་ལྡན་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར། དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་བ་སྩལ་དུ་གསོལ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡིས། ། ཁམས་གསུམ་ཀུན་གྱི་ཕྱག་བྱས་པ། །
རིན་ཆེན་དབང་བསྐུར་ཆེན་པོ་སྦྱིན། ། ཨོཾ་བཛྲ་རཏྣ་མུ་ཀུ་ཊ་ཨ་བྷྀ་ཥིཉྩ་མི་བཛྲ་ར་ག་ཏ་བཛྲ་ཤ་ལི་ཧོཿཞེས་བརྗོད་ཅིང་དབུ་བརྒྱན་རྟེན་རྣམས་ལ་འབུལ་ཚུལ་བྱས་ལ་མཆོད་གཡོག་པ་ལ་གཏད་དེ། རྟེན་གསར་པའི་དྲུང་དུ་བཞག འདི་མན་ལ་རྣམ་རྒྱལ་བུམ་ཆུ་ཀུ་ཤས་རྟེན་རྣམས་ལ་འཐོར་ཚུལ་དང་། ཨོཾ་བཛྲི་བྷཱ་ཝ་ཨ་བྷྀ་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུ་བརྒྱན། འདི་ཙམ་གྱིས་ཆོག
པུཥྤེ་སོགས་ལྔས་མཆོད། རྟེན་དང་དབང་རྫས་རྡོ་རྗེ་ལ་ལས་བུམ་གྱི་ཆུ་དང་། སྭ་བྷཱ་ཝ་སོགས། རྟེན་དང་དབང་རྫས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་ཉི་མའི་སྟེང་དུ་ཛྲིཾ་ལས་པདྨ་ཛྲིཾ་གིས་མཚན་པ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་འོད་དཔག་མེད་ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་པདྨ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་ཐོད་འཛིན་པ་དང་མཉམ་པར་སྦྱོར་བ།
གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་སོགས་བརྗོད་ཅིང་། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འོད་དཔག་མེད་ཀྱེ་རྡོ་རྗེ་ཡབ་ཡུམ་གྱི་རྣམ་པར་སྤྱན་དྲངས་ལ་སོགས་སོ་སོར་བསྟིམ། དེ་བཞིན་གཤེགས་པ། སོགས་ཀྱིས་གསོལ་བ་བཏབ། ཨོཾ་བཛྲཱི་བྷཱ་ཝ་སོགས་ཀྱིས། དབང་རྫས་ལ་དབང་བསྐུར། འོད་དཔག་མེད་ཀྱིས་དབུ་བརྒྱན། དབང་རྫས་འོད་དུ་ཞུ་སྟེ་རྡོ་རྗེར་གྱུར་པ། སོགས་གོང་བཞིན། དེ་བཞིན་གཤེགས་པ་སོགས་ཀྱིས་གསོལ་བ་བཏབ།
སློབ་དཔོན་གྱིས་རྡོ་རྗེ་ཐོགས་ལ། སངས་རྒྱས་ཀུན་གྱི་རྡོ་རྗེའི་དབང་། ། སོགས་ཤླཽ་གཅིག་དང་། ཨོཾ་མཧཱ་བཛྲ་ཧཱུྃ། ཞེས་བརྗོད་ཅིང་རྟེན་རྣམས་ལ་རྡོ་རྗེ་འབུལ་ཚུལ་བྱས་ལ། མཆོད་གཡོག་པ་ལ་གཏད་དེ་རྟེན་གསར་པའི་དྲུང་དུ་བཞག རྣམ་རྒྱལ་བུམ་ཆུ་གཏོར་ཞིང་། བཛྲི་བྷཱ་ཝ་སོགས་ཀྱིས་གོང་བཞིན་དབང་བསྐུར། འོད་དཔག་མེད་ཀྱིས་དབུ་བརྒྱན། པུཥྤེ་སོགས་ལྔས་མཆོད།
རྟེན་དང་དབང་རྫས་དྲིལ་བུ་ལ་ལས་བུམ་གྱི་ཆུ་གཏོར་ཞིང་། སྭ་བྷཱ་ཝ་སོགས། རྟེན་དང་དབང་རྫས་དྲིལ་བུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་ཁྃ་ལས་རལ་གྲི་ཁྃ་གིས་མཚན་པ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་དོན་ཡོད་གྲུབ་པ་ཀྱཻ་རྡོ་རྗེ་ལྗང་ཁུ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་རལ་གྲི། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་ལྗང་ཁུ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་སོགས་བརྗོད།
ཐུགས་ཀའི་ས་བོན་ལས་འོད་ཟེར་འཕྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་དོན་ཡོད་གྲུབ་པ་ཀྱཻ་རྡོ་རྗེ་ཡབ་ཡུམ་གྱི་རྣམ་པར་སྤྱན་དྲངས་ལ་སོ་སོར་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། བཛྲི་བྷཱ་ཝ་སོགས་ཀྱིས་དབང་རྫས་ལ་དབང་བསྐུར། དོན་ཡོད་གྲུབ་པས་དབུ་བརྒྱན། དབང་རྫས་འོད་དུ་ཞུ་སྟེ་དྲིལ་བུར་གྱུར། སོགས་གོང་བཞིན་བརྗོད། དེ་བཞིན་གཤེགས་པ་སོགས་ཀྱིས་གསོལ་བ་བཏབ། སློབ་དཔོན་གྱི་དྲིལ་བུ་ཐོགས་ལ། ཨོཾ་བཛྲ་ཨ་དྷི་པ་ཏི་སཏྭཾ།
ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སཏྭཾ། ཞེས་བརྗོད་ཅིང་དྲིལ་བུ་གསིལ་ལ་རྟེན་རྣམས་ལ་འབུལ་ཚུལ་བྱས། མཆོད་གཡོག་པ་ལ་གཏད་དེ། རྟེན་གསར་པའི་དྲུང་དུ་བཞག རྣམ་རྒྱལ་བུམ་ཆུ་གཏོར་ཞིང་། བཛྲཱི་བྷཱ་ཝ་སོགས་ཀྱི་གོང་བཞིན། དབང་བསྐུར། དོན་ཡོད་གྲུབ་པས་དབུ་བརྒྱན། པུཥྤེ་སོགས་ལྔས་མཆོད། རྟེན་རྣམས་ལ་ལས་བུམ་གྱི་ཆུ་དང་།
སྭ་བྷཱ་ཝ་སོགས། རྟེན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་བྷྲཱུྃ་ལས་འཁོར་ལོ་བྷྲཱུྃ་གྱིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་རྣམ་པར་སྣང་མཛད་ཀྱཻ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་འཁོར་ལོ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དཀར་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་སོགས་བརྗོད། ཐུགས་ཀའི་ས་བོན་ལས་འོད་ཟེར་འཕྲོས་པས། ཕྱོགས་བཅུའི་དེ་བཞིན་གཤེགས་པ་ཐམས་ཅད་རྣམ་པར་སྣང་མཛད་ཀྱཻ་རྡོ་རྗེ་ཡབ་ཡུམ་གྱི་རྣམ་པར་སྤྱན་དྲངས།
གཽ་རཱི་ཨ་ཀརྵས་རྟེན་རྣམས་ལ་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། སློབ་དཔོན་གྱིས་རང་གི་རྡོ་དྲིལ་གཉིས་ལག་པ་གཡས་པས་ཕྱོགས་གཅིག་དཀྲོལ། ཨོཾ་བཛྲ་སཏྭ་སཏྭཾ་ཨ་བྷི་ཥིཉྩ་མི་བཛྲ་ན་མ་ཨ་བྷི་ཥེ་ཀ་ཏ། ཀྱེ་དཔལ་རྡོ་རྗེ་སེམས་དཔའ་ཞེས་བྱ་བའི་དེ་བཞིན་གཤེགས་པའོ། ། ཞེས་བརྗོད་ཅིང་རྟེན་ཐམས་ཅད་ལ་གསང་མཚན་བཏགས་པར་བསམ་ལ། རྡོ་དྲིལ་མདུན་དུ་བཞག རྣམ་རྒྱལ་བུམ་ཆུ་གཏོར་ཞིང་། བཛྲི་བྷཱ་ཝ་སོགས་གོང་བཞིན་དབང་བསྐུར། རྣམ་པར་སྣང་མཛད་ཀྱིས་དབུ་བརྒྱན།
པུཥྤེ་སོགས་ལྔས་མཆོད། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭཱ་བྷཱ་ཝ་ཤུདྡྷོ྅ཧཾ། རྟེན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས། རྟེན་རྣམས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། ཕྱག་གཡས་བརྒྱད་རྡོ་རྗེ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་དཀར་མོ་གྲི་ཐོད་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་སོགས་བརྗོད།
ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་པ་གཤེགས་པ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་སྤྱན་དྲངས་ཏེ་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། བཛྲི་བྷཱ་ཝ་སོགས་ཀྱིས། དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། རང་གི་མདུན་གྱི་རྡོ་རྗེ་བླང་ལ། འདི་དེ་སངས་རྒྱས་ཐམས་ཅད་དེ། ། ཞེས་སོགས་སྔགས་དང་བཅས་པ་བརྗོད་ཅིང་རྡོ་རྗེ་གསོར་ལ་རྟེན་རྣམས་ཀྱི་ཕྱག་གཡས་པར་ཕུལ་བའི་མོས་པ་བྱ་བ་སྟེ་སློབ་མའི་དབང་ངོ་། །
སློབ་དཔོན་གྱི་དབང་ནི། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་བརྗོད་ཅིང་དབང་བསྐུར་བར་བསམ། གསང་དབང་ནི། ནམ་མཁའི་དཀྱིལ་འཁོར་གཙོ་བོས་བྱང་ཆུབ་ཀྱི་སེམས། རྟེན་གྱི་ལྗགས་ཐོག་ཏུ་བཞག་པར་བསམ་སྟེ། སློབ་དཔོན་གྱིས་ནང་མཆོད་ནས་ཐུར་མས་བདུད་རྩི་བླང་ལ།
ཇི་ལྟར་འདས་པའི་སངས་རྒྱས་ཀྱིས། ། བྱང་ཆུབ་སྲས་རྣམས་དབང་བསྐུར་ལྟར། ། བདག་གིས་གསང་བའི་དབང་གིས་ནི། ། སེམས་ཀྱི་རྒྱུན་གྱི་དབང་བསྐུར་རོ། ། ཨོཾ་ཨཱཿཧཱུྃ་ཨ་ཧོཿམཧཱ་སུ་ཁ། ཞེས་བརྗོད་ཅིང་རྟེན་ལ་ཕུལ་བར་བསམ་ལ། ཏིང་ལ་སོགས་པར་བླུགས་ཏེ་མཆོད་གཡོག་པས་རྟེན་གསར་པའི་དྲུང་དུ་བཞག ཤེས་རབ་ཡེ་ཤེས་ཀྱི་དབང་ནི། ནམ་མཁའི་དཀྱིལ་འཁོར་གྱི་གཙོ་བོའི་ཐུགས་ཀ་ནས་ཡེ་ཤེས་ཀྱི་རིག་མ་སྤྲུལ་ཏེ། རྟེན་ལ་ཕུལ་བར་བསམ་ལ།
དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། ། ཞེས་བརྗོད། དབང་བཞི་པ་ནི། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། །
ཞེས་བརྗོད་ཅིང་དབང་དོན་རྣམས་ཐུགས་རྒྱུད་ལ་འཁྲུངས་པར་བསམ་མོ། ། དེ་ལྟར་ན་དབང་བཞི་བསྐུར་བས་དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་རྟེན་ཐམས་ཅད་རྡོ་རྗེ་སེམས་དཔའ་རེ་རེས་དབུ་བརྒྱན། ཞེས་བརྗོད་ཅིང་བསམ། དེ་ནས་མཆོད་བསྟོད་བྱ་བ་ནི། མཆོད་སྟེགས་ཀྱི་མར་མེ་རྣམས་སྦར། མཆོད་པ་རྣམས་བསངས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། འཐོར་འཐུང་།
མཆོད་ཡོན། མེ་ཏོག བདུག་སྤོས། མར་མེ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་གང་བར་གྱུར། སོ་སོའི་ཕྱག་རྒྱ་དང་བཅས། ཨོཾ་ནཱི་རཱི་ཧཱུྃ་ཁྃ་སྭཱཧཱ། ཨོཾ་བཛྲ་ནཻ་ཝི་ཏེ་ཧཱུྃ་སྭཱཧཱ། ཨོཾ་སརྦ་བཱི་ཤོ་དྷ་ནི་སྭཱཧཱ།
ཨོཾ་ཛཿཧཱུྃ་བཾ་ཧོཿ ཁ་རྃ་མཧཱ་ཨརྒྷྃ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་ཐོག་མཐའ་གཉིས་འོག་མ་རྣམས་ལའང་སྦྱར་ཏེ། དྷུ་པེ། ཨ་ལོ་ཀེ གནྡྷེ། ནཻ་ཝི་དྱེ། ཤཔྡའི་བར་གྱི་བྱིན་གྱིས་བརླབས་ལ། དཀུ་གཡོན་པར་ཁུ་ཚུར་གཉིས་སྟེང་འོག་ཏུ་ཁ་སྦྱར་ཏེ།
དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་ཞབས་བསིལ་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཨོཾ་བྷ་ག་ཝཱན་མཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁྃ་སྭཱཧཱ། ཞེས་ཕྱག་རྒྱ་དང་བཅས་པ་བརྗོད་ཅིང་། མཐར་སེ་གོལ་གཏོགས་ནས་ཤཔྡའི་མཐར་རོལ་ཆེན་རྒྱུན་དཀྲོལ། གྷཎྜེ་ར་ཎི་སོགས་དབང་ཆུ་མཛེས་རྒྱན་བཞིན་གདངས་དང་བཅས་པ་དང་། དེ་ནས་དྲིལ་བསིལ་དང་བཅས་པས། མི་བསྐྱོད་རྡོ་རྗེ་ཡེ་ཤེས་ཆེ། །
སོགས་དེ་ཉིད་ལྔ་པ་དང་། ཧཱུྃ་སྣང་སྟོང་རྡོ་རྗེ་ནམ་མཁའི་དབྱིངས། ། ཆོས་དབྱིངས་ཡེ་ཤེས་རྡོ་རྗེའི་སྐུ། ། བྱང་ཆུབ་མཆོག་གི་ཕྱག་རྒྱ་ཅན། ། ཕྱག་འཚལ་རྣམ་པར་སྣང་མཛད་ལ། ། གཟུང་འཛིན་རྡོ་རྗེ་བརྟན་པའི་ས། ། མེ་ལོང་ཡེ་ཤེས་རྡོ་རྗེའི་སྐུ། ། བདུད་འདུལ་ཆེན་པོ་ཕྱག་རྒྱ་ཅན། ། ཕྱག་འཚལ་མི་བསྐྱོད་རྡོ་རྗེ་ལ། ། རིན་ཆེན་རྡོ་རྗེ་འབར་བའི་མེ། །
མཉམ་ཉིད་ཡེ་ཤེས་རྡོ་རྗེའི་སྐུ། ། མཆོག་སྦྱིན་ཆེན་པོའི་ཕྱག་རྒྱ་ཅན། ། ཕྱག་འཚལ་རིན་ཆེན་འབྱུང་ལྡན་ལ། ། འདོད་ཆགས་རྡོ་རྗེ་ཆོས་ཀྱི་ཆུ། ། ཀུན་རྟོག་ཡེ་ཤེས་རྡོ་རྗེའི་སྐུ། ། ཏིང་འཛིན་ཆེན་པོའི་ཕྱག་རྒྱ་ཅན། ། ཕྱག་འཚལ་སྣང་བ་མཐའ་ཡས་ལ། ། ཕྲག་དོག་རྡོ་རྗེ་སྐྱོད་པའི་རླུང་། ། བྱ་སྒྲུབ་ཡེ་ཤེས་རྡོ་རྗེའི་སྐུ། ། སྐྱབས་སྦྱིན་ཆེན་པོའི་ཕྱག་རྒྱ་ཅན། །
ཕྱག་འཚལ་དོན་ཡོད་གྲུབ་པ་ལའོ། ། ཞེས་དང་། འགྲོ་བ་རྒྱུད་ལྔ་འཁོར་བའི་དཀྱིལ་འཁོར་དུ། ། སྡུག་བསྔལ་འཁྲུལ་འཁོར་གྱིས་གཟིར་འགྲོ་གཟིགས་ནས། ། ཐུགས་རྗེས་སྡུག་བསྔལ་འཁྲུལ་འཁོར་འཇོམས་མཛད་པ། ། ཐུགས་རྗེའི་བདག་ཉིད་ཁྱོད་ལ་ཕྱག་འཚལ་བསྟོད། ། སེམས་ཅན་སྨིན་ཅིང་གྲོལ་བར་མཛད་པའི་ཕྱིར། ། སེམས་ཅན་ཁམས་ན་བཞུགས་ཤིང་སྤྱོད་གྱུར་ཀྱང་། ། ཆགས་པས་མ་གོས་པདྨ་ལྟར་དག་པ། ། འདོད་ཆགས་དག་པའི་བདག་ཉིད་ཁྱོད་ལ་འདུད། །
སེམས་ཅན་བཀྲེན་པ་ཆོས་ཀྱིས་ཕོངས་གྱུར་པ། ། མ་རིག་འཐིབ་པོའི་ནང་དུ་སོང་བ་རྣམས། ། འཕགས་པའི་ནོར་བདུན་དག་གིས་ཚིམ་མཛད་པ། ། ཡེ་ཤེས་སྒྲོན་མེ་ཁྱོད་ལ་ཕྱག་འཚལ་ལོ། ། སེམས་ཅན་འཁོར་བའི་རྒྱ་མཚོར་ནུབ་པ་ལ། ། ཐུགས་རྗེས་ཐབས་དང་ཤེས་རབ་གྲུར་བཞག་ནས། ། ཞི་བ་རིན་ཆེན་མཆོག་གླིང་སྐྱེལ་མཛད་པ། ། ཀུན་གྱི་དེད་དཔོན་ཁྱོད་ལ་ཀུན་ནས་འདུད། ། སེམས་ཅན་ལས་ཀྱི་ཆུ་བོར་གྲུ་ནུབ་རྣམས། ། དམ་ཆོས་བདུད་རྩིའི་ཟམ་པས་སྒྲོལ་མཛད་ཅིང་། །
འཕགས་ལམ་ཡན་ལག་བརྒྱད་ལ་སྦྱོར་མཛད་པ། ། གསུང་གི་མངའ་བདག་ཁྱོད་ལ་ཕྱག་འཚལ་ལོ། ། ཕྱག་བྱར་འོས་པ་ཐམས་ཅད་ལ། ། ཤླཽ་ཀ་གཅིག་སོགས་གདངས་དང་བཅས་པས་བསྟོད་ལ། དེ་ནས་སྤྱན་དབྱེ་བ་ནི། གསེར་དྲུག་རྣམས་ལས་མི་ཆུང་བའི་ཐུར་མས། དངུལ་གྱི་ཀོང་བུར་བཞག་པའི་མར་དང་སྦྲང་རྩི་བླང་བའམ། དཀྱིལ་འཁོར་གྱི་རྡུལ་ཕྲ་མོ་ཞིག་བླང་ལ་སྤྱན་གྱི་ཐད་ཀར་བྱུག་ཅེས་གསུངས་ཀྱང་།

ཕྱག་ལེན་དེ་དག་མོས་པ་ཙམ་མ་གཏོགས་དེ་དག་དངོས་སུ་མི་མཛད། གསེར་གྱི་མིག་ཐུར་མ་འབྱོར་ན་ཐལ་མོ་སྦྱར་བའི་བར་དུ་རྡོ་རྗེ་བཟུང་ལ། སྤྱན་གྱི་ཐད་ཀར་བྱུག་ཚུལ་བྱ་ཞིང་། ཀུན་མཁྱེན་ཡེ་ཤེས་སྤྱན་ལྡན་སྐྱོན་བྲལ་ཡང་། ། གུས་པས་འཕགས་པའི་སྤྱན་ནི་དབྱེ་བགྱིས་པས། ། ནམ་མཁའི་མཐར་ཐུག་གྱུར་པའི་སེམས་ཅན་རྣམས། ། སངས་རྒྱས་ཡེ་ཤེས་སྤྱན་ནི་ཐོབ་པར་ཤོག ། ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤྭ་དྷཱ་ནི་སྭཱཧཱ། ཡེ་ཤེས་ཀྱི་སྤྱན་རྣམ་པར་དག་པ་དང་ལྡན་ཞིང་། སེམས་ཅན་གྱི་དོན་ལ་འཇུག་པའི་མཐུ་ཕུན་སུམ་ཚོགས་པ་དང་ལྡན་པར་གྱུར་ཅིག ཅེས་ལན་གསུམ་བརྗོད།
དེ་ནས་བརྟན་པར་བཞུགས་སུ་གསོལ་བ་གདབ་པ་ནི། ཨོཾ་སརྦ་ཏ་ཐཱ་ག་ཏ་སོགས་སྔོན་དུ་འགྲོ་བའི་ཆུ་གཉིས་སྔོན་འགྲོའི་ཉེར་སྤྱོད་ལྔས་མཆོད་ཅིང་། སྣང་སྟོང་རྡོ་རྗེ་སོགས་དང་འགྲོ་བ་རྒྱུད་ལྔ་སོགས་ཀྱིས་བསྟོད། དེ་ནས་དཔོན་སློབ་ཐམས་ཅད་བཞེངས་ཏེ་མགྲིན་གཅིག་ཏུ། ཡེ་དྷརྨཱ་ལན་གསུམ་བརྗོད་པས་བྱིན་གྱིས་བརླབས་པའི་མེ་ཏོག་བཟུང་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་ལྟར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་སྐུ་གསུང་ཐུགས་ཀྱི་རྟེན་འདི་དག་ལ་ས་དང་། ཆུ་དང་། མེ་དང་།
རླུང་གི་གནོད་པས་མ་ཞིག་གི་བར་དུ་སེམས་ཅན་ཐམས་ཅད་ཀྱི་དོན་དཔག་ཏུ་མེད་པ་མཛད་ཅིང་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སྦྱིན་བདག་འཁོར་དང་བཅས་པས་གཙོ་བྱས། སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད་ཅིང་སྣ་ཚོགས་རོལ་མོ་དང་། རྟེན་ལ་མེ་ཏོག་གི་ཆར་དབབ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཡང་ཡང་བརྗོད། རྟེན་འབྲེལ་སྙིང་པོ་བཟླ་འོ། ། དེ་ལྟར་ལན་གསུམ་དུ་བྱས་ལ། དེ་ནས་ཞལ་བསྒྱུར་བ་ནི།
བླ་མ་ཡི་དམ་དཀྱིལ་འཁོར་གྱི་འཁོར་ལོའི་ལྷ་ཚོགས་ཆོས་སྐྱོང་ནོར་ལྷ་སོགས། རྡོ་རྗེ་འཆང་། རྡོ་རྗེ་སེམས་དཔའ་ཀྱཻ་རྡོ་རྗེར་བསྐྱེད་པ་རྣམས་འོད་དུ་ཞུ། བླ་མ་ཡི་དམ་དཀྱིལ་འཁོར་ལྷ་ཚོགས་ཆོས་སྐྱོང་ནོར་ལྷ་ལ་སོགས་པ་སོ་སོའི་སྐུའི་རྣམ་པ་ཇི་ལྟ་བ་བཞིན་དུ་གྱུར། གུར་ཞལ་སོགས་མི་བསྐྱེད་པ་ཀྱཻ་རྡོ་རྗེར་བསྐྱེད་པ་རྣམས་འོད་དུ་ཞུ། ཆོས་སྲུང་དེ་དང་དེའི་སྐུའི་རྣམ་པ་ཇི་ལྟ་བ་བཞིན་དུ་གྱུར། ཆོས་པུ་ཏི་ལ་སོགས་ཡིག་འབྲུའི་ཚོགས་འོད་དཔག་མེད་ཀྱེ་རྡོ་རྗེར་བསྐྱེད་པ་རྣམས་འོད་དུ་ཞུ། ལུང་རྟོགས་ཀྱི་བདག་ཉིད་ཆོས་དཀོན་མཆོག་དབྱངས་གསལ་གྱི་ཡི་གེ་ཨ་ལྀ་ཀ་ལྀའི་རྣམ་པ་གླེགས་བམ་སོགས་ཀྱི་གཟུགས་ཇི་ལྟ་བ་བཞིན་དུ་གྱུར། ཅེས་བརྗོད། གཞན་ཞལ་བསྒྱུར་མི་དགོས་པ་རྣམས་ལ།
གང་ཡང་བརྗོད་མི་དགོས་ལ། ཞལ་བསྒྱུར་འདི་ཡང་གོང་གི་རྟེན་བསྐྱེད་དང་བསྟུན་པའི་འདོར་ལེན་བྱ་དགོས་པས་ཧོལ་གཅོད་སྤངས་ཏེ་རྟོགས་དཔྱོད་ཞིབ་པར་གལ་ཆེའོ། ། འདིར་ངོར་ཕྱོགས་ཀྱི་བསྟན་འཛིན་ཕལ་ཆེར་གྱིས་ཞལ་བསྒྱུར་གྱི་རྗེས་སུ་བརྟན་བཞུགས་བྱ་བ་ཁོ་ན་བཤད་ཀྱང་། ས་སྐྱ་པའི་བསྟན་འཛིན་མཚུངས་མེད་མཁས་པའི་མཆོག་སྨྲ་བའི་སེང་གེས་རབ་གནས་དགེ་ལེགས་རྒྱ་མཚོར། འདིའི་སྐབས་སུ་ངོར་ལུགས་སྤྱི་དང་མཐུན་པར་བཤད་ནས། འདི་ནི་ཕྱག་ལེན་ལྟར་བྲིས་པ་ཡིན་ལ། རབ་གནས་དོན་གསལ་གྱི་དཔེ་ཀུན་ལས། ཐོག་མར་བརྟན་བཞུགས་བྱས་ནས། དེ་ནས་ཞལ་བསྒྱུར་བ་འབྱུང་སྟེ། བརྟན་བཞུགས་འདི་རབ་གནས་ཀྱི་དངོས་གཞི་ཡིན་པས།
འདི་མ་ཚར་གྱི་བར་དུ་ཞལ་བསྒྱུར་དུ་མི་རུང་བ་ལ་དགོངས་སམ་སྙམ་མོ། ། དེས་ན་བརྟན་བཞུགས་ཀྱི་དམ་ཚིག་པ་བསྐྱེད་པ་ལ། ཡེ་ཤེས་པ་སྤྱན་དྲངས་པ་བསྟན་པར་བྱས་ནས་མངའ་དབུལ་གྱི་གོང་དུ་རང་རང་གི་རྣམ་པར་བསྒྱུར་བ་འདི་དགོངས་པ་ཡིན་པ་འདྲའོ། ། ཞེས་གསུངས་པ་བཞིན། སྔགས་འཆང་ཆོས་ཀྱི་རྒྱལ་པོས་རབ་གནས་དངོས་གྲུབ་འབྱུང་བ་ལས་ཇི་ལྟར་བཤད་པའི་རིམ་པ་བཞིན་འདིར་ཡང་བཀོད་པ་ཡིན་པས། ཚུལ་འདི་ནི་རྗེ་བཙུན་གྱི་དགོངས་པ་ཐུན་མོང་མ་ཡིན་པ་ཡིན་པ་དོན་གསལ་ཚར་གཅིག་བཀླགས་པས་ཀྱང་གོ་བ་ཡིན་ནོ། ། དེ་ནས་མངའ་དབུལ་རྒྱས་པར་བྱ་བ་ལ་བཞི་ལས། དང་པོ་མཆོད་བསྟོད་རྒྱས་པས་མངའ་དབུལ་བ་ནི། རྟེན་གསར་པའི་མདུན་དུ་མར་མེ་ཞལ་ཟས་ལ་སོགས་པའི་མཆོད་པ་ཅི་འབྱོར་པ་དང་། མཆོད་པ་རྙིང་པ་རྣམས་ཁ་གསོས་ལ།
ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ། ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས།
རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ། པཱ་དྱཾ། པུཥྤཾ། དྷུ་པཾ། དཱི་པཾ། གནྡྷཾ། ནཻ་ཝི་དྱྃ། ཤཔྡ་ཨཱཿཧཱུྃ། ཞེས་པས་མཆོད་པ་བྱིན་གྱིས་བརླབ་ལ་གདངས་དང་བཅས་པའམ།
མེད་ཀྱང་རུང་སྟེ། སྟོང་གསུམ་འདི་འམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་ཀུན། ། བླ་མ་རྒྱལ་བ་སྲས་དང་བཅས་ལ་འབུལ། ། ཐུགས་རྗེས་འགྲོ་བའི་དོན་ཕྱིར་བཞེས་སུ་གསོལ། ། ཞེས་དང་། པད་སྐོར་སྔོན་དུ་འགྲོ་བས། ཨོཾ་སརྦ་ཏ་ཐཱ་ག་ཏ་ཨརྒྷྃ་པྲ་ཏིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། ཞེས་ཕྱག་རྒྱ་དང་བཅས་པས་མཆོད་ཡོན་དབུལ། དེ་བཞིན་དུ།
སྟོང་གསུམ་འདིའམ་སྟོང་གསུམ་གཞན་དག་ཏུ། ། ལྷ་རྫས་ཞབས་བསིལ་ཇི་སྙེད་ཡོད་པ་རྣམས། ། བླ་མ༞ ཐུགས་རྗེས༞ སྔགས་གོང་འོག་འདྲ་བ་ལས་ཨརྒྷྃ་གྱི་གནས་སུ་པཱདྱྃ། སྟོང་གསུམ༞ ལྷ་རྫས་མེ་ཏོག༞ བླ་མ༞ ཐུགས་རྗེས༞ པཱ་དྱྃ་གྱི་གནས་སུ། པུཥྤཾ། སྟོང་གསུམ༞ ལྷ་རྫས་བདུག་སྤོས༞ བླ་མ༞ ཐུགས་རྗེས༞ པུཥྤཾ་གྱི་གནས་སུ། དྷཱུ་པཾ། སྟོང་གསུམ༞ ལྷ་རྫས་སྣང་གསལ༞ བླ་མ༞ ཐུགས་རྗེས༞ དྷཱུ་པཾ་གྱི་གནས་སུ། དཱི་པཾ། སྟོང་གསུམ༞ ལྷ་རྫས་དྲི་མཆོག༞ བླ་མ༞ ཐུགས་རྗེས༞ དཱི་པཾ་གྱི་གནས་སུ།
གནྡྷཾ། སྟོང་གསུམ༞ ལྷ་རྫས་ཞལ་ཟས༞ བླ་མ༞ ཐུགས་རྗེས༞ གནྡྷཾ་གྱི་གནས་སུ། ནཻ་ཝི་དྱཾ། སྟོང་གསུམ༞ ལྷ་རྫས་རོལ་མོ༞ བླ་མ༞ ཐུགས་རྗེས༞ ཨོཾ་སརྦ་ཏ་ཐཱ་ག་ཏ་ཤཔྡ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། ཞེས་པ་རྣམས་ཕྱག་རྒྱ་དང་བཅས་པས་དབུལ། དྷརྨཱ་ར་ཎི་སོགས་བརྗོད་ཅིང་སྣ་ཚོགས་རོལ་མོ་རྒྱ་ཆེར་བྱ། དེ་ནས་ཨོཾ་ལས་རིན་ཆེན་སྣ་བདུན་སྤྲུལ་ཏེ། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨ་བརྟ་ཡ།
ཨ་བརྟ་ཡ་ཧོཿ ཞེས་བརྗོད་ཅིང་གདངས་དང་བཅས་པས། བདེ་བར་གཤེགས་པ་ཐམས་ཅད་ལ། ། འཁོར་ལོ་རིན་ཆེན་འདི་འབུལ་བས། ། སྲིད་པའི་འཁོར་ལོ་རྒྱུན་བཅད་དེ། ། ཆོས་ཀྱི་འཁོར་ལོ་བསྐོར་བར་ཤོག ། ཨོཾ་སརྦ་ཏ་ཐཱ་ག་ཏ་ཙཀྲ་རཏྣ་པཱུ་ཛི་ཏི་ཧཱུྃ། རྒྱལ་བ་སྲས་དང་བཅས་རྣམས་ལ། ། ནོར་བུ་རིན་ཆེན་འདི་ཕུལ་བས། ། བཀྲེན་ཞིང་ཕོངས་པ་རྒྱུན་བཅད་དེ། །
འབྱོར་པ་ཕུན་སུམ་ཚོགས་པར་ཤོག ། སྔགས་གོང་འདྲ་བ་ལ་ཙཀྲའི་གནས་སུ། མ་ཎི། བཙུན་མོ་རིན་ཆེན་འདི་ཕུལ་བས། ། མ་རིག་མུན་པ་རྒྱུན་བཅད་དེ། ། ཤེས་རབ་དབྱིངས་ཀྱི་དོན་རྟོགས་ནས། ། ཐབས་དང་ཤེས་རབ་འབྲེལ་བར་ཤོག ། མ་ཎའི་གནས་སུ་ཝསྟི། བློན་པོ་རིན་ཆེན་འདི་ཕུལ་བས། ། ཕྱི་ནང་གསང་གསུམ་ཐེག་གསུམ་ལྡན། །
བསམ་ཡས་བསྟན་པ་རབ་འཛིན་ཅིང་། ། ཡོན་ཏན་ཐམས་ཅད་ལྡན་པར་ཤོག ། ཝསྟིའི་གནས་སུ་མཧཱ་ཏ། གླང་པོ་རིན་ཆེན་འདི་ཕུལ་བས། ། ལྟ་ངན་རྣམས་ནི་རབ་བསལ་ནས། ། བླ་མེད་ཐེག་པ་རབ་ཞོན་ཏེ། ། ཐམས་ཅད་མཁྱེན་གྲོང་བགྲོད་པར་ཤོག ། མཧཱ་ཏའི་གནས་སུ་ཧསྟི། རྟ་མཆོག་རིན་ཆེན་འདི་ཕུལ་བས། ། སྲིད་པའི་གཟེབ་ལས་ངེས་གྲོལ་ཏེ། །
རྫུ་འཕྲུལ་མཆོག་གི་ཤུགས་ཐོབ་ནས། ། སངས་རྒྱས་ཞིང་དུ་འགྲོ་བར་ཤོག ། ཧསྟའི་གནས་སུ། ཏུ་རཾ་ག དམག་དཔོན་རིན་ཆེན་འདི་ཕུལ་བས། ། ཉོན་མོངས་དགྲ་ལས་རྒྱལ་གྱུར་ནས། ། ཕས་ཀྱི་རྒོལ་བ་ཚར་བཅད་དེ། ། སྙེམས་བྲལ་མཆོག་ནི་ཐོབ་པར་ཤོག ། ཨོཾ་སརྦ་ཏ་ཐཱ་ག་ཏ་ཁཌྒ་རཏྣ་པཱུ་ཛི་ཏེ་ཧཱུྃ། ཞེས་ཕྱག་རྒྱ་དང་བཅས་པས་དབུལ།
དེ་ནས་འདོད་ཡོན་ལྔ་གདངས་དང་བཅས་པས། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། ། ཕྱོགས་དུས་ཀུན་ནས་གཟུགས་མཆོག་ཅི་མཆིས་པ། ། མོས་བློས་རབ་གནས་ལྷ་ལ་བདག་འབུལ་གྱིས། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་རུ་པ་ཀ་མ་གུ་ཎ་པཱུ་ཛི་ཏེ་ཧཱུྃ། ཕྱོགས་དུས་ཀུན་ཏུ་ཟིན་དང་མ་ཟིན་པའི། ། ཡོན་ཏན་ཚིག་མཆོག་སྒྲ་སྙན་ཅི་མཆིས་རྣམས། ། མོས་བློས༞ བཞེས་ཤིག༞ སྔགས་གོང་འོག་འདྲ་བ་ལས་རུ་པའི་གནས་སུ་ཤཔྡ་དང་། རོལ་ཆེན་བྱ།
ཕྱོགས་དུས་ཀུན་ཏུ་ཙན་དན་སྦྲུལ་སྙིང་དང་། ། ཨ་ཀར་ནགས་སོགས་དབང་པོ་ཚིམ་བྱེད་རྣམས། ། མོས་བློས༞ བཞེས་ཤིག༞ ཤཔྟའི་གནས་སུ་གནྡྷེ། ཕྱོགས་དུས་ཀུན་ནས་རོ་དང་བཅུད་ལྡན་པས། ། ལུས་སེམས་བརྟས་བྱེད་རོ་མཆོག་ཅི་མཆིས་རྣམས། ། མོས་བློས༞ བཞེས་ཤིག༞ གནྡྷའི་གནས་སུ་རཱ་ས། ཕྱོགས་དུས་ཀུན་ནས་འཇམ་མཉེན་འཁྲིལ་ཆགས་པའི། ། རེག་བྱའི་ཁྱད་པར་ལུས་སེམས་ཚིམ་བྱེད་རྣམས། ། མོས་བློས༞ བཞེས་ཤིག༞ ཨོཾ་སརྦ་ཏ་ཐཱ་ག་ཏ་སྤརྵེ་ཀ་མ་གུ་ཎ་པཱུ་ཛི་ཏི་ཧཱུྃ། ཞེས་དང་།
གོས་ཟུང་ཕུལ་ཏེ། དེ་རྣམས་ལ་ཕྱག་དང་བཅས་པས་དབུལ། དེ་ནས་དྲིལ་བསིལ་གདངས་དང་བཅས་པས། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། བླ་མའི་སྐུ་ནི་རྡོ་རྗེའི་སྐུ། ། མཛེས་ཤིང་ལྟ་བས་ཆོག་མི་ཤེས། ། བསམ་གྱིས་མི་ཁྱབ་ཡོན་ཏན་ལྡན། །
བླ་མའི་སྐུ་ལ་ཕྱག་འཚལ་ལོ། ། བླ་མའི་གསུང་ནི་ཚངས་པའི་དབྱངས། ། འགག་མེད་སེང་གེའི་སྒྲ་དང་ལྡན། ། མུ་སྟེགས་ལོག་ལྟ་འཇོམས་མཛད་པའི། ། བླ་མའི་གསུང་ལ་ཕྱག་འཚལ་ལོ། ། བླ་མའི་ཐུགས་ནི་ནམ་མཁའ་འདྲ། ། བདེ་གསལ་མི་རྟོག་ངང་ཚུལ་ཅན། ། རྣམ་ཐར་གསུམ་ལ་ལེགས་གནས་པའི། ། བླ་མའི་ཐུགས་ལ༞ བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། །
ཀུན་གྱི་བྱེད་པོ་བླ་མ་ཡིན། ། བླ་མ་རྣམས་ལ་ཕྱག་འཚལ་ལོ། ། ཞེས་དང་བླ་མ་ཆེད་དུ་གཏད་པའི་སྐུ་ཡོད་ཅིང་ཤེས་ན་དེའི་སྐུ་བསྟོད་སོགས་སྐབས་ཐོབ་དང་སྦྱར་ནས་བྱེད། གཞན་ཡི་དམ་སོགས་ལྷ་སོ་སོའི་སྒོ་ནས་བསྟོད་ཤེས་ཤིང་བྱེད་པར་སྤྲོ་ནའང་བྱ། དེ་ཙམ་མི་ཤེས་ན། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་ལོ། ། ཞེས་དང་།
ཆོས་པུ་ཏི་སོགས་ལ། དག་པས་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང་། ། གཅིག་ཏུ་དོན་དམ་མཆོག་གྱུར་པའི། ། ཞི་གྱུར་ཆོས་ལ་ཕྱག་འཚལ་ལོ། ། ཞེས་དང་། མཆོད་རྟེན་ལ། སྣ་ཚོགས་པདྨ་ཟླ་བའི་གདན་སྟེང་དུ། ། སྣ་ཚོགས་རིན་ཆེན་ཁམས་ལས་གྲུབ་པ་ཡི། ། སྤྲུལ་པའི་མཆོད་རྟེན་སྣ་ཚོགས་རྒྱན་གྱིས་མཛེས། །
ཆོས་སྐུའི་རང་བཞིན་ཅན་ལ་ཕྱག་འཚལ་ལོ། ། སྟེང་དང་འོག་དང་བར་དག་དང་། ། ཕྱོགས་དང་ཕྱོགས་མཚམས་རྣམས་སུ་ཡང་། ། སྐུ་བཅས་སྐུ་ནི་མེད་པ་ཡི། ། མཆོད་རྟེན་རྣམས་ལ་ཕྱག་འཚལ་ལོ། ། ཞེས་དང་། ཐམས་ཅད་ཀྱིས་ཐུན་མོང་དུ། སྣང་སྟོང་རྡོ་རྗེ་དང་། འགྲོ་བ་རྒྱུད་ལྔ་སོགས་གོང་བཞིན་དང་། མཉམ་ཉིད་མི་གཡོ་མཉམ་ཉིད་མཆོག་གི་ཆོས་ཉིད་ཅན། །
ཐུགས་རྗེའི་བདག་ཉིད་འགྲོ་བའི་སྡུག་བསྔལ་སེལ་བར་མཛད། ། ཡོན་ཏན་མཐའ་ཡས་དངོས་གྲུབ་ཐམས་ཅད་སྦྱིན་མཛད་པ། ། དྲི་མེད་མི་གཡོ་མཉམ་ཉིད་དམ་པའི་ཆོས་མཆོག་ཅན། ། ཡོན་ཏན་ཤིན་ཏུ་ཕྲ་བའི་ཆ་ལའང་ཚད་མེད་དེ། ། དཔེ་ནི་ནམ་མཁའ་དང་ཡང་བསྒྲུན་དུ་ཡོད་མ་ཡིན། ། དངོས་གྲུབ་མཐའ་ཡས་དཔག་མེད་དཔེ་དང་བྲལ་བ་རྣམས། ། སེམས་ཅན་ཁམས་ལ་དངོས་གྲུབ་མཆོག་རྣམས་ངེས་པར་སྩོལ། ། རྟག་ཏུ་དྲི་མ་མེད་པ་ཐུགས་རྗེའི་ཤུགས་ལས་བྱུང་། ། སྨོན་ལམ་གྲུབ་པ་འགག་པ་མེད་པ་ཆོས་ཉིད་ཅན། ། འགྲོ་བའི་དོན་སྒྲུབ་རབ་ཏུ་བརྩོན་པ་མཐའ་ཡས་པ། །
ཐུགས་རྗེ་ཆེན་པོའི་བདག་ཉིད་རྟག་ཏུ་རྣམ་པར་སྣང་། ། ཚད་མེད་ཚད་དང་བྲལ་བ་ཤིན་ཏུ་རྫོགས་པ་ཡིས། ། བདེ་བར་གཤེགས་པའི་གོ་འཕང་དམ་པ་བརྙེས་གྱུར་ཀྱང་། ། ཁམས་གསུམ་རྣམས་ལ་དངོས་གྲུབ་མཆོག་རྣམས་སྩོལ་མཛད་པའི། ། ཐུགས་རྗེའི་སྤྱོད་པ་མི་གཡོ་འགག་པར་ཡོངས་མི་འགྱུར། ། ཨེ་མ་ཧོ་ཤིན་ཏུ་བཟང་པོའི་ཆོས་ཉིད་མཆོག་དང་ལྡན། ། མཆོག་སྦྱིན་རྣམས་ཀྱི་ནང་ནས་གོ་འཕང་མཆོག་བརྙེས་པ། ། ཁམས་གསུམ་ཀུན་ལ་རྟག་ཏུ་དངོས་གྲུབ་སྩོལ་མཛད་པ། ། མགོན་པོ་དུས་གསུམ་སྒྲིབ་པ་མེད་པར་རབ་མཁྱེན་པས། ། དམ་ཚིག་མཆོག་གསུམ་དངོས་གྲུབ་དམ་པ་བདག་ལ་སྩོལ། །
འདི་ནི་སངས་རྒྱས་ཐམས་ཅད་ཀྱི། ། ཡང་དག་ཡོན་ཏན་རྒྱ་ཆེན་ཏེ། ། ལན་གཅིག་ཙམ་ཞིག་བརྗོད་པས་ཀྱང་། ། སངས་རྒྱས་ཐམས་ཅད་འགྲུབ་པར་འགྱུར། ། ཞེས་པས་བསྟོད་དོ། ། གཉིས་པ་བྱེ་བྲག་ཏུ་ཉེ་བར་མཁོ་བས་མངའ་དབུལ་ལ་གཉིས་ཀྱི། དང་པོ་རྟེན་ཐམས་ཅད་ལ་སྤྱིར་མངའ་དབུལ་བའི་སྡོམ་ནི། དཀྱིལ་འཁོར་ཁྲུས་དང་ན་བཟས་བརྒྱན། ། རྣམ་ལྔ་རིན་ཆེན་བདུན་དང་བཅུད། ། གདུགས་སོགས་དང་ནི་སྤྱི་པའི་སོགས། །
ཞེས་པ་ལྟར་བརྒྱད་ལས། དང་པོ་དཀྱིལ་འཁོར་ནི། གླིང་བཞི་གླིང་ཕྲན་བརྒྱད་རི་རབ་དང་བཅས་པའི་དཀྱིལ་འཁོར་བྲིས་པ་སྟེ། རྟེན་རྣམས་ལ་དངོས་སུ་ཕུལ་བར་བསམས་ལ་འབུལ་བའི་ཚུལ་བྱ་ཞིང་། སློབ་དཔོན་གྱིས་རྒྱབ་ཡིག་བཀླགས་ལ་གདངས་དང་བཅས་པས། ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། ། རི་རབ་གླིང་བཞི་ལེགས་པར་བརྒྱན་པ་འདི། ། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་ལ་སྤྱོད་པར་ཤོག ། ཨོཾ་བཛྲ་སུ་རེ་ཁེ་ཨཱཿཧཱུྃ་སྭཱཧཱ།
ཞེས་བརྗོད་ཅིང་མཆོད་གཡོག་པ་ལ་གཏད། མངའ་དབུལ་སྟེགས་རིན་པོ་ཆེའི་སྣོད་འབྲུ་སོགས་ཀྱིས་བཀང་བའི་མཐར་རིམ་པ་བཞིན་བཀོད་པ་མཛེས་པར་གཅལ་དུ་བཀྲམ་པར་བྱའོ། ། གཉིས་པ་ཁྲུས་ནི། ཁྲུས་བུམ་བྲིས་པ་དངོས་སུ་ཕུལ་བར་བསམས་ལ་འབུལ་བའི་ཚུལ་བྱ་ཞིང་། སྟོང་གསུམ་ཀུན་ཏུ་དྲི་མཆོག་འབྱུང་འགྱུར་བའི། ། སྤོས་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། ། གསེར་སྦྱངས་བཙོ་མ་བྱི་དོར་བྱས་པ་ལྟར། ། འོད་ཆགས་འབར་བ་དེ་དག་བྱུགས་པར་བགྱི། ། ཨོཾ་བཛྲ་གནྡྷེ་ཨཱཿཧཱུྃ། ཞེས་བརྗོད་ཅིང་གོང་བཞིན་གཏད།
གསུམ་པ་ན་བཟའ་ནི། སངས་རྒྱས་ལོངས་སྤྱོད་རྫོགས་པའི་སྐུ་དང་། བྱང་སེམས་ཁྱིམ་པའི་ཆ་ལུགས་ཅན་དང་། མཆོད་རྟེན་དང་། གླེགས་བམ་རྣམས་ལ་དར་སྣ་ཚོགས་ཀྱི་ན་བཟའ་བྲིས་པ་དངོས་སུ་ཕུལ་བར་བསམ་ཞིང་། ཁ་དོག་བཟང་ཞིང་དྲི་ཞིམ་རེག་ན་བདེ། ། སྲབ་འཇམ་ཡང་མཛེས་ལྷ་ལས་བྱུང་བ་ཡི། ། ན་བཟའ་མཆོག་འདི་རྡོ་རྗེའི་སྐུ་ལ་འབུལ། ། བགྲེས་པ་མེད་པ་རྡོ་རྗེའི་སྐུ་ཐོབ་ཤོག ། ཨོཾ་བཛྲ་ཝསཏྲ་སྱ་ཨཱཿཧཱུྃ།
ཞེས་བརྗོད་ཅིང་གཏད། སངས་རྒྱས་སྤྲུལ་པའི་སྐུ་དང་། བྱང་ཆུབ་སེམས་དཔའ། ཉན་ཐོས་སོགས་རྟེན་རབ་ཏུ་བྱུང་བའི་ཆ་ལུགས་ཅན་རྣམས་ལ་ངུར་སྨྲིག་གི་རྒྱལ་མཚན་བྲིས་པ་དངོས་སུ་ཕུལ་བར་བསམ་ཞིང་། དྲི་མེད་མཚན་ལ་སྒྲིབ་གསལ་མི་མངའ་ཡང་། ། དད་པས་ངུར་སྨྲིག་རྒྱལ་མཚན་ཕུལ་བ་ཡིས། ། ནམ་མཁའི་མཐའ་དང་མཉམ་པའི་སེམས་ཅན་རྣམས། ། སངས་རྒྱས་བརྟུལ་ཞུགས་མཆོག་ལ་སྤྱོད་པར་ཤོག ། ཨོཾ་བཛྲ་ཝསཏྲ་ཡེ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད།
བཞི་པ་རྒྱན་ནི། རིན་པོ་ཆེའི་པྲོག་ཞུ་ལ་སོགས་པ་རྒྱན་མང་པོ་བྲིས་པ་ཕུལ་བར་བསམ་ཞིང་། རྒྱལ་བ་མཚན་དཔེའི་རང་བཞིན་རྒྱན་ལྡན་ཕྱིར། ། རྒྱན་གཞན་དག་ནི་བརྒྱན་པར་མི་འཚལ་ཡང་། ། རིན་ཆེན་རྒྱན་མཆོག་ཕུལ་བས་འགྲོ་ཀུན་གྱིས། ། མཚན་དཔེས་བརྒྱན་པའི་སྐུ་ལུས་ཐོབ་པར་ཤོག ། ཨོཾ་བཛྲ་ཨ་ལཾ་ཀཱ་ར་ཝ་སུ་ཁ་ཎི་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། ལྔ་པ་འདོད་ཡོན་ལྔའི་གཟུགས་བྲིས་པ་དངོས་སུ་ཕུལ་བར་བསམ་ཞིང་། རྒྱལ་བ་ཟག་མེད་འབྱོར་ལ་མངའ་བསྒྱུར་ཡང་། །
འགྲོ་བའི་དོན་དུ་འདོད་ཡོན་རྣམ་ལྔ་ཡིས། ། མཆོད་པས་མཁའ་མཉམ་སེམས་ཅན་ཐམས་ཅད་ཀྱིས། ། བསོད་ནམས་མི་ཟད་གཏེར་ལ་སྤྱོད་པར་ཤོག ། ཨོཾ་བཛྲ་མནྟ་བྷ་ཏྲ་པཱུ་ཛ་མེ་གྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། དྲུག་པ་རིན་ཆེན་བདུན་གྱི་རྒྱལ་སྲིད་སྣ་བདུན་བྲིས་པ་དངོས་སུ་ཕུལ་བར་བསམ་ཞིང་། མི་དབང་རིན་ཆེན་སྣ་བདུན་འདི་དག་ནི། ། སངས་རྒྱས་སྲས་དང་བཅས་པ་མ་ལུས་ལ། ། བཤམས་ཤིང་ཡིད་ཀྱིས་སྤྲུལ་ཏེ་ཕུལ་བ་ཡིས། ། འགྲོ་བ་མི་ཟད་གཏེར་ལ་ལོངས་སྤྱོད་ཤོག །
ཨོཾ་བཛྲ་སཔྡ་རཏྣ་པཱུ་ཛ་མེ་གྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། བདུན་པ་བཅུད་ནི་རིན་པོ་ཆེའི་སྣོད་ལྔར། སྨན་ལྔ། འབྲུ་ལྔ། དྲི་ལྔ། རིན་པོ་ཆེ་ལྔ། སྙིང་པོ་ལྔ་བླུགས་པའི་གཟུགས་བྲིས་པ་དངོས་སུ་ཕུལ་བར་བསམ་ཞིང་། རྒྱལ་བ་མགོན་པོ་དཔལ་གྱི་ལྷམ་མེར་བཞུགས། ། བསོད་ནམས་ཡེ་ཤེས་སྐུ་ལྔ་བརྙེས་པ་ལ། །
ལྔ་ཕྲག་ལྔ་ལྡན་སྙིང་པོ་དམ་པ་འབུལ། ། འགྲོ་བས་བདེ་གཤེགས་སྙིང་པོ་ཐོབ་པར་ཤོག ། ཨོཾ་བཛྲ་པཉྩ་པཉྩ་བི་མ་ལ་པཱུ་ཛ་མེ་གྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། བརྒྱད་པ་གདུགས་སོགས་ནི། གདུགས་དང་། རྒྱལ་མཚན་དང་། བ་དན་དང་། བླ་བྲེ་དང་། རོལ་མོ་ལ་སོགས་པའི་གཟུགས་བྲིས་པ་དངོས་སུ་ཕུལ་བར་བསམ་ཞིང་།
བརྩེ་བའི་ཁོར་ཡུག་སྙན་པའི་བ་དན་དང་། ། ཏིང་འཛིན་བླ་བྲེ་སྤོབས་པའི་འོད་གསལ་བ། ། མཆོག་རྐྱེན་འོས་པའི་ཉེར་མཁོ་འདི་དག་འབུལ། ། སྐྱེ་བོས་རྣམ་དག་ཡེ་ཤེས་ཐོབ་པར་ཤོག ། ཨོཾ་བཛྲ་མཧཱ་པཱུ་ཛ་མེ་གྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད་པ་རྣམས་ནི་རྟེན་སྤྱི་ལ་འབུལ་བའོ། ། གཉིས་པ་བྱེ་བྲག་རྟེན་སོ་སོ་ལ་འབུལ་བའི་སྡོམ་ནི། སྤུ་གྲི་འབྲེག་གཅོད་སོ་མང་དང་། ། སྨང་གཟེར་ཚེམས་ཤིང་སྣ་བ་བཞར་རོ། ། ཞེས་པ་ལྟར་དྲུག་ལས།
དང་པོ་ནི་རབ་ཏུ་བྱུང་བའི་ཆ་ལགས་ཅན་རྣམས་ལ་གསེར་གྱི་སྤུ་གྲི་བྲིས་པ་དངོས་སུ་ཕུལ་བར་བསམ་ཞིང་། དབུ་སྐྲ་དང་ཞལ་སྤུ་འབྲེག་པའི་ཚུལ་བྱས་ལ། རྒྱལ་བའི་དབུ་སྐྲ་མཐོན་མཐིང་སྐྱོན་བྲལ་ཡང་། ། གཞན་དོན་སྒྲུབ་ཕྱིར་ཁྱིམ་པའི་རྟགས་སྤང་ཕྱིར། ། དད་པས་གསེར་གྱི་འབྲེག་གཅོད་ཕུལ་བ་ཡིས། ། འགྲོ་ཀུན་སྡུག་བསྔལ་ཀུན་ལས་གྲོལ་བར་ཤོག ། ཨོཾ་བཛྲ་ཀ་ཙ་མུ་ལེ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། གཉིས་པ་འབྲེག་བཅད་ནི། གསེར་གྱི་འབྲེག་བཅད་བྲིས་པ་དངོས་སུ་ཕུལ་བར་བསམ་ལ།
སེན་མོ་འབྲེག་པའི་ཚུལ་བྱ་ཞིང་། ཟངས་མདོག་ལྟར་མཛེས་ཡིད་འོང་སྐྱོན་བྲལ་ཡང་། ། བདག་ཅག་དད་པས་ཕྱག་དང་ཞབས་རྣམས་ཀྱི། ། སེན་མོའི་འབྲེག་བཅད་ཕུལ་བས་འགྲོ་ཀུན་གྱིས། ། སངས་རྒྱས་དཔེ་བྱད་བཟང་པོ་ཐོབ་པར་ཤོག ། ཨོཾ་བཛྲ་ནཱ་གཙྪ་དེ་ཛི་ན་ཨཱཿཧཱུྃ་སྭཱ་ཧཱ། ཞེས་བརྗོད་ཅིང་གཏད། གསུམ་པ་སོ་མང་ནི་རྟེན་སངས་རྒྱས་ལོངས་སྐུའི་ཆ་ལུགས་ཅན་རྣམས་དང་། བྱང་སེམས་ཁྱིམ་པའི་ཚུལ་ཅན་རྣམས་ལ་གསེར་གྱི་སོ་མང་བྲིས་པ་དངོས་སུ་ཕུལ་བར་བསམ་ལ། དབུ་སྐྲ་ཤད་པའི་ཚུལ་བྱ་ཞིང་།
དབུ་སྐྲ་རིན་ཆེན་ལྕང་ལོ་མ་དཀྲུགས་ཤིང་། ། མཛེས་ཤིང་ལྟ་བས་མི་ངོམ་སྐྱོན་བྲལ་ཡང་། ། བདག་བློ་སྦྱང་ཕྱིར་རྐྱེན་དང་འཚམས་པ་འདི། ། ཕུལ་བས་འགྲོ་ཀུན་དུག་གསུམ་བྲལ་བར་ཤོག ། ཨོཾ་བཛྲ་བ་ལ་ཤོ་དྷ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། བཞི་པ་སྨང་གཟེར་ནི། གསེར་གྱི་སྨྲ་འཇབ་བྲིས་པ་དངོས་སུ་ཕུལ་བར་བསམ་ལ། ཤངས་དང་ཞལ་སྤུ་འཐོག་པའི་ཚུལ་བྱ་ཞིང་། དྲི་འཛིན་རྣམ་དག་ཚུལ་ཁྲིམས་ལས་འཁྲུངས་པ། །
དགེ་བ་སྒྲུབ་ཕྱིར་སྐྱོན་ལས་ངེས་གྲོལ་ཡང་། ། མོས་པས་འཛིན་སྤྱད་དམ་པ་ཕུལ་བ་ཡིས། ། འགྲོ་བས་བླ་མེད་བྱང་ཆུབ་ཐོབ་པར་ཤོག ། ཨོཾ་བཛྲ་རོ་མ་དྷ་ར་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། ལྔ་པ་ཚེམས་ཤིང་གསེར་དངུལ་ལས་བྱས་པའི་ཚེམས་ཤིང་བྲིས་པ་དངོས་སུ་ཕུལ་བར་བསམ་ལ། ཚེམས་ཀྱི་སྲུབ་རྣམས་འབྲུ་ཚུལ་བྱ་ཞིང་། དཀར་ལ་ཐགས་བཟང་བཞི་བཅུ་ཚང་བའི་ཚེམས། ། བརྒྱད་ཁྲི་བཞི་སྟོང་ཆོས་ལ་མངའ་བསྒྱུར་ཡང་། ། བདག་ཅག་དད་པས་ཚེམས་ཤིང་དབུལ་ལགས་ཀྱིས། །
འགྲོ་བས་སངས་རྒྱས་གསུང་དབྱངས་ཐོབ་པར་ཤོག ། ཨོཾ་བཛྲ་དནྟ་ཤོ་དྷ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། དྲུག་པ་སྣབ་བཞར་ནི། སྙན་འདྲུ་བའི་ཐུར་མ་བྲིས་པ་དངོས་སུ་ཕུལ་བར་བསམ་ལ། སྙན་འདྲུ་བའི་ཚུལ་བྱ་ཞིང་། སྙན་བསྲིང་མི་མངའ་ཀུན་ཏུ་གསལ་བར་ལྡན། ། ཐུབ་པའི་སྒྲ་འཛིན་ངོ་བོ་སངས་ན་ཡང་། ། དག་བྱེད་འདི་ནི་བདག་གིས་འབུལ་ལགས་ཀྱིས། ། སྐྱེ་བོས་རྟག་ཏུ་དམ་ཆོས་ཐོས་པར་ཤོག །
ཨོཾ་བཛྲ་ཀརྣ་ཤོ་དྷ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། སྤྲུལ་སྐུ་རྣམས་ལ་སོ་མང་དང་། ལོངས་སྐུ་རྣམས་ལ་སྤུ་གྲི་མི་འབུལ་བ་ཙམ་མོ། ། མཆོད་རྟེན་ལ་བྱེ་བྲག་ཏུ་མངའ་དབུལ་གྱི་སྡོམ་ནི། སྲོག་ཤིང་འཁོར་ལོ་ཅོད་པན་འཕན། ། རྒྱན་མཚན་གདུགས་དང་ཕྲེང་བ་དང་། ། ཞེས་པ་ལྟར་བརྒྱད་ལས། དང་པོ་སྲོག་ཤིང་ནི་སྲོག་ཤིང་བྲིས་པ་དངོས་སུ་ཕུལ་བར་བསམ་ཤིང་། ཨོཾ་བཛྲ་ཨ་ཡུ་ཥེ་སྭཱཧཱ།
སེམས་ཅན་ཐམས་ཅད་ཤེས་པ་བཅུ་དང་ལྡན་པར་གྱུར་ཅིག བདེ་བར་གཤེགས་པའི་བསྟན་པ་དམ་པའི་ཆོས་རིང་དུ་མི་ནུབ་ཅིང་གནས་པར་གྱུར་ཅིག སེམས་ཅན་ཐམས་ཅད་ལྷག་པའི་བསམ་པ་རྣམ་པར་དག་པས་ཀུན་ཏུ་བཟང་པོའི་སྨོན་ལམ་ལ་འཇུག་པར་གྱུར་ཅིག ཞེས་བརྗོད་ཅིང་གཏད། གཉིས་པ་འཁོར་ལོ་ནི། གདུགས་རིམ་པ་བཅུ་གསུམ་ཆར་ཁེབས་ཏོག་དང་བཅས་པ་བྲིས་པ་དངོས་སུ་ཕུལ་བར་བསམ་ཞིང་། ཨོཾ་པྲ་མ་དྷ་ནཱ་ཡ་སྭཱཧཱ། སེམས་ཅན་ཐམས་ཅད་དེ་བཞིན་གཤེགས་པའི་སྟོབས་བཅུ་དང་། མ་འདྲེས་པའི་དྲན་པ་ཉེ་བར་བཞག་པ་གསུམ་ཐོབ་པར་གྱུར་ཅིག རྣམ་པར་ཐར་པ་བརྒྱད་ཐོབ་པར་གྱུར་ཅིག
ཡེ་ཤེས་ལྔ་དང་ལྡན་པར་གྱུར་ཅིག ཅེས་བརྗོད་ཅིང་གཏད། གསུམ་པ་ཅོད་པན་ནི། དར་གྱི་ཅོད་པན་བྲིས་པ་དངོས་སུ་ཕུལ་བར་བསམ་ཞིང་། ཨོཾ་པ་ཏཾ་ཀ་ལཾ་པ་ཡ་སྭཱཧཱ། སེམས་ཅན་ཐམས་ཅད་དུས་ཐམས་ཅད་དུ་དར་གྱི་ཅོད་པན་དང་ལྷབ་ལྷུབ་ལ་སོགས་པས་མཆོད་པ་དང་། བསྙེན་བཀུར་གྱི་རྣམ་པ་མང་པོས་དེ་བཞིན་གཤེགས་པ་འཁོར་དང་བཅས་པ་ཐམས་ཅད་དང་། དེ་དག་གི་མཆོད་རྟེན་དང་། སྐུ་གཟུགས་དང་། གསུང་རབ་ལ་སོགས་པ་དག་ལ་མཆོད་པ་བྱེད་པར་གྱུར་ཅིག
ཅེས་བརྗོད་ཅིང་གཏད། བཞི་པ་འཕན་ནི། དར་འཕན་སྣ་ཚོགས་བྲིས་པ་དངོས་སུ་ཕུལ་བར་བསམ་ཞིང་། ཨོཾ་པ་ཏཾ་ཀེ་སྭཱཧཱ། སེམས་ཅན་ཐམས་ཅད་ཆོས་ཀྱི་གྲགས་པའི་སྙན་པ་བསམ་གྱིས་མི་ཁྱབ་པ་ཐོབ་པར་གྱུར་ཅིག ཅེས་བརྗོད་ཅིང་གཏད། ལྔ་པ་རྒྱལ་མཚན་ནི། ཆུ་སྲིན་གྱི་རྒྱལ་མཚན་བྲིས་པ་དངོས་སུ་ཕུལ་བར་བསམ་ཞིང་། ཨོཾ་ཀུམྦྷི་ར་དྷྭ་ཛཱ་ཡ་སྭཱཧཱ། སེམས་ཅན་ཐམས་ཅད་འཁོར་བ་མི་འཛིན་མི་གཏོང་བས་བདུད་བཞི་ལས་རྒྱལ་ཞིང་ཆོས་མི་ནུབ་པའི་རྒྱལ་མཚན་དུ་གྱུར་ཅིག
ཅེས་བརྗོད་ཅིང་གཏད། དྲུག་པ་གདུགས་ནི། གདུགས་བྲིས་པ་དངོས་སུ་ཕུལ་བར་བསམ་ཞིང་། ཨོཾ་བྷྲ་མ་ཎ་ཡ་སྭཱཧཱ། སེམས་ཅན་ཐམས་ཅད་བླ་ན་མེད་པའི་སྐྱབས་དང་ལྡན་ཞིང་ཆོས་ཀྱི་རྒྱལ་པོ་ཆེན་པོ་གྱུར་ཅིག ཅེས་བརྗོད་ཅིང་གཏད། བདུན་པ་ཕྲེང་བ་ནི། མེ་ཏོག་སྣ་ཚོགས་བྲིས་པའི་ཕྲེང་བ་ནི་དངོས་སུ་ཕུལ་བར་བསམ་ཞིང་། རཏྣ་མཱ་ལ་ཏྲཾ། ན་མ་སཏྲཻ་ཡ་དྷི།
ཨ་ནུ་ག་ཏ། པྲ་ཏིཥྛ་ཏ་པུཥྤེ་ཀེ་ཏུ་རཱ་ཛཱ་ཡ། ཏ་ཐཱ་ག་ཏ་ཡ། ཨརྷ་ཏེ། སམྱཀྶྃ་བུདྡྷ་ཡ། ཏདྱ་ཐཱ། ཨོཾ་བཛྲ་པུཥྤེ་ཨཱཿཧཱུྃ་སྭཱཧཱ། སེམས་ཅན་ཐམས་ཅད་མཚན་དང་དཔེ་བྱད་དང་ལྡན་ཏེ། སྐུ་ལྟ་བས་ཆོག་མི་ཤེས་པ་ཐོབ་པར་གྱུར་ཅིག ཅེས་བརྗོད་ཅིང་གཏད།
བརྒྱད་པ་གདན་ནི། རིན་པོ་ཆེ་ལ་སོགས་པའི་འོག་གི་ཚིག་རིགས་དང་མཐུན་པ་བྲིས་པ་དངོས་སུ་ཕུལ་བར་བསམ་ཞིང་། ཨོཾ་པུ་ཎྱ་དྷ་རི་ཛ་ཡེ་སྭཱཧཱ། སེམས་ཅན་ཐམས་ཅད་ཀྱིས་གདན་གྱི་ཁྱད་པར་སྟོབས་བཅུ་དང་ལྡན་པ་གླང་པོ་ཆེའི་གདན་དང་། མི་འཇིགས་པ་བཞི་དང་ལྡན་པ་སེང་གེའི་གདན་དང་། རྫུ་འཕྲུལ་གྱི་རྐང་པ་བཞི་དང་ལྡན་པ་རྟའི་གདན་དང་། དབང་བཅུ་དང་ལྡན་པ་རྨ་བྱའི་གདན་དང་། ཐམས་ཅད་དུ་ཐོགས་པ་མེད་པ་སྟོབས་ཀྱི་ཤུགས་དང་ལྡན་པ་ནམ་མཁའ་ལྡིང་གི་གདན་དང་། འགྲོ་བའི་རེ་འདོད་ཡིད་བཞིན་དུ་བསྐོང་བ་ནོར་བུ་རིན་པོ་ཆེའི་གདན་དང་། ཆགས་པའི་སྐྱོན་ཐམས་ཅད་སྤང་བ་པདྨའི་གདན་དང་།
རང་བཞིན་གྱི་འོད་གསལ་བ་ཉི་ཟླའི་གདན་ཐོབ་པར་གྱུར་ཅིག ཅེས་བརྗོད་ཅིང་གཏད། གླེགས་བམ་ལ་སོགས་པ་གསུང་རབ་བྱེ་བྲག་ཏུ་མངའ་དབུལ་བའི་སྡོམ་ནི། བཞུགས་ཁྲི་དང་ནི་ན་བཟའ་དང་། ། གླེགས་ཤིང་དང་ནི་གླེགས་ཐག་གོ ། ཞེས་པ་ལྟར་བཞི་ལས། དང་པོ་བཞུགས་ཁྲི་ནི། ཆོས་ཀྱི་ཁྲི་སེང་གེས་བཏེགས་པ་དང་དར་ཟབ་བཀབ་པ་བྲིས་པ་དངོས་སུ་ཕུལ་བར་བསམ་ཞིང་། རིན་ཆེན་དུ་མ་ལས་གྲུབ་སེང་གེའི་ཁྲི། ། ཡིད་འོང་སྣ་ཚོགས་གོས་ཀྱིས་བཀབ་པ་འདི། །
སྤྲོས་བྲལ་གསུང་རབ་མཆོག་ལ་ཕུལ་བ་ཡིས། ། འགྲོ་ཀུན་རྡོ་རྗེའི་གདན་ལ་བཞུགས་པར་ཤོག ། ཨོཾ་བཛྲ་ཨཱ་པ་ནཱ་ཡ་ཨཱ་ཧཱུྃ་སྭཱཧཱ། ཞེས་བརྗོད་ཅིང་གཏད། གཉིས་པ་ན་བཟའ་ནི། རྟེན་ཁེབས་བྲིས་པ་དངོས་སུ་ཕུལ་བར་བསམ་ཞིང་། སྣ་ཚོགས་དབང་པོའི་གཞུ་ལྟར་རབ་བཀྲ་ཡང་། ། གང་ལ་རེག་ན་བདེ་བའི་རྒྱུར་གྱུར་པའི། ། གོས་བཟང་རིན་ཆེན་བདག་བློ་སྦྱང་ཕྱིར་འབུལ། ། བཟོད་པ་དམ་པའི་གོས་ཀྱིས་བརྒྱན་པར་ཤོག །
ཨོཾ་བཛྲ་ཝསཏྲ་ཡེ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད། གསུམ་པ་གླེགས་ཤིང་ནི། གླེགས་ཤིང་བྲིས་པ་དངོས་སུ་ཕུལ་བར་བསམ་ཞིང་། ཟུང་འཇུག་དམ་ཆོས་འཛིན་པ་ཀུན་བྲལ་ཡང་། ། ཐབས་དང་ཤེས་རབ་རྗེས་སུ་འབྲེལ་གྱུར་པའི། ། ཉི་ཟླ་ལྟ་བུའི་རྟེན་འབྲེལ་དགའ་བྱ་བ། ། ཕུལ་བས་སྐྱེ་བོས་ཟུང་འཇུག་རྟོགས་པར་ཤོག ། ཨོཾ་བཛྲ་པྲཛྙཱ་ཨུ་པ་ཡ་ཨ་དཱ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད།
བཞི་པ་གླེགས་ཐག་ནི། ཆོས་ཀྱི་པོད་ལོང་དང་བཅས་བྲིས་པ་དངོས་སུ་ཕུལ་བར་བསམ་ཞིང་། སྤྲོས་པ་དུ་མ་རབ་ཏུ་རྒྱས་གྱུར་ཀྱང་། ། ཡེ་ཤེས་ཆེན་པོ་རོ་གཅིག་གྱུར་པ་ལྟར། ། གླེགས་བམ་གཅིག་གྱུར་ཡོ་བྱད་ཕུལ་བ་ཡིས། ། འགྲོ་བས་ཡེ་ཤེས་ཆེན་པོ་རྟོགས་པར་ཤོག ། ཨོཾ་བཛྲ་པུསྟ་ཀ་བནྡྷ་ཨཱཿཧཱུྃ་སྭཱཧཱ། ཞེས་བརྗོད་ཅིང་གཏད་ལ། མཆོད་གཡོག་པས་མངའ་དབུལ་གྱི་སྟེགས་ཀྱི་སྟེང་དུ་མཛེས་པར་བཀོད་ལ། གསུམ་པ་སྦྱིན་སྲེག་གམ་ཙ་རུའི་བཟའ་བས་མངའ་དབུལ་བ་ནི།
སྦྱིན་སྲེག་བྱེད་ན་ཀྱེ་རྡོ་རྗེའི་ལས་བཞིའི་སྦྱིན་སྲེག་ནས་བཤད་པའི་རྒྱས་པའི་སྦྱིན་སྲེག་བཞིན་སོ་སོའི་ཕྱག་ལེན་ལྟར་གཙུག་ལག་ཁང་སོགས་གནས་ཁང་ཡངས་ཤིང་དུ་བའི་སྐྱོན་མི་འབྱུང་ན་ཁྱམས་སྨད་ལ་སོགས་པ་གང་འོས་དང་། ཡང་གནས་དེ་ཉིད་དུ་མི་ཡོང་ན་ཕྱི་རོལ་སྟེང་ལ་སོགས་པ་གང་འོས་སུ་བྱ། འདས་པའི་མེ་ལྷ་མཆོད་པའི་སྐབས་སུ་རབ་གནས་ཀྱི་རྟེན་གྱི་གཙོ་བོ་བླ་མའི་སྐུ་ཡིན་ན་རྡོ་རྗེ་འཆང་ཀྱེ་རྡོ་རྗེ་དང་། མཆོད་རྟེན་དང་ལྷ་ཁང་ཡིན་ན་རྣམ་སྣང་ཀྱེ་རྡོ་རྗེ་དང་། གསུང་རབ་གླེགས་བམ་ཡིན་ན་འོད་དཔག་མེད་ཀྱཻ་རྡོ་རྗེ་སོགས་སྐབས་ཐོབ་དང་བསྟུན་ནས་ཐབ་ཏུ་སྤྱན་དྲངས་ལ། མངར་གསུམ་གྱིས་སྦགས་པའི་འབྲས་བུའི་གཙོ་བྱས་པའི་བསྲེག་རྫས་རྣམས་བརྒྱ་རྩ་བརྒྱད་འབུལ། བདག་དང་ཡོན་བདག་གི་ཚེ་དང་བསོད་ནམས་འཕེལ་བའི་ཕྱིར་དཱུར་བ་སོགས་ཀྱིས་སྦྱིན་སྲེག་བྱ་ཞིང་། འོ་ཐུག་སྒྲུབ་པ་སོགས་བྱེད་པར་སྤྲོ་ན། སྙིགས་དུས་ཀྱི་རྒྱལ་བ་གཉིས་པ་རྡོ་རྗེ་འཆང་ཀུན་དགའ་བཟང་པོ་ཡབ་སྲས་ཀྱི་ཡིག་ཆ་བཀྲ་ཤིས་རྒྱ་མཚོ་དང་། དགེ་ལེགས་རྒྱ་མཚོ་གཉིས་ལ་སོགས་པར་ལྟ་བར་བྱའོ། །
དིང་སང་ཕྱག་ལེན་ལ་སྦྱིན་སྲེག་མི་མཛད་པས་མ་བྱས་ཀྱང་ཆད་པའི་སྐྱོན་ཅུང་ཟད་ཙམ་ཡང་མེད་པས། རྗེ་བཙུན་རིན་པོ་ཆེས་མ་གྲུབ་ན་སྣོད་བཟང་པོའི་ནང་དུ་ལྷ་བཤོས་ཆེན་པོ་རྒྱན་སྣ་ཚོགས་ཀྱིས་བརྒྱན་པ་བཞག་ལ་སོགས་གསུངས་པས། དིང་སང་ཕྱག་ལེན་ལ་རྩ་རུའི་བཟའ་བ་ཁོ་ན་མཛད་པས་སྣོད་བཟང་པོའི་ནང་དུ་འབྲང་རྒྱས་ཞོས་བྱུགས་ཤིང་མར་གྱི་ཉི་ཟླ་ནོར་བུ་སོགས་ཀྱིས་བརྒྱན་པ་ལ་དར་སེར་པོའི་རྒྱལ་མཚན། དར་ཁ་གང་ཙམ་བཙུགས་པའི་མཐར་བཟའ་བ་དང་། བཅའ་བ་དང་། བཏུང་བ་སྣ་ཚོགས་པ་བཤམ་པ། དེ་ཡང་རབ་གནས་ཀྱི་ཡོ་ལང་ཐམས་ཅད་དཀར་གསུམ་དང་མངར་གསུམ་ཁོ་ན་ལ་བརྟེན་དགོས་ཏེ། རབ་གནས་བྱས་པའི་ཕན་ཡོན་འཇིག་རྟེན་གྱི་ཁམས་དང་། ཁྱད་པར་གནས་དེ་ཉིད་དུ་དགེ་ལེགས་རྒྱ་ཆེན་པོ་འབྱུང་ཞིང་ཕུན་སུམ་ཚོགས་པའི་བདེ་སྐྱིད་འབྱུང་བའི་རྒྱུ་སྡིག་པ་སྤངས་ཤིང་དགེ་བ་སྒྲུབ་དགོས་པའི་ཕྱིར་རོ། ། ཡང་སྦྱིན་བདག་གི་འབྱོར་བ་དང་མི་བསྟུན་ཁ་མེད་ཤར་ན།
ཆེད་དུ་གཏད་ནས་དམིགས་ཏེ་བསད་པ་མ་ཡིན་པའི་ཤ་སྐམ་སྨུག་ཇི་ལྟར་རིགས་པ་དང་། བཏུང་བ་ཡང་དགེ་སློང་རབ་ཏུ་བྱུང་བ་རྣམས་ལ་ཞོ་འོ་མ། ཁྱིམ་པ་རྡོ་རྗེ་འཛིན་པ་རྣམས་ལ་བཀྲས་ཆང་དུ་དམིགས་ཏེ་ཆང་ཕོར་བ་རེ་ཙམ་མ་གཏོགས་བཟི་བར་མི་འཐུང་། སྦྱིན་བདག་གཟོ་བོ་སོགས་ལ་དགོས་པའི་ཤ་ཆང་། གནས་ཁང་ཟུར་བ་ཞིག་ཏུ་བྱེད་པ་མ་གཏོགས་ཙ་རུའི་བཟའ་བའི་སར་མི་སྒྲིག་གོ ། དེ་ལྟར་ཙ་རུའི་བཟའ་བ་རྣམས་རས་ལ་སོགས་པའི་སྟེང་དུ་བཞག མཆོད་གཡོག་པས་ལས་བུམ་ནས་ཆུ་དེ་དག་ལ་གཏོར། དཔོན་སློབ་ཐམས་ཅད་ཀྱིས་ནམ་མཁའ་མཛོད་ཀྱི་ཕྱག་རྒྱ་དང་། ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱེཿསརྦ་ཐཱ་ཁྃ། ཨུདྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ།
ལན་གསུམ་དང་། རེ་རེའི་མཇུག་ཏུ་སེ་གོལ་གཏོག་གོ ། དེ་ལྟར་འདོད་དགུ་འབྱུང་བའི་རྒྱ་མཚོར་བྱིན་གྱིས་བརླབས་ནས། རབ་གནས་ཀྱི་རྟེན་ལ་ཕུལ་བར་བསམ་ཞིང་གདངས་དང་བཅས་པས། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། ། ལེགས་སྦྱར་འདི་ནི་རྒྱལ་བ་སྲས་བཅས་ལ། ། དད་པས་ཕུལ་བས་འགྲོ་བ་འདི་དག་ཀུན། ། འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག ། ཚར་གསུམ་གྱི་རྗེས་སུ། ཨོཾ་དཱི་བྱ་ཨ་ནྣེ་ས་མ་དྷི་དྷྱཱ་ན་པྲ་ཎ་ནེ་སྭཱཧཱ།
ཞེས་བརྗོད་བཟའ་བཅའ་བཏུང་བ་རྣམས་ཀྱི་ཕུད་ནས། མཆོད་གཡོག་པས་སྣོད་གཙང་མར་ཅུང་ཟད་རེ་བསྡུས་ལ་རྟེན་གསར་མའི་དྲུང་དུ་ཕུལ། ལྷག་མ་རྣམས་ཕྱི་རོལ་ཏུ་ཕྱག་བདེ་བ་རྣམས་ཀྱིས་ལྷག་ཆད་མེད་པའི་འཁོས་དང་། འབྲང་རྒྱས་ཤིང་ངམ་ཐུར་མས་བཏུབ་པ་མ་གཏོགས་གྲིས་མི་གཏུབ་བོ། ། བཞི་པ་བཀྲ་ཤིས་དང་རབ་གནས་ཀྱི་སྔགས་ཀྱི་མངའ་དབུལ་བ་ནི། རྟེན་གྱི་གཙོ་བོ་ལ་གཟུངས་ཐག་བཏགས་པ་དཔོན་སློབ་ཀུན་གྱིས་བཟུང་ལ། རྟེན་ལ་ནས་གཏོར་ཞིང་། ཨོཾ་སུ་པྲ་ཏིཥྛ་བཛྲེ་སྭཱཧཱ། ཨོཾ་ཧཱུྃ་ཧྲིཿབྷྲུྃ་ཁྃ་བཛྲཱི་བྷ་ཝ་ཏྲི་དྷྲ་ཏིཥྛ་བྷཱུ་ཁྃ་སྭཱཧཱ། ཞེས་པ་ཉི་ཤུ་རྩ་གཅིག་དང་།
དེ་ནས་དཔོན་སློབ་ཐམས་ཅད་ཀྱིས་དྲིལ་བུ་རོལ་མོ་སོགས་རྒྱ་ཆེར་བྱ་ཞིང་། སྔགས་གོང་བཞིན་ཇི་ལྟར་རིགས་པ་བཟླས་སོ། ། ལོགས་བྲིས་ལ་སོགས་པ་རྡོ་རྗེ་གཟུང་ཐག་འདོགས་མི་བདེ་བའམ་མ་འབྱོར་ན་མེད་ཀྱང་སྐྱོན་མེད་དེ། རྗེ་བཙུན་རིན་པོ་ཆེས་དེ་ལྟར་མ་བྱས་ཀྱང་ཉེས་པ་མེད་དོ་ཞེས་གསུངས་པས། སྔགས་བཟླས་ཤིང་མེ་ཏོག་གཏོར་བ་སོགས་བྱས་པས་ཆོག་གོ ། དེ་ནས་དཔོན་སློབ་ཐམས་ཅད་ཀྱིས་དབུ་ཞྭ་བཞེས་ལ་དྲིལ་གསིལ་གདངས་དང་བཅས་པས། རྒྱལ་མཚན་རྩེ་མོ་དབང་གི་རྒྱལ་པོ་ལྟར། ། སོགས་བླ་མ་ཡི་དམ་ཆོས་སྲུང་སོགས་ཀྱི་བཀྲ་ཤིས་རང་རང་གི་བློ་དང་བསྟུན་རྒྱས་བསྡུས་ཇི་ལྟར་རིགས་པ་རོལ་མོ་དང་བཅས་པས་མེ་ཏོག་གི་ཆར་དབབ་བོ། ། དེ་ནས་ཞྭ་རྣམས་ཕུད་ལ། ཨོཾ་སརྦ་ཏ་ཐཱ་ག་ཏ་སོགས་ཀྱི་མགོར་སྦྱར་བའི་ཆུ་གཉིས་སྔོན་འགྲོའི་ཉེར་སྤྱོད་ལྔ་རོལ་མོ་དང་བཅས་པས་མཆོད།
དྲིལ་གསིལ་གདངས་དང་བཅས་པས། སྣང་སྟོང་རྡོ་རྗེ་སོགས་དང་། འགྲོ་བ་རྒྱུད་ལྔ་སོགས་ཀྱིས་བསྟོད། དེ་ནས་མཇུག་གི་ཆོ་ག་ལ་སྡོམ་ནི། གཏོར་མ་སྦྱིན་དང་ཆོས་སྐྱོང་བསྒོ། ། བཟོད་པར་གསོལ་ཞིང་གཤེགས་སུ་གསོལ། ། ཡོན་བདག་བསྒོ་ཞིང་ཤིས་པ་བརྗོད། ། རྟེན་མཆོད་བསོད་ནམས་ཡོངས་སུ་བསྔོ། ། སློབ་དཔོན་མཆོད་དང་དགའ་སྟོན་བྱ། ། སླར་ཡང་ཤིས་པ་རྒྱས་པར་བརྗོད། །
རྗེས་བསྡུ་སྦྱིན་སྲེག་མཇུག་དོན་ནོ། ། ཞེས་པ་ལྟར་ལས། དང་པོ་གཏོར་མ་སྦྱིན་པ་ནི། གོང་དུ་བཤམས་པའི་གཏོར་མ་རྣམས། ཀྱེ་རྡོར་བཞིན་བྱིན་གྱིས་བརླབས་ལ། ཡི་དམ་བདེ་ཀྱེ། ཆོས་སྐྱོང་གུར་ཞལ་འཁོར་བཅས། དུར་ཁྲོད་བདག་པོ། དཀར་བདུད་ཕུར་བསྲུང་། མཁའ་འགྲོ་སྤྱི་གཏོར།
གཞི་བདག་གི་བར་དུ་གཏོར་མ་ཕུལ་ལ། དེ་ནས་བཟླས་པ་བཤགས་པ་སོགས་བྱ་ཞིང་། གོང་དུ་བསྐང་གཏོར་བཤམས་པ་སོགས། སྐབས་སུ་བབས་ཚེ་རོལ་མོ་རྔ་བརྡུང་སོགས་དང་བཅས་བསྐང་གསོ་རྒྱས་བསྡུས་ཇི་ལྟར་རིགས་པ་དང་། བསྟོད་པ་གང་རུང་བྱས་རྗེས། རྡོ་རྗེའི་གླུ། བཀྲ་ཤིས། བསྔོ་བ། སྨོན་ལམ་གྱི་བར་སྔགས་འཆང་ཆོས་ཀྱི་རྒྱལ་པོས་མཛད་པའི་གཏོར་ཆོག་ཆེན་མོ་སོགས་ནས་འབྱུང་བ་བཞིན་བྱ། དེ་ནས་ཆོས་སྐྱོང་བསྒོ་བ་ནི།
རབ་ཏུ་གནས་པའི་རྟེན་སོགས་ཆོས་སྐྱོང་གང་ལ་གཏད་པ་དེ་ལ་གཏོར་མ་སྦྱིན་ནས་བཀའ་བསྒོ་བ་ཡིན་པས། ཆོས་སྐྱོང་བསྒོ་བའི་གཏོར་མ་དེ་ཉིད་ཡི་དམ་གྱི་གཏོར་བསྔོའི་དུས་གཏོར་མ་ཐམས་ཅད་བྱིན་རླབས་རྒྱས་པ་གྲུབ་ཟིན་ཡང་། ཨོཾ་ཨཱཿཧཱུྃ་ཧ་ཧོ་ཧྲཱིཿཞེས་བྱ་ཁྱུང་གི་ཕྱག་རྒྱ་དང་བཅས་བྱིན་རླབས་བསྡུས་པ་དྲན་པར་བྱས་ལ། མདུན་གྱི་ནམ་མཁར་སོགས་གུར་ཞལ་གང་རིས་ཀྱི་གཏོར་ཆོག་ལྟར་བསྐྱེད་ཅིང་གཏོར་མ་ཕུལ་ལ་འཕྲིན་ལས་བཅོལ། དེ་ནས། བདག་གིས་རབ་ཏུ་གནས་པ་ལེགས་པར་བྱས་པས་རྟེན་འདི་ལ། སྲུང་མའི་དབང་པོ་ཁྱེད་རྣམས་ཀྱིས་བསྲུང་བ་དང་སྐྱོང་བར་གྱིས་ཤིག ཅེས་བསྒོ། ཆོས་སྐྱོང་ནུས་པ་བསྐྱེད་པའི་ཕྱིར་རྡོ་རྗེ་གོ་ཆའི་ཕྱག་རྒྱ་དང་། ཨོཾ་བཛྲ་རཀྵ་ཧྃ།
ཞེས་བརྗོད་པས་རྡོ་རྗེའི་གོ་བཀོན་ནས་ནུས་པ་བསམ་གྱིས་མི་ཁྱབ་པ་དང་ལྡན་པར་བྱིན་གྱིས་བརླབ་པའི་མོས་པ་བྱ། དེ་ནས་བདག་གི་བཀའ་ལས་མི་འདའ་བར་བྱ་བའི་རྡོ་རྗེ་ཐོགས་ལ་མགོ་བོར་བཞགཔའི་ཚུལ་བྱ་ཞིང་དམ་ལ་བཞག་པར་བསམ་ལ། ངག་ཏུ། རྡོ་རྗེ་འདི་ནི་རྡོ་རྗེ་ཆེ། ། སངས་རྒྱས་ཀུན་གྱི་བྱིན་གྱིས་བརླབས། ། གལ་ཏེ་དམ་ལས་འདས་གྱུར་ན། ། འཇིག་འགྱུར་འདི་ལ་ཐེ་ཚོམ་མེད། ། ཨོཾ་མཧཱ་ས་མ་ཡ་ཧ་ན་ཧཱུྃ་ཕཊ྄། བདག་དང་ཡོན་བདག་འཁོར་དང་བཅས་པ་ལ་བསྲུང་བ་དང་། བསམ་པ་ཐམས་ཅད་འགྲུབ་པ་དང་།
རྟེན་འདི་ལ་མཆོད་པ་བསམ་གྱིས་མི་ཁྱབ་པ་རྒྱུན་མི་འཆད་པར་འབྱུང་བའི་འཕྲིན་ལས་མཛོད་ཅིག ཅེས་བཀའ་བསྒོས་ཤིང་དམ་ལ་བཞག་གོ ། ཆོས་སྐྱོང་བསྒོ་བ་རྗེ་བཙུན་རིན་པོ་ཆེས་ནག་པོ་ཆེན་པོ་ལ་ཞེས་གསུངས་པས་ས་སྐྱ་པ་རྣམས་གུར་ཞལ་གང་རིས་ལ་མཛད་དགོས་སོ། ། གཏོར་མ་སྦྱིན་པའི་སྐབས་སུ། སྦྱིན་བདག་གི་བློ་དང་བསྟུན་བསྐང་གསོ་བྱས་ནས། སྒྲུབ་ཁང་གི་སྟེང་དུ་གཏོར་མ་འབུལ་དགོས་ན། འདིའི་མཚམས་སམ་གཏོར་མ་སྦྱིན་པའི་རྗེས་ལ། དཔོན་སློབ་རྣམས་བཞེངས་ཏེ་པུ་ཏྲ་བསྐུལ། སྟེང་དུ་སྤྱི་སྟབས་ཀྱི་གཏོར་མ་ཕུལ། སྲིད་ཞིའི་དཔལ་འབྱོར་མ་སོགས་སོ་སོའི་ཕྱག་ལེན་བཞིན་གྲུབ་ནས་འོག་ཏུ་གྲལ་ལ་འཁོད་པ་དང་།
དེ་ནས་བཟོད་པར་གསོལ་ཞིང་གཤེགས་སུ་གསོལ་བ་ནི། དེ་ནས་ཡིག་བརྒྱ་ལན་གསུམ་དང་། མ་འབྱོར་བ་དང་། སོགས་ཀྱིས་བཟོད་པར་གསོལ། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས་དང་། རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་རྣམས་དང་། བུམ་ནང་གི་ཡེ་ཤེས་པ་རྣམས། ཨོཾ་ཁྱེད་ཀྱིས་སེམས་ཅན་སོགས་ཀྱིས་གཤེགས་སུ་གསོལ་ཞིང་དམ་ཚིག་པ་རང་ལ་བསྟིམ། རང་ཉིད་ཀྱེ་རྡོ་རྗེར་གསལ་བའི་མིག་ཏུ་གཏི་མུག་རྡོ་རྗེ་མ་སོགས་ནས། འགྲོ་བ་ཐམས་ཅད་ཀྱཻ་རྡོ་རྗེའི་རང་བཞིན་དུ་རྣམ་པར་དག་པ་ཡིན་ནོ། །
ཞེས་བརྗོད། དེ་ནས་ཡོན་བདག་བསྒོ་བ་ནི། རང་གི་མདུན་ཇི་ལྟར་རིགས་པར་གདན་སེར་པོའི་སྟེང་དུ་ནས་ཅུང་ཟད་བཀྲམ་ལ། སྦྱིན་བདག་རྣམས་བོས་ཏེ་འདུག་ཏུ་བཅུག་ལ། དཔོན་སློབ་རྣམས་ཀྱིས་དབུ་ཞྭ་བཞེས་ལ་བསྒྲིགས་འདོན་བྱས་ཏེ། ཁྱོད་ཀྱིས་ང་ལ་གང་གསོལ་བའི། ། སྐུ་གཟུགས་དག་ནི་ཁྱད་པར་དུ། ། ཇི་ལྟར་གསུངས་པ་ཇི་བཞིན་དུ། ། དེ་དག་དོན་ནི་ངས་བྱས་ཏེ། ། དེ་རྣམས་དོན་ནི་བསྒྲུབས་ཟིན་གྱིས། །
ཅི་བདེ་བར་ནི་མཆོད་པར་བྱོས། ། ཞེས་དང་། ཁྱེད་ཀྱིས་ང་ལ་གསོལ་བ་བཏབ་པའི་རབ་ཏུ་གནས་པ་དེ་ལེགས་པར་ཚར་བར་བྱས་ཀྱི་རྟེན་འདི་ལ་ཁྱོད་ཀྱིས་ཞག་བདུན་གྱི་བར་ལ་མཆོད་པ་རྒྱ་ཆེན་པོ་གྱིས་ཤིག དེ་ནས་ཀྱང་ཅི་འབྱོར་པའི་མཆོད་པས་རྒྱུན་མི་འཆད་པ་མཆོད་པ་གྱིས་ཤིག ཅེས་བསྒོའོ། ། དེ་ནས་ཡོན་བདག་ལ་ཤིས་པ་བརྗོད་པ་ནི། ཡོན་བདག་ལ་ལས་ཐམས་ཅད་པའི་བུམ་ཆུ་གཏོར་ཞིང་། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཁྱེད་རང་རྣམས་སྐད་ཅིག་གིས་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་རེ་རེར་གསལ་ལམ་སྟེ་གྱུར་པའི་མོས་པ་མཛོད།
ཅེས་བརྗོད། དེ་ནས་མཆོད་གཡོག་པས་སྦྱིན་བདག་རྣམས་ལ་མེ་ཏོག་ནས་རེ་བཀྱེ། དཔོན་སློབ་རྣམས་ཀྱིས། རང་གི་སྙིང་ག་ནས་འོད་འཕྲོས་པས་སོགས་ཁྲོ་བོ་སྤྱན་འདྲེན། བསྟོད་པ། བདེན་པ་བརྡར་བའི་བདེན་པ་ཆེན་པོའི་བྱིན་གྱིས་བརླབས་ཀྱིས། ཞེས་པའི་བར་གོང་དྲག་པོའི་སྦྱང་བའི་སྐབས་བཞིན་བྱས་ལ། དེང་འདིར་སྦྱིན་པའི་བདག་པོ་འཁོར་དང་བཅས་པ་ལ། བཀྲ་ཤིས་ཀྱི་མངའ་གསོལ་བ་ལ་བར་དུ་གཅོད་པར་བྱེད་པའི་འབྱུང་པོ་གདོན་བགེགས་ཀྱི་རིགས་གང་ཡིན་པ་ཐམས་ཅད་སའི་ཕྱོགས་འདིར་མ་གནས་པར་གཞན་དུ་སོང་ཞིག ཅེས་བརྗོད།
ཡོན་བདག་གུ་གུལ་གྱིས་བདུགས། ཡུངས་དཀར་གྱིས་བྲབས། རོལ་མོ་དྲག་ཏུ་བྱ་ཞིང་། ལས་ཐམས་ཅད་པའི་སྔགས། ཨ་མྲྀ་ཏ་དང་། སུམྦྷ་ནི་མང་དུ་བཟླས། དེ་འདྲ་ལན་གསུམ་བྱས་ལ་བགེགས་བསལ་ལོ། ། དེ་ནས་བཀྲ་ཤིས་རྫས་བརྒྱད། ཨ་མྲྀ་ཏས་བསངས། སྭ་བྷ་ཝས་སྦྱངས།
སྟོང་པའི་ངང་ལས་མྃ་ལས་བྱུང་བའི་བཀྲ་ཤིས་རྫས་བརྒྱད་རྟེན་དང་། བདག་སོགས་སྦྱིན་བདག་གིས་གཙོ་བྱས་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་། དཔལ་དང་འབྱོར་པ་ཐམས་ཅད་རྒྱས་པའི་ནུས་པ་དང་ལྡན་པར་གྱུར་ཅེས་དང་། ཨོཾ་ཨཱཿཧཱུྃ། ལན་གསུམ་བརྗོད་དེ་བྱིན་གྱིས་བརླབས་ལ། སློབ་དཔོན་གྱིས་མེ་ལོང་བཟུང་ནས་རྟེན་ལ་འབུལ་བའི་ཚུལ་བྱ་ཞིང་། དཔོན་སློབ་ཐམས་ཅད་ཀྱིས་གདངས་དང་བཅས་པས། མེ་ལོང་ཡེ་ཤེས་རྒྱ་མཚོ་ཆེན་པོ་ཡིས། ། ཡེ་ཤེས་རྒྱ་མཚོ་མཆོག་ཏུ་དག་གྱུར་ཏེ། ། རྣམ་དག་ཆོས་ལ་ཐོགས་མེད་ལོངས་སྤྱོད་པའི། །
བཀྲ་ཤིས་དེས་ཀྱང་སྒྲིབ་པ་དག་གྱུར་ཅིག ། སྔོན་བཅོམ་ལྡན་འདས་ལ་གཟུགས་ཀྱི་ལྷ་མོ་འོད་འཆང་མས་མེ་ལོང་ཕྱག་ཏུ་ཕུལ་བ་ལ་བརྟེན་ནས་བཀྲ་ཤིས་པའི་རྫས་སུ་བྱིན་གྱིས་བརླབས་པ་དེ་བཞིན་དུ། དེང་འདིར་ཡང་རབ་ཏུ་གནས་པ་ལེགས་པར་བྱས་པའི་རྟེན་འདི་དང་བདག་སོགས་སྦྱིན་བདག་གིས་ཐོག་དྲངས་སེམས་ཅན་ཐམས་ཅད་མེ་ལོང་གི་རྫས་ལ་བརྟེན་ནས་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད་ཅིང་མེ་ལོང་མཆོད་གཡོག་པ་ལ་གཏད། མཆོད་གཡོག་པས་དཔོན་སློབ་རྣམས་དང་། སྦྱིན་བདག་གི་ལག་པར་རེག་པ་རེ་བྱས་ཤིང་བསྐོར་ནས་རྟེན་གསར་པའི་དྲུང་དུ་བཞག དེ་བཞིན་འོག་མ་རྣམས་ལའང་རིགས་འགྲེ་ཤེས་པར་བྱའོ། ། དེ་ནས་སློབ་དཔོན་གྱིས་གི་ཧྃ་འབུལ་ཚུལ་དང་། གི་ཧྃ་དུག་གསུམ་འཇོམས་པ་ནད་ཀྱི་སྨན། ། སྨན་མཆོག་ཆོས་ཉིད་རབ་ཏུ་རྟོགས་གྱུར་ཏེ། །
ཉོན་མོངས་ཟུག་རྔུ་མེད་པར་གྱུར་པ་ཡི། ། བཀྲ་ཤིས་དེས་ཀྱང་དུག་གསུམ་ཞི་གྱུར་ཅིག ། སྔོན་བཅོམ་ལྡན་འདས་ལ་གླང་པོ་ཆེ་ནོར་སྐྱོང་གིས་སྨན་གི་ཧྃ་ཕྱག་ཏུ་ཕུལ་བ་ལ་བརྟེན་ནས་ཞེས་སོགས་དང་། གི་ཧྃ་གི་རྫས་ལ་བརྟེན་ནས། སོགས་གོང་བཞིན་བརྗོད། གི་ཧྃ་མཆོད་གཡོག་པ་ལ་གཏད་ཅིང་བསྐོར་བ་རྟེན་གྱི་དྲུང་དུ་བཞག ཡང་སློབ་དཔོན་གྱིས་ཞོ་ཐོགས་ལ། ཞོ་ནི་ཀུན་གྱི་སྙིང་པོར་གྱུར་པ་སྟེ། ། སྙིང་པོ་རྣམ་དག་ཡེ་ཤེས་རྣམས་རྟོགས་ནས། ། ཡོན་ཏན་ཀུན་གྱི་དབྱིངས་སུ་གྱུར་པ་ཡི། །
བཀྲ་ཤིས་དེས་ཀྱང་ནད་ཀུན་ཞི་བྱེད་ཤོག ། གོང་འོག་གོང་བཞིན་ལ། ཞིང་པའི་བུ་མོ་ལེགས་སྐྱེས་མས་ཞོ་ཕྱག་ཏུ་ཕུལ་བ་སོགས། ཞོའི་རྫས་ལ་སོགས། ཞོ་གཏད་ཅིང་བསྐོར་ནས་རྟེན་གྱི་དྲུང་དུ་བཞག སློབ་དཔོན་གྱིས་དཱུར་བ་ཐོགས་ལ། དཱུར་བས་ཚེ་ནི་འཕེལ་བར་བྱེད་པ་སྟེ། ། རྡོ་རྗེ་སེམས་དཔའི་ཚེ་ནི་རབ་སྒྲུབ་ནས། ། ཉོན་མོངས་སྐྱེ་ཤིའི་རྒྱུན་ཆད་གྱུར་པ་ཡི། ། བཀྲ་ཤིས་དེས་ཀྱང་ཚེ་ནི་འཕེལ་གྱུར་ཅིག །
རྩྭ་འཚོང་བཀྲ་ཤིས་ཀྱིས་རྩྭ་དཱུར་བ་ཕྱག་ཏུ་སོགས། དཱུར་བའི་རྫས་ལ་སོགས། དཱུར་བ་གཏད་ཅིང་བསྐོར་ནས་རྟེན་གྱི་དྲུང་དུ་བཞག སློབ་དཔོན་གྱིས་བིལ་བ་ཐོགས་ལ། བིལ་བ་རྒྱུ་རྐྱེན་འབྲས་བུར་བཅས་པའི་ཆོས། ། འཇིག་རྟེན་འཇིག་རྟེན་འདས་པའི་སྤྱོད་པ་ཀུན། ། བྱང་ཆུབ་སྙིང་པོ་མཆོག་ཏུ་དག་གྱུར་པའི། ། བཀྲ་ཤིས་དེས་ཀྱང་དོན་ཀུན་འགྲུབ་གྱུར་ཅིག ། ལྷ་ཚངས་པས་ཤིང་ཐོག་བིལ་བ་ཕྱག་ཏུ་སོགས། བིལ་བའི་རྫས་ལ་སོགས་བིལ་བ་གཏད་ཅིང་བསྐོར་ནས་རྟེན་གྱི་དྲུང་དུ་བཞག
སློབ་དཔོན་གྱིས་དུང་ཐོགས་ལ། དུང་ནི་ཆོས་ཀྱི་སྒྲ་རྣམས་སྒྲོགས་པའི་ཚུལ། ། ཡེ་ཤེས་རྒྱ་མཚོ་ཉིད་དུ་བདག་གྱུར་ཏེ། ། ཆོས་རྣམས་མ་ནོར་ཡོངས་སུ་སྟོན་པ་ཡི། ། བཀྲ་ཤིས་དེས་ཀྱང་ཚིག་ལ་དབང་ཐོབ་ཤོག ། ལྷའི་དབང་པོ་བརྒྱ་བྱིན་གྱིས་དུང་དཀར་པོ་གཡས་སུ་འཁྱིལ་བ་ཕྱག་ཏུ་སོགས། དུང་དཀར་གྱི་རྫས་སོགས། དུང་དཀར་གཏད་ཅིང་བསྐོར་ལ་རྟེན་གྱི་དྲུང་དུ་བཞག སློབ་དཔོན་གྱིས་ལི་ཁྲི་ཐོགས་ལ། ལི་ཁྲི་དམར་པོ་དབང་གི་རང་བཞིན་ཏེ། །
ཆོས་རྣམས་མ་ནོར་དབང་དུ་འདུས་ནས་ཀྱང་། ། ཆོས་ཀྱི་རྒྱལ་སྲིད་རབ་ཏུ་བརྟན་གྱུར་པས། ། བཀྲ་ཤིས་དེས་ཀྱང་ཁྱེད་སྲིད་བརྟན་གྱུར་ཅིག ། བྲམ་ཟེ་དཀར་རྒྱལ་གྱི་བུས་ལི་ཁྲི་ཕྱག་ཏུ་སོགས། ལི་ཁྲིའི་རྫས་སོགས་བརྗོད་ནས། ལི་ཁྲིས་རང་གི་དཔྲལ་བར་ཐིག་ལེ་བྱ། མཆོད་གཡོག་པས་ཐམས་ཅད་ལ་ལི་ཁྲིའི་ཐིག་ལེ་བྱས་ནས་རྟེན་གྱི་དྲུང་དུ་བཞག སློབ་དཔོན་གྱིས་ཡུངས་ཀར་ཐོགས་ལ། ཡུངས་ཀར་རྡོ་རྗེའི་རིགས་ཏེ་ཐམས་ཅད་དུ། ། བགེགས་རྣམས་མ་ལུས་འཇོམས་པར་བྱེད་པ་སྟེ། །
མཐུ་སྟོབས་ཡོན་ཏན་ཕུན་སུམ་ཚོགས་པ་ཡི། ། བཀྲ་ཤིས་དེས་ཀྱང་བགེགས་ཀུན་ཞི་བྱེད་ཤོག ། སྔོན་བཅོམ་ལྡན་འདས་ལ་གསང་བའི་བདག་པོ་ཕྱག་ན་རྡོ་རྗེས་གྲུབ་པའི་རྫས་ཡུངས་དཀར་ཕྱག་ཏུ་ཕུལ་བ་ལ་བརྟེན་ནས། བཀྲ་ཤིས་པའི་རྫས་སུ་བྱིན་གྱིས་བརླབས་པ་དེ་བཞིན་དུ། དེང་འདིར་ཡང་རབ་ཏུ་གནས་པ་ལེགས་པར་བྱས་པའི་རྟེན་འདི་དང་། བདག་སོགས་སྦྱིན་བདག་གིས་ཐོག་དྲངས་སེམས་ཅན་ཐམས་ཅད་ཡུངས་དཀར་གྱི་རྫས་ལ་བརྟེན་ནས་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད་ཅིང་ཡུངས་དཀར་མཆོད་གཡོག་པ་ལ་གཏད། དཔོན་སློབ་དང་ཡོན་བདག་ལ་བསྐོར་རྟེན་གྱི་དྲུང་དུ་བཞག དེ་ནས་རབ་གནས་ཀྱི་རྟེན་རྣམས་མཆོད་པ་ནི། མཆོད་པ་རྣམས་ཁ་གསོས་བྱིན་རླབས་བསྡུས་པ་བྱས།་་་་་
འདི་ལ་ཡང་མཆོད་པ་བྱིན་རླབས་སྒྲིགས་གོང་བཞིན་དང་། རབ་འབྱམས་རྒྱ་མཚོ་མ་གདངས་དང་བཅས་པ་ཡོ་ག་བཞིན་མཛད། ཆུ་གཉིས་སྔོན་འགྲོའི་ཉེར་སྤྱོད་ལྔ་རོལ་མོ་དང་བཅས་པས་སྔགས་མཆོད་ཙམ་མོ། ། མཆོད་པ་ལ་ཚིགས་བཅད་བྱེད་པར་སྤྲོ་ན། རབ་འབྱམས་རྒྱ་མཚོ་དཔག་མེད་ན། ། སོགས་དང་། ཡང་ན། འཇིག་རྟེན་ཁམས་འདི་དཔག་མེད་ན། ། སོགས་གང་འོས་ཀྱི་མཆོད་ལ། དེ་ནས་བསྟོད་པ་ནི་དྲིལ་གསིལ་གདངས་དང་བཅས་པས།
སངས་རྒྱས་ཐམས་ཅད་འདུས་པའི་སྐུ། ། སོགས་བླ་མའི་སྐུ་གསུང་ཐུགས་ལ་བསྟོད་པ་དང་། བླ་མ་སངས་རྒྱས་བླ་མ་ཆོས། ། སོགས་དང་། ཆོས་སྐུ་ནམ་མཁའ་བཞིན་དུ་སོགས་དང་། དག་པས་འདོད་ཆགས་སོགས། སྣ་ཚོགས་པདྨ་སོགས། སྣང་སྟོང་རྡོ་རྗེ་སོགས་དང་། འགྲོ་བ་རྒྱུད་ལྔ་སོགས་ཀྱིས་བསྟོད། དེ་ནས་རྟེན་ལ་ཕྱག་དང་བསྐོར་བ་ཅི་ནུས་སུ་བྱ།
ཞེས་པ་རྡོ་རྗེ་འཆང་ཡབ་སྲས་ཀྱིས་གསུངས་པས་བསྐོར་བ་སོགས་བྱེད་པར་སྤྲོ་ན། ཡང་སྦྱིན་བདག་གི་འདོད་པ་སོགས་གཙུག་ལག་ཁང་དང་། དགེ་འདུན་གྱི་སྡེ་སོགས་ལ་རབ་གནས་བྱེད་དགོས་ཟེར་ན། དཔོན་སློབ་ཐམས་ཅད་ཀྱིས་མེ་ཏོག་དང་རོལ་མོ་གདུགས་རྒྱལ་མཚན་ལ་སོགས་པ་མཆོད་པའི་བྱེ་བྲག་བསམ་གྱིས་མི་ཁྱབ་པ་ཐོགས་ནས། སྡེ་ལ་སོགས་པ་ཕྱི་ནས་བསྐོར། རོལ་མོ་བྱ་ཞིང་། བཀྲ་ཤིས་ཀྱི་ཚིག་དང་། རྟེན་འབྲེལ་སྙིང་པོ་དང་། སུ་པྲ་ཏིཥྛ་སོགས་འདོན་བཞིན་པར་མེ་ཏོག་གཏོར་ཞིང་བསྐོར་བ་བྱས་ལ། ནང་དུ་སླེབས་ནས་གྲལ་ལ་འཁོད་དེ།
དེ་ནས་བསོད་ནམས་བསྔོ་བ་ནི། དཔོན་སློབ་ཐམས་ཅད་ཀྱི་ཕྱག་ཏུ་མེ་ཏོག་བཟུང་ལ། གྱུར་ཤོག་གི་སྐབས་སུ་རྟེན་དང་ཡོན་བདག་ལ་མེ་ཏོག་གཏོར། དེ་ལ་ཐོག་མར་ཐམས་ཅད་ཀྱིས། ཇི་སྙེད་སུ་དག་སོགས་ཡན་ལག་བདུན་པ་བརྗོད། དེ་ནས་སློབ་དཔོན་གྱིས་བསྔོ་བ་རྒྱས་པ་དོན་གསལ་བཞིན་དང་། བསྡུ་ན་རང་རང་གི་གང་ཤེས་བསྡུས་ཙམ་བྱ། ད་ལན་འདིར་རྗེ་བཙུན་རིན་པོ་ཆེས་དགོངས་པ་དོན་གསལ་ལས་ཅུང་ཟད་བསྡུས་ཏེ་བརྗོད་ན། དགོངས་གསོལ་སྤྱི་དང་མཐུན། སྦྱིན་པའི་བདག་པོ་དཀོན་མཆོག་གི་རྟེན་ལ་རབ་ཏུ་གནས་པ་སོགས་ལེགས་པར་བགྱིས་པའི་དགེ་བའི་རྩ་བ་འདིའི་མཐུ་དང་ནུས་པ་ལ་བརྟེན་ནས་ཕན་བདེའི་འབྱུང་གནས་སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག
བསྟན་འཛིན་གྱི་སྐྱེས་བུ་དམ་པ་གོང་མ་རྡོ་རྗེ་འཆང་དང་དབྱེར་མ་མཆིས་པ་ཆོས་ཀྱི་དབྱིངས་སུ་མཉམ་པར་བཞག་པའི་ཚུལ་བསྟན་པ་རྣམས་ཀྱི་ཐུགས་ཀྱི་དགོངས་པ་ཁྱད་པར་ཅན་རྣམས་གོང་ནས་གོང་དུ་ཡོངས་སུ་རྫོགས་པར༞ བདག་ཅག་དང་སྦྱིན་བདག་རྣམས་ཀྱིས་གཙོ་བྱས་སེམས་ཅན་ཐམས་ཅད་ལ་ཡེ་ཤེས་གཟིགས་པའི་བྱིན་རླབས་འཇུག་པར༞ ད་ལྟ་ཞལ་བཞུགས་པའི་བསྟན་འཛིན་གྱི་སྐྱེས་བུ་དམ་པ། སངས་རྒྱས་ཀྱི་བསྟན་པ་བཤད་སྒྲུབ་ཀྱི་སྒོ་ནས་འཛིན་པར་མཛད་པ་ཐམས་ཅད་སྐུ་ཁམས་བཟང་ཞིང་སྐུ་ཚེ་རིང་བར༞ རྣམ་པར་དཀར་བའི་ཕྲིན་ལས་འགྲོ་དོན་དར་ཞིང་རྒྱས་ལ་ཡུན་རིང་དུ་གནས་པར༞ ཕྱོགས་བཅུ་དགེ་འདུན་གྱི་སྡེ་འཕེལ་ཞིང་ཆོས་སྤྱོད་བཅུའི་སྒྲུབ་པ་ཁྱད་པར་ཅན་རྣམས་གོང་ནས་གོང་དུ་འཕེལ་ཞིང་རྒྱས་པར༞ གཞན་ཡང་འདི་ལྟར་དུ་སྒྲུབ་པའི་དགེ་བའི་རྩ་བ་འདིའི་མཐུ་དང་ནུས་པ་ལ་བརྟེན་ནས་སྦྱིན་པའི་བདག་པོ་འཁོར་དང་བཅས་པས་གཙོ་བྱས་པའི། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད། རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་རྒྱལ་བ་རྡོ་རྗེ་འཆང་གི་གོ་འཕང་མྱུར་ཏུ་ཐོབ་པར་གྱུར་ཅིག དེ་མ་ཐོབ་ཀྱི་བར་དུ་ཡང་མི་ཁོམ་པ་བརྒྱད་སྤངས་པའི་དལ་འབྱོར་གྱི་མི་ལུས་རིན་པོ་ཆེ་ཐོབ་པར༞ མིའི་ལུས་ཀྱང་རིགས་བཟང་བ་རྣམས་ཀྱི་ནང་ནས་མཆོག་ཏུ་གྱུར་ཅིག ལོངས་སྤྱོད་ཆེ་བ་རྣམས་ཀྱི་ནང་ནས་མཆོག་ཏུ༞ དེ་བཞིན་དུ་ཚེ་རིང་བ་རྣམས་ཀྱི༞ ནད་མེད་པ༞ ཤེས་རབ་ཆེ་བ༞ སྐལ་བ་བཟང་བ༞ དད་པ་ཆེ་བ༞ རིགས་མཐོ་བ༞ དེ་ལྟར་གྱུར་ནས་ཀྱང་དམ་པའི་ཆོས་སྤྱོད་པ་ལ་སྤྲོ་ཞིང་སྐལ་བ་དང་ལྡན་པར༞ ལན་རྣམ་པར་སྨིན་པ་ལ་རེ་བ་མེད་པའི་སྦྱིན་པ་རླབས་པོ་ཆེ་གཏོང་ནུས་པར༞ འཁོར་བར་སྐྱེ་བ་ལ་འདུན་པ་དང་བྲལ་བའི་ཚུལ་ཁྲིམས་རླབས་པོ་ཆེ་བསྲུང་ནུས་པར༞ སེམས་ཅན་ཐམས་ཅད་ལ་ཞེ་འགྲས་པ་མེད་པའི་བཟོད་པ་རླབས་པོ་ཆེ་བསྒོམ་ནུས་པར༞ བདེ་བར་གཤེགས་པའི་གསུང་རབ་མཐའ་དག་མྱུར་དུ་བསྡུད་པའི་བརྩོན་འགྲུས་རླབས་པོ་ཆེ་རྩོམ་ནུས་པར༞ གཟུགས་མེད་པའི་ཁམས་རྣམ་པར་གསལ་བར་བྱེད་པའི་ཏིང་ངེ་འཛིན་མུ་མཐའ་མེད་པ་ལ་མཉམ་པར་འཇོག་ནུས་པར༞ ཐབས་སྙིང་རྗེ་ཆེན་པོ་དང་མི་འབྲལ་ཞིང་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་སྟོན་ནུས་པར༞ ཐེག་པ་ཆེན་པོ་ཟབ་པ་དང་རྒྱ་ཆེ་བ་སྟོན་པའི་དགེ་བའི་བཤེས་གཉེན་དང་མི་འབྲལ་བར༞ དགེ་བའི་བཤེས་གཉེན་དེ་མཉེས་པར་བྱས་ནས་དེས་རྗེས་སུ་འཛིན་པར༞ ཀུན་རྫོབ་དང་དོན་དམ་པའི་བྱང་ཆུབ་སེམས་ཀྱི་རྟོགས་པ་འཕེལ་ཞིང་རྒྱས་པར༞ ལམ་བསྒྲུབ་པའི་བར་དུ་གཅོད་པ་ཐམས་ཅད་ཞི་བར༞ སེམས་ཅན་ཐམས་ཅད་ལ་ཕན་པ་རྒྱ་ཆེན་པོ་བྱེད་ནུས་པར༞ མཐོང་བའི་ཆོས་ཚེ་འདི་ཉིད་ལའང་དུས་མ་ཡིན་པར་འཆི་བའི་ཉེས་པ་ཐམས་ཅད་ཉེ་བར༞ བགེགས་རིགས་སྟོང་ཕྲག་བརྒྱད་ཅུའི་གནོད་པ་ཐམས་ཅད༞ རླུང་འཁྲིས་བད་ཀན་འདུས་པ་ལ་སོགས་པ་ནད་རིགས་བཞིའི་གནོད་པ་ཐམས་ཅད༞ རྒྱལ་པོ་དང་། དགྲ་དང་། ཆོམ་རྐུན་ལ་སོགས་པ་མིའི་གནོད་པ་ཐམས་ཅད༞ སྟག་དང་སེང་གེ་དང་། གླང་པོ་ཆེ་ལ་སོགས་པའི་གཅན་གཟན་གྱི་གནོད་པ་ཐམས་ཅད༞ ས་གཡོ་བ་དང་། སྐར་མདའ་ལྟུང་བ་དང་།
ལྕེ་འབབ་པ་ལ་སོགས་པའི་ཉེས་པ་ཐམས་ཅད༞ ས་ཆུ་མེ་རླུང་ལ་སོགས་པ་འབྱུང་བ་བཞིའི་གནོད་པ་ཐམས་ཅད༞ རྨི་ལམ་ངན་པ། མཚན་པ་ངན་པ། ལྟས་ངན་པ། བཀྲ་མི་ཤིས་པ་ཐམས་ཅད༞ མདོར་ན་བར་དུ་གཅོད་པ་ཐམས་ཅད་ཞི་ཞིང་། ཚེ་རིང་བ། ནད་མེད་པ། ལོངས་སྤྱོད་ཀྱིས་བྲེལ་བ་མེད་པ། བསམ་པ་ཐམས་ཅད་ཆོས་བཞིན་དུ་འགྲུབ་པར༞ མཐར་ཐུག་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་ཀྱི་གོ་འཕང་མྱུར་ཏུ་ཐོབ་པར་གྱུར་ཅིག སྐྱེ་བ་ཀུན་ཏུ༞ འགྲོ་བའི་སྡུག་བསྔལ༞ ཕན་བདེ་འབྱུང་བའི༞ བྱང་ཆུབ་སེམས་མཆོག་རིན་པོ་ཆེ༞ གཙུག་ལག་ཁང་རྣམས༞ རྒྱལ་བ་ཀུན་གྱི་སྲས་ཀྱི་ཐུ་བོ་པ༞ འཇམ་དཔལ་དཔའ་བོས་ཇི་ལྟར་མཁྱེན་པ་དང༞ འཇིག་རྟེན་བདེ་ཞིང༞ ལྷ་ཡང་དུས་སུ༞ སྨན་རྣམས་མཐུ་དང༞ སྦྱིན་བདག་རྣམས་ཀྱི༞ བསོད་ནམས་སྟོབས་ཆེན༞ གཞན་ཡང་སྐྱེ་བ༞ བླ་མེད་བླ་མའི༞ སྟོན་པ་འཇིག་རྟེན་ཁམས་སུ་བྱོན་པ་དང་། ། བསྟན་པ་ཉི་འོད་བཞིན་དུ་གསལ་བ་དང་། །
བསྟན་འཛིན་བུ་སློབ་ཆོས་སྤྱོད་འཕེལ་བ་ཡིས། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། ཅེས་བརྗོད་པར་བྱའོ། ། གཤིན་པོའི་དོན་དུ་ཡིན་ན་གསོན་བསྔོའི་རྗེས་ལ། རང་རང་གི་བློ་ལ་གཤིན་བསྔོ་གང་ཡོད་རྒྱས་བསྡུས་སྐབས་དང་སྦྱར་ལ། ཚིགས་བཅད་ཀྱང་ཇི་ལྟར་རིགས་པ་བརྗོད་དོ། ། དེ་ནས་སློབ་དཔོན་མཆོད་པ་ནི། སྦྱིན་བདག་གིས་སློབ་དཔོན་དང་དགེ་འདུན་བསྙེན་བཀུར་དང་། ཅི་འབྱོར་པའི་ཡོན་སྐབས་འདིར་དབུལ་བར་བྱའོ། ། དེ་ནས་དགའ་སྟོན་བྱ་བ་ནི།
རབ་གནས་རྒྱས་པར་བྱ་བའི་དོན་དུ་དཔོན་སློབ་རྣམས་ལ་དགའ་སྟོན་གྱི་རྙེད་བཀུར་རྒྱས་པར་བྱ་ཞིང་། སྔར་གྱི་ཙ་རུའི་བཟའ་བ་ལྷ་ལ་ཕུལ་བའི་ལྷག་མའི་འབྲང་རྒྱས་ཀྱི་ཟན་མཆོད་གཡོག་པས་དཔོན་སློབ་རྣམས་ལ་ཕུལ་ཞིང་། སློབ་དཔོན་སོགས་མི་ཆེ་བ་རྣམས་ལ། བདེ་བར་གཤེགས་པས་གསོལ་བ་ཡི། ། ལྷག་མ་སྡིག་པ་འཇོམས་པས་བཞེས། ། ཞེས་པ་དང་། སྐྱེ་བོ་ཕལ་པ་རྣམས་ལ། བདེ་གཤེགས་ལྷག་མ་འདི་དག་ནི། ། ཟོ་ཞིག་སྡིག་པ་བྱང་བར་འགྱུར། ། ཞེས་འབྲང་རྒྱས་ཀྱི་ཟན་འགྱེད་པ་ལ།
གང་ཟག་མཆོག་དམན་གྱི་ཁྱད་པར་གྱི་འདོན་པ་བསྒྱུར་ལུགས་འདི་བཞིན་བྱེད་པ་རྗེ་རྡོ་རྗེ་འཆང་གི་གསུང་རྒྱུན་ཟིན་བྲིས་ཀྱི་རབ་གནས་རྣམ་བཤད་རྣམས་ལས་འབྱུང་བ་ལགས། གཞན་བཟོ་བོ་དང་། གྲོགས་བྱེད་པ་དང་། ཞལ་ལྟ་བ་དང་ཉེ་འཁོར་སོགས་གནས་ཁང་དེ་ཉིད་དམ། གཞན་དུ་ཡང་རུང་སྟེ། དགའ་སྟོན་ཆེ་བར་བྱ་ཞིང་། གླུ་ལེན་པ་དང་། གར་བྱེད་པ་ལ་སོགས་པ་བཀྲ་ཤིས་པའི་ཡན་ལག་ཕུན་སུམ་ཚོགས་པར་བྱ། བཀྲ་མི་ཤིས་པའི་གཏམ་དང་སྤྱོད་པ་སོགས་ཅུང་ཟད་ཙམ་ཡང་མ་བྱུང་བ་བྱ་དགོས་ཏེ། དེ་ནས་སླར་ཡང་ཤིས་པ་རྒྱས་པར་བརྗོད་པ་ནི།
དཔོན་སློབ་རྣམས་ཀྱིས་བསྒྲིགས་འདོན་མཛད་དེ། དགེ་བ་འདི་ཡིས་ནམ་མཁའི་མཐའ་ཀླས་པའི། ། སོགས་སྨོན་ལམ་དང་། དེ་ནས་དབུ་ཞྭ་རྣམས་བཞེས་ལ་དྲིལ་བསིལ་གདངས་དང་བཅས་པས། རྒྱལ་མཚན་རྩེ་མོ་སོགས་དང་། མཚུངས་མེད་བླ་མ་དཔལ་ལྡན་རྡོ་རྗེ་འཆང་། ། སོགས་དང་། གཞན་ཡང་བླ་མ་ཡི་དམ་ཆོས་སྲུང་ནོར་ལྷ་སོགས་ཀྱི་བཀྲ་ཤིས་གང་ཤེས་དང་། ཉིན་མོ་བདེ་ལེགས་རོལ་མོ་དང་བཅས་བྱ་ཞིང་། བདག་ཅག་དཔོན་སློབ་སྦྱིན་བདག་གིས་ཐོག་དྲངས།
སེམས་ཅན་ཐམས་ཅད་ཉི་མ་དང་ཟླ་བ་གཟའ་སྒྲ་གཅན་གྱི་ཁ་ནས་ཐར་བ་བཞིན་དུ་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་ནས། བཀྲ་ཤིས་དང་བདེ་ལེགས་ཀྱི་དཔལ་དམ་པ་ཐོབ་པ་གཅིག་ཏུ་གྱུར་ཅིག ཅེས་བརྗོད་ཅིང་མེ་ཏོག་གི་ཆར་དབབ་ལ་ཡོན་མཆོད་ཐམས་ཅད་བཀྲ་ཤིས་པར་བྱའོ། ། དེ་ནས་ལས་ཀྱི་རྗེས་བསྡུ་བ་ནི། དཔོན་སློབ་རྣམས་ཀྱི་མངའ་དབུལ་དང་། ཁྲུས་སྟེགས་སོགས་བསྡུ་ཞིང་། ལས་ཀྱི་རྗེས་མི་མངོན་པར་བྱ། གཙུག་ལག་ཁང་ལྟ་བུ་རབ་གནས་ཀྱི་རྟེན་གནས་དེ་ཀར་བཞུགས་པ་ཡིན་ན་ཞག་བདུན་གྱི་བར་དུ་མཆོད་པ་རྣམས་ཁ་གསོས་ཤིང་རྒྱས་པར་འབུལ། མཆོད་རོ་རྣམས་ཕོངས་པ་དང་མགོན་མེད་པའི་འགྲོ་བ་ལ་སྦྱིན་གྱིས། ཁྱི་དང་བྱ་རོག་སོགས་ལ་ནི་ལྷག་མར་དཀོར་དུ་འགྱུར་བས་མི་སྦྱིན་པར་བཤད་དོ། །
དེ་ནས་རྒྱས་པ་ལ་དགའ་བས་སྦྱིན་སྲེག་བྱ་བ་ནི། ཆོ་གའི་ལྷག་ཆད་ཁ་བསྐང་བའི་ཕྱིར། མཚན་མོ་ཞི་བའི་སྦྱིན་སྲེག་བྱ་ཞིང་། མ་གྲུབ་ན་དཔོན་སློབ་ཐམས་ཅད་ཀྱིས་ཡི་གེ་བརྒྱ་པ་ཉི་ཤུ་རྩ་གཅིག་དང་། མ་འབྱོར་པ་དང་ཉམས་པ་སོགས་ལྷག་ཆད་ཁ་བསྐང་བར་བསམ་ལ་བརྗོད་པར་བྱའོ། ། ཡང་གང་ཟག་འགའ་ཞིག་གི་བསམ་པ་ལ་བཀྲ་ཤིས་སོགས་རྒྱས་པར་བྱས་པའི་རྗེས་སུ། ཡིག་བརྒྱ་དང་མ་འབྱོར་བ་སོགས་ཙམ་བརྗོད་པ་འདི་ཆོ་ག་འཕྲོ་ཅན་ལྟ་བུའི་ཡིད་སྣང་ལ་ཅུང་ཟད་མི་བདེ་ན། མ་བྱས་ཀྱང་ཆོ་ག་ཆད་པའི་སྐྱོན་དུ་མི་འགྱུར་བ་ཡིན་ཏེ། རྗེ་བཙུན་གྱི་རབ་གནས་དོན་གསལ་དང་། རྡོ་རྗེ་འཆང་ཀུན་དགའ་བཟང་པོ་དང་།
ཀུན་མཁྱེན་རིན་པོ་ཆེ་སོགས། རྡོ་རྗེ་འཆང་ཡབ་སྲས་རྣམས་ཀྱི་གསུང་རབ་ལས་རབ་གནས་ཀྱི་ཆོ་ག་འབྲིང་པོའི་སྐབས་འདིར། རྗེས་བསྡུ་ཡན་ཆད་བྱ་བར་བཤད་པ་ལས་སྦྱིན་སྲེག་བྱ་བར་མ་གསུངས་པའི་ཕྱིར་རོ། ། འོ་ན་སྔགས་འཆང་ཆོས་ཀྱི་རྒྱལ་པོའི་རབ་གནས་དངོས་གྲུབ་འབྱུང་བ་ལས། ཆོ་ག་འབྲིང་པོའི་སྐབས་འདིར་ཡང་ལྷག་ཆད་ཁ་བསྐང་བའི་ཕྱིར་སྦྱིན་སྲེག་གམ། མ་གྲུབ་ན་ཡིག་བརྒྱ་སོགས་བརྗོད་པར་གསུངས་པ་དང་མི་འགལ་ལམ་སྙམ་ན། དེ་ནི་ཆོ་ག་རྒྱས་པའི་ཡན་ལག་ཏུ་འགྱུར་བ་དགོངས་པ་ཡིན་གྱི། འབྲིང་པོའི་ཕྱོགས་ལ་མེད་མི་རུང་དུ་གསུངས་པ་ནི་མ་ཡིན་གྱི། དཔྱོད་ལྡན་གཟུར་གནས་རྣམས་ཀྱིས་དེ་ལྟར་དུ་རྟོགས་པར་བྱའོ། ། དིང་སང་གི་རབ་གནས་པའི་མཆོད་ཡོན་རྣམས་ལ་བདག་འདི་ལྟར་དུ་གསོལ་ཏེ།
རབ་ཏུ་གནས་པའི་རྡོ་རྗེ་སློབ་དཔོན་དུ་འོས་པ་ལ། རྒྱས་པར་ན་དོན་གསལ་ནས་འབྱུང་བའི་སློབ་དཔོན་གྱི་མཚན་ཉིད་ཐམས་ཅད་དང་། དེ་ཙམ་མི་ལྡན་ན་ཡང་། བདེ་ཀྱེ་སོགས་བླ་མེད་གང་རུང་གི་བསྙེན་པ་ཡོངས་སུ་རྫོགས་པ་ཞིག་ངེས་པར་དགོས་པར་བཤད་ཀྱང་། དིང་སང་ནི་ཡོན་མཆོད་རྣམས་ཐུགས་མཐུན་སྡེབས་པའི་དགེ་འདུན་བཞི་ལྔ་སོགས་ཀྱིས་རབ་གནས་མཛད་པ་མ་གཏོགས། དེའི་སློབ་དཔོན་དུ་འོས་པ་ལ་བསྙེན་པ་སོང་མ་སོང་གི་རྟོགས་དཔྱོད་གང་ཡང་མི་མཛད་པ་ཞིག་ཡོད་པ་འདྲ་བ། དེ་བཞིན་བགྱིས་ན་ཕན་ཡོན་ལས་ཉེས་དམིགས་ཆེ་བར་འགྱུར་བས། དེང་ཕྱིན་ཆད་རབ་གནས་པ་དཔོན་སློབ་མང་ཉུང་ཅི་མཛད་ཀྱང་། དེ་ཉིད་རྡོ་རྗེ་སློབ་དཔོན་ལ་བསྙེན་པ་ལས་སུ་རུང་བ་རེ་ཅིས་ཀྱང་ཡོད་པ་མཛད་ཞུ་ཞེས། བདག་ཐལ་མོ་སྦྱར་ནས་མཆོད་ཡོན་ཐམས་ཅད་ལ་གསོལ་བ་འདེབས་པ་ལགས་སོ། །
དེ་བཞིན་དུ་རྒྱུད་སྡེ་ཟབ་མོ་ནས་བཤད་པའི་དཀྱིལ་འཁོར་རྣམས་ཀྱི་སྒྲུབ་མཆོད་ཀྱི་སློབ་དཔོན་ཡང་། དཀྱིལ་འཁོར་དེ་དང་དེའི་བསྙེན་པ་ལས་སུ་རུང་བའམ། དེ་མིན་ནའང་བླ་མེད་གང་ཡང་རུང་བའི་བསྙེན་པ་ཚད་དུ་འཁྱོལ་བ་ཞིག་ངེས་པར་དགོས་པ་ཡིན་ཡང་། དེང་སང་ཡོ་ག་ནས་བཤད་པའི་ཀུན་རིག་སོགས་ཀྱི་སྒྲུབ་མཆོད་ལ་ཆོ་ག་ཐོན་པ་ཙམ་རྟགས་སུ་བཀོད་ནས། བསྙེན་པའི་རིགས་གང་ཡང་མ་སོང་ཡང་། སྒྲུབ་མཆོད་ཀྱི་སློབ་དཔོན་ཡུན་རིང་བྱེད་པ་སོགས་འདུག་པ། འདི་ཡང་དགེ་མི་དགེ་གང་དུ་འགྱུར་མི་ཤེས་པས། དཔྱོད་ལྡན་གོང་མའི་གསུང་རབ་དྲི་མ་མེད་པ་རྣམས་གཟིགས་ཤིང་། བློ་གཟུ་བོར་གནས་པ་དག་གིས། བཀའ་དང་བསྟན་བཅོས་ཚད་ལྡན་རྣམས་ཀྱི་བཤད་ཚོད་དང་མཐུན་པ་ཞིག་ཅིས་ཀྱང་མཛད་འཚལ་ལོ། །
དེ་དག་གིས་ནི་རབ་གནས་ཀྱི་ཆོ་ག་འབྲིང་པོའི་ལུགས་ཡོངས་སུ་རྫོགས་པ་བསྟན་ཟིན་ཏོ། ། འདིར་སྨྲས་པ། དེ་ལྟར་བཤད་པའི་རབ་གནས་ཆོ་ག་འདི། ། སུ་ཡིས་མཐོང་ཡང་རྣམ་དག་ཕྱག་ལེན་ཁྲིགས། ། བདེ་བླག་རྟོགས་པས་རང་དང་གཞན་གྱི་དོན། ། འགྲུབ་ཕྱིར་འདི་ནི་དོན་གཉིས་ལྷུན་གྲུབ་ཡིན། ། མདོ་རྒྱུད་མན་ངག་རིག་གནས་རྒྱ་མཚོ་ལ། ། བླ་མའི་དྲིན་གྱིས་བློ་གྲོས་མིག་གསལ་བའི། ། སྐལ་བཟང་བདག་ལ་དད་ཅིང་འདུན་པ་ཡི། ། དཔྱོད་ལྡན་བློ་གསལ་ཀུན་གྱི་དགའ་སྟོན་ཡིན། །
ཁོ་བོ་གཞོན་ནུའི་དུས་ཀྱི་བསམ་པ་ལ། ། རབ་བྱུང་བསྙེན་རྫོགས་ཐོས་བསམ་ངོམ་མེད་སྤྱད། ། གྲྭ་སློབ་ཡོན་བདག་མཐུན་རྐྱེན་གང་འཛོམས་སར། ། མི་ཚེ་འཆད་ཉན་སྒྲུབ་ལ་སྒྲིལ་སྙམ་ཡང་། ། དེ་ལྟ་ན་ཡང་སྔོན་བསགས་ལས་ཀྱི་མཐུས། ། འཁྲུལ་ཟད་བླ་མ་རྣམས་ཀྱི་ལུང་བསྟན་བཞིན། ། ད་ནི་མི་ཐེག་བཞིན་དུ་དཔལ་ས་སྐྱའི། ། སྡེ་དང་བསྟན་པའི་ཁུར་གྱིས་ལུས་སེམས་མནར། ། འོན་ཀྱང་ཕྱི་ལྟར་འཕྲིན་ལས་རྣམ་བཞི་ཡིས། ། བསྟན་པ་སྟོབས་ཀྱིས་འཛིན་ལ་རྟག་འགྲུས་ཤིང་། །
ནང་དུ་བསླུ་མེད་བླ་མར་བློ་གཏད་ནས། ། རྒྱུན་དུ་སྡིག་བཤགས་གསོལ་འདེབས་ལ་འབད་དེ། ། བདག་གི་བྱ་བ་སྤྱོད་ལམ་ཅི་བགྱིས་པ། ། ཀུན་ཀྱང་བསྟན་འགྲོའི་དོན་དུ་གྱུར་ཅིག་སྙམ། ། ལྷག་བསམ་ཙམ་ལ་མཆོག་ཏུ་རེ་བ་འདི། ། ཆོས་མེད་བདག་གི་རྒྱུན་གྱི་ཉམས་ལེན་ལགས། ། བདག་འདྲ་ལུང་རྟོགས་ཡོན་ཏན་ཀུན་བྲལ་ཡང་། ། དུས་མཐར་བསྟན་པ་འཛིན་པའི་སྐལ་བ་འདི། ། འགྲན་བྲལ་བླ་མ་མཆོག་གི་བཀའ་དྲིན་ལས། ། གཞན་དུ་བསམ་པ་བདག་ལ་ཅུང་ཟད་མེད། །
དེ་ཕྱིར་དུས་གསུམ་སྒྲིབ་མེད་གཟིགས་པ་ཡི། ། རྗེ་བཙུན་ཁྱེད་ལ་སྙིང་ནས་གསོལ་འདེབས་ཀྱི། ། བདག་དང་བདག་ལ་གཅིག་ཏུ་ཡིད་གཏད་པའི། ། འགྲོ་བ་འདི་ཀུན་བྱང་ཆུབ་བར་དུ་སྐྱོབས། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་ཀུན། ། ཡིད་ལ་རེ་བ་བཞིན་དུ་མཐར་ཕྱིན་ནས། ། སྤྱི་དང་བྱེ་བྲག་བསྟན་པ་རབ་རྒྱས་ཤོག ། ནམ་ཞིག་ཚེ་འདིའི་སྣང་བ་ནུབ་མ་ཐག ། དཔོན་སློབ་ལྷན་ཅིག་བདེ་བ་ཅན་སྐྱེས་ནས། །
སླར་ཡང་གང་འདུལ་སྤྲུལ་པ་སྣ་ཚོགས་ཀྱིས། ། སྲིད་མཐའི་བར་དུ་བསྟན་པ་འཛིན་པར་ཤོག ། དོན་དམ་ཆོས་ཀུན་གདོད་ནས་སྤྲོས་བྲལ་ཞིང་། ། ཀུན་རྫོབ་ལས་འབྲས་བསླུ་བ་མེད་པའི་མཐུས། ། བདག་གཞན་དུས་གསུམ་དགེ་བས་བདག་གི་དོན། ། ཡིད་བཞིན་འགྲུབ་ནས་གཞན་དོན་ཀུན་འགྲུབ་ཤོག ། ཅེས་རབ་ཏུ་གནས་པའི་ཆོ་ག་དོན་གཉིས་ལྷུན་གྲུབ་བློ་གསལ་དགའ་སྟོན་ཞེས་བྱ་བ་འདི་ཡང་། འཇམ་མགོན་གྲུབ་པའི་དབང་ཕྱུག་བསོད་ནམས་དབང་པོའི་ཞལ་སྔ་ནས་དང་། རྒྱལ་སྲས་སྦས་པའི་སངས་རྒྱས་དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས། རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་དང་དབྱེར་མ་མཆིས་པ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་གཙོ་བོར་སྨོས་པའི་ཡོངས་འཛིན་ཆོས་བཞིན་དུ་སྤྱོད་པའི་མཁས་གྲུབ་ཀྱི་བླ་མ་དུ་མའི་ཞབས་རྡུལ་སྤྱི་བོས་ལེན་པ།
དཔལ་ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་རྒྱ་གར་ལུགས་ལ་ཤུཀླཿསྟེ་དཀར་པོ་ཞེས་གྲགས་ཤིང་། རྒྱ་ནག་ལུགས་ལ་ས་མོ་སྦྲུལ་གྱི་ལོའི་སྨལ་པོ་ཟླ་བའི་དམར་ཆ་རྫོགས་པ་གཉིས་པའི་ཚེས་ལ་དཔལ་ས་སྐྱའི་བཞི་ཐོག་བླ་བྲང་གི་ཡང་རྩེ་སྔར་མེད་གསར་དུ་བསྐྲུན་པའི་གཙུག་ལག་ཁང་ངོ་མཚར་ཅན་ལི་མ་ལྷ་ཁང་རྡོ་རྗེ་གདན་ཞེས་བྱ་བ་དང་། རྒྱ་ནག་ལྷ་ཁང་རི་བོ་རྩེ་ལྔར་གྲགས་པའི་བྱ་འདབས་དཔེ་ཁང་ཆོས་མཛོད་ཆེན་མོར་སྦྱར་བའི་ཡི་གེ་པ་ནི་ཨཱ་ཀྵ་རའི་འདུ་བྱེད་ལ་མཁས་པའི་མཐར་ཕྱིན་པ་གདོང་དགའ་པ་ཚེའི་རིག་བྱེད་ལ་བྱང་ཆུབ་ཅིང་རྣམ་དཔྱོད་ཀྱི་བློ་གྲོས་རབ་ཏུ་གསལ་བ་བསམ་པ་དོན་ཆེན་གྱིས་བགྱིས་སོ། ། འདིས་བསྟན་པ་དང་སེམས་ཅན་ལ་འཕྲལ་དང་ཡུན་དུ་ཕན་བདེ་བསམ་གྱིས་མི་ཁྱབ་པ་འབྱུང་ཞིང་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག ཁོ་བོས་བྱས་པའི་རབ་གནས་ཀྱི་ཡིག་ཆ་འདིའི་རྒྱབ་རྟེན་དུ། རྗེ་བཙུན་གྱི་དོན་གསལ་དང་། རྗེ་རྡོ་རྗེ་འཆང་ཡབ་སྲས་ཀྱི་གསུང་རབ་དང་། སྔགས་འཆང་ཆོས་ཀྱི་རྒྱལ་པོའི་རབ་གནས་དངོས་གྲུབ་འབྱུང་བ་རྣམས་ལ་ཡང་ཡང་དུ་བལྟ་བར་གྱིས། ཀལྱཱ་ན་ཝརྡྷནྟུ། སརྦ་མངྒ་ལཾ།། །།
༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 44 ཨ་མྱེས་ཞབས། རབ་གནས་ཀྱི་ཆོ་ག་དོན་གཉིས་ལྷུན་གྲུབ་བློ་གསལ་དགའ་སྟོན། PAGE * MERGEFORMAT 43
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
