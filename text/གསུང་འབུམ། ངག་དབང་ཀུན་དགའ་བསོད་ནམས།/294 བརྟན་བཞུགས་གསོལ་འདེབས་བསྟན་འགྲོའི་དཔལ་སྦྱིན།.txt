གསུང་འབུམ། ངག་དབང་ཀུན་དགའ་བསོད་ནམས།
པོད ༢༩༤
བརྟན་བཞུགས་གསོལ་འདེབས་བསྟན་འགྲོའི་དཔལ་སྦྱིན།
༄༅། །བརྟན་བཞུགས་གསོལ་འདེབས་བསྟན་འགྲོའི་དཔལ་སྦྱིན་ཞེས་བྱ་བ་བཞུགས་སོ།། འཇམ་པའི་དབྱངས་དང་གངས་ཅན་བསྟན་པའི་བདག ། ས་སྐྱ་པ་ཞེས་གྲགས་པ་གསལ་ལྡན་པའི། ། རྒྱལ་བའི་ཡབ་གཅིག་བསྟན་པའི་སྲོག་ཤིང་ཁྱོད། ། བསྐལ་བརྒྱར་ཞབས་བརྟན་ཆོས་སྲིད་རྒྱས་གྱུར་ཅིག ། ངག་དབང་ལྷ་ལྟར་མཚན་དཔེས་བརྒྱན་པའི་སྐུ། ། ཀུན་དགའི་མཁྱེན་རབ་བསོད་ནམས་བྱེ་བའི་དབུས། ། རྣམ་དཀར་གྲགས་པའི་རྒྱལ་མཚན་མངོན་མཐོ་བའི། ། དཔལ་ལྡན་འཕྲིན་ལས་བཟང་པོའི་མཛད་པ་ཅན། ། རྒྱལ་བའི་བསྟན་འཛིན་མཆོག་ཁྱོད་ཞབས་བརྟན་གསོལ། །
ཁྱད་པར་བསྟན་པའི་གཙོ་བོ་ཐུབ་དབང་ལྟར། ། ཀུན་མཁྱེན་མཚུངས་མེད་ཟབ་རྒྱས་ཆོས་སྒྲ་སྒྲོག ། རྒྱལ་བ་གཉིས་པ་དཔལ་ལྡན་ས་སྐྱ་པའི། ། བསྟན་དང་བསྟན་འཛིན་ཕྱོགས་བརྒྱར་སྤེལ་སླད་དུ། ། སྔགས་འཆང་བླ་མ་བསྐལ་བརྒྱར་ཞབས་བརྟན་ཤོག ། དེ་ལྟར་བཀའ་དྲིན་མཚུངས་མེད་ས་སྐྱ་པ། ། ཀུན་དགའི་མཚན་ཅན་སྔགས་འཆང་བླ་མ་ཁྱེད། ། བདག་སོགས་གདུལ་བྱའི་གཙུག་གི་ཅོད་པན་ལ། ། བསྐལ་བརྒྱར་ཞབས་བརྟན་ཆོས་འཁོར་བསྐོར་བ་དང་། ། དགེས་པའི་ཚུལ་གྱིས་རྟག་ཏུ་སྐྱོང་བར་ཤོག །
ཅེས་ཚིགས་སུ་བཅད་པ་འདི་དག་གིས་སྲིད་གསུམ་འགྲོ་བ་ལྷ་དང་བཅས་པའི་གཙུག་རྒྱན་དམ་པ་སྔགས་འཆང་བླ་མ་ཐམས་ཅད་མཁྱེན་པ་ཞིང་འདིར་བསྐལ་བརྒྱར་ཞབས་ཟུང་གསེར་གྱི་འཁོར་ལོ་རྡོ་རྗེའི་ཁྲི་ཆེན་གང་འདིར་བརྟན་པར་བཞུགས་ཤིང་བདག་སོགས་གདུལ་བྱའི་ཚོགས་རྣམས་ལ་ཞིང་འདིར་འཁོར་ལོ་རྒྱ་ཆེན་པོ་ལེགས་པར་བསྐོར་ཞིང་ཐུགས་བརྩེ་བ་ཆེན་པོས་དགེས་པའི་ཚུལ་གྱིས་རྟག་ཏུ་འབྲལ་བ་མེད་པར་སྐྱོང་བ་དང་། བསྟན་པ་དང་བསྟན་འཛིན་འཕེལ་བ་སོགས་སྐྱེ་དགུའི་བདེ་སྐྱིད་ཐམས་ཅད་འབྱུང་བའི་རྒྱུར་གྱུར་ཅིག འཕྲིན་ལས་རྒྱས་པར་གྱུར་ཅིག དགེ་ལེགས་འཕེལ་བར་གྱུར་ཅིག སརྦ་མངྒ་ལཾ།། །། གང་སྐུ་རྡོ་རྗེ་གསུམ་གྱི་ངོ་བོ་ཉིད། ། གང་གསུང་མཚུངས་མེད་ཟབ་ཡངས་ཆོས་སྒྲ་སྒྲོག ། གང་ཐུགས་བདེ་སྟོང་ཟག་མེད་དེ་བཞིན་ངང་། ། སྐྱབས་གནས་ཀུན་འདུས་བླ་མའི་ཞབས་ལ་འདུད། ། རྡོ་རྗེ་འཆང་དང་སྐྱབས་གནས་ཀུན་གྱི་དངོས། །
རྩ་བའི་བླ་མ་ཀུན་དགའི་མཚན་ཅན་ལ། ། བདག་གཞན་ལུས་སྲོག་ལོངས་སྤྱོད་དུས་གསུམ་གྱི། ། དགེ་ཚོགས་མཆོད་སྤྲིན་རྒྱ་མཚོས་རྟག་ཏུ་མཆོད། ། དེང་ནས་བཟུང་སྟེ་ཚེ་རབས་ཐམས་ཅད་དུ། ། མཚུངས་མེད་བླ་མ་ཁྱེད་དང་མི་འབྲལ་ཞིང་། ། གསུང་གི་བདུད་རྩི་ཟབ་མོས་རྒྱུད་གྲོལ་ནས། ། སེམས་ཅན་ཐམས་ཅད་བདེ་ཅན་ཞིང་བགྲོད་ཤོག ། ཅེས་ཤུགས་འབྱུང་དུ་གསོལ་བ་བཏབ་པ་ལགས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས།
བརྟན་བཞུགས་གསོལ་འདེབས་བསྟན་འགྲོའི་དཔལ་སྦྱིན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
