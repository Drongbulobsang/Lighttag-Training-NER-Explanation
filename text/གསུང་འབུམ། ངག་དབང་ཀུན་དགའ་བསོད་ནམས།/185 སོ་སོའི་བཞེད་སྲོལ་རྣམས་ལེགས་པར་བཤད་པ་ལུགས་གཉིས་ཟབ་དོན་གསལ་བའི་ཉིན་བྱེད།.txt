གསུང་འབུམ། ངག་དབང་ཀུན་དགའ་བསོད་ནམས།
པོད ༡༨༥
སོ་སོའི་བཞེད་སྲོལ་རྣམས་ལེགས་པར་བཤད་པ་ལུགས་གཉིས་ཟབ་དོན་གསལ་བའི་ཉིན་བྱེད།
༄༅། །དཔལ་ལྡན་ས་སྐྱ་པའི་བསྟན་འཛིན་ངོར་རྫོང་རྣམ་གཉིས་ཀྱི་གསུང་ངག་རིན་པོ་ཆེའི་ཕྱག་ལེན་གྱི་རིམ་པ་འགའ་ཞིག་ལས་བརྩམས་ཏེ་སོ་སོའི་བཞེད་སྲོལ་རྣམས་ལེགས་པར་བཤད་པ་ལུགས་གཉིས་ཟབ་དོན་གསལ་བའི་ཉིན་བྱེད་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་དྷརྨྨ་སྭ་མཱི་ལོ་ཀ་ཙཀྵུ་བྷཊྚ་ར་ཀ་སརྦ་གུ་རུ་བྷྱོ་ན་མཿ བིནྡྷཱ་ཏྲ་ཝཱ་ཀྱོ་བ་སུདྷོ་མྲི་ཏེ་ན་ཀརྨྨ་རྐ་བྷཱ་ས་མནྟ་བྷ་བཀྶ་ཀཱ་ཤཿ བོད་སྐད་དུ། དཔལ་ཆོས་ཀྱི་རྗེ་འཇིག་རྟེན་གྱི་མིག་རྗེ་བཙུན་བླ་མ་ཐམས་ཅད་ལ་ཕྱག་འཚལ་ལོ། ། གསུང་གི་བདུད་རྩིས་ནོར་འཛིན་གྱི་ཐིག་ལེ་འདིར་འཕྲིན་ལས་ཉི་འོད་ཀུན་དུ་གསལ་བར་གྱུར་ཅིག རིགས་ཀུན་ཁྱབ་བདག་ཟུང་འཇུག་རྡོ་རྗེ་འཆང་། ། སྟོབས་ཀྱི་མགོན་པོ་དཔལ་ལྡན་བིརྺའི་ཞབས། ། དེ་དང་དབྱེར་མེད་ས་སྐྱའི་བླ་ཆེན་རྗེ། །
ཡབ་སྲས་ཁུ་དབོན་རིམ་པར་བྱོན་ལ་འདུད། ། འགྲོ་མགོན་བླ་མའི་གསུང་ངག་བང་མཛོད་ལ། ། དབང་བསྒྱུར་དཔལ་ལྡན་རྗེ་དང་གཟུངས་ཀྱི་དཔལ། ། སློབ་མར་བཅས་ཏེ་ལུགས་ཟུང་ཆོས་ཀྱི་སྒོ། ། དང་པོར་འབྱེད་མཛད་དེ་དག་ངོ་མཚར་རྨད། ། ཟས་གཙང་སྲས་པོའི་ཞལ་གྱི་བུམ་བཟང་ལས། ། ལུང་བསྟན་བདུད་རྩི་རྙེད་པའི་སྐྱེས་བུའི་མཆོག ། གང་གི་འཕྲིན་ལས་ཉི་འོད་ལྟར་གསལ་བའི། ། ཀུན་མཁྱེན་ཀུན་དགའ་བཟང་པོས་བདག་སྐྱོངས་ཤིག ། མགོན་དེའི་ཐུགས་སྲས་ངེས་དོན་བསྟན་པའི་བདག །
སེམས་དཔའ་ཆེན་པོར་གྲགས་པའི་མུས་ཆེན་རྗེ། ། གཞན་ཡང་ཀུན་མཁྱེན་སྨྲ་བའི་སེང་གེ་དང་། ། པཎ་ཆེན་ཤཱཀྱའི་མཚན་རྣམས་ཕྱག་གི་གནས། ། གང་གི་མཁྱེན་རབ་གཞོལ་མེད་རྡོ་རྗེ་ཡིས། ། གཞན་གཞུང་སྲ་བརྟན་བྲག་རི་གཞོམ་པ་ལ། ། རྒྱལ་སྲིད་ཆེན་པོའི་དཔུང་ལྟར་ཆེས་དཔའ་བའི། ། མཚན་གྱི་གྲགས་དཀར་གསལ་དེའང་བསྔགས་པར་འོས། ། དེ་ཡི་བཞེད་གཞུང་ལ་དགྱེས་འགྲོ་བ་ཀུན། ། དགའ་མཛད་རྣམ་པར་རྒྱལ་བའི་མཚན་ཅན་དང་། ། ཨེ་ཝཾ་མི་ནུབ་བསྟན་པའི་རྒྱལ་མཚན་ཆེ། །
བསྒྲེངས་མཁས་ལེགས་པའི་འབྱུང་གནས་སྤྱི་བོས་མཆོད། ། རྒྱུད་དང་མན་ངག་ཤེས་བྱའི་གནས་ཀུན་ལ། ། མཁས་པའི་ཕུལ་ཕྱིན་དཀོན་མཆོག་ལྷུན་གྲུབ་དང་། ། བྱང་ཆུབ་སྒྲུབ་པའི་རྣམ་དཔྱོད་བློའི་ནོར་བུ། ། དབང་གི་རྒྱལ་པོ་གང་ལ་མངའ་དེ་རྒྱལ། ། ཡོངས་རྫོགས་བསྟན་པའི་བདག་པོའི་ཆོས་སྲིད་དཔལ། ། སྲིད་མཐར་རྒྱུན་ཆད་མེད་པར་སྤེལ་མཛད་པའི། ། སྔགས་འཆང་ཆོས་ཀྱི་རྒྱལ་པོ་ཡབ་སྲས་ལ། ། བཀའ་དྲིན་དྲན་པས་ལན་བརྒྱར་ཕྱག་བགྱི་འོ། ། གང་ཐུགས་དུས་གསུམ་རྒྱལ་བར་རོ་གཅིག་ཀྱང་། །
གདུལ་བྱའི་སྣང་ངོར་བཤེས་གཉེན་མཆོག་གི་སྐུ། ། གཅིག་ཆོག་རྒྱལ་པོ་རྗེ་བཙུན་བུདྡྷའི་མཚན། ། བདག་གི་སྙིང་དབུས་འབྲལ་མེད་རྟག་བཞུགས་མཛོད། ། ས་སྐྱའི་བསྟན་འཛིན་ངོར་རྫོང་རྣམ་གཉིས་ཀྱི། ། བཞེད་སྲོལ་ཀུན་ལ་ཕྱོགས་མེད་བདག་དད་པས། ། མཁས་དབང་སོ་སོའི་ལེགས་བཤད་སྙིང་པོའི་དོན། ། བསྡུས་ཏེ་སྤེལ་ལ་བདག་ཡིད་སྤྲོ་བ་སྐྱེས། ། འདིར་དཔལ་ལྡན་ས་སྐྱ་པའི་བསྟན་འཛིན་ངོར་རྫོང་རྣམ་གཉིས་ཀྱི་གསུང་ངག་རིན་པོ་ཆེའི་ཕྱག་ལེན་གྱི་རིམ་པ་འགའ་ཞིག་ལས་བརྩམས་ཏེ་སོ་སོའི་བཞེད་སྲོལ་རྣམས་ལེགས་པར་བཤད་པ། ལུགས་གཉིས་ཟབ་དོན་གསལ་བའི་ཉིན་བྱེད་ཅེས་བྱ་བ་འདི་འཆད་པ་ལ། སྤྱིར་རྗེ་བཙུན་ས་སྐྱ་པའི་བསྟན་འཛིན་ལ་མདོ་ཕྱོགས་ཀྱི་བསྟན་འཛིན་གཡག་རོང་རྣམ་གཉིས་དང་།
ཟབ་མོ་རྡོ་རྗེ་ཐེག་པ་གཙོ་བོར་གྱུར་པ་ལ་ངོར་རྫོང་རྣམ་གཉིས་ཞེས་ཡོངས་སུ་གྲགས་པའི་ངོར་རྫོང་གཉིས་ནི་དཔལ་ལྡན་བླ་མ་དམ་པ་བསོད་ནམས་རྒྱན་མཚན་གྱི་སློབ་མ་དག་ནས་གྱེས་པ་ཡིན་ཏེ། དེའང་ཆོས་རྗེ་དེ་ལ་སྤྱིར་སློབ་མའི་མཆོག་སྔགས་ཀྱི་རྒྱལ་ཚབ་གཉིས། གསུང་ངག་འཛིན་པའི་ཐུགས་ཀྱི་སྲས་མཆོག་བརྒྱད། བསྟན་འཛིན་གྱི་སྐྱེས་བུ་ཆེན་པོ་བཞི། ཡོངས་སུ་གྲགས་པའི་མཁས་མཆོག་བཅུ་ལ་སོགས་པ་མང་དུ་བྱོན་པའི་གསུང་ངག་འཛིན་པ་བརྒྱད་ཀྱི་ནང་ཚན་རྫོང་ཆུང་པ་སྔགས་འཆང་གཟུངས་ཀྱི་དཔལ་བ་དང་། ངོར་ལུགས་ཀྱི་བརྒྱུད་པའི་རྩ་བ་བླ་མ་དཔལ་ལྡན་ཚུལ་ཁྲིམས་པ་གཉིས་ལས་གསུང་ངག་གི་བཀའ་འཛིན་པའི་བརྒྱུད་པ་སོ་སོར་འཕེལ་ཏེ། དང་པོ་ལས་ཆོས་རྗེ་བཟང་པོ་རྒྱལ་མཚན། དེ་ལས་རྒྱལ་མཚན་དཀོན་མཆོག་དང་། དགེ་བ་རྒྱལ་མཚན་སོགས། རྒྱལ་མཚན་དཀོན་མཆོག་ལས་མཁས་གྲུབ་ཆེན་པོ་གཙང་གི་རིགས་སུ་འཁྲུངས་པ་མུས་སྲད་པ་རྡོ་རྗེ་རྒྱལ་མཚན་ལ་སོགས་པ་མང་དུ་འཕེལ།
དེ་རྣམས་ལས་བརྒྱུད་དེ་དར་བའི་ལམ་འབྲས་ལ་རྫོང་ལུགས་དང་། བླ་མ་དཔལ་ལྡན་ཚུལ་ཁྲིམས་པ་ལས། གྲུབ་ཆེན་བུདྡྷ་ཤྲཱི། དེ་ལས་རྒྱལ་བས་ལུང་བསྟན་པའི་སྐྱེས་བུ་ཆེན་པོ་ཐམས་ཅད་མཁྱེན་པ་ཀུན་དགའ་བཟང་པོ་སོགས་འཕེལ་ཏེ། ངོར་ཆེན་འདིས་གསུང་ངག་རིན་པོ་ཆེ་ཚར་བརྒྱད་ཅུ་གྱ་གསུམ་ཙམ་གནང་ཞིང་། གསུང་ངག་འཆད་ཐབས་ཀྱི་མན་ངག་གསང་བའི་སྒོ་འབྱེད་སོགས་ལུགས་འདི་ལ་མཁོ་བའི་ཡིག་ཆ་མང་དུ་མཛད་དེ་གདམས་པ་འདི་ཉིད་སྒོ་དུ་མའི་སྒོ་ནས་ཆེས་ཆེར་དར་རྒྱས་སུ་སྤེལ་ཞིང་། དེ་ནས་བརྒྱུད་པ་ལ་གསུང་ངག་ངོར་ལུགས་ཞེས་གྲགས་པ་འདི་བྱུང་བ་ཡིན་ནོ། ། གཞན་ཡང་ཆོས་རྗེ་བླ་མའི་སློབ་མ་ཡོངས་གྲགས་མཁས་པ་བཅུའི་ནང་ཚན་ཐེག་ཆེན་ཆོས་རྗེ་ཀུན་དགའ་བཀྲ་ཤིས་ལས་ཉི་ལྡེ་བ་ཀུན་དགའ་རྒྱལ་མཚན་དང་། བྲག་ཐོག་པ་བསོད་ནམས་བཟང་པོ་སོགས་མང་དུ་འཕེལ་བའི། བྲག་ཐོག་པའི་ཐུགས་སྲས་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་ཏེ།
དེ་ལྟར་མང་དུ་བྱོན་པའི་མཁས་མཆོག་རྡོ་རྗེ་རྒྱལ་མཚན་སོགས་ལ་རྫོང་པ་སྔ་རབས་པ་དང་། རྡོ་རྗེ་གདན་པ་སོགས་ལ་རྫོང་པ་ཕྱི་རབས་པ་ཞེས་ཀྱང་གྲགས་སོ། ། དེ་ལས་རྫོང་ལུགས་ཀྱི་བསྟན་འཛིན་གྱི་གཙོ་བོ་ནི་ཉི་ལྡེ་བ་ཀུན་དགའ་རྒྱལ་མཚན་ནམ་མཚན་གཞན་འཇམ་དབྱངས་གྲགས་པའི་དཔལ་ཞེས་པ་དེ་ཉིད་དང་། བྲང་མོ་ཆེ་པ་རྡོ་རྗེ་རྒྱལ་མཚན། རྡོ་རྗེ་གདན་པ་ཀུན་དགའ་རྣམ་རྒྱལ་སོགས་མང་དུ་བྱོན་ཞིང་། ངོར་ལུགས་ཀྱི་བསྟན་འཛིན་གྱི་གཙོ་བོ་ནི་རྒྱལ་བས་ལུང་བསྟན་པའི་སྐྱེས་བུ་ཆེན་པོ་རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། ཀུན་མཁྱེན་བསོད་ནམས་སེང་གེ པཎ་ཆེན་ཤཱཀྱ་མཆོག་ལྡན། མཁན་ཆེན་བསོད་ནམས་ལྷུན་གྲུབ།
མཁས་པའི་དབང་པོ་དཀོན་མཆོག་ལྷུན་གྲུབ་ལ་སོགས་པ་གྲངས་དང་ཚད་མེད་པ་ཞིག་བྱོན་པ་ལས། དེ་ལྟར་ལུགས་གཉིས་ཀྱི་མཁས་པ་དེ་དག་དོན་དམ་ལྟ་བའི་གནད་ལ་བཞེད་ཚུལ་མི་འདྲ་བའི་ཁྱད་པར་ཅུང་ཟད་ཀྱང་མེད་མོད། འོན་ཀྱང་ཀུན་རྫོབ་ཆོ་གའི་རྣམ་གཞག་སོགས་ལ་ཕྱག་ལེན་མི་མཐུན་པ་འགའ་རེ་བྱུང་བའི་དབང་གིས་དགག་སྒྲུབ་ཀྱི་རྣམ་པར་གཞག་པའང་ཅི་རིགས་པ་སྣང་ཏེ། དེའང་གཙང་བྱམས་པ་རྡོ་རྗེ་རྒྱལ་མཚན་གྱིས་ཆུ་རྒྱུན་རྣམ་པ་བཞི་དང་། སྒྲུབ་པ་བཞི་ལ་སོགས་པ་གསུང་རབ་ཀྱི་ཚོགས་མང་པོ་ཞིག་མཛད་པ་ལས་རྣམ་པར་བཤད་པའི་ཆུ་རྒྱུན་དང་པོ་ནི། བོ་གདོང་པཎ་ཆེན་སོགས་གཞན་ལུགས་ཀྱི་མཁས་པ་འགའ་ཞིག་གིས་རྗེ་བཙུན་གོང་མའི་གསུང་ལ་བརྒལ་བརྟགས་ཀྱི་རྣམ་གྲངས་མང་པོ་ཞིག་གསུངས་པ་དག་ལུང་རིགས་ཀྱི་སྒོ་ནས་སུན་ཕྱུང་སྟེ་ཆོས་དང་མཐུན་པའི་ལན་མེད་པར་མཛད་ཅིང་། གོང་མའི་དགོངས་དོན་ཕྱིན་ཅི་མ་ལོག་པར་སྒྲུབ་པའི་ལེགས་བཤད་ཀྱི་དགའ་སྟོན་དུ་སྣང་སྟེ་སྐབས་དྲུག་གི་བདག་ཉིད་ཅན་ནོ། ། ཆུ་རྒྱུན་གཉིས་པ་ནི་ཀྱཻ་རྡོ་རྗེའི་རྒྱུད་ཀྱི་མཚན་དང་། འགྱུར་དང་བླ་མ་བརྒྱུད་པ་སོགས་ངོར་ལུགས་དང་མི་མཐུན་པ་དག་ལ་མཐའ་དཔྱོད་མཛད་པ་ཞིག་སྟེ། རྒྱུད་དང་མན་ངག་གཉིས་ཀྱི་ནང་ནས་གཙོ་བོར་རྒྱུད་འགྲེལ་གྱི་ཕྱོགས་སོ། །
ཆུ་རྒྱུན་གསུམ་པ་ནི་ཐེག་ཆེན་ཆོས་རྗེའི་ཌོམྦི་ལུགས་ཀྱི་ཀྱེ་རྡོར་གྱི་སྒྲུབ་དཀྱིལ་གཉིས་ཀྱི་རྩོད་སྤོང་དུ་སྣང་ལ། ཆུ་རྒྱུན་བཞི་པ་ནི་གཙོ་བོར་གསུང་ངག་ལམ་འབྲས་ཀྱི་ཕྱག་ལེན་འགའ་ཞིག་ལས་བརྩམས་ཏེ་ངོར་ལུགས་ལ་བརྒལ་ཞིང་བརྟགས་པའོ། ། བསྒྲུབ་པ་བཞིའི་དང་པོ་ནི་གོང་མའི་བཀའ་བསྒྲུབ་པ། གཉིས་པ་ནི་འཕགས་པའི་བཞེད་པ་བསྒྲུབ་པ། གསུམ་པ་ནི་ཆོས་རྗེ་བླ་མའི་བཞེད་པ་བསྒྲུབ་པ། བཞི་པ་ནི་ཕྱག་ལེན་བསྒྲུབ་པ་ཡིན་ཅིང་། དེ་བཞི་དང་ཆུ་རྒྱུན་ཕྱི་མ་གསུམ་ངོར་ལུགས་ལ་ཆེད་དུ་བརྒལ་བ་གཙོ་ཆེའང་། གཞན་རྣམས་ལ་ངོར་ལུགས་ཀྱི་བརྒྱུད་འཛིན་རྣམས་ཀྱིས་ལན་མཛད་པ་ནི་མ་མཐོང་ལ། ཆུ་རྒྱུན་བཞི་པ་དང་བསྒྲུབ་པ་དང་པོ་ལ། ངོར་པའི་མཁས་པ་དག་གིས་ལན་གྱི་རིམ་པ་མང་དུ་སྣང་ངོ་།
དེའང་ཆུ་རྒྱུན་བཞི་པར། སེམས་བསྐྱེད་བརྒྱུད་པ་མེད་པ་དང་། ། རྗེས་བཟུང་གྲངས་ངེས་མེད་པ་དང་། ། སྟ་གོན་འབྲེལ་པ་མེད་པ་དང་། ། སློབ་དཔོན་གྲངས་ངེས་མེད་པ་དང་། ། ལུས་དཀྱིལ་འབྱུང་ཁུངས་མེད་པ་དང་། ། དབང་རྫས་ཡོངས་དག་མེད་པ་དང་། ། རྒྱས་གདབ་རིགས་མཚོན་མེད་པ་དང་། ། བཟའ་བའི་དམ་ཚིག་མེད་པ་ཡིས། ། འདི་ན་ཐབས་མཆོག་ཐབས་མིན་བྱེད། །
སྨིན་བྱེད་བྱས་ཀྱང་སྨིན་མིན་ལ། ། གྲོལ་བྱེད་བསྒོམ་ཡང་གྲོལ་མིན་པས། ། དེ་ཕྱིར་འདི་དག་དགག་པར་བྱ། ། ཞེས་ངོར་ལུགས་ཀྱི་བཞེད་པ་མི་འཐད་པའི་ཕྱོགས་བརྒྱད་ཐོག་མར་མདོར་བསྟན་ནམ་རྩ་ཚིག་གི་ཚུལ་དུ་སྨོས་ཏེ། སླར་དེ་དག་རྒྱས་བཤད་དམ་རང་འགྲེལ་གྱི་ཚུལ་དུ་ཞིབ་པར་གསུངས་པ་ལ་བརྟེན་ནས། ངོར་ལུགས་ཀྱི་བསྟན་འཛིན་དག་གིས་དེ་ཉིད་ཀྱི་བརྒལ་ལན་དུ་མ་དང་། སླད་ནས་རྫོང་ལུགས་ཀྱི་མཁས་པ་རྣམས་ཀྱིས་ཀྱང་ལན་གྱི་རིམ་པ་དག་མཛད་དེ། ། འབེལ་བའི་གཏམ་གྱིས་བསྟན་པ་རིན་པོ་ཆེ་ཉིད་གསལ་བར་མཛད་པ་ཡིན་ནོ། ། གོང་གི་ཚིགས་བཅད་འདི་དག་ལ་པཎ་ཆེན་གྱི་རྣམ་ཐར་སྒོ་བརྒྱད་པ་དང་། དཀོན་མཆོག་ལྷུན་གྲུབ་ཀྱི་ཚངས་པའི་རིགས་སྔགས་སུ་མི་འདྲ་བ་རེ་འབྱུང་ཡང་འདིར་ནི་ཆུ་རྒྱུན་བཞི་པ་ནས་ཇི་སྐད་འབྱུང་བ་བཞིན་བཀོད་པའོ། །
བརྒལ་ལན་གྱི་རྣམ་གཞག་དེ་དག་ལས་འདིར་སོ་སོའི་བཞེད་དོན་གྱི་སྙིང་པོ་དག་བླངས་ཏེ་བཤད་ན། འདི་ལ་དོན་ཚན་དགུ་སྟེ། སེམས་བསྐྱེད་ལ་བརྒྱུད་པ་ཡོད་མེད་ཀྱི་རྣམ་གཞག རྗེས་འཛིན་ལ་གྲངས་ངེས་ཡོད་མེད་ཀྱི་རྣམ་གཞག སྟ་གོན་ལ་འབྲེལ་པ་ཡོད་མེད་ཀྱི་རྣམ་གཞག སློབ་དཔོན་གྱི་དབང་ལ་གྲངས་ངེས་ཡོད་མེད་ཀྱི་རྣམ་གཞག བརྟུལ་ཞུགས་དང་སློབ་དཔོན་གྱི་དབང་ལ་ཡངས་དག་ཡོད་མེད་ཀྱི་རྣམ་གཞག ལུས་དཀྱིལ་ལ་འབྱུང་ཁུངས་ཀྱི་ཚིག་ཡོད་མེད་ཀྱི་རྣམ་གཞག ལུས་དཀྱིལ་ལྷ་ལ་རྒྱས་གདབ་རིགས་མཚོན་ཡོད་མེད་ཀྱི་རྣམ་གཞག བཟའ་བའི་དམ་ཚིག་ཡོད་མེད་ཀྱི་རྣམ་གཞག
གདན་གྱི་དག་པ་སོགས་གོང་མའི་བཀའ་ཡིན་མིན་གྱི་རྣམ་གཞག་བསྟན་པའོ། ། དང་པོ་ནི། ཆོས་རྗེ་རྡོ་རྗེ་རྒྱལ་མཚན་གྱིས་རྣམ་བཤད་ཆུ་རྒྱུན་བཞི་པར། སེམས་བསྐྱེད་བརྒྱུད་པ་མེད་པ་དང་། ། ཞེས་པའི་རྒྱས་བཤད་དུ་ཇི་ལྟར་འབྱུང་བའི་དོན་བསྡུས་ཏེ་བཀོད་ན། རྗེ་བཙུན་ཆེན་པོའི་མཛད་བྱང་ཡོད་པའི་སེམས་བསྐྱེད་ཀྱི་ཡི་གེ་ངོར་པས་སྒོ་རུམ་དཔེ་ཁང་ནས་རྙེད་ཟེར་བ་དེའི་སྟེང་ནས་སེམས་བསྐྱེད་བྱེད་པ་ལ་བརྒྱུད་པ་ཆད་པ་ནི་ཚིག་དེ་ཉིད་ཀྱིས་ཤེས་ཤིང་། ལམ་འབྲས་པ་ཕྱི་མ་རྣམས་ཀྱིས་བརྒྱུད་རིམ་མང་པོའི་གྲངས་བགྲངས་ནས། ཡི་གེ་དེའི་སྟེང་ནས་ལམ་འབྲས་པ་སུས་ཀྱང་བྱས་པ་མེད་དོ། ། གཞན་ཡང་མཁན་ཆེན་ཤེས་རབ་རྡོ་རྗེ་བས་བླ་མ་བཅུ་ཕྲག་ལྷག་ཙམ་བསྟེན་ནས་གསན་པར་མཛད་པའི་རྗེ་བཙུན་གྱི་བཀའ་འབུམ་གྱི་ནང་ན་ཡི་གེ་དེ་མེད་ཅེས་རྒོལ་བར་མཛད་དོ། ། དེ་ལ་པཎ་ཆེན་ཤཱཀྱ་མཆོག་ལྡན་གྱིས་བྲང་མོ་ཆེ་བའི་བརྒལ་ལན་རྣམ་ཐར་སྒོ་བརྒྱད་པ་ཞེས་བྱ་བ་མཛད་པ་དེའི་ནང་དུ་གོང་གི་དེའི་ལན་ལ།
སྤྱིར་བཤད་པ་དང་། དངོས་ཀྱི་ལན་གཉིས་སུ་མཛད་ནས། དང་པོ་ལ་སོ་ཐར་གྱི་མཁན་བརྒྱུད་དང་། སྔགས་ཀྱི་སྡོམ་པའི་བླ་མ་བརྒྱུད་པ་དང་འདྲ་བ་ཞིག་སེམས་བསྐྱེད་ཀྱི་སྡོམ་པ་ལ་ངེས་པ་ཉིད་དུ་མི་དགོས་ཏེ། བསླབ་བཏུས་དང་སྤྱོད་འཇུག་གི་དགོངས་པས་སེམས་བསྐྱེད་ཀྱི་སྡོམ་པ་ལེན་གསོ་གཉིས་ཀ་ལ་བླ་མ་ངེས་པར་མི་དགོས་པ་དང་། བྱང་ས་ལྟར་ན་ལེན་པ་ལ་དགོས་ཀྱང་གསོ་བ་ལ་ངེས་པར་མི་དགོས་པས་སོ། ། སྤྱིར་རྣལ་འབྱོར་དབང་ཕྱུག་ནས་བརྒྱུད་པ་བར་མ་ཆད་པའི་སྨོན་འཇུག་གི་སྡོམ་པ་ཞིག་མི་འདོད་ན་ནི་ཤིན་ཏུ་ཐ་ཆད་ལ། འདོད་ན་ནི་དེ་བརྒྱུད་ལྡན་གྱི་རྡོ་རྗེ་སློབ་དཔོན་ཞིག་གིས་ཕྱིས་བྱུང་གི་བྱང་སེམས་ཀྱི་སྡོམ་པ་འབོགས་ཆོག་མ་ནོར་བ་ཅི་ཡིན་ཞིག་གི་སྟེང་ནས་སྡོམ་པ་དེ་ཕོག་ཆོག་སྟེ། འབོགས་རྒྱུའི་སྡོམ་པ་རང་གི་ངོ་བོ་ལ་ཁྱད་པར་མེད་པ་ཡིན་པས་སོ། ། དཔེར་ན་ཆོས་ཀྱི་རྗེ་ས་སྐྱ་པཎྜི་ཏས་ཧོར་ཡུལ་དུ་ཐུབ་པའི་དགོངས་པ་གསལ་བ་མཛད་ནས་རྗེས་སུ་བོད་དུ་བསྐུར་བ་དེའི་ཚེ་ཚིག་དོན་རྣམས་སློབ་མ་དག་གིས་བོད་དུ་བཤད་ཆོག་པ་བཞིན་ནོ་ཞེས་པ་དང་།
དངོས་ལན་ལ་ས་སྐྱ་པ་ཆེན་པོ་ལས་དབང་བསྐུར་ཐོབ་པའི་སློབ་དཔོན་ཞིག་གིས་སློབ་དཔོན་རྩེ་མོས་མཛད་པའི་དབང་ཆུ་ཆེན་མོའི་སྟེང་ནས་དབང་མ་ཞུས་ཀྱང་། རང་གི་སློབ་མ་དག་ལ་དབང་ཆུ་ཆེན་མོའི་སྟེང་ནས་དབང་བསྐུར་བྱེད་དུ་རུང་བ་བཞིན་དུ། རྗེ་བཙུན་རིན་པོ་ཆེ་ནས་བརྒྱུད་པའི་བྱང་སྡོམ་ཐོབ་ལ་མ་ཉམས་པའི་རྡོ་རྗེ་སློབ་དཔོན་ཞིག་གིས། རྗེ་བཙུན་གྱིས་མཛད་པའི་སེམས་བསྐྱེད་ཀྱི་ཡི་གེའི་སྟེང་ནས་རང་གིས་ཐོབ་པ་མ་ཡིན་ཀྱང་གཞན་ལ་འབོག་ཏུ་རུང་སྟེ། རྗེ་བཙུན་ཆེན་པོ་ནས་བརྒྱུད་པའི་སེམས་བསྐྱེད་ཀྱི་སྡོམ་པ་ཐོབ་ལ་མ་ཉམས་པའི་གང་ཟག་ཡིན་པས་སོ། ། དེ་ནི་སྙན་བརྒྱུད་ཡི་གེར་བྲིས་པ་རྣམས་ལ་མཚུངས་ཞེས་གསུངས་སོ། ། ཡང་གོང་གི་མུས་སྲད་པ་ཆེན་པོའི་གསུང་དེའི་ལན་དུ། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་བརྒལ་ལན་ཚངས་པའི་རིགས་སྔགས་ཞེས་བྱ་བ་མཛད་དེ། དེ་ཉིད་ལས། དངོས་བསྟན་གྱི་རྒོལ་ཚུལ་ལ་སྐྱོན་ཆགས་པ་དང་།
ཞེ་འདོད་ཀྱི་ལན་དཔེ་དང་བཅས་ཏེ་བཤད་པ། རྒོལ་བ་པོ་རང་ཉིད་ཉེས་པ་ཅན་དུ་བསྟན་པ་དང་གསུམ་དུ་མཛད་ནས། དང་པོ་ལ་སེམས་བསྐྱེད་ཀྱི་ཡི་གེ་དེ་སྔར་མེད་པ་ཕྱིས་གསར་དུ་རྙེད་པ་དང་། ཡི་གེ་དེའི་སྟེང་ནས་སྔོན་བྱོན་པའི་ཆེན་པོ་སུས་ཀྱང་བྱས་པ་མེད་དོ་ཞེས་པ་དེའང་ངོར་ཆེན་གྱི་གསུང་གང་ནའང་མེད་ཅིང་། ཁུངས་ཐུབ་ཀྱི་གསུང་བགྲོས་ནའང་མེད་པས་རང་གི་ཞེ་འདོད་ཀྱིས་སྨྲས་པར་སྣང་བས། དངོས་བསྟན་གྱི་རྒོལ་ཚུལ་ཡང་མི་འཐད་པར་གསུངས། ཞེ་འདོད་ཀྱི་ལན་ལ་སེམས་བསྐྱེད་ཀྱི་ཡི་གེ་དེ་གསར་དུ་རྙེད་པ་དང་། དེ་ལ་ལུང་གི་རྒྱུན་ཙམ་མེད་དུ་ཆུག་ཀྱང་། དེ་ཙམ་གྱིས་སེམས་བསྐྱེད་ཀྱི་བརྒྱུད་པ་མེད་པར་མི་འགྲོ། དེ་བས་ཁྱེད་རང་རྒྱུད་སྡེ་ནས་བཤད་པའི་དབང་གི་སྔོན་འགྲོའི་སེམས་བསྐྱེད་ཅིག་མི་འདོད་ན་ཤིན་ཏུ་སྐལ་བ་དམན།
འདོད་ན་སངས་རྒྱས་ནས་རྗེ་བཙུན་རྩེ་མོ་ཡན་ཆད་དུ་སེམས་བསྐྱེད་ཀྱི་ཡི་གེ་དེ་མེད་ཀྱང་། དེའི་བརྗོད་བྱ་དང་མཐུན་པའི་སེམས་བསྐྱེད་ཀྱི་སྡོམ་པའི་རྒྱུན་ཡོད་པ་དང་། རྗེ་བཙུན་ནས་ངོར་ཆེན་རྡོ་རྗེ་འཆང་གི་བར་དུའང་བདེ་ཀྱེ་གཉིས་ཀྱི་དབང་གི་སྔོན་དུ་ཡི་གེ་དེ་དང་མཐུན་པའི་སེམས་བསྐྱེད་ཀྱི་སྡོམ་པའི་ཕྱག་ལེན་མ་ནོར་བ་ཡོད་པས། ཕྱག་ལེན་དེ་དང་མཐུན་པའི་ཡི་གེ་སུ་ཞིག་གིས་བྱས་ཀྱང་དེའི་སྟེང་ནས་སེམས་བསྐྱེད་བྱ་རུང་སྟེ། དཔེར་ན་དབང་ཆུ་ཆེན་མོའི་ལུང་མ་ཐོབ་ཀྱང་། ཀྱེ་རྡོར་མན་ངག་ལུགས་ཀྱི་དབང་ཐོབ་ལ་མ་ཉམས་པའི་རྡོ་རྗེ་སློབ་དཔོན་ཞིག་གིས་དེའི་སྟེང་ནས་དབང་བྱར་རུང་བ་དང་། ཀརྨ་ཤ་ཏཾ་ལྟ་བུའི་སྟེང་ནས་སྡོམ་པ་ཐོབ་ལ་མ་ཉམས་པའི་མཁན་པོ་ཞིག་གིས་ལས་ཆོག་ཚད་མ་གང་རུང་ཞིག་གི་སྟེང་ནས་སྡོམ་པ་འབོགས་རུང་བ་བཞིན་དང་། སྙན་བརྒྱུད་ཡི་གེར་བྲིས་པ་ཐམས་ཅད་ལ་དེས་མཚོན་ཞིང་། དེས་ན་རྗེ་བཙུན་ཆེན་པོས་མཛད་པའི་ཡི་གེ་དེ་ནི་རྒྱུད་སྡེ་ནས་བཤད་པའི་སེམས་བསྐྱེད་ཀྱི་ཆོ་ག་ཐུན་མོང་མ་ཡིན་པ་ཡིན། དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་མ་ཡིན་པས།
དབུ་མ་ལུགས་ཀྱི་སེམས་བསྐྱེད་ལམ་འབྲས་པ་ལ་ཡོད་མེད་ཅི་ལྟར་ཡང་ལུགས་འདིའི་སེམས་བསྐྱེད་བྱེད་པ་ལ་ཕན་གནོད་གང་ཡང་མེད་གསུང་པའི་ལན་མཛད་དོ། ། རྒོལ་བ་པོ་ཉེས་པ་ཅན་དུ་བསྟན་པ་ལ། དབུ་མ་ལུགས་ཀྱི་སེམས་བསྐྱེད་ནི་ལམ་འབྲས་པ་ལ་མེད་པར་རྒོལ་བ་པོ་རང་གི་ཁས་བླངས། རྒྱུད་སྡེ་ནས་བཤད་པའི་ཐུན་མོང་མ་ཡིན་པའི་ཐེག་ཆེན་སེམས་བསྐྱེད་ཀྱི་ཆོ་ག་ནི་ཁྱེད་ཀྱི་དགག་བྱའི་གཙོ་བོ་ཡིན། སེམས་ཙམ་ལུགས་ཀྱི་སེམས་བསྐྱེད་ཀྱི་ཆོ་ག་ནི་ལམ་འབྲས་པ་གོང་མ་རྣམས་ལ་མེད། དེ་དག་ཏུ་མ་འདུས་པའི་ཐེག་ཆེན་སེམས་བསྐྱེད་རང་འབོགས་བྱེད་ཀྱི་ཆོ་ག་སྦྱོར་དངོས་རྗེས་གསུམ་ཚང་བ་མེད་ཅིང་། ཡོད་ཀྱང་དེ་ལ་བརྒྱུད་པ་ཡོད་པ་དཀའ་བས་ན་རྒོལ་བ་པོ་རང་ཉིད་བརྒྱུད་པ་དང་བཅས་པ་ལ་སྦྱོར་དངོས་རྗེས་གསུམ་ཚང་པའི་ཆོ་ག་ལས་ཐོབ་པའི་ཐེག་ཆེན་སེམས་སྐྱེད་མེད་པར་ཁས་བླངས། དེ་ནི་ཤིན་ཏུ་མི་རིགས་ཏེ། རིགས་དང་དམ་ཚིག་མ་ཐོབ་སྙིང་རྗེ་མེད། ། དེ་བཞིན་བྱང་ཆུབ་སེམས་ཀྱང་མ་བསྐྱེད་ཅིང་། །
སངས་རྒྱས་མ་དད་ལྷ་གཞན་བསྟེན་པ་ལ། ། ང་ཡི་གསང་སྔགས་བསྟན་ན་ཕུང་བར་འགྱུར། ། ཞེས་དང་། ཕྱག་རྡོར་དབང་བསྐུར་བ་ལས། འཇམ་དཔལ་གང་དག་བྱང་ཆུབ་ཀྱི་སེམས་བསྒོམ་པ་ལ་ཞུགས་པ་དང་། གང་གི་ཚེ་དེ་དག་གི་བྱང་ཆུབ་ཀྱི་སེམས་བསྒྲུབ་པར་གྱུར་པ་དེའི་ཚེ། འཇམ་དཔལ་བྱང་ཆུབ་སེམས་དཔའི་གསང་སྔགས་ཀྱི་སྒོ་དཔྱོད་པའི་བྱང་ཆུབ་སེམས་དཔའ་དེ་དག་ཡེ་ཤེས་ཆེན་པོར་དབང་བསྐུར་བའི་གཟུངས་སྔགས་ཀྱི་དཀྱིལ་འཁོར་འདིར་གཞུག་པར་བྱ་ཡི། གང་དེ་དག་གིས་བྱང་ཆུབ་ཀྱི་སེམས་རྫོགས་པར་མ་གྱུར་པ་དེ་དག་ནི་མི་གཞུག་གོ ། དེ་དག་ལ་ནི་ཕྱག་རྒྱ་དང་སྔགས་བསྟན་པར་མི་བྱའོ། ། འཇམ་དཔལ་མཚམས་མེད་པ་ལྔ་བྱས་པ་ནི་སླའི།
དམ་ཚིག་མི་ཤེས་པ་དང་། ལུས་ཡོངས་སུ་མ་སྦྱངས་པ་དང་། བྱང་ཆུབ་ཀྱི་སེམས་བསྒོམ་པ་མ་གྲུབ་པ་ལ་སྟོན་པ་ནི་དེ་ལྟ་མ་ཡིན་ཏེ། འཇམ་དཔལ་སེམས་ཅན་དེ་དག་གི་མདུན་དུ་ནི་ནམ་ཡང་ཚིག་ཙམ་བརྗོད་པར་མི་བྱའོ། ། ཞེས་སོགས་དང་། སློབ་དཔོན་རིན་པོ་ཆེའི་དབང་ཆུ་ལས། གང་ཟག་རིམ་གྱིས་པ་དང་། ཅིག་ཅར་བའི་རིགས་ཅན་གཉིས་ཀ་ལའང་སེམས་བསྐྱེད་ལ་གཟུང་བར་བྱའོ་ཞེས་འབྱུང་བ་དང་། ལྗོན་ཤིང་ལས། དེ་ལྟར་ཅིག་ཅར་དུ་འཇུག་པ་ཞེས་བྱ་བ་ཡིན་མོད་ཀྱང་།
བླ་མ་གོང་མ་རྣམས་ཀྱི་ཕྱག་ལེན་གྱི་བརྒྱུད་པས་ཐུན་མོང་མ་ཡིན་པའི་སྐྱབས་སུ་འགྲོ་བ་དང་སེམས་བསྐྱེད་པ་ཙམ་སྔོན་དུ་མཛད་པས་ཞེས་གསུངས་ནས། འདི་ཉིད་ཀྱི་ཆོ་ག་དང་བསླབ་བྱ་སོགས་རྒྱས་པར་བཤད་པ་དང་འགལ་ཞེས་གསུང་ཞིང་། རྗེ་དཀོན་མཆོག་ལྷུན་གྲུབ་ཉིད་ཀྱིས་མཛད་པའི་ཚངས་པའི་རིག་སྔགས་ཀྱི་དོན་བསྡུས་དོན་བརྒྱད་པ་ལས། རྗེ་བཙུན་མཆེད་ཀྱི་དབང་ཆུ་དང་། ། མངོན་པར་རྟོགས་པ་ལྗོན་ཤིང་ལས། ། དབང་བསྐུར་སྔོན་དུ་སྐྱབས་འགྲོ་དང་། ། སེམས་བསྐྱེད་སྡོམ་པ་འབོགས་སོ་ཞེས། ། གསུངས་པ་དེ་ལ་ལག་ལེན་ཞིག ། ས་སྐྱའི་ཆོས་ན་ཡོད་དམ་མེད། ། ཡོད་ན་དེ་ཡི་བརྒྱུད་པ་གང་། །
མེད་ན་ཁུངས་ནས་མེད་པ་འམ། གསར་དུ་ཆད་པ་གང་ཡིན་བརྟག ། དང་པོ་ལྟར་ན་སྐུ་མཆེད་ཀྱིས། ། དེ་ལྟར་བཤད་པ་མིང་ཙམ་ལས། ། ཉམས་ལེན་རིམ་པར་མ་བྱུང་ཕྱིར། ། བྱང་ཆུབ་སེམས་མཆོག་མ་བསྐྱེད་ལ། ། གསང་སྔགས་བསྟན་ན་ཕུང་ངོ་ཞེས། ། རྡོ་རྗེ་འཆང་གིས་བཀག་པ་དེ། ། རྗེ་བཙུན་གོང་མས་བསྒྲུབ་མཛད་དམ། ། ཕྱི་མ་ལྟར་ན་དབང་ཡོད་ཀྱང་། །
སྔོན་འགྲོའི་སེམས་བསྐྱེད་ཆད་དོ་ཞེས། ། ཆོས་དང་མཐུན་པར་སྨྲ་ནུས་སམ། ། རང་ལ་ཁྱབ་པ་བསྒྲུབ་བྱས་ནས། ། ཕྱོགས་ཆོས་གཞན་ལ་སྦྱོར་རམ་ཅི། ། གང་ལྟར་བྱས་ཀྱང་བྱང་ཆུབ་སེམས། ། མ་བསྐྱེད་པ་ལ་དབང་བསྐུར་བའི། ། ཉེས་པ་ཁྱོད་ཀྱི་ཐོག་ཏུ་བབས། ། བྱེད་ན་དེ་ཡིས་ཉེས་པ་ཅི། ། བརྒྱུད་པ་མེད་པའི་སེམས་བསྐྱེད་ཅིག ། མི་འདོད་བཞིན་དུ་ཁས་ལེན་ནམ། །
ཐུན་མོང་མིན་པའི་སྐྱབས་འགྲོ་དང་། ། སེམས་བསྐྱེད་ཆོ་ག་བྱེད་པ་ལ། ། དབུ་མའི་ལུགས་ཀྱི་སེམས་བསྐྱེད་པ། ། ལམ་འབྲས་པ་ལ་མེད་དོ་ཞེས། ། རྣམ་པར་དཔྱོད་ལ་འབྲེལ་ཅི་ཞིག ། ཅེས་གསུངས་པ་ཡིན་ནོ། ། དོན་ཚན་དང་པོ་འདི་ལ་པཎ་ཆེན་དང་། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས། སྤྱིར་དབུ་མ་ལུགས་ཀྱི་སེམས་བསྐྱེད་ལམ་འབྲས་བརྒྱུད་པ་ལ་མེད་ཅེས་པ་ཕྱོགས་སྔར་བཀོད་ནས་དེའི་ལན་འདེབས་ཀྱང་མཛད་མོད། མུས་སྲད་པའི་ཆུ་རྒྱུན་བཞི་པར་ནི་དེ་འདྲ་དངོས་ཤུགས་གང་ལའང་བཤད་པ་མི་སྣང་ལ།
གཞན་ཡང་དཀོན་མཆོག་ལྷུན་གྲུབ་ཀྱིས་ཡི་གེ་དེའི་སྟེང་ནས་ཆེན་པོ་སུས་ཀྱང་བྱས་པ་མེད་ཅེས་པ་ངོར་ཆེན་གྱི་གསུང་གང་ནའང་མེད་ཅེས་སོགས་ཀྱི་ལན་མཛད་པ་ནི་ཡི་གེ་མ་དག་པ་ཞིག་གཟིགས་པའི་གསུང་དུ་སྣང་སྟེ། མུས་སྲད་པའི་ཆུ་རྒྱུན་བཞི་པར་ལན་དེ་ལྟར་མཛད་དགོས་པའི་རྩོད་པ་མི་སྣང་བས་སོ་སྙམ་དུ་སེམས་ཏེ་དཔྱད་པར་བྱའོ། ། ཡང་གོང་གི་དེའི་ལན་དུ་ཚར་ཆེན་ཆོས་ཀྱི་རྒྱལ་པོ་བློ་གསལ་རྒྱ་མཚོས་གསུང་ངག་རིན་པོ་ཆེའི་སྐབས་བརྒྱད་ལ་འཁྲུལ་པ་སྤོང་བ་རྡོ་རྗེའི་འཁྲུལ་འཁོར་གྱི་ཟེགས་མ་ཞེས་བྱ་བ་མཛད་པའི་ནང་དུ། བྱང་ཆུབ་སེམས་བསྐྱེད་མེད་པ་དང་། ། རྗེས་འཛིན་མང་པོ་མེད་པ་དང་། ། སྟ་གོན་གཅིག་ལས་མེད་པ་དང་། ། ལུས་དཀྱིལ་བསྐྱེད་གཞི་མེད་པ་དང་། ། སློབ་དཔོན་གཅིག་ཏུ་ངེས་པ་དང་། ། དབང་ཆོག་ལུང་ཁུངས་མེད་པ་དང་། ། རིགས་གཙོའི་རྒྱས་འདེབས་མེད་པ་དང་། །
དཔའ་བོའི་སྟོན་མོ་མེད་པ་རྣམས། ། རྡོ་རྗེ་ཐེག་པ་སྤྱི་དང་ནི། ། ཁྱད་པར་དཔལ་ལྡན་ས་སྐྱ་པའི། ། བསྟན་ལ་གནད་བཅོས་བདུད་ཀྱི་ཚིག ། ཡིན་ཕྱིར་ཐོས་ཀྱང་རྣ་བ་དགབ། ། ཅེས་རྩ་ཚིག་གི་ཚུལ་གྱིས་མུས་སྲད་པ་ཆེན་པོའི་བརྒལ་བ་བརྒྱད་ཀྱི་ལན་ཕྱོགས་གཅིག་ཏུ་བཀོད་དེ་འགྲེལ་པའི་ཚུལ་དུ་ལན་དང་པོ་ལ། དེ་ལྟར་ན་རྗེ་བཙུན་བསོད་ནམས་རྩེ་མོའི་དབང་ཆུའི་སྟེང་ནས་ཀྱེ་རྡོར་གྱི་དབང་བྱེད་པ་མི་འཐད་ཅིང་བརྒྱུད་པ་མེད་པར་འགྱུར་ཏེ། འཕགས་པ་རིན་པོ་ཆེའི་ཞལ་སློབ་དམ་པ་ཀུན་དགའ་གྲགས། དགའ་ལྡན་པ་ཀུན་བསོད། ཞང་དཀོན་མཆོག་དཔལ་བ་སོགས་ཀྱིས་ཡི་གེ་དེའི་སྟེང་ནས་མ་ཐོབ་ཅིང་།
ཕྱག་ལེན་ཡང་དེ་ལ་མི་བྱེད་པར་འཕགས་པའི་མངོན་དཀྱིལ་གྱི་སྟེང་ནས་མཛད་པས་སོ། ། ཡི་གེ་དེ་གཉིས་ལ་ནང་སེལ་གྱི་ཁྱད་པར་ཅུང་ཟད་ཙམ་ལས་མེད་པས་རུང་ཟེར་ན། སེམས་བསྐྱེད་ཀྱི་ཡི་གེ་སྒོ་རུམ་ནས་ངོར་ཆེན་གྱི་གསར་དུ་རྙེད་པ་དེའི་སྟེང་ནས་སེམས་བསྐྱེད་བྱེད་པ་དང་། དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་གཉིས་ལའང་ནང་སེལ་གྱི་ཁྱད་པར་ཕྲ་མོ་ཙམ་ལས་མེད་པས་འདི་ལའང་མཚུངས། ཡི་གེ་འདིའི་ལུང་མཁན་ཆེན་ཤེས་རྡོར་བས་མ་ཐོབ་པ་སོགས་ཐལ་རོར་སྣང་སྟེ། ངོར་པའང་འདིའི་ལུང་མི་བྱེད་པའི་ཕྱིར། དེས་ན་སྤྱིར་བིརྺ་པ་དང་། ཁྱད་པར་རྗེ་བཙུན་ཆེན་པོ་ནས་བརྒྱུད་པའི་སེམས་བསྐྱེད་ཐོབ་ལ་མ་ཉམས་པ་དག་གིས་འདིའི་སྟེང་ནས་གཞན་ལ་སེམས་བསྐྱེད་ཕོག་པ་ལ་སྐྱོན་ཅི་ཡང་མེད་ཅིང་། ཕྱག་ལེན་གྱི་ཁྱད་པར་ཆེས་ཁུངས་བཙུན་ཞིང་རྣམ་པར་དག་པར་འགྱུར་བ་ཡིན་ནོ་ཞེས་གསུངས་སོ། ། དེ་ལྟར་ངོར་ལུགས་ཀྱི་བསྟན་འཛིན་དག་གིས་མུས་སྲད་པ་ཆེན་པོའི་སེམས་བསྐྱེད་བརྒྱུད་པ་མེད་པ་དང་ཞེས་པའི་ལན་འདེབས་མཛད་པ་དེ་རྣམས་དང་།
ཁྱད་པར་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་མཛད་པའི་བརྒལ་ལན་ཚངས་པའི་རིགས་སྔགས་ཀྱི་ཡང་ལན་དུ། ངམ་རིང་མཁན་ཆེན་ཆོས་རྗེ་བཟང་པོ་བཀྲ་ཤིས་པས་སྙན་བརྒྱུད་འཁྲུལ་སེལ་ཞེས་བྱ་བ་ཚིགས་བཅད་མ་ཞིག་མཛད་པ་དེ་ཉིད་ལས། སྒོ་རུམ་རྙེད་དམ་མིན་ཡང་རུང་། ། མཁན་ཆེན་ཤེས་རབ་རྡོ་རྗེ་བས། ། བླ་མ་བཅུ་ཕྲག་ལྷག་པ་ལས། ། རྗེ་ཡི་བཀའ་འབུམ་ཀུན་གྱི་ལུང་། ། གསན་པ་གང་ནའང་དེ་འདྲ་མེད། ། སྡོམ་རྒྱུན་ཡོད་པའང་བསྒྲུབ་བྱ་ཡིན། ། གཞན་ཡང་མཐའ་གཞན་བཀག་པས་ཤེས། ། དེས་ན་དེ་འདྲའི་ཆོ་ག་ནི།
གསར་དུ་གཞན་གྱི་བྱས་པར་ངེས། དབང་གི་སྔོན་དུ་ལྗོན་ཤིང་ལས། ། སེམས་བསྐྱེད་ཆོ་ག་བཤད་ན་ཡང་། ། ཕྱག་ལེན་ནུབ་པར་མཁས་རྣམས་བཞེད། ། ཅེས་པ་དང་། ལམ་འབྲས་འཆད་ལས་གཞན་པའི་དུས། ། སྔོན་དུ་དེ་འདྲའི་སེམས་བསྐྱེད་ཀྱི། ། ཆོ་ག་མེད་པར་དབང་བསྐུར་བ། ། ཁྱེད་རང་འདོད་པ་དྲན་པར་གྱིས། ། སྟ་གོན་འཇུག་པའི་གནས་སྐབས་སུ། །
སེམས་བསྐྱེད་གསུང་ཕྱིར་དོགས་འདི་མེད། ། གསུམ་ལ་སྐྱབས་འགྲོ་ལ་སོགས་པ། ། འཁྲུལ་སྤོང་ཉིད་ལས་ཇི་སྐད་དུ། ། སྨོན་འཇུག་སེམས་བསྐྱེད་བླངས་བར་བྱ། ། དེ་ནི་གུད་དུ་བླངས་ཀྱང་རུང་། ། མ་བླངས་ཀྱང་ནི་སྟ་གོན་གྱི། ། སྐབས་སུ་འབྱུང་ཞེས་གསུངས་པ་འདིས། ། དོགས་གནས་ཀུན་གྲོལ་དངོས་ལན་ནོ། ། ཞེས་གསུངས། ཡང་སྒྱི་ཆུ་བ་བུདྡྷ་ཤྲཱི་བས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་ཚངས་པའི་རིགས་སྔགས་ཀྱི་ཡང་ལན་ནོར་བུའི་ཕྲེང་བ་ཞེས་བྱ་བ་མཛད་དེ།
དེ་ཉིད་ལས། སྔར་ཚངས་པའི་རིགས་སྔགས་ཀྱི་ལན་དེ་དག་གི་ཡང་ལན་དུ། སུས་བྱས་མ་ངེས་པའི་ཆོག་བསྒྲིགས་ཀྱི་ཡི་གེ་དེ་ཆོས་རྗེ་ཁུ་དབོན་ཙམ་གྱི་རྗེས་སུ་བྱུང་ན་དེའི་སྟེང་ནས་ཆོ་ག་བྱས་པས་ན་གསུང་སྒྲོས་དང་བཅས་པའི་ངེས་པ་ཡོངས་རིགས་པ་ལས་མེད་པ་དང་། ཕྱི་མོ་ནས་བྱུང་བ་ཡིན་ན་ནི་རྩ་བ་མེད་པའི་ཡན་ལག་མི་རིགས་པ་དང་། བར་སྐབས་དེར་ཕྱག་དཔེ་འདི་ལ་རྟེན་བྱ་བའང་མེད་པས་ན་ཚངས་པའི་རིགས་སྔགས་ཀྱི་དེ་དག་མ་བརྟགས་པའི་ལན་ཡིན་ཅིང་། ནཱ་རོ་པའི་ལུགས་ཀྱི་སེམས་བསྐྱེད་ཀྱི་ཆོ་ག བིརྺ་པའི་ལུགས་ཀྱི་སྙན་བརྒྱུད་དུ་མི་རུང་བས། བརྒྱུད་པ་གཉིས་ལྡན་གྱི་སེམས་བསྐྱེད་ཀྱི་ཆོ་ག་དེ་སྙན་བརྒྱུད་ཡིན་ཞེས་པའང་གྱི་ནར་སོང་། བདེ་ཀྱེའི་དབང་གི་སྔོན་དུ་ཡི་གེ་དེ་དང་མཐུན་པའི་སེམས་བསྐྱེད་བྱེད་ཅེས་པའང་བསྟན་པ་སྤྱིའི་བབས་འགྲོས་ལ་བརྟེན་ནས་བསྒྲིགས་པ་སྟེ། དེ་ལྟར་ན་བྱང་སྡོམ་གྱི་སྔོན་དུ་སོ་ཐར་དགོས་པས།
སྐབས་དེར་གསོལ་བཞིའི་ཆོ་གས་བསྙེན་རྫོགས་རེ་ཡང་འབོགས་རིགས། དེས་ན་སམྦུ་ཊ་ལས། སྐྱབས་སུ་འགྲོ་བའི་རིམ་པ་ཡིས། ། ཤིན་ཏུ་ལེགས་པར་སྦྱངས་ནས་ནི། ། སྔགས་དང་རྒྱུད་ཀྱི་རིམ་པ་ཡི། ། གསང་བའི་དེ་ཁོ་ན་ཉིད་བསྒྲགས། ། ཞེས་དཀྱིལ་འཁོར་དུ་འཇུག་པའི་སྔོན་དུ་སྐྱབས་འགྲོ་དང་སེམས་བསྐྱེད་བྱ་དགོས་པར་གསུངས་ཀྱང་ཕྱག་ལེན་གྱི་རིམ་པར་མི་སྣང་། འོན་ཀྱང་འགལ་བ་མེད་དེ། སྟ་གོན་གྱི་སྐབས་སུ་འབྱུང་བས་སོ། ། དེས་མི་རུང་བ་ཡང་མིན་ཏེ།
ཁྲིད་ཀྱི་ཚེ་མ་གཏོགས་ཕྱག་ལེན་ཏལ་མ་ལ་ཁྱེད་རང་ཀྱང་མི་བྱེད་པས་སོ་ཞེས་གསུངས་སོ། ། དེ་ལྟར་རྩོད་པ་དང་རྩོད་ལན་དེ་དག་གིས་སོ་སོའི་དགོངས་བཞེད་ཀྱི་སྙིང་པོ་བླངས་ན་མཁས་མཆོག་རྡོ་རྗེ་རྒྱལ་མཚན་གྱི་དགོངས་དོན་གྱི་སྙིང་པོ་ནི། རྗེ་བཙུན་གྱིས་མཛད་པར་གྲགས་པའི་སེམས་བསྐྱེད་ཀྱི་ཡི་གེའི་སྟེང་ནས་སེམས་བསྐྱེད་འབོགས་པ་འདི་ལ་བརྒྱུད་པ་མེད་པས་འདི་མི་རིགས་ཏེ། བརྒྱུད་པ་མེད་པའི་རྒྱུ་མཚན་ངོར་ཆེན་གྱིས་ཡི་གེ་དེ་གསར་དུ་རྙེད་པས་སོ་གསུངས་པར་སྣང་ལ། དེའི་བརྒལ་ལན་དག་བཤད་ཚུལ་ཅུང་ཟད་མི་འདྲ་ཡང་དོན་གྱི་སྙིང་པོ་ཀུན་མཐུན་པར། ངོར་ཆེན་རྡོ་རྗེ་འཆང་གིས་གསར་དུ་རྙེད་པའི་རྗེ་བཙུན་གྱིས་མཛད་པའི་སེམས་བསྐྱེད་ཀྱི་ཡི་གེ་དེ་ལ་ལུང་རྒྱུན་མེད་ཀྱང་། དེའི་སྟེང་ནས་སེམས་བསྐྱེད་ཕོག་ཆོག་སྟེ་གོང་མའི་གསུང་དག་ལས་དབང་གི་སྔོན་དུ་སེམས་བསྐྱེད་བྱེད་པར་བཤད་ཅིང་། བཤད་པ་བཞིན་རྗེ་བཙུན་ནས་ངོར་ཆེན་རྡོ་རྗེ་འཆང་གི་བར་དུ་རྒྱུན་མ་ཆད་པའི་སེམས་བསྐྱེད་ཀྱི་ཕྱག་ལེན་རྣམ་པར་དག་པ་ཡོད་ཅིང་། ཕྱག་ལེན་དེ་དང་མཐུན་པའི་སེམས་བསྐྱེད་ཀྱི་ཡི་གེ་སུ་ཞིག་གིས་བྱས་ཀྱང་དེའི་སྟེང་ནས་སེམས་བསྐྱེད་འབོགས་རུང་ཞིང་། ཡི་གེ་དེའི་བརྗོད་བྱ་དང་མཐུན་པའི་སེམས་བསྐྱེད་ཀྱི་སྡོམ་པའི་བརྒྱུད་པ་མེད་པར་ཡང་མི་འགྱུར་ལ།
དཔེར་ན་རྗེ་བཙུན་ནས་བརྒྱུད་པའི་ཀྱེ་རྡོར་མན་ངག་ལུགས་ཀྱི་དབང་ཐོབ་ལ་མ་ཉམས་པའི་རྡོ་རྗེ་སློབ་དཔོན་ཞིག་གིས་དབང་ཆུའི་ལུང་མ་ཐོབ་ཀྱང་། དེའི་སྟེང་ནས་གཞན་ལ་དབང་དེ་བྱར་རུང་བ་བཞིན་ནོ། ། དེ་ལྟར་ཕྱག་ལེན་མཛད་པའི་དབང་གི་སྔོན་འགྲོའི་སེམས་བསྐྱེད་འདི་དབུ་མ་ལུགས་ཀྱི་སེམས་བསྐྱེད་མ་ཡིན་པས། དབུ་མ་ལུགས་ཀྱི་སེམས་བསྐྱེད་ནི་ལམ་འབྲས་པ་ལ་མེད་ཅེས་པའི་དཔྱད་པ་ལ་འབྲེལ་ནུས་མ་བྱུང་། ཡང་དབང་གི་སྔོན་དུ་སེམས་བསྐྱེད་ཞིག་མི་འདོད་ན་ནི་ཤིན་ཏུ་སྐལ་བ་དམན་ཞིང་། གོང་མའི་གསུང་སོགས་དང་འགལ་ལོ་ཞེས་གསུངས་པར་རྟོགས་སོ། ། ཡང་དེ་དག་གི་ཡང་ལན་མཁན་ཆེན་བཟང་བཀྲས་པའི་བཞེད་དོན་སྙིང་པོ་ནི། སེམས་བསྐྱེད་ཀྱི་ཡི་གེ་དེ་མཁན་ཆེན་ཤེས་རབ་རྡོ་རྗེ་བས་བླ་མ་བཅུ་ཕྲག་ལྷག་པ་བསྟེན་ནས་གསན་པའི་རྗེ་བཙུན་གྱི་བཀའ་འབུམ་གྱི་ནང་ན་མེད་པས་གསར་དུ་གཞན་ཞིག་གིས་བྱས་ཀྱིས་རྗེ་བཙུན་གྱི་གསུང་མིན། དེས་ན་ཡི་གེ་དེ་སྟེང་ནས་སེམས་བསྐྱེད་བྱེད་པ་འདི་ལ་སྡོམ་རྒྱུན་ཡོད་པའང་སྒྲུབ་དགོས། ལྗོན་ཤིང་ལས་དབང་གི་སྔོན་དུ་སེམས་བསྐྱེད་ཀྱི་ཆོ་ག་བཤད་ནའང་དེའི་ཕྱག་ལེན་ནུབ།
གཞན་དབང་གི་སྔོན་འགྲོའི་སེམས་བསྐྱེད་གུད་དུ་བླངས་ཀྱང་རུང་། མ་བླངས་ཀྱང་སྟ་གོན་གྱི་སྐབས་སུ་འབྱུང་བ་དེས་ཆོག་པར་འཁྲུལ་སྤོང་ལས་བཤད་པས་སྐལ་བ་དམན་པའང་མ་ཡིན་ཞིང་། ཁྲིད་ཀྱི་ཚེ་མ་གཏོགས་གཞན་དུ་དབང་གི་སྔོན་དུ་དེ་འདྲའི་སེམས་བསྐྱེད་ཁྱེད་རང་ཡང་མི་བྱེད་པ་དྲན་པར་གྱིས་ཞེས་པར་མངོན་ཞིང་། ཡང་སྒྱི་ཆུ་བ་བུདྡྷ་ཤྲཱིའི་གསུང་དེ་དག་གི་སྙིང་པོ་ནི། བརྒྱུད་པ་གཉིས་ལྡན་གྱི་སེམས་བསྐྱེད་ཀྱི་ཆོག་བསྒྲིགས་འདི་ཆོས་རྗེ་ཁུ་དབོན་གྱི་རྗེས་ཙམ་ན་བྱུང་བ་ཡིན་ན་གསུང་སྒྲོས་ཙམ་འབྱུང་རིགས་པ་ལས་དེ་མེད། རྗེས་ཕྱི་མོ་ནས་བྱུང་ན་རྩ་བ་མེད་པའི་ཡན་ལག་མི་རིགས། ནཱ་རོ་པའི་ལུགས་བིརྺ་པའི་སྙན་བརྒྱུད་དུ་མི་རུང་བས་སྙན་བརྒྱུད་ཡིན་ཞེས་པའང་གྱི་ན་ཡིན། སྤྱིར་བདེ་ཀྱེའི་དབང་གི་སྔོན་དུ་སེམས་བསྐྱེད་བྱེད་ཅེས་པའང་བསྟན་པ་སྤྱིའི་བབས་འགྲོས་ལ་བརྟེན་ནས་བསྒྲིགས་པར་སྣང་བས། དེ་ལྟར་ན་བྱང་སྡོམ་གྱི་སྔོན་དུ་སོ་ཐར་དགོས་པས་གསོལ་བཞིའི་ཆོ་གས་བསྙེན་རྫོགས་ཞིག་ཀྱང་སྐབས་དེར་བྱ་རིགས། དེས་ན་སམྦུ་ཊ་ལས།
དཀྱིལ་འཁོར་དུ་འཇུག་གོང་སེམས་བསྐྱེད་མཛད་པར་བཤད་ཀྱང་ཕྱག་ལེན་མི་སྣང་། འོན་ཀྱང་སྐྱོན་མེད་དེ་སྟ་གོན་གྱི་སྐབས་སུ་འབྱུང་ཞིང་། དེས་མི་རུང་བའང་མ་ཡིན་ཏེ། ཕྱག་ལེན་ཏལ་མ་ལ་ངོར་པ་རང་ཡང་མི་བྱེད་པས་སོ་ཞེས་པར་སྣང་ངོ་། ། དེ་དག་ལ་རང་གི་གོ་ཚོད་ཀྱིས་རྣམ་དབྱེ་ཅུང་ཟད་ཕྱེ་ན། ངོར་ལུགས་ལ་དབང་གི་སྔོན་དུ་མཛད་པའི་སེམས་བསྐྱེད་ཀྱི་སྡོམ་པ་འབོགས་པའི་ཕྱག་ལེན་འདི་སྔོན་ནས་མེད་ཅིང་སེམས་སྐྱེད་ཀྱི་སྡོམ་རྒྱུན་ཡང་མེད་པར་རྗེ་རྡོ་རྗེ་འཆང་ཀུན་དགའ་བཟང་པོས་སྒོ་རུམ་དཔེ་ཁང་ནས་རྙེད་པ་དེ་ནས་བཟུང་ཡི་གེ་དེ་ལ་བརྟེན་ནས་གསར་དུ་མཛད་པ་ཡིན་ན། མཁས་མཆོག་རྡོ་རྗེ་རྒྱལ་མཚན་གྱིས་སེམས་བསྐྱེད་བརྒྱུད་པ་མེད་པ་དང་ཞེས་པའི་དཔྱད་པ་དེ་འཇུག་ཏུ་རུང་ནའང་། ངོར་ལུགས་ལ་སེམས་བསྐྱེད་ཀྱི་སྡོམ་རྒྱུན་ཡོད་པ་གཞིར་བཅས་ཤིང་། དབང་གི་སྔོན་དུ་སེམས་བསྐྱེད་འབོགས་པའི་ཕྱག་ལེན་ཞིག་ཀྱང་སྔ་མོ་ནས་ཡོད་འདུག་པས། སླར་ཕྱག་ལེན་དེ་དང་མཐུན་པའི་ཡི་གེ་དེ་རྙེད་པ་ན་ཡི་གེ་དེ་སྟེང་ནས་སེམས་བསྐྱེད་མཛད་པས་ན་ཡི་གེ་དེའི་ལུང་རྒྱུན་མེད་ཀྱང་སྡོམ་པའི་རྒྱུན་མེད་པར་མ་ངེས་ཏེ།
དབུ་མ་ལུགས་ལྟ་བུའི་སེམས་བསྐྱེད་ཀྱི་ངོ་བོ་དང་། ཡི་གེ་དེའི་བརྗོད་བྱའི་སེམས་བསྐྱེད་ཀྱི་ངོ་བོ་ལ་ཁྱད་པར་མེད་པས་སོ། ། དེ་ཙམ་དུ་མ་ཟད་རྗེ་རྡོ་རྗེ་འཆང་གིས་བསྟན་པའི་རྒྱུན་ལ་དགོངས་པའི་ཐུགས་ཀྱི་ལྷག་བསམ་འདི་ལ་རང་གཞན་ཀུན་གྱིས་རྗེས་སུ་ཡི་རང་དང་གུས་པའི་ཐལ་མོ་སྙིང་ནས་སྦྱོར་རིགས་ཏེ། དེའི་རྒྱུན་མཚན་གྱིས་རྗེ་བཙུན་ས་སྐྱ་པའི་གདུང་བརྒྱུད་གོང་མ་ཕལ་ཆེར་ཡང་ཕྱག་ལེན་གཙོ་བོར་དེ་བཞིན་དུ་མཛད་པའི་དགོངས་བཞེད་ཀྱང་དེ་ཡིན་ནོ། ། མཁན་ཆེན་བཟང་བཀྲས་པས་ཡི་གེ་དེ་རྗེ་བཙུན་གྱི་གསུང་མིན་པའི་ཤེས་བྱེད་དུ། མཁན་ཆེན་ཤེས་རྡོར་བས་གསན་པའི་རྗེ་བཙུན་གྱི་བཀའ་འབུམ་གྱི་ནང་ན་མེད་པ་བཀོད་ཀྱང་། ངོར་ལུགས་ལའང་ཡི་གེ་དེ་ལ་ལུང་རྒྱུན་མེད་པར་བཞེད་པས་ཤེས་བྱེད་རྣམ་དག་ཏུ་འགྲོ་བ་དཀའ་ཞིང་། སྒྱི་ཆུ་བ་བུདྡྷ་ཤྲཱིའི་དེ་ལྟར་ན་བྱང་སྡོམ་གྱི་སྔོན་དུ་སོ་ཐར་དགོས་པས་སྐབས་དེར་གསོལ་བཞིའི་ཆོ་གས་བསྙེན་རྫོགས་ཞིག་ཀྱང་བྱེད་རིགས་ཞེས་དབང་གི་སྔོན་དུ་བྱང་སྡོམ་དང་། དེའི་སྔོན་དུ་སོ་ཐར་དགོས་པ་ཙམ་ལ་དགོངས་ནས་བྱང་སྡོམ་དང་བསྙེན་རྫོགས་ཀྱི་སྡོམ་པ་གཉིས་མཚུངས་པ་བསྒྲེ་བར་མཛད་ཀྱང་དེ་གཉིས་མི་མཚུངས་ཏེ། བྱང་ཆུབ་ཏུ་སེམས་བསྐྱེད་པ་སྔོན་དུ་མ་སོང་བར་དཀྱིལ་འཁོར་དུ་འཇུག་ཏུ་མི་རུང་བ་ནི།
རིགས་དང་དམ་ཚིག་མ་ཐོབ་སྙིང་རྗེ་མེད། ། དེ་བཞིན་བྱང་ཆུབ་སེམས་ཀྱང་མ་བསྐྱེད་ཅིང་། ། སངས་རྒྱས་མ་དད་ལྷ་གཞན་བསྟེན་པ་ལ། ། ང་ཡི་གསང་སྔགས་བསྟན་ན་ཕུང་བར་འགྱུར། ། ཞེས་པ་ལ་སོགས་པ་རྒྱུད་སྡེ་ཕལ་ཆེར་ལས་གསུངས་ཤིང་། བྱང་སྡོམ་གྱི་རྟེན་དུ་སོ་ཐར་གྱི་སྡོམ་པ་ཙམ་དགོས་ཀྱང་། བསྙེན་རྫོགས་ཀྱི་སྡོམ་པ་ངེས་པར་དགོས་པའི་བཤད་ཚོད་མི་སྣང་བས་སོ། ། གཉིས་པ་རྗེས་བཟུང་ལ་གྲངས་ངེས་ཡོད་མེད་ཀྱི་རྣམ་གཞག་ནི། ངོར་ལུགས་ལ་ལམ་འབྲས་འཆད་པའི་ཚེ། སློབ་མ་མང་པོ་ཅིག་ཅར་དུ་རྗེས་བཟུང་མཛད་པའི་ཕྱག་ལེན་འདི་ལ་དགོངས་ནས།
མུས་སྲད་པ་ཆེན་པོས། རྗེས་བཟུང་གྲངས་ངེས་མེད་པ་དང་། ། ཞེས་པའི་རྒྱས་བཤད་དུ། སློབ་མ་བརྒྱ་ཕྲག་མང་པོ་ལ་གྲངས་ངེས་མེད་པར་རྗེས་འཛིན་གྱི་ཆོ་ག་བྱེད་པ་ནི། གསང་བ་སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། ། ཞེས་སོགས་ཀྱི་ལུང་དང་འགལ། དབང་གི་ཆུ་བོ་ལས། དཀྱིལ་འཁོར་གཅིག་ཏུ་སློབ་མ་ཉི་ཤུ་རྩ་ལྔ་ལས་ལྷག་པ་གཟུང་བར་མི་བྱ་ཞེས་སོགས་གོང་མའི་གཞུང་དང་འགལ། རྗེས་བཟུང་ལ་གྲངས་ངེས་མེད་ན་སྟ་གོན་ལ་ཡོད་པའི་ཁས་ལེན་དང་འགལ་ཏེ།
སྟ་གོན་གྱི་གྲངས་ངེས་རྗེས་བཟུང་གི་གྲངས་ངེས་ལ་ལྟོས། དབང་དུས་ཀྱི་གྲངས་ངེས་སྟ་གོན་གྱི་གྲངས་ངེས་ལ་ལྟོས་པར་སྤྱི་རྒྱུད་ལས་གསུངས་པའི་ཕྱིར་རོ་ཞེས་རྒོལ་བར་མཛད་དོ། ། དེའི་ལན་ལ་པཎ་ཆེན་རིན་པོ་ཆེའི་རྣམ་ཐར་སྒོ་བརྒྱད་པར། སྤྱི་རྒྱུད་ཀྱི་རྗེས་འཛིན་དང་ལམ་འབྲས་གཞུང་ཇི་ལྟ་བའི་རྗེས་འཛིན་མི་མཚུངས་པར་བསྟན་པ་དང་། འདིར་སྤྱི་རྒྱུད་ཀྱི་རྗེས་འཛིན་ཁས་མི་ལེན་ཀྱང་རྗེས་འཛིན་མེད་པའི་ཉེས་པ་མི་འབྱུང་བར་བསྟན་པ་དང་། སྟ་གོན་སྤྱི་རྒྱུད་ཀྱི་རྗེས་འཛིན་ལ་ལྟོས་ན་ཧ་ཅང་ཐལ་བ་དང་གསུམ་དུ་མཛད་ནས་རྒྱས་པར་འབྱུང་བའི་རྐང་གྲངས་རགས་པ་ཙམ་ཞིག་བཀོད་ན། དང་པོ་ལ་སློབ་དཔོན་འགའ་ཞིག་གི་དྲུང་དུ་གང་ཟག་ཁ་ཅིག་དབང་ཞུ་འདོད་ཟེར་ན། གང་ཟག་དེ་སྤྱིར་ཆོས་ལ་ཞུགས་མ་ཞུགས། ཞུགས་ཀྱང་ངེས་ལེགས་ལ་ཞུགས་མ་ཞུགས། དེར་ཞུགས་ཀྱང་ཐེག་ཆེན་ལ་ཞུགས་སམ་དང་།
ལྟ་བ་ལ་ཡིད་ཆེས་སམ། དེ་ཆེས་ན་རྡོ་རྗེ་ཐེག་པའི་སྣོད་དུ་རུང་མི་རུང་རྣམས་བརྟགས་ནས་རིམ་གྱིས་བཀྲི། དེ་ཟིན་པའི་ཚེ་སློབ་དཔོན་གྱིས་རྗེས་སུ་བཟུང་། ལྷག་པའི་ལྷས་བསྲུང་བ་བྱས། སློབ་དཔོན་ལ་མཁོ་བའི་ཡོ་བྱད་བསྟབ་ཏུ་གཞུག་པ་དེ་ཙམ་ལ་སློབ་མ་རྗེས་འཛིན་གྱི་ཆོ་གར་སྤྱི་རྒྱུད་ལས་བཤད་ལ། ཚུལ་དེ་ལྟ་བུ་ནི་དེང་སང་ལམ་འབྲས་འཆད་པའི་སློབ་མ་རྗེས་འཛིན་གྱི་མིང་ཅན་སྐབས་སུ་བབས་པ་དེ་ལ་མི་དགོས་ཏེ། དེ་ནི་སེམས་བསྐྱེད་ཀྱི་སྡོམ་པ་ཕོག་པ་ཡན་ཆད་ལ་གྲུབ་ཅིང་། དེའི་རྗེས་སུ་རྗེས་འཛིན་གྱི་མིང་ཅན་སྔགས་ལམ་གྱི་ས་མཚམས་ཐོག་མར་འཛིན་པ་དེའི་ཚེ་རྗེས་འཛིན་གྱི་རྟོགས་པ་སྐྱེས་ཟིན་པའི་སློབ་མ་མང་པོ་ལས་ཉེར་ལྔ་རྗེས་སུ་བཟུང་། གཞན་དག་དོར་ཏེ་ཡིད་ཆད་དུ་འཇུག་ན་སྤྱི་རྒྱུད་ཀྱི་དངོས་བསྟན་དང་འགལ་བ་ལས། བཤད་མ་ཐག་པ་དེ་ཉེས་པ་ཆེ་བ་རྗེ་བླ་མས་མ་དགོངས་པ་མིན།
ཅི་སྟེ་འགལ་བར་དོགས་ན་སླར་ཡང་རྗེས་འཛིན་གྱི་སྐབས་འདིར་སྣང་གསུམ་གྱི་ཁྲིད་ཚར་གཅིག་ཕོག་དགོས་པར་འགྱུར་རོ། ། དེ་ལྟར་གྲངས་ངེས་མ་བྱས་པར་རྗེས་འཛིན་བྱས་པ་ལ་རྡུལ་ཚོན་གྱི་དཀྱིལ་འཁོར་ལ་དགོས་པའི་ཡོ་བྱད་རྣམས་ཀུན་གྱི་ཐུན་མོང་དུ་བསྒྲུབས་པས་ཚོགས་རྫོགས་པ་དང་བསག་སྦྱོང་འཕེལ་བ། སློབ་མ་ཁ་ཅིག་གཞན་དུ་མི་འཁྱར་བ་སོགས་ཀྱི་དགོས་པ་ཤིན་ཏུ་མང་ངོ་། ། དེའི་ཕྱིར་སྤྱི་རྒྱུད་ནས་བཤད་པའི་རྗེས་འཛིན་དང་། ངོར་ལུགས་ཀྱི་རྗེས་འཛིན་གྱི་ཁྱད་པར་ནི་རྗེས་འཛིན་གྱི་རྟོགས་པ་མ་སྐྱེས་པ་སྐྱེད་པར་བྱེད་པ་ལ་གྲངས་ངེས་དགོས་པ་དང་། སྐྱེས་ཟིན་བརྟན་པར་བྱེད་པ་ལ་གྲངས་ངེས་མི་དགོས་པ་གཉིས་ཀྱིས་ཕྱེ་བ་ཡིན། དེ་ལྟ་ནའང་དབང་ཆུ་ཆེན་མོ་དང་མི་འགལ་ཏེ། དབང་ཆུར་བཤད་པ་དེ་གཞུང་ཇི་ལྟ་བ་བཞིན་ཁྲིད་པའི་ཚེ་ཁོ་ན་དང་སྦྱོར་རྒྱུ་མིན་པས་སོ་ཞེས་གསུངས། གཉིས་པ་ལ། འོ་ན་དེ་གཉིས་གང་ཡང་མ་ཡིན་པའི་རྗེས་འཛིན་ཁྱོད་ལ་ཡོད་དམ་མེད་སྙམ་ན།
སེམས་བསྐྱེད་ཆེན་མོ་བྱས་པའི་ཕྱི་ཉིན་དེ་རྗེས་འཛིན་གྱི་ཕྱག་ལེན་བྱེད་པ་དེ་སྔགས་ཀྱི་ཐར་པ་ཆ་མཐུན། དེ་ནས་སྔགས་ལམ་དུ་འཇུག་པ་ནི་རྗེས་འཛིན་དངོས་ཏེ་སློབ་མ་སྟ་གོན་ཡིན་ཅིང་། ཆོས་རྗེ་པ་ཡན་གྱིས་ཀྱང་སྤྱི་རྒྱུད་ཀྱི་སློབ་མ་རྗེས་འཛིན་གྱི་དངོས་གཞི་སློབ་མ་སྟ་གོན་ཉིད་ལ་དགོངས་པར་གསལ་ཏེ། ཉེར་ལྔ་ལས་ལྷག་པ་རྗེས་སུ་མི་བཟུང་བའི་ཤེས་བྱེད་དུ། དེ་བས་ལྷག་པའི་སློབ་མ་ལ། ། ཆོ་ག་ཡོངས་སུ་རྫོགས་པ་ནི། ། མཚན་མོ་གཅིག་ལ་ཚར་མི་ནུས། ། ཞེས་གསུངས་པའི་ཕྱིར། དེ་དངོས་གཞི་ལ་དགོངས་པ་མིན་ཏེ་དངོས་གཞི་ཉིན་མོ་བྱས་པས་ཆོ་ག་ཉམས་པར་མི་འགྱུར་བའི་ཕྱིར་དང་། སྟ་གོན་གཅིག་གིས་ཆོག་པའི་དབང་མང་པོ་པ་དག་སྔོན་འགྲོ་དང་རྗེས་ཐུན་མོང་བས་བསྡུས་པས་ན་ཆོ་ག་ཡོངས་སུ་རྫོགས་པ་གཅིག་ཏུ་འཇོག་པས་དེ་ལྟ་བུ་མཚན་ཐོག་ཐག་སློབ་མ་ཉུང་ཤས་ལ་བྱས་ཀྱང་མི་ཚར་བའི་ཕྱིར།
སློབ་མ་སྟ་གོན་ལ་མི་མཚུངས་སྟེ་སློབ་མ་སྟ་གོན་གྱི་ཆོ་གའི་མགོ་ཉི་མ་ནུབ་པ་ནས་བཟུང་སང་ཉི་མ་མ་ཤར་གོང་དུ་ཟིན་པ་དགོས་པའི་ཕྱིར་ཏེ། དེ་ཕྱིར་ཁྱེད་རྣམས་ཐེག་ཆེན་དུ། ། སང་ནི་རབ་ཏུ་སྐྱེ་བར་འགྱུར། ། ཞེས་གསུངས་དགོས་པ་དང་། རྨི་ལམ་བརྟག་དགོས་པས་སོ། ། དེས་ན་སྣང་གསུམ་གྱི་ཁྲིད་ཟིན་པ་དག་ལ་སྤྱི་རྒྱུད་ནས་བཤད་པའི་རྗེས་འཛིན་མི་དགོས་པ་དང་། ལས་དང་པོ་པ་གཞན་ལ་དགོས་པའི་ཁྱད་པར་ཡོད། དེའི་ཚེ་སོ་སྐྱེའི་རྡོ་རྗེ་སློབ་དཔོན་གྱིས་ཉེར་ལྔ་ལས་ལྷག་པ་རྗེས་སུ་འཛིན་ནུས་ཀྱང་། སྐབས་དེར་མི་འཛིན་པ་ནི་གོང་མའི་དགོངས་པའོ་ཞེས་གསུངས། གསུམ་པ་དབང་དང་སྟ་གོན་རྗེས་བཟུང་ལ་ལྟོས་ན་ཧ་ཅང་ཐལ་བ་ལ་སྤྱི་རྒྱུད་པ་ལ་ཧ་ཅང་ཐལ་བ་དང་།
ལམ་འབྲས་པ་ལ་ཧ་ཅང་ཐལ་བ་གཉིས་སུ་མཛད་ནས། དང་པོ་ལ་ཁྱེད་ཀྱིས་དྲངས་པའི། གལ་ཏེ་རྗེས་བཟུང་བྱས་གྱུར་པ། ། འགའ་ཞིག་དེར་ནི་མ་འོང་ན། ། དེ་ཡིས་གཟུགས་བརྙན་སྐྱིན་པོར་གཞུག ། ཅེས་དང་། སྟ་གོན་གནས་སུ་མ་འོང་ན། ། གཞན་དག་དེ་ཡི་སྐྱིན་པོར་གཞུག ། ཅེས་དང་། སྟ་གོན་གནས་པ་འགའ་ཞིག་ནི། །
དབང་གི་དུས་སུ་མེད་གྱུར་ན། ། གཞན་ལ་དབང་བསྐུར་བྱ་བ་མིན། ། ཞེས་པའི་ལུང་སྒྲ་ཇི་བཞིན་པར་བཤད་པའི་ཚེ་ནང་འགལ་འབྱུང་སྟེ། རྗེས་བཟུང་གི་དུས་ཀྱི་སློབ་མ་སྟ་གོན་གྱི་ཚེ་མ་ཚང་ཡང་སྐྱིན་པོ་བཅུག་པས་ཆོག་ན་སྟ་གོན་གྱི་གྲངས་ངེས་རྗེས་བཟུང་ལ་ལྟོས་པ་འགལ། དབང་དུས་སུ་སྟ་གོན་གྱི་སློབ་མ་གཅིག་ནས་ཉེར་གསུམ་གྱི་བར་དུ་མ་ཚང་ནའང་ལྷག་མ་ཟུང་དུ་མ་གྱུར་པ་ལ་དབང་བསྐུར་བས་ཆོག་ན་དབང་གི་གྲངས་ངེས་སྟ་གོན་ལ་ལྟོས་པ་འགལ། དགག་དགོས་ཀྱི་ཚེ་ཉེར་བཞི་ལ་བསྐུར་བས་ཆོག་ན་དེའི་ཚེ་ཉི་ཤུ་རྩ་བཞི་ལ་སྟ་གོན་བྱས་པས་ཆོག་པར་འགྱུར་རོ། ། གཞན་ཡང་སྟ་གོན་དུས་སུ་གཟུགས་བརྙན་དང་སྐྱིན་པོ་གཉིས་ལ་དབང་བསྐུར་བྱེད་རུང་མ་ཡིན་ན་ནི་སྟ་གོན་ཐོབ་པར་འགལ། དེའང་མ་ཐོབ་ན་ནི་སྐྱིན་པོར་བཅུག་པ་ལ་དགོས་པ་མེད། ཉེར་ལྔའི་གྲངས་ཚང་བ་ཙམ་དང་། སྟ་གོན་བྱེད་པའི་ཉེས་པ་ཁེགས་ཟེར་ན།
འོ་ན་དབང་དུས་སུའང་སྟ་གོན་མ་བྱས་པ་གཞན་ཞིག་གིས་ཁ་བསྐངས་རིགས་ཏེ་གྲངས་དེ་ཚང་བ་ལ་ཕན་པས་སོ། ། ཡང་རྗེས་བཟུང་གི་སློབ་མ་ཞིག་རྐྱེན་གྱིས་མ་སླེབས་པར་གཟུགས་བརྙན་བཅུག་པ་དེས་དངོས་དེའི་གོ་ཆོད་དམ་མི་ཆོད། མི་ཆོད་ན་བཅུག་པའི་དགོས་པ་ཅི། གོ་ཆོད་ན་གཟུགས་བརྙན་དེ་ལ་སྟ་གོན་བྱས་པས་ཐོབ་བམ་མི་ཐོབ། མི་ཐོབ་ན་གོ་ཆོད་པ་འགལ། ཐོབ་ན་དེ་དངོས་སུ་འགྱུར་རོ་གསུངས་ནས། རང་གིས་ལུང་དེ་དག་གི་དོན་རྐྱེན་དགོས་ཀྱི་ཚེ་ཁ་འཆམས་ལ་དབང་བསྐུར་བྱས་ཆོག་པ་དང་། རྗེས་བཟུང་གི་སྐབས་སུ་མེད་ཀྱང་རྗེས་འཛིན་གྱི་ཡོན་ཏན་དང་ལྡན་པ་གཞན་དག་ཀྱང་སྟ་གོན་བྱས་ནས་དབང་བསྐུར་ཆོག་པའི་དོན་དང་། བྱེ་བྲག་ཏུ་གཟུགས་བརྙན་ལ་སྟ་གོན་བྱས་པ་ནི། སློབ་མ་འགའ་ཞིག་ཚེའི་དུས་བྱས་པ་ལ་དགོངས་ཏེ།
སློབ་དཔོན་སྙིང་རྗེ་ཆེན་པོ་དང་ལྡན་པས་གཟུགས་བརྙན་དེ་ལའང་དབང་བསྐུར་བས་སྡིག་པ་འདག་པ་སོགས་ཀྱིས་དགོས་པ་ཡོད་ཅིང་། འདི་ལ་བསམས་ནས་བོད་དུ་རྗེས་བཟུང་གི་སློབ་མ་ཡུལ་གཞན་དུ་སོང་བ་སོགས་ལུས་སྲོག་དང་ཚངས་སྤྱོད་ཀྱི་བར་ཆད་བྱུང་དོགས་པའི་ཚེ་གཟུགས་བརྙན་ལ་ཤེས་པ་བཀུག་ནས་དབང་བསྐུར་བྱེད་པ་སོགས་ཀྱི་ལག་ལེན་བྱུང་བར་སྣང་ངོ་གསུངས། ལམ་འབྲས་པ་ལ་ཧ་ཅང་ཐལ་བ་ལ་ཁྱེད་ཀྱིས་བླ་མ་དམ་པའི་དགོངས་པར་བྱས་ནས་སྣང་གསུམ་གྱི་སྔོན་དུ་དབང་བྱེད་པ། དེའི་སྔོན་དུ་རྗེས་བཟུང་དང་སྟ་གོན་བྱེད་པ་གཞིར་བཅས། རྗེས་བཟུང་ཡང་དབང་ཆུ་ཆེན་མོ་ནས་བཤད་པ་དེ་ལས་གཞན་ཁྱེད་ལ་མེད་པས། དེ་ལྟར་ན་ཐོག་མར་དལ་འབྱོར་རྙེད་དཀའ་ནས་དོན་དམ་སེམས་བསྐྱེད་ལ་ཐུག་གི་བར་ཇི་ལྟ་བ་བཞིན་བསྐྱེད་དུ་བཅུག་ནས། དེ་ལ་རྗེས་འཛིན་གྱི་ཆོ་ག་ཕྱག་ལེན་བཞིན་བྱེད་དགོས། དེ་བྱས་ན་ནི་སྣང་གསུམ་གྱི་ཁྲིད་ཚར་གཉིས་ཟློས་པ་ཅན་དུ་འབོགས་དགོས་པར་འགྱུར་རོ་ཞེས་གསུངས། ཡང་གོང་གི་མུས་སྲད་པ་ཆེན་པོའི་གསུང་དེའི་ལན་དུ་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་ཚངས་པའི་རིགས་སྔགས་སུ་རྗེས་འཛིན་གྱི་རྣམ་གཞག་སྤྱིར་བསྟན་པ་དང་། སྐབས་དོན་གྱི་དངོས་ལན་འཕྲོས་དང་བཅས་པ་གཉིས་སུ་མཛད།
དང་པོ་ལ་སྤྱི་རྒྱུད་ཀྱི་རྗེས་འཛིན་གྱི་རྣམ་གཞག་དང་། ལམ་འབྲས་པའི་རྗེས་འཛིན་བཤད་པ། གཉིས་ཀ་ལྟར་ཡང་རྒོལ་བ་ལ་འགལ་བ་སྟེ་གསུམ་དུ་མཛད་ནས་ཤིན་ཏུ་རྒྱས་པར་འབྱུང་བ་རྣམས་ཅུང་ཟད་བསྡུས་ཏེ་བཀོད་ན། དང་པོ་ལ་སྤྱི་རྒྱུད་ལས། ལས་ཀུན་བྱེད་པའི་གསང་སྔགས་ཀྱི། དེ་ལས་སློབ་མ་ཡོངས་སུ་བཟུང་། ། བུ་མོ་གཞོན་ནུས་བཀལ་བའི་སྐུད། ། བླངས་ནས་བཞི་བཅུ་རྩ་དགུར་བཟླས། ། སློབ་མ་རྣམས་ནི་བློས་བསམ་ནས། ། མཉམ་པར་བཞག་པས་མདུད་པ་བོར། །
དེ་ལྟར་སློབ་མ་ཡོངས་བཟུང་ནས། ། ལས་ལ་བགེགས་ནི་མེད་པར་འགྱུར། ། ཞེས་པས་སློབ་མ་རྗེས་བཟུང་དངོས་དང་། སང་ནི་དཀྱིལ་འཁོར་བྲི་བ་ཡི། ། ཞེས་སོགས་ཀྱིས་སྟ་གོན་གྱི་སྦྱོར་བ་དང་ལྷ་སྟ་གོན་སོགས། དེ་ནས་སློབ་མ་ལེགས་བརྟགས་ཏེ། ། ཞེས་སོགས་ཀྱིས་སློབ་མའི་མཚན་ཉིད་དང་ཀུན་སློང་གི་བསམ་པ། མཁས་པས་སློབ་མ་གཅིག་གམ་གསུམ། ། ཞེས་པ་ནས། སྟ་གོན་གནས་པར་བརྩམ་པར་བྱ། །
ཞེས་པའི་བར་གྱིས་སློབ་མའི་གྲངས་དང་ལུས་ཀྱི་སྤྱོད་ལམ། དང་པོ་གསུམ་ལ་སྐྱབས་སུ་བཏང་། ། ཞེས་སོགས་ཀྱིས་སློབ་མ་སྟ་གོན་གྱི་ཆོ་ག་དངོས་བསྟན་པ་ཡིན་ནོ་གསུངས། གཉིས་པ་ལ་དབང་ཆུ་ལས་དབང་བསྐུར་དོན་དུ་གཉེར་བའི་སློབ་མ་ལ། སྔར་གསང་སྔགས་ལ་ཞུགས་པ་དང་། ཐེག་ཆེན་ལ་ཞུགས་པ་དང་། ཉན་ཐོས་ལ་སོགས་པའི་ལམ་ལ་ཞུགས་པ་དང་། སངས་རྒྱས་ཀྱི་བསྟན་པ་ལ་མ་ཞུགས་པ་དང་བཞི་ལས། དང་པོ་གཉིས་ལ་དེ་མ་ཐག་རྗེས་བཟུང་བྱར་རུང་བ་དང་། གསུམ་པ་ལ་བཞི་པའི་ནང་ཚན་གཞན་དུ་རྫོགས་བྱང་འདོད་པ་དང་།
ངེས་ལེགས་ཙམ་འདོད་པ་རྣམས་ལ་དཔོན་སློབ་འབྲེལ་བརྟགས་ཏེ་སེམས་བསྐྱེད་ནས་རྗེས་སུ་བཟུང་བར་བཤད་ཅིང་། གང་ཟག་ཐ་མ་མངོན་མཐོ་ཙམ་དོན་དུ་གཉེར་བ་ཡིན་ན་དེ་མ་ཐག་རྗེས་བཟུང་མི་བྱ་བར་ཐུན་མོང་བའི་ལམ་གྱིས་བློ་རིམ་གྱིས་སྦྱངས་ཏེ་སེམས་བསྐྱེད་ལ། གཟོད་རྗེས་བཟུང་གི་མིང་ཅན་སློབ་མས་གསོལ་བ་གདབ་པ་དང་། སློབ་དཔོན་གྱིས་ཏིང་ངེ་འཛིན་གྱིས་བསྲུང་བ་དང་། བསྙེན་པའི་སྟབས་སུ་གཞུག་པ་རྣམས་བྱ་བར་བཤད་ཞེས་གསུངས། གསུམ་པ་ལ་རྒོལ་བ་ཁྱོད་ཀྱི་རྗེས་བཟུང་ལ་སྤྱི་རྒྱུད་ལས་བཤད་པའི་སློབ་མ་ལ་སྔགས་དང་ཏིང་ངེ་འཛིན་དང་། སྲུང་སྐུད་བཏགས་ཏེ་སྲུང་བ་བྱེད་པ་སོགས་ཚང་བར་བྱེད་པའི་སྲོལ་མེད་པ་དང་། དེར་གྲངས་ངེས་དགོས་པའི་དམིགས་བསལ་མ་བཤད་པ་ལ་གྲངས་ངེས་འདོད་པས་ཁྱེད་ཀྱི་དེ་སྤྱི་རྒྱུད་ལུགས་ཀྱི་རྗེས་འཛིན་ཡང་མ་ཡིན། སློབ་མའི་རིགས་བརྟགས་པའི་སྒོ་ནས་ཐུན་མོང་བའི་ལམ་གྱིས་རྒྱུད་སྦྱངས་དགོས་པའི་གང་ཟག་ཐ་མ་རྣམས་རིམ་ཅན་པའི་ལམ་གྱིས་རྒྱུད་སྦྱང་བ་སོགས་བྱས་ནས། གཟོད་དབང་བསྐུར་བ་དེ་ཁྱེད་ཀྱི་རྗེས་བཟུང་གི་ལག་ལེན་ལ་མེད་པས་ལམ་འབྲས་ཀྱི་ལུགས་ཀྱི་རྗེས་བཟུང་ཡང་མིན་གསུངས།
དོན་ཚན་གཉིས་པ་སྐབས་དོན་གྱི་དངོས་ལན་འཕྲོས་དོན་དང་བཅས་པ་ལ། ཕྱོགས་སྔ་མའི་འདོད་པ་སྐྱོན་མེད་དུ་བསྟན་པ་དང་། རྒོལ་བའི་གྲུབ་མཐའ་རྩ་བ་ནས་མི་རུང་བར་བསྟན་པ་དང་གཉིས་སུ་མཛད་ནས། དང་པོ་ལ། འོ་ན་ཁྱེད་རང་གི་རྗེས་བཟུང་ལུགས་གཉིས་པོ་དེ་གང་གི་རྗེས་སུ་འབྲང་། དང་པོ་ལྟར་ན་ནི་སྐྱོན་དེ་དག་ཁྱེད་ལའང་མཚུངས། གཉིས་པ་ལྟར་ན་གྲངས་ངེས་མེད་པའི་སྐྱོན་དེ་སོ་ན་གནས་སོ་ཞེ་ན། ཁོ་བོ་ཅག་རྗེ་བཙུན་གོང་མས་བཤད་པ་ལྟར་འདོད་ལ། དེའི་ཁུངས་ཀྱང་སམྦུ་ཊ་ལས། སློབ་མས་པུས་མོའི་ལྷ་ང་ནི། །
ཞེས་སོགས་ཀྱིས་བསྟན་པར་ལྗོན་ཤིང་ལས་བཤད་པས། སྤྱི་རྒྱུད་ཀྱི་དངོས་བསྟན་དང་ཅུང་ཟད་མ་མཐུན་ཡང་ཉེས་པ་ཆེན་པོ་མེད་ཅིང་། དབང་ཆུར་གྲངས་ངེས་སུ་བཤད་པ་དེ་སྤྱི་ཁྱབ་ཏུ་མི་སྦྱོར་བས་ལུང་རིགས་གཉིས་ཀྱི་སྒོ་ནས་དབང་ཆུ་དང་འགལ་བའི་ཉེས་པ་སྤངས་སླ་སྟེ། ལུང་ནི་རྣམ་སྣང་མངོན་བྱ་ལས། གཅིག་གཉིས་བཞི་ལས་ལྷག་ཀྱང་རུང་། དཔྱད་མི་དགོས་པར་གཟུང་བར་བྱ། ། ཞེས་དང་། སློབ་དཔོན་སྙིང་རྗེ་ཆེན་པོ་དང་ལྡན་པ་སེམས་ཅན་གྱི་ཁམས་མ་ལུས་པ་བསྒྲལ་བའི་དབང་དུ་བྱས་ཏེ། དེས་བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱ་བའི་ཕྱིར་སློབ་མ་ཚད་མེད་པ་བཟུང་བར་བྱའོ་ཞེས་གསུངས་པ་དང་མཐུན་པར། སློབ་མ་དབང་བསྐུར་ལ་གྲངས་ངེས་དགོས་པའི་དམིགས་བསལ་དུ་སྦྱོར་བས་དབང་ཆུ་དང་ཡང་མི་འགལ།
གལ་ཏེ་ལུང་དེ་དག་དབང་ཆུར་རྗེས་བཟུང་གི་སྐབས་སུ་དྲངས་པས་དབང་གི་གྲངས་ངེས་ཀྱི་དམིགས་བསལ་མིན་ཟེར་ན། ལུང་ཕྱི་མ་དེའང་འཕགས་པ་རིན་པོ་ཆེའི་བརྟག་གཉིས་ཀྱི་ཊཱིཀྐ་སྙིང་པོ་གསལ་བར་རྗེས་འཛིན་གྱི་སྐབས་སུ་དྲངས་པས་ཀུན་དུ་མཚུངས། ཡང་གྲངས་ངེས་ཡོད་པའི་ཁས་ལེན་དང་འགལ་ཟེར་བ་དེ་ཅི། དབང་ལ་གྲངས་ངེས་ཡོད་ན་རྗེས་བཟུང་ལ་གྲངས་ངེས་ཡོད་པར་སུ་ཞིག་གིས་ཁས་བླངས། སེམས་རྣལ་དུ་འདུག་ལ་སྨྲོས་ཤིག གཞན་ཡང་སྤྱི་རྒྱུད་ལས། སློབ་མ་ཡོངས་སུ་བཟུང་བ་གང་། ། སྟ་གོན་གནས་ཚེ་མེད་ན་ནི། ། དེ་ཡི་གཟུགས་བརྙན་བྲིས་ནས་ནི། ། ཇི་སྐད་བཤད་པ་ཐམས་ཅད་བྱ། །
ཞེས་དང་། སློབ་མ་ཡོངས་སུ་བཟུང་བ་གང་། ། དེར་ནི་འོང་བར་མ་གྱུར་ན། ། གཞན་དག་དེ་ཡི་སྐྱིན་པོར་གཞུག ། ཅེས་གསུངས་པའི་དོན་ཇི་ལྟར་འཆད། གཟུགས་བརྙན་ནམ་སྐྱིན་པོ་གང་རུང་བ་དེ་ལ་རྗེས་བཟུང་བྱེད་དམ་མི་བྱེད། བྱེད་ན་དེ་ལ་དབང་ཡང་ལོགས་སུ་བྱ་དགོས་པར་འགྱུར་ཏེ། དབང་གི་གྲངས་ངེས་སྟ་གོན་དང་། སྟ་གོན་གྱི་གྲངས་ངེས་རྗེས་བཟུང་ལ་ལྟོས་ཤིང་། རྗེས་གཟུང་གི་ཚེ་གཟུགས་བརྙན་ནམ་སྐྱིན་པོ་དེ་ལས་མེད་པས་སོ།
གལ་ཏེ་སྔ་མ་རྣམས་ཀྱི་གྲངས་ཚང་བའི་ཕྱིར་བསྣན་པ་ཡིན་ནོ་ཞེ་ན། ཁོ་བོ་ཅག་ལ་རུང་ཡང་ཁྱེད་ལ་འགལ་ཏེ། རྗེས་བཟུང་གི་གྲངས་དང་སྟ་གོན་གྱི་གྲངས་མ་མཐུན་པའི་སྐྱོན་འདུག་པས་སོ། ། དེ་ལ་རྗེས་བཟུང་མི་བྱེད་ན་སྟ་གོན་གྱི་གྲངས་ངེས་རྗེས་བཟུང་ལ་ལྟོས་པ་འགལ་ཏེ། རྗེས་བཟུང་ལ་མེད་པའི་སློབ་མ་ཞིག་སྟ་གོན་ལ་འདུག་པས་སོ་གསུངས་ནས། རང་གི་བཞེད་པ་སྤྱི་རྒྱུད་ཀྱི་ཚིགས་བཅད་དང་པོའི་དོན་སློབ་མ་འགའ་ཞིག་ཚེའི་དུས་བྱས་ནས་མེད་པ་ལྟ་བུ་ལ། དེའི་གཟུགས་བརྙན་བྱས་ནས་རྣམ་ཤེས་བཀུག་སྟེ་སྟ་གོན་སོགས་བྱ་བ་དང་། ཚིགས་བཅད་ཕྱི་མས་སློབ་མ་ཁ་ཅིག་རྐྱེན་དགོས་ཀྱི་མ་སླེབས་པ་ལྟ་བུ་ལ་དབང་གི་སྣོད་རུང་གཞན་སྐྱིན་པོར་བཅུག་པ་ལ་སྟ་གོན་དང་དབང་བསྐུར་སོགས་བྱས་ཆོག་པའི་དོན་ཡིན་པས། སློབ་མ་རྗེས་འཛིན་མ་བྱས་ཀྱང་དབང་བསྐུར་བྱས་ཆོག་པའི་དམིགས་བསལ་གྱི་ལུང་ཡིན། སྤྱིར་ཡང་གཟུགས་བརྙན་དེ་ལ་རྗེས་འཛིན་ངེས་པར་དགོས་ན།
རྗེ་བཙུན་གྱི་གཞན་ཕན་བདུད་རྩི་ལས། དབང་བསྐུར་ཏེ་སྡིག་པ་སྦྱོང་ཚུལ་རྒྱས་འབྲིང་བསྡུས་གསུམ་གསུངས་པའི་གསུམ་ཀ་ལ་གཤིན་པོ་ལ་རྗེས་འཛིན་བྱ་དགོས་པ་མ་བཤད་པ་མི་འཐད་པར་འགྱུར། ཡང་གོང་དུ་ལུང་རིགས་གཉིས་ཀྱི་སྒོ་ནས་སྐྱོན་སྤོང་གསུངས་པའི་རིགས་པ་ལ་སློབ་དཔོན་གྱི་དབང་སློབ་མ་རེ་རེ་ནས་བྱེད་པའི་མཎྜལ་དང་གསོལ་གདབ་སོགས་སློབ་མ་ཐམས་ཅད་ཀྱིས་ཅིག་ཅར་བྱ་རུང་བར་བཤད་པའི་རིགས་པས། དབང་ལ་གྲངས་ངེས་ཡོད་ཀྱང་རྗེས་བཟུང་ལ་གྲངས་ངེས་མ་བྱས་པ་ལ་ཉེས་པ་མེད་པ་ཤེས་ཏེ། རྗེས་བཟུང་གི་དོན་སློབ་མས་གསོལ་བ་གདབ་པ་དང་། བླ་མས་དབང་སྐུར་བ་ལ་གཙོ་བོར་འདོད་པར་སམྦུ་ཊའི་ལུང་དེས་ཤེས་པས་སོ། ། གཞན་དུ་ན་ཁྱེད་རང་ལ་སློབ་མ་རེ་རེ་ནས་རྗེས་བཟུང་དང་སྟ་གོན་བྱ་དགོས་པར་འགྱུར་ཏེ། དབང་གི་གཙོ་བོ་རྡོ་རྗེ་སློབ་དཔོན་གྱི་དབང་རེ་རེ་ནས་སྐུར་དགོས་པ་གང་ཞིག དབང་གི་གྲངས་ངེས་སྟ་གོན་དང་། སྟ་གོན་གྱི་དེ་རྗེས་བཟུང་ལ་ལྟོས་དགོས་པའི་ཕྱིར་ཞེས་གསུངས།
སྤྱི་རྒྱུད་ལས་གྲངས་ངེས་སུ་བཤད་པ་ནི་སློབ་མ་སྟ་གོན་ཉིད་ལ་དགོངས་པར་མངོན་ཏེ། གཞུང་གི་ས་མཚམས་སློབ་མ་སྟ་གོན་གྱི་སྐབས་སུ་འབྱུང་བ་དང་། ཉེར་ལྔ་ལས་ལྷག་པ་ཅིག་ཅར་བཟུང་ན་མཚན་མོ་གཅིག་ལ་ཚར་མི་ནུབ་པར་བཤད་པའི་རིགས་པས་སོ། ། རྗེས་འཛིན་ནི་མཚན་མོ་དགོས་པའི་དམིགས་བསལ་མེད་ལ། ཡོད་ཀྱང་མི་ཚར་བའི་དོགས་པ་སྐྱེ་དོན་མེད་པའི་ཕྱིར་རོ། ། སྟ་གོན་ལ་ནི་མི་མཚུངས་ཏེ་སློབ་མ་སྟ་གོན་གྱི་ཆོ་གའི་འགོ་ཉི་མ་ནུབ་པ་ནས་བརྩམས་མཚན་ཕྱེད་ཚུན་ལ་ཚར་དགོས་པས་སོ། ། དེ་ཕྱིར་ཁྱེད་རྣམས་ཐེག་ཆེན་དུ། ། སང་ནི་རབ་ཏུ་སྐྱེ་བར་འགྱུར། ། ཞེས་པའི་ཚིག་བཤད་དུ་ཡོད་པ་དང་། རྨི་ལམ་བརྟག་དགོས་པའི་ཕྱིར་རོ་ཞེས་སོགས་དང་།
ཁོ་བོ་ཅག་གི་རང་ལུགས་ནི་འཕགས་པ་རིན་པོ་ཆེའི་རྩ་རྒྱུད་ཀྱི་ཊཱིཀྐར་སྤྱི་རྒྱུད་ཀྱི་དགོངས་པས་གྲངས་ངེས་ཡོད་པ་དང་། རྣམ་སྣང་མངོན་བྱང་གི་དགོངས་པས་གྲངས་ངེས་མེད་པ་གཉིས་ཆར་སློབ་མ་རྗེས་འཛིན་གྱི་སྐབས་ཉིད་དུ་སྨྱོན་མི་ནུས་པར་བཤད་པས་གཉིས་ཀ་ལྟར་ཡང་མི་འགལ་བ་ཉིད་དུ་འདོད་དོ། ། ཁྱོད་ལ་ནི་དེ་ཁས་ལེན་དུ་མི་རུང་སྟེ། དབང་གི་གྲངས་སྟ་གོན་དང་། སྟ་གོན་གྱི་གྲངས་རྗེས་བཟུང་ལ་ངེས་པར་ལྟོས་པ་ཁས་བླངས་པས་རྗེ་བཙུན་གོང་མ་ལྔ་དུས་རྟག་ཏུ་འགལ་མེད་དུ་ཁས་ལེན་པའི་དམ་བཅའ་ཡང་གཏིང་ནས་ཉམས་ལ། ཁོ་བོ་ཅག་ནི་ཕྱི་མའི་གྲངས་ངེས་སྔ་མ་ལ་ལྟོས་པར་མི་འདོད་ཅིང་། རྗེས་འཛིན་གྱི་གྲངས་ངེས་རྣམ་སྣང་མངོན་བྱང་ལྟར་ཁས་ལེན་པའི་ཚེའང་། དབང་གི་གྲངས་ངེས་སྤྱི་རྒྱུད་ནས་བཤད་པ་ལྟར་འདོད་པས་བཤད་མ་ཐག་པའི་རྒྱུད་ཚིག་གཉིས་པོ་མཐའ་གཅིག་ཏུ་འགལ་བར་ཡང་མི་འདོད་དོ་ཞེས་གསུངས་ལ། གཉིས་པ་རྒོལ་བའི་གྲུབ་མཐའ་རྩ་བ་ནས་མི་རུང་བར་བསྟན་པ་ནི་འཕྲོས་དོན་དུ་གསུངས་པར་སྣང་བས་འོག་ཏུ་འཆད་དོ། ། བཤད་མ་ཐག་པ་དེ་དག་གི་དོན་བསྡུས་ནས་དོན་བསྡུས་དོན་བརྒྱད་པ་ལས།
རྗེས་བཟུང་སྐབས་ཀྱི་སློབ་མ་ལ། ། གྲངས་ངེས་མེད་པ་མི་རུང་ན། ། ཆོས་ཀྱི་རྒྱལ་པོ་འཕགས་པ་ཡིས། ། བརྟག་གཉིས་ཊཱིཀྐ་གསེར་སྒམ་མར། ། གྲངས་ངེས་མེད་ལ་རྗེས་འཛིན་གྱི། ། ཆོ་ག་བྱེད་པ་གསལ་བར་བཤད། ། དེ་དག་ཁྱོད་ཀྱིས་མ་མཐོང་བར། ། ཐག་ཆོད་བྱེད་པ་རིང་བ་འམ། ། གཞན་ལ་སྨྲ་བའི་ཟོལ་སྦྱོར་གྱིས། ། འཕགས་པ་འགེགས་ལ་བརྩོན་པར་ཟད། །
འཕགས་པ་འགེགས་པའི་ས་སྐྱ་པ། ། རྙིང་པའི་རྗེས་འབྲངས་དེ་ངོ་མཚར། ། སྤྱི་རྒྱུད་ཉིད་ན་གྲངས་ངེས་ཀྱི། ། ལུང་དེ་སྟ་གོན་སྐབས་ན་ཡོད། ། དེ་ཕྱིར་དབང་ཆུའི་དངོས་བསྟན་ནི། ། དབང་བསྐུར་ཚར་གཅིག་ཉིད་ལ་དགོངས། ། གཉིས་དང་གསུམ་སོགས་འགའ་ཡོད་ན། ། རྗེས་འཛིན་འཕྲལ་ནས་བྱ་མི་དགོས། ། དགོས་ན་འཕགས་པས་བཤད་པ་དེ། ། སློབ་མ་དབང་བསྐུར་གྲངས་མེད་ལ། །
བྱེད་དུ་རུང་བའི་ལུང་ཉིད་དུ། ། ཐལ་བ་ཁྱོད་ཀྱིས་བཟློག་མི་ནུས། ། འཕགས་པ་དངོས་སུ་འགེགས་བཞིན་དུ། ། འཕགས་པ་སྒྲུབ་པའི་ཁེངས་པ་ཅན། ། ཁྱོད་ཀྱིས་གང་དང་གང་སྨྲས་པ། ། ཐམས་ཅད་དེ་དང་དེ་འདྲར་ཟད། ། ཅེས་གསུངས་ལ། ཡང་གོང་དུ་བཀོད་པའི་མུས་སྲད་པའི་གསུང་དེའི་ལན་ཚར་ཆེན་ཆོས་ཀྱི་རྒྱལ་པོས་རྡོ་རྗེའི་འཁྲུལ་འཁོར་གྱི་ཟེགས་མ་ལས། སློབ་མ་རྗེས་འཛིན་དུས་གཅིག་ལ་ཉེར་ལྔ་ལས་མང་བ་དང་། ཟུང་དུ་གྱུར་པ་ལ་མི་རུང་བའི་སྒྲུབ་བྱེད་དངོས་གཞིའི་གྲངས་ངེས་སྟ་གོན་ལ་ལྟོས།
སྟ་གོན་གྱི་གྲངས་ངེས་རྗེས་འཛིན་ལ་ལྟོས་པའི་ཕྱིར་རོ་ཟེར་རོ། ། དེ་ལྟར་ན་རྗེས་འཛིན་ལ་གྲངས་ངེས་མ་དགོས་པར་ཐལ། དངོས་གཞིའི་གྲངས་ངེས་སྟ་གོན་ལ་མ་ལྟོས། སྟ་གོན་གྱི་གྲངས་ངེས་རྗེས་འཛིན་ལ་མ་ལྟོས་པའི་ཕྱིར་ཁྱབ་པ་ལ་དངོས་འགལ། རྟགས་དང་པོ་གྲུབ་སྟེ་སྤྱི་རྒྱུད་ལས། སྟ་གོན་གནས་པར་བྱས་པ་ལ། ། གལ་ཏེ་རྐྱེན་གྱིས་མ་འོངས་ན། ། བླ་མ་བློ་ལྡན་མཁས་པ་ཡིས། ། དེར་ནི་སློབ་མ་གཞན་མི་བཟུང་། ། ཞེས་སློབ་མ་ཉི་ཤུ་རྩ་ལྔ་ལ་སྟ་གོན་བྱས་པའི་གཅིག་ལྟ་བུ་མ་ཚང་ན་གཞན་མི་འཇུག་པར་ཉེར་བཞི་ལ་དབང་བསྐུར་བས་ཆོག་པར་བཤད་པའི་ཕྱིར།
གཉིས་པ་གྲུབ་སྟེ། སློབ་མ་ཡོངས་སུ་བཟུང་བ་གང་། ། སྟ་གོན་གནས་ཚེ་མེད་ན་ནི། ། དེ་ཡི་གཟུགས་བརྙན་བྱས་ནས་ནི། ། ཇི་སྐད་གསུངས་པའི་ལས་རྣམས་བྱ། ། ཞེས་རྗེས་འཛིན་ལ་ཡོད་པའི་སློབ་མ་སྟ་གོན་དུས་ཤི་ན་གཟུགས་བརྙན་གྱི་བྱང་བུ་ལ་ལྟ་གོན་བྱ་བ་དང་། སློབ་མ་ཡོངས་སུ་བཟུང་བ་གང་། ། གལ་ཏེ་རྐྱེན་འགའ་ཞིག་གིས་ནི། ། དེར་ནི་འོང་བར་མ་གྱུར་ན། ། གཞན་ཞིག་དེ་ཡི་སྐྱིན་པོར་གཞུག །
ཅེས་སོགས་གཞན་དུ་སོང་ནས་མ་སླེབས་པ་ལྟ་བུ་ལ་དེའི་ཚབ་གཞན་ཞིག་ལ་སྟ་གོན་བྱེད་པར་བཤད་ཅིང་། དེ་གཉིས་ལ་རྗེས་འཛིན་དགོས་པར་མ་བཤད་པའི་ཕྱིར། དེས་ན་གསང་བ་སྤྱི་རྒྱུད་ཀྱི་ལུང་གི་དངོས་བསྟན་གྱིས་དགོངས་པ་ཉེར་ལྔ་ལས་མི་མང་བ་ལ་རྗེས་འཛིན་བྱེད་པ་ནི་དབང་ཚར་གཅིག་བསྐུར་བ་ལྟ་བུ་ལ་དགོངས་པ་ཡིན་ནོ་ཞེས་གསུངས། དེ་རྣམས་ཀྱི་ཡང་ལན་དུ་མཁན་ཆེན་བཟང་བཀྲས་པས་སྙན་བརྒྱུད་འཕྲུལ་སེལ་ལས་ཚངས་པའི་རིགས་སྔགས་ཀྱི་བཞེད་པ་བཀོད་པའི་རྗེས་སུ། དེ་དག་ལན་ནི་རིམ་པ་བཞིན། ལུང་དང་འགལ་ཞིང་རིགས་པ་མཚུངས། ། ཁས་བླངས་འགལ་ཞིང་རང་ལུགས་ཀྱི། ། མཁས་པའི་གསུང་དང་འགལ་བ་སྟེ། ། དབང་ཆུར་རྗེས་འཛིན་གྲངས་ཀྱི་སྐབས། ། སྤྱི་རྒྱུད་དྲངས་ཤིང་སྡོམ་གསུམ་ལས། །
སྤྱོད་པའི་རྒྱུད་ཀྱི་དབང་སྐུར་ལ། ། སློབ་མ་གྲངས་ངེས་མེད་པར་གསུངས། ། ལྷག་མ་དམིགས་བསལ་མཛད་པ་ཡི། ། སློབ་མ་ལ་ནི་གྲངས་ངེས་ཡོད། ། དེ་སྐད་གསུངས་བའི་ལུང་དོན་དང་། ། ལྗོན་ཤིང་ལས་ཀྱང་སྤྱི་རྒྱུད་ལས། ། ཞལ་འཕངས་མཛད་ཕྱིར་ཁུ་དབོན་གསུམ། ། དགོངས་པ་མཐུན་པས་སྐྱོགས་བཤད་དོར། ། བླ་མེད་རྗེས་འཛིན་སྟོན་པའི་སྐབས། ། སྤྱོད་རྒྱུད་ལུང་འདྲེན་སྒྲུབ་བྱེད་ཀྱིས།
ཕོངས་པའི་ཅལ་ཅོལ་ཡིན་པར་ངེས། ། རྩ་རྒྱུད་ཊཱིཀ་སྔ་རྟིང་གི ། དཀར་ཆགས་མེད་ཕྱིར་འཕགས་པའི་མིན། ། གཟུགས་བརྙན་སོགས་དོན་ལོགས་སུ་ནི། ། རྗེས་འཛིན་བྱས་ནའང་འགལ་བ་ཅི། ། གཞན་ཕན་བདུད་རྩིར་གཤིན་པོ་ལ། ། རྗེས་འཛིན་བཤད་པ་མེད་སྙམ་ན། ། ཞིབ་པར་དབང་ཆུར་ཞལ་འཕངས་ཕྱིར། ། མི་འགལ་ཡང་ན་དམིགས་གསལ་འདོད། ། དངོས་གཞི་གྲངས་ངེས་དགོས་ན་ཡང་། །
སྟ་གོན་བརྒྱ་ཕྲག་ཐུན་མོང་དུ། ། བྱས་ཀྱང་འགལ་མེད་ཐལ་བ་སོགས། ། སློབ་དཔོན་དབང་གི་རིམ་པ་ལྟར། ། དངོས་གཞི་གྲངས་ངེས་དགོས་ན་ཡང་། ། རྗེས་འཛིན་ཐུན་མོང་ཆོག་པ་སོགས། ། རང་ལའང་མཚུངས་པས་གྲུབ་མཐའ་འཇིག ། མཐའ་གཅིག་སྟ་གོན་དངོས་གཞིའི་གྲངས། ། ངེས་ན་དེ་གཉིས་གཙོ་བོའི་ཕྱིར། ། རྗེས་འཛིན་གྲངས་ངེས་མེད་པ་སོགས། ། གོང་གི་རིགས་པ་མཚུངས་པ་ཡིན། །
སྲོད་ཀྱི་དུས་སུ་སྟ་གོན་སོགས། ། བྱེད་ན་ཆོ་ག་ཉམས་མི་འགྱུར། ། མི་བྱེད་དབང་བསྐུར་བྱིན་རླབས་མེད། ། འཕྲིན་ལས་ཆེ་འདོད་དཀའ་བར་གནས། ། སྤྱི་རྒྱུད་རྗེས་འཛིན་འཆད་པའི་སྐབས། ། གྲངས་ངེས་དམིགས་བསལ་མི་འདོད་དང་། ། རྩ་རྒྱུད་ཊཱིཀྐར་གྲངས་ངེས་ཡོད། ། རྗེས་འཛིན་སྐབས་སུ་འབྱུང་ཞེས་པ། ། ཁས་བླངས་འགལ་བ་མ་ཡིན་ནམ། ། མཁས་པ་གོ་ཤཱཀ་རྣམ་གཉིས་ཀྱིས། །
དབང་ཆུ་བདེ་ཆེན་རྒྱལ་མཚོ་དང་། ། གསེར་ཐུར་དག་ལས་དབང་ཆུ་བཞིན། ། རྗེས་འཛིན་གྲངས་ངེས་གསལ་བར་གསུངས། ། དེས་ན་དེ་འདྲའི་བཤད་པ་ནི། ། རང་གཞན་གཉིས་ཀའི་ཕྱོགས་དང་འགལ། ། ཕྱིན་ཆད་གཟུར་གནས་གྲངས་ངེས་ཀྱིས། ། ཞེས་གསུངས། ཡང་སྒྱི་ཆུ་བ་བུདྡྷ་ཤྲཱི་བའི་ནོར་བུའི་ཕྲེང་བ་ལས་ཚངས་པའི་རིགས་སྔགས་ཀྱི་བཞེད་པ་རགས་པ་ཙམ་ཞིག་བཀོད་པའི་རྗེས་སུ། ཡང་ལན་དངོས་ལ་ལེགས་པར་རྣ་བ་བླགས་ཏེ་གསན་པར་ཞུ། སྤྱི་རྒྱུད་ལས་བཤད་པའི་རྗེས་འཛིན་གྱི་རྣམ་གཞག་དེ་ཁྱེད་ལ་མེད་པར་ཐལ།
ཇི་སྐད་དུ་བཤད་པའི་ལག་ལེན་དེ་དག་ཁྱོད་ལ་མེད་པའི་ཕྱིར། རྟགས་གསལ་དངོས། ལམ་འབྲས་ནས་བཤད་པའི་རྗེས་འཛིན་གྱི་རྣམ་གཞག་དེ་ཁྱོད་ལ་མེད་པར་ཐལ། ཇི་སྐད་དུ་བཤད་པའི་གྲངས་ཀྱི་རྣམ་གཞག་དེ་དག་ཁྱོད་ལ་མེད་པའི་ཕྱིར། རྗེས་འཛིན་ལ་གྲངས་ངེས་ཀྱི་རྣམ་གཞག་འཐད་པར་ཐལ། འཕགས་པའི་རྩ་རྒྱུད་ཀྱི་ཊཱིཀྐ་དང་། སྤྱི་རྒྱུད་ཀྱི་དགོངས་པས་གྲངས་ངེས་ཡོད་པ་དེ་ཁྱོད་འདོད་པའི་ཕྱིར། ཡང་རྗེས་འཛིན་ལ་གྲངས་ངེས་ཀྱི་རྣམ་གཞག་མི་འཐད་པར་ཐལ། རྣམ་སྣང་མངོན་བྱང་གི་དགོངས་པས་གྲངས་ངེས་མེད་པ་དེ་ཁྱོད་འདོད་པའི་ཕྱིར། སྤྱིར་རྒྱུད་སྡེ་ལས་བཤད་པའི་རྗེས་འཛིན་ལ་གྲངས་ངེས་ཀྱི་རྣམ་གཞག་མི་འཐད་པར་ཐལ།
རྒྱུད་སྡེ་ལས་བཤད་པའི་གྲངས་ངེས་ཡིན་ན་དབང་བསྐུར་གྱི་གྲངས་ངེས་ཡིན་དགོས་པ་གང་ཞིག དབང་བསྐུར་གྱི་གྲངས་ངེས་ཡིན་ན་རྗེས་འཛིན་གྱི་གྲངས་ངེས་མིན་དགོས་པའི་ཕྱིར་དང་། སྤྱི་རྒྱུད་ཀྱི་གྲངས་ངེས་དེ་རྗེས་འཛིན་གྱི་གྲངས་ངེས་མིན་པའི་ཕྱིར་དང་། དབང་ཆུ་ནས་བཤད་པའི་གྲངས་ངེས་དེ་རྗེས་འཛིན་གྱི་གྲངས་ངེས་མིན་པའི་ཕྱིར། རྣམ་སྣང་མངོན་བྱང་གི་ལུང་དེས་ཀྱང་རྒྱུད་སྡེ་གསུམ་ལ་གྲངས་ངེས་ཡོད་པ་བཀག་པའི་ཕྱིར་ཏེ། དེས་ཀྱེ་རྡོར་གྱི་རྗེས་འཛིན་ལོ་གྲངས་ངེས་ཡོད་པ་བཀག་པ་གང་ཞིག བདེ་མཆོག་སོགས་ལ་མཚུངས་པའི་ཕྱིར། འཕགས་པ་རིན་པོ་ཆེའི་རྩ་རྒྱུད་ཀྱི་ཊཱིཀྐ་ཡོད་པར་མ་གྲགས་ཤིང་། དཀར་ཆག་སྔ་རྟིང་རྣམས་སུའང་མ་བྱུང་བས་གཞན་ཞིག་གིས་འཕགས་པའི་མཚན་སྦྱར་བའམ། ཁྱོད་རང་གིས་མེད་བཞིན་དུ་མཐོང་བ་ཁོ་ནའོ། །
གཞན་ཡང་ཁྱོད་ཀྱི་སྤྱི་རྒྱུད་ཀྱི་རྗེས་འཛིན་འཆད་པའི་སྐབས་སུ། སྐབས་འདིར་གྲངས་ངེས་ཡོད་པའི་དམིགས་བསལ་ཀྱང་མ་བྱུང་བས་མི་འཐད་ལ་ཞེས་དང་། གྲངས་ངེས་མེད་པའི་ཤེས་བྱེད་དུ་འཕགས་པའི་རྩ་རྒྱུད་ཀྱི་ཊཱིཀྐར་རྣམ་སྣང་མངོན་བྱང་གི་ལུང་དྲངས་པ་བཀོད་པ་དང་། ཡང་འཕགས་པའི་རྩ་རྒྱུད་ཀྱི་ཊཱིཀྐར་སྤྱི་རྒྱུད་ཀྱི་དགོངས་པས་གྲངས་ངེས་ཡོད་པ་དང་། རྣམ་སྣང་མངོན་བྱང་གི་དགོངས་པས་གྲངས་ངེས་མེད་པ་གཉིས་ཀ་སློབ་མ་རྗེས་འཛིན་གྱི་སྐབས་སུ་སྐྱོན་མི་ནུས་པར་བཤད་པས་གཉིས་ཀ་ལྟར་ཡང་མི་འགལ་བ་ཉིད་དུ་འདོད་དོ་ཞེས་གསུངས་ན། འདི་ལྟ་བུའི་འགལ་བའི་ཁུར་ཆེན་གྱིས་དུབ་པར་མ་གྱུར་ཏམ། རང་ཉིད་ཀྱིས་སྨྲས་པའི་རིགས་སྔགས་ཀྱིས་བཅིངས་པར་གསལ་ལོ་ཞེས་ཕྱོགས་སྔ་མའི་བཞེད་པ་ལ་གནོད་བྱེད་དུ་མ་བརྗོད་ནས། རང་གི་བཞེད་པ་འགོད་པ་ན། དེས་ན། སྤྱོད་པའི་རྒྱུད་ཀྱི་དབང་བསྐུར་ལ། །
སློབ་མ་གྲངས་ངེས་མེད་པར་གསུངས། ལྷག་མ་དམིགས་བསལ་མཛད་པ་ཡི། ། སློབ་མ་ལ་ནི་གྲངས་ངེས་ཡོད། ། འདི་ནི་གསང་བ་སྤྱི་རྒྱུད་ལས། ། མཁས་པས་སློབ་མ་གཅིག་གམ་གསུམ། ། ལྔ་འམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་བཟུང་། ། དེ་བས་ལྷག་པའི་སློབ་མ་ནི། ། ཡོངས་སུ་བཟུང་བ་མི་ཤིས་སོ། །
དེའི་རྒྱུན་མཚན། དེ་བས་ལྷག་པའི་སློབ་མ་ལ། ། ཆོ་ག་ཡོངས་སུ་རྫོགས་པ་ནི། ། མཚན་མོ་གཅིག་ལ་ཚར་མི་ནུས། ། དེ་ཡི་མཚན་མོ་མ་ཚར་ན། ། ཆོ་ག་ཉམས་པ་རྒྱལ་བས་གསུངས། ། ཉམས་ན་ཅིར་འགྱུར་ཞེ་ན། དཔལ་ལྡན་དམ་པ་དང་པོ་ལས། ཆོ་ག་ཉམས་པའི་བྱིན་རླབས་ཀུན། ། བགེགས་ཀྱི་ཡིན་པར་རྒྱལ་བས་གསུངས། །
ཡིན་པས་ཅི་སྟོ་སྙམ་ན། བགེགས་ཀྱིས་བསོད་ནམས་མ་ལུས་འཛད་པར་བྱེད། ། ཅེས་དང་། རྗེ་བཙུན་གྱིས་སློབ་མ་རྗེས་སུ་བཟུང་བའི་ཆོ་ག་དང་། དེ་སྨིན་པར་བྱེད་པ་དབང་བསྐུར་བའི་མངོན་རྟོགས་སོ། ། དང་པོ་ནི། རྒྱུད་འདི་ལས་གསལ་པོ་ཙམ་མ་གསུངས་ཀྱང་། སློབ་མས་གསོལ་བ་གདབ་པ་ནི། སམྦུ་ཊ་ལས། སློབ་མས་པུས་མོའི་ལྷ་ང་ནི། །
ས་ལ་དད་པས་བཙུགས་ནས་ནི། ། ཐལ་མོ་སྦྱར་ནས་བསྟོད་པ་ཡིས། ། སྟོན་པ་ལ་ནི་ཞུ་བར་བྱ། ། ཞེས་དང་། དེ་ལྟར་ཆོ་ག་རྒྱུད་གསུམ་དུ་མི་གསལ་བ་རྣམས། ཇི་ལྟར་དེ་ཉིད་འདུས་པ་ཡི། ། དཀྱིལ་འཁོར་ཆོ་ག་དེ་བཞིན་བྱ། ། ཞེས་བཤད་པས། དེ་ཉིད་འདུས་པ་དང་གསང་བ་སྤྱི་རྒྱུད་ལས་རྟོགས་པར་བྱའོ་ཞེས་དང་། རྗེ་ས་པཎ་གྱིས།
གང་དུ་ལས་ནི་ཡོད་གྱུར་ལ། ། ལས་ཀྱི་ཆོ་ག་རྣམས་མེད་པ། ། དེ་ནི་སྤྱི་ཡི་རྒྱུད་དག་ལ། ། གསུངས་པའི་ཆོ་ག་མཁས་པས་བསྟེན། ། དེ་སྐད་གསུངས་ཕྱིར་ཆོ་ག་འདི། ། རྒྱུད་རྣམས་ཀུན་ལ་འཇུག་པ་ཡིན། ། ཞེས་སོགས་མཐའ་ཡས་པ་གསུངས་ལ་སྔར་ཁྱོད་ཀྱིས་དྲངས་པའི་རྣམ་སྣང་མངོན་བྱང་གི་ལུང་དེ་ནི་སྤྱོད་རྒྱུད་ཀྱི་ལུགས་ལ་གྲངས་ངེས་མི་དགོས་པའི་ལུང་ཡིན་ཞིང་། སྤྱི་རྒྱུད་ཀྱི་ལུང་ནི་རྒྱུད་སྡེ་གཞན་གསུམ་ལ་གྲངས་ངེས་དགོས་པའི་ལུང་ཡིན་ན་འདི་འདྲ་བའི་ལུང་སྦྱོར་ནི་ས་སྐྱ་པའི་རྗེས་སུ་འཇུག་བཞིན་དུ་རྒྱུད་སྡེ་ཕན་ཚུན་དཀྲུག་པར་ཟད་དོ། ། གཞན་ཡང་སྤྱི་རྒྱུད་ལས། སློབ་མ་རྗེས་སུ་བཟུང་བ་གང་། །
སྟ་གོན་གནས་དེར་མེད་ན་ནི། ། དེ་ཡི་གཟུགས་བརྙན་བྱས་ནས་ནི། ། ཇི་སྐད་གསུངས་པའི་ལས་རྣམས་བྱ། ། ཞེས་གསུངས་པ་ཉིད་ཀྱང་སློབ་མ་བརྒྱ་སྟོང་གྲངས་མེད་ལ་དུས་གཅིག་ཏུ་རྗེས་འཛིན་གྱི་ཆོ་ག་བྱེད་པ་བཀག་པ་ཡིན་ཏེ། དབང་བསྐུར་གྱི་གྲངས་ཀ་ཚང་བའི་ཕྱིར་རྗེས་བཟུང་བྱས་པ་ཚེའི་དུས་བྱས་པ་དེ་ཉིད་ཀྱི་རྟེན་ལ་ཆོ་ག་བྱ་དགོས་པ་བྱུང་བ་ཡིན་པས་སོ། ། གཟུ་བོར་གནས་པའི་བློ་ལྡན་རྣམས་ཀྱིས་ལེགས་པར་དཔྱོད་ཅིག་ཅེས་གསུངས། དེ་ལྟར་བཤད་པའི་དགོངས་དོན་བློ་གྲོས་དང་ལྡན་པ་རྣམས་ཀྱིས་གོང་དུ་བཀོད་པ་དེ་ཙམ་གྱིས་རྟོགས་ནུས་ཀྱང་། བློ་དམན་དག་གིས་གོ་སླ་བའི་ཕྱིར་བཤད་མ་ཐག་པ་དེ་དག་གི་དོན་གྱི་སྙིང་པོ་བླངས་ནས་བཀོད་ན། རྗེ་མུས་སྲད་པ་ཆེན་པོའི་གསུང་དེའི་སྙིང་པོ་ནི། སློབ་མ་རྗེས་འཛིན་ཉེར་ལྔ་ལས་ལྷག་པ་མང་པོ་ལ་དུས་གཅིག་ཏུ་བྱེད་པ་ནི་སྤྱི་རྒྱུད་དང་དབང་ཆུ་ཆེན་མོ་དང་འགལ་ཞིང་།
དབང་གི་སློབ་མ་སྟ་གོན་ལ་གྲངས་ངེས་ཁས་ལེན་པ་དང་འགལ་བས་ལུང་རིགས་ཀྱི་སྒོ་ནས། ངོར་ལུགས་ཀྱི་ཕྱག་ལེན་ལ་མཛད་པའི་སློབ་མ་རྗེས་འཛིན་གྲངས་ངེས་མེད་པར་བྱེད་པ་འདི་མི་འཐད་ཅེས་གསུང་རྒྱུར་སྣང་ལ། དེའི་ལན་པཎ་ཆེན་རིན་པོ་ཆེའི་རྣམ་ཐར་སྒོ་བརྒྱད་པ་ལས་གསུངས་ཚུལ་གོང་དུ་བཀོད་པ་དེ་དག་གི་སྙིང་པོ་ནི། སྤྱི་རྒྱུད་ཀྱི་སློབ་མ་རྗེས་འཛིན་ནི་གང་ཟག་གི་བློ་རིགས་བརྟགས་ནས་དེ་དང་འཚམས་པར་བློ་རིམ་གྱིས་དཀྲིས་ཟིན་པ་སློབ་དཔོན་གྱི་རྗེས་སུ་བཟུང་། བསྲུང་བ་སོགས་བྱས་པ་དེ་ཙམ་ལ་བཤད་ཅིང་། དེ་ལྟ་བུ་ནི་སེམས་བསྐྱེད་ཀྱི་སྡོམ་པ་ཕོག་ཟིན་པ་ཡིན་ལ་གྲུབ་ཟིན་པས། སླར་ཡང་སྤྱི་རྒྱུད་ནས་བཤད་པའི་རྗེས་འཛིན་བྱས་ན་སྣང་གསུམ་གྱི་ཁྲིད་ལན་གཉིས་བྱེད་དགོས་པར་གྱུར། དེས་ན་སྤྱི་རྒྱུད་ནས་བཤད་པའི་རྗེས་འཛིན་དང་། ངོར་ལུགས་ཀྱི་ཕྱག་ལེན་ལ་ཡོད་པའི་རྗེས་འཛིན་གྱི་ཁྱད་པར་རྗེས་འཛིན་གྱི་རྟོགས་པ་མ་སྐྱེས་པ་སྐྱེད་པར་བྱེད་པ་དང་། སྐྱེས་ཟིན་བརྟན་པར་བྱེད་པ་གཉིས་ཀྱི་སྒོ་ནས་ཕྱེ་བ་ཡིན་ཞིང་།
དེའི་ཚེ་སྔ་མ་ལ་གྲངས་ངེས་དགོས་པ་དང་། ཕྱི་མ་ལ་མི་དགོས་པས་སྤྱི་རྒྱུད་དང་ནི་བཤད་ཚུལ་མི་འདྲ་བས་འགལ་བར་སྣང་ཡང་སྐྱོན་མེད། དབང་ཆུའི་དེ་ནི་སྤྱི་ཁྱབ་ཏུ་སྦྱོར་རྒྱུ་མིན་པས་མི་འགལ། དེང་སང་སེམས་བསྐྱེད་ཆེན་མོ་བྱས་པའི་ཕྱིས་ཉིན་ཕྱག་ལེན་མཛད་པའི་སློབ་མ་རྗེས་འཛིན་དུ་གྲགས་པ་ནི་སྔགས་ཀྱི་ཐར་པ་ཆ་མཐུན། དེ་ནས་སྔགས་ལམ་དངོས་ལ་འཇུག་པ་ནི་རྗེས་འཛིན་དངོས་ཏེ་སློབ་མ་སྟ་གོན་ནོ། ། སྤྱི་རྒྱུད་ཀྱི་སློབ་མ་རྗེས་འཛིན་གྱི་དངོས་གཞི་སློབ་མ་སྟ་གོན་ཡིན་པ་ནི། ཆོས་རྗེ་ས་པཎ་གྱིས་ཉེར་ལྔ་ལས་ལྷག་པ་རྗེས་སུ་མི་བཟུང་བའི་ཤེས་བྱེད་དུ། དེ་བས་ལྷག་པའི་སློབ་མ་ལ། ། ཞེས་སོགས་བཀོད་པས་གྲུབ། གལ་ཏེ་རྗེས་བཟུང་བྱས་གྱུར་པ། །
ཞེས་སོགས་དང་། སྟ་གོན་གནས་སུ་མ་འོངས་ན། ། ཞེས་སོགས་དང་། སྟ་གོན་གནས་པ་འགའ་ཞིག་ནི། ། ཞེས་སོགས་ཁྱེད་རང་གིས་དྲངས་པ་སྒྲ་ཇི་བཞིན་པ་ལྟར་ན། རྗེས་བཟུང་གི་སློབ་མ་སྟ་གོན་དུས་མ་ཚང་ཡང་སྐྱིན་པོ་བཅུག་པས་ཆོག་ན་སྟ་གོན་གྱི་གྲངས་ངེས་རྗེས་བཟུང་ལ་ལྟོས་པ་འགལ། དབང་དུས་སུ་སྟ་གོན་གྱི་སློབ་མ་མ་ཚང་ཡང་ལྷག་མ་ལ་དབང་རུང་ན་དབང་གི་གྲངས་སྟ་གོན་ལ་ལྟོས་པ་འགལ། དགག་དགོས་ཀྱི་ཚེ་ཉེར་བཞི་ལ་དབང་རུང་ན་དེའི་ཚེ་དེ་ལ་སྟ་གོན་ཡང་རུང་བས་ཁྱེད་རང་ལ་ནང་འགལ་བྱུང་ཞེས་པར་སྣང་ངོ་། ། ཡང་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་བརྒལ་ལན་ཚངས་པའི་རིག་སྔགས་ལས་གསུང་ཚུལ་བཀོད་པ་དེ་དག་གི་སྙིང་པོ་ནི། ད་ལྟ་ངོར་ལུགས་ཕྱག་ལེན་ལ་མཛད་པའི་སློབ་མ་རྗེས་འཛིན་འདི་ནི་སམྦུ་ཊ་ནས་གསུངས་པ་ཡིན་གྱི།
སྤྱི་རྒྱུད་ནས་བཤད་པ་དང་ཅུང་ཟད་མ་མཐུན་ཡང་ཉེས་པ་ཆེན་པོ་མེད། དབང་ཆུ་ཆེན་མོ་ལས་བཤད་པ་དེ་སྤྱི་ཁྱབ་ཏུ་མི་སྦྱོར་བར་དབང་ཚར་གཅིག་བསྐུར་བ་ལ་དགོངས་པ་ཡིན་པས་ལུང་དང་འགལ་བའི་སྐྱོན་ཡང་མེད། རྗེས་བཟུང་དང་སྟ་གོན་དབང་རྣམས་ཕྱི་མའི་གྲངས་སྔ་མའི་གྲངས་ལ་ལྟོས་པ་མི་འདོད་དེ། སྤྱི་རྒྱུད་ལས། སློབ་མ་ཡོངས་སུ་བཟུང་བ་གང་། ཞེས་སོགས་ཀྱི་དོན་སློབ་མ་འགའ་ཞིག་ཚེའི་དུས་བྱས་ནས་མེད་པ་ལྟ་བུ་ལ། དེའི་གཟུགས་བརྙན་བྱས་ནས་རྣམ་ཤེས་བཀུག་སྟེ་སྟ་གོན་སོགས་བྱ་བ་དང་། ཚིགས་བཅད་ཕྱི་མའི་དོན་ཁ་ཅིག་རྐྱེན་དགོས་ཀྱིས་མ་སླེབས་པ་ལྟ་བུ་ལ་དབང་གི་སྣོད་རུང་གཞན་སྐྱིན་པོར་བཅུག་པ་ལ་སྟ་གོན་དང་དབང་བསྐུར་སོགས་བྱས་ཆོག་པའི་དོན་ཡིན་པས། སློབ་མ་རྗེས་འཛིན་མ་བྱས་ཀྱང་དབང་བསྐུར་བྱས་ཆོག་པའི་དམིགས་བསལ་གྱི་ལུང་ཡིན། དེས་ན་འཕགས་པ་རིན་པོ་ཆེའི་རྩ་རྒྱུད་ཀྱི་ཊཱིཀྐར་རྣམ་སྣང་མངོན་བྱང་གི་དགོངས་པས་རྗེས་འཛིན་ལ་གྲངས་ངེས་མེད་པ་དང་།
སྤྱི་རྒྱུད་ཀྱི་དགོངས་པས་གྲངས་ངེས་ཡོད་པ་གཉིས་ཆར་འགལ་མེད་དུ་ཁས་ལེན་གསུང་བ་ཙམ་དུ་སྣང་ངོ་། ཚར་ཆེན་གྱི་གསུང་དེ་ནི་རྟོགས་སླའོ། ཡང་ཚངས་པའི་རིག་སྔགས་ཀྱི་ལན་འདེབས་བཟང་བཀྲས་པས་མཛད་པ་དེའི་དོན་ནི་སྡོམ་གསུམ་དུའང་རྗེས་འཛིན་གྱི་དོན་འཆད་པ་ན་སྤྱི་རྒྱུད་ཀྱི་ལུང་དྲངས་ཤིང་། ལྗོན་ཤིང་ལས་ཀྱང་རྗེས་འཛིན་གྱི་རྣམ་གཞག་སྤྱི་རྒྱུད་ལ་ཞལ་འཕངས་མཛད། སྡོམ་གསུམ་ལས། ལྷག་མ་དམིགས་བསལ་མཛད་པ་ཡི། ། སློབ་མ་ལ་ནི་གྲངས་ངེས་ཡོད། ། ཅེས་གསུངས་པ་རྣམས་དང་། ཚངས་པའི་རིག་སྔགས་ཀྱི་བཞེད་པ་འགལ། བླ་མེད་ཀྱི་རྗེས་འཛིན་འཆད་པའི་སྐབས་སུ་སྤྱོད་རྒྱུད་ཀྱི་ལུང་འདྲེན་བྱེད་པ་སྒྲུབ་བྱེད་ཀྱིས་ཕོངས་པ་ཡིན།
འཕགས་པས་མཛད་པའི་རྩ་རྒྱུད་ཀྱི་ཊཱིཀྐ་ཡང་མེད། གཞན་ཡང་ཚངས་པའི་རིག་སྔགས་སུ་སྤྱི་རྒྱུད་ལས་རྗེས་འཛིན་ལ་གྲངས་ངེས་དགོས་པའི་དམིགས་བསལ་མེད་གསུངས་པ་དང་། འཕགས་པའི་རྩ་རྒྱུད་ཀྱི་ཊཱིཀྐར་སྤྱི་རྒྱུད་ཀྱི་དགོངས་པས་གྲངས་ངེས་ཡོད་པ་དང་། རྣམ་སྣང་མངོན་བྱང་གི་དགོངས་པས་གྲངས་མེད་པ་གཉིས་ཆར་རྗེས་འཛིན་གྱི་སྐབས་སུ་བཤད་པས་འགལ་མེད་དུ་ཁས་ལེན་གསུངས་པ་གཉིས་ཁས་བླང་ནང་འགལ་གསུང་བར་སྣང་ལ། སྒྱི་ཆུ་བ་བུདྡྷ་ཤྲཱིའི་གསུང་དེ་དག་གི་སྙིང་པོ་ནི་ཕལ་ཆེར་བཟང་བཀྲས་པའི་དེ་དང་མཚུངས་ལ། གནོད་བྱེད་ཀྱི་རིགས་པ་ལ་ངོར་ལུགས་ལ་སྤྱི་རྒྱུད་ཀྱི་རྗེས་འཛིན་གྱི་ལག་ལེན་དེ་མེད་ཅིང་། ལམ་འབྲས་ཀྱི་རྗེས་འཛིན་གྱི་གྲངས་ངེས་དེ་མེད་པས། རྗེས་འཛིན་དེ་གཉིས་ཆར་ངོར་ལུགས་ལ་མེད་པར་སོང་། རྣམ་སྣང་མངོན་བྱང་གི་ལུང་དེ་ནེ་སྤྱོད་རྒྱུད་ལ་གྲངས་ངེས་མི་དགོས་པ་དང་། རྒྱུད་སྡེ་གཞན་གསུམ་ལ་གྲངས་ངེས་དགོས་པའི་ལུང་དང་།
སློབ་མ་རྗེས་སུ་བཟུང་བ་གང་། ། ཞེས་སོགས་ཀྱིས་ཀྱང་རྗེས་འཛིན་གྲངས་མེད་ལ་བྱེད་པ་བཀག་གསུང་བར་སྣང་ངོ་། ། ཡང་པཎ་ཆེན་རིན་པོ་ཆེའི་ལེགས་བཤད་གསེར་ཐུར་གྱི་དྲི་བར། གསང་བ་སྤྱི་རྒྱུད་དག་ལས་ནི། ། དཀྱིལ་འཁོར་དག་ཏུ་དབང་བསྐུར་བའི། ། སློབ་མ་གཉིས་དང་བཞི་ལ་སོགས། ། ཟུང་དུ་བཤད་པ་འགའ་ཞིག་ཡོད། ། ཅེས་པ་དང་། སྤྱོད་པའི་རྒྱུད་ཀྱི་དབང་སྐུར་ལ། ། སློབ་མ་གྲངས་ངེས་མེད་གྱུར་ན། །
གཅིག་ནས་བཅུ་ཡི་བར་དག་གི ། གྲངས་ངེས་མཛད་པ་ཇི་ལྟར་ཡིན། ། གསང་བ་སྤྱི་རྒྱུད་ལུང་གིས་ནི། ། རྗེས་བཟུང་ཆོ་གས་སློབ་མ་རྣམས། ། རྗེས་འཛིན་དུས་ཀྱི་སློབ་མ་ཡི། ། གྲངས་ངེས་བསྟན་པ་མ་ཡིན་ནམ། ། ཞེས་གསུངས་ནས། དྲི་བ་དང་པོའི་རང་ལན་དུ། སྤྱི་རྒྱུད་ཀྱི་དགོངས་པ་ནི་རྗེས་འཛིན་དང་སྟ་གོན་གྱི་དུས་སུ་ཉེར་ལྔ་མན་ཆད་ཀྱིས་གྲངས་ཁ་ཡར་བ་ཅི་ཡོད་ཐབས་གཅིག་ཏུ་ཚོགས་པ་ལ་རྗེས་འཛིན་དང་སྟ་གོན་ཡོངས་སུ་རྫོགས་པར་བྱས་ནས། དབང་དངོས་གཞི་སློབ་མ་རེ་རེ་ནས་བྱེད་པ་ཡིན།
སྟ་གོན་གྱི་ཚེ་ནི་ཐམས་ཅད་ཅིག་ཅར་འཚོགས་དགོས་ཏེ་མ་ཚང་ན་སྐྱིན་པོ་དང་། དེའང་མ་འབྱོར་ན་གཟུགས་བརྙན་བྱས་ནས་སྟ་གོན་བྱེད་དགོས་ཏེ། སྤྱི་རྒྱུད་ལས། སློབ་མ་ཡོངས་སུ་བཟུང་བ་གང་། ། སྟ་གོན་གནས་ཚེ་མེད་ན་ནི། ། དེ་ཡི་གཟུགས་བརྙན་བྱས་ནས་སུ། ། ཇི་སྐད་བཤད་པའི་ལས་རྣམས་བྱ། ། སློབ་མ་ཡོངས་སུ་བཟུང་བ་གང་། ། གལ་ཏེ་རྐྱེན་འགའ་ཞིག་གིས་ནི། ། དེར་ནི་འོང་བར་མ་གྱུར་ན། །
གཞན་དག་དེ་ཡི་སྐྱིན་པོར་གཞུག ། ཅེས་གསུངས་སོ། ། འདིའང་རྗེས་བཟུང་གི་སློབ་མ་དངོས་གཞིའི་དུས་གཏན་མི་སླེབ་པའི་དབང་དུ་བྱས་པ་ནི་མིན་པ་འདྲ་སྟེ། ཡིན་ན་དེ་དག་ལ་སྟ་གོན་བྱས་པ་ལ་དགོས་པ་མེད་པའི་ཕྱིར། གྲངས་ཚང་བ་ཁོ་ནའི་ཆེད་ཡིན་ན་ནི་རྗེས་བཟུང་གི་དུས་ལས་གཉིས་དང་། བཞི་དང་། དྲུག་དང་། བརྒྱད་ལ་སོགས་པ་མ་ཚང་ན་སྐྱིན་པོ་གཞུག་མི་དགོས་པར་འགྱུར་རོ། ། འོ་ན་སྐྱིན་པོ་ལ་སྟ་གོན་བྱས་པའི་དགོས་པ་ཅི་ཞེ་ན། སྟ་གོན་གྱི་ཚེ་སྐྱིན་པོ་བཅུག་ནས།
དངོས་གཞིའི་དུས་སུ་རང་ཉིད་ཀྱིས་དབང་བླང་ཆོག་པའི་རྒྱུ་མཚན་གྱིས་ཡིན་ཏེ། དེ་ལས་གཞན་དུ་སྐྱིན་པོ་དེ་ལ་དབང་བསྐུར་བ་ཡིན་ན་ནི། གཟུགས་བརྙན་དེ་ལའང་དབང་སྐུར་བར་ཐལ་བའི་ཕྱིར་དང་། རྗེས་སུ་མ་བཟུང་བ་ཞིག་ལ་དབང་བསྐུར་བར་ཐལ་བའི་ཕྱིར་རོ། འདིའང་བྱ་བའི་རྒྱུད་དུ་སྟ་གོན་གྱི་ཆོས་ཉུང་ངུ་ཞིག་གིས་ཆོག་པའི་དབང་དུ་བྱས་སམ་སྙམ་སྟེ་དཔྱད་པར་བྱའོ་ཞེས་དང་། གཉིས་པའི་རང་ལན་དུ།

སྤྱོད་པའི་རྒྱུད་ཀྱི་དབང་བསྐུར་ལ། ། སློབ་མ་ཁ་འཆམས་ཁ་ཡར་གྱི། ། ངེས་པ་མེད་མོད་གྲངས་མེད་མིན། ། བཅུ་ལས་ལྷག་པ་བཀག་ཕྱིར་རོ། ། དེ་ལྟ་ན་ཡང་རྗེས་བཟུང་གི ། སློབ་མའི་གྲངས་ལ་ངེས་པ་མེད། སློབ་དཔོན་སྙིང་རྗེ་ཆེན་པོ་ཡིས། ། ཚད་མེད་བཟུང་ཞེས་གསུངས་ཕྱིར་རོ། ། ཞེས་ལན་འདེབས་ཏེ། རྣམ་སྣང་མངོན་བྱང་ལས། འོན་ཀྱང་སློབ་དཔོན་སྙིང་རྗེ་ཆེན་པོ་དང་ལྡན་པས་ཞེས་སོགས་དྲངས་ནས།
དེ་ལྟར་ན་གཞུང་འདི་ལྟར་དུ། སྤྱོད་པའི་རྒྱུད་ཀྱི་དབང་བསྐུར་ལ། ། སློབ་མ་རྗེས་བཟུང་གྲངས་ངེས་མེད། ། ལྷག་མ་དམིགས་བསལ་མཛད་པ་ཡིན། ། ཞེས་སྦྱར་ན་བདེ་གསུངས། སྤྱི་རྒྱུད་དང་མངོན་བྱང་གི་རྗེས་འཛིན་ལ་གྲངས་ངེས་ཡོད་མེད་ནི་བརྟགས་ནས་རྗེས་སུ་འཛིན་པ་དང་། རྗེས་སུ་བཟུང་ནས་བརྟག་པའི་ཁྱད་པར་དུ་སྣང་ངོ་། ། དཀྱིལ་འཁོར་དུ་འཇུག་པ་ལ་ནི་བརྟག་མི་དགོས་པར་གྲངས་མེད་རྗེས་སུ་བཟུང་བས་ཆོག་སྟེ། དེ་ཉིད་འདུས་པ་ལས། དཀྱིལ་འཁོར་ཆེན་པོ་འདིར་འཇུག་པ་ལ་སྣོད་དུ་གྱུར་མ་གྱུར་བརྟག་མི་འཚལ་ལོ་ཞེས་གསུངས་པས་སོ་ཞེས་པ་དང་།
དྲི་བ་གསུམ་པའི་རང་ལན་དུ་སྤྱི་རྒྱུད་ལས། རྗེས་འཛིན་ལ་ཉེར་ལྔ་མན་ཆད་ཀྱི་གྲངས་ངེས་མཛད་པ་དེ་དབང་ཆུའི་དགོངས་པར་གདོན་མི་ཟའོ། བླ་མ་རྣམས་ཀྱི་ཕྱག་ལེན་དུ་མཛད་པ་ནི་མངོན་བྱང་ལས་གསུངས་པ་ལྟར་བྱང་ཆུབ་སེམས་ཀྱི་རྒྱུར་འགྱུར་བའི་དགོས་པ་ཁྱད་པར་ཅན་ལ་དགོངས་ནས་གྲངས་ངེས་མ་མཛད་པའམ། ཡང་ན་རྡུལ་ཚོན་གྱི་དཀྱིལ་འཁོར་གཅིག་ཏུ་བསྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བའི་ཆོ་ག་ཚར་གཅིག་ལས་མི་མཛད་པའི་དབང་དུ་བྱས་ནས་རྗེས་བཟུང་གི་གྲངས་ཉེར་ལྔ་ལས་ལྷག་པ་མ་བཤད་དོ་ཞེས་ཀྱང་བསམ་པར་བྱའོ་ཞེས་གསུངས། གློ་བོ་མཁན་ཆེན་བསོད་ནམས་ལྷུན་གྲུབ་ཀྱིས་རྗེས་འཛིན་བྱས་པའི་སློབ་མ་ཇི་ཙམ་ཚང་ཡང་ལྷག་མ་རྣམས་ལ་དབང་བསྐུར་བའི་ཚེ་སྟ་གོན་གྱི་སྐབས་སུ་གྲངས་ངེས་ཡོད་པ་རེ་བྱས་ནས་དེ་དག་ལ་དབང་གི་དངོས་གཞི་བསྐུར་བ་ཤིན་ཏུའང་རུང་ཞིང་སློབ་མ་རྗེས་འཛིན་གཞན་འོས་པ་ཅི་རིགས་པ་ལ་བྱེད་པའམ། སློབ་མ་རྗེས་འཛིན་མ་བྱས་པ་ལའང་སྟ་གོན་གྱི་ཆོ་ག་བྱས་ནས་དབང་བསྐུར་བ་བྱ་རུང་ཞིང་། རྗེས་འཛིན་བྱས་པའི་སློབ་མ་སྟ་གོན་གྱི་དུས་སུ་མེད་པ་ལའང་ཡོད་བཞིན་དུ་མ་འཛོམ་པ་དང་། ཤི་ནས་མེད་པ་སོགས་དུ་མ་འབྱུང་བས་ལྷག་མ་རྣམས་ལ་དབང་མ་བསྐུར་བར་ལམ་བསྟན་དུ་རུང་བ་ནི་མ་ཡིན་ནོ། ། ཁ་འཆམས་ལ་དབང་བསྐུར་བྱས་ན་སྐྱེ་ལ་ཉེས་བྱས་ཡིན་ཟེར་བ་ནི་སྐྱེ་ལ་ཉེས་བྱས་དང་ཉེས་མེད་ཀྱི་ཐ་སྙད་རྣམས་འདུལ་བ་ལ་གྲགས་ཀྱི།
གསང་སྔགས་ལ་སྦྱར་ན་ལྷམ་དཔེ་ཞྭ་ལ་བཀབ་པ་ལས་མ་འདས་ལགས་ཞེས་རབ་འབྱམས་པ་བློ་གྲོས་རབ་གསལ་གྱི་དྲིས་ལན་ལས་གསུངས་སོ། ། ཡང་བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས་ཀྱིས་སྡོམ་གསུམ་རྣམ་བཤད་ཀྱི་འཕྲོས་དོན་ལས། ཀུན་མཁྱེན་དང་པཎ་ཆེན་གྱི་བཞེད་པ་བཀོད་པའི་རྗེས་སུ། ཟུང་དུ་མ་གྱུར་སློབ་མ་གང་། ། ཞེས་པ་སློབ་མ་རྗེས་བཟུང་ཡིན་པ་ཐུགས་མད་དེ། ། དེ་ལྟར་སློབ་མ་རྗེས་བཟུང་ཚར་བ་རྣམས་སྟ་གོན་བྱ་རན་པའི་ཚེ་འགའ་ཞིག་མེད་ཟིན་པའམ་མ་སླེབས་པ་ལ་གཟུགས་བརྙན་འདྲི་བ་དང་ཚབ་བཅུག་ནས་ཁ་སྐོང་བར་གསུངས་པས་ཀྱང་ཤེས་ནུས་པའི་ཕྱིར། དེའང་རྒྱུད་ལས། སློབ་མ་ཡོངས་སུ་བཟུང་བ་གང་། སྟ་གོན་གནས་ཚེ་མེད་ན་ནི། ། དེ་ཡི་གཟུགས་བརྙན་བྱས་ནས་སུ། །
ཇི་སྐད་བཤད་པའི་ལས་རྣམས་བྱ། ། སློབ་མ་ཡོངས་སུ་བཟུང་བ་གང་། ། གལ་ཏེ་རྐྱེན་འགའ་ཞིག་གིས་ནི། ། དེར་ནི་འོང་བར་མ་གྱུར་ན། ། གཞན་དག་དེ་ཡི་སྐྱིན་པོར་གཞུག ། ཅེས་གསུངས་ཏེ། རྗེས་འཛིན་ཚར་བའི་སློབ་མ་སྟ་གོན་གྱི་གོང་དུ་ཚེ་ཕྱི་མར་འཕོས་ཚར་ན་དེའི་བྱང་བུ་ལྟ་བུ་ལ་དགུག་ཞུགས་བྱས་ཏེ་དབང་གྲལ་དེར་བཞག་ནས་སྟ་གོན་དང་དངོས་གཞིའི་དབང་བསྐུར་བས་ཁ་སྐོང་ཞིང་ཁོའི་སྡིག་སྦྱོང་དུ་འགྱུར་བ་དང་། གལ་ཏེ་ན་བའམ་ཕྱོགས་ཆེ་གེ་མོར་འགྲོ་དགོས་བྱུང་བའི་རྐྱེན་གྱིས་མ་སླེབ་པ་ལ་ན་རྗེས་འཛིན་མ་བྱས་ཀྱང་ཚབ་གཞན་བོས་ནས་སྟ་གོན་བྱ་བ་ཡིན་ནོ། ། དགོས་པ་ནི་ཁ་སྐོང་བའི་ཆེད་དང་། དངོས་གཞིའང་ཚབ་དེ་ཉིད་ལ་བསྐུར་བས་དེ་ཉིད་ཀྱིས་དབང་ཐོབ་པར་འགྱུར་ལ།
སྟ་གོན་ལ་མ་སླེབ་པ་ལ་དེའི་དངོས་གཞི་བྱ་མི་རུང་ངོ་། ། ཡང་སྟ་གོན་བྱས་པ་དངོས་གཞི་ལ་མེད་པའམ་མ་སླེབ་ན་ཇི་ཙམ་ཚོགས་པ་དེ་ལ་དངོས་གཞི་བསྐུར་གྱི། གཟུགས་བརྙན་དང་ཚབ་ནི་མི་བྱ་སྟེ། སྤྱི་རྒྱུད་ཀྱི་ལུང་སྔར་དྲངས་པའི་འཕྲོས་ལས། སྟ་གོན་གནས་པ་བྱས་པ་ལ། ། གལ་ཏེ་དེར་ནི་མ་འོངས་ན། ། བླ་མ་བློ་ལྡན་མཁས་པ་ཡིས། ། དེར་ནི་སློབ་མ་གཞན་མི་བཟུང་། ། ཞེས་གསུངས་པའི་ཕྱིར། པཎ་ཆེན་གྱིས་རྗེས་འཛིན་གྱི་སློབ་མ་དངོས་གཞི་ལ་སླེབ་ངེས་པའི་དབང་དུ་བྱས་ནས་གཟུགས་བརྙན་དང་སྐྱིན་པོ་བཅུག་པ་ཡིན་གྱི།
གཞན་དུ་ན་གཟུགས་བརྙན་དང་སྐྱིན་པོ་ལ་སྟ་གོན་བྱས་པ་ལ་དགོས་པ་མེད་གསུང་བ་ནི་རྒྱུད་ཚིག་དེ་དག་གི་དོན་ལ་ཐུགས་གཡེལ་བར་ཟད་དོ། ། དེ་ལྟར་སྤྱི་རྒྱུད་ཀྱི་ལུང་དེས་སློབ་མ་རྗེས་བཟུང་བསྟན་ཡང་། རྗེས་འཛིན་གྱི་གྲངས་ཀྱིས་དབང་དུས་ཀྱི་གྲངས་ཀྱང་འགྲུབ་པ་ཡིན་ཏེ། རྗེས་བཟུང་གྲངས་ཇི་ཙམ་དང་མཐུན་པར་ཕྱིས་དབང་ཡང་གྲངས་དེ་དག་ལ་བསྐུར་བ་ཡིན་པའི་ཕྱིར། དེང་སང་ལམ་འབྲས་པ་ཕལ་ཆེར་སློབ་མ་རྗེས་འཛིན་ལ་གྲངས་ངེས་མི་མཛད་པ་ནི་ཕྱག་ལེན་ཟོར་བདེ་བ་ཙམ་སྟེ། ཕྱག་ལེན་དོག་པར་བྱས་ན་ལམ་འབྲས་དང་མ་འབྲེལ་ཡང་སློབ་མ་རྗེས་འཛིན་དང་བསྙེན་པ་ཁ་གསོ་དགོས་སོ་ཞེས་གསུངས་ལ། དེ་ལྟར་མཁས་པའི་བཞེད་སྲོལ་རྣམ་གྲངས་མང་པོ་ཞིག་བཤད་པ་དེ་དག་ལ་རང་གིས་གོ་ཚོད་ཀྱིས་རྣམ་དབྱེ་ཅུང་ཟད་ཕྱེ་ན། མཁས་མཆོག་རྡོ་རྗེ་རྒྱལ་མཚན་གྱིས་དབང་གི་སྟ་གོན་དང་དངོས་གཞིའི་སློབ་མ་ལ་གྲངས་ངེས་ཡོད་ན་སློབ་མ་རྗེས་འཛིན་ལ་ཡང་གྲངས་ངེས་དགོས་གསུང་པ་འདི་སྤྱིར་བཏང་ལ་རྒྱུད་སྡེའི་དགོངས་པར་གནས་ཏེ། སྤྱི་རྒྱུད་ལས། མཁས་པས་སློབ་མ་གཅིག་གམ་གསུམ། །
ལྔ་འམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་བཟུང་། ། དེ་བས་ལྷག་པའི་སློབ་མ་ནི། ། ཡོངས་སུ་བཟུང་བ་མི་ཤེས་སོ། ། ཞེས་གསུངས་པ་དང་། དབང་ཆུ་ཆེན་མོར། དེ་ལྟར་འབྲེལ་པ་བརྟགས་ནས་མཚན་ཉིད་དང་ལྡན་པའི་སློབ་མ་གཅིག་ནས་ཉི་ཤུ་རྩ་ལྔའི་བར་གྲངས་ཁ་ཡར་བ་གཟུང་བར་བྱའི། དེ་བས་ལྷག་པ་དཀྱིལ་འཁོར་གཅིག་ཏུ་གཟུང་བར་མི་བྱ་སྟེ་ཞེས་གསུངས་ནས། སྤྱི་རྒྱུད་ཀྱི་ལུང་དེ་འདྲེན་པར་མཛད་པ་དང་།
ཁྱད་པར་ཆོས་རྗེ་ས་སྐྱ་པཎྚི་ཏ་ཆེན་པོའི་སྡོམ་གསུམ་རབ་དབྱེར། སྔགས་ཀྱི་དབང་བསྐུར་བྱེད་པ་ན། ། གྲངས་ངེས་མེད་པར་དབང་བསྐུར་བྱེད། ། འདི་ནི་རྡོ་རྗེ་འཆང་གིས་བཀག ། སྤྱོད་པའི་རྒྱུད་ཀྱི་དབང་སྐུར་ལ། ། སློབ་མ་གྲངས་ངེས་མེད་པར་གསུངས། ། ལྷག་མ་དམིགས་བསལ་མཛད་པ་ཡི། ། སློབ་མ་ལ་ནི་གྲངས་ངེས་ཡོད། ། ཅེས་སྤྱོད་རྒྱུད་ཀྱི་དབང་ལ་གྲངས་ངེས་མེད་པ་དམིགས་བསལ་དང་། ལྷག་མ་རྒྱུད་སྡེ་གཞན་གསུམ་གྱི་དབང་ལ་གྲངས་ངེས་ཡོད་པས།
གྲངས་ངེས་མེད་པར་དབང་བསྐུར་བྱེད་པ་བཀག་པའི་ཤེས་བྱེད་དུ། མཁས་པས་སློབ་མ་གཅིག་གམ་གསུམ། ། ཞེས་སོགས་གཅིག་ནས་ཉེར་ལྔའི་བར་གྲངས་ཁ་འཆམས་དང་། དེ་བས་ལྷག་པ་ལ་རྗེས་བཟུང་མི་བྱེད་པར་སྟོན་པའི་སྤྱི་རྒྱུད་ཀྱི་ལུང་དེ་འདྲེན་པར་མཛད་པས་སོ། ། ཡང་རྗེས་བཟུང་གི་གྲངས་ངེས་དེས་སྟ་གོན་གྱི་གྲངས་ངེས་ཀྱང་འགྲུབ་པ་ལ་དགོངས་ནས་རྗེས་བཟུང་ཉེར་ལྔ་ལས་ལྷག་པ་མི་རུང་བའི་ཤེས་བྱེད་དུ། དེ་བས་ལྷག་པའི་སློབ་མ་ལ། ། ཞེས་སོགས་ཉེར་ལྔ་ལས་ལྷག་པ་ལ་བྱས་ན་ཆོ་ག་ཡོངས་རྫོགས་མཚན་མོ་གཅིག་ལ་ཚར་མི་ནུས་པ་སོགས་དབང་ལ་སྦྱར་ནས་གསུངས་པས་སོ། ། དེ་ལས་གཞན་དུ་རྗེས་བཟུང་གི་གྲངས་ཀྱིས་སྟ་གོན་དང་དབང་གི་གྲངས་མི་འགྲུབ་ན་དབང་བསྐུར་ཉེར་ལྔ་ལས་ལྷག་པ་མི་རུང་བའི་སྒྲུབ་བྱེད་དུ་ཉེར་ལྔ་ལས་ལྷག་པ་རྗེས་སུ་མི་བཟུང་བའི་སྤྱི་རྒྱུད་ཀྱི་ལུང་དང་། རྗེས་བཟུང་དེ་ལས་ལྷག་པ་ལ་མི་རུང་བའི་ཤེས་བྱེད་དུ་དབང་གི་ཆོ་ག་མཚན་མོ་གཅིག་ལ་མི་ཚར་བ་རྣམས་འབྲེལ་མར་གསུང་བ་ལ་རྣམ་དཔྱད་མེད་པར་འགྱུར་བས་སོ། ། པཎ་ཆེན་རིན་པོ་ཆེ་དང་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་ཉེར་ལྔ་ལས་ལྷག་པ་ལ་ཆོ་ག་མཚན་མོ་གཅིག་ལ་ཚར་མི་ནུས་པ་འདི་སློབ་མ་སྟ་གོན་གྱི་དབང་དུ་བྱས་པ་ཡིན་ཏེ།
རྗེས་བཟུང་ནི་མཚན་ཕྱེད་ཚུན་ལ་མི་ཚར་བའི་དོགས་པ་སྐྱེ་དོན་མེད་ལ། སློབ་མ་སྟ་གོན་གྱི་ཆོ་གའི་མགོ་ཉི་མ་ནུབ་པ་ནས་བརྩམ་མཚན་ཕྱེད་ཚུན་ལ་ཚར་དགོས་ཤིང་། དེའང་རྨི་ལམ་བརྟག་དགོས་པ་སོགས་ཀྱི་གནད་ཀྱིས་ཡིན་པས་སོ་ཞེས་བཞེད་ལ། གློ་བོ་མཁན་ཆེན་རིན་པོ་ཆེ་ལ་རབ་འབྱམས་པ་བློ་གྲོས་རབ་གསལ་གྱིས་དབང་ཉི་མ་ནུབ་པ་ནས་ཉི་མ་མ་ཤར་གྱི་བར་ལ་མཛད་པར་གསུངས་པ་ལ། དེང་སང་ཉིན་བར་མཛད་པ་ལ་ལུང་རིགས་གནང་དགོས་ཞུས་པའི་ལན་དུ། རྒྱུད་སྡེ་ནས་གསུངས་པའི་དངོས་བསྟན་ལ་ཇི་ལྟར་ཡོད་པའི་ཕྱག་ལེན་དེ་རྣམས་ད་ལྟ་དུས་ཀྱི་སྟོབས་ཀྱིས་ཇི་ལྟ་བ་བཞིན་དུ་མཛད་པ་རྒྱ་བོད་ཀྱི་བླ་མ་ཕྱི་མ་ཕལ་ཆེར་བ་གཅིག་ལའང་མ་བྱུང་འདུག་ཅིང་། དེ་ལ་ལུང་རིགས་ཀྱི་ཤེས་བྱེད་གཞན་འགོད་རྒྱུ་མེད་ཀྱང་། བསྟན་པ་དར་ནུབ་ཀྱི་བབས་ལ་སོང་ནས་སྡོམ་པ་གསུམ་ཆར་གྱི་ཕྱག་ལེན་གྱི་རིམ་པ་དེང་སང་གི་དུས་སུ་ཆ་མཚུངས་པ་ཙམ་ལ་གཙོ་བོར་བྱེད་དགོས་པ་ཡིན་ནམ་སྙམ་པ་བྱུང་ལགས། འདི་ཙམ་དུ་མ་ཟད་དབང་བསྐུར་ཡུལ་དང་། བསྐུར་བ་པོ་སློབ་དཔོན་དང་།
ཇི་ལྟར་བསྐུར་བའི་ཆོ་གའི་གནད་ཆེ་བ་ཀུན་དུ་ཡང་ལེགས་པར་དཔྱད་ན་ཇི་ལྟར་ཡོད་དགོངས་པར་བཞུགས་ཤིང་། དུས་སྐབས་འདི་འདྲ་བ་ལ་དགོངས་ནས། སྡོམ་གསུམ་རབ་དབྱེ་ལས། དེས་ན་ཉན་ཐོས་བསྟན་པ་ནི། ། ནུབ་ཀྱང་གཟུགས་བརྙན་ཙམ་ཞིག་སྣང་། ། རྡོ་རྗེ་ཐེག་པའི་བསྟན་པ་ལ། ། གཟུགས་བརྙན་ཙམ་ཡང་མི་སྣང་ངོ་། ། ཞེས་གསུངས་པར་གོ་ལགས་ཞེས་བཤད་དོ། ། ཡང་ངོར་ལུགས་ཀྱི་བླ་མ་དག་སློབ་མ་མང་པོ་དུས་གཅིག་ལ་རྗེས་འཛིན་གྱི་ཕྱག་ལེན་མཛད་པའི་དགོངས་དོན་ནི། དེ་ལྟར་བྱས་པ་ལ་ཉེས་པ་མེད་ཅིང་ཕྱག་ལེན་ཟོར་བདེ་བ་དང་།
རྣམ་སྣང་མངོན་བྱང་དུ་རྗེས་འཛིན་གྲངས་མེད་བཤད་པ་དེ་དམིགས་བསལ་དུ་བཞེད་པ་ཡིན་པས་རྗེས་འཛིན་ལ་གྲངས་ངེས་མེད་ཀྱང་སློབ་མ་སྟ་གོན་དང་དངོས་གཞི་གཉིས་ལ་གྲངས་ངེས་མཛད་པ་འདི་ནི་རྒྱུད་སྡེ་ཟབ་མོའི་དགོངས་དོན་ཚུལ་བཞིན་དུ་དགོངས་པའི་ཕྱག་ལེན་དུ་སྣང་ལ། ཅི་སྟེ་རྒྱུད་ཀྱི་སྤྱིར་བཏང་གི་བཤད་ཚོད་ཀུན་ངེས་པར་དགོས་ན་རྒྱུད་སྡེ་གོང་མ་གཉིས་དང་བྱ་རྒྱུད་ཀྱི་དབང་ལ་སྤྱིར་བཏང་ཉེར་ལྔ་མན་ཆད་ཀྱི་གྲངས་ངེས་དགོས་པ་ཀུན་མཐུན་མོད། འོན་ཀྱང་དམིགས་བསལ་ལ་སྤྱི་རྒྱུད་ལས། སྟ་གོན་གནས་པར་བྱས་པ་ལ། ། གལ་ཏེ་རྐྱེན་གྱིས་མ་འོངས་ན། ། བླ་མ་བློ་ལྡན་མཁས་པ་ཡིས། ། དེར་ནི་སློབ་མ་གཞན་མི་བཟུང་། ། ཞེས་སློབ་མ་ཉེར་ལྔ་ལ་སྟ་གོན་བྱས་པའི་གཅིག་ལྟ་བུ་མ་ཚང་ན་གཞན་མི་འཇུག་པར་ཉེར་བཞི་ལ་དབང་བསྐུར་བས་ཆོག་པར་བཤད་པའི་ཕྱིར་རོ། ། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་བརྒལ་ལན་ཚངས་པའི་རིག་སྔགས་ལས་རྗེས་འཛིན་གྱི་སློབ་མའི་གྲངས་ངེས་རྣམ་སྣང་མངོན་བྱང་དང་མཐུན་པར་ཁས་ལེན་པ་དེའི་ཚེའང་། དབང་བསྐུར་གྱི་སློབ་མའི་གྲངས་ངེས་སྤྱི་རྒྱུད་ནས་བཤད་པ་ལྟར་འདོད་པས་ཞེས་འབྱུང་བས།
ངོར་ལུགས་ཀྱི་རྗེས་འཛིན་ལ་གྲངས་ངེས་མེད་པ་འདི་རྣམ་སྣང་མངོན་བྱང་གི་དགོངས་པ་བཞིན་མཛད་པར་རྟོགས་སོ། ། རྒྱུ་མཚན་དེས་ན་རྫོང་ལུགས་ཀྱི་བཞེད་པ་འདི་རྒྱུད་སྡེ་སྤྱིར་བཏང་གི་བཤད་ཚུལ་ཕྱག་ལེན་དོག་ཕྱོགས་ནས་བསྟན་པ་ལ་དགོངས་ཤིང་། ངོར་ལུགས་ཀྱི་བཞེད་པ་འདི་རྒྱུད་སྡེའི་དམིགས་བསལ་གྱི་བཤད་ཚུལ་ཕྱག་ལེན་ཡང་ཕྱོགས་ལ་དགོངས་པར་སྣང་བས་ཕྱོགས་གཉིས་ཆར་རྒྱུད་སྡེའི་དགོངས་པ་དང་མི་འགལ་ཞིང་འཐད་ལྡན་དུ་ཁོ་བོས་ལེགས་པར་རྟོགས་སོ། ། པཎ་ཆེན་རིན་པོ་ཆེའི་དྲི་བ་དེ་དག་ལ་ཀུན་མཁྱེན་ཆེན་པོས་སྡོམ་གསུམ་འཁྲུལ་སྤོང་དུ་དྲི་བ་ཕྱི་མ་གཉིས་ལ་ལན་མ་མཛད་ལ། དང་པོའི་ལན་དུ་སྤྱི་རྒྱུད་ལས། བླ་མས་སློབ་མ་གཅིག་པུ་ནི། ། དཀྱིལ་འཁོར་དག་ཏུ་དབང་བསྐུར་བྱ། ། མཁས་པས་ཅིག་ཅར་སློབ་མ་གཉིས། ། དབང་བསྐུར་བ་ནི་ཡོངས་མི་བྱ། ། གསུམ་མམ་གཉིས་སམ་བཞི་ཡང་རུང་། །
བླ་མས་དབང་བསྐུར་བྱས་ན་ནི། ། ཡོ་བྱད་གསར་པ་གཞན་རྣམས་ཀྱིས། ། ཐམས་ཅད་སོ་སོ་སོ་སོར་བྱ། ། རིགས་ལྔའི་དབང་ནི་ཐོབ་པ་ལ། ། བསྒྲུབ་པའི་དཀྱིལ་འཁོར་དབང་བསྐུར་བྱ། ། དབང་བསྐུར་པ་ཡི་ཆོ་ག་དང་། ། བསྒྲུབ་པའི་ཆོ་ག་དེ་བཞིན་བྱ། ། ཞེས་གསུངས་པ་ལ་འཁྲུལ་པ་འདྲ། གཞན་སློབ་མ་གཉིས་དང་བཞི་དཀྱིལ་འཁོར་དུ་འཇུག་པ་སྟོན་པའི་ཚིག་རྒྱུད་དེར་མེད། ལུང་དེའི་དོན་ནི་སྟ་གོན་དང་འཇུག་པ་དང་།
ཆུ་དང་ཅོད་པཎ་གྱི་དབང་རྣམས་གཅིག་ནས་ཉི་ཤུ་རྩ་ལྔའི་བར་ཟུང་དུ་མ་གྱུར་པ་ལ་ཅིག་ཅར་བྱས་ནས་བསྒྲུབ་པའི་དཀྱིལ་འཁོར་གྱི་དབང་བསྐུར་བྱ་བའི་ཚེ་སློབ་མ་གཅིག་ཁོ་ན་ལ་བྱ་བ་ཡིན་གྱིས། གཉིས་དང་གསུམ་དང་བཞི་ལ་སོགས་པ་ཅིག་ཅར་མི་རུང་བར་རྒྱུད་དེར་གསལ་བར་གསུངས་ལ། གལ་ཏེ་དུ་མ་ལ་བྱ་དགོས་ན་ཡོ་བྱད་གསར་པ་སྦྱར་ནས་རེ་རེ་བཞིན་སོ་སོར་བྱ་བར་གསུངས་བཞིན་དུ། དེའི་དོན་གཉིས་དང་བཞི་ལ་སོགས་པ་སློབ་མ་ཟུང་དུ་གྱུར་པ་ཅིག་ཅར་འཇུག་པ་ལ་འཆད་པ་ནི་བློ་གྲོས་རྩིང་པ་ཡིན་ཞེས་གསུང་བ་ཙམ་མཛད། དྲངས་མ་ཐག་པའི་སྤྱི་རྒྱུད་ཀྱི་ལུང་དེའི་དོན་ལ་མཁན་ཆེན་ཐམས་ཅད་མཁྱེན་པའི་གསུང་ལས། བླ་མས་སློབ་མ་གཅིག་པུ་ནི། ། དཀྱིལ་འཁོར་དག་ཏུ་དབང་བསྐུར་བྱ། ། ཞེས་པ་ནས། ཐམས་ཅད་སོ་སོ་སོ་སོར་བྱ། ། ཞེས་པའི་བར་གྱིས་བསྟན་པའི་དབང་དང་།
བསྒྲུབ་པའི་དཀྱིལ་འཁོར་དབང་བསྐུར་བྱ། ། ཞེས་པའི་དབང་གཉིས་མི་གཅིག་སྟེ་བསྒྲུབ་པའི་དཀྱིལ་འཁོར་གྱི་དབང་ནི། ཐམས་ཅད་སོ་སོ་སོ་སོར་བྱ། ། ཞེས་པའི་དབང་གི་རྗེས་ལ་བྱ་བ་ཡིན་པའི་ཕྱིར། དེའི་དབང་བསྐུར་ཚུལ་དང་དཀྱིལ་འཁོར་བསྒྲུབ་ཚུལ་རྣམས་དབང་སྔ་མ་དེ་བཞིན་དུ་བྱ་བར་གསུངས་པས་སྔ་ཕྱི་རིམ་ཅན་དུ་བསྟན་པའི་ཕྱིར། གཞན་དུ་ན། བསྒྲུབ་པའི་དཀྱིལ་འཁོར་དབང་བསྐུར་བྱ། ། ཞེས་པའི་འཕྲོས་ལས། དབང་བསྐུར་བ་ཡི་ཆོ་ག་དང་། ། བསྒྲུབ་པའི་ཆོ་གའང་དེ་བཞིན་བྱ། །
ཞེས་གསུངས་པའི་དོན་ཇི་ལྟར་འཆད་དེ། དེ་བཞིན་སྙེག་མཚམས་དགོས་སོ་ཞེས་པ་དང་། བླ་མས་སློབ་མ་གཅིག་པུ་ནི། ། དཀྱིལ་འཁོར་དག་ཏུ་དབང་བསྐུར་བྱ། ། ཞེས་པ་ནས། ཐམས་ཅད་སོ་སོ་སོ་སོར་བྱ། ། ཞེས་པའི་དོན་ནི་སྤྱིར་བཏང་དབང་ཕལ་ཆེར་ལ་དེ་ལྟར་དུ་མ་ངེས་ཀྱང་། བྱ་རྒྱུད་རང་ལུགས་ཀྱི་དབང་འགའ་ཞིག་བསྐུར་བ་ན་སློབ་མ་གཉིས་སམ་གསུམ་སོགས་སུ་ཡོད་པ་ལ་དཀྱིལ་འཁོར་བསྒྲུབ་པའང་ལན་གྲངས་དེ་བཞིན་དུ་བྱ་ཞིང་། སློབ་མའང་དང་པོར་གཅིག་ཁོ་ན་ལ་དབང་བསྐུར། དེ་ནས་ཡང་མཆོད་པའི་ཡོ་བྱེད་སོགས་གསར་པ་བཤམས་ནས་ཅིག་ཤོས་ལ་བསྐུར་བ་སོགས་སློབ་མ་ཇི་ཙམ་ཡོད་པ་མ་རྫོགས་ཀྱི་བར་དུ་དེ་ལྟར་བྱ་བའི་ཕྱག་ལེན་འགའ་ཞིག་ཡོད་པ་བསྟན་ཏེ།
སྤྱི་རྒྱུད་ཉིད་ལས། སློབ་མ་རེ་རེ་ནས་བཀུག་སྟེ། ། བསང་གཏོར་སྔ་མ་བཞིན་བྱས་ལ། ། ཞེས་དང་། སློབ་མ་གཅིག་ནས་བཀུག་ནས་ནི། ། ཆོ་ག་བཞིན་དུ་ཡོན་ཕུལ་ཏེ། ། ཆོ་ག་ཤེས་པར་བསང་གཏོར་བྱ། ། ཞེས་གསུངས་པའི་ཕྱིར་ཞེས་འབྱུང་ངོ་། ། ཡང་པཎ་ཆེན་རིན་པོ་ཆེས་རྗེས་འཛིན་གྱི་སློབ་མ་དངོས་གཞི་ལ་སླེབས་ངེས་པའི་དབང་དུ་བྱས་ནས་གཟུགས་བརྙན་བཅུག་པ་ཡིན་གསུང་བ་ནི། རྒྱུད་ཚིག་དེ་དག་གི་དོན་ལ་ཐུགས་གཡེལ་བར་ཟད་དོ་ཞེས་བདག་གི་བླ་མ་མཁན་ཆེན་ཐམས་ཅད་མཁྱེན་པ་གསུངས་པ་ནི་ཐུགས་མད་དེ།
སྤྱི་རྒྱུད་ཀྱིས། སློབ་མ་ཡོངས་སུ་བཟུང་བ་གང་། ། སྟ་གོན་གནས་ཚེ་མེད་ན་ནི། ། དེ་ཡི་གཟུགས་བརྙན་བྱས་ནས་སུ། ། ཇི་སྐད་བཤད་པའི་ལས་རྣམས་བྱ། ། ཞེས་པ་འདིས་རྗེས་བཟུང་ལ་ཡོད་པའི་སློབ་མ་ཚེའི་དུས་བྱས་པ་ལྟ་བུ་ལ་གཟུགས་བརྙན་བྱེད་པར་བསྟན་པས་སླེབས་ངེས་པའི་དབང་དུ་མཛད་པ་ག་ལ་ཡིན། རྒྱུད་ཚིག་དེས་སློབ་མ་ཚེ་འཕོས་པ་ལྟ་བུ་མེད་པར་སོང་བ་དེ་བསྟན་ཏེ། དེའི་འཕྲོས་ལས། སློབ་མ་ཡོངས་སུ་བཟུང་བ་གང་། ། གལ་ཏེ་རྐྱེན་འགའ་ཞིག་གིས་ནི། །
དེར་ནི་འོང་བར་མ་གྱུར་ན། ། གཞན་དག་དེ་ཡི་སྐྱིན་པོར་གཞུག ། ཅེས་པ་དེས་ཚེ་འཕོས་པ་ལྟ་བུ་མ་ཡིན་པ། རྐྱེན་འགའ་ཞིག་གིས་དེར་མ་སླེབས་ན་སྐྱིན་པོ་གཞུག་པ་ཞིག་བསྟན་པའི་ཕྱིར། ཡང་པཎ་ཆེན་གྱིས་འོ་ན་སྐྱིན་པོ་ལ་སྟ་གོན་བྱས་པའི་དགོས་པ་ཅི་ཞེ་ན། སྟ་གོན་གྱི་ཚེ་སྐྱིན་པོ་བཅུག་ནས། དངོས་གཞིའི་དུས་རང་ཉིད་ཀྱིས་དབང་བླང་ཆོག་པའི་རྒྱུ་མཚན་གྱིས་ཡིན་ཏེ། དེ་ལས་གཞན་དུ་སྐྱིན་པོ་ལ་དབང་བསྐུར་བ་ཡིན་ན་ནི་གཟུགས་བརྙན་དེ་ལའང་དབང་བསྐུར་བར་ཐལ་བའི་ཕྱིར་དང་། རྗེས་སུ་མ་བཟུང་བ་ཞིག་ལ་དབང་བསྐུར་བར་ཐལ་བའི་ཕྱིར་ཞེས་པའང་འཐད་པར་མི་སྣང་ཏེ། གང་ཟག་རྒྱུད་ཐ་དད་པ་ཞིག་གིས་སྟ་གོན་ཞུས་པ་དེས།
ཅིག་ཤོས་ཀྱི་སྟ་གོན་མ་ཐོབ་ཀྱང་གོ་ཆོད་པར་བྱས་ནས་དངོས་གཞི་བསྐུར་བ་དེ་འདྲ་རྒྱུད་སྡེའི་དགོངས་པ་མིན་ཞིང་། སྐྱིན་པོ་ལ་སྟ་གོན་བྱས་ནས་སླར་དངོས་གཞི་དེ་ཉིད་ལ་ཀ་བསྐུར་དུ་རུང་བ་དང་། གཟུགས་བརྙན་དེ་ལའང་དགུག་གཞུག་བྱས་ནས་སྟ་གོན་དང་དངོས་གཞི་བསྐུར་བས་ཤི་འཕོ་དེའི་སྡིག་སྦྱོང་དུ་འགྱུར་བ་སོགས་ཀྱི་དགོས་པ་ཡོད་པ་དང་། རྗེས་བཟུང་མ་བྱས་པ་ཞིག་ལ་དབང་བསྐུར་དུ་རུང་བ་ནི། རྗེས་བཟུང་གི་སློབ་མ་སྟ་གོན་གྱི་ཚེ་མེད་པ་ལ་གཟུགས་བརྙན་ནམ་སྐྱིན་པོ་བཅུག་ནས་དེ་ལ་སྟ་གོན་བྱེད་པར་སྤྱི་རྒྱུད་ལས་བཤད་ཚུལ་གོང་དུ་བཀོད་པ་དེས་འགྲུབ་ཅིང་། དེ་གཉིས་ལ་སྟ་གོན་གྱི་སྔོན་དུ་རྗེས་བཟུང་མ་བྱས་པས་སོ། ། གཞན་ཡང་སློབ་མ་རྗེས་བཟུང་མ་བྱས་པར་དབང་བསྐུར་བ་ནི་ལམ་འབྲས་དང་འབྲེལ་བའི་ཚེ་མ་གཏོགས་དེང་སང་ཕལ་ཆེར་གྱི་ཕྱག་ལེན་མཛད་པ་མངོན་སུམ་གྱིས་མཐོང་བཞིན་དུ་རྗེས་སུ་མ་བཟུང་བ་ཞིག་ལ་དབང་བསྐུར་བར་ཐལ་བའི་ཕྱིར་དང་ཞེས་གསུངས་པ་ནི། མཁས་པའི་གསུང་དུ་མི་སྣང་ཞིང་། རྗེས་བཟུང་མ་བྱས་པ་ལ་དབང་བསྐུར་མི་རུང་བར་བཤད་པ་དེ་དང་། ཡང་པཎ་ཆེན་ཉིད་ཀྱིས་སྟ་གོན་གྱི་ཚེ་ནི་ཐམས་ཅད་ཅིག་ཅར་དུ་འཚོགས་དགོས་པ་ཡིན་ཏེ།
དེ་ལས་འགའ་ཞིག་མ་ཚང་ན་དེའི་སྐྱིན་པོ་གཞུག་པ་དང་། དེའང་མ་འབྱོར་ན་གང་མ་ཚང་བ་དེའི་གཟུགས་བརྙན་བྱེད་དུ་བཅུག་ནས་སྟ་གོན་གྱི་ཆོས་རྣམས་བྱེད་དགོས་པར་གསུངས་པའི་ཕྱིར་ཞེས་གསུངས་ནས། སྤྱི་རྒྱུད་ཀྱི་ལུང་། སློབ་མ་ཡོངས་སུ་བཟུང་བ་གང་། ། ཞེས་སོགས་ཚིགས་བཅད་གཉིས་འདྲེན་པར་མཛད་པ་གཉིས་གོང་འོག་ནང་འགལ་བ་ལྟར་སྣང་བ་དང་། གཞན་ཡང་ཆོས་ཀྱི་རྗེ་ས་སྐྱ་པཎྚི་ཏ་ཆེན་པོས། སྤྱོད་པའི་རྒྱུད་ཀྱི་དབང་བསྐུར་ལ། ། སློབ་མ་གྲངས་ངེས་མེད་པར་གསུངས། ། ཞེས་སྤྱོད་རྒྱུད་ཀྱི་དབང་ལ་གྲངས་ངེས་མེད་པར་བཤད་པ་དང་། པཎ་ཆེན་གྱིས་སྤྱིར་རྒྱུད་སྡེ་བཞི་ཆར་གྱི་དབང་ལ་གྲངས་ངེས་ཡོད་པར་གསུངས།
ཁྱད་པར་སྤྱི་རྒྱུད་ཀྱི་དབང་ལ་གྲངས་ངེས་ཡོད་པའི་རྒྱུ་མཚན་དུ། རྣམ་སྣང་མངོན་བྱང་ལས། སློབ་མ་དད་ཅིང་རིགས་བཙུན་པ། ། དེ་བཞིན་དཀོན་མཆོག་གསུམ་ལ་དད། ། ཟབ་མོ་ཡི་ནི་བློ་དང་ལྡན། ། སྤྲོ་བ་ཆེ་ཞིང་ཚུལ་ཁྲིམས་ལྡན། ། བཟོད་དང་ལྡན་ཞིང་སེར་སྣ་མེད། ། དཔའ་ལ་ཡིད་རབ་བརྟན་པ་ནི། ། བཅུ་འམ་བརྒྱད་དམ་བདུན་ནམ་ལྔ། ། གཅིག་གཉིས་བཞི་ལས་ལྷག་ཀྱང་རུང་། །
དཔྱད་མི་དགོས་པར་བཟུང་བར་བྱ། ། ཞེས་པ་དང་། དེ་དང་འབྲེལ་ཆགས་སུ། འདི་སྐད་ཅེས། གསང་བའི་བདག་པོ། གང་དག་གིས་སྔོན་ཐེག་པ་ཆེན་པོ་གསང་སྔགས་སྤྱད་པའི་ཚུལ་སྒོ་མཐའ་ཡས་པ་སྒྲུབ་པ་ལ་གོམས་པར་བྱས་པ་དེ་དག་ནི་རྡོ་རྗེ་སེམས་དཔའ་ཡིན་ཏེ། དེ་རྣམས་ཉིད་ཀྱི་དོན་གྱི་ཕྱིར་གྲངས་ཀྱི་ཚད་འདི་བྱས་སོ་ཞེས་པ་རྣམས་ལ་དགོངས་ནས། སྤྱོད་པའི་རྒྱུད་ཀྱི་དབང་བསྐུར་ལ། ། སློབ་མ་ཁ་འཆམས་ཁ་ཡར་གྱི། ། ངེས་པ་མེད་མོད་གྲངས་མེད་མིན། །
བཅུ་ལས་ལྷག་པ་བཀག་ཕྱིར་རོ། ། ཞེས་གསུངས་པ་དང་། ཡང་རྒྱུད་དེ་ཉིད་ལས། འོན་ཀྱང་སློབ་དཔོན་སྙིང་རྗེ་ཆེན་པོ་དང་ལྡན་པས་སེམས་ཅན་གྱི་ཁམས་མ་ལུས་པ་ཡིད་དམ་འཆའ་བ་ཁོ་ནར་བྱ་སྟེ། དེས་བྱང་ཆུབ་ཀྱི་སེམས་ཀྱི་རྒྱུར་འགྱུར་བར་བྱ་བའི་ཕྱིར་སེམས་ཅན་ཚད་མེད་པ་རྣམས་ཡོངས་སུ་བཟུང་བར་བྱའོ་ཞེས་གསུངས་པ་ལ་དགོངས་ནས། དེ་ལྟ་ན་ཡང་རྗེས་བཟུང་གི ། སློབ་མ་གྲངས་ལ་ངེས་པ་མེད། ། སློབ་དཔོན་སྙིང་རྗེ་ཆེན་པོ་ཡིས། ། ཚད་མེད་བཟུང་ཞེས་གསུངས་ཕྱིར་རོ། ། ཞེས་གསུངས་ནས།
སྤྱོད་རྒྱུད་ཀྱི་སློབ་མ་རྗེས་འཛིན་ལ་གྲངས་ངེས་མེད་པར་བཞེད་པ་རྒྱབ་འགལ་དུ་སོང་ངོ་། ། བཤད་མ་ཐག་པའི་རྣམ་སྣང་མངོན་བྱང་གི་ལུང་ཚོ་གཉིས་པོ་དེ་དག་གི་དོན་ལ་བདག་གི་ཡོངས་འཛིན་དམ་པ་མཁན་ཆེན་འཇམ་པའི་དབྱངས་ཀྱི་གསུང་ལས། དེས་ན་མངོན་བྱང་ལས་བཅུ་ཚུན་ཆད་དང་། ཚད་མེད་པ་གཉིས་གསུངས་པ་ལ་དགོངས་པ་འགྲེལ་ཚུལ་འདི་ལྟར་བྱ་སྟེ། སྐལ་ལྡན་རིགས་སད་པའི་ལས་འཕྲོ་ཅན་ཉུང་ཤས་ཤིག་རྗེས་སུ་འཛིན་པའི་ཚུལ་དང་། སྐལ་དམན་ལམ་གྱི་སྦྱངས་བ་སྔོན་དུ་མ་སོང་བ་མཐའ་ཡས་པ་ཞིག་སྙིང་རྗེས་རྗེས་སུ་འཛིན་པའི་ཚུལ་གཉིས་ལས་དང་པོའི་དབང་དུ་བྱས་ནས་བཅུ་ཚུན་ཆད་གསུངས་ཤིང་། དེ་དག་རྗེས་སུ་བཟུང་ཚར་མ་ཐག་དབང་བསྐུར་བས་ཆོག་པ་ཡིན་ཏེ་ཞེས་གསུངས་ནས། རྣམ་སྣང་མངོན་བྱང་གི་ལུང་། སློབ་མ་དད་ཅིང་རིགས་བཙུན་པ། ། ཞེས་སོགས་འདྲེན་པར་མཛད།
རྗེས་སུ་འཛིན་ཚུལ་གཉིས་པའི་དབང་དུ་བྱས་ནས་སེམས་ཅན་ཚད་མེད་པ་བཤད་ཅིང་། དེའང་རེ་ཞིག་དབང་མི་བསྐུར་བར་སྐྱབས་འགྲོའི་སྒོ་ནས་སོ་ཐར་ལ་སྦྱངས་ཞིང་དགེ་སྡིག་གི་བླང་དོར་བསྟན། དེ་ནས་མེ་ཏོག་ལ་སོགས་པས་མཆོད་པས་ཚོགས་བསག་ཏུ་བཅུག་ནས་སེམས་བསྐྱེད་འབོགས་ཤིང་། དེའི་རྗེས་སུ་དབང་བསྐུར་བ་ཡིན་ཏེ་ཞེས་གསུངས་ནས། འོན་ཀྱང་སློབ་དཔོན་སྙིང་རྗེ་ཆེན་པོ་དང་ལྡན་པས་ཞེས་སོགས་འདྲེན་པར་མཛད་པ་ནི་མཁས་པའི་ལེགས་བཤད་བླ་མེད་དུ་སྣང་ངོ་། ། ཡང་སྤྱིར་རྗེ་བཙུན་གོང་མས་དབང་གི་སློབ་མ་ལ་གྲངས་ངེས་མཛད་པ་དང་། ཁྱད་པར་ཆོས་རྗེ་ས་པཎ་གྱིས་སྤྱི་རྒྱུད་ཀྱི་ལུང་གིས་བྱ་རྒྱུད་དང་རྣལ་འབྱོར་རྒྱུད་དང་བླ་མེད་གསུམ་གྱི་དབང་གི་སློབ་མ་ལ་གྲངས་ངེས་མི་བྱེད་པ་དགག་པ་ལ། འབྲུག་པ་སྤྲུལ་སྐུ་པདྨ་དཀར་པོས་བརྟག་གཉིས་ཀྱི་དྲི་བར། སྣོད་རུང་གང་ཟག་ཉེར་ལྔ་ལས་གཞན་པ། ། འཇུག་པ་བླ་མེད་རྒྱུད་སྡེ་གང་དུ་བཀག །
བྱ་བའི་རྒྱུད་ལས་སྐབས་འདིར་བཙན་པའི་ལུང་། ། དཔལ་ལྡན་དུས་ཀྱི་འཁོར་ལོ་སྣང་མིན་ནམ། ། ཞེས་བརྩད་ཅིང་དྲི་བར་མཛད་པ་དང་། དྲི་བ་དེ་ཉིད་ཀྱི་ལན་གོང་དཀར་བ་མཁྱེན་བརྩེ་ཆོས་མཛད་ཅེས་པས་མཛད་པ་ལ། སླར་སྤྲུལ་སྐུ་ཉིད་ཀྱིས་ལན་ཞིག་མཛད་པའི་ནང་ན་བྱ་བའི་རྒྱུད་འདིའི་ལུང་། མཁས་པས་སློབ་མ་གཅིག་གམ་གསུམ། ། ལྔ་འམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་བཟུང་། ། དེ་བས་ལྷག་པའི་སློབ་མ་ནི། །
ཡོངས་སུ་གཟུང་བར་མི་ཤིས་སོ། ། ཞེས་པ་འདི་ཀུན་ལ་སྦྱོར་དུ་བཏུབ་ལ། རྣམ་སྣང་མངོན་བྱང་ལས། བཅུ་འམ་བརྒྱད་དམ་བདུན་ནམ་ལྔ། ། གཅིག་གཉིས་བཞི་ལས་ལྷག་ཀྱང་རུང་། ། དཔྱད་མི་དགོས་པར་གཟུང་བར་བྱ། ། ཞེས་པ་འདི་ཀུན་ལ་སྦྱོར་དུ་མི་རུང་བ་ཇི་ལྟར་འཐད་ལྡན་གྱི་རིགས་པས་བརྟགས་ན། བྱ་རྒྱུད་ལས་སྤྱོད་རྒྱུད་ཕུལ་དུ་གྱུར་པ་ཡིན་པས་དེ་དབང་བཙན་པར་བྱེད་དགོངས་སོ་ཞེས་སོགས་གསུངས་སོ། ། དེའི་ཚིག་རྐང་དང་པོ་གཉིས་ལ་རྣམ་དཔྱད་ཆེར་མི་སྣང་སྟེ། དབང་གི་སློབ་མ་ཉེར་ལྔ་ལས་ལྷག་པ་དང་།
དེ་ལས་ཉུང་ཡང་ཁ་འཆམས་ལ་མི་རུང་བས་དང་། བླ་མེད་ཀྱི་རྒྱུད་སྡེ་དག་ཏུ་ཚིག་ཟིན་ལ་མེད་པའི་རྒྱུ་མཚན་གྱིས་རྒྱུད་སྡེ་འོག་མའི་ལུང་འདྲེན་པར་མཛད་པ་ཡིན་ལ། དེ་ལྟར་མཛད་པ་དེའང་ཁྱེད་ཀྱི་ཐུགས་ལ་ས་པཎ་གྱིས་སྦྱོར་དུ་རུང་མི་རུང་མ་གཟིགས་པར་རང་གར་སྦྱར་འདུག་དགོངས་ནས་དེ་ལྟར་གསུངས་པར་སྣང་ནའང་། ཆོས་རྗེ་མཁྱེན་རབ་ཀྱི་དབང་ཕྱུག་འདི་ནི་རྒྱུད་སྡེ་གོང་མ་རྣམས་སུ་རང་རང་ན་གསལ་ཁ་ཡོད་པ་རྣམས་དེ་ཁ་གཙོ་བ་དང་། ཅི་སྟེ་གོང་མར་དབང་གི་གནས་སྐབས་སོགས་སུ་གསལ་ཁ་ཆེར་མེད་པ་ན་འོག་མ་ནས་བླང་ཆོག་པ་དང་། ལེན་དགོས་པར་སྟོན་པ་ཉིད་ཀྱིས་གསུངས་པ་དག་སྦྱར་བ་ཡིན་གྱི། རྒྱལ་བས་མ་གསུངས་པ་ཞིག་རང་བཟོ་མཛད་ནས་ལུང་སྦྱོར་དུ་བཤད་པ་མིན་པའི་ཕྱིར། འོ་ན་སྟོན་པས་བླ་མེད་སོགས་ཀྱི་དབང་གི་སློབ་མའི་གྲངས་ངེས་བྱ་རྒྱུད་ལས་ལེན་པར་གང་དུ་བཤད་སྙམ་ན། དོགས་པ་འདི་ལྟ་བུ་སྔོན་གྱི་དུས་སུའང་བྱུང་ཞིང་། མ་འོངས་པ་ན་ཁྱོད་ལྟ་བུ་འབྱུང་བར་ཆོས་ཀྱི་རྗེའི་ཡེ་ཤེས་ཀྱི་གཟིགས་པས་ལེགས་པར་མཁྱེན་ནས་སྡོམ་གསུམ་རབ་དབྱེ་ལས་བླ་མེད་སོགས་ཀྱི་དབང་གི་སློབ་མ་ཉེར་ལྔ་ལས་ལྷག་པ་མི་རུང་བ་སྤྱི་རྒྱུད་ཀྱི་ལུང་དང་སྦྱར་བའི་རྗེས་སུ།
འདི་ནི་བྱ་བའི་རྒྱུད་ཡིན་པས། ། གཞན་གྱི་ཆོ་ག་མིན་སྙམ་ན། ། གཞན་རྣམས་ཀུན་ལ་འདི་འཇུག་པ། ། སྤྱི་རྒྱུད་ཉིད་ལས་འདི་སྐད་གསུངས། ། ཞེས་བཀའ་སྩལ་བར་སྣང་ཞིང་། དེས་ན་སྟོན་པས། གང་དུ་ལས་ནི་ཡོད་གྱུར་ལ། ། ལས་ཀྱི་ཆོ་ག་རྣམས་མེད་པ། ། དེ་ནི་སྤྱི་ཡི་རྒྱུད་དག་ལས། ། གསུངས་པའི་ཆོ་ག་མཁས་པས་བསྟེན། །
ཞེས་སྤྱི་རྒྱུད་དུ་གསུངས་པ་འདིས་རྒྱུད་སྡེ་གང་དུ་དབང་བསྐུར་བ་ལ་སོགས་པའི་ལས་ནི་ཡོད་ལ། སློབ་མའི་གྲངས་སོགས་ལས་ཀྱི་ཆོ་ག་གསལ་པོ་མེད་པ་རྣམས་སྤྱི་རྒྱུད་འདི་ནས་བཤད་པ་ལྟར་བྱའོ་ཞེས་བསྟན་པས། ཆོས་རྗེ་ས་པཎ་གྱིས་ལུང་སྦྱོར་དེ་ལྟར་མཛད་པ་འདི་ནི་རྡོ་རྗེ་འཆང་གི་རྒྱུད་ཀྱི་དགོངས་པ་བླ་ན་མེད་པ་ཡིན་ལ། ཁྱེད་ཀྱིས་བྱ་རྒྱུད་ལས་དུས་འཁོར་བཙན་པས་དེ་ལྟར་མི་རིགས་ཞེས་པ་ནི་རྡོ་རྗེ་འཆང་ལ་རྒོལ་བར་སོང་བས་ཤིན་ཏུ་ཡ་ངའོ། ། གཞན་ཡང་ཁྱེད་ཀྱིས་བརྟག་གཉིས་དྲི་བའི་ཡང་ལན་དུ་འཐད་ལྡན་གྱི་རིགས་པས་བརྟགས་ན་ཞེས་སོགས་ཀྱང་མི་འཐད་དེ། སྤྱི་རྒྱུད་ཀྱི་ལུང་དེ་རྒྱུད་སྡེ་གོང་མ་ལ་སྦྱར་དུ་རུང་བ་ནི་རྡོ་རྗེ་འཆང་གིས་གསུངས་ཚུལ་བཤད་ཟིན་པ་དེ་ཡིན་ལ། རྣམ་སྣང་མངོན་བྱང་གི་ལུང་དེ་གོང་མ་ལ་སྦྱོར་བར་སྟོན་པའི་རྡོ་རྗེ་འཆང་གིས་གསུངས་པའི་ལུང་ཡོད་ན་ཁྱོད་ཀྱིས་སྟོན་ཅིག་དང་། དེ་འདྲ་མེད་པས་འདིའང་སྟོན་པ་ལ་རྒོལ་བར་སོང་ངོ་། ། ཡང་ཁྱེད་ཀྱི་དུས་འཁོར་བྱ་རྒྱུད་ལས་བཙན་ཞེས་པ་བླ་མེད་ནང་ཕན་ཚུན་ཡིན་པས་ཞེས་པར་སྣང་བ་འདིའང་ཕྱོགས་གཅིག་མ་གཟིགས་པའི་གསུང་སྟེ། བླ་མེད་སྤྱི་ལ་ཁ་སྐོང་དགོས་པ་དག་རྒྱུད་སྡེ་འོག་མ་ནས་འགང་བ་རྒྱུད་ཉིད་ལས།
ཇི་ལྟར་དེ་ཉིད་འདུས་པ་ཡི། ། དཀྱིལ་འཁོར་ཆོ་ག་དེ་བཞིན་བྱ། ། ཞེས་པ་དང་། གང་དུ་ལས་ནི་ཡོད་གྱུར་ལ། ། ཞེས་སོགས་གསུངས་པས་གསལ་བ་ཡིན་ལ། བླ་མེད་སྤྱི་ལ་དུས་འཁོར་གྱི་རྒྱས་འགེབས་པའི་ཚད་ལྡན་གྱི་ལུང་གིས་ཟིན་སོ་མེད་པའི་ཕྱིར། ཡང་དུས་ཀྱི་འཁོར་ལོར་ཉེར་ལྔ་ལས་ལྷག་པ་ལ་དབང་བསྐུར་བྱ་བ་གནང་བའི་རྒྱུ་མཚན་ལ་ཡང་ལན་དེར། ཡང་། སྔགས་ཀྱི་དབང་བསྐུར་བྱེད་པ་ན། ། གྲངས་ངེས་མེད་པར་དབང་བསྐུར་བྱེད། །
འདི་ནི་རྡོ་རྗེ་འཆང་གིས་བཀག ། ཅེས་སྒྲ་ཇི་བཞིན་པ་ཡིན་ན། ཆོས་རྒྱལ་འཇམ་དབྱངས་གྲགས་པས་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་ལ་དབང་ཚར་གཅིག་གིས་བསྐུར་བ་འགྲེལ་ཆེན་དུ་དངོས་བསྟན་དུ་འབྱུང་བས་སྟོན་པ་ལ་མ་བརྩིས་པར་སོང་། དེ་ལྟར་ན་ཇོ་བོས། བཀག་པ་སྤྱད་པར་གྱུར་པའི་ཕྱིར། ། དཀའ་ཐུབ་སྡོམ་པ་དེ་ཉམས་ཏེ། ། བརྟུལ་ཞུགས་ཅན་དེ་ཕམ་པ་ཡི། ། ལྟུང་བ་དག་ནི་འབྱུང་འགྱུར་ཞིང་། ། ཞེས་པས་རིགས་ལྡན་ལ་ལྟུང་བ་ཕོག་པར་འགྱུར་རོ། ། དེར་སྣོད་དང་ལྡན་པ་མང་པོ་ལ་བསྐུར་བ་ཡོངས་སུ་གསུངས་པས་ལུང་གི་གོ་མི་ཆོད་ན་ཞེས་སོགས་གསུངས་འདུག་ཀྱང་།
དེ་ལྟར་བཤད་པ་ནི་དེ་དུས་ཀྱི་དབང་བསྐུར་མཁན་དང་དབང་ཞུ་མཁན་ཐམས་ཅད་སྐལ་ལྡན་ལས་དག་པའི་གང་ཟག་ཁོ་ན་ཡིན་པས། རྡོ་རྗེ་སློབ་དཔོན་འཕགས་པའི་གང་ཟག་གིས་མཛད་པའི་སྔོན་གྱི་ཆོ་ག་ཡིན་གྱི། དེང་སང་གི་སོ་སོ་སྐྱེ་བོས་བྱར་མི་རུང་ལ། ཡང་ཁྱེད་ཀྱི་ཡང་ལན་དེ་ཉིད་ལས། འཕགས་པས་མཛད་པ་ཇི་ལྟ་བ་སློབ་མ་ལ་བྱ་དགོས་པ་རྡོ་རྗེ་གུར་དུ། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཅིང་ཇི་ལྟར་སྩལ་བ་ལྟར། ། བདག་ཀྱང་རབ་ཏུ་བསྐྱབ་པའི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ཅེས་པ་དང་།
སློབ་དཔོན་པདྨ་མཉྫུས། དཔལ་ལྡན་བདེ་བའི་མགོན་པོ་ཡིས། ། དཔལ་ལྡན་ཆོས་ཀྱི་རྡོ་རྗེ་ལ། ། གསང་བའི་དེ་ཉིད་བསྟན་པ་ལྟར། ། མགོན་པོ་དེ་བཞིན་བཀའ་དྲིན་སྩོལ། ། ཞེས་གསུངས་སོ། ཞེས་བཤད་འདུག་པས་སྔོན་བྱུང་བའི་རྒྱུ་མཚན་གྱིས་ད་ལྟའི་རྗེས་འཇུག་གིས་བྱར་རུང་ཞིང་བྱ་དགོས་པར་ཡང་འདོད་ན། སྔོན་གྲུབ་ཆེན་ཏེ་ལོ་པས་ནཱ་རོ་པ་ལ་འཇིམ་རིལ་ཞིག་འཕངས་པ་དང་། རྣམ་ཐར་འགའ་ཞིག་ལས་མཆིལ་ལྷམ་འཕངས་པར་བཤད་དེ་གང་ལྟར་དེ་ལ་བརྟེན་ནས་ནཱ་རོ་པའི་ཐུགས་ལ་མི་རྟོག་པ་འཁྲུངས་པ་དང་། ནཱ་རོ་པས་དཔལ་མཆོག་ཌོམྦྷི་པར་བདུད་རྩི་བྱིན་རླབས་བྱས་པའི་ཐོད་ཆང་བྱིན་པ་འཐུངས་པ་ཙམ་གྱིས་གྲོལ་བའི་ཚུལ་བཤད་ཡོང་གི་འདུག་པ་ཁྱེད་དག་དེ་བཞིན་དུ་གྱིས་ལ་སློབ་མ་གྲོལ་བར་གྱིས་ཤིག
གཞན་ཡང་མདོ་སྡེ་དཀོན་མཆོག་བརྩེགས་པ་ལས། རྒྱལ་སྲས་བྱམས་པ་དང་འཇམ་དབྱངས་ཀྱིས་མཁན་པོ་མཛད། ཁྱིམ་བདག་དགུ་སྟོང་དང་བདུན་སྟོང་ཁྱིམ་པའི་རྟགས་དང་ལྡན་བཞིན་དུ་བསྙེན་པར་རྫོགས་པར་གསུངས་པས་ན་ད་ལྟའང་དེ་ལྟར་བྱེད་རིགས་པར་འགྱུར་ཏེ་དེ་ལྟར་སྔོན་བྱུང་བའི་གང་ཟག་སྔོན་བྱུང་བའི་རྒྱུ་མཚན་གྱིས་དེ་ཉིད་ད་ལྟར་བྱ་དགོས་པར་འདོད་པའི་ཕྱིར། ཡང་གོང་གི་དྲི་བ་དེའི་འཕྲོས་ལས། བྱ་བའི་རྒྱུད་ལ་བཀག་ནའང་དེ་ཉིད་ཀྱི། ། རིགས་གཏད་རྗེས་གནང་ཁྲོམ་ལ་བྱེད་པའང་འགལ། ། སྐབས་འདིའི་རྗེས་གནང་དབང་ལ་དགོས་པའི་ཁྱད། ། ཅི་ཡང་མ་མཐོང་ཚིག་ལ་རྩོད་པས་ཅི། ། ཞེས་པ་ནི་རྡོ་རྗེ་འཆང་ལ་བརྩད་པ་སྟེ། ། གསང་བ་སྤྱི་རྒྱུད་ལས།
མཁས་པས་སློབ་མ་གཅིག་གམ་གསུམ། ། ལྔ་འམ་ཡང་ན་བདུན་དག་གམ། ། ཉི་ཤུ་རྩ་ནི་ལྔ་ཡི་བར། ། ཟུང་དུ་མ་གྱུར་སློབ་མ་གཟུང་། ། དེ་བས་ལྷག་པའི་སློབ་མ་ནི། ། ཡོངས་སུ་བཟུང་བ་མི་ཤིས་སོ། ། ཞེས་པ་འདི་བླ་མེད་དང་རྣལ་འབྱོར་རྒྱུད་ཀྱི་དབང་གི་སློབ་མའི་གྲངས་ངེས་ལ་སྦྱོར་དུ་མི་རུང་ཟེར་ནའང་། བྱ་རྒྱུད་ཀྱི་དབང་གི་སློབ་མའི་གྲངས་ངེས་བསྟན་པ་ལ་སྨྱོན་པར་མི་ནུས་ལ། བྱ་རྒྱུད་ཀྱི་རིགས་གཏད་དང་རྗེས་གནང་སོགས་ལ་གྲངས་ངེས་དེ་ལྟར་དགོས་པ་རྒྱལ་བས་མ་གསུངས་པའི་ཕྱིར། དབང་བསྐུར་དང་རྗེས་གནང་ལ་དོན་ལ་ཁྱད་པར་མེད་ཟེར་བའང་རྒྱུད་སྡེ་སྤྱི་ལ་དགོངས་ན་ནི་གསང་སྔགས་ཀྱི་ལམ་གྱི་རྩ་བ་དབང་བསྐུར་སྤོང་བའི་བདུད་ཚིག་ཡིན་ཏེ།
རྡོ་རྗེ་ཐེག་པའི་སྒོར་ཞུགས་པའི་གང་ཟག་གིས་དབང་ལ་མ་བརྟེན་པར་མཆོག་འགྲུབ་པ་མེད་པར་རྒྱུད་སྡེ་རྣམས་ལས་ལན་གཅིག་མ་ཡིན་པར་ཡང་ནས་ཡང་དུ་གསུངས་ཤིང་། དེའང་དབང་བསྐུར་རྡོ་རྗེ་ཐེག་པའི་ལམ་གྱི་རྩ་བ་ཡིན་པའི་རྒྱུ་མཚན་ཀྱིས་ཡིན་པར། སྡོམ་གསུམ་རབ་དབྱེ་ལས། དེས་ན་ཐུབ་པས་རྒྱུད་སྡེ་ལས། ། དབང་བསྐུར་ཁོ་ན་བསྔགས་པ་དང་། ། མཁས་རྣམས་སྤྱི་ནས་དབང་བསྐུར་ལ། ། གུས་པའི་རྒྱུ་མཚན་དེ་ལྟར་ཡིན། ། ཞེས་གསུངས་པས་བསྟན་ལ། ཁྱེད་རང་གིས་ཡང་ལན་དེར། ལར་དབང་མ་ཐོབ་པར་མཆོག་ཐོབ་པ་མེད་ལ་ཞེས་བཤད་པས་དབང་མ་ཐོབ་པར་མཆོག་ཐོབ་པ་མེད་པ་ཉིད་ཀྱང་བཞེད་ཅིང་།
རྗེས་གནང་མ་ཐོབ་ན་མཆོག་མི་འགྲུབ་པར་བཤད་པ་ཚད་ལྡན་གྱི་ལུང་གང་ནའང་མེད་པའི་ཕྱིར། གལ་ཏེ་བྱ་རྒྱུད་ཀྱི་དབང་དང་རྗེས་གནང་ལ་ཁྱད་པར་མེད་ཟེར་རྒྱུ་ཡིན་ན། ཡེ་ཤེས་ཐིག་ལེའི་རྒྱུད་ལས། ཆུ་ཡི་དབང་བསྐུར་ཅོད་པན་དག ། བྱ་བའི་རྒྱུད་ལ་རབ་ཏུ་གྲགས། ། ཞེས་པའི་དབང་དེ་དག་གང་དུ་བསྐུར་བའི་དཀྱིལ་འཁོར་སྟོན་པའི་རྒྱ་གཞུང་ཡང་སྣང་ན། རྗེས་གནང་ལ་དེ་འདྲ་གང་དུ་བཤད། དེས་ན་འདི་ནི་བྱ་རྒྱུད་ལ་འདྲིས་མེད་དོ་ཞེས་པའི་གསུང་དུ་སྣང་ངོ་། ། ཡང་དྲི་བ་དེར། རིགས་པ་ཆོ་ག་རྫོགས་པར་མི་འགྱུར་ལོ། །
དུས་འཁོར་འཕྲེང་བའི་དབང་ཉིད་མང་པོ་ལ། ། བརྟེན་བཞིན་དེ་སྐད་སྨྲས་ཀྱང་མཛེས་པ་མིན། ། བདེ་ཀྱེ་ཉུང་བ་མངོན་སུམ་ཉིད་ཀྱིས་གྲུབ། ། ཅེས་པ་འདིའང་རབ་དབྱེར། དེ་བས་ལྷག་པའི་སློབ་མ་ལ། ། ཆོ་ག་ཡོངས་སུ་རྫོགས་པ་ནི། ། མཚན་མོ་གཅིག་ལ་ཚར་མི་ནུས། ། དེ་ཡི་མཚན་མོ་མ་ཚར་ན། ། ཆོ་ག་ཉམས་པར་འགྱུར་བར་གསུངས། ། ཞེས་སོགས་ལ་རྒོལ་རྒྱུར་འདུག་ནའང་།
བདག་ཉིད་ཆེན་པོས་དེ་ལྟར་གསུངས་པའི་དགོངས་དོན་ནི། བརྟག་གཉིས་ལས། མཚན་མོ་སྐྱེ་བོ་མེད་ཁྱིམ་དུ། ། སློབ་དཔོན་ལ་སོགས་རབ་ཕྱེ་ནས། ། དབང་ནི་ཇི་ལྟར་གསུངས་པ་ཉིད། ། ཅེས་དང་། རྡོ་རྗེ་མཁའ་འགྲོ་ལས། ཡུལ་དེ་དག་གི་བུ་མོ་གང་། ། རྟག་ཏུ་མཚན་མོ་འཕྱན་པ་དང་། ། སྒྲུབ་པ་པོ་ལ་དངོས་གྲུབ་སྟེར། །
ཞེས་གསུངས་པ་ལྟར་དཀྱིལ་འཁོར་བསྒྲུབ་ཅིང་མཆོད་པ་དང་། སློབ་དཔོན་བདག་ཉིད་འཇུག་ཅིང་དབང་བླངས་བ་དང་། སློབ་མ་ལ་དབང་བསྐུར་བ་སོགས་ཐམས་ཅད་མཚན་མོ་ཚར་ན་ལེགས་ཤིང་། དེའང་རྡོ་རྗེ་རྩེ་མོ་ནི་དུས་འཁོར་ལས་ཀྱང་དཀྱིལ་ཆོག་མང་བ་དང་། བླ་མེད་ལ་བདེ་ཀྱེ་གཉིས་སོགས་དུས་འཁོར་ལས་ཉུང་ཡང་དེ་དག་གིས་རྡོ་རྗེ་སློབ་དཔོན་གྱི་དབང་རྣམས་སློབ་མ་རེ་རེ་ནས་དབང་སྟེགས་ལ་བཞག་ནས་བསྐུར་བ་དང་། དབང་གོང་མ་གསུམ་གྱི་དངོས་གཞིའང་སློབ་མ་རེ་རེ་ནས་བསྐུར་བ་དང་པོའི་ཕྱག་ལེན་ལ་ཡོད་པས། དེ་བཞིན་བྱས་པས་ཉེར་ལྔ་ལས་ལྷག་པ་ལ་མཚན་མོ་དེའི་ནང་དུ་མི་ཚར་བ་ཤས་ཆེ་བས་སྐྱ་རེངས་ཤར་གོང་མཚན་མོ་བྱོན་པའི་དཔའ་བོ་རྣལ་འབྱོར་མ་རྣམས་ཚོགས་གཏོར་གྱིས་མཉེས་པར་བྱས་ནས་གཤེགས་གསོལ་ཐུབ་ན་འབྲེལ་ཆགས་ཤིང་ཤིས་པས་ན་དེ་ལྟར་དུ་ཆོས་རྗེས་གདུལ་བྱ་རྣམས་ལ་བརྩེ་བས་འདོམས་པར་མཛད་པ་ཡིན་ཞིང་། དེ་ནི་རྒྱུད་ཀྱི་དགོངས་པའང་ཡིན་ཏེ་སྤྱི་རྒྱུད་ལས། ལྷ་ཡང་ཉི་མ་ནུབ་པ་ན། ། ངེས་པར་བྱིན་གྱི་རླབས་ཀྱིས་འདུ། །
ཉི་མ་ཤར་བར་མ་གྱུར་པ། ། མཆོད་ནས་གཤེགས་སུ་གསོལ་བ་ཤིས། ། ཞེས་གསུངས་པས་སོ། ། དེས་ན་དབང་གི་ཆོ་ག་ཡོངས་སུ་རྫོགས་པ་མཚན་མོ་གཅིག་ལ་ཚར་ན་ལེགས་པ་ལས། ཉེར་ལྔ་ལས་ལྷག་པ་ལ་བྱས་ན་མི་ཚར་བ་ཤས་ཆེ་བས་དེ་ལས་ལྷག་པ་ལ་མི་བྱ་ཞེས་འདོམས་པར་མཛད་པ་ཡིན་པས། དུས་འཁོར་དང་ཕྲེང་བ་སོགས་ཀྱང་ཉེར་ལྔར་གྲངས་བཅད་དེ་མཛད་ཐུབ་ན་ཤིན་དུའང་ལེགས་ལ། དེར་མ་ཟད་སློབ་མ་རེ་རེ་ནས་བསྐུར་ཐུབ་ནའང་ལེགས་པ་ཉིད་ཡིན་པས། དུས་འཁོར་ཕྲེང་བའི་དབང་ཉིད་མང་པོ་ལ། ། བརྟེན་བཞིན་དེ་སྐད་སྨྲས་ཀྱང་མཛེས་པ་མིན། ། ཞེས་པའང་མ་ནུས་མེད་དུ་གྲུབ་བོ། །
འབྲུག་པའི་གསུང་འདི་ལའང་ཁ་ཅིག་ཏུ་སྟོན་ཅིང་ཞེས་པ་དང་། འགའ་ཞིག་ཏུ་སྟོན་བཞིན། ཞེས་འབྱུང་བ་དེ་ལྟར་བྱས་ན་སློབ་མ་མང་པོ་ལ་སྟོན་བཞིན་ཞེས་པར་འགྱུར་ལ། དེ་ནི། བདེ་ཀྱེ་ཉུང་བ་མངོན་སུམ་ཉིད་ཀྱིས་གྲུབ། ། ཅེས་པ་འདི་དང་གཞུང་སྔ་ཕྱིའི་འབྲེལ་མི་འགྲིག་ཅིང་ཁོང་རང་གི་ཡང་ལན་དེར་ཆོ་གའི་ཚོགས་མང་པོ་ལ་བརྟེན་ཞིང་ཞེས་པ་ལྟ་བུ་གཅིག་བཤད་ཡོད་པས་སྔ་མ་ལྟར་བྱས་ན་འབྲུག་པའི་རྗེས་འཇུག་དག་ཕྱོགས་སྔ་མ་ལོངས་ཞེས་ཟེར་བ་དག་འབྱུང་དུ་དོགས་ཏེ་ད་དུང་དཔྱད་པར་རིགས་སོ། ། ཡང་བརྒལ་ལན་ཚངས་པའི་རིག་སྔགས་སུ་འཕྲོས་དོན་གྱི་ཚུལ་དུ་འདི་ལྟར། གཉིས་པ་ནི་རྒོལ་བས་ཆོས་རྗེ་བླ་མའི་དགོངས་པ་ཡིན་པར་བྱས་ནས་སྣང་གསུམ་གྱི་སྔོན་དུ་དབང་ངེས་པར་བྱེད་པ་དེ་ལ་འདི་འདྲི་སྟེ། ཁྱེད་ཀྱི་ཁྲིད་ཚུལ་དེ་སྐལ་ལྡན་ཅིག་ཅར་བ་དང་སྐལ་དམན་རིམ་འཇུག་པ་གང་གི་ལམ་རིམ་ཡིན། དང་པོ་ལྟར་ན་ལམ་རིམ་དེ་ལ་དབང་དང་རིམ་གཉིས་ཡན་ལག་དང་བཅས་པའི་བར་དུ་སྣང་གསུམ་གྱི་ཁྲིད་མི་དགོས་ཏེ།
དེ་ལ་ཐུན་མོང་བའི་ལམ་གྱིས་རྒྱུད་སྦྱངས་མི་དགོས་པར་དང་པོ་ཉིད་ནས་དབང་དང་རིམ་གཉིས་འབྲེལ་པ་ཅན་དུ་བྱས་ཆོག་པ་རྒྱུད་ཀྱི་དགོངས་པ་དང་། དབང་གི་སྔོན་དུ་སྐྱབས་འགྲོ་དང་སེམས་བསྐྱེད་ཙམ་གནོན་པ་བླ་མ་རྣམས་ཀྱི་ཕྱག་ལེན་ཡིན་པར་རྗེ་བཙུན་གོང་མས་བཤད་པ་ལས། ཁྱོད་ཀྱིས་ནི་བཤད་པའི་དབང་གི་སྔོན་འགྲོའི་སེམས་བསྐྱེད་བོར་ནས། མ་བཤད་པའི་ཐུན་མོང་གི་ལམ་གྱིས་དཀྲི་བ་ནི་ནོར། ཕྱི་མ་ལྟར་ན་གང་ཟག་དེ་ལ་ཐུན་མོང་བའི་ལམ་རིམ་གྱིས་བཀྲིས་ནས། ཕྱིས་སྣོད་རུང་དུ་གྱུར་པ་ན་དབང་བསྐུར་བར་བཤད་ཀྱི། དང་པོ་ཉིད་ནས་ཚམ་ཚོམ་མེད་པར་དབང་བསྐུར་བ་བཤད་པ་མེད། མ་བཤད་པ་ཙམ་དུའང་མ་ཟད་སློབ་དཔོན་རིན་པོ་ཆེའི་དབང་ཆུ་དང་། རྗེ་བཙུན་གྱིས་ལྗོན་ཤིང་སོགས་ལས་ལུང་རིགས་ཀྱི་སྒོ་ནས་དེ་ལྟར་བྱེད་པ་བཀག་གོ ། འགའ་ཞིག་འདིའི་རྗེས་སྐྱོབ་པར་འདོད་ནས།
རྡོ་རྗེའི་ཚིག་རྐང་གི བླ་མ་དམ་པའི་ཞབས་པད་བཏུད་དེ་ཞེས་པས་སྨིན་བྱེད་ཀྱི་དབང་བསྟན་ཅིང་། གཞུང་བཤད་རྣམས་ལས་སྣང་གསུམ་གྱི་སྐབས་སུ་ཐོས་བསམ་དང་བསླབ་པས་རྒྱུད་སྦྱངས་པ་དང་། དབང་གིས་སྦྱངས་པ་ཞེས་བཤད་པས་སྣང་གསུམ་གྱི་སྔོན་དུ་དབང་ངེས་པར་དགོས་པར་གྲུབ་ཅེས་སྨྲའོ། ། དེ་ལྟར་ན་གདན་སོགས་གསུམ་པ་བཞིའི་རྒྱུའི་དབང་ཞེས་པས་རྒྱུ་དབང་བསྟན་པར་གཞུང་བཤད་མཐའ་དག་ནས་འབྱུང་བས། སྣང་གསུམ་ཁྲིད་ཀྱི་ཐོག་མཐའ་གཉིས་ཆར་དུ་དབང་རེ་བྱ་དགོས་པར་འགྱུར་རོ། ། འོ་ན་ཅི་ཞེ་ན་བླ་མ་དམ་པའི་ཞབས་པད་བཏུད་དེ་ཞེས་པ་ནི་བསྟན་བཅོས་ལུས་དང་མཐུན་པའི་མཆོད་བརྗོད་ཡིན་པས། དེས་དེ་བསྟན་པར་སེམས་པ་ནི་བློ་གྲོས་ཤིན་ཏུ་ཆུང་བ་སྟེ། ཉམས་སྣང་གི་རྟེན་རྣལ་འབྱོར་པ་ལ་དབང་གིས་སྨིན་པ་སོགས་གཞུང་བཤད་ལས་བཤད་པ་སྐབས་འདིའི་སྣང་གསུམ་གྱི་སྔོན་དུ་དབང་དགོས་པའི་ཤེས་བྱེད་དུ་འདོད་པ་ནི་རྡོ་རྗེའི་ཚིག་རྐང་གི་བཞུགས་ཚུལ་རགས་པ་ཙམ་ཡང་ཐོས་བསམ་གྱི་ཡུལ་དུ་མ་བྱས་པའི་འཆལ་གཏམ་ཡིན་ཏེ། གཞུང་དེའི་བཞུགས་ཚུལ་ལ་སྣང་བ་གསུམ་ལམ་རང་རྐང་ལ་སྦྱར་བ་དང་།
ལམ་གྱི་གཞི་བཅའ་ལ་སྦྱར་བ་གཉིས་ལས། དང་པོ་ནི་གཞུང་དེའི་འཁོར་འདས་ཐུན་མོང་བའི་གཞུང་ཚོམ་བུ་རེ་རེས་ཀྱང་འཚང་རྒྱ་བའི་ཆ་རྐྱེན་ལམ་འབྲས་བུ་དང་བཅས་པ་ཡོངས་རྫོགས་རེ་སྟོན་པ་ཡིན་ལ། དེའི་ཚེ་སྣང་བ་གསུམ་དུ་བསྟན་པའི་གཞུང་ཉུང་ངུ་དེས་ཀྱང་སྣང་བ་གསུམ་ལམ་རང་རྐང་ལ་སྦྱར་བ་ཞེས་པའི་མིང་ཅན་གྱི་ལམ་འབྲས་བུ་དང་བཅས་པའི་གདམས་ངག་ཡོངས་རྫོགས་གཅིག་སྟོན་དགོས་པས། དེ་ལ་དགོངས་ནས་གཞུང་བཤད་རྣམས་སུ་ཐོས་བསམ་དང་བསླབ་པས་རྒྱུད་སྦྱངས་པ་དང་། དབང་གིས་སྦྱངས་པ་སོགས་ཀྱི་རྣམ་གཞག་དེ་དག་འབྱུང་བ་ཡིན་ལ། སྣང་གསུམ་ལམ་གྱི་གཞི་བཅའ་ལ་སྦྱར་བའི་སྐབས་འདིར་ནི་འཁོར་འདས་ཐུན་མོང་བའི་གཞུང་ཚོམ་བུ་བདུན་དང་། འཁོར་ལོ་འཆམ་པ་འཇིག་རྟེན་པའི་ལམ་གྱི་གཞུང་ཚོམ་བུ་བདུན་ཏེ་བཅུ་བཞི་པོ་ཐམས་ཅད་ཀྱང་གང་ཟག་གཅིག་གིས་ཉམས་སུ་བླང་བྱའི་ལམ་འབྲས་བུ་དང་བཅས་པའི་གདམས་ངག་ཡོངས་རྫོགས་ཞིག་སྟོན་པ་ལ་དགོངས་ནས། རྗེ་ས་ཆེན་གྱིས། སྣང་བ་གསུམ་གྱིས་ལམ་གྱི་གཞི་བཅས་ཏེ། ཉམས་བླངས་མ་ལུས་རྒྱུད་གསུམ་དག་གིས་ཤེས། །
ཞེས་སོགས་གསུངས། དེའི་ཚེ་སྣང་གསུམ་ལམ་གྱི་གཞི་བཅའ་ལ་སྦྱར་བའི་ལམ་ནི་རྒྱུད་གསུམ་པོ་ཉིད་ལ་འཇོག དེའང་སྨིན་གྲོལ་གཉིས་སུ་འདུས། དེའི་སྔོན་དུ་ལམ་གྱི་གཞི་གདན་གྱི་ཚུལ་དུ་སྣང་གསུམ་གྱི་ཁྲིད་དགོས་པ་དྲངས་མ་ཐག་པའི་ལུང་དེས་ཤེས། དེ་ལ་དགོངས་ནས་རྗེ་བཙུན་གྱིས་གཞུང་ཇི་ལྟ་བའི་ཁྲིད་ཡིག་གཉིས་ཆར་དུ་སྣང་གསུམ་ལམ་གྱི་གཞི་བཅའ་ལ་སྦྱར་བ་དེ་བཤད་པ་ཡིན་ལ། དེ་ལྟར་དུ་བཀྲིས་ནས་ཉམས་སུ་བླངས་ནས་ཉམས་མྱོང་སྐྱེས་པ་དེ་གྲུབ་ཆེན་གྱི་གཞུང་གི་དགོངས་པར་བསྒྲུབ་པའི་ཕྱིར། ཕྱིས་རྡོ་རྗེའི་ཚིག་རྐང་ལས་བསྟན་པ་དེ་དག་གཞུང་བཤད་དང་མཐུན་པར་སློབ་དཔོན་གྱིས་བཤད། སློབ་མས་ཐོས་བསམ་གྱི་སྒྲོ་འདོགས་ཆོད་པར་བྱ་དགོས་པའི་དོན་དུ་བཤད་པ་ཡིན་ཞེས་གསུངས་ནས། ཆོས་རྗེ་བླ་མ་དམ་པའི་ཁྲིད་ཡིག་གི་དགོངས་དོན་ལ་ཁོ་བོ་ཅག་ནི་དངོས་བསྟན་དེ་ཁྱབ་མཐར་མི་བཟུང་། འཕགས་ཡུལ་ལྟ་བུ་ན་ཐེག་པ་ཆེ་ཆུང་དང་།
རྒྱུད་སྡེ་བཞིའི་གདུལ་བྱ་རིགས་སོ་སོར་ངེས་པ་ཡོད་ཀྱང་། བོད་ན་ཐེག་དམན་དངོས་སུ་མེད་པ་དང་། དེང་སང་དབང་དར་ཆེས་པས་ལམ་འབྲས་ཞུ་མཁན་རྣམས་དེ་གཉིས་གང་རུང་ལ་ཞུགས་པ་ཤས་ཆེ་བས་དང་པོར་དབང་བྱས་ཀྱང་ཉེས་པ་མེད་པ་ལ་དགོངས་ནས་སྣང་གསུམ་སྔོན་དུ་དབང་བསྐུར་བ་བཤད་ལ། དེ་ལྟ་བུ་ལ་སྣང་གསུམ་གྱི་ཁྲིད་མ་བྱས་ཀྱང་རུང་མོད། གཞུང་ཇི་ལྟ་བའི་ཁྲིད་ཀྱི་ཁ་ཚང་བའི་ཆེད་དང་། དེས་སྣང་གསུམ་གྱི་ལམ་ཉམས་སུ་བླངས་ཀྱང་སྐྱོན་མེད་པ་ལ་དགོངས་པ་ཡིན་པས་འདི་ལྟར་འཆད་ཤེས་ན་དཀའ་གནས་སུ་སེམས་པ་ཐམས་ཅད་རང་གྲོལ་དུ་འགྲོ་བ་ཡིན་གསུངས། དེ་དག་དང་མཐུན་པར་གློ་བོ་མཁན་ཆེན་བསོད་ནམས་ལྷུན་གྲུབ་ཀྱིས་རབ་འབྱམས་པ་བློ་གྲོས་རབ་གསལ་གྱི་དྲིས་ལན་དུ་ཁྲིད་ཡིག་ཕྱི་མ་འདི་ལ་བརྟེན་ནས་སྣང་གསུམ་གྱི་སྔོན་དུ་དབང་བྱེད་པ་རྣམས་ནི་གདུལ་བྱ་ལ་ལྟོས་པའི་ལམ་དཀྲི་ལུགས་ཀྱི་བབས་དང་ཡེ་མི་མཐུན་པས་ཞེས་དང་། འོན་ཀྱང་ད་ལྟ་སྣང་གསུམ་གྱི་སྔོན་དུ་དབང་བསྐུར་བྱེད་པའང་དང་པོའི་དུས་ཀྱི་ལམ་འབྲས་པ་རྣམས་ཀྱིས་སྔར་དབང་གིས་སྨིན་པ་ཞིག་ལ་ལམ་འབྲས་ཀྱི་ཁྲིད་སྟོན་པའི་ཚེ་དབང་དེ་ཁྲིད་ཀྱི་སྔོན་འགྲོའི་རྒྱུ་དུས་ཀྱི་དབང་མིན་ཡང་། སློབ་དཔོན་རང་ཉིད་ལས་ཀྱཻ་རྡོ་རྗེའི་དབང་བསྐུར་རེ་ཐོབ་པར་བྱས་ནས། དེ་དང་འབྲེལ་བའི་ཁྲིད་སྟོན་པ་ལ་བླ་བུ་བསྒྲིགས་པའི་ལུགས་སུ་བྱས་ནས།
དེ་འདྲའི་གང་ཟག་ལ་རྒྱུད་གསུམ་མན་ཆད་ཀྱིས་དཀྲིས་པས་ཆོག་ཀྱང་། ཁྲིད་ཀྱི་ཁ་ཚང་བའི་ཕྱིར་སྣང་བ་གསུམ་ནས་སྟོན་པ་མང་པོ་ཞིག་བྱུང་ཞིང་། དེ་འདྲའི་སྒོ་ནས་ཁྲིད་བྱེད་པ་ལ་འགལ་བ་ཡོད་པ་མ་ཡིན་ཀྱང་། སྐལ་དམན་རིམ་གྱིས་པའི་དཀྲི་ཚུལ་ལ་བསམས་ནས་ཚོགས་པ་ཤིན་ཏུ་མང་བ་ལ་དེ་ལྟར་བྱེད་པ་ནི་གང་དང་ཡང་མི་མཐུན་ནམ་སྙམ་ལགས་ཞེས་གསུངས་སོ། ། གོང་དུ་ཚངས་པའི་རིགས་སྔགས་ཀྱི་འཕྲོས་དོན་བཤད་པ་དེ་ལ་མཁན་ཆེན་བཟང་བཀྲས་པས་སྙན་བརྒྱུད་འཁྲུལ་སེལ་ལས་ལན་གང་ཡང་མ་གསུངས་པར་བཏང་སྙོམས་སུ་འཇོག་པར་མཛད་ཅིང་། སྒྱི་ཆུ་བ་བུདྡྷ་ཤྲཱིའི་ཡང་ལན་ནོར་བུའི་ཕྲེང་བར་དེ་ལ་སྙན་བརྒྱུད་ཟབ་མོའི་དོན་གོ་བར་མི་འགྱུར་བས་མགོ་སྒྲེའི་ལན་འདི་བརྗོད་པར་བྱ་སྟེ། ཁྱེད་ཀྱིས་གཞུང་ཁྲིད་རྒྱས་པ་ལན་གཉིས་སློབ་མ་ལ་འཆད་པའི་ཚེ། གཉིས་པ་དེ་སྐལ་ལྡན་ཅིག་ཅར་བའི་ལམ་མམ་སྐལ་དམན་རིམ་འཇུག་པའི་ལམ་གང་ཡིན། དང་པོ་ལྟར་ན་དབང་དང་རིམ་གཉིས་ཡན་ལག་དང་བཅས་པའི་བར་དུ་སྣང་གསུམ་གྱིས་དཀྲི་དགོས་པ་མ་ཡིན་ཏེ། དང་པོ་ཉིད་ནས་དབང་དང་རིམ་གཉིས་འབྲེལ་པ་ཅན་དུ་བྱས་ཆོག་པ་རྒྱུད་སྡེའི་དགོངས་པ་ཡིན་པའི་ཕྱིར།
ཅི་གསུང་། གཉིས་པ་ལྟར་ན་སྐལ་ལྡན་ཅིག་ཅར་བ་དབང་དང་ལམ་གྱིས་དཀྲིས་ཟིན་ནས་སླར་སྐལ་དམན་རིམ་འཇུག་པའི་ལམ་གྱིས་བཀྲི་བ་ཁྱེད་རང་ལྟར་ན་རུང་བ་མ་ཡིན་ཏེ། གཞན་ཡང་དབང་བསྐུར་ཟིན་པའི་སློབ་མ་ལ་སྣང་གསུམ་གྱི་ཁྲིད་ཕོག་ན་རྩ་ལྟུང་འབྱུང་བར་བཤད་པ་དེའང་དྲན་པར་གྱིས་ལ་ལན་གསུངས་ཤིག ཁྱེད་ཀྱི་བཤད་པ་ནི་དེ་འདྲ། ལག་ལེན་ནི་དེ་འདྲ་ན་གཟུ་བོར་གནས་པའི་བློས་དཔྱོད་ཅིག་ཅེས་གསུངས་སོ། ། ཡང་གོང་དུ་བཀོད་པའི་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་བརྒལ་ལན་ཚངས་པའི་རིགས་སྔགས་སུ་འཕྲོས་དོན་དུ་གསུངས་པ་དེ་དང་མཚུངས་པར། རྗེ་བཙུན་དེ་ཉིད་ཀྱིས་མཛད་པའི་གཞུང་ཇི་ལྟ་བ་བཞིན་དུ་དཀྲི་བའི་གཞུང་ཤིང་ལས་འཕྲོས་པའི་དྲི་བར་དོན་ཚན་ལྔ་ཡོད་པའི་དང་པོ་ལས། སྣང་གསུམ་སྔོན་དུ་དབང་བསྐུར་བ། ། ངེས་པར་དགོས་ཞེས་ཁས་ལེན་པའི། ། ལམ་འབྲས་པ་ལ་འདི་སྐད་འདྲི། །
ལམ་དེའི་གོ་རིམ་རྒྱུད་གཞུང་ནས། ། བཤད་པའི་སྐལ་དམན་རིམ་འཇུག་དང་། ། སྐལ་བར་ལྡན་པ་ཅིག་ཅར་བའི། ། ལམ་རིམ་གཉིས་པོ་གང་ཡིན་དྲི། ། དང་པོ་ལྟར་ན་ཁྲིད་ཚུལ་དེའི། ། སྔོན་འགྲོ་འཁོར་བའི་ཉེས་དམིགས་དང་། ། དལ་འབྱོར་རྙེད་དཀའ་བྱམས་སྙིང་རྗེ། ། བྱང་ཆུབ་སེམས་བསྐྱེད་ལ་སོགས་པ། ། ཚད་ལྡན་གོང་མས་བཤད་ཀུན་ཆད། ། ཆད་པ་མིན་ན་གོ་རིམ་ནོར། །
ངེས་པར་འབྱུང་བའི་བློ་ཙམ་ཡང་། ། མ་སྐྱེས་པ་དེ་སྔགས་ལམ་དུ། ། ཅི་དགར་འཇུག་པ་རྒྱུད་ལས་བཀག ། ཕྱི་མ་ལྟར་ན་སྣང་བ་གསུམ། ། ངེས་པ་ཅན་དུ་སྟོན་པ་ལྷག ། ལྷག་པ་མིན་ན་རྣམ་གཞག་འཆོལ། ། ཞེས་གསུངས་ཏེ། དེ་དག་གི་དོན་ཡང་སྣང་གསུམ་ཁྲིད་ཀྱི་སྔོན་དུ་ངེས་པར་དབང་བསྐུར་ནས་དཀྲི་བའི་ཁྲིད་འདི་སྐལ་དམན་རིམ་འཇུག་པ་ལྟར་དཀྲི་བའི་ཁྲིད་ཡིན་ནམ། སྐལ་ལྡན་ཞིག་ཅིག་ཅར་བ་ལྟར་ཁྲིད་པའི་ཁྲིད་གང་ཡིན། དང་པོ་ལྟར་ན་ཁྲིད་ཚུལ་དེ་ལ་སྔོན་འགྲོ་འཁོར་བའི་ཉེས་དམིགས་སོགས་སྟོན་དགོས་པ་རྣམས་ཆད་ལ།
དེ་དག་དབང་བསྐུར་ནས་དེའི་རྗེས་སུ་སྟོན་པས་ཆད་པ་མིན་ཟེར་ན། ལམ་རིམ་དེ་ལ་ཐོག་མར་འཁོར་བའི་ཉེས་དམིགས་སྟོན་པ་སོགས་ཐུན་མོང་བའི་ལམ་གྱིས་སྦྱངས་པ་རྣམས་བསྟན་ནས། གཟོད་ཐུན་མོང་མ་ཡིན་པའི་ལམ་དབང་བསྐུར་བ་སོགས་བྱེད་དགོས་པ་ལ། ཁྱེད་དག་ཐོག་མར་དབང་ངེས་པར་དགོས་པར་འདོད་པས་གོ་རིམ་ནོར་ཞིང་འཁོར་བ་ལས་ངེས་པར་འབྱུང་བའི་བློ་ཙམ་ཡང་མ་བསྐྱེད་པའི་གང་ཟག་དེ་སྔགས་ལམ་དུ་འཇུག་པ་རྒྱུད་ལས་བཀག་ལ། ཕྱི་མ་ལྟར་ན་སྐལ་ལྡན་ཅིག་ཅར་བ་ལ་དབང་གི་རྗེས་སུ་སྣང་གསུམ་གྱི་ཁྲིད་ངེས་པར་བྱེད་པ་ལྷག་ཅིང་། ཅི་སྟེ་སྐལ་ལྡན་ཅིག་ཅར་བ་ལ་ཡང་ཐུན་མོང་གི་ལམ་སྔོན་དུ་འགྲོ་དགོས་པས་ལྷག་པ་མིན་ཟེར་ན། དེ་དག་ཀྱང་དབང་གི་སྔོན་དུ་དགོས་པ་ལ་རྗེས་སུ་བྱས་པས་རྣམ་གཞག་འཆོལ་བར་སོང་ཞེས་པར་སྣང་ངོ་། ། དེའི་ལན་དུ་ཐམས་ཅད་མཁྱེན་པ་རྡོ་རྗེ་གདན་པ་ཀུན་དགའ་རྣམ་རྒྱལ་དཔལ་བཟང་པོའི་ཐུགས་སྲས་བྱང་ཆུབ་དབང་རྒྱལ་ཞེས་བྱ་བས་ལམ་འབྲས་བུ་དང་བཅས་པའི་སྐབས་ཀྱི་དྲི་ལན་རྨོངས་པའི་མུན་སེལ་ཞེས་བྱ་བ་མཛད་པ་དེ་ཉིད་ལས། རྗེ་བཙུན་མཐུ་སྟོབས་དབང་ཕྱུག་གིས། ། གསུང་གི་རྡོ་རྗེའི་ཚིག་རྐང་ལས། །
བྱུང་བའི་ཉམས་སུ་བླང་ཚུལ་ནི། ། རྗེ་བཙུན་རྣམས་ཀྱིས་བཞེད་ཇི་བཞིན། ། འཇམ་དབྱངས་དྲུག་པ་ཆོས་ཀྱི་རྗེའི། ། གསུང་ལས་བྱུང་བའི་ལམ་རིམ་འདི། ། གཙོ་བོར་སྐལ་བར་ལྡན་པ་ཡིས། ། ཉམས་སུ་བླང་བའི་རིམ་པ་ཡིན། ། མིན་ཡང་རིམ་གྱིས་དཀྲིས་ནས་ནི། ། སྣོད་རུང་གྱུར་ནས་བླང་བྱ་ཡིན། ། དེའི་ཡང་ཐོག་མར་དབང་བསྐུར་བ། ། ཡིན་པར་ལྗོན་ཤིང་དག་ལས་ནི། །
ད་ནི་བླ་མེད་སྐལ་ལྡན་པ། ། ཅིག་ཅར་འཇུག་པའི་མངོན་རྟོགས་བརྗོད། ། སྨིན་པར་བྱེད་པའི་དབང་ཞེས་པ། ། གསུངས་ཤིང་དག་ལྡན་ཉིད་ལས་ཀྱང་། ། ཐུན་མོང་གིས་རྒྱུད་སྦྱངས་པ་དང་། ། སྐལ་ལྡན་རྒྱུད་མ་སྦྱངས་ཀྱང་ནི། ། འཇུག་རུང་ཕྱི་མའི་གཉིས་པ་ལས། ། ཞེས་གསུངས་དབང་གི་ཆུ་བོ་ལས། ། སྔར་བསྟན་མ་ཞུགས་རབ་འབྲིང་གསུམ། ། དེའི་རབ་དབང་གི་སྣོད་དུ་གསུངས། །
གཞན་ཡང་གང་ཟག་རབ་འབྲིང་གསུམ། ། དཀྲི་བའི་གཞུང་ཤིང་ཉིད་དུ་ནི། ། དང་པོ་གང་ཟག་བླ་མའི་དྲུང་། ། འོངས་པ་དབང་དང་དམ་ཚིག་དང་། ། ལྡན་བྱས་བསྐྱེད་པའི་རིམ་པ་དང་། ། སྙིང་པོར་གཅེས་པ་བྱེད་པ་དེ། ཁྲིད་ཀྱིས་བསྐྱང་བར་འདོད་པ་ན། ། ཞེས་སོགས་གསུངས་ན་ཐོག་མར་དབང་། ། ངེས་པར་དགོས་པ་གསུངས་པ་ཉིད། ། ཁྱེད་རྣམས་རྒྱུད་དུས་དབང་གི་སྔོན། །
ངེས་པར་སྣང་གསུམ་དགོས་ཞེས་པ། ། སྣང་གསུམ་སྔོན་དུ་མ་སོང་བར། ། དབང་བསྐུར་མི་རུང་པ་ཡིན་ནམ། ། དབང་བསྐུར་སོང་ནས་སྣང་བ་གསུམ། ། མི་རུང་བ་ནི་གང་ཡིན་བརྟག ། དང་པོ་ལྟར་ན་ཡན་གར་དུ། ། དབང་བསྐུར་བྱེད་པ་མེད་འགྱུར་ཞིང་། ། ཕྱི་མ་ལྟར་ན་ལམ་འབྲས་ནི། ། གཉིས་པ་འཆད་ཚེ་ཇི་ལྟར་བྱེད། ། ཁྱད་པར་དུ་ཡང་རྒྱུད་གསུམ་གྱིས། །
དཀྲི་བའི་སྐབས་སུ་རྒྱུ་ཆོས་ཅན། ། འཁོར་བའི་གནས་ལུགས་བསྒོམ་ཞེས་པ། ། མ་དག་སྣང་བའི་སྐབས་བཞིན་དུ། ། སླར་ཡང་བསྒོམ་པར་གསུངས་པ་དང་། ། ཤིན་ཏུ་རྒྱས་བཤད་སྐབས་སུ་ཡང་། ། སྣང་བ་གསུམ་གྱི་དོན་དྲན་པར། ། ལེགས་པར་གསུངས་ན་ཇི་ལྟར་རྒོལ། ། གཞན་ཡང་སྣང་བ་གསུམ་གྱི་སྔོན། ། བསག་སྦྱོང་རྣམ་གཉིས་བྱ་དགོས་ཏེ། ། ཁྲིད་ཀྱི་སྔོན་འགྲོ་ཡིན་ཕྱིར་རོ། །
དགོས་ན་དབང་བསྐུར་མ་ཐོབ་པའི། ། བླ་མ་སྐབས་འདིའི་ཚོགས་ཞིང་དུ། ། མི་རུང་གལ་ཏེ་རུང་ན་ནི། ། བླ་མ་སངས་རྒྱས་ཉིད་ཡིན་ཞེས། ། བྱ་བ་དབང་བསྐུར་ཐོབ་ནས་ཡིན། ། ཞེས་གསུངས་པ་ཡང་དྲང་དོན་འགྱུར། ། རྡོ་རྗེ་སེམས་དཔའི་སྒོམ་བཟླས་ཀྱང་། ། དབང་མ་ཐོབ་པར་མི་རུང་ན། ། སྒྲིབ་པ་སྦྱོང་བསག་གང་དུ་འགྱུར། ། གལ་ཏེ་དབང་རྗེས་བྱེད་ཅེ་ན། །
དེ་གཉིས་སྔོན་འགྲོ་མིན་པ་འམ། ། སྣང་བ་གསུམ་པོ་ཁྲིད་མིན་ཏེ། ། སྔོན་འགྲོ་སྔོན་དུ་མི་དགོས་ཕྱིར། ། གལ་ཏེ་སྣང་གསུམ་ཁྲིད་མིན་ན། ། ཁྲིད་ཚུལ་ཉེར་བརྒྱད་ཉེར་དགུ་ཞེས། ། དཀར་ཆག་ཏུ་གསུངས་ཇི་ལྟར་བགྲང་། ། མདོར་ན་སྣང་བ་གསུམ་གྱི་སྔོན། ། སྔོན་འགྲོ་བཅུ་གཉིས་འགྲོ་དགོས་པར། ། གང་ཟག་དབང་པོ་རབ་འབྲིང་གསུམ། ། བཀྲི་བའི་གཞུང་ཤིང་ཉིད་དུ་ནི། །
མི་མཐུན་སྒྲིབ་སྦྱོང་ཡིག་བརྒྱ་དང་། ། མཐུན་པའི་ཚོགས་བསགས་མཎྜལ་དང་། ། འཁོར་བའི་ཉེས་དམིགས་བསྒོམ་པ་གསུམ། ། ཞེས་དང་། ཐུན་ཐམས་ཅད་ཀྱི་མགོར། ། དགོས་པ་རྣམ་པ་བཅུ་གཉིས་ཏེ། ། གནད་དབབ་གསུམ་དང་སྔོན་འགྲོ་གསུམ། ། ཞེས་དང་ཁྲིད་ཀྱི་དཀར་ཆག་ཏུ། ། ཐམས་ཅད་སྔོན་འགྲོ་ཆོས་བཅུ་གཉིས། ། དེ་དག་རྣམས་ལ་ཐུན་གསུམ་སྟེ། །
གསོལ་བ་གདབ་དང་བསག་སྦྱོང་ལ། ། ཐུན་གཅིག་སྦྱང་བ་གསུམ་པོ་ལ། ། ཐུན་གཅིག་ཁྲིད་ཀྱི་སྔོན་འགྲོ་འོ། ། གནད་དབབ་གསུམ་དང་སྒོམ་པ་གསུམ། ། ཐུན་གཅིག་ཐུན་གྱི་སྔོན་འགྲོ་འོ། ། ཞེས་པ་གསུངས་ན་མི་འདོད་ཅི། ། དེ་ལྟར་ཚོགས་བསྒོམ་རིན་པོ་ཆེའི། ། དངོས་སློབ་ཉན་གཉགས་གཉིས་ཀྱིས་ཀྱང་། ། གཞུང་ཤིང་དང་པོའི་ཁྲིད་ཡིག་ཏུ། ། གསལ་བ་ཉིད་དུ་གསུངས་པ་དང་། །
ཆོས་རྗེ་བླ་མ་དམ་པ་ཡི། ། ཁྲིད་ཡིག་སྦས་དོན་གསལ་བ་རུ། ། སྔོན་འགྲོ་དེ་དག་འགྲོ་དགོས་པར། ། ངེས་པ་ཉིད་དུ་གསུངས་པ་དང་། ། དེ་ཉིད་ཚད་མར་གྲུབ་པ་ཡང་། ། ངོར་ཆེན་རྡོ་རྗེ་འཆང་ཆེན་གྱི། ། གསན་ཡིག་རྒྱ་མཚོ་ཞེས་པར་ནི། ། ཆོས་རྗེ་བསོད་ནམས་རྒྱལ་མཚན་གྱིས། ། མཛད་པའི་ངོ་མཚར་སྣང་བ་དང་། ། གཞུང་བཤད་མན་ངག་བཤད་མཛོད་དང་། །
ཁྲིད་ཡིག་སྦས་དོན་གསལ་བ་སོགས། ། པོད་ནག་མ་རུ་གྲགས་པ་ཡང་། ། ལེགས་པར་ཐོབ་ཅེས་གསུངས་ཕྱིར་རོ། ། དེས་ན་སྣང་བ་གསུམ་གྱི་སྔོན། ། སྔོན་འགྲོ་དེ་རྣམས་འགྲོ་དགོས་ཕྱིར། ། ཐོག་མར་དབང་བསྐུར་བྱེད་གྲུབ་ཅིང་། ། ཁྱད་པར་སྣང་བ་གསུམ་གྱི་སྔོན། ། བླ་མ་དམ་པའི་ཞབས་བཏུད་དེ། ། ཞེས་པས་རྒྱུ་ཡི་དབང་བསྟན་པར། ། ཐམས་ཅད་མཁྱེན་པ་ཆོས་ཀྱི་རྗེས། །
དབང་མ་བསྐུར་ལ་བླ་མ་མེད། ། ཅེས་པའི་འབྲེལ་གྱིས་ཤེས་པའི་ཚུལ། ། རྒྱས་བཤད་རྣམ་འགྲེལ་རྣམས་སུ་ཡང་། ། ཕྱི་ནང་གསང་བ་མཐར་ཐུག་གི ། བླ་མ་བཞི་ཡི་ལུས་སོགས་ལ། ། དབང་བཞི་བསྐུར་ནས་དབྱིབས་སོགས་ཀྱི། ། ལམ་བཞི་བསྒོམས་པས་སྐུ་བཞི་ནི། ། འགྲུབ་པར་གསུངས་ན་དེ་ཡི་སྔོན། ། དབང་མ་བསྐུར་བ་དེ་དག་གི ། བཤད་པ་འབྱུང་བ་ཇི་ལྟར་ལགས། །
རང་གི་བརྒྱུད་པའི་བླ་མ་སོགས། ། རྗེ་བཙུན་དམ་པ་དེ་རྣམས་ཀྱི། ། གསུང་ལ་ཚད་མར་མི་བྱེད་པར། ། རང་བཟོའི་གྱ་ཚོམ་སྨྲ་བ་ལ། ། ཡིད་བརྟན་རུང་ངམ་ཤེས་ལྡན་དག ། གཞན་ཡང་ཁྱེད་རྣམས་ལ་ལ་དག ། ཁྲིད་ཀྱི་དཀར་ཆག་ས་པཎ་གྱིས། ། མཛད་པ་མིན་ཏེ་ལྕང་ར་བ། ། ཀུན་དགའ་རྒྱལ་མཚན་བྱས་སོ་ཞེས། ། མངོན་སུམ་འཁྱོག་པོར་སྨྲ་མོད་ཀྱི། །
དེས་ན་གསན་ཡིག་རྒྱ་མཚོ་རུ། ། ཁྲིད་ཀྱི་དཀར་ཆག་ས་པཎ་གྱིས། ། མཛད་པ་ཐོབ་པའི་བརྒྱུད་པ་ནི། ། ཆོས་རྗེ་ཉིད་དང་ལོ་ཕུ་བ། ། ཞེས་སོགས་ཡོད་ན་ཇི་སྐད་སྨྲ། ། གཞན་ཡང་སྐལ་ལྡན་ཅིག་ཅར་ལ། ། སྣང་གསུམ་ངེས་པར་མི་དགོས་པའི། ། ཤུགས་ལ་སྐལ་དམན་རིམ་གྱིས་ལ། ། ངེས་པར་དགོས་པ་ཁས་བླངས་པས། ། རིམ་འཇུག་ལམ་རིམ་ཐམས་ཅད་ལ། །
སྣང་གསུམ་ཡོད་པས་ཁྱབ་ལགས་སམ། ། རིམ་གྱིས་འཇུག་ལ་སྐྱོན་བརྗོད་པའི། ། རིགས་པ་རྣམས་ཀྱང་ལྟར་སྣང་ཞིང་། ། བྱང་ཆུབ་སེམས་བསྐྱེད་མ་བྱས་པར། ། སྔགས་ལམ་འཇུག་པ་མེད་ཅེས་པ། ། ལམ་འབྲས་དུས་ཀྱི་དབང་བསྐུར་སྔོན། ། སེམས་བསྐྱེད་སྔགས་ལུགས་ཞེས་བྱ་སོགས། ། སྔར་སྲོལ་མེད་པའི་ཁྱད་ཆོས་རྣམས། ། མ་བྱས་པ་ལ་སྐྱོན་བརྗོད་མོད། ། དེས་ན་སྟ་གོན་དུས་སུ་སྔོན། །
སེམས་བསྐྱེད་གུར་ནས་བཤད་པ་དང་། ། དེ་ཡི་སྔོན་དུ་སེམས་བསྐྱེད་ཚུལ། ། དབང་ཆུའི་ཚིག་གིས་ཟིན་གྱུར་ན། ། དེ་དག་སེམས་བསྐྱེད་མིན་པ་འམ། ། ཡིན་ཀྱང་དེ་འདྲའི་སེམས་བསྐྱེད་ཀྱིས། ། གོ་མི་ཆོད་པར་སྨྲ་ན་ནི། ། ཡན་གར་དབང་བསྐུར་བྱེད་ཚེ་ཡང་། ། སེམས་བསྐྱེད་ཁྱད་ཆོས་བྱེད་དགོས་པས། ། རྗེ་བཙུན་རྣམས་ལ་རྒོལ་བའི་ཕྱིར། ། དེ་ལ་བདག་གིས་ཅི་ཞིག་བྱ། །
ཞེས་གསུངས་སོ། ། དེ་དག་ལས། རྗེ་བཙུན་མཐུ་སྟོབས་དབང་ཕྱུག་གིས། ། ཞེས་པ་ནས། ངེས་པར་དགོས་པར་གསུངས་པ་ཉིད། ། ཅེས་པའི་བར་གྱིས་ནི་གོང་གི་དྲི་བ་དེའི་དངོས་ལན་བཏབ་པ་སྟེ། དེའང་རྣལ་འབྱོར་དབང་ཕྱུག་གི་གཞུང་རྡོ་རྗེའི་ཚིག་རྐང་གི་བརྗོད་དོན་ཉམས་སུ་ལེན་ཚུལ་འཇམ་དབྱངས་དྲུག་པ་བླ་མ་དམ་པའི་ཁྲིད་ཡིག་ལྟར་སྣང་གསུམ་གྱི་སྔོན་དུ་དབང་ངེས་པར་བསྐུར་ནས་བཀྲི་བའི་ཁྲིད་རིམ་འདི་གཙོ་བོར་སྐལ་ལྡན་ཅིག་ཅར་བའི་ལམ་རིམ་ཡིན་ཅིང་། སྐལ་དམན་རིམ་འཇུག་པ་ཡོད་ཀྱང་། ། དེ་ལའང་སྣང་གསུམ་ཐོག་མར་དབང་བསྐུར་དགོས་པར་ལྗོན་ཤིང་དང་། དག་ལྡན།
དབང་ཆུ་ཆེན་མོ། གང་ཟག་དབང་པོ་རབ་འབྲིང་གསུམ་དུ་བཀྲི་བའི་གཞུང་ཤིང་རྣམས་ལས་བཤད་ཅེས་པའི་དོན་དུ་སྣང་ལ། དེ་ནས། ཁྱེད་རྣམས་རྒྱུ་དུས་དབང་གི་སྔོན། ། ཞེས་པ་ནས། དཀར་ཆག་ཏུ་གསུངས་ཇི་ལྟར་བགྲང་། ། ཞེས་པའི་བར་ནི་ངོར་ལུགས་ལ་ཕར་འདྲི་བ་སྟེ། ། དེའང་རྒྱུ་དབང་གི་སྔོན་དུ་སྣང་གསུམ་ངེས་པར་དགོས་ཟེར་བ་དེ་སྣང་གསུམ་སྔོན་དུ་མ་སོང་བར་དབང་བསྐུར་མི་རུང་བ་ཡིན་ནམ། དབང་བསྐུར་ཟིན་པ་ལ་སྣང་གསུམ་སྟོན་མི་རུང་བ་གང་ཡིན། དང་པོ་ལྟར་ན་དབང་ལོགས་སུ་བྱེད་པ་མེད་པར་འགྱུར།
ཕྱི་མ་ལྟར་ན་ལམ་འབྲས་ཚར་གཉིས་འཆད་པའི་ཚེ་ཇི་ལྟར་བྱེད། ཁྱད་པར་རྒྱུད་གསུམ་གྱིས་བཀྲི་བའི་སྐབས་སུ། རྒྱུ་ཆོས་ཅན་འཁོར་བའི་གནས་ཚུལ་ཞེས་སོགས་སླར་ཡང་མ་དག་སྣང་བའི་སྐབས་བཞིན་བསྒོམ་དགོས་པར་གསུངས་པ་སོགས་དང་འགལ་ཞིང་། གཞན་ཡང་ཁྲིད་ཀྱི་སྔོན་འགྲོ་ཡིན་པས་བསག་སྦྱོང་གཉིས་སྣང་གསུམ་གྱི་སྔོན་དུ་འགྲོ་དགོས། དེ་བྱས་ན་དབང་མ་ཐོབ་པའི་བླ་མ་ཚོགས་ཞིང་དུ་མི་རུང་བར་ཆོས་རྗེ་ས་པཎ་གྱིས་བཤད་པ་དང་འགལ་བ་དང་། རྡོ་རྗེ་སེམས་དཔའི་བསྒོམ་བཟླས་ཀྱང་དབང་མ་ཐོབ་ན་མི་རུང་བས་དེ་བྱས་ན་སྒྲིབ་པ་སྦྱོང་བསག་གང་དུ་འགྲོ་མི་ཤེས། གལ་ཏེ་བསག་སྦྱོང་གཉིས་དབང་གི་རྗེས་སུ་བྱེད་ཟེར་ན། འོ་ན་དེ་གཉིས་ཁྲིད་ཀྱི་སྔོན་འགྲོ་མིན་པའམ། སྣང་གསུམ་ཁྲིད་མིན་པ་གང་རུང་ལས་མ་འདས། སྣང་གསུམ་ཁྲིད་མིན་ན་གསུང་ངག་ལམ་འབྲས་ལ་ཁྲིད་ཚུལ་ཉེར་བརྒྱད་ཉེར་དགུ་སོགས་སུ་དཀར་ཆག་ལས་གསུངས་པ་དང་འགལ་ཞེས་པའི་དོན་ནོ། །
དེ་ནས། མདོར་ན་སྣང་བ་གསུམ་གྱི་སྔོན། ། ཞེས་པ་ནས། ལེགས་པར་ཐོབ་ཅེས་གསུངས་ཕྱིར་རོ། ། ཞེས་པའི་བར་གྱིས་སླར་ཡང་སྣང་གསུམ་གྱི་སྔོན་དུ་དབང་དགོས་པའི་ཤེས་བྱེད་འདོན་པ་སྟེ། དེའང་མདོར་ན་སྣང་བ་གསུམ་གྱི་སྔོན་དུ་སྔོན་འགྲོ་བཅུ་གཉིས་འགྲོ་དགོས་པར་རྗེ་བཙུན་གྱིས་དབང་པོ་རབ་འབྲིང་གསུམ་གྱི་བཀྲི་བའི་གཞུང་ཤིང་དང་། ཆོས་རྗེ་ས་པཎ་གྱིས་མཛད་པའི་ཁྲིད་ཡིག་དཀར་ཆག་དང་། ཚོགས་བསྒོམ་རིན་པོ་ཆེའི་དངོས་སློབ་ཉན་གཉགས་གཉིས་ཀྱི་གཞུང་ཇི་ལྟ་བ་བཞིན་བཀྲི་བའི་ཁྲིད་ཡིག་དང་། ཆོས་རྗེ་དཔལ་ལྡན་བླ་མ་དམ་པའི་ཁྲིད་ཡིག་སྦས་དོན་གསལ་བ་རྣམས་སུ་གསལ་བར་གསུངས་ཤིང་། ཁྲིད་ཡིག་དེ་ཚད་མར་ནི་གསན་ཡིག་རྒྱ་མཚོར་བཤད།
སྣང་གསུམ་གྱི་སྔོན་དུ་སྔོན་འགྲོ་དེ་དག་བྱེད་པར་འདོད་དགོས་ལ། དེས་སྣང་གསུམ་གྱི་སྔོན་དུ་དབང་བསྐུར་བྱེད་པར་ཡང་གྲུབ་ཅེས་པའོ། ། དེའི་རྗེས་སུ། ཁྱད་པར་སྣང་བ་གསུམ་གྱི་སྔོན། ། ཞེས་པ་ནས། ཡིད་བརྟན་རུང་ངམ་ཤེས་ལྡན་དག ། ཅེས་པའི་བར་ནི་སྣང་བ་གསུམ་གྱི་སྔོན་དུ་དབང་དགོས་པའི་རྒྱུ་མཚན་གཞན་འདོན་པ་སྟེ། དེའང་རྣལ་འབྱོར་དབང་ཕྱུག་གིས་ལམ་འབྲས་རྡོ་རྗེའི་ཚིག་རྐང་ལས་སྣང་བ་གསུམ་དང་རྒྱུད་གསུམ་སོགས་ཀྱི་ཐོག་མར། བླ་མ་དམ་པའི་ཞབས་པད་བཏུད་དེ་ཞེས་གསུངས་པ་དང་། དེའི་དོན་གཞུང་བཤད་རྣམས་སུའང་ཐོག་མར་ཕྱི་ནང་གསང་བ་མཐར་ཐུག་གི་བླ་མ་བཞིས་དབང་བཞི་བསྐུར་ལམ་བཞི་བསྒོམས་པས་སྐུ་བཞི་འགྲུབ་པར་གསུངས་པ་སོགས་ཀྱི་བཤད་པ་རྒྱས་པར་མཛད་པས་ཀྱང་སྣང་གསུམ་གྱི་སྔོན་དུ་དབང་དགོས་པ་གྲུབ་ཅེས་པའི་དོན་དང་།
དེ་ནས། གཞན་ཡང་ཁྱེད་རྣམས་ལ་ལ་དག ། ཅེས་པ་ནས། སྣང་གསུམ་ཡོད་པས་ཁྱབ་ལགས་སམ། ། ཞེས་པའི་བར་ནི་ངོར་ལུགས་ལ་འགལ་བ་བརྗོད་པ་སྟེ། དེའང་ཁྱེད་ལ་ལ་ཁྲིད་ཀྱི་དཀར་ཆག་འདི་ས་པཎ་གྱིས་མཛད་པ་མིན། ལྕང་ར་བ་ཀུན་དགའ་རྒྱལ་མཚན་གྱིས་བྱས་ཟེར་བ་ནི་གསན་ཡིག་རྒྱ་མཚོར། ཁྲིད་ཀྱི་དཀར་ཆག་ས་པཎ་གྱིས་མཛད་པ་ཐོབ་པའི་བརྒྱུད་པ་ནི་ཞེས་སོགས་གསུངས་པ་དང་འགལ་ཞིང་། གཞན་ཡང་སྐལ་ལྡན་ཅིག་ཅར་བ་ལ་སྣང་གསུམ་ངེས་པར་མི་དགོས་ཞེས་པའི་ཤུགས་ལ། རིམ་འཇུག་པ་ལ་དེ་ངེས་པར་དགོས་པ་ཁས་བླངས་པས་རིམ་འཇུག་པའི་ལམ་རིམ་ཐམས་ཅད་ལ་སྣང་གསུམ་ངེས་པར་ཡོད་དགོས་སམ་ཞེས་པའི་དོན་ནོ། །
དེ་ནས། རིམ་གྱིས་འཇུག་པའི་སྐྱོན་བརྗོད་པའི། ། ཞེས་པ་ནས། དེ་ལ་བདག་གིས་ཅི་ཞིག་བྱ། ། ཞེས་པའི་བར་ནི་གོང་དུ་བཀོད་པའི་དྲི་ཚིག་ཏུ། ངེས་པར་འབྱུང་བའི་བློ་ཙམ་ཡང་། ། ཞེས་སོགས་ཀྱིས་ལན་འདོན་པ་སྟེ། ། དེའང་དབང་གི་སྔོན་དུ་ཁྱོད་འདོད་པའི་རྒྱུད་སྡེ་ནས་བཤད་པའི་སེམས་བསྐྱེད་སྔགས་ལུགས་ཟེར་བ་དེ་མ་བྱས་པ་རྒྱུ་མཚན་དུ་བཀོད་ནས་ཁོ་བོ་ཅག་ལ་སྐྱོན་བརྗོད་མོད། དབང་གི་སྟ་གོན་གྱི་དུས་སུ་སེམས་བསྐྱེད་གུར་ནས་བཤད་པ་བཞིན་བྱས་པ་དེས་སེམས་བསྐྱེད་ཀྱི་གོ་མི་ཆོད་ན། ཡན་གར་དབང་བྱེད་བའི་ཚེའང་ཁྱེད་འདོད་པའི་སེམས་བསྐྱེད་དེ་བྱེད་དགོས་པར་འགྱུར་བས་དེ་ནི་རྗེ་བཙུན་གོང་མ་རྣམས་ལ་རྒོལ་བར་སོང་ཞེས་པའི་དོན་ནོ། །
ཡང་རྗེ་དཀོན་མཆོག་ལྷུན་གྲུབ་ཀྱི་དྲི་བ་གཉིས་པ་ནི་གོང་གི་དྲི་བའི་གསུང་དེ་ཉིད་ལས། ཐུན་མོང་ལམ་གྱི་སྔོན་འགྲོ་རུ། ། དབང་བསྐུར་ངེས་པར་དགོས་པ་མཚར། ། སྣང་གསུམ་ཐུན་མོང་ལམ་མིན་ན། ། སྔགས་ལམ་ཁོ་ནར་འདོད་ནུས་སམ། ། ནུས་ན་མདོ་རྒྱུད་ཐམས་ཅད་ཀྱི། ། སྙིང་པོ་བསྡུས་པ་ཡིན་ནོ་ཞེས། ། སྨྲ་བ་ནེ་ཙོའི་འདོན་པ་སྟེ། ། མདོ་སྡེའི་སྙིང་པོ་གང་ལ་བྱེད། ། སྔགས་ལམ་ཡིན་ན་སྨིན་གྲོལ་ལས། །
གཞན་མེད་སྨིན་བྱེད་ཡིན་ནམ་ཅི། ། གྲོལ་ལམ་ཡིན་ན་ལྟ་བ་ཡི། ། རྒྱས་ཐེབས་རིམ་གཉིས་འཁོར་བཅས་ལས། ། རྒྱུད་གཞུང་ཀུན་ནས་བཤད་པ་མེད། ། རིམ་གཉིས་གང་དུ་འདུ་བ་སྨྲོས། ། ཁྲིད་ཚུལ་གཉིས་ཀ་མ་ཡིན་པའི། ། ལམ་འབྲས་ཕུང་པོ་གསུམ་པ་ཞིག ། རྒྱུད་གཞུང་དགོངས་པར་འཆད་ནུས་སམ། ། ཞེས་གསུངས། དེའི་དོན་ཡང་སྣང་གསུམ་མདོ་སྔགས་ཐུན་མོང་བའི་ལམ་ཡིན་པས་དེའི་སྔོན་འགྲོ་ལ་དབང་བསྐུར་བས་ངེས་པར་བྱེད་པ་མཚར་ཆེ།
ཅི་སྟེ་སྣང་གསུམ་མདོ་སྔགས་ཐུན་མོང་བའི་ལམ་མིན་ཟེར་ན། འོ་ན་དེ་སྔགས་ལམ་ཁོ་ན་ཡིན་ན་གསུང་ངག་ལམ་འབྲས་འདི་མདོ་རྒྱུད་མ་ལུས་པའི་སྙིང་པོ་བསྡུས་པའི་ཉམས་ལེན་མིན་པར་འགྱུར་བ་དང་། དེར་མ་ཟད་རིམ་གཉིས་ཡན་ལག་དང་བཅས་པ་ལས་གཞན་པའི་བླ་མེད་ཀྱི་སྔགས་ལམ་མ་བཤད་པས་སྣང་གསུམ་དེ་ཉིད་གང་དུ་འདུ་བ་ཡིན། དེས་ན་སྐལ་ལྡན་ཅིག་ཅར་བ་དང་རིམ་འཇུག་པ་གཉིས་ཀྱི་ལམ་གྱི་བཀྲི་ཚུལ་གང་ཡང་མ་ཡིན་པའི་ལམ་འབྲས་ཀྱི་ཁྲིད་ཚུལ་ཕུང་པོ་གསུམ་པ་ཞིག་འདོད་ནུས་སམ་ཞེས་འདྲི་བ་ཡིན་ལ། དེའི་ལན་དུ་ཆོས་རྗེ་བྱང་ཆུབ་དབང་རྒྱལ་གྱིས་མགོ་མཚུངས་དང་། རྣལ་མའི་ལན་གཉིས་སུ་མཛད་ནས་དང་པོ་ལ། དེ་ལ་སྣང་བ་གསུམ་པོ་ནི། ། ཐུན་མོང་ལམ་ཡིན་ཤེས་བྱེད་མེད། ། ཡོད་ན་སྔགས་ལམ་ཡིན་ནམ་ཅི། ། སྔགས་ལམ་ཡིན་ན་སྨིན་གྲོལ་ལས། །
གཞན་མེད་སྨིན་བྱེད་ཡིན་ནམ་ཅི། ། ཞེས་སོགས་སྐྱོན་བརྗོད་ཐམས་ཅད་ཀྱང་། ། རང་ལ་ལོག་པ་མ་ཡིན་ནམ། ། དེ་ལྟར་མིན་ན་སྣང་བ་གསུམ། ། མདོ་ལམ་ཁོ་ནར་འདོད་ནུས་སམ། ། ནུས་ན་མདོ་རྒྱུད་ཐམས་ཅད་ཀྱི། ། སྙིང་པོ་བསྡུས་པ་ཡིན་ནོ་ཞེས། ། སྨྲ་ན་ནེ་ཙོའི་འདོན་པ་སྟེ། ། སྔགས་ཀྱི་སྙིང་པོ་གང་ལ་བྱེད། ། གཞན་ཡང་ལམ་འབྲས་ལམ་རིམ་འདི། །
སྔགས་ལམ་ཡིན་ཕྱིར་སྨིན་གྲོལ་ལས། ། གཞན་མེད་སྨིན་བྱེད་ཡིན་ནམ་ཅི། ། གྲོལ་ལམ་ཡིན་ན་ལྟ་བ་ཡི། ། རྒྱས་ཐེབས་རིམ་གཉིས་འཁོར་བཅས་ལས། ། རྒྱུད་གཞུང་ཀུན་ལས་བཤད་པ་མེད། ། རིམ་གཉིས་གང་དུ་འདུ་བ་སྨྲོས། ། རྫོགས་རིམ་ཡིན་ན་ཐབས་རྒྱུད་ཀྱི། ། བུམ་དབང་ལམ་དེ་གང་དུ་འགྱུར། ། སྲིན་བུའི་ཁ་ཆུས་སྲིན་འབུ་བཞིན། ། རང་གི་ཚིག་གིས་རང་ཉིད་ནི། །
བཅིངས་པར་གྱུར་པས་མི་ངལ་ལམ། ། ཕྱི་ནས་བག་ཡོད་བསྟེན་པར་རིགས། ། ཞེས་གསུངས། གཉིས་པ་རྣལ་མའི་ལན་ལ། གཉིས་པ་ངེས་པའི་ལན་དུ་ནི། ། སྣང་གསུམ་ཐུན་མོང་ལམ་ཡིན་པ། ། ཉེས་དམིགས་བྱམས་དང་སྙིང་རྗེ་སོགས། ། ཐེག་པ་གཞན་ལའང་ཡོད་བསམ་མོད། ། དེ་ལྟ་ཡིན་ན་ལྟ་ཁྲིད་ཀྱང་། ། ཐུན་མོང་འགྱུར་ཏེ་དེ་བས་ཀྱང་། །
ཐུན་མོང་འགྱུར་ཏེ་དེ་བས་ན། ། དབང་བསྐུར་དང་ནི་སྔོན་འགྲོ་ཡང་། ། ཕྱིས་ནས་བྱེད་པ་ཅིས་མི་རིགས། ། འདི་ནི་ཐུན་མོང་མ་ཡིན་ཏེ། ། སྒོམ་པ་གསུམ་གྱིས་ཟིན་པའི་ཕྱིར། ། ཁྱད་པར་ལམ་འབྲས་ཁྲིད་ཡིན་ན། ། ཐུན་མོང་མ་ཡིན་ཁྲིད་དུ་ངེས། ། ལམ་འབྲས་མིན་ན་ཚིག་རྐང་དུ། ། ལམ་འབྲས་འདྲི་ཞེས་དམ་བཅས་ནས། ། ལམ་འབྲས་མིན་པ་བྲིས་གྱུར་ན། །
རྣལ་འབྱོར་དབང་ཕྱུག་འཁྲུལ་ལགས་སམ། ། མདོར་ན་དབང་བསྐུར་མ་བྱས་པར། སྣང་བ་གསུམ་གྱིས་བཀྲི་བའི་ཚེ། ། ཉམས་ཀྱི་སྣང་བའི་རྟེན་ལ་ནི། ། ཁྱད་ཆོས་གསུམ་གྱི་རྒྱུད་དག་ལ། ། ཐོས་བསམ་དབང་གིས་རྒྱུད་དག་པར། ། དགོས་པར་གསུངས་ན་མི་འདོད་ཅིང་། ། ཐུན་མོང་མིན་པའི་ཉམས་སྣང་ནི། ། རིམ་གཉིས་བསྒོམས་པ་ལས་བྱུང་བའི། ། ཉམས་སྣང་འཆར་ཚུལ་རྣམས་གསུངས་ན། །
གསང་སྒྲོག་འགྱུར་བ་མ་ཡིན་ནམ། ། ཐུན་མོང་ཡིན་ན་ཉམས་བཅོ་ལྔ། ། སོགས་དང་དག་པའི་སྣང་བ་ཡི། ། བདེ་བར་གཤེགས་ཚུལ་ལ་སོགས་པ། ། མདོ་སྡེའི་གསུངས་རབ་གང་ན་བཤད། ། ཁྱད་པར་གཞུང་བཞིན་བཀྲི་བར་ནི། ། སྣང་བ་གསུམ་གྱིས་བཀྲི་གསུངས་ནས། ། དེ་རྗེས་ཁོ་ནར་རྒྱུད་གསུམ་གྱིས། ། དཀྲི་བར་གསུངས་ན་བར་སྐབས་དེར། ། རྒྱུ་དབང་བསྐུར་བ་སུ་ཡི་ལུགས། །
ཞེས་གསུངས་སོ། ། དེ་ལྟར་གཉིས་ཀྱི་ནང་ནས་མགོ་སྒྲེའི་ལན་ནི་རྟོགས་པར་སླ་ལ། རྣལ་མའི་ལན་དེ་དག་གི་དོན་མདོར་བསྡུ་ན་སྣང་གསུམ་ལམ་འབྲས་ཀྱི་ཁྲིད་ཡིན་པས་ཐུན་མོང་མ་ཡིན་པའི་ཁྲིད་ཡིན་ཅིང་། སྣང་བ་གསུམ་གྱི་ཉམས་སྣང་གི་རྣལ་འབྱོར་པ་ལ་ཐོས་བསམ་དང་བསླབ་པས་རྒྱུད་སྦྱངས་པ་དབང་གིས་རྒྱུད་དག་པ་སོགས་དགོས་པར་བཤད་ལ། ཉམས་བཅོ་ལྔ་པོ་རྣམས་ཀྱང་ཐུན་མོང་མ་ཡིན་པའི་ཉམས་ཡིན་པས་དབང་མ་བསྐུར་བར་དེ་དག་བསྟན་ན། གསང་སྒྲོག་འབྱུང་། ཅི་སྟེ་ཉམས་བཅོ་ལྔ་པོ་ཐུན་མོང་བའི་ལམ་ཡིན་ན་མདོ་སྡེའི་གཞུང་གང་ནས་བཤད། ཁྱད་པར་རྗེ་བཙུན་གྱིས་གཞུང་ཇི་ལྟ་བ་བཞིན་བཀྲི་བའི་ཁྲིད་ཡིག་ཏུ། ཐོག་མར་སྣང་བ་གསུམ་གྱིས་བཀྲི། དེའི་རྗེས་ཁོ་ན་ལ་རྒྱུད་གསུམ་གྱིས་བཀྲི་བར་གསུངས་ན།
དེ་གཉིས་ཀྱི་བར་དེར་རྒྱུ་དབང་བྱེད་པ་དེ་སུའི་ལུགས་ཡིན་ཅེས་པའི་དོན་ནོ། ། ཡང་རྗེ་དཀོན་མཆོག་ལྷུན་གྲུབ་ཀྱི་དྲི་བ་གསུམ་པ་ནི། སྣང་གསུམ་ལམ་གྱི་བཞི་བཅའ་བ། ། རང་རྐང་ཚུལ་དུ་འཆད་པ་ཡི། ། ཁྱད་པར་གང་ཡིན་གསལ་པོར་སྨྲོས། ། གཞི་བཅའ་ཞེས་པའི་ངེས་ཚིག་ཅི། ། ཞེས་པ་ཡིན་ལ། དེའི་ལན་ལ་བྱང་ཆུབ་དབང་རྒྱལ་གྱིས། ཟེར་མོད་གཞི་བཅའ་རང་རྐང་གཉིས། ། གོ་རིམས་ཇི་བཞིན་བཀྲི་བ་དང་། །
རྐང་འདོན་ཚུལ་དུ་བཀྲི་བ་ཡི། ། སོ་སོའི་སྐབས་སུ་ཤེས་བྱ་ཞིང་། ། གཞི་ཡིས་ངེས་ཚིག་ཡོད་པ་ཡི། ། ལམ་ངོས་མིན་པར་ཁས་ལེན་ན། ། རྒྱུད་གསུམ་བཀྲི་བའི་སྐབས་སུ་གཞི། ། དམ་ཚིག་ལ་གནས་ཞེས་གསུངས་པས། ། དམ་ཚིག་ཉི་ཤུ་ལམ་མིན་པར། ། ཁས་ལེན་དགོས་པ་མ་ཡིན་ནམ། ། དེས་ན་སྨྲ་བ་ཉུང་ན་མཛེས། ། ཞེས་གསུངས་སོ། །
ཡང་རྗེ་དཀོན་མཆོག་ལྷུན་གྲུབ་ཀྱི་དྲི་བ་བཞི་པ་ནི། གཞན་ཡང་གྲྭ་སྟོན་ཞུས་ལན་ནས། ། འབྱུང་བའི་ལམ་རིམ་ལམ་འབྲས་དང་། ། རྒྱུད་གསུམ་དང་ནི་མདོ་རྒྱུད་སྤྱིའི། ། ལམ་རིམ་གསུམ་པོ་གང་དུ་འཚལ། ། དང་པོ་ལྟར་ན་སྣང་གསུམ་གྱི། ། སྔོན་དུ་དབང་བསྐུར་བཤད་འདུག་གམ། ། གཉིས་པ་ལྟར་ན་ཚུལ་དེ་དང་། ། འགལ་བའི་ལམ་འབྲས་རྒྱུད་གསུམ་ནས། ། བཤད་པ་མིན་པར་ཁས་ལོང་ཞིག །
ཕྱི་མ་ལྟར་ན་ལམ་འབྲས་དང་། ། མི་མཐུན་ལམ་དེ་མདོ་རྒྱུད་ཀྱི། ། དགོངས་པར་གྲུབ་ཕྱིར་ལམ་འབྲས་ཀྱི། ། གོ་རིམ་དེ་འདྲ་གང་ནས་བྱོན། ། མདོ་རྒྱུད་ཀུན་དང་མི་མཐུན་པའི། ། ལམ་དེ་གོང་མའི་དགོངས་པ་ཞེས། ། སྨྲ་བ་དེ་དག་གད་མོའི་གནས། ། ཞེས་པའི་ལན་དུ་དྲི་ལན་དེ་ཉིད་ལས། ཐོག་མར་དབང་པོ་རབ་འབྲིང་གསུམ་གྱིས་བཀྲི་བའི་ཁྲིད་རིམ་རྩོད་གཞིར་བཟུང་ནས། སྔར་གྱི་དྲི་བའི་ཚིག་དེ་ཇི་ལྟ་བ་བཞིན་བཀོད་དེ།
ཞེས་པ་བཟློག་ན་ཇི་སྐད་སྨྲ། ། ཞེས་མགོ་སྒྲེ་བ་མཛད་ཅིང་། དེའི་རྗེས་སུ། གཞན་ཡང་རྒྱུ་དུས་དབང་གི་སྔོན། ། སྣང་གསུམ་དགོས་པའི་སྐྱབས་གནས་སུ། ། གྲྭ་སྟོན་ཞུ་ལན་འཚོལ་མོད་ཀྱི། ། དེ་ནི་སྤྱིར་དུ་མདོ་སྔགས་ཀྱི། ། ལམ་གྱི་འགྲོ་ཚུལ་བསྡུས་པ་ཙམ། ། བསྟན་པ་ཡིན་གྱི་ཁྱད་པར་དུ། ། གཞུང་བཞིན་བཀྲི་བའི་ཁྲིད་ཀྱི་རིམ། །
ངེས་པར་བསྟན་པ་མ་ཡིན་ལ། ། ཡིན་ན་སྣང་གསུམ་རྒྱུད་གསུམ་གྱི། ། གོ་རིམ་ཚང་བར་སྟོན་དགོས་ལས། ། ཐུན་མོང་མ་ཡིན་ཉམས་སྣང་དང་། ། དག་པའི་སྣང་བའི་མིང་ཙམ་ཡང་། ། བསྟན་པ་མེད་ཕྱིར་སྣང་གསུམ་གྱི། ། སྣང་བ་ཕྱེད་གཉིས་ལས་མེད་པའི། ། སྣང་གསུམ་བཤད་པ་ངོ་མཚར་ཞིང་། ། དེ་རྗེས་ཕར་ཕྱིན་གཞུང་ལུགས་ཀྱི། ། སྙིང་པོ་དོན་གྱི་མན་ངག་ནི། །
འདི་དག་ཡིན་ཞེས་ངོས་བཟུང་ན། ། ཐུན་མོང་ཡིན་པ་གང་གིས་བསྟན། ། དེས་ན་ཁྱེད་རྣམས་བཞེས་པ་ཡིས། ། ཁྲིད་རིམ་ངེས་པར་ཞུས་ལན་དང་། ། མཐུན་པར་འདོད་ན་དེ་ཉིད་ལས། ། དབེན་པར་བསམ་གཏན་བསྒོམ་པ་ལ། ། བྱིས་དང་འགྲོགས་ན་མི་ཐོབ་པས། ། སྐྱེ་བོ་དག་ལ་སྐྱོ་བསྒོམ་སྟེ། ། འདི་ཡི་དབེན་ཐོབ་ལོག་འཚོ་ནི། ། སྤོང་ཞེས་གསུངས་ན་དེང་སང་དུས། །
ལམ་འབྲས་ཁྲོམ་བཤད་མཛད་པ་ཅི། ། ཁྱད་པར་གསུང་ངག་རིན་པོ་ཆེའི། ། མེད་མི་རུང་བའི་ཁྱད་ཆོས་རྣམས། ། ཆབ་གཅིག་བསྡུས་པ་གླེགས་བམ་ཞེས། ། རྗེ་བཙུན་ཆེན་པོས་དཀར་ཆག་ཏུ། ། གྲངས་ངེས་མཛད་པའི་གཞུང་བོར་ནས། ། ཕྱིས་སུ་ལ་ལའི་ངོར་མཛད་པའི། ། གདམས་ཡིག་ཙམ་ཞིག་གཙོར་བྱེད་པ། ། འདི་ལ་དགོས་པ་ཅི་ཞིག་ཡོད། ། ཅེས་གསུངས་སོ། །
ཡང་རྗེ་བཙུན་དཀོན་མཆོག་ལྷུན་གྲུབ་ཀྱི་དྲི་བ་ལྔ་པ་ནི། མདོར་ན་གྲྭ་སྟོན་ཞུས་ལན་དང་། ། མཐུན་པའི་ཉམས་ལེན་ཁུངས་མ་ཞིག ། གངས་ཅན་འདི་ན་ཡོད་དམ་མེད། ། ཡོད་ན་དེ་ཡི་མཚན་གཞི་དྲི། ། མེད་ན་ཚུལ་དེ་བཤད་པ་ལ། ། དགོས་པ་ཅི་ཞིག་ཡོད་དམ་དྲི། ། ཞེས་པའི་དྲིས་ལན་དུ། མདོ་རྒྱུད་བསྟན་བཅོས་ལ་སོགས་ནས། ། བཤད་པའི་ལམ་རིམ་ཐམས་ཅད་དང་། །
མཐུན་པའི་ཉམས་ལེན་ཡོད་དགོས་ཤིང་། ། མེད་ན་བཤད་པ་དོན་མེད་ཀྱི། ། དམ་བཅའ་ཧ་ཅང་མ་ཐལ་ལམ། ། དེས་ན་གཞུང་ཤིང་བཞི་པོ་ལས། ། ཁྲིད་ཚུལ་ཉེར་བརྒྱད་ཉེར་དགུ་ཞེས། ། གསུངས་པ་དེ་དག་རྣམས་དང་ནི། ། མཐུན་པའི་ཉམས་ལེན་ཁུངས་མ་ཞིག ། གངས་ཅན་འདི་ན་ཡོད་དམ་མེད། ། ཡོད་ན་དེ་ཡི་མཚན་གཞི་དྲི། ། མེད་ན་ཚུལ་དེ་བཤད་པ་ལ། །
དགོས་པ་ཅི་ཞིག་ཡོད་དམ་ཅི། ། ཞེས་པ་བརྗོད་ན་ལན་ཅི་ཞིག ། ལུང་རིགས་གཏན་ཚིགས་དང་བྲལ་བའི། ། གཞན་ལ་བབ་ཅོལ་སྨྲ་བ་འདི། ། སྐྱེས་བུ་རྫ་ཡི་ཁུར་ཐོགས་ནས། ། རྡོ་བའི་གཡུལ་ངོར་འཇུག་པ་འདྲ། ། དེ་དག་རང་དགའི་དྲི་ལན་དུ། ། མདོར་བསྡུས་ཙམ་ཞིག་བརྗོད་པ་ཡིན། ། ཞེས་གསུངས་སོ། ། ཡང་ངོར་ལུགས་ཀྱི་བཞེད་པའི་སྙིང་པོ་རྗེ་དཀོན་མཆོག་ལྷུན་གྲུབ་ཀྱི་གསུང་ངག་འཆད་ཐབས་ཀྱི་མན་ངག་གསང་བ་སྒོ་འབྱེད་ལས་འཕྲོས་པའི་དྲིས་ལན་ཟབ་དོན་སྙིང་པོ་ལས། །
དེ་ལྟར་བཤད་མ་ཐག་པའི་ཁྲིད་ཚུལ་དེ་རྣམས་ཀྱི་གོ་རིམ་གྱི་ངེས་པ་དེ་ལྟར་འབྱུང་བའང་རྗེ་བཙུན་གོང་མ་ཉིད་ཀྱི་བཞེད་པ་ཡིན་ཏེ། རྗེ་ས་ཆེན་གྱི་དབང་བཞི་ངོ་སྤྲོད་ལས། མཚན་ཉིད་ལྡན་པའི་བླ་མ་ལ། ། སྣོད་དང་ལྡན་པའི་སློབ་མ་ཡིས། ། དབང་བཞི་རྫོགས་པར་ཐོབ་ནས་ནི། ། རྒྱུ་དུས་ལྟ་བས་རབ་བརྒྱན་པའི། ། བུམ་དབང་བསྐྱེད་རིམ་ཐོག་མར་བསྒོམ། ། ཞེས་དང་། དེའི་རང་འགྲེལ་ལས། ཐོག་མར་བླ་མ་ཞིག་ལ་དབང་བཞི་རྫོགས་པར་ཐོབ་པ་གལ་ཆེ།
དབང་དེའང་བརྡ་ཙམ་བྱིན་རླབས་ཙམ་མ་ཡིན་པར། གྲུབ་པའི་བླ་མ་བརྒྱུད་པའི་བཀའ་མ་ཆད་པ། ལྷད་མ་ཞུགས་པ་ཞིག་ལ་དཀྱིལ་འཁོར་ཆེན་པོར་དབང་བསྐུར་བ་ཐོབ་དགོས། དེ་ནས་ཐོག་མར་ལྟ་བ་བསྒོམས་ལ། དེའི་ཡེ་ཤེས་ཅུང་ཟད་སྐྱེས་པ་ན་ཞེས་སོགས་དབང་རྗེས་དེ་མ་ཐག་པར་ལྟ་བ་འཁོར་འདས་དབྱེར་མེད་སྟོན་པར་གསུངས་པ་དང་། ཨ་སེང་མ་ལས། སྣང་བ་གསུམ་གྱིས་ལམ་གྱི་གཞི་བཅས་ལ། ། ཉམས་ལེན་མ་ལུས་རྒྱུད་གསུམ་དག་གིས་ཤེས། ། ཞེས་གསུངས་ལ། དེ་དང་མཐུན་པར་རྗེ་བཙུན་གྱིས་གཞུང་ཇི་ལྟ་བ་བཞིན་བཀྲི་བའི་ཁྲིད་ཡིག་ཇོ་ལྕགས་ཀྱི་དོན་དུ་མཛད་པ་ལས།
སྣང་བ་གསུམ་གྱིས་བཀྲི་བའི་སྐབས་བསྟན་ཟིན་ཏོ། ། དེའི་རྗེས་ཁོ་ན་ལ་རྒྱུད་གསུམ་གྱིས་བཀྲི་བར་བྱ་སྟེ། དེ་ལ་གསུམ། རྒྱུ་ཆོས་ཅན་འཁོར་བའི་གནས་ཚུལ། ལམ་ཇི་ལྟར་བསྒོམ་པའི་ཚུལ། འབྲས་བུ་སངས་རྒྱས་ཀྱི་སའོ། ། དང་པོ་འདིར་མི་འཆད་དེ་མ་དག་པའི་སྣང་བའི་སྐབས་སུ་བསྟན་ཟིན་ཏོ། ། ལམ་ལ་གསུམ་སྟེ་གཞི་དམ་ཚིག་ལ་གནས་པར་བྱ་བ་དང་། གང་ཟག་བཀྲི་བའི་ཚུལ་གང་ཡིན་པ་དང་། ངེས་ཤེས་བསྐྱེད་ལ་ཏིང་ངེ་འཛིན་ངོ་ཤེས་པར་བྱ་བའི་ལམ་གྱི་ས་མཚམས་བཞག་པའོ། །
དང་པོ་ནི་ལམ་ཐམས་ཅད་ཀྱི་རྩ་བ་ཡིན་ཅིང་། གང་ཟག་འབྲིང་གི་ལམ་གྱི་གཙོ་བོ་ཡིན་པས་དམ་ཚིག་ཉི་ཤུ་བསྐྱང་བར་བྱ་སྟེ། དབང་དང་དམ་ཚིག་ལ་གནས་པ་ནི་ལམ་ཐམས་ཅད་ཀྱི་གཞི་ཡིན་ནོ་ཞེས་སྣང་བ་གསུམ་གྱིས་དཀྲིས་ཟིན་ནས་དབང་དང་དམ་ཚིག་སྟོན་པར་གསུངས་པ་དང་། རྗེ་ས་པཎ་གྱིས་བརྡ་དོན་གསལ་བ་ལས། དབང་ཐོབ་ཟིན་པའི་གང་ཟག་ལ་དང་པོ་ཉིད་ནས་ལྟ་བ་སྟོན་པར་གསུངས་པས་ཞེས་གསུངས་པ་ལྟར་ཡིན་ལ། དེ་དག་ལ་རང་གི་གོ་ཚོད་ཀྱིས་རྣམ་དབྱེ་ཅུང་ཟད་རེ་ཕྱེ་ན། རྗེ་བཙུན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་གསུང་ངག་འཆད་པའི་ཚེ་སྣང་གསུམ་སྔོན་དུ་ངེས་པར་དབང་བསྐུར་བ་བྱས་ནས་ཁྲིད་སྟོན་པ་འདི་སྐལ་ལྡན་ཅིག་ཅར་བ་དང་། སྐལ་དམན་རིམ་འཇུག་པ་གང་གིས་ལམ་གྱི་བཀྲི་ཚུལ་ཡིན་ཞེས་དྲི་བ་མཛད་པ་ལ། སྒྱི་ཆུ་བ་བུདྡྷ་ཤྲཱིས་དེ་གཉིས་གང་ཡིན་གྱི་གསལ་ཁ་མ་ཕྱེ་བར་ལམ་འབྲས་ཚར་གཉིས་འཆད་པའི་ཚེ་གཉིས་པ་དེ་རྩོད་གཞིར་བཟུང་ནས་མགོ་མཚུངས་ཀྱི་ལན་མཛད་པས་ནི་རྫོང་པ་རང་ད་ལྟ་ཕྱག་ལེན་མཛད་པའི་ལམ་འབྲས་ཀྱི་ཁྲིད་ཚུལ་འདི་སྐལ་ལྡན་ཅིག་ཅར་བ་དང་། སྐལ་དམན་རིམ་འཇུག་པའི་ལམ་གཉིས་ཀྱི་བཀྲི་ཚུལ་གང་ཡང་མིན་གསུངས་པ་འདྲ་བ་ཞིག་འདུག་པ་དེ་ལྟར་བཞེད་ན།
རྩ་བའི་རྒྱུད་བརྟག་པ་གཉིས་པ་ལས། སྐལ་དམན་སེམས་ཅན་འདུལ་དཀའ་བ། ། གང་གིས་འདུལ་བར་འགྱུར་བ་ལགས། ། ཞེས་པའི་ལན་དུ། དང་པོར་གསོ་སྦྱོང་སྦྱིན་པར་བྱ། ། ཞེས་པ་ནས། དེ་རྗེས་ཀྱཻ་རྡོ་རྗེ་བསྟན། ཞེས་པའི་བར་གསུངས་པ་འདིས་སྐལ་དམན་རིམ་འཇུག་པའི་ལམ་རིམ་དང་།

དེའི་ཤུགས་ལ། སྐལ་ལྡན་སེམས་ཅན་འདུལ་སླ་བ། ། གང་གིས་འདུལ་བར་འགྱུར་བ་ལགས། ། ཞེས་པའི་ཞུ་བ་དང་། དེའི་ལན་དུ། དང་པོར་ཀྱཻ་རྡོ་རྗེ་བསྟན། ། ཞེས་པ་དོན་གྱིས་ཐོབ་པར་བཤད་པ་དེས་སྐལ་ལྡན་ཅིག་ཅར་བའི་ལམ་རིམ་བསྟན་པ་དེ་མི་འཐད་པར་འགྱུར་ཞིང་། དེ་ལྟར་བདག་མེད་མས་གདུལ་བྱ་ལ་སྐལ་དམན་རིམ་འཇུག་པ་དང་སྐལ་ལྡན་ཅིག་ཅར་བ་གཉིས་སུ་ཕྱེ་ནས་དེ་གཉིས་འདུལ་ཐབས་ཞུས་པ་དང་། བཅོམ་ལྡན་འདས་ཀྱིས་དེ་གཉིས་འདུལ་ཚུལ་གསུངས་པའང་འབྲེལ་མེད་དུ་བཞེད་དགོས་པར་འགྱུར་རོ། དེ་བཞིན་དུ་ཆོས་རྗེ་བྱང་ཆུབ་དབང་རྒྱལ་གྱིས་ཀྱང་མགོ་མཚུངས་ཀྱི་ལན་མང་དུ་མཛད་མོད། སྤྱིར་མགོ་མཚུངས་ཀྱི་ལན་གཏན་ནས་མི་རུང་བ་མ་ཡིན་ཀྱང་།
མགོ་མཚུངས་མི་མཚུངས་བརྟགས་ནས་བྱ་དགོས་ཏེ། མ་བརྟགས་པར་གྱ་ཚོམ་དུ་བཀོད་ན་མགོ་སྒྲེ་མི་ནུས་པ་མང་དུ་འབྱུང་བས་སོ། ། དེའང་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས། སྣང་གསུམ་ཐུན་མོང་ལམ་མིན་ན། ། སྔགས་ལམ་ཁོ་ནར་འདོད་ནུས་སམ། ། ནུས་ན་མདོ་རྒྱུད་ཐམས་ཅད་ཀྱི། ། སྙིང་པོ་བསྡུས་པ་ཡིན་ནོ་ཞེས། ། སྨྲ་བ་ནེ་ཙོའི་འདོན་པ་སྟེ། ། མདོ་སྡེའི་སྙིང་པོ་གང་ལ་བྱེད། ། ཅེས་གསུངས་པ་ལ།
ཆོས་ཀྱི་རྗེ་བྱང་ཆུབ་དབང་རྒྱལ་གྱིས། ། དེ་ལ་སྣང་བ་གསུམ་པོ་ནི། ། ཐུན་མོང་ལམ་ཡིན་ཤེས་བྱེད་མེད། ། ཡོད་ན་སྔགས་ལམ་ཡིན་ནམ་ཅི། ། སྔགས་ལམ་ཡིན་ན་སྨིན་གྲོལ་ལས། ། གཞན་མེད་སྨིན་བྱེད་ཡིན་ནམ་ཅི། ། ཞེས་སོགས་སྐྱོན་བརྗོད་ཐམས་ཅད་ཀྱང་། ། རང་ལ་ལོག་པ་མ་ཡིན་ནམ། ། དེ་ལྟར་མིན་ན་སྣང་བ་གསུམ། ། མདོ་ལམ་ཁོ་ནར་འདོད་ནུས་སམ། །
ནུས་ན་མདོ་རྒྱུད་ཐམས་ཅད་ཀྱི། ། སྙིང་པོ་བསྡུས་པ་ཡིན་ནོ་ཞེས། ། སྨྲ་བ་ནེ་ཙོའི་འདོན་པ་སྟེ། ། སྔགས་ཀྱི་སྙིང་པོ་གང་ལ་བྱེད། ། ཅེས་གསུངས་པ་འདིའི་མགོ་མཚུངས་དང་པོ་དེ་ངོ་ཐོག་ཙམ་ལ་ཅུང་ཟད་འགྲིགས་པ་ལྟར་སྣང་ཡང་། མགོ་མཚུངས་ཕྱི་མ་དེ་ལ་རྣམ་དཔྱད་ཆེར་མ་བྱུང་སྟེ། རྗེ་དཀོན་མཆོག་ལྷུན་གྲུབ་ཀྱི་གསུང་དེའི་དོན་ནི་སྣང་གསུམ་ཐུན་མོང་མ་ཡིན་པའི་ལམ་ཡིན་ན། གསུང་ངག་ལམ་འབྲས་འདི་མདོ་རྒྱུད་ཐམས་ཅད་ཀྱི་སྙིང་པོ་བསྡུས་པའི་ལམ་དུ་མི་འགྱུར་ཏེ། སྣང་གསུམ་ནི་སྔགས་ལམ་དུ་བསྡུས། དེ་ལས་གཞན་པའི་གསུང་ངག་ལམ་འབྲས་ཀྱི་ནང་ན་མདོ་སྡེའི་སྙིང་པོར་གྲུབ་པའི་ལམ་མེད་པས་གང་ལ་ངོས་འཛིན་ཞེས་པའི་དོན་ཡིན་ལ།
དེ་ལ་རྗེ་བྱང་ཆུབ་དབང་རྒྱལ་གྱིས་མགོ་མཚུངས་བརྗོད་པའི་དོན་ནི་སྣང་གསུམ་མདོ་ལམ་ཁོ་ནར་འདོད་ནུས་སམ། ནུས་ན་ལམ་འབྲས་ལ་མདོ་རྒྱུད་ཀྱི་སྙིང་པོ་བསྡུས་པའི་ལམ་རིམ་ཞེས་བརྗོད་པ་མི་རིགས་ཏེ། སྣང་གསུམ་ནི་མདོ་ལམ་ཡིན། སྔགས་ཀྱི་སྙིང་པོ་གང་ལ་ངོས་འཛིན་ཞེས་པར་སོང་བས། དེ་ལ་ནི་ངོར་ལུགས་པ་དག་གིས་ལམ་འབྲས་ལ་མདོ་རྒྱུད་གཉིས་ཀའི་ལམ་ཚང་བར་བཤད་པའི་སྔགས་ལམ་ནི་རྒྱུད་དབང་བསྐུར་ནས་རྒྱུད་གསུམ་གྱི་སྒོ་ནས་བཀྲི་བའི་ལམ་རིམ་འདི་ཡིན་ཞེས་པའི་ལན་དོན་མཐུན་དུ་ཐེབས་པའི་ཕྱིར་རོ། ། དེ་དག་ནི་དགག་སྒྲུབ་ཀྱི་ཚེ་བརྗོད་ཚུལ་གྱི་ཆ་ལ་རྣམ་དབྱེ་ཅུང་ཟད་ཕྱེ་བ་ཡིན་གྱི། དོན་གྱི་སྙིང་པོ་ནི་གསུང་ངག་འཆད་པའི་ཚེ་སྣང་གསུམ་གྱི་སྔོན་དུ་དབང་བསྐུར་བ་འདི་གཙོ་བོར་རྫོང་ལུགས་ཀྱི་ཕྱག་ལེན་ལ་སྣང་ཞིང་། དེ་ལུང་རིགས་ཀྱིས་སྒྲུབ་པའང་མཛད་དོ། ། ངོར་ལུགས་ལ་གསུང་ངག་འཆད་པའི་ཚེ་ཐོག་མར་སྣང་བ་གསུམ་གྱི་ཁྲིད་བསྟན། དེ་ནས་རྒྱུ་དབང་བསྐུར།
དེ་ནས་སྔགས་ལམ་གྱིས་བཀྲི་བ་འདི་གཙོ་བོར་ཕྱག་ལེན་ལ་མཛད་ཅིང་། དེའང་ཁྲིད་ཡིག་ཇོ་ལྕགས་མ་དང་གྲྭ་སྟོན་ཞུས་ལན་གྱི་དགོངས་པ་དང་མཐུན་པར་སྒྲུབ་པ་མཛད་པ་ཡིན་ནོ། ། དེ་ལ་སྣང་གསུམ་གྱི་སྔོན་དུ་དབང་བསྐུར་བ་འདི་གཏན་ནས་མི་རུང་བ་མ་ཡིན་ཏེ། སྐལ་ལྡན་ཅིག་ཅར་བའི་རིགས་ཅན་འགའ་ཞིག་ལ་ཐུན་མོང་བའི་ལམ་གྱི་སྦྱངས་བ་སྔོན་དུ་མ་སོང་ཡང་དང་པོ་ཉིད་ནས་དབང་བསྐུར་བས་ཆོག་པ་ནི། སྐལ་དམན་སེམས་ཅན་འདུལ་དཀའ་བ། ། ཞེས་སོགས་ཀྱི་ཤུགས་བསྟན་གྱི་ཞུས་ལན་དང་། གདོལ་པ་སྨྱིག་མཁན་ལ་སོགས་པ། ། གསོད་དོན་དོན་དུ་སེམས་པ་པོ། ། དེ་རྣམས་ཀྱེ་རྡོ་རྗེ་ཤེས་ན། ། འགྲུབ་འགྱུར་འདི་ལ་ཐེ་ཚོམ་མེད། །
ཞེས་གསུངས་པ་སོགས་ལ་བརྟེན་ནས་རྗེ་བཙུན་གོང་མ་དག་གིས་གསལ་བར་བཤད་པས་གྲུབ་ཅིང་། དེ་ལྟ་བུ་ལ་གསུང་ངག་འཆད་པའི་ཚེ་སྣང་བ་གསུམ་གྱི་ཁྲིད་ངེས་པར་བསྟན་མི་དགོས་ཀྱང་། དེ་བསྟན་པས་གཞུང་ཇི་ལྟ་བཞིན་བཀྲི་བའི་ཁྲིད་ཀྱི་ཁ་ཚང་པའི་དགོས་པ་ཡོད་ཅིང་། གང་ཟག་དེས་ཐུན་མོང་གི་ལམ་བྱམས་པ་དང་སྙིང་རྗེ་སོགས་བསྒོམ་པ་ལ་ཕན་ཡོན་མ་གཏོགས་ཉེས་པ་འབྱུང་བའང་མ་ཡིན་ལ། དཔེར་ན་རྒྱུ་དབང་ཐོབ་པའི་གང་ཟག་གིས། དབུ་མའི་ལྟ་ཁྲིད་དང་། ཞི་བྱེད། གཅོད་ཁྲིད། བློ་སྦྱོང་གི་ཁྲིད་ལ་སོགས་པ་ཉན་བསྒོམ་གཉིས་ཀ་རུང་བ་བཞིན་ནོ། དེས་ན་གང་ཟག་དེ་ལྟ་བུ་མ་ཡིན་ཡང་རྒྱུད་སྦྱངས་བ་སྔོན་དུ་སོང་བའི་གདུལ་བྱ་འགའ་ཞིག་ལ་སྣང་གསུམ་གྱི་སྔོན་དུ་དབང་བྱས་པས་ཉེས་པ་མེད་ཅིང་།
དབང་གི་རྗེས་སུ་སྣང་གསུམ་བསྟན་ན་མི་ལེགས་པའང་མ་ཡིན་པར་བཤད་དོ། ། ཡང་སྣང་གསུམ་གྱི་སྔོན་དུ་དབང་ངེས་པར་དགོས་པའང་མ་ཡིན་ཏེ། སྐལ་དམན་རིམ་འཇུག་པའི་ལམ་རིམ་ལྟར་ན་དང་པོར་འཁོར་བའི་ཉེས་དམིགས། ལས་རྒྱུ་འབྲས། འཆི་བ་མི་རྟག་པ། བྱམས་སྙིང་རྗེ། བྱང་ཆུབ་ཀྱི་སེམས་སོགས་ཐུན་མོང་བའི་ལམ་རྣམས་ཀྱིས་བློ་རིམ་གྱིས་སྦྱངས་ནས། གཟོད་སྔགས་ལ་མོས་ཤིང་སྔགས་ཀྱི་སྣོད་རུང་དུ་གྱུར་པ་ན་དབང་བསྐུར་ཞིང་ཁྲིད་སྟོན་པ་ནི་མདོ་རྒྱུད་ཀྱི་ལམ་སྤྱི་དང་མི་འགལ་ཞིང་གསུང་ངག་རྡོ་རྗེའི་ཚིག་རྐང་གི་བཞུགས་ཚུལ་དང་བབས་འགྲིགས་པ་དང་། དེར་མ་ཟད་རྗེ་བཙུན་རིན་པོ་ཆེའི་གྲྭ་སྟོན་ཞུས་ལན་འདི་མདོ་རྒྱུད་སྤྱིའི་ལམ་རིམ་སྟོན་བྱེད་དང་། གསུང་ངག་གཞུང་ཇི་ལྟ་བ་བཞིན་གྱི་ཁྲིད་རིམ་དང་མཐུན་པའི་ལམ་རིམ་སྟོན་བྱེད་གང་ཡིན་ལ་ངོར་རྫོང་གཉིས་མི་མཐུན་ཡང་།
དེ་གཉིས་གང་ཡིན་ལ་ཁྱད་པར་མེད་དེ། ཇི་སྐད་བཤད་པའི་ཁྲིད་རིམ་དེ་ཞུས་ལན་གསལ་བ་དེར་བཤད་པའི་ལམ་གྱི་གོ་རིམ་དང་མཐུན་པས་རྗེ་བཙུན་གྱི་དགོངས་པར་སྣང་བས་སོ། ། དེ་ལྟར་ཡང་ཞུས་ལན་དེ་ཉིད་ལས། ཕ་རོལ་ཕྱིན་པའི་ལམ་གྱི་རིམ་པ་བཤད་ཟིན་པའི་འོག་ཏུ། དེ་ཙམ་གྱིས་ཀྱང་བློ་གྲོས་མ་ཁེངས་པའི། ། བློ་ཅན་སྦྱངས་པ་ཟབ་མོ་དག་ལ་མོས། ། རྡོ་རྗེ་འཆང་དབང་མྱུར་དུ་སྒྲུབ་འདོད་པ། ། དེ་ལ་རྡོ་རྗེ་ཐེག་པ་སྦྱིན་པར་བྱ། ། ཞེས་གསུངས་པ་ཡིན་ནོ། ། དེ་ལྟར་ལུགས་གཉིས་པོ་དེའི་དགོངས་པ་ལེན་ལུགས་འདི་ལྟ་བུ་ཞིག་ཤེས་ན་ངོར་རྫོང་གཉིས་པོ་ཧ་ཅང་མི་མཐུན་པ་རྒྱབ་འགལ་དུ་སོང་འདུག་སྙམ་པའི་བློས་དུས་འདའ་མི་དགོས་པར་འགལ་མེད་ཀྱི་གནད་ཟབ་མོ་རྟོགས་པར་འགྱུར་རོ། །
རྒྱུ་མཚན་དེས་ན་རྫོང་ལུགས་ཀྱི་མི་ཤེས་པ་དག་གིས་ངོར་པའི་ལུགས་འདི་རྗེ་བཙུན་གོང་མའི་གསུང་དང་མི་མཐུན་ནོ་ཞེས་སྐུར་བ་འདེབས་པ་དང་། ངོར་ལུགས་ཀྱི་མི་མཁས་པ་དག་གིས་ཀྱང་རྗེ་བཙུན་གོང་མའི་བཞེད་པ་ངོར་པའི་འདི་ཁོ་ན་ཡིན་གྱི་རྫོང་པའི་ལུགས་དེ་ས་ལུགས་དང་གཏན་ནས་མི་མཐུན་ནོ་ཞེས་ཟེར་བ་དག་ཡོད་ཀྱང་། དེ་དག་ནི་ཆོས་སྤོང་བའི་ལས་སུ་འགྲོ་བས་བློ་གྲོས་དང་ལྡན་པ་དག་གིས་བྱ་བ་མ་ཡིན་ཏེ། ལུགས་དེ་གཉིས་ཀར་འཐད་ལྡན་ཡིན་པར་ཤེས་ལྡན་གཟུ་བོར་གནས་པའི་མཁས་པ་དག་གིས་མགྲིན་གཅིག་ཏུ་གསུངས་པས་སོ། ། དེ་ལྟར་ཡང་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་གསུང་ངག་བཤད་ཐབས་ཀྱི་མན་ངག་གསང་བ་སྒོ་འབྱེད་ལས་འཕྲོས་པའི་དྲི་ལན་ཟབ་དོན་སྙིང་པོ་ལས། རྗེ་བཙུན་རྡོ་རྗེ་འཆང་ཆེན་པོའི་དྲུང་གི་གསང་བ་སྒོ་འབྱེད་དུ་ཉམས་མྱོང་མ་སྐྱེས་པ་སྐྱེད་པར་བྱེད་པ་ཁྲིད་ཀྱི་རྣལ་འབྱོར་ལ་བཞིའི། དང་པོ་གཞུང་ཇི་ལྟ་བ་བཞིན་དུ་བཀྲི་བའི་གཞུང་ཤིང་ལ། གཞུང་ཇི་ལྟ་བ་བཞིན་དུ་བཀྲི་བ་དངོས་དང་། དེའི་གནད་བསྡུས་ནས་ཉམས་སུ་ལེན་པའི་གདམ་ངག་གཉིས་ཀྱི། དང་པོ་གཞི་དམ་ཚིག་ལ་གནས་པར་བྱ་བ་ལ་གཉིས།
དམ་ཚིག་མ་ཐོབ་པ་ཐོབ་པར་བྱེད་པ་དབང་བསྐུར་བ་དང་། ཐོབ་པ་མི་ཉམས་པར་བྱེད་པའི་ཕྱིར་དམ་ཚིག་གི་ཚོགས་བསྟན་པའོ། ། དང་པོ་ནི་དབང་ཆུ་ཆེན་མོ་ལ་སོགས་པ་གསུམ་དང་། ཡབ་ཡུམ་གྱི་བསྐྱེད་རིམ་རྒྱས་བསྡུས་རྣམས་ལ་བརྟེན་ནས་ཡབ་ཡུམ་གྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་རྣམ་པར་དག་པ་བླང་བའོ། ། གཉིས་པ་ལ་གསུམ་གྱི། དང་པོ་བསྲུང་བའི་དམ་ཚིག་ནི་རྩ་ལྟུང་འཁྲུལ་སྤོང་དང་། གཉིས་པ་བཟའ་བའི་དམ་ཚིག་ནི་བདུད་རྩི་རིལ་བུ་སྒྲུབ་པའི་མན་ངག་དང་ཚོགས་ཀྱི་འཁོར་ལོའི་ཆོ་ག་རྣམས་བཤད་ཅིང་ཉན་པ་དང་། གསུམ་པ་བསྟེན་པའི་དམ་ཚིག་ནི། ལམ་རིམ་པ་གཉིས་ཚུལ་བཞིན་དུ་ཉམས་སུ་ལེན་པ་སྟེ་ཞེས་སོགས་དང་། གཉིས་པ་གནད་བསྡུས་ཏེ་ཉམས་སུ་ལེན་ཚུལ་ནི།
ལམ་འབྲས་ཁྲིད་ཀྱི་སྙིང་པོ་ནི། ། ཞེས་སོགས་ཀྱི་དོན། རྗེ་བཙུན་དམ་པ་འདིའི་དགོངས་པས་གཞུང་ཇི་ལྟ་བ་བཞིན་བཀྲི་བའི་ཁྲིད་ལ་ལུགས་གཉིས་ཀྱི་དང་པོ་འཆད་པ་དེའི་ཚེ་ཐོག་མར་དབང་བསྐུར། དེ་རྗེས་དམ་ཚིག་གི་ཆོས་སྐོར་དང་བསྐྱེད་རིམ་ཡན་ལག་དང་བཅས་པ། ཚོགས་ཀྱི་འཁོར་ལོའི་ཆོ་ག་རྣམས་འཆད་པར་གསུངས་པ་དང་། གཉིས་པ་ནི་ལམ་རིམ་པ་གཉིས་ཚུལ་བཞིན་དུ་ཉམས་སུ་ལེན་པ་སྟེ་ཞེས་གསུངས་པས། ཁྲིད་ཀྱི་དམིགས་པ་རྣམས་ཕྱོགས་མཐུན་དུ་གསུངས་པ་ལ། གཞུང་ཇི་ལྟ་བ་བཞིན་དུ་བཀྲི་བ་དངོས་སུ་མཛད་པའི་ལུགས་གཅིག་དང་། ཐོག་མར་སྣང་བ་གསུམ་གྱི་ཁྲིད་མཛད། དེ་ནས་དབང་བསྐུར་ཏེ་ལྟ་བ་འཁོར་འདས་དབྱེར་མེད་སོགས་ནས་རིམ་པར་གསུངས་པ་ལ།
དེའི་གནད་བསྡུས་ཏེ་ཉམས་སུ་ལེན་པའི་གདམས་ངག་ཅེས་ཐ་སྙད་མཛད་ནས། འོག་མ་འདི་རྗེ་བཙུན་དམ་པ་དེ་ཉིད་ཀྱིས་རྩལ་དུ་སྟོན་ནས་གནང་བ་འདྲ་བསམ་པ། བདག་ལྟ་བུ་དད་པ་ལ་ནོར་དུ་བྱེད་པའི་ལུགས་གཉིས་ཀ་ལ་དད་པ་མི་འདོར་བདག་གི་བློ་ལ་ཤར་བ་དེའི་ཚེ། རྗེ་ས་པཎ་གྱི་ཁྲིད་ཡིག་དཀར་ཆག་ཀྱང་དངོས་བསྟན་དང་སྦྱར་ནས་མཛད་དོ་ཞེས་བརྗོད་ན། རྗེས་བཙུན་དམ་པ་དེའི་དགོངས་པར་ཨེ་འགྱུར། བཀྲི་ཚུལ་ཕྱི་མའི་ཤླཽ་ཀ་གཅིག་པོའི་སྙིང་པོ་དང་། གཉིས་ལས་གསུམ་བྱུང་དང་། ཀུན་དང་། བླ་མའི་དྲིན་ཅེས་པའི་གསུང་གི་ནུས་པ་གོང་གི་གཉིས་པོ་ལ་ངོས་ཨེ་འཛིན། མདོར་ན་ཤླཽ་ཀ་གཅིག་པོའི་འབྲུ་གནོན་གསལ་བ་གཅིག་མཁྱེན་ཞེས་པ་ནི་དྲི་བའོ་ཞེས་དང་།
ལན་ལ་གཞུང་ཤིང་དངོས་ལས་བརྩམས་པའི་དྲི་ལན་དང་། གནད་བསྡུས་ཏེ་ཉམས་སུ་བླང་ཚུལ་ལས་བརྩམས་པའི་དྲི་ལན་གཉིས་སུ་མཛད་ནས། དང་པོ་ལ་རྗེས་བཙུན་དམ་པ་འདིའི་བཞེད་པས་གཞུང་ཇི་ལྟར་བ་བཞིན་དུ་བཀྲི་བའི་གཞུང་ཤིང་ལས། གཞུང་ཤིང་དངོས་དང་། དེའི་གནད་བསྡུས་ནས་ཉམས་སུ་ལེན་ཚུལ་གཉིས་སུ་མཛད་པ་དེའི་ངོས་འཛིན་ཐོག་མ་ཉིད་ནས་རྒྱུ་དུས་ཀྱི་དབང་བསྐུར་ཏེ་དམ་ཚིག་ལ་སོགས་པ་བསྟན་ནས། ཕྱིས་སྣང་བ་གསུམ་ལ་སོགས་པའི་ཁྲིད་ཀྱི་རིམ་པ་ཐམས་ཅད་ཕྱོགས་མཐུན་དུ་སྟོན་པའི་ལུགས་གཅིག་དང་། ཐོག་མར་སྣང་བ་གསུམ་གྱི་ཁྲིད་བསྟན། དེ་ནས་དབང་བསྐུར། དེ་ནས་ལྟ་བ་སོགས་ཀྱི་ཁྲིད་སྟོན་པའི་ལུགས་གཅིག་སྟེ་གཉིས་སུ་མཛད་ནས། ཕྱི་མ་རྩལ་དུ་སྟོན་པ་ནི་གཏན་མ་ཡིན་ཏེ།
བཤད་ཚུལ་གོང་འོག་གཉིས་པོ་དེ་ལ་དེ་ཙམ་གྱིས་ཁྱད་པར་འབྱེད་པའི་དམིགས་བསལ་དང་དོན་ཐོབ་ཅི་ཡང་མི་སྣང་བ་དང་། སྤྱིར་སྣང་བ་གསུམ་གྱི་སྔོན་དུ་དབང་བསྐུར་བ་མཛད་པའི་ཕྱག་ལེན་དེ་གདུལ་བྱའི་གང་ཟག་ལ་ལྟོས་ནས་བྱར་རུང་བའི་སྐབས་དུ་མ་ཡོད་ཀྱང་། དེ་ཙམ་གྱིས་སྣང་བ་གསུམ་གྱི་སྔོན་དུ་དབང་བསྐུར་ངེས་པར་བྱེད་དགོས་པ་བསྒྲུབ་པར་མི་ནུས་ཤིང་། ནུས་ཀྱང་འཆད་ཚུལ་དེ་རྡོ་རྗེ་ཐེག་པའི་རྒྱུད་གཞུང་ནས་བཤད་པའི་སྐལ་ལྡན་ཅིག་ཅར་བ་དང་། སྐལ་དམན་རིམ་འཇུག་པའི་ལམ་གཉིས་པོ་གང་ཡིན་བརྟགས་ན་ཕྱོགས་གཉིས་པོ་གང་དུའང་ཁས་ལེན་ནུས་པ་དཀའ་བར་སྣང་ཞིང་། གཞུང་ཇི་ལྟ་བ་བཞིན་དུ་བཀྲི་བའི་གཞུང་ཤིང་གི་བབས་དང་། ཕྱག་ལེན་གྱི་རིམ་པ་དེ་གཉིས་འགྲིགས་པའང་ཤིན་ཏུ་དཀའ་བས་གཞུང་ཇི་ལྟ་བཞིན་དུ་བཀྲི་བའི་གཞུང་ཤིང་དངོས་ལ་གོ་རིམ་ངེས་པ་ཅན་དེ་ལྟ་བུ་ཞིག་ངེས་པར་དགོས་པར་མི་བཞེད་པར་མཆིས་ལགས། དེ་ལྟ་ན་གསང་བ་སྒོ་འབྱེད་ལས། དང་པོ་ཉིད་ནས་དམ་ཚིག་མ་ཐོབ་པ་ཐོབ་པར་བྱེད་པ་མངོན་པར་དབང་བསྐུར་བ་བཤད་པ་མ་ཡིན་ནམ་ཞེ་ན་ཡིན་མོད། དེས་དེ་ལྟར་བསྟན་པ་མཐའ་གཅིག་ཏུ་ངེས་པ་མ་ཡིན་ཏེ།
དམ་ཚིག་མ་ཐོབ་པ་ཐོབ་པར་བྱེད་པ་ལ་དབང་གི་མངོན་པར་རྟོགས་པ་བརྒྱད་དང་ལྡན་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་སྨིན་བྱེད་ཀྱི་དབང་བསྐུར་བ་ཚུལ་བཞིན་དུ་བསྒྲུབ་དགོས་པ་ཡིན་ལ། དབང་བསྐུར་ཞུ་བ་པོའི་སློབ་མ་དེ་ལའང་རིགས་ལེགས་པར་བརྟགས་ཏེ་སྐལ་ལྡན་ཅིག་ཅར་བའི་རིགས་ཅན་ཡིན་ན་ཐུན་མོང་བའི་ལམ་གྱིས་བཀྲི་བ་ལ་མ་ལྟོས་པར་དང་པོ་ཉིད་ནས་དབང་བསྐུར་ཏེ་ལྟ་བ་ལ་སོགས་པ་བསྟན་པས་ཆོག་པ་ཡིན་ཡང་། སྐབས་འདིར་གང་ཟག་སྐལ་དམན་རིམ་འཇུག་པ་བཀྲི་ཚུལ་གྱི་རྣམ་གཞག་གཙོ་ཆེ་བས། དེའི་ལུགས་ལ་དབང་གི་སྔོན་དུ་ཐུན་མོང་བའི་ལམ་གྱིས་ངེས་པར་བཀྲི་དགོས་པར་དབང་གི་ཆུ་བོ་ཆེན་མོ་བཀླགས་པ་ཙམ་གྱིས་ཀྱང་གོ་བར་ནུས་པས། སྣང་བ་གསུམ་གྱི་ཁྲིད་ཀྱང་གཞན་དོན་དུ་སློབ་མ་རྗེས་སུ་བཟུང་བའི་ས་ཁོངས་སུ་བསྡུས་ནས་དབང་གི་སྔོན་འགྲོར་བཞེད་པ་ཡིན་གྱི། སྨིན་གྲོལ་གཉིས་ཀྱིས་ཕྱེ་བའི་ཕྱི་མའི་ཁོངས་སུ་འདྲེན་པར་མི་མཛད་པར་མཆིས་ལགས། གལ་ཏེ་དེ་ལྟར་མི་བཞེད་པར་དངོས་བསྟན་སྒྲ་ཇི་བཞིན་པ་དེ་ལས་གཞན་ཅི་ཡང་བཤད་དུ་མེད་ན་སྣང་བ་གསུམ་གྱི་ཁྲིད་གང་དུ་སྟོན་གྱི་གསལ་ཁ་ཅི་ཡང་མེད་པས་གསང་བ་སྒོ་འབྱེད་ཁས་ལེན་པ་དག་གི་ལུགས་ལ་སྣང་བ་གསུམ་གྱི་ཁྲིད་གཏན་ནས་སྟོན་མི་དགོས་པར་ཐལ་བའི་སྐྱོན་དུ་འགྱུར་བ་མ་ལགས་སམ་ཞེས་པ་དང་། གཞན་ཡང་སྣང་བ་གསུམ་གྱི་ཁྲིད་ཐོག་མར་བསྟན་ནས། དེ་ནས་དབང་དང་དམ་ཚིག་སོགས་སྟོན་པར་གསུངས་པའི་ཁྲིད་རིམ་དེ་གོང་མའི་གསུང་མང་པོ་ཞིག་གིས་སྒྲུབ་པར་མཛད་རྗེས་སུ། རྗེ་བཙུན་གོང་མའི་ཕྱག་ལེན་མ་འཆུགས་པ་རྣམས་ལ་བཀྲི་ཚུལ་དེ་འདྲ་བ་ཞིག་ཡོད་པར་སྣང་ཡང་།
བར་སྐབས་སུ་གདུལ་བྱ་ལ་ལྟོས་ནས་དབང་བསྐུར་དང་པོ་ནས་ཐོབ་ཟིན་པ་ལ་ཁྲིད་དམིགས་རྣམས་ཕྱི་ནས་སྟོན་པའི་ཕྱག་ལེན་སྒོ་ཡང་ཕྱོགས་ནས་སྟོན་པ་དུ་མ་ཞིག་བྱུང་བར་སྣང་ཞིང་། འཆད་ཚུལ་དེ་ལ་སྣང་བ་གསུམ་གྱི་ཁྲིད་མ་བསྟན་ཡང་རུང་མོད། འོན་ཀྱང་ངེས་འབྱུང་གི་བསམ་པ་བསྐུལ་བ་སོགས་དགོས་བྱེད་ཁྱད་པར་ཅན་དུ་མ་གཟིགས་ནས་སྣང་བ་གསུམ་ཡང་ཁྲིད་ཀྱི་ཁ་ཚང་བའི་ཕྱིར་སྟོན་པར་མཛད་པ་ཡིན་གྱི། གཞུང་གི་བབས་ལ་གོ་རིམ་དེ་འདྲ་ཞིག་ངེས་པར་དགོས་པར་བཞེད་པ་མ་ཡིན་པ་འདྲ་ལགས་ཞེས་སོགས་དང་། མདོར་ན་གཞུང་ཤིང་གི་བབས་ལ་དང་པོར་སྣང་བ་གསུམ་བསྟན་ནས་དབང་བསྐུར་ཏེ་གྲོལ་བྱེད་ཀྱི་ལམ་རྣམས་རིམ་གྱིས་སྟོན་པ་དང་། གདུལ་བྱ་ལ་ལྟོས་ནས་ཅི་རིགས་པར་སྟོན་དུ་རུང་བའི་ཁྱད་པར་སོ་སོར་ཤེས་ན་ལོག་རྟོག་ཁོ་ནས་དུས་འདའ་མི་དགོས་ཤིང་། ཐུབ་པའི་བསྟན་པ་གཅེས་པར་འཛིན་པའི་གང་ཟག་དམ་པ་རྣམས་ལ་ངན་སྨྲས་འབའ་ཞིག་བྱེད་པའི་སྡིག་པའི་ཁུར་ཆེན་པོས་མི་ནོན་པར་མཆིས་ལགས་ཞེས་གསུངས་ཤིང་། བདག་གི་བླ་མ་མཁན་ཆེན་ཐམས་ཅད་མཁྱེན་པ་ངག་དབང་ཆོས་ཀྱི་གྲགས་པའི་གསུང་ལས། སྣང་གསུམ་ཁྲིད་ཀྱི་སྐྱབས་འགྲོའི་དམིགས་པའི་སྐབས། ། བླ་མ་བླ་མའི་རྣམ་པའམ་གང་དུ་བསྒོམ། །
འགའ་ཞིག་རྡོ་རྗེ་འཆང་དུ་བསྒོམ་ཞེས་པ། ། ཕར་ཕྱིན་ལམ་གྱི་སྙིང་པོར་འདི་འཐད་དམ། ། ཞེས་པའི་དྲི་བ་མཛད་ནས། དེ་ལྟར་འདྲི་དགོས་པའི་རྒྱུ་མཚན་དུ། རྫོང་ཕྱོགས་པ་དག་སྣང་གསུམ་ཁྲིད་ཀྱི་སྐྱབས་འགྲོ་ལ་བླ་མ་རྡོ་རྗེ་འཆང་དུ་བསྒོམ་པ་ཆོས་རྗེ་བླ་མ་དམ་པའི་ཁྲིད་ཡིག་སྦས་དོན་གསལ་བར་དེ་བཞིན་བཤད་པ་ལ་བརྟེན་པ་ཡིན་ལ། དེའི་རྒྱུ་མཚན་ཡང་སྔོན་ལ་དབང་བསྐུར་ནས་དེའི་རྗེས་སུ་སྣང་གསུམ་གྱི་ཁྲིད་སྟོན་པས་ན་སྐྱབས་འགྲོའི་སྐབས་སུ་བླ་མ་རྡོ་རྗེ་འཆང་ཀྱེ་རྡོར་དུ་བསྒོམ་པ་གཞིར་བཞག་ལ། དེ་ཉིད་ཕྱག་ལེན་མ་དག་པའང་མ་ཡིན་ཏེ། རྗེ་བཙུན་གོང་མའི་སྐབས་ནས་རྒྱུད་སྦྱངས་བ་སྔོན་དུ་སོང་བའི་སློབ་མ་རྣམས་ལ་ཐོག་མར་དབང་བསྐུར་ནས། དེ་ནས་སྣང་གསུམ་སོགས་ཁྲིད་ཀྱི་རིམ་པ་སྟོན་པའང་མང་དུ་བྱུང་། ཡང་རྒྱུད་སྦྱངས་པ་སྔོན་དུ་མ་སོང་བ་འགའ་ཞིག་གམ་སྦྱངས་བ་སྔོན་དུ་སོང་མ་སོང་ཐུན་མོང་དུ་ཚོགས་པ་རྣམས་ལ་ཐོག་མར་སྣང་བ་གསུམ་གྱི་ཁྲིད་རིམ་ཕར་ཕྱིན་རང་རྐང་ལ་སྦྱར་ནས་རྒྱུད་སྦྱངས་ཏེ་དེ་ཙམ་གྱིས་ཆོག་པར་བཟུང་ནས་སྔགས་ལ་མི་མོས་པ་དག་ལ་དབང་མི་བསྐུར།
སྔགས་ལ་མོས་ཤིང་རྡོ་རྗེ་འཆང་གི་གོ་འཕང་མྱུར་དུ་འདོད་པ་དག་ལ་དབང་བསྐུར་ཏེ་སྔགས་ལམ་གྱི་ཁྲིད་སོགས་རྒྱས་པར་འཆད་པ་ད་ལྟའི་བར་དུ་ངོར་པ་དག་གི་ཕྱག་ལེན་ལ་ཡོད་ཅིང་། གྲྭ་སྟོན་ཞུས་ལན་དུ་གསལ་བར་འབྱུང་བ་དེ་ཡིན། དེ་ལྟར་སྔ་མོ་ནས་སྲོལ་གཉིས་བྱུང་བ་དེ་མི་སེམས་པར་ཕྱོགས་འཛིན་གྱི་སྒོ་ནས་ཆོས་སྤོང་གི་ལས་བསོག་པ་འགའ་ཞིག་ཆོས་རྗེ་བླ་མ་སློབ་བརྒྱུད་དང་བཅས་པ་ལ་སྐུར་འདེབས་བྱེད་པ་དང་། ངོར་པ་ནང་ཚོགས་ཀྱི་ལུགས་སྲོལ་ཐ་དད་པ་ན་ཡང་པཎ་ཆེན་ཀོང་སྟོན་གྱིས་མཛད་པའི་ཁྲིད་ཡིག་ན་སྣང་གསུམ་གྱི་སྐབས་སུ་བླ་མ་རྡོ་རྗེ་འཆང་དུ་བསྒོམ་པར་བཤད་པ་དང་། ཁྱད་པར་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོ་བརྒྱུད་འཛིན་དང་བཅས་པ་སྣང་གསུམ་ཁྲིད་ཀྱི་སྐབས་འདིར་བླ་མ་བརྒྱུད་པ་དང་བཅས་པ་རྡོ་རྗེ་འཆང་དུ་བསྒོམས་ནས་སྐྱབས་སུ་འགྲོ་བར་མཛད་པ་ལ། ཕྱིས་ཀྱི་རང་ཕྱོགས་པ་ཕལ་ཆེར་དེ་ནི་མི་འཐད་དེ། སྣང་གསུམ་ཁྲིད་འདི་ཕར་ཕྱིན་ལམ་གྱི་སྐབས་ཡིན་ཞིང་། ཕ་རོལ་ཏུ་ཕྱིན་པ་ལ་བླ་མ་རྡོ་རྗེ་འཆང་དུ་བསྒོམ་པ་མེད་པའི་ཕྱིར། དེས་ན་འདི་ནི་མི་འཐད་པ་ཆེན་པོ་ཡིན་ནོ་ཞེས་མ་བརྟགས་པར་ཆོ་ངེ་ཆེན་པོ་འདེབས་པ་མང་པོ་འདུག་པའི་རྒྱུ་མཚན་གྱིས་བྲིས་པ་ཡིན་ཞེས་པ་དང་། དེའི་འོག་ཙམ་དུ་ཁྱད་པར་རྣལ་འབྱོར་དབང་ཕྱུག་བིརྺ་པའི་གསུང་ངག་ལམ་འབྲས་ཀྱི་ལམ་གྱི་རིམ་པ་འདི་སྐལ་དམན་རིམ་གྱིས་པའི་ལམ་གྱི་བཀྲི་ཚུལ་ཁོ་ནར་འདོད་པའང་སྔོན་གྱི་དམ་པ་གོང་མ་རྣམས་ལ་སྐུར་འདེབས་སུ་འགྲོ་ཞིང་།
རང་ཕྱོགས་འགའ་ཞིག་ལ་སྡང་ཤུགས་ཀྱི་དམོད་པར་སོང་བས་འདི་འདྲའི་རིགས་གསུང་རབ་ཀྱི་གནད་གོ་བ་རྣམས་དང་། དེ་མ་གོའང་ལས་འབྲས་ལ་འཛེམ་བག་བྱེད་པ་རྣམས་ཀྱིས་མི་གསུང་བ་ཞུ། ཆོས་ཀྱི་སྤྱན་ལྡན་ངོར་ཆེན་དཀོན་མཆོག་ལྷུན་གྲུབ་ཀྱིས། སྣང་གསུམ་སྔོན་དུ་དབང་སྐུར་བ། ། ངེས་པར་དགོས་ཞེས་ཟེར་བ་ཡི། ། ལམ་འབྲས་པ་ལ་འདི་སྐད་དྲི། ། ཞེས་གསུངས་པའི་ཚིག་གི་ནུས་པ་མྱང་ཤེས་ན་སྣང་གསུམ་གྱི་སྔོན་དུ་ངེས་པར་དབང་བསྐུར་བ་དགོས་ཟེར་བ་ལ་དགག་པ་མཛད་པ་ཡིན་གྱི། སྤྱི་བབས་སྔོན་ལ་དབང་བསྐུར་ནས་ལམ་འབྲས་ཀྱི་སྔོན་འགྲོ་དངོས་གཞིའི་ཁྲིད་བསྟན་པ་ལ་དགག་པ་མཛད་རྒྱུ་མ་ཡིན། ངོར་པ་རང་གི་ལམ་འབྲས་ཀྱི་ཁྲིད་འཆད་ཚུལ་གྱི་དགོངས་པ་འདི་གྲྭ་སྟོན་ཞུས་ལན་ལས་ཇི་སྐད་གསུངས་པ་དང་མཐུན་པ་ཡིན་ཞིང་། དེང་སང་གི་གདུལ་བྱ་དག་ལ་བཀྲི་ཚུལ་གྱི་རིམ་པ་འདི་ལེགས་ཤིང་སྐབས་སུ་བབས་པ་ཡིན།
དེ་སྐད་དུའང་ངོར་ཆེན་ཉིད་ཀྱི་གསུང་སྔར་དྲངས་པའི་འཕྲོ་ལས། མདོར་ན་གྲྭ་སྟོན་ཞུས་ལན་དང་། ། མཐུན་པའི་ཉམས་ལེན་ཁུངས་མ་ཞིག ། གངས་ཅན་འདི་ན་ཡོད་དམ་མེད། ། ཡོད་ན་དེ་ཡི་མཚན་གཞི་འདྲི། ། ཞེས་གསུངས་པས་ཀྱང་ངོར་པ་རང་གི་ཕྱག་ལེན་སྣང་གསུམ་ཁྲིད་ཀྱི་རྗེས་དབང་བསྐུར་ཏེ། དེ་ནས་སྔགས་ལམ་གྱི་ཁྲིད་སྟོན་པར་མཛད་པ་འདི་གྲྭ་སྟོན་ཞུས་ལན་གྱི་ལུང་གིས་སྒྲུབ་པར་མཛད་པས། དེང་སང་རྫོང་ཕྱོགས་པ་དག་གིས་ཕྱག་ལེན་གྱི་རིམ་པ་འདི་འགོག་རྒྱུ་ག་ལ་ཡིན། དེས་ན་རྫོང་ཕྱོགས་པའི་རིགས་ཅན་ཁ་ཅིག་གིས་རང་གི་ཕྱག་ལེན་ཙམ་མཐོང་བའི་རྒྱུ་མཚན་གྱིས་སྣང་གསུམ་སྔོན་དུ་དབང་བསྐུར་ངེས་པར་བྱེད་ཟེར་བ་དེ་འདྲའང་གྲྭ་སྟོན་ཞུས་ལན་དང་དངོས་སུ་འགལ་བས་སྒྲོ་འདོགས་ཀྱི་མཐར་ལྷུང་། ངོར་ཕྱོགས་ཀྱི་མ་གོ་བ་འགའ་ཞིག་གིས་ཀྱང་སྣང་གསུམ་སྔོན་དུ་དབང་བསྐུར་བ་གཏན་ནས་མི་འཐད་ཟེར་བའང་གཞན་ལ་སྐུར་འདེབས་ཀྱི་མཐར་ལྷུང་ཞིང་།
ཇོ་ལྕགས་མ་ལས་རྣལ་འབྱོར་པ་ལ། ཏིང་ངེ་འཛིན་ལ། ཞེས་སོགས་ཀྱི་རྣལ་འབྱོར་པ་དེ་ལ་ཐུན་མོང་དང་ཐུན་མོང་མ་ཡིན་པ་གཉིས་སུ་གསུངས་འདུག་པ་ལ་ཇི་ལྟར་འཆད། སོ་སོ་ནས་མི་ཤེས་པ་དག་གིས་རང་ཉིད་གང་ལ་ཞེན་པའི་ཕྱོགས་བཟུང་ནས་གསུང་རབ་རང་བཟོར་བཀྲལ་བ་འདི་ཉེས་པ་ཆེ་བས་ཕྱོགས་འཛིན་ཨ་འཐས་ཀྱི་ལས་བསོག་པ་མི་རིགས་སོ་ཞེས་གསུངས་པ་ཡིན་ནོ། ། གསུམ་པ་སྟ་གོན་ལ་འབྲེལ་བ་ཡོད་མེད་ཀྱི་རྣམ་གཞག་ནི། མུས་སྲད་པ་ཆེན་པོ་རྡོ་རྗེ་རྒྱལ་མཚན་གྱིས། སྟ་གོན་འབྲེལ་བ་མེད་པ་དང་། ། ཞེས་པའི་རྒྱས་བཤད་དུ། སློབ་མ་སྨིན་བྱེད་རྡུལ་ཚོན་གྱི་དཀྱིལ་འཁོར་གཅིག་ཏུ་ཐོག་མའི་དབང་བསྐུར་ཚར་གཅིག་པོ་དེ་རིགས་མོད། དེའི་རྗེས་སུ་དཀྱིལ་འཁོར་གཅིག་པོ་དེ་ཉིད་ཀྱི་སྟེང་ནས་ཉིན་རེ་བཞིན་སྟ་གོན་སྔ་མའི་དངོས་གཞི་རེ་དང་།
དངོས་གཞི་རྟིང་མའི་སྟ་གོན་རེ་སྤེལ་ནས་ཞུ་མཁན་མ་རྫོགས་ཀྱི་བར་དུ་བྱེད་དོ། ། འདི་ཤིན་ཏུ་མི་རིགས་པའི་རྒྱུ་མཚན་སྨིན་བྱེད་རྡུལ་ཚོན་གྱི་དཀྱིལ་འཁོར་གཅིག་ཏུ་དབང་བསྐུར་གཅིག་ལས་ལྷག་པ་ཡང་བསྐུར་དུ་མི་རུང་སྟེ། དཀྱིལ་འཁོར་དེ་ལ་སྟ་གོན་གཅིག་ལས་མེད་པའི་ཕྱིར་ཞེས་ས་སྐྱ་པའི་སྲོལ་འཛིན་གཞན་ཐམས་ཅད་འཆད་ལ། ཁྱེད་ཀྱི་དེ་ནི་བུ་སྟོན་གྱི་སློབ་བརྒྱུད་དག་གི་ལུགས་ཡིན་གྱིས་ས་སྐྱ་པའི་ལུགས་མིན། དེས་ན་དེ་ལྟ་བུ་ལ་གོང་མའི་ལུང་ཡོད་ན་སྟོན་ཅིག གལ་ཏེ་སྟ་གོན་གསུམ་པོ་དེ་སྔར་བྱས་པས་ཆོག་ཅེ་ན། འོ་ན་སྒྲུབ་མཆོད་སོགས་ཀྱང་སྔར་བྱས་པ་དེ་ཉིད་གནས་པས་ཉི་མ་གཞན་ལ་བྱེད་ཅི་དགོས་ཞེས་དང་། གཞན་ཡང་རྩོད་པ་དང་རྩོད་ལན་འགའ་རེ་བཀོད་ནས། ངོར་ལུགས་པས། རྡུལ་ཚོན་གྱི་དཀྱིལ་འཁོར་གཅིག་ཏུ་སྨིན་བྱེད་ལན་མང་དུ་བྱེད་པ་འདི་ལ་ཆེད་དུ་རྒོལ་བར་མཛད་དོ། །
པཎ་ཆེན་རིན་པོ་ཆེ་དང་ཚངས་པའི་རིགས་སྔགས་སུ་གོང་དུ་བཀོད་པ་དེའི་སྟེང་དུ་གལ་ཏེ་སྟ་གོན་སྔ་མ་རྣམས་བསྐྱར་ནས་བྱེད་ཅེ་ན། དཀྱིལ་འཁོར་བསྒྲུབས་ཟིན་ནས་དེའི་ལྷ་སྟ་གོན་ཇི་ལྟར་བྱེད་ཅེས་དང་། གཞན་ཡང་འབྲེལ་མེད་ཀྱི་རྩོད་ལན་ཁ་ཅིག་བཀོད་ནས། དེའི་ཤུགས་ལ་སྒྲུབ་མཆོད་རྟིང་མ་རྣམས་ཀྱི་ཚེ་ལྷ་སྟ་གོན་བྱེད་ཐུབ་པ་ཞིག་ཡོད་ན། སྟ་གོན་འབྲེལ་པ་མེད་པ་དང་། ། ཞེས་པའི་རྒོལ་བ་དེ་བཟློག་ཐུབ་པར་ཁས་ལེན་ནོ་ཞེས་པ་རྒོལ་བའི་གསུང་དུ་བཀོད་ནས་སོ་སོའི་ལན་རེའང་མཛད་མོད། མུས་སྲད་པ་ཆེན་པོའི་ཆུ་རྒྱུན་བཞི་པའི་དཔེ་ཕལ་ཆེར་ལས་ཁོ་བོས་བཀོད་པ་དེ་ལས་ཕྱི་མ་དེ་དག་དངོས་ཤུགས་གང་ལའང་མི་སྣང་ངོ་། ། དེ་དག་ལ་ལན་འདེབས་པཎ་ཆེན་རིན་པོ་ཆེའི་རྣམ་ཐར་སྒོ་བརྒྱད་པར་ཤིན་ཏུ་རྒྱས་པ་ཞིག་འབྱུང་བའི་རྐང་གྲངས་རགས་པ་ཙམ་བརྗོད་ན། དངོས་བསྟན་རྩོད་ཕྲེང་སོ་སོའི་ལན་དང་། ཞེ་འདོད་དགོངས་པའི་ལན་དཔྱིས་ཕྱིན་པ་དང་གཉིས་སུ་མཛད་ནས།
དང་པོ་ལའང་རྩ་བའི་གཏན་ཚིགས་མ་ངེས་པ་དང་། དེ་སྒྲུབ་བྱེད་ཀྱི་རིགས་པ་མཐའ་མ་ཆོད་པ་གཉིས་སུ་མཛད་ནས། དང་པོ་ལ་འོ་ན་སྨིན་བྱེད་ཀྱི་དཀྱིལ་འཁོར་གཅིག་ལ་ལྷ་སྟ་གོན་གཅིག་ལས་མེད་ཅིང་། གཅིག་པོ་དེ་སློབ་མ་གྲལ་གོང་མ་དེའི་སྟ་གོན་དང་འབྲེལ་ལ། གྲལ་འོག་མ་རྣམས་ཀྱིས་སྟ་གོན་ལ་འབྲེལ་ཡུལ་གྱི་ལྷ་སྟ་གོན་མེད་པས་ན་དཀྱིལ་འཁོར་གཅིག་ཏུ་སློབ་མ་གཅིག་ལས་ལྷག་པ་ལ་སྨིན་བྱེད་མི་རུང་བར་འགྱུར་ལ། གལ་ཏེ་ལྷ་སྟ་གོན་གཅིག་པུ་དེ་སློབ་མ་གྲལ་འོག་མ་རྣམས་ཀྱི་སྟ་གོན་དང་ཡང་འབྲེལ་ཟེར་ན། དབང་ཚར་རྟིང་མ་རྣམས་ཀྱི་སློབ་མ་སྟ་གོན་ཡང་ལྷ་སྟ་གོན་གཅིག་པུ་དེ་དང་འབྲེལ་བར་མཚུངས་པས་སྟ་གོན་གཅིག་པུ་ཇི་སྲིད་གནས་ཀྱི་བར་དུ་དཀྱིལ་འཁོར་ཡོངས་རྫོགས་གནས། དེ་གནས་པ་དེ་སྲིད་དུ་སློབ་མ་སྟ་གོན་གྱི་སྣོད་དུ་རུང་བ་སྟོང་ཙམ་བྱུང་ཡང་སྨིན་དུ་རུང་ངོ་། ཡང་ཁྱེད་ཀྱི་ཞེ་འདོད་དབང་ཚར་རྟིང་མ་རྣམས་ལ་སློབ་མ་སྟ་གོན་གཞི་མ་གྲུབ་ཟེར་བར་སོང་བ། དེ་ནི་ལེགས་པར་གྲུབ་པས་ན་རྩ་བའི་གཏན་ཚིགས་དེ་ལ་འགལ་མ་ངེས་མ་གྲུབ་པའི་སྐྱོན་གསུམ་ཀར་ཚང་བས་ལྟར་སྣང་ཡིན་པར་གསུངས།
གཉིས་པ་སྒྲུབ་བྱེད་ཀྱི་རིགས་པ་མཐའ་མ་ཆོད་པ་ལ་རྩ་བའི་གཏན་ཚིགས་དེའི་རྟགས་ཆོས་ཀྱི་འབྲེལ་པ་ནི་ལྷ་སྟ་གོན་གཅིག་ལས་མེད་ན་སློབ་མ་སྟ་གོན་ཡང་གཅིག་ལས་མི་རུང་ཞེས་པ་དང་། ལྷ་སྟ་གོན་གཅིག་ལས་མེད་པས་གཅིག་པུ་དེ་སློབ་མ་སྟ་གོན་དང་པོ་ལ་འབྲེལ་ནས་རྫོགས་པས་ན། ཚར་རྟིང་མ་རྣམས་ལ་ལྷ་སྟ་གོན་དང་འབྲེལ་བ་མེད་ཅེས་པ་དང་། ལྷ་སྟ་གོན་ཞིག་བསྐྱར་ནས་བྱེད་ན་སློབ་མ་སྟ་གོན་འབྲེལ་པ་སྲིད་ཀྱང་དེ་མེད་ཅེས་པ་དང་། སྔ་མ་གནས་པས་བསྐྱར་མི་དགོས་ན་ཧ་ཅང་ཐལ་ཆེས་པ་རྣམས་སུ་སོང་བས། དང་པོ་ལ་འོ་ན་སློབ་མ་ཉེར་ལྔ་པོ་རེ་རེ་ལ་སྟ་གོན་རེ་རེ་ཏེ་ཉེར་ལྔ་ཡོད་པས་ལྷ་སྟ་གོན་ཡང་ཉེར་ལྔ་ཡོད་དགོས་པར་འགྱུར། དེ་མི་དགོས་ན་འབྲེལ་ཟླ་དང་འབྲེལ་ཡུལ་གྲངས་མཉམ་དགོས་པ་དང་འགལ་ལོ། ། སྟ་གོན་སྔ་མ་གནས་པ་དེ་ལ་རྟིང་མ་བསྐྱར་དགོས་སམ་མི་དགོས། དགོས་ན་སློབ་མ་སྟ་གོན་རྟིང་མ་དེ་ལྷ་སྟ་གོན་རྟིང་མ་དང་འབྲེལ་བས་སྟ་གོན་འབྲེལ་པ་ཡོད་པར་འགྱུར། བསྐྱར་མི་དགོས་ན་སྒྲུབ་མཆོད་ཕྱི་མ་རྣམས་ཀྱང་བསྐྱར་མི་དགོས་པར་འགྱུར་ཏེ་སྔ་མ་གནས་པའི་ཕྱིར་རོ། །
དེས་ན་དངོས་ལན་ནི། དབང་ཚར་རྟིང་མ་རྣམས་བྱེད་པའི་ཚེ་ལྷ་སྟ་གོན་གནས་པས་བསྐྱར་མི་དགོས་ཤིང་། དགོས་ཀྱང་སྐྱོར་ཐབས་མེད་པ་མ་ཡིན་ཏེ། སྒྲུབ་མཆོད་དང་པོའི་དུས་སུ་སྟ་གོན་གྱི་ལྷ་ནམ་མཁར་བཏེག་པ་དེ་ཇི་སྲིད་ཀྱི་བར་ནམ་མཁར་བཞག་ནས་སྐབས་སུ་བབས་པ་རེ་རེའི་ཚེ་མར་མེ་གཅིག་ལས་གཉིས་མཆེད་ཀྱི་ཚུལ་དུ་དཀྱིལ་འཁོར་ལ་བཅུག་ཆོག་པའི་ཕྱིར། གཞན་དུ་ན་རང་བཞིན་གྱི་གནས་ནས་འདིར་སྤྱན་དྲངས་པའི་ཚེ་གནས་དེ་ན་ལྷ་མེད་པར་འགྱུར་རོ་གསུངས། གཉིས་པ་ཞེ་འདོད་དགོངས་པའི་ལན་དཔྱིས་ཕྱིན་པ་ལ་རྒོལ་བ་པོའི་བསམ་པ་བླངས་ནས་ཉེས་པ་དེ་རང་ལ་མེད་ཅིང་གཞན་ལ་ཡོད་པ་དང་། རྒོལ་བ་པོ་ཉེས་པ་དང་བཅས་པར་བསྟན་པ་དག་ཏུ་མཛད་ནས། དང་པོ་ལ། རྒོལ་བ་པོ་ལྟར་ན་སློབ་མ་རྗེས་འཛིན་ཉེར་ལྔ་ལ་བྱས་པ་དེ་དག་གི་དོན་དུ་བཞེངས་པའི་དཀྱིལ་འཁོར་དེ་དང་། དབང་ཚར་རྟིང་མ་བསྐུར་རྒྱུའི་སློབ་མ་རྣམས་ལ་འབྲེལ་པ་མེད་པས་དབང་རྟིང་མ་མི་རུང་ཟེར་རྒྱུར་སྣང་བ།
སྣང་གསུམ་གྱི་ཁྲིད་ཟིན་པའི་སློབ་མ་མང་པོ་ལ་གྲངས་ངེས་མེད་པར་རྗེས་བཟུང་བྱེད་པ་གྲུབ་ཅིང་། མ་བྱས་ན་ཉེས་པ་ཆེན་པོ་ཡོད་པས་དེ་ལྟར་རྗེས་བཟུང་བྱས་པ་དེ་དང་། དེ་དག་གི་དོན་དུ་བཞེངས་པའི་རྡུལ་ཚོན་གྱི་དཀྱིལ་འཁོར་ཤིན་ཏུ་འབྲེལ། སྟ་གོན་བཞི་པོའང་གོ་རིམ་ཇི་ལྟ་བ་བཞིན་དུ་འབྲེལ་བས། རྡུལ་ཚོན་གྱི་དཀྱིལ་འཁོར་གཅིག་པུ་དེ་སློབ་མ་ཇི་ཙམ་པ་ཐམས་ཅད་སྨིན་བྱེད་ཀྱི་དཀྱིལ་འཁོར་དུ་རུང་བ་ཡིན་ནོ་ཞེས་པ་དང་། རྒོལ་བ་པོ་ཉེས་པ་ཅན་དུ་བསྟན་པ་ལ་ཁས་བླངས་འགལ་བ་དང་། ཉེས་པ་ཆེན་པོ་གཞན་གྱིས་གནོད་པ་གཉིས་སུ་མཛད་ནས། དང་པོ་ལ་དབང་ཚར་དང་པོ་བྱས་ཟིན་པའི་རྡུལ་ཚོན་གྱི་དཀྱིལ་འཁོར་ལ་སྟ་གོན་བསྐྱར་མ་དང་། སྒྲུབ་མཆོད་བསྐྱར་ན་སྟ་གོན་འབྲེལ་བ་ཡོད་པར་འདོད་པ་དང་། དབང་ཚར་རྟིང་མ་མི་རུང་བར་ཁས་ལེན་པ་འགལ་བར་གསུངས།
ཉེས་པ་ཆེན་པོ་གཞན་གྱིས་གནོད་པ་ལ་རྡུལ་ཚོན་ལ་དབང་ཚར་གཅིག་ལས་མི་རུང་ན་རས་བྲིས་ལའང་མི་རུང་བར་འགྱུར། རས་བྲིས་སྨིན་བྱེད་མ་ཡིན་པ་ལ་དེ་ལྟར་རུང་བ་དང་། གཞན་དུ་སྤྱན་འདྲེན་དུ་བཏུབ་པས་དེ་གཉིས་མི་མཚུངས་ཤེ་ན། རྡུལ་ཚོན་ལའང་སྨིན་བྱེད་མ་ཡིན་པ་ལ་དེ་ལྟར་རུང་ཞིང་། དེ་རིང་གི་རྡུལ་ཚོན་མི་དམིགས་པར་བྱས་རྗེས་སང་གི་རྡུལ་ཚོན་ལ་དེ་ལྟར་རུང་བར་འགྱུར་རོ། མདོར་ན་རྡུལ་ཚོན་དང་རས་བྲིས་གང་ཡིན་ཀྱང་རུང་། སློབ་མ་སྨིན་བྱེད་དུ་རུང་མི་རུང་ནི་སློབ་མ་དང་དཀྱིལ་འཁོར་དེ་ལ་འབྲེལ་པ་ཡོད་མེད་ལ་ཐུག དེའང་དབང་གི་མངོན་པར་རྟོགས་པ་མཐའ་དག་ཚང་མ་ཚང་ལ་ཐུག དེ་ཚང་བའང་རང་དོན་དུ་བཞེངས་པའི་དཀྱིལ་འཁོར་དེ་ལ་དགོས་པའི་ཡོ་བྱད་རྣམས་སློབ་དཔོན་ལ་སྦྱར་བ་ནས་བཟུང་མངོན་པར་རྟོགས་པ་བཤད་ཚོད་རྣམས་ཚང་ན་རས་བྲིས་ཀྱང་སྨིན་བྱེད་དུ་འགྲོ་བ་ནི་དབང་ཆུའི་དགོངས་པ་དང་། དེ་མ་ཚང་ན་རྡུལ་ཚོན་ཡང་སྨིན་བྱེད་དུ་མི་འགྲོ་བ་ནི་ཆོས་རྗེ་པའི་དགོངས་པའོ། །
ངེས་པའི་དོན་དུ་བློས་བསླངས་དང་ཚོན་རྩི་ལས་གྲུབ་པ་སོགས་ནི་དམིགས་པའི་རྐྱེན་ཙམ་ཡིན་གྱི། སྨིན་བྱེད་ཀྱི་དཀྱིལ་འཁོར་དངོས་ནི་ཡེ་ཤེས་ལས་གྲུབ་པ་ཉིད་གཙོ་བོ་ཡིན་ནོ་ཞེས་སོགས་གསུངས་སོ། ། ཡང་ཚར་ཆེན་ཆོས་ཀྱི་རྒྱལ་པོའི་རྡོ་རྗེ་འཁྲུལ་འཁོར་གྱི་ཟེགས་མ་ལས། སྨྲ་བ་གསུམ་པ་ནུབ་དང་པོ་ལས་ལྷ། བུམ་པ་སྟ་གོན་བྱས་པའི་ནུབ་དེ་ཁོ་ན་ལ་སློབ་མ་སྟ་གོན་བྱེད་ཀྱི། ནུབ་ཕྱི་མ་ཕན་ཆོད་ཀྱི་རྡུལ་ཚོན་གྱི་དཀྱིལ་འཁོར་དང་འབྲེལ་བར་སློབ་མ་སྟ་གོན་བྱ་མི་རུང་སྟེ། དེའི་དུས་ཀྱི་སློབ་མ་སྟ་གོན་དང་སྟ་གོན་སྔ་མ་གསུམ་ལ་འབྲེལ་པ་མེད་པའི་ཕྱིར་ཟེར་རོ་ཞེས་ཁས་བླངས་བཀོད་ནས། ལན་དངོས་ལ་དེ་ལྟར་ན་ནུབ་ཕྱི་མ་རྣམས་ལ་སྒྲུབ་མཆོད་ཀྱང་མི་རུང་བར་འགྱུར་ཏེ། དེ་དུས་ཀྱི་དངོས་གཞིའི་སྒྲུབ་མཆོད་ལ་སྟ་གོན་སྔ་མ་གསུམ་དགོས་པ་གང་ཞིག དེ་མེད་པར་མ་ཟད་དེ་དང་འབྲེལ་པ་ཙམ་ཡང་མེད་པའི་ཕྱིར།
གཞན་ཡང་དཀྱིལ་འཁོར་གཅིག་ཏུ་དབང་ལན་གཅིག་ལས་བསྐུར་དུ་མི་རུང་ན་རས་བྲིས་ལའང་མཚུངས་ཤིང་། རྗེ་བཙུན་ཆེན་པོའི་གཞན་ཕན་བདུད་རྩིར་ནུབ་དྲུག་གི་བར་དུ་རྡུལ་ཚོན་གྱི་དཀྱིལ་འཁོར་དུ་སྦྲེལ་ནས་དབང་བསྐུར་བ་བཤད་པ་སོགས་གནོད་བྱེད་མཐའ་ཡས་སོ། ། དེས་ན་རྡུལ་ཚོན་གྱི་དཀྱིལ་འཁོར་གཅིག་ཏུ་དབང་ལན་མང་དུ་བསྐུར་བ་ས་སྐྱ་པའི་ལུགས་མིན། བུ་སྟོན་པའི་སློབ་བརྒྱུད་དག་གི་ལུགས་ཡིན་ཟེར་བ་རྗེ་བཙུན་ཆེན་པོ་ངོར་པ་དང་བཞེད་པ་གཅིག་པ་འདུག་པས་ས་སྐྱ་པའི་ཁྱུ་ནས་འབུད་ཀྱང་བུ་སྟོན་པའི་སློབ་བརྒྱུད་དུ་འོང་དོན་མེད་པས་ཐུགས་དྲན་བསྟེན་པ་ཞུ་ཞེས་ཉམས་ལྡན་དང་བཅས་གསུངས་སོ། ཡང་མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་ཚངས་པའི་རིག་སྔགས་སུ་མགོ་མཚུངས་དང་། རྣལ་མའི་ལན་གཉིས་སུ་མཛད་ནས། དང་པོ་ལ། འོ་ན་སྨིན་བྱེད་ཀྱི་དབང་ཚར་རེ་ལ་གཞི་བསྙེན་དང་ས་ཆོག་སོགས་ཞལ་དང་འདྲ་བའི་ཆོ་གའི་གཞི་ཆེན་པོ་མཐའ་དག་ཚར་རེ་བྱ་དགོས་པར་འགྱུར་ཏེ། སྨིན་བྱེད་རེ་ལ་སྟ་གོན་རེ་བྱེད་དགོས་པ་གང་ཞིག བརྒྱད་པོ་དེ་སྨིན་བྱེད་ལ་དགོས་པའི་ཆོ་ག་ཡིན་པར་མཚུངས་པའི་ཕྱིར།
མི་མཚུངས་ཏེ་བསྙེན་པ་ཁ་གསོ་ཙམ་དང་། དཀྱིལ་འཁོར་གྱི་ཁང་པ་རྙིང་པར་ས་ཆོག་མ་བྱས་ཀྱང་རུང་བར་བཤད་པས་སོ་སྙམ་ན། འོ་ན་སྔར་བྱས་ཟིན་པའི་གཞི་བསྙེན་དང་། ས་ཆོག་རྣམས་དང་། ད་ལྟའི་སློབ་མའི་དོན་དུ་བཞེངས་པའི་དཀྱིལ་འཁོར་ལ་འབྲེལ་པ་དེ་མེད་པས་ན། གཞི་བསྙེན་འབྲེལ་པ་མེད་པ་དང་། ། ས་ཆོག་འབྲེལ་པ་མེད་པ་དང་། ། ཞེས་པའི་ཉེས་པ་རེའང་འབྱུང་ངོ་ཞེས་པ་དང་། གཞན་ཡང་རྡུལ་ཚོན་གྱི་དཀྱིལ་འཁོར་གཅིག་ཏུ་སློབ་མ་གཅིག་ལས་གཞན་ལ་དབང་བསྐུར་དུ་མི་རུང་བར་འགྱུར་བའི་གནོད་བྱེད་པཎ་ཆེན་གྱི་གསུང་དེ་དང་ཕལ་ཆེར་མཐུན་པ་ཞིག་འགོད་པར་མཛད་ནས། དེའི་རྗེས་སུ་ཡང་འབྲེལ་ཟླའི་དོན་སློབ་མ་ལ་མི་བྱེད་པར་ཆོ་ག་དེའི་བྱེད་ལས་ལ་བྱེད་ཟེར་ན།
འོ་ན་སྟ་གོན་དང་འཇུག་པའི་ཚེ་ལས་བུམ་གྱི་བསྐྱེད་ཆོག་རེ་རེ་དང་བུམ་ཆུས་གསང་བ་རེ་རེ་སྤེལ་ནས་བྱ་དགོས་པ་དང་། རིན་འབྱུང་ཅོད་པན་གྱི་དབང་མན་ཆད་ཀྱི་མཐའ་རྟེན་ཆུ་དབང་རེ་ལའང་བུམ་པ་ལས་བསྐྱེད་ཆོག་རེ་བྱ་དགོས་པར་འགྱུར་ཏེ། ཆོ་ག་ཚར་རེ་དང་དེའི་བྱེད་ལས་རེ་འབྲེལ་དགོས་པའི་ཕྱིར། གལ་ཏེ་བུམ་པ་སྟ་གོན་དང་ཆུ་དབང་གི་ཚེ་བསྒྲུབས་ཟིན་པས་མི་དགོས་སྙམ་ན་དེ་ནི་སྟ་གོན་ལའང་མཚུངས་སོ། ། དེ་ལ་དངོས་གཞི་སྒྲུབ་མཆོད་ཀྱི་མཚུངས་པ་བྱེད་པ་ནི་བླུན་པོའི་རིགས་པ་སྟེ་མི་མཚུངས་པའི་རྒྱུ་མཚན་སློབ་མ་དབང་བསྐུར་དང་རང་ཉིད་བདག་འཇུག་ལེན་པ་གཉིས་ཀ་ལ་དབང་བླང་བའི་ཡུལ་ཚུལ་བཞིན་དུ་བསྒྲུབ་དགོས་ལ། དེ་ལྟ་བུའི་དཀྱིལ་འཁོར་བསྒྲུབ་པ་དང་། བདག་འཇུག་ལེན་པ་དང་། སློབ་མ་ལ་དབང་བསྐུར་བ་གསུམ་ཆོ་ག་རིགས་མི་མཐུན་གཞན་གྱིས་བར་མ་ཆོད་པར་འབྲེལ་ཆགས་སུ་དགོས་པས་སོ། ། དེ་སྟ་གོན་ལའང་མཚུངས་ཤེ་ན། ལྷ་སྟ་གོན་དང་དངོས་གཞི་སྒྲུབ་མཆོད་གཉིས་ཀྱི་བར་དུ་ལྷའི་རྣལ་འབྱོར་གཞན་དང་ཆོ་ག་གཞན་མི་རུང་བ་ཁྱོད་ཁས་ལོང་ཞིག་ཅེས་པ་དང་།
རྡུལ་ཚོན་གྱི་དཀྱིལ་འཁོར་གཅིག་ཏུ་སྟ་གོན་གཅིག་ལས་མེད་པས་དབང་ཚར་གཅིག་ལས་མི་རུང་བ། གཞན་ཕན་བདུད་རྩི་ལས། མདོར་ན་སྟ་གོན་ནུབ་གཅིག དངོས་གཞི་ནུབ་དྲུག་ལ་ལྷག་མ་གཤེགས་པས་ནུབ་བདུན་དུ་འགྲོ་བས་བདུན་ཚིགས་ཞེས་བྱ་བ་ཡིན་ཏེ་ཞེས་གསུངས་པ་དང་འགལ་གསུངས་ཤིང་། ཡང་སྟ་གོན་སྔ་མ་རྣམས་བསྐྱར་ནས་བྱེད་ན་དཀྱིལ་འཁོར་བསྒྲུབས་ཟིན་པས་སྟ་གོན་ཇི་ལྟར་བྱེད་ཅེས་པའི་དཀྱིལ་འཁོར་སྒྲུབ་པ་དེ་ཅི། དངོས་གཞི་སྒྲུབ་མཆོད་དམ་དཀྱིལ་འཁོར་བྲིས་པ་གང་ལ་བྱེད། དང་པོ་ལྟར་ན་སྟ་གོན་དེ་ལ་ལྟོས་པའི་དཀྱིལ་འཁོར་བསྒྲུབས་ཟིན་པ་བརྒྱ་བྱིན་གྱིས་ཀྱང་སྒྲུབ་མི་ནུས། ཕྱི་མ་ལྟར་ན་རས་བྲིས་ཀྱི་ཕྱོགས་ལ་སྟ་གོན་བྱ་མི་རུང་བར་འགྱུར་ཏེ། སྟ་གོན་དེའི་སྔོན་དུ་རས་བྲིས་དེ་བྲིས་ཟིན་པའི་ཕྱིར་དང་། དཀྱིལ་འཁོར་བྲིས་ཟིན་ནས་སྟ་གོན་ཇི་ལྟར་བྱེད་ཅེས་སྨྲས་ན་ཆོས་དང་མཐུན་པའི་ལན་མི་འདུག་པའི་ཕྱིར་ཞེས་གསུངས།
གཉིས་པ་རྣལ་མའི་ལན་ལ་རྒོལ་བའི་བསམ་པ་བླང་པ། རང་ལུགས་ཉེས་མེད་དུ་བསྟན་པ། རྒོལ་བ་པོ་ཉེས་པ་ཅན་དུ་བསྟན་པ་རྣམས་སུ་མཛད་ནས། དང་པོ་ལ་ཁྱོད་ལྟར་ན་རྗེས་བཟུང་གི་སྐབས་ཀྱི་སློབ་མ་ཉེར་ལྔ་པོའི་དོན་དུ་བཞེངས་པའི་དཀྱིལ་འཁོར་དེར་ཉེར་ལྔ་ལས་གཞན་སྨིན་བྱེད་མི་རུང་སྟེ། ཉེར་ལྔ་ལས་གཞན་པའི་སློབ་མ་རྣམས་དང་དཀྱིལ་འཁོར་དེ་ལ་འབྲེལ་པ་མེད་པའི་ཕྱིར་དང་། དངོས་གཞི་ཕྱི་མ་རྣམས་ལ་སྟ་གོན་མེད་པའི་ཕྱིར་སྙམ་དུ་སེམས་པའོ་ཞེས་གསུངས། རང་ལུགས་ཉེས་མེད་དུ་བསྟན་པ་ལ་སྣང་གསུམ་གྱི་ཁྲིད་ཟིན་པའི་སློབ་མ་མང་པོ་ལ་གྲངས་ངེས་མེད་པར་རྗེས་བཟུང་བྱ་རུང་བར་གྲུབ་ཅིང་། སློབ་མ་དེ་དག་གི་དོན་དུ་བཞེངས་པའི་དཀྱིལ་འཁོར་དང་དེ་རྣམས་ཤིན་ཏུ་འབྲེལ་པ་དང་། ས་ལྷ་དང་ལྷ་སྟ་གོན་བྱས་པའི་དགོས་པ་ནི། ས་ཕྱོགས་དེར་དཀྱིལ་འཁོར་བཞེངས་སུ་རུང་བ་དང་།
སློབ་མའི་ཆེད་དུ་དཀྱིལ་འཁོར་བྲིས་ཏེ་གཞན་དོན་བྱ་བའི་གནང་བ་ཞུ་བ་དང་། བྱིན་གྱིས་བརླབས་པའི་ཆེད་ཡིན་ལ། དེ་ཙམ་ནི་སྟ་གོན་གཅིག་པུ་དེས་གྲུབ། བུམ་པ་དང་སློབ་མ་སྟ་གོན་ཡང་ཇི་ཙམ་སྐབས་སུ་བབས་པའི་ཚེ་བྱས་པས། དབང་ཞུ་བ་ཇི་སྙེད་པ་དག་ལ་མངོན་པར་རྟོགས་པ་བརྒྱད་ཅར་ཚང་བས་སྨིན་བྱེད་དུ་མི་རུང་བའི་དོགས་པ་སྐྱེ་དོན་མེད་ལ། དཀྱིལ་འཁོར་གཅིག་ཏུ་སྨིན་བྱེད་གཅིག་ལས་མི་རུང་བར་སྨྲ་བའི་ས་སྐྱ་པའི་སྲོལ་འཛིན་གཞན་སུ་ཞིག་ཅེས་དྲིས་ན་སྟོན་རྒྱུ་མེད། འགའ་ཞིག་ཡོད་ནའང་དེ་དང་ཁྱོད་གཉིས་ཆར་གང་ཟག་གཅིག་ལ་སྨིན་བྱེད་གཅིག་ལས་མེད་པར་བཤད་པ་དེ་དཀྱིལ་འཁོར་གཅིག་ཏུ་སྨིན་བྱེད་གཅིག་ལས་མི་རུང་བར་གོ་འདུག་པས་ཆེས་བླུན་པ་ཡིན་ནོ་གསུངས། རྒོལ་བ་པོ་ཉེས་ཅན་དུ་བསྟན་པ་ལ། ཁྱོད་ལྟར་ན་སྒྲུབ་མཆོད་ཕྱི་མ་རྣམས་ལ་སྟ་གོན་གྱི་འབྲེལ་བ་མེད་པས་སྨིན་བྱེད་མ་ཡིན་པའི་དབང་དང་། སྒྲུབ་མཆོད་ཀྱང་ཉིན་ཞག་སྦྲེལ་ནས་མི་རུང་བར་འགྱུར།
དེ་འདོད་ན་གོང་དུ་དྲངས་པའི་གཞན་ཕན་བདུད་རྩིའི་ལུང་དང་འགལ་ལོ། ། གཞན་ཡང་དཀྱིལ་འཁོར་གཅིག་ཏུ་དབང་རེ་ལས་མི་རུང་ན་དེང་སང་གི་རྡོ་རྗེ་སློབ་དཔོན་དག་ལ་གསང་བ་ཆོས་ཀྱི་དཀྱིལ་འཁོར་གསུམ་པོ་རེ་རེ་ལས་མེད། དེ་དག་གི་ཚེ་གང་ལ་དབང་གོང་མ་གསུམ་ཚར་རེ་ལས་བསྐུར་མི་རུང་བར་འགྱུར་ལ། དེར་མ་ཟད་རས་བྲིས་ཀྱི་སྟེང་ནས་སྨིན་བྱེད་ཚར་གཅིག་བྱས་པའི་རས་བྲིས་དེའང་རྡུལ་ཚོན་བཞིན་དུ་ཆུ་བོར་སྤྱན་འདྲེན་པའམ་རྒྱས་བཏབ་སྟེ་དབེན་པར་འཇོག་པ་སོགས་བྱ་རིགས་པར་འགྱུར། གལ་ཏེ་དེ་ལ་སྟ་གོན་བསྐྱར་བས་རུང་སྙམ་ན་དེ་རྡུལ་ཚོན་ལ་ཅིའི་ཕྱིར་མི་མཚུངས། ལེགས་པར་བརྟགས་ན་རས་བྲིས་དང་། ས་འདིར་དཀྱིལ་འཁོར་བྲི་བར་བྱ། ། ཞེས་པའི་ས་གཉིས་ལ་ཁྱོད་འདོད་པའི་འབྲེལ་བ་དེ་མེད་པས་རས་བྲིས་སུ་སྒྲུབ་མཆོད་ཀྱང་མི་རུང་བར་འདོད་དགོས། དེ་རུང་ན་ནི། དཀྱིལ་འཁོར་འབྲེལ་བ་མེད་པ་དང་། །
ཞེས་པའི་དོགས་པའང་འཇུག་གོ ། མ་ཡིན་ཏེ་དཀྱིལ་འཁོར་བྲི་ཞེས་པ་ཏིང་ངེ་འཛིན་གྱི་དཀྱིལ་འཁོར་ལའང་རུང་སྙམ་ན། ཁོ་བོ་ཅག་ལ་རུང་ཡང་ཁྱེད་ལ་འགལ་ཏེ་དཀྱིལ་འཁོར་བྲིས་ཟིན་ནས་སྟ་གོན་བསྐྱར་ཐབས་མེད་པས་སོ། ། དེ་ལྟར་ནའང་རྡུལ་ཚོན་གྱི་དཀྱིལ་འཁོར་གཅིག་ཏུ་སྨིན་བྱེད་ཚར་མང་པོ་རུང་བའི་གོང་མའི་གསུང་བསྟན་དགོས་ཟེར་ན། དེ་མི་རུང་བའི་ལུང་ཁྱེད་ཀྱིས་བསྟན་དགོས། དེས་ན་འདི་རིགས་དཀྱིལ་ཆོག་དག་ལས་དབང་ཚར་རེ་བསྐུར་བའི་ཚུལ་ལས་མི་འབྱུང་བས་དངོས་བསྟན་དེ་ལས་གཞན་བྱ་མ་ཤེས། བླ་མ་མཁས་པའི་མཐོང་བ་བརྒྱུད་པའི་ཕྱག་ལེན་ཡང་མེད་པས་བྱིས་པའི་བློས་ཆུ་ལ་བརྒལ་མ་ནུས་པའི་མུན་སྤྲུལ་ལ་ཁྱད་ནོར་དུ་བཟུང་བ་ཡིན་གསུངས་སོ། ། དེའི་དོན་བསྡུས་དོན་བརྒྱད་པ་ལས། དེ་ལྟ་ཡིན་ན་རྗེ་རྩེ་མོས། ། མཛད་པའི་ཌོམྦྷི་དཀྱིལ་ཆོག་ལས། །
སྒྲུབ་མཆོད་ཉི་མ་ལྔར་བྱས་ནས། ། སྟ་གོན་གཅིག་ལ་དངོས་གཞི་གཉིས། ། མཛད་པའི་དངོས་གཞི་དང་པོ་ལ། ། རབ་གནས་དང་ནི་གཉིས་པ་ལ། ། སློབ་མ་དབང་སྐུར་བྱེད་དོ་ཞེས། ། གསལ་བར་གསུངས་པ་མ་ཤེས་པར། ། གོང་མའི་ཆོས་རྣམས་འགེགས་པར་ཟད། ། རྩེ་མོ་འགེགས་པའི་ས་སྐྱ་པའི། ། རྗེས་འབྲངས་རྙིང་པ་གང་ནས་བྱོན། ། རྗེ་བཙུན་ཆེན་པོས་དུས་མཐའ་མའི། །
སྟ་གོན་གཅིག་ལ་དངོས་གཞི་དྲུག ། བྱེད་པར་བཤད་པའི་ཕྱི་མ་ལྔ། འབྲེལ་མེད་ཡིན་ཕྱིར་མི་རུང་བར། ། རྗེས་འབྲངས་ཐ་ཤལ་ཁྱེད་འདོད་དམ། ། རྗེ་བཙུན་དགག་པའི་ས་སྐྱ་པ། ། རྙིང་པ་དེ་འདྲ་གད་མོའི་གནས། ། དཀྱིལ་འཁོར་གཅིག་ཏུ་དབང་བསྐུར་བ། ། གཅིག་ལས་ནམ་ཡང་མི་རུང་ན། ། རས་བྲིས་བཞེངས་པ་དོན་རེ་ཆུང་། ། སྟ་གོན་བསྐྱར་ནས་རུང་ཞེ་ན། །
དཀྱིལ་འཁོར་བསྒྲུབས་ནས་སྟ་གོན་ནི། ། ཇི་ལྟར་བྱེད་ཅེས་ཁྱེད་ཉིད་ཀྱིས། ། གཞན་ལ་སྨྲས་པ་དེ་བརྗེད་དམ། ། སློབ་དཔོན་ལུས་ཀྱི་དཀྱིལ་འཁོར་ནི། ། གཅིག་ལས་མེད་ཕྱིར་ལུས་དཀྱིལ་དུ། ། དབང་བསྐུར་སློབ་དཔོན་ཚེ་གང་ལ། ། གཅིག་ལས་བྱེད་དུ་མི་རུང་བར། ། གཞུང་བཤད་མཁས་རློམ་ཁྱེད་འདོད་དམ། ། དེ་ལྟ་ན་ནི་ལམ་འབྲས་ཀྱང་། ཚར་གཅིག་ཉིད་ལས་མི་རུང་བར། །
ཐལ་བ་འདི་ལ་འདོད་ལན་ཐོབ། ། མདོར་ན་འདི་འདྲའི་གྲུབ་མཐའ་ནི། ། མཐོང་བ་བརྒྱུད་པའི་ཕྱག་ལེན་གྱིས། ། བརྒྱན་པའི་སློབ་དཔོན་མ་བསྟེན་པར། ། དཀྱིལ་ཆོག་རྣམས་ཀྱི་ཚིག་རིགས་ལ། ། ཐུག་ཕྲད་བྱས་པའི་གཏམ་དུ་སྣང་། ། ཞེས་ཀྱང་གསུངས་སོ། ། དེ་ལྟར་རྒྱས་པར་གསུངས་པ་དག་གི་ལན་ལ་མཁན་ཆེན་བཟང་བཀྲས་པས་སྙན་བརྒྱུད་འཁྲུལ་སེལ་ལས། ཚངས་པའི་རིག་སྔགས་ལས་བྱུང་བའི་མགོ་མཚུངས་ཀྱི་རིགས་པ་རྣམས་བརྗོད་པའི་རྗེས་སུ། འོ་ན་སྨིན་བྱེད་ཚར་རེ་ལ། །
སློབ་མ་སྟ་གོན་ཚར་རེ་དང་། ། འཇུག་ཅིང་དབང་བསྐུར་ལེན་པ་སོགས། ། ཚར་རེ་དགོས་ན་བསྙེན་སོགས་བརྒྱད། ། ཚར་རེ་དགོས་སོགས་སྒྲུབ་བྱེད་ཀུན། ། རི་བོང་ཚང་ལོག་ཅིས་མི་འགྱུར། ། སྒྲུབ་མཆོད་ལ་སོགས་བར་མ་ཆད། ། དགོས་ན་དབང་ཆུར་སྒྲུབ་མཆོད་དང་། ། འཇུག་པའི་བར་དུ་སྦྱིན་སྲེག་སོགས། ། གསུངས་པ་མ་མཐོང་དེ་ཉིད་བསྟན། ། ཞེས་པ་དང་།
ཡང་ཚངས་པའི་རིག་སྔགས་ལས་རྣལ་མའི་ལན་གསུངས་ཚུལ་བཀོད་པའི་རྗེས་སུ། སྟ་གོན་དང་པོ་གཉིས་པོ་དེ། ། ཚར་རེ་བྱས་པའི་དགོས་པ་དེས། ། དབང་བསྐུར་ཕྱི་མ་ཀུན་འགྲུབ་ན། ། བདག་མདུན་འཇུག་པ་བུམ་སྒྲུབ་སོགས། ། ཀུན་ཀྱང་ཚར་རེས་དབང་བསྐུར་ཀུན། ། འགྲུབ་པར་འགྱུར་ཏེ་དགོས་པ་མཚུངས། ། ཁྱེད་ལའང་སློབ་མ་སྟ་གོན་དང་། ། དངོས་གཞི་གྲངས་མཉམ་དགོས་པའི་ཕྱིར། ། རིན་འབྱུང་མན་ལ་བུམ་ཆོག་རེ། །
དགོས་པ་མཚུངས་ཤིང་རྡུལ་ཚོན་གྱི། ། དཀྱིལ་འཁོར་གཅིག་ཏུ་གཤིན་པོ་ལ། ། དབང་བཞི་ནུབ་དྲུག་བསྐུར་བའི་རྗེས། ། གཤེགས་གསོལ་དགོས་ལྟར་ལུས་དཀྱིལ་གསུམ། ། གཤེགས་གསོལ་དགོས་པའི་རིགས་པ་མཚུངས། ། གཤེགས་གསོལ་རྡུལ་ཚོན་གཞིར་བཞག་ནས། ། དྲུག་གམ་གཅིག་ཀྱང་དེ་བཞིན་ཡིན། ། ཞེས་པ་དང་། ཡང་ཚངས་པའི་རིག་སྔགས་སུ་རས་བྲིས་དང་རྡུལ་ཚོན་དུ་དབང་ཚར་གཅིག་ལས་རུང་མི་རུང་གི་མཚུངས་པ་མཛད་པ་བཀོད་པའི་རྗེས་སུ། རས་བྲིས་དཀྱིལ་འཁོར་གཅིག་ཉིད་དུ། །
དབང་བསྐུར་ཡང་ཡང་རུང་བ་ལྟར། ། རྡུལ་ཚོན་ཡང་ཡང་འདེགས་འཇོག་སོགས། ། ཤེས་ན་ཁྱོད་ནི་རྫུ་འཕྲུལ་ཆེ། ། ས་འདིར་དཀྱིལ་འཁོར་སོགས་ཀྱི་དོན། ། བསྒྲུབ་བྱ་ཡིན་གྱིས་སྒྲུབ་བྱེད་མིན། ། མདོར་ན་བརྒྱ་ཕྲག་བརྒལ་བ་ལ། ། དམིགས་ནས་སྟ་གོན་གཅིག་ཉིད་ཀྱིས། ། དངོས་གཞི་དུ་མ་རུང་གྱུར་ན། ། འོ་ན་སྟ་གོན་གཅིག་ཉིད་ཀྱིས། ཚེ་གང་གོ་ཆོད་འགྱུར་བ་སོགས། །
ཧ་ཅང་ཐལ་ཕྱིར་ལོག་པ་ཡིན། ། རྡུལ་ཚོན་དཀྱིལ་འཁོར་གཅིག་ཉིད་དུ། ། ལུས་རྟེན་གཅིག་ལ་ཞག་དྲུག་བར། ། དབང་བསྐུར་རུང་གིས་ཞག་བདུན་ནས། ། དཀྱིལ་འཁོར་གསར་དུ་འདྲི་དགོས་ན། ། ལུས་རྟེན་འཕོས་པའི་རིགས་པ་ཡིས། ། དེ་འདྲའི་དཀྱིལ་འཁོར་གཅིག་ཉིད་དུ། ། དབང་ཚན་ཐ་དད་གྱུར་པ་ལ། ། དབང་བསྐུར་མིན་ཞིང་དཀྱིལ་འཁོར་ཡང་། ། ཐ་དད་དགོས་པ་སྨྱོན་མེད་གྲུབ། །
འདི་ཡིས་ཁྱེད་ཀྱི་གྲུབ་མཐའ་དེའི། ། ངན་ཚང་ཐམས་ཅད་བརྟོལ་བ་ཡིན། ། ཞེས་གསུངས། ཡང་སྒྱི་ཆུ་བ་བུདྡྷ་ཤྲཱིའི་ཡང་ལན་ནོར་བུའི་ཕྲེང་བར་ཚངས་པའི་རིག་སྔགས་ཀྱི་མགོ་མཚུངས་ཀྱི་ལན་རྣམས་ལ་ལན་འདེབས་གང་ཡང་མ་མཛད་ལ། རྣལ་མའི་ལན་གྱི་རང་ལུགས་ཉེས་མེད་དུ་བསྟན་པ་རྣམས་ཀྱི་ཡང་ལན་དུ། འདི་ནི་རྒྱ་བོད་ཀྱི་རྡོ་རྗེ་འཛིན་པ་རྣམས་ལ་མེད་པའི་གྲུབ་མཐའ་སྟེ། ཁྱོད་ཀྱི་དབང་བསྐུར་ཕྱི་མ་རྣམས་ལ་བདག་བསྐྱེད་ཀྱང་མི་དགོས་པར་འགྱུར་ཏེ། བདག་བསྐྱེད་བྱས་པའི་དགོས་པ་ནི་བདག་ཉིད་ལྷར་བསྐྱེད་པ་ཡིན་ལ། དེ་ཙམ་གྱིས་སྐབས་དོན་བདག་བསྐྱེད་གཅིག་པུ་དེས་གྲུབ་ཟིན་པར་མཚུངས་པའི་ཕྱིར་ཞེས་པ་དང་། དེ་བཞིན་དུ་མདུན་བསྐྱེད་ཀྱི་དགོས་པ་དབང་ལེན་པའི་དམིགས་རྟེན་དང་།
མཆོད་པའི་དགོས་པ་བསོད་ནམས་ཀྱི་ཚོགས་གསོག་པ་དང་། བདག་འཇུག་གི་དགོས་པ་དམ་ཚིག་ཉེས་པ་བསལ་ནས་སློབ་མ་བྱིན་གྱིས་བརླབས་པའི་ཕྱིར་དང་། བུམ་པ་སྟ་གོན་གྱི་དགོས་པ་དབང་བསྐུར་བའི་ཕྱིར་རྣམས་ཡིན་ལ། དགོས་པ་དེ་དག་མདུན་བསྐྱེད་སོགས་དེ་དག་དང་པོ་དེ་རྣམས་ཀྱིས་གྲུབ་ཟིན་པས། དབང་ཕྱི་མ་རྣམས་ལ་མདུན་བསྐྱེད་སོགས་མི་དགོས་པར་འགྱུར་རོ་ཞེས་མཚུངས་པ་བརྗོད་ནས། སྐབས་དོན་གྲུབ་ཀྱང་ཆོ་ག་ཁ་ལག་ཚང་བའི་ཕྱིར་ཡིན་ཟེར་ན་ས་ལྷ་སྟ་གོན་ལའང་ཅིའི་ཕྱིར་མི་མཚུངས། གལ་ཏེ་དངོས་གཞིའི་སྔོན་འགྲོ་གཏོར་མ་ནས་མཇུག་གི་བྱ་བའི་བར་ཆོ་ག་ཚར་གཅིག་ཡིན་པས་མི་མཚུངས་སྙམ་ན། དབང་གི་ཆོས་བརྒྱད་པོ་དེ་དག་ཆོ་ག་ཚར་གཅིག་ཡིན་ཅིང་། རྗེས་བཟུང་བསྙེན་པ་ས་ཆོག་གསུམ་ནི་ཆོ་ག་དེའི་ཡན་ལག་ཡིན་པས་དབང་བསྐུར་བ་མན་ཆད་དུ་མི་དགོས་ལ། ལྷག་མ་ལྔ་ནི་སྦྱོར་དངོས་རྗེས་གསུམ་ཚང་བའི་ཆོ་ག་ཚར་གཅིག་ཡིན་པས་དུས་ཐམས་ཅད་དུ་མཚུངས་སོ། །
གཞན་ཡང་ཚེ་སྟོད་ལ་སྟ་གོན་ཚར་གཅིག་བྱས་པས་ཁྱོད་རང་གི་ཚེ་རིལ་པོ་དབང་བསྐུར་བའི་སྟ་གོན་གྱི་གོ་ཆོད་པར་འགྱུར་ཏེ། ཁྱོད་རང་གི་སྟ་གོན་བྱས་པའི་སྐབས་དོན་དེ་དག་སྟ་གོན་གཅིག་པུ་དེས་འགྲུབ་པའི་ཕྱིར་དང་། རྡུལ་ཚོན་གྱི་དཀྱིལ་འཁོར་གཅིག་གིས་སློབ་མ་བརྒྱ་སྟོང་གྲངས་མེད་པ་སྨིན་གྱི་འདུག་པའི་ཕྱིར་རོ། ། ཡང་དཀྱིལ་འཁོར་དེ་དང་ཚོགས་དེ་དག་འབྲེལ་བའི་ཕྱིར་ཞེས་པའི་དོན་ཅི། ཚོགས་དེ་དག་གི་དོན་དུ་བཞེངས་པས་ཟེར་ན། རྡུལ་ཚོན་གྱི་དཀྱིལ་འཁོར་དེས་སེམས་ཅན་ཐམས་ཅད་སྨིན་པར་གྱིས་ཤིག་ཅེས་གསུངས། ཡང་ཚངས་པའི་རིགས་སྔགས་སུ་རས་བྲིས་དང་རྡུལ་ཚོན་གཉིས་དཀྱིལ་འཁོར་གཅིག་ཏུ་སྨིན་བྱེད་ཚར་མང་པོ་རུང་མི་རུང་གི་མཚུངས་པ་བརྗོད་ནས། དབང་བསྐུར་ཚར་རེ་ལ་སྟ་གོན་ཚར་རེ་དགོས་པའི་ལུང་བསྟན་དགོས་ཞེས་སོགས་ཀྱི་ལན་དུ། རས་བྲིས་དང་རྡུལ་ཚོན་མཚུངས་པ་མ་ཡིན་ཏེ། རས་བྲིས་ཀྱི་དཀྱིལ་འཁོར་གཅིག་ཉིད་དུ་སྦྱོར་དངོས་རྗེས་གསུམ་ཚང་བའི་ཆོ་ག་རེ་བྱས་ནས།
སླར་ཡང་དེ་བཞིན་དུ་བྱས་པས་དབང་ཚན་མི་གཅིག་པ་མང་དུ་སྨིན་པ་མངོན་སུམ་དུ་མཐོང་ན། ཁྱོད་ཀྱིས་རྡུལ་ཚོན་གྱི་དཀྱིལ་འཁོར་དུ་རས་བྲིས་ལྟར་གྱིས་ཤིག ཁོ་བོས་ཁྱོད་གྲུབ་པ་ཐོབ་པར་ཁས་བླངས་སོ། ། དབང་གི་རྒྱ་གཞུང་བོད་གཞུང་ཐམས་ཅད་དབང་ཚར་རེ་སྟ་གོན་ཚར་རེ་དགོས་པའི་བཤད་པ་དང་ལག་ལེན་ཁོ་ན་ཡིན་ན་སེམས་རྣལ་དུ་ཕོབ་ཅིག ཀྱེ་རྡོ་རྗེའི་རས་བྲིས་དང་རྡུལ་ཚོན་དུ་དབང་བསྐུར་བ་ལ་སྟ་གོན་མི་དགོས་ཟེར་ཞིང་ལག་ལེན་དུ་བྱེད་པ་ཁྱོད་མིན་སུ་ཡང་མ་བྱུང་ངོ་། ། དེས་ན་རྡུལ་ཚོན་གྱི་དཀྱིལ་འཁོར་ཁོ་ན་སྨིན་བྱེད་དུ་འདོད་པ་གྲུབ་པའི་མཐར་བྱས་པ་འདི་དང་། དད་པའི་རྗེས་འབྲང་གི་སློབ་ཚོགས་མང་བ་འདི་དང་། རྡུལ་ཚོན་ཡང་ནས་ཡང་དུ་འདྲི་མི་ནུས་པའི་ལས་སླ་འདི་གསུམ་གྱིས་རྡོ་རྗེ་ཐེག་པའི་བསྟན་པ་རྨང་ནས་ཞིག་པ་མ་མཁྱེན་པའི་རྡོ་རྗེ་སློབ་དཔོན་མང་དུ་མཐོང་སྟེ་དབང་ལམ་གྱི་རྩ་བ་ཡིན་པས་སྐལ་ལྡན་དག་ཟོན་གྱིས་ཤིག་ཅེས་གསུངས་སོ། ། ཡང་ཚངས་པའི་རིགས་སྔགས་སུ་དཀྱིལ་འཁོར་སྒྲུབ་པ་དང་བདག་འཇུག་དང་དབང་གསུམ་གྱི་བར་དུ་ཆོ་ག་རིགས་མི་མཐུན་གཞན་གྱིས་བར་མ་ཆོད་པ་དགོས་པ་དང་། སྟ་གོན་དང་དངོས་གཞི་སྒྲུབ་མཆོད་ལ་དེ་མི་དགོས་པར་གསུངས་པའི་ལན་དུ།
དེ་ལྟར་ན་སློབ་དཔོན་རིན་པོ་ཆེས་དཀྱིལ་འཁོར་སྒྲུབ་ཅིང་མཆོད་པའི་ཆོ་གའོ། ། རྒྱས་པའི་སྦྱིན་སྲེག་བྱེད་ན་བར་འདིར་སྦྱིན་སྲེག་གི་ཆོ་ག་ལས་འབྱུང་བ་ལྟར་སྦྱིན་སྲེག་བྱའོ། ། གལ་ཏེ་རབ་ཏུ་གནས་པ་བྱེད་པ་ཡིན་ཡང་དེའི་ཚེ་རབ་གནས་ཀྱི་སྟ་གོན་བྱའོ། ། གལ་ཏེ་དཀྱིལ་འཁོར་ནུབ་གསུམ་པའི་ལུགས་སུ་བྱེད་ན་ཡང་དེའི་ནུབ་མོ་རབ་གནས་ཀྱི་སྟ་གོན་བྱས་ལ་ཕྱི་ཉིན། སྔ་དྲོ་རབ་གནས་ཀྱི་དངོས་གཞི་དང་རྒྱས་པའི་སྦྱིན་སྲེག་བྱས་ལ། དེའི་ནུབ་མོ་སློབ་དཔོན་བདག་ཉིད་འཇུག་ཅིང་དབང་བླང་བ་དང་སློབ་མ་གཞུག་ཅིང་དབང་བསྐུར་བའི་བར་དུ་བྱའོ། ། གལ་ཏེ་རབ་ཏུ་གནས་པ་ལ་སོགས་པ་མི་བྱེད་དེ། དཀྱིལ་འཁོར་ནུབ་གསུམ་པར་ཡང་མི་བྱེད་ན་དེ་ལྟར་སྒྲུབ་ཅིང་མཆོད་པའི་རྗེས་ལ་སློབ་དཔོན་བདག་ཉིད་འཇུག་ཅིང་དབང་བསྐུར་བར་བྱ་སྟེ་དེའི་ཆོ་ག་ནི་ཞེས་གསུངས་ན། རབ་གནས་སྦྱིན་སྲེག་སོགས་དང་དཀྱིལ་འཁོར་ནུབ་གསུམ་པ་སོགས་ཀྱི་འཇུག་པ་མ་ཤར་བར། རང་ཉིད་སྒྲུབ་མཆོད་བདག་འཇུག་དབང་བསྐུར་བ་གསུམ་བར་མ་ཆད་པར་བྱས་པ་བློ་ཡུལ་དུ་བཞག་ནས།
དབང་ཆུ་ཆེན་མོ་ཚར་གཅིག་ཀྱང་མ་བཀླགས་པར་ས་སྐྱ་པའི་བསྟན་འཛིན་དུ་ཁས་བླངས་ཏེ་འཆད་རྩོད་རྩོམ་གསུམ་གྱི་ཁུར་འཁུར་བ་ངོ་མཚར་ཆེའོ། ། དེས་ན་རྗེ་ངོར་ཆེན་ཉིད་ནི་ལས་རྒྱུ་འབྲས་ལ་ཤིན་ཏུ་བརྩི་བར་གྲགས་ན་འདི་ལྟ་བུའི་རྩིང་ཆོས་ལ་གྲུབ་མཐར་བྱས་ནས་བླ་མ་མཁས་པའི་ཕྱག་ལེན་མཐོང་བརྒྱུད་དུ་སྨྲ་ཞིང་ཡི་གེ་རིས་སུ་བྲིས་པ་འདིས་རྗེ་བཙུན་ས་སྐྱ་པའི་བསྟན་པ་འཇིག་ཅིང་དད་ལྡན་མང་པོ་བསླུ་བ་དང་ངོར་པ་ཆེན་པོའི་ཞབས་རི་རྩེ་ནས་དྲངས་པ་ཁོ་བོས་མཐོང་ངོ་ཞེས་གསུངས་སོ། ། དེ་ལྟར་ངོར་རྫོང་གཉིས་ཀྱི་བཞེད་པ་མི་འདྲ་བ་དེ་དག་ལས་རྫོང་ལུགས་ཀྱི་དགོངས་པའི་སྙིང་པོ་སློབ་མ་སྟ་གོན་སྟ་གོན་གཞན་གསུམ་དང་འབྲེལ་ཆགས་སུ་མ་བྱུང་ན་སློབ་མ་སྟ་གོན་གྱི་ཆོ་ག་དེ་ཆོ་ག་རྣམ་དག་ཏུ་མི་འགྱུར་ཞིང་། སློབ་མ་སྟ་གོན་རྣམ་དག་མ་བྱས་པ་ལ་དངོས་གཞི་བསྐུར་དུ་མི་རུང་ལ། རྡུལ་ཚོན་གྱི་དཀྱིལ་འཁོར་གཅིག་ཏུ་ལྷ་སྟ་གོན་ཚར་གཅིག་ལས་མེད་ཅིང་། གཅིག་པུ་དེ་དང་ཚར་རྟིང་མའི་སློབ་མ་སྟ་གོན་འབྲེལ་ཆགས་སུ་མ་བྱུང་བས་དབང་ཡང་ཚར་གཅིག་ལས་མི་རུང་བ་ཡིན་ཞེས་པ་དང་། ངོར་པའི་བཞེད་པ་ནི་ལྷ་སྟ་གོན་བྱས་པའི་དགོས་པ་གཞན་དོན་བྱེད་པར་གནང་བ་ཞུ་བ་ཡིན་པས་དེ་ཉིད་ནི་ལྷ་སྟ་གོན་གཅིག་པུ་དེས་གྲུབ་པས། ལྷ་སྟ་གོན་གཅིག་པུ་དེ་དང་སློབ་མ་སྟ་གོན་ངེས་པར་འབྲེལ་ཆགས་སུ་དགོས་པའི་ཚད་ལྡན་གྱི་ལུང་མེད་པས་རྡུལ་ཚོན་གྱི་དཀྱིལ་འཁོར་གཅིག་ཏུ་སྨིན་བྱེད་ཀྱི་དབང་མང་པོ་མི་རུང་བའི་དོན་མེད་ཅེས་པར་སྣང་ཞིང་ཕྱག་ལེན་ཀྱང་མཛད་པ་འདི་ཡིན་ལ། རང་གི་བསམ་ཚོད་ནི་སློབ་མ་སྨིན་བྱེད་ལ་ཕྱག་ལེན་དོག་པ་དང་ཆོ་ག་རྒྱས་པའི་དབང་དུ་བྱས་ན་དབང་རེ་ལ་དབང་གི་མངོན་པར་རྟོགས་པ་བརྒྱད་ཅར་ཚང་བ་རེ་ཐུབ་ན་ཤིན་ཏུ་ལེགས་ཏེ་དེ་དག་སྨིན་བྱེད་ལ་དགོས་པའི་ཆོ་ག་ཡོངས་སུ་རྫོགས་པ་གཅིག་ཡིན་པས་སོ། ། ཅི་སྟེ་དབང་རེ་ལ་ཆོ་ག་བརྒྱད་པོ་དེ་ཡོངས་རྫོགས་རེ་བྱས་ནས་བསྐུར་བ་དང་།
སྟ་གོན་སོགས་སྔོན་དུ་བྱས་པའི་དེ་དག་གིས་གོ་ཆོད་པར་བྱས། སླར་དཀྱིལ་འཁོར་སྒྲུབ་པ་མན་ཆད་ཙམ་རེ་བྱས་ནས་དབང་བསྐུར་བ་གཉིས་ལ་ཕན་ཡོན་གྱི་ཁྱད་པར་གང་ཡང་མེད་ན། དེང་སང་གི་རྡོ་རྗེ་སློབ་དཔོན་ཕྲིན་ལས་ཤིན་ཏུ་ཆེ་བ་རྣམས་ཀྱིས་སྐུ་ཚེའི་སྟོད་ལ་ལྷ་སྟ་གོན་སོགས་ལན་གཅིག་བྱས་ཏེ་སྐུ་ཚེ་ཧྲིལ་པོའི་སྟ་གོན་གོ་ཆོད་པར་བྱས་ནས་སླར་དངོས་གཞི་སྒྲུབ་མཆོད་ནས་བཟུང་སྟེ་ཆོ་ག་དག་བྱས་ཏེ་དབང་བསྐུར་བྱ་རིགས་པར་འགྱུར་ཞེས་རྫོང་ལུགས་པ་དག་གསུང་བ་འདིའང་ཅུང་ཟད་འཇུག་པར་སྣང་སྟེ་ཕན་ཡོན་ནམ་དགོས་ནུས་ལྷག་པོ་མེད་པ་མཉམ་པོ་ལ་ཅིག་ཤོས་ཆོ་ག་ཟོར་ཡང་བས་སོ། ། ཡང་ཕྱག་ལེན་ཡངས་ཕྱོགས་དང་ཆོ་ག་ཟོར་ཡང་པའི་དབང་དུ་བྱས་ན་སློབ་མ་མང་པོ་ལ་དབང་བསྐུར་བྱེད་པའི་ཚེ་བསྙེན་པ་ཁ་གསོ་དང་རྗེས་བཟུང་ས་ཆོག་སོགས་སྔོན་དུ་སོང་པའམ་མ་སོང་ཡང་རུང་། ནུབ་དང་པོ་ལ་བདག་བསྐྱེད་ཟིན་ནས་ས་ལྷ་སོགས་སྟ་གོན་གསུམ་བྱས། དེ་ཉིད་དང་འབྲེལ་བར་སློབ་མ་ཉེར་ལྔ་ལ་སྟ་གོན་བྱས། སང་ཉིན་རྡུལ་ཚོན་གྱི་དཀྱིལ་འཁོར་བྲིས་ཏེ་སྒྲུབ་ཅིང་མཆོད་པ་བྱས་ཏེ་སྔོན་དུ་སྟ་གོན་གྲུབ་པ་རྣམས་ལ་དབང་བསྐུར། གཞན་སློབ་མ་ཉེར་ལྔ་པ་ཞིག་སྟ་གོན་བྱེད་པ་སོགས་སློབ་མ་ཇི་ཙམ་ཡོད་པ་མ་རྫོགས་ཀྱི་བར་དུ་དངོས་གཞི་རེ་དང་། སློབ་མ་སྟ་གོན་རེ་སྤེལ་ནས་བྱས་པས་མི་རུང་བ་མ་ཡིན་ཏེ། ལྷ་སྟ་གོན་སོགས་ཀྱི་དགོས་པ་དེ་དག་སྟ་གོན་གཅིག་པུ་དེས་གྲུབ་པས་གཞན་དགོས་པ་ལྷག་པོ་མེད་ཅིང་།
དབང་རེ་ལ་ལྷ་སྟ་གོན་རེ་ངེས་པར་དགོས་པའི་དམིགས་བསལ་ཡང་མེད་ལ། དེས་ན་སྤྱིར་བཏང་སྨིན་བྱེད་རེ་ལ་ཆོ་ག་བརྒྱད་ཅར་ཚང་བ་ཞིག་བྱུང་ན་ལེགས་པ་ཡིན་ཀྱང་། དམིགས་བསལ་རྗེས་བཟུང་མ་བྱས་པའི་སློབ་མ་ལ་སློབ་མ་སྟ་གོན་དང་དབང་བསྐུར་ཆོག་པ་ནི། སློབ་མ་ཡོངས་སུ་བཟུང་བ་གང་། ། སྟ་གོན་གནས་ཚེ་མེད་ན་ནི། ། ཞེས་སོགས་ཀྱིས་བསྟན་པའི་དེ་དང་འདྲ་བས་སོ། ། སློབ་མ་སྟ་གོན་ལ་ནི་མི་མཚུངས་ཏེ་སློབ་མ་སྟ་གོན་ལ་མེད་པ་ལ་དབང་གི་དངོས་གཞི་མི་བྱ་བར་དམིགས་བསལ་དུ་གསུངས་པའི་ཕྱིར་རོ། ། ཇི་ལྟར་ཞེ་ན། སྟ་གོན་གནས་པར་བྱས་པ་ལ། ། གལ་ཏེ་འོང་བར་མ་གྱུར་ན། །
བླ་མ་བློ་ལྡན་མཁས་པ་ཡིས། ། དེར་ནི་སློབ་མ་གཞན་མི་བཟུང་། ། ཞེས་པ་འདིས་སོ། ། རྒྱུ་མཚན་དེས་ན་སྤྱིར་གསུང་རབ་འཆད་པ་དང་། ལག་ལེན་ཆོ་གའི་རྣམ་གཞག་སོགས་ལ་སྤྱིར་བཏང་རེ་དང་། དམིགས་བསལ་གྱི་རྣམ་དབྱེ་རེ་མཆོག་ཏུ་གཅེས་ཏེ། མཁྱེན་རབ་དབང་ཕྱུག་ས་སྐྱ་པཎྜི་ཏས། སྤྱིར་བཏང་བ་ལ་དམིགས་ཀྱི་བསལ། ། བསྟན་བཅོས་ཀུན་ལ་མཁོ་བ་ཡིན། ། ཞེས་གསུངས་པས་སོ། །
དེ་ལྟར་གཉིས་ཀྱི་ནང་ནས་སྤྱིར་བཏང་དེ་བྱ་བའི་ནུས་པ་ཡོད་བཞིན་དུ་དམིགས་བསལ་དེ་བྱར་མི་རུང་། སྤྱིར་བཏང་དེ་བྱ་མི་ནུས་པ་ལ་དམིགས་བསལ་དེ་བྱས་པས་ཕན་ཡོན་ཆེན་པོ་ཡོད་ན་དམིགས་བསལ་དེ་ངེས་པར་བྱ་རིགས་ཏེ། ཆོས་རྗེས། དགག་བྱ་དང་ནི་དགོས་པ་གཉིས། ། གཙོ་བོ་གང་ཆེའི་ལུགས་སུ་ཐོངས། ། ཞེས་གསུངས་པས་སོ། དེས་ན་སློབ་མ་བརྒྱ་སྟོང་ལས་བརྒལ་བ་སོགས་རབ་ཏུ་མང་པོ་དག་ཚོགས་པའི་ཚེ་ངོར་པའི་ཕྱག་ལེན་འདི་མ་མཛད་པར་སློབ་མ་ཉེར་ལྔ་པ་རེ་ལ་ཆོ་ག་ཡོངས་སུ་རྫོགས་པ་རེ་རེ་སྨིན་བྱེད་ཚར་རེ་ལ་སྦྱར་ནས་བྱས་ན་ལོ་དང་ཟླ་བ་སོགས་ཡུན་རིང་པོའི་བར་མི་རྫོགས་ཤིང་། དེ་མ་རྫོགས་ན་སློབ་མ་རྗེས་མ་རྣམས་ལ་དབང་བསྐུར་བའི་སྔོན་ལ་ཚེའི་བར་ཆད་དང་། གཞན་ཡང་རྐྱེན་འགའ་ཞིག་གིས་ཕྱོགས་གཞན་དུ་འགྲོ་དགོས་པ་སོགས་དབང་ཐོབ་པའི་གེགས་སུ་འགྱུར་བ་སོགས་ཡོད་པས་ན་སྟ་གོན་འབྲེལ་པ་མེད་པའི་དགག་བྱ་ལས་དགོས་པ་དེ་གཙོ་ཆེ་བས་སོ་སྙམ་ལ། གཞན་ཡང་ངོར་རྫོང་གི་མཁས་པ་དེ་དག་གི་གསུང་ལ་རྣམ་དབྱེ་ཕྱེ་རྒྱུ་འགའ་རེ་སྣང་ཞིང་།
ཁྱད་པར་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་བསྒྲུབ་ཅིང་མཆོད་པ་དང་། བདག་ཉིད་འཇུག་པ་དང་། སློབ་མ་ལ་དབང་བསྐུར་བ་གསུམ་ལ་ཆོ་ག་རིགས་མི་མཐུན་གཞན་གྱིས་བར་མ་ཆོད་པ་དགོས་གསུངས་པ་ལ། སྒྱི་ཆུ་བ་བུདྡྷ་ཤྲཱིའི་དབང་ཆུ་ཆེན་མོའི་ལུང་དྲངས་ནས་དེ་དང་འགལ་གསུངས་ཀྱང་། རྒྱས་པའི་སྦྱིན་སྲེག་དང་རབ་གནས་སོགས་སྐབས་དེར་བྱེད་ན་ཀྱེ་རྡོར་ལ་མ་བརྟེན་པ་ནི་མི་རུང་ལ། ཀྱེ་རྡོར་ལ་བརྟེན་པ་ནི་ཀྱེ་རྡོར་གྱི་དཀྱིལ་འཁོར་སྒྲུབ་མཆོད་ཀྱི་ཆོ་ག་དང་རིགས་མཐུན་ཡིན་ཞིང་། ཁྱད་པར་རབ་གནས་བཟང་པོ་དྲུག་པ་ནི་ཀྱེ་རྡོར་གྱི་རྒྱུད་ཀྱི་བཤད་ཚུལ་རང་ཡིན་པར་གསུངས་པས། ཆོ་ག་རིགས་མི་མཐུན་ཡིན་པའི་དོགས་པ་ཙམ་ཡང་མེད་པས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་གསུང་དེ་དབང་ཆུ་ཆེན་མོ་དང་འགལ་བའི་དོགས་པ་ཅུང་ཟད་ཀྱང་དགོས་པ་མ་ཡིན་ནོ། ། ཡང་སྒྱི་ཆུ་བ་བུདྡྷ་ཤྲཱིའི་རྡུལ་ཚོན་ཁོ་ན་སྨིན་བྱེད་དུ་འདོད་པའི་གྲུབ་མཐའ་འདི་དང་ཞེས་སོགས་གསུངས་ཀྱང་། ངོར་ལུགས་ལ་རྡུལ་ཚོན་གྱི་དཀྱིལ་འཁོར་ཁོ་ན་སྨིན་བྱེད་ཀྱི་དཀྱིལ་འཁོར་དུ་མི་བཞེད་པའི་ཕྱིར་ན་སྐྱོན་དེ་མི་འཇུག་ལ།
འོན་ཀྱང་ངོར་ལུགས་ལ་གཙོ་བོར་སྨིན་བྱེད་ཀྱི་དཀྱིལ་འཁོར་རྡུལ་ཚོན་ལ་བཞེད་པར་སྣང་བ་ནི་རྗེ་བཙུན་གོང་མའི་དགོངས་པ་སྟེ། དེ་ལའང་ལས་དང་པོ་པ་མ་སྨིན་པ་སྨིན་པར་བྱེད་པ་ལ་རྡུལ་ཚོན་ཉིད་ལེགས་པས་རྒྱུད་སྡེ་ཐམས་ཅད་ལས་འདི་ཉིད་གཙོ་བོར་གསུངས་ལ། དེ་ལ་དགོངས་ནས་བདག་ཉིད་ཆེན་པོས་ཀྱང་། དེང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བར་གསུང་མོད་ཀྱི། ། གཞན་གྱི་སྨིན་བྱེད་རྒྱུད་ལས་བཀག ། ཅེས་གསུངས་པ་ཡིན་ནོ། ། གཞུང་འདིའི་ཚིག་ཟིན་ཙམ་ལ་དགོངས་རྩེ་གཏད་ནས་འབྲུག་པ་པདྨ་དཀར་པོས་བརྟག་གཉིས་འཆད་པ་རྣམས་ལ་དྲི་བ་མཛད་པ་དེའི་ལན་གོང་དཀར་བ་མཁྱེན་བརྩེ་ཆོས་མཛད་ཅེས་པས་མཛད་པ་དེ་ལ། སླར་འབྲུག་པ་སྤྲུལ་སྐུ་ཉིད་ཀྱིས་ཡང་ལན་ཞིག་མཛད་འདུག་པའི་ནང་ན།
མངོན་བརྗོད་བླ་མའི་དགོངས་པ་དང་། གྲུབ་ཐོབ་གོང་མའི་ཕྱག་ལེན་ལའང་ཡོད་འདུག་པས་མཐའ་གཅིག་ཏུ་མི་རུང་བ་མ་ཡིན་ནོ་ཞེས་སྨྲས་པ། སྡོམ་གསུམ་མཛད་པས། དེང་སང་གང་ཟག་རབ་འབྲིང་ཀུན། ། རྡུལ་ཚོན་གྱི་ནི་དཀྱིལ་འཁོར་དུ། ། དབང་བསྐུར་བྱ་བར་གསུངས་མོད་ཀྱི། ། གཞན་གྱི་སྨིན་བྱེད་རྒྱུད་ལས་བཀག ། ཅེས་རྡུལ་ཚོན་མ་གཏོགས་མཐའ་གཅིག་ཏུ་མི་རུང་བར་གསུངས་པ་དང་འགལ་ལོ་ཞེས་དང་། སྨིན་བྱེད་རྡུལ་ཚོན་གྱི་དཀྱིལ་འཁོར་དུ་མཐའ་གཅིག་ཏུ་དགོས་པར་གསུངས་པ་དང་། དེ་ལས་གཞན་རྒྱུད་ལས་བཀག་གསུངས་པའི་རྒྱུད་དེ་ས་སྐྱ་པ་ཐམས་ཅད་ལ་ལོགས་ནས་སྟོན་པར་རིགས་སོ་ཞེས་ཕྱོགས་སྔ་མའི་བཞེད་པ་མ་ལོངས་པའི་གསུང་མང་དུ་འགོད་པར་མཛད་དོ། །
དེ་ལ། དེང་སང་གང་ཟག་རབ་འབྲིང་ཀུན། ། ཞེས་སོགས་ཀྱིས་སྨིན་བྱེད་ཀྱི་དབང་རྡུལ་ཚོན་གྱི་དཀྱིལ་འཁོར་ཁོ་ནར་བྱ་དགོས་པ་བསྟན་པ་མིན་ཏེ། ཁོ་བོ་ཅག་གི་ལུགས་ལ་རས་བྲིས་སུའང་སྨིན་བྱེད་རུང་བར་བཞེད་པས་སོ། ། དེ་ལྟར་ཡང་རྗེ་བཙུན་རྩེ་མོའི་དབང་ཆུ་ཆེན་མོ་ལས། རས་བྲིས་ལ་བརྟེན་པའི་ལུགས་འདི་ནི་བདེ་མཆོག་ཨ་བྷི་དྷ་ན་ལ་བརྟེན། སློབ་དཔོན་རྡོ་རྗེ་དྲིལ་བུ་པ་དང་དགའ་རབ་རྡོ་རྗེ་ལ་སོགས་པས་གསུངས། དེང་སང་རྒྱ་གར་ནའང་ཆོ་ག་ཕལ་ཆེར་འདི་ལ་བྱེད་ལ། བླ་མ་གོང་མ་རྣམས་ཀྱང་སྐབས་སུ་ཕྱག་ལེན་འདི་ལ་མཛད་པས་ལུགས་འདི་ཧ་ཅང་མི་ལེགས་པ་མ་ཡིན་ནོ་ཞེས་གསུངས་པ་ཡིན་ལ། དེས་ན་གཞུང་དེའི་དོན་ནི་དེང་སང་སོ་སོ་སྐྱེ་བོའི་གང་ཟག་དབང་པོ་རབ་འབྲིང་མཐའ་མ་ཀུན།
སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་སྨིན་པར་བྱེད་པ་ལ་གཙོ་བོར་རྡུལ་ཚོན་གྱི་ནི་དཀྱིལ་འཁོར་དུ་དབང་བསྐུར་བྱ་བར་རྒྱུད་སྡེ་ལས་གསུང་མོད་ཀྱི། དེ་ལས་གཞན་ཕག་མོ་བརྡ་བཞིའི་དབང་དང་། སྤྲུལ་པའི་དཀྱིལ་འཁོར་དུ་སོ་སྐྱེ་སྨིན་པ་རྒྱུད་ལས་བཀག་སྟེ་ཚུལ་དེ་ལྟ་བུ་རྒྱུད་སྡེ་ལས་ཅི་ཡང་གསུངས་པ་མེད་པའི་ཕྱིར་ཞེས་པ་ཡིན་ལ། གཙོ་བོར་རྡུལ་ཚོན་བྱ་བར་རྒྱུད་སྡེ་ལས་གསུང་ཏེ། སྤྱི་རྒྱུད་ལས། རྣམ་དཔྱད་དང་པོ་ས་གཞི་བཟུང་། ། ཞེས་དང་། བརྟག་གཉིས་ལས། གསར་པ་ལེགས་པར་བཀལ་བ་དང་། ། ཤིན་ཏུ་ཚད་མ་མཛེས་པ་ཡི། །
སྲད་བུ་ཤེས་རབ་ཅན་གྱིས་གདབ། ། ཞེས་དང་། རྡུལ་ཚོན་དམ་པའི་ཚོན་དང་ནི། ། ཞེས་སོགས་སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་སློབ་མ་སྨིན་པར་བྱེད་པའི་དབང་དུ་བྱས་ནས་ས་བརྟག་བསླང་སྦྱང་གསུམ་དང་། ཐིག་གདབ་ཚུལ་སོགས་དང་རིན་པོ་ཆེ་ལྔའི་ཕྱེ་མ་ལ་སོགས་པ་རྡུལ་ཚོན་གྱི་དབྱེ་བ་གསུངས་པ་ཡིན་གྱིས། སྤྲུལ་པའི་དཀྱིལ་འཁོར་དུ་དབང་བསྐུར་བ་ན་དེ་དག་གིས་དགོས་པ་མེད་པའི་ཕྱིར། གཞན་གྱི་སྨིན་བྱེད་ཅེས་སོགས་ཀྱི་གཞན་གྱི་སྨིན་བྱེད་དེ་ཕག་མོ་བརྡ་བཞི་སོགས་ལ་ངོས་འཛིན་པ་ནི། ཆོས་རྗེ་ཉིད་ཀྱི་སྡོམ་གསུམ་རང་མཆན་ན། གཞན་གྱི་སྨིན་བྱེད་རྒྱུད་ལས་བཀག ། ཅེས་པ་འདིའི་མཆན་བུར།
ཕག་མོ་ལ་སོགས་པ་ཞེས་གསུངས་ཡོད་པས་དེ་ལྟར་དུ་འཆད་པ་ཡིན་ལ། ཁྱེད་ཀྱི་འོལ་ཚོད་ཀྱིས་རས་བྲིས་ཀྱི་དཀྱིལ་འཁོར་སོགས་ལ་འདོད་པ་ནི་རྒྱུས་མེད་ཀྱི་རྒྱུས་གཏམ་མོ། ། དེར་མ་ཟད་གཞུང་ཉིད་ཀྱི་འཕྲོས་དང་ཡང་འགྲིགས་ཏེ། དེང་སང་རྡོ་རྗེ་ཕག་མོ་ཡིས། བྱིན་རླབས་དབང་བསྐུར་ཡིན་ཞེས་ཟེར། ཞེས་ཕྱོགས་སྔ་བཀོད་ནས། འདི་འདྲ་རྒྱུད་སྡེ་ལས་མ་གསུངས། ། བསྟན་བཅོས་རྣམས་ལས་བཤད་པ་མེད། ། ཅེས་སོགས་ལུང་རིགས་དུ་མའི་སྒོ་ནས་འགོག་པར་མཛད་པའི་ལོག་ཆོས་རྣམས་དང་། གཞན་ཡང་།
ཁ་ཅིག་གང་ཟག་དབང་པོ་རབ། ། སྨིན་བྱེད་ཕག་མོའི་བྱིན་རླབས་ཡིན། ། ཞེས་སོགས་སྨིན་བྱེད་མ་ཡིན་པ་སྨིན་བྱེད་དུ་འདོད་པ་དང་། ལ་ལ་སློབ་དཔོན་གྱིས་སྤྲུལ་པའི་དཀྱིལ་འཁོར་སྤྲུལ་ནུས་ཤིང་། སློབ་མས་བལྟ་ནུས་པའི་ཚེ་དབང་བྱ་བ་ཡིན་གྱི། དེ་ལས་གཞན་དུ་དེང་སང་དབང་བསྐུར་དུ་མི་རུང་ཟེར་བ་སོགས་གང་དུ་བསྐུར་བའི་དཀྱིལ་འཁོར་ལ་འཁྲུལ་པ་ཡོད་པ་རྣམས་ཆབས་གཅིག་ཏུ་འགོག་པ་ལ། དེང་སང་ཞེས་སོགས་འབྱུང་བས་སོ། ། དེས་ན་ཁྱེད་ཀྱིས་དེ་ལས་གཞན་རྒྱུད་ལས་བཀག་གསུངས་པའི་རྒྱུད་དེ་ས་སྐྱ་པ་ཐམས་ཅད་ལོགས་ནས་སྟོན་པར་འོས་སོ་གསུང་བ་དང་། ཁྱེད་ཉིད་ཀྱིས་རྗེས་ཞུགས་སངས་རྒྱས་རྡོ་རྗེ་བས་ཀྱང་། གཞན་གྱི་སྨིན་བྱེད་གང་ཡིན་དང་། །
དེ་བཀག་པ་ཡིས་ལུང་ཁུངས་དང་། ། འགེགས་པའི་རྒྱུ་མཚན་ཚད་ཐུབ་རྣམས། ། སྨྲ་མཁས་ཉིན་སྐར་བས་ཀྱང་དཀོན། ། ཞེས་ཟེར་ཟློས་བྱེད་མོད་ཀྱང་དེ་ནི་རང་གིས་མ་གོ་བས་གཞན་གྱིས་ཀྱང་གོ་བ་མེད་སྙམ་པའམ། གཞན་དག་གོ་བ་དག་གིས་བཤད་ཀྱང་རང་གི་བློ་ལ་གསལ་བ་དེ་དང་མ་མཐུན་པས་ན་འདིས་ཀྱང་མ་གོ་འདུག་སྙམ་པ་སོགས་ལོག་པའི་ཤེས་པས་ཡིད་དྲངས་པའི་ཉེས་པར་ཟད་དོ། ། དེ་ལྟ་མིན་ན་ཁོ་བོ་ཅག་ནི། གཞན་གྱི་སྨིན་བྱེད་རྒྱུད་ལས་བཀག ། ཅེས་འབྱུང་བའི་གཞན་གྱི་སྨིན་བྱེད་ནི་སྔར་བཤད་པ་ལྟར་ཡིན་ལ། དེ་ཉིད་བཀག་པའི་ལུང་ཁུངས་ནི་རྒྱུད་སྡེ་ཐམས་ཅད་ཡིན་ཏེ། ཁྱེད་ཅག་དག་འདོད་པའི་ཕག་མོ་བརྡ་བཞིའི་དབང་བྱ་བ་དེ་དང་།
གཞན་ཡང་སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་སྤྲུལ་པའི་དཀྱིལ་འཁོར་དུ་དབང་བསྐུར་བ་སོགས་སྨིན་བྱེད་ཀྱི་དབང་དུ་རྒྱུད་སྡེ་གང་དུའང་བཤད་པ་མེད་པའི་ཕྱིར། འགེགས་པའི་རྒྱུ་མཚན་ནི། རྡོ་རྗེ་ཕག་མོའི་བྱིན་རླབས་ལ། ། སྡོམ་པ་གསུམ་ལྡན་བྱར་མི་རུང་། ། ཕྱི་ནང་རྟེན་འབྲེལ་འགྲིགས་མི་འགྱུར། ། སྐུ་བཞིའི་ས་བོན་ཐེབས་མི་ནུས། ། དེ་ཕྱིར་འདི་ནི་བྱིན་རླབས་ཙམ། ། ཡིན་གྱིས་སྨིན་པར་བྱེད་པ་མིན། ། ཞེས་གསལ་བར་གསུངས་པ་འདིས་ཕག་མོའི་བྱིན་རླབས་སྨིན་བྱེད་དུ་འགེགས་པའི་རྒྱུ་མཚན་བསྟན་པ་ཡིན་ལ། སོ་སོ་སྐྱེ་བོའི་རྡོ་རྗེ་སློབ་དཔོན་གྱིས་སོ་སོ་སྐྱེ་བོའི་སློབ་མ་སྤྲུལ་པའི་དཀྱིལ་འཁོར་དུ་སྨིན་པར་བྱེད་པ་འགོག་པའི་རྒྱུ་མཚན་ནི་དེ་ལྟ་བུའི་རྡོ་རྗེ་སློབ་དཔོན་གྱིས་སྤྲུལ་པའི་དཀྱིལ་འཁོར་སྟོན་མི་ནུས་ཤིང་།
སློབ་མས་བལྟ་ཡང་མི་ནུས་པས་ན་དེ་འདྲའི་རྡོ་རྗེ་སློབ་དཔོན་གྱིས་དཀྱིལ་འཁོར་དེ་ལྟ་བུར་དེ་ལྟ་བུའི་སློབ་མ་སྨིན་པ་མི་རུང་ཞེས་པ་ཡིན་ནོ། ། དེ་ལྟར་དཔྱིས་ཕྱིན་པར་འདོམས་ཀྱང་ཁྱེད་ལ་ནི་ཚད་ཐུབ་ཏུ་འགྲོ་བ་ཆེས་དཀའ་སྟེ་གཟུ་བོར་གནས་པའི་ཐུགས་དང་མི་ལྡན་པས་སོ། ། རྒྱུ་མཚན་དེ་དག་གི་ཕྱིར་ན་སྤྲུལ་སྐུ་མཆོག་པདྨ་དཀར་པོ་རྗེས་འབྲངས་དང་བཅས་པའི་གསུང་དེ་དག་ནི་ཕྱོགས་སྔ་མ་ལོངས་པའི་སུན་འབྱིན་ཏེ་ཕྱོགས་སྔའི་ནམ་མ་ལངས་པར་དགག་སྒྲུབ་ཀྱི་ཉི་མ་ཤར་བ་ཞེས་པ་དེར་སྣང་ངོ་། ། དེ་བས་ན་པདྨ་དཀར་པོ་ཁྱེད་རང་གི་བརྟག་གཉིས་འཆད་པ་པོ་རྣམས་ལ་དྲི་བར། མཆོག་དབང་གསུམ་ལ་དཀྱིལ་འཁོར་བསྒོམས་པས་རུང་། ། བུམ་པའི་དབང་ལ་དེ་ལྟ་མི་རུང་བའི། ། རྒྱུད་ལུང་ཅི་ཡོད་མེད་ན་སྨིན་བྱེད་དབང་། ། རྡུལ་ཚོན་ཉིད་དུ་འགྱུར་ཞེས་སྨྲས་ཀྱང་ཅི། ། ཞེས་པ་དང་། གཞན་ཡང་རྡུལ་ཚོན་རང་མཐའ་ཅིག་ཏུ་མི་དགོས་ཞེས་ཐུགས་སྙུང་སྙུང་མོའི་གསུང་ཡང་ཡང་ཕེབས་འདུག་པ་དེའི་ཁོངས་དེ་ན་རས་བྲིས་སོགས་དང་རྡུལ་ཚོན་ལ་སྨིན་བྱེད་དུ་རུང་མི་རུང་གི་ཁྱད་པར་ཅུང་ཟད་ཙམ་ཡང་མེད་སྙམ་པ་ཞིག་ཡོད་སྣང་བ།
ཁྱད་པར་མེད་ན་སློབ་དཔོན་རྩེ་མོའི་ལུགས་འདི་ཧ་ཅང་མི་ལེགས་པ་མ་ཡིན་ནོ་ཞེས་རྡུལ་ཚོན་ལས་རས་བྲིས་ལ་བརྟེན་པ་འདི་ཅུང་ཟད་མི་ལེགས་པ་ཡིན་པར་བཤད་ཅིང་། དེ་ལ་ཁྱེད་རྩི་དོགས་མེད་ནའང་། སློབ་དཔོན་ཛ་ཡ་སེ་ནས། རྡུལ་ཚོན་བྲི་བར་མ་ནུས་ན། ། དཀྱིལ་འཁོར་དང་མཉམ་རས་ལ་ནི། ། ངེས་པར་བཅོམ་ལྡན་ཧེ་རུ་ཀ ། ཕྱག་རྒྱའི་ཚོགས་དང་བཅས་པ་བྲི། ། ཞེས་པ་འདིས་ཆོ་ག་རྒྱས་པར་ནུས་ན་ལེགས་པས་རྡུལ་ཚོན་བྱ་ལ། མི་ནུས་ན་རས་བྲིས་ལ་བརྟེན་པས་ཀྱང་རུང་ཞེས་བསྟན་པ་མ་ཡིན་ནམ། དེ་མིན་ན་འོ་ན།
རྡུལ་ཚོན་བྲི་བར་མ་ནུས་ན། ། ཞེས་པའི་ཚིག་གི་ནུས་པ་ཇི་ལྟར་འཆད། དེ་གཉིས་ལ་ཁྱད་པར་ཡོད་ན་ཁོ་བོ་ཅག་གི་ལུགས་ལའང་རྒྱུད་སྡེ་རྣམས་ལས་རྡུལ་ཚོན་གཙོ་བོར་གསུངས་པས་ཐུབ་ན་རྡུལ་ཚོན་ཀ་ལེགས་ཤིང་། རས་བྲིས་སུའང་མི་རུང་བ་མ་ཡིན་པས་སྤྱིར་བཏང་དང་དམིགས་བསལ་དུ་འཆད་པ་དང་མཐུན་པར་འབྱུང་བས་ཚུལ་དེ་ཡང་ཡང་སྨྲས་པ་ལ་དགོས་པ་ཅི་ཡོད་ལེགས་པར་སོམས་ལ་སྨྲོས་ཤིག དེ་དག་ནི་ཅུང་ཟད་འཕྲོས་པའོ། ། བཞི་པ་སློབ་དཔོན་གྱི་དབང་ལ་གྲངས་ངེས་ཡོད་མེད་ཀྱི་རྣམ་གཞག་ལ་རྗེ་མུས་སྲད་པ་ཆེན་པོས་ཆུ་རྒྱུན་བཞི་པར། སློབ་དཔོན་གྲངས་ངེས་མེད་པ་དང་། ཞེས་པའི་རྒྱས་བཤད་དུ། ཁ་ཅིག་རྡོ་རྗེ་སློབ་དཔོན་གྱིས་དབང་གི་སྐབས་སུ་སློབ་མ་དེར་འདུག་པ་ཐམས་ཅད་ལ་དུས་གཅིག་ཏུ་སློབ་དཔོན་གྱི་དབང་བྱེད་པ་ཤིན་ཏུ་མི་རིགས་ཏེ། སློབ་དཔོན་རིན་པོ་ཆེའི་འགྲེལ་ལུགས་ཀྱི་དབང་ཆུ་ལས།
གསོལ་བཏབ་ཀྱི་རྗེས་སུ། དེ་ནས་སློབ་དཔོན་གྱིས་ཚོགས་པ་ལ་དབང་བསྐུར་བར་བྱ་བ་ཡིན་ཏེ། སློབ་དཔོན་སྙིང་རྗེ་ཆེན་པོ་ཡིས། ། སློབ་མ་དམ་པ་སྙིང་རྗེ་ཅན། ། སྔགས་དང་རྒྱུད་རྣམས་འཛིན་པ་པོ། ། གཅིག་ནི་ནན་ཏན་བསྐྱེད་དེ་བཟུང་། ། སློབ་མ་རེ་རེ་ལ་དབང་བཞི་ཅིག་ཅར་རམ་རིམ་ཅན་དུ་བསྐུར་བར་བྱ་བ་ཡིན་པས་གཞན་བཀྱེ་ལ། ཇི་སྐད་དུ་བཤད་པའི་དབང་སྟེགས་ཀྱི་སྟེང་དུ་སློབ་མའི་གཙོ་བོར་གྱུར་པ་སྔར་དངོས་གྲུབ་ཀྱི་རྡོ་རྗེ་བརྟུལ་ཞུགས་ཀྱི་སྐབས་སུ་བསྟན་པའི་རྡོ་རྗེ་སེམས་དཔའི་ཕྱག་རྒྱ་ཆེན་པོས་བཞག་ལ་དབང་བསྐུར་བར་བྱའོ་ཞེས་དང་། ཁྱད་པར་དུ་མན་ངག་ལུགས་ཀྱི་དབང་ཆུ་ཆེན་མོ་ལས། སློབ་དཔོན་དབང་གི་གསོལ་བཏབ་ཀྱི་རྗེས་སུ།
དེ་ནས་སློབ་མ་གཅིག་དབང་སྟེགས་ཀྱི་སྟེང་དུ་བཞག་ལ་རྡོ་རྗེ་འཆང་ཆེན་པོའི་རྣམ་པར་བསམ་ཞེས་པ་དང་། སུ་པྲ་ཏིཥྛས་མེ་ཏོག་གཏོར་བའི་རྗེས་སུ། དེ་ལྟར་སློབ་མ་རེ་རེ་ནས་རྫོགས་པ་དང་། སློབ་མ་རྣམས་ལ་དུས་གཅིག་ཏུ་དེ་ཁོ་ན་ཉིད་བསྟན་པར་བྱ་སྟེ་ཞེས་གསུངས་པ་རྣམས་མ་མཐོང་ངམ་ཅི། གང་བཀག་པ་དེ་ནན་གྱིས་སྒྲུབ་པ་ལ་བརྩོན་པར་བྱེད་པར་ཟད་དོ་ཞེས་གསུངས་ནས། ངོར་པ་དག་ཉེར་ལྔ་པོ་ཐམས་ཅད་ལ་རྡོ་རྗེ་སློབ་དཔོན་གྱིས་དབང་དུས་གཅིག་ཏུ་བསྐུར་བའི་ཕྱག་ལེན་མཛད་པ་ལ་རྒོལ་བར་མཛད་དོ། ། རྒོལ་བའི་གསུང་བཀོད་པ་འདི་ལ་རྣམ་ཐར་སྒོ་བརྒྱད་པ་སོགས་སུ་སྙིང་པོ་བླངས་ནས་བཀོད་པས་གོང་གི་དེ་དང་ཚིག་རིགས་མི་མཐུན་པ་རེ་འབྱུང་ཡང་། འདིར་ནི་ཆུ་རྒྱུན་བཞི་པ་རང་ལས་ཇི་སྐད་འབྱུང་བ་བཞིན་བཀོད་པ་ཡིན་ལ། དེ་ལྟར་མུས་སྲད་པ་ཆེན་པོས་བརྒལ་ཞིང་བརྟགས་པ་དེའི་ལན་དུ། པཎ་ཆེན་རིན་པོ་ཆེའི་རྣམ་ཐར་སྒོ་བརྒྱད་པར་ཚོགས་པ་ལ་རྡོ་རྗེ་སློབ་དཔོན་གྱིས་དབང་བསྐུར་བ་ཉེས་ཅན་ཡིན་ན་ཀུན་གྱིས་སེལ་དགོས་པར་བསྟན་པ་དང་།
དགོས་པའི་དབང་གིས་དེ་ལྟར་མཛད་པས་དགག་བྱ་མང་པོ་ཁེགས་པར་བསྟན་པ་དང་། སློབ་མ་སློབ་དཔོན་གྱིས་སྐལ་བ་ཅན་ལ་ཕྱག་ལེན་དེ་ངེས་པར་བྱེད་དགོས་པར་བཤད་པ་དང་གསུམ་དུ་མཛད་ནས། དང་པོ་ལ་སློབ་མ་སྨིན་བྱེད་ཀྱི་རིག་པའི་དབང་ལྔ་བསྐུར་མ་ཐག་སློབ་དཔོན་གྱིས་དབང་བྱེད་པ་འདི་དབང་ཆུ་ཆེན་མོ་དང་འགལ་བ་མ་ཡིན་མོད། ཁྱེད་ཀྱིས་འགལ་བར་གོ་ནས་དེའི་དགོངས་པ་བཞིན་བྱེད་ན། རྗེས་འཛིན་གྱི་ཚེ་ལུས་ལོངས་སྤྱོད་གང་ཡོད་མི་འབུལ་ན་རྗེས་འཛིན་མི་བྱེད། ཚེ་འདི་དོན་དུ་གཉེར་ན་སློབ་མ་སྟ་གོན་མི་བྱེད། སེམས་མ་བསྐྱེད་པ་དང་ཡེ་ཤེས་མ་ཕེབས་པ་དཀྱིལ་འཁོར་དུ་མི་འཇུག་པ་སོགས་ཁུངས་ཐུབ་ཀྱི་བཤད་ཚོད་ཐམས་ཅད་ཁྱེད་ཀྱིས་ཕྱག་ལེན་དུ་ཁེལ་བ་ཡོད་དམ། ཡོད་ན་མངོན་སུམ་དང་འགལ། མེད་ན་མ་བཤད་པ་ཐམས་ཅད་ནན་གྱིས་བྱེད་དམ་ཞེས་གསུངས། གཉིས་པ་ལ།
སློབ་དཔོན་གྱི་དབང་བསྐུར་ཚུལ་འདི་ཅིས་ཀྱང་བྱེད་དགོས་པ་གྲུབ་མཐའ་ལ་མ་བྱས་པས། དམ་བཅའ་མེད་པ་ལ་ལུང་འགལ་བརྗོད་པ་མཁས་པའི་ལུགས་མིན། སྤྱིར་བཏང་ལ་སློབ་དཔོན་གྱི་དབང་དོན་དུ་མི་གཉེར་བ་དག་བཀྱེ་དགོས་པར་བཤད་ཀྱང་། ངེད་ཀྱི་བླ་མའི་དབང་གྲལ་དུ་དེ་འདྲ་མ་བྱུང་། དོན་དུ་གཉེར་བཞིན་ཕུད་ན་དགག་བྱ་ཅིར་འགྱུར། དགོས་པ་ནི་མ་མཐའ་མཚན་བརྗོད་ཀྱི་ལུང་ཙམ་ཞིག་ལེན་པ་ལའང་སློབ་དཔོན་གྱི་དབང་མི་དགོས་སམ། སློབ་མ་ཉེར་ལྔ་པོ་ཐམས་ཅད་དབང་དེ་དོན་དུ་གཉེར་མཉམ་ལ་འགའ་ཞིག་སྨད་དེ་ཕུད་ན། སློབ་མས་སློབ་དཔོན་ལ་ཁོང་ཁྲོ་སོགས་ཀྱིས་དགག་བྱ་ཅིར་འགྱུར། སློབ་དཔོན་འཕྲིན་ལས་ཆུང་ངུ་དག་གིས་རེ་རེ་ནས་དབང་སྟེགས་ལ་འགོད་པར་ནུས་ཀྱང་། འཕྲིན་ལས་རླབས་པོ་ཆེ་དག་ལ་དགོས་པ་གཞན་དུ་མ་འབྱུང་ངོ་གསུངས།
གསུམ་པ་ལ། བོད་འདིར་ཐུན་མོང་གི་དབང་དྲུག་པོ་ཙམ་ཐོབ་པ་རྣམས་ཀྱིས་བླ་མེད་ཀྱི་རྒྱུད་མཐའ་དག་ཉན་རུང་པས། སློབ་དཔོན་གྱི་དབང་གི་སྣོད་དུའང་རུང་། འོ་ན་བླ་མེད་ཀྱི་རྒྱུད་ཉན་པ་ལ་སློབ་དཔོན་གྱི་དབང་མི་དགོས་སམ་ཞེ་ན། བླ་མེད་རིགས་དྲུག་གི་རྒྱུད་དངོས་སུ་ཉན་པ་དང་ལྟ་བ་ལ་ལྷ་དང་དཀྱིལ་འཁོར་སོགས་ཀྱི་དེ་ཁོ་ན་ཉིད་ཤེས་དགོས། དེས་ན་འཕགས་ཡུལ་ལྟ་བུ་ན་རྒྱུད་སྡེ་བཞིའི་གདུལ་བྱ་སོ་སོར་ངེས་པ་དང་། བླ་མེད་ཀྱི་གདུལ་བྱ་ལའང་དབང་གོང་མ་དོན་དུ་གཉེར་མི་གཉེར་སོ་སོར་ངེས་པ་ཡོད་པས། དེ་དག་ལ་དཀྱིལ་འཁོར་ལ་འཇུག་པ་ཙམ་དང་། སློབ་མའི་དབང་ཙམ་དང་། བུམ་དབང་ཙམ་བསྐུར་ནས་འགྱེས་མི་འགྱེས་ཀྱི་དབྱེ་བ་ཡོད་ཀྱི།
རྡོ་རྗེའི་རིགས་ཅན་གཅིག་ཏུ་གྱུར་པ་ལ་དེ་ལྟར་མེད་དོ། ། དེའི་ཚེ་རེ་རེ་ནས་བྱས་པའི་དགོས་པ་དབང་སྟེགས་ཀྱི་དཀྱིལ་འཁོར་གཅིག་ལས་མེད་པས་དེའི་དོན་དང་། དེ་ཁོ་ན་ཉིད་འཆད་པའི་ཚེ་དབང་སྟེགས་ལ་འཇོག་མི་དགོས་པས་ཐམས་ཅད་བཀུག་པ་ཡིན་གྱི། དགོས་པ་གཞན་མེད་ལ། འོ་ན་རྡོ་རྗེ་ཐེག་པའི་སྣོད་རུང་ཐམས་ཅད་དེའི་སློབ་དཔོན་གྱི་འོས་སུ་ངེས་སམ་ཞེ་ན། སློབ་དཔོན་གྱི་དབང་ལ་དགོས་པ་གཉིས་ཏེ། བསྐྱེད་རིམ་གྱི་དབང་དུ་བྱས་པའི་རྒྱུད་མཐའ་དག་ལ་ཐོས་བསམ་སྒོམ་གསུམ་བྱེད་པའི་དོན་དང་། དེའི་འོག་ཏུ་ཆོས་འཆད་པ་དང་། བགེགས་གཞོམ་པ་དང་། དབང་གོང་མ་ལ་འཇུག་པའི་དོན་ནོ། །
དང་པོ་དེ་སློབ་དཔོན་གྱི་དབང་དངོས་ཙམ་གྱིས་འགྲུབ། གཉིས་པ་དེ་དག་ལ་ཆོས་འཆད་པའི་རྗེས་གནང་ལ་སོགས་པ་དགོས་སོ། དེའི་ཕྱིར་ན་སློབ་མ་དང་སློབ་དཔོན་གྱི་དབང་མཚན་མོ་གཅིག་ལ་བསྐུར་བའི་ཕྱག་ལེན་བྱས་པས་འགའ་ཞིག་གི་བསམ་པ་ལ་སློབ་གཉེར་དང་བསྙེན་སྒྲུབ་བྱེད་མ་དགོས་པར་རྡོ་རྗེ་སློབ་དཔོན་དུ་སོང་བྱུང་ངོ་སྙམ་པའི་དྭོགས་པ་དེའང་ཁེགས་སོ། ། རྫོགས་རིམ་གྱི་ཆོས་འཆད་པའི་སློབ་དཔོན་དུ་འགྲོ་བ་ལ་ནི་དབང་གོང་མ་ཐོབ་དགོས་ཤིང་། དེའང་དབང་རྣོན་ལ་དབང་བཞི་ཅིག་ཅར་དུ་བསྐུར་བས་ཆོག་ཀྱང་། དབང་ཆུ་ལས་ནི་རྟུལ་འབྲིང་གི་དབང་དུ་མཛད་དོ་ཞེས་གསུངས། ཡང་ཚར་ཆེན་གྱིས་རྡོ་རྗེའི་འཁྲུལ་འཁོར་གྱི་ཟེགས་མ་ལས། སྨྲ་བ་བཞི་པ་སློབ་དཔོན་གྱི་དབང་ལ་གྲངས་ངེས་མེད་པའི་སྒྲུབ་བྱེད་དུས་གཅིག་ལ་ཉེར་ལྔ་ལ་བསྐུར་བའི་ཕྱིར་ཟེར་བར་སྣང་བ། དེ་ལྟར་ན་སློབ་དཔོན་གྱི་དབང་ལ་གྲངས་ངེས་ཡོད་པར་ཐལ། དུས་གཅིག་ལ་ཉེར་ལྔ་ལས་ལྷག་པ་ལ་མི་བསྐུར་བའི་ཕྱིར།
ཁྱབ་པ་ཚད་གྲུབ། རྟགས་གསལ་དངོས། འཁོར་གསུམ། སློབ་དཔོན་གྱི་དབང་ལ་དབང་སྟེགས་ཀྱི་སྟེང་དུ་གཅིག་བསྒྲེངས་སུ་བཞག་ནས་བསྐུར་དགོས་སྙམ་ན། ངོར་པ་ཡང་དབང་སྟེགས་གཅིག་གི་སྟེང་དུ་སློབ་མ་གཉིས་གསུམ་ལ་སོགས་པ་དུས་གཅིག་ཏུ་འཇོག་པར་མི་བཞེད་ཅིང་། དཀྱུས་མ་ལ་ལག་ལེན་བདེ་བའི་དབང་དུ་བྱས་ནས་སོ་སོར་ཏིང་ངེ་འཛིན་གྱི་དབང་སྟེགས་བསྐྱེད་པ་ལ་བཞག་ནས་སློབ་དཔོན་གྱི་དབང་བསྐུར་བར་མཛད་ལ་རྒྱས་པར་ན་སྤྱི་རྒྱུད་ལས། བླ་མས་སློབ་མ་གཅིག་པུ་ནི། ། དཀྱིལ་འཁོར་དག་ཏུ་དབང་བསྐུར་བྱ། ། མཁས་པས་ཅིག་ཅར་སློབ་མ་གཉིས། ། དབང་བསྐུར་བར་ནི་ཡོངས་མི་བྱ། །
གཉིས་སམ་གསུམ་མམ་བཞི་ཡང་རུང་། ། བླ་མས་དབང་བསྐུར་བྱ་བ་ནི། ། ཡོ་བྱད་གསར་པ་གཞན་རྣམས་ཀྱི། ། ཐམས་ཅད་སོ་སོ་སོ་སོར་བྱ། ། ཞེས་དང་། དབང་བསྐུར་དོན་དུ་དཀྱིལ་འཁོར་ནི། ། བྱེ་མ་དཀར་པོས་བྲི་བར་བྱ། ། དཀྱིལ་འཁོར་དག་དང་རྗེས་མཐུན་པར། ། སྟེགས་བུ་གྲུ་བཞི་བྱས་ནས་སུ། ། དེ་ཡི་དབུས་སུ་ཚོན་སྣ་ལྔས། །
པདྨ་ཡོངས་སུ་རྫོགས་པ་བྲི། ། ཞེས་སོགས་གསུངས་པའི་དོན། རྗེ་བཙུན་གོང་མའི་ཡི་གེ་ལས་འབྱུང་བའི་ཕྱག་ལེན་དབང་སྟེགས་ཀྱི་དཀྱིལ་འཁོར་མཚན་ཉིད་ཚང་བའི་སྟེང་དུ་ཇི་སྐད་བཤད་པའི་ཡོ་བྱད་ཡོངས་སུ་རྫོགས་པའི་ཆིག་བསྒྲེངས་སུ་རྡོ་རྗེ་སློབ་དཔོན་གྱི་དབང་བསྐུར་བའི་ཕྱག་ལེན་ཤིན་ཏུ་རྒྱས་པའང་བྱེད་པས།

ཁྱེད་ཀྱི་པདྨ་འདབ་བརྒྱད་ཀྱི་རི་མོ་ཙམ་གྱི་སྟེང་དུ་སློབ་དཔོན་གྱི་དབང་བསྐུར་བ་ལ་དེ་ཙམ་གྱི་ང་རྒྱལ་གྱིས་ཉམ་ཐག་པས་ངལ་བ་ལྷུར་ལེན་པར་ཟད་དོ་ཞེས་གསུངས་ལ། ཡང་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་ཚངས་པའི་རིག་སྔགས་སུ། རྣམ་དབྱེ་སྤྱིར་བསྟན་པ་དང་། ངེས་གཟུང་མེད་ཀྱང་ཉེས་མེད་དུ་བསྟན་པ། རྒོལ་བ་པོ་ཉིད་ཉེས་པ་ཆེན་པོས་ནོན་པ་དང་དོན་ཚན་གསུམ་དུ་མཛད་ནས། དང་པོ་ལ་ཚིག་རིགས་ཅུང་ཟད་མ་གཏོགས་གོང་དུ་བཀོད་པའི་པཎ་ཆེན་གྱི་ལན་འདེབས་དོན་ཚན་དང་པོ་ཇི་ལྟ་བ་བཞིན་གསུངས་ལ། གཉིས་པ་ལ་སྤྱིར་དབང་བསྐུར་ཚུལ་ལ་རིམ་གྱིས་པ་དང་ཅིག་ཅར་བ་གཉིས་ལས། སྔ་མ་ནི་གང་ཟག་ཐ་མ་གཙོ་བོར་བཟུང་པ་དང་། ལག་ལེན་སྤྲོས་པ་ཆེ་བའི་སྐབས་ཡིན་པས། དེའི་ཚེ་དབང་སྟེགས་དངོས་སུ་བྲིས་ནས་དེར་སློབ་མ་རེ་རེ་ནས་བསྐུར་བ་གཙོ་བོར་གསུངས། ཕྱི་མ་ལ་དབང་སྟེགས་ཡོད་མེད་ཀྱི་བྱེ་བྲག་གིས་སློབ་དཔོན་གྱི་དབང་བསྐུར་ཚུལ་གཉིས་ཀ་མཛད་ཅིང་།
ཕྱག་ལེན་དེ་གཉིས་ཀ་ཁོ་བོ་ཅག་ལའང་ཡོད་མོད། ཕྱི་མ་གཙོ་བོར་མཛད་པ་ནི་སློབ་དཔོན་ལ་སློབ་མས་ཁྲོ་བ་དང་། སློབ་དཔོན་འཕྲིན་ལས་ཆེན་པོ་ལ་དགོས་པ་གཞན་ཡོད་པ་སོགས་དགག་དགོས་ཀྱི་ཡིན་ཚུལ་པཎ་ཆེན་གྱི་གསུང་ཇི་ལྟ་བ་བཞིན་གསུངས་ནས། དེ་ལྟ་ནའང་དབང་ཆུ་དང་མི་འགལ་ཏེ། དེར་ནི་དངོས་བསྟན་དབང་རིམ་ཅན་པའི་དབང་དུ་མཛད་པའི་ཕྱིར་རོ་གསུངས། དོན་ཚན་གསུམ་པ་ལ་རྒོལ་བའི་ལག་ལེན་དེ་ལུང་དང་མི་མཐུན་པ་དང་། རིགས་པ་དང་འགལ་ཚུལ་གཉིས་སུ་མཛད་ནས། དང་པོ་ལ། དབང་ཆུ་གཉིས་ཀྱི་དངོས་བསྟན་ལྟར་བྱེད་ན་བཀའ་སྲོལ་འདི་ལ་དབང་གོང་མ་གསུམ་ཡང་སློབ་མ་རེ་རེ་ནས་བྱ་དགོས་ཏེ། སློབ་དཔོན་རིན་པོ་ཆེའི་འགྲེལ་པ་ལུགས་ཀྱི་དཀྱིལ་ཆོག་ལས།
སློབ་མ་རེ་རེ་ལ་དབང་བཞི་ཅིག་ཅར་རམ་རིམ་ཅན་དུ་བསྐུར་བར་བྱ་བ་ཡིན་པས་ཞེས་དང་། མན་ངག་ལུགས་ཀྱི་དབང་ཆུ་ལས། དེ་ལ་རབ་མཚན་གཅིག་ལ་དབང་བཞི་པོ་འདི་རྫོགས་པར་བསྐུར་ན་དབང་གི་མཐའ་རྟེན་ཡང་ཐ་དད་དུ་བྱེད་དོ། ། དེའང་བུམ་དབང་གི་མཐའ་རྟེན་རྗེས་གནང་། གསང་དབང་གི་ལུང་བསྟན། ཤེས་རབ་ཡེ་ཤེས་ཀྱི་དབུགས་དབྱུང་། དབང་བཞི་པའི་མཐའ་རྟེན་གཟེངས་བསྟོད་དོ། ། དེ་དག་ཀྱང་སློབ་མ་རེ་རེ་ནས་རྫོགས་པར་བསྐུར་བའི་ལུགས་ཡིན་ནོ་ཞེས་བཤད་པའི་ཕྱིར་རོ། དེས་ན་དབང་གོང་མ་གསུམ་མ་ཐོབ་ན་རྫོགས་རིམ་དང་འབྲེལ་པའི་ཉམས་ལེན་རྣམས་ཉམས་སུ་ལེན་མི་རུང་ལ། ལྗོན་ཤིང་ལས་སློབ་དཔོན་གྱི་དབང་རྫོགས་པར་ཐོབ་ནས་མཆོག་ཐུན་མོང་གི་མངོན་རྟོགས་མཐའ་དག་ཉམས་སུ་བླང་རུང་བར་གསུངས་པས།
ལུགས་འདི་ལ་སློབ་དཔོན་གྱི་དབང་ནི་དབང་བཞི་ཆར་ལ་ངོས་འཛིན་པ་ཡིན་ཅིང་། བདེ་མཆོག་སོགས་ལ་ནི་མི་མཚུངས་ཏེ། དེ་དག་ལས་ནི་ཡོ་ག་དང་སྒོ་བསྟུན་ནས་དམ་ཚིག་གསུམ་སྦྱིན་པ་ལ་སློབ་དཔོན་གྱི་དབང་དུ་བཤད་པས་སོ། ། དེ་ལ་དགོངས་ནས་ས་ཆེན་གྱིས་བདེ་མཆོག་དཀྱིལ་ཆོག་ལས་བརྟུལ་ཞུགས་ཀྱི་དབང་སོང་ནས་སློབ་མའི་རིགས་ཅན་རྣམས་བཀྱེ་སྟེ་སློབ་དཔོན་གྱི་འོས་སུ་གྱུར་པ་གཅིག་ལ་དམ་ཚིག་གསུམ་མཐའ་རྟེན་དང་བཅས་པ་བྱིན་ནས་སླར་ཐམས་ཅད་ལ་གོང་མ་གསུམ་བསྐུར་བའམ། ཡང་ན་བརྟུལ་ཞུགས་ཀྱི་རྗེས་ལ་ཐམས་ཅད་ལ་ཐུན་མོང་དུ་གོང་མ་གསུམ་བསྐུར་ནས། ཕྱིས་སློབ་དཔོན་གྱི་འོས་སུ་གྱུར་པ་དག་ལ་དམ་ཚིག་གསུམ་འཁོར་དང་བཅས་པ་སྦྱིན་པར་གསུངས་པ་ཡིན་ནོ། ། དེས་ན་ཁྱེད་ཀྱི་ལག་ལེན་དེ་ནི་བདེ་ཀྱེ་གཉིས་སོ་སོར་མ་ཕྱེད་ཅིང་། དབང་ཆུ་གཉིས་པོ་གང་གི་དབང་སྐུར་ཚུལ་དང་མི་མཐུན་ལ། ནུབ་གཅིག་ལ་དབང་བཞི་རྫོགས་པར་སློབ་མ་རེ་རེ་ནས་བསྐུར་བ་དང་། གཅིག་ཅར་དུ་བསྐུར་བའི་ལུགས་གཉིས་ཀ་ཡོད་པ་ནི་སྔར་གྱི་དབང་ཆུ་ཆེན་མོའི་ལུང་དེའི་དངོས་ཤུགས་ཀྱིས་བསྟན་པ་ཡིན་གསུངས།
རྒོལ་བའི་ལག་ལེན་རིགས་པ་དང་འགལ་བ་ལ། སློབ་དཔོན་གྱི་དབང་དེ་ཉེར་ལྔ་ཚུན་གྱི་སློབ་མ་ཇི་ཙམ་ཡོད་པ་ལ་ཅིག་ཅར་རུང་བར་ཐལ། སློབ་དཔོན་གྱི་དབང་དེ་དངོས་གཞིའི་དབང་ཡིན། དངོས་གཞིའི་གྲངས་ངེས་སྟ་གོན་དང་། སྟ་གོན་གྱི་གྲངས་རྗེས་བཟུང་ལ་ལྟོས་པ་ནི་གང་ཞིག ཉེར་ལྔ་ཚུན་གྱི་གྲངས་ཟུང་དུ་མ་གྱུར་པ་དུ་མ་ཅིག་ཅར་དུ་རྗེས་སུ་འཛིན་རུང་བའི་ཕྱིར། རྟགས་གསལ་ཁས་བླང་། ཁྱབ་པ་མཁས་པའི་མདུན་སར་དྲིས་ཤིག་ཅེས་གསུངས་སོ། ། དེ་དག་གི་དོན་བསྡུས་དོན་བརྒྱད་པ་ལས། རྡོ་རྗེ་སློབ་དཔོན་དབང་བསྐུར་གྱི། །
སློབ་མ་གྲངས་ངེས་བྱ་དགོས་པ། ། གསང་བ་སྤྱི་རྒྱུད་ལ་ཐུག་ན། ། གསང་བ་སྤྱི་རྒྱུད་བྱ་རྒྱུད་ཡིན། ། བྱ་རྒྱུད་རྣམས་ལས་སློབ་དཔོན་དང་། ། སློབ་མའི་དབང་གི་བཟླས་ཕྱེ་བའི། ། རྡོ་རྗེ་སློབ་དཔོན་དབང་སྐུར་བའི། ། དོན་དང་ཐ་སྙད་གཉིས་ཀ་མེད། ། ཁྱད་གཞི་མེད་པའི་ཁྱད་ཆོས་མཚར། ། རྗེ་བཙུན་གོང་མས་དེ་དྲངས་པ། ། རུང་མཐུན་ལུང་དུ་དྲངས་པ་ཡིན། །
དཔེར་ན་རྩ་ལྟུང་བཅུ་བཞི་ཡི། ། ལུང་སྦྱོར་མདོ་ནས་མཛད་པ་བཞིན། ། རུང་མཐུན་ལུང་དང་བཤད་པའི་ཁུངས། ། ནོར་བ་ཤིན་ཏུ་བཞད་གད་ཆེ། ། སྤྱི་རྒྱུད་དགོངས་པ་ཆོས་དབྱིངས་ལྟར། ། ཟབ་ཅིང་ཤིན་ཏུ་རྟོགས་དཀའ་བ། ། ཚིག་ཙམ་འདོན་པ་ལྷུར་བྱེད་པ། ། ཁྱེད་ཀྱིས་རེ་ཞིག་རྟོགས་མི་ནུས། ། ཤེས་པར་འདོད་ན་མཁས་པ་བསྟེན། ། ངེས་བཟུང་ཅན་གྱི་བསྐུར་ཚུལ་དེ། །
བྱེད་ན་དབང་གོང་དངོས་གཞི་ཡང་། ། དེ་ལྟའི་ཚུལ་གྱིས་བསྐུར་དགོས་པ། ། སྐབས་འདིར་གོང་མ་བཞེད་གྱུར་ན། ། ཁྱེད་ལ་ཚུལ་དེ་ཡོད་མིན་པས། ། ངལ་བའི་འབྲས་མེད་གླང་ཆེན་ཁུར། ། གཞན་དུ་མཆོག་དབང་རྣམ་པ་གསུམ། ། སློབ་མའི་དབང་དུ་ཁས་ལོངས་ཤིག ། ཅེས་གསུངས་སོ། དེ་དག་གི་ལན་དུ་མཁན་ཆེན་བཟང་བཀྲས་པའི་སྙན་བརྒྱུད་འཁྲུལ་སེལ་ལས། ཚངས་བའི་རིག་སྔགས་ཀྱི་བཞེད་པ་བཀོད་པའི་རྗེས་སུ།
བཤད་ཚོད་ཐམས་ཅད་ཀུན་གྱི་མིན། ། ཟེར་བ་ངན་འགྲན་ཕལ་པའི་ལུགས། ། འཕྲིན་ལས་ཆེན་པོའི་སླ་ཆོས་ཀྱིས། ། དབང་བསྐུར་བླུན་པོ་བསླུ་བ་དེ། ། དམ་པ་རྣམས་ནི་སྡོམ་གསུམ་ལས། ། མདོར་ན་ཆོས་ཀྱིས་ཅི་བྱེད་སོམས། ། སངས་རྒྱས་བྱེད་ན་ཆོས་བཞིན་གྱིས། ། གསུངས་པའི་སྙིང་གཏམ་ཡིད་ལ་གཅགས། ། ཞེས་པ་དང་། སློབ་དཔོན་དབང་བསྐུར་དབང་ཆུ་ཡི། །
དངོས་བསྟན་ཡིན་པར་གཉིས་ཀ་མཐུན། ། དབང་ཆུ་གཉིས་དང་འགལ་བ་ཅི། ། སློབ་དཔོན་དབང་ནི་དུས་གཅིག་ལ། ། ཁས་ལེན་དགོས་པ་ཆོས་གྲགས་ཀྱིས། ། ནན་གྱིས་ཁྱོད་འདི་འདོད་ཅེས་པ། ། གསལ་བར་དབང་ཕྱུག་སྤྱོད་པ་ཡིན། ། ཇི་སྐད་གསུངས་པ་དེ་འདྲར་ཤེས། ། མདོར་ན་ཚིག་རྐང་གསུམ་པོའི་དོན། ། དབང་ཆུའི་དངོས་བསྟན་ཡིན་པ་ལ། ། ཇི་སྐད་སྨྲས་པའི་སུན་འབྱིན་རྣམས། །
སློབ་དཔོན་དགག་པ་ཁོ་ནར་སོང་། ། དེ་འདྲ་ངོར་པ་ཆེན་པོ་ཡང་། ། བཞེད་པར་དཀའ་ཞིང་སྙོམ་ལས་ཅན། ། རྗེས་འབྲང་འགའ་ཡིས་བརྫུན་སྒྲིབ་བྱས། ། མཁས་པས་སླན་ཆད་མ་བྱེད་ཅིག ། ཅེས་གསུངས་ཤིང་། ཡང་སྒྱི་ཆུ་བ་བུདྡྷ་ཤྲཱིའི་ནོར་བུའི་ཕྲེང་བར་ཚངས་པའི་རིག་སྔགས་ཀྱི་བཞེད་པ་རགས་རིམ་བཀོད་པའི་རྗེས་སུ། དེས་ནི་ཁྱོད་ཇོ་བོ་བཟང་བའི་ནང་དུ་བགྲང་བར་བྱ་བ་ཡིན་ལ་ཞེས་ཚངས་པའི་རིག་སྔགས་ལས་བདེན་ལན་མཛད་པ་ལྟ་བུར་གསུངས་ནས། རྣམ་པ་གཅིག་ཏུ་ན་སློབ་དཔོན་རིན་པོ་ཆེས་དབང་བསྐུར་བ་དེ་ཡང་སངས་རྒྱས་ནས་བརྒྱུད་པ་མ་ཆད་པ། སྔོན་གྱི་ལས་ཀྱི་ཆོ་ག་མཐོང་བ།
ཆོ་ག་ལ་མཁས་པ་བྱིན་རླབས་དང་ལྡན་པ་སྦྱང་གཞི་སྦྱོང་བྱེད་ངོ་འཕྲོད་པ། ། ཆོ་ག་གང་བྱེད་རྫོགས་པར་ཐོབ་པ་བྱས་པ་ཅིག་དགོས་ཀྱི། དབང་བསྐུར་བྱས་ཀྱང་ཡིད་བརྟན་མི་རུང་བ། ཅི་ཡིན་གཏོལ་མེད་པ། བླུན་པོ་བསླུ་བ་འདྲ་བ་ཞེས་པ་ནི་ཐུགས་ལ་འཛེམ་བག་མཛད་དགོས་པའི་རིགས་སོ། ། དབང་གོང་མ་གསུམ་ཡང་རེ་རེ་ནས་བསྐུར་དགོས་ཞེས་དབང་ཆུའི་ལུང་འདྲེན་པར་བྱེད་མོད། དེ་ནི་རིག་སྔགས་མཁན་པོ་ཉིད་རང་གཟུགས་སྟོན་པར་མཛད་པའོ། ། སློབ་འཁོར་ཉུང་བ་ལ་འཕྲིན་ལས་ཆུང་བར་བྱས་མོད། ཁོ་བོ་ཅག་གིས་ཁས་བླང་བར་བྱའོ་ཞེས་གསུངས་སོ། ། དེ་ལྟར་ངོར་རྫོང་གཉིས་ཀྱི་དགོངས་པའི་སྙིང་པོ་ནི་རྡོ་རྗེ་སློབ་དཔོན་གྱི་དབང་ལ་གྲངས་ངེས་ཕྱག་ལེན་དུ་མཛད་མི་མཛད་ཙམ་མ་གཏོགས་དོན་གྱི་ངོ་བོ་ཕལ་ཆེར་མཐུན་པར་བྱུང་བས་རྣམ་དབྱེ་བྱ་རྒྱུའང་།
ངོར་ལུགས་ཀྱི་ལན་འདེབས་དག་ལས་རྡོ་རྗེ་སློབ་དཔོན་གྱི་དབང་ལ་གྲངས་ངེས་དགོས་པ་བཤད་ཚོད་ཡིན་ཀྱང་དགག་དགོས་ཀྱི་དབང་གིས་གྲངས་ངེས་མེད་པར་བསྐུར་བ་ལ་ཉེས་པ་ཆེན་པོ་མེད་ཚུལ་བཤད་པ་དེ་ཉིད་ལྟར་ཡིན་ནོ།། །། ལྔ་པ་དབང་རྫས་ལ་ཡོངས་དག་ཡོད་མེད་ཀྱི་རྣམ་གཞག་ལ། མུས་སྲད་པ་ཆེན་པོས་རྣམ་བཤད་ཆུ་རྒྱུན་བཞི་པར། དབང་རྫས་ཡོངས་དག་ཡོད་མེད་དང་། ། ཞེས་པ་འདི། ལུས་དཀྱིལ་འབྱུང་ཁུངས་མེད་པ་དང་། ། ཞེས་པའི་རྗེས་སུ་འབྱུང་ཞིང་། རྒྱས་བཤད་ཀྱི་སྐབས་སུའང་གོ་རིམ་དེ་བཞིན་དུ་གསུངས་ལ། ཚར་ཆེན་གྱི་རྡོ་རྗེའི་འཁྲུལ་འཁོར་གྱི་ཟེགས་མར། རིམ་པ་དེ་ལྟར་དུ་ལན་འདེབས་མཛད་ཀྱང་།
པཎ་ཆེན་རིན་པོ་ཆེའི་རྣམ་ཐར་སྒོ་བརྒྱད་པར། གོ་རིམ་དེ་བཟློག་སྟེ་བཀོད་ནས། ལན་འདེབས་ཀྱང་བཟློག་པའི་རིམ་པ་དེ་བཞིན་དུ་མཛད་ཅིང་། དེ་ལྟར་ཚངས་པའི་རིག་སྔགས་དང་དེའི་དོན་བསྡུས་དོན་བརྒྱད་པར་ཡང་འབྱུང་ལ། ཚུལ་དེ་བཞིན་དུ་མཁན་ཆེན་བཟང་བཀྲས་པ་དང་སྒྱི་ཆུ་བའི་ཡང་ལན་རྣམས་སུ་ཡང་འབྱུང་བས། འདིར་ཡང་དབང་རྫས་ཡོངས་དག་མེད་པ་དང་། ། ཞེས་སོགས་ཡར་བླངས་ཏེ་བཀོད་ན་དེའང་ཆུ་རྒྱུན་བཞི་པར་ཚིག་རྐང་དེའི་རྒྱས་བཤད་དུ་ཡང་གཞན་དག་རྡོ་རྗེ་བརྟུལ་ཞུགས་དང་སློབ་དཔོན་གྱི་དབང་རྫས་ལ་བསྐྱེད་ཆོག་མི་འདོད་པ་ནི་མི་འཐད་དེ། རྗེ་བཙུན་གྱིས་མཛད་པའི་ལམ་དུས་ཀྱི་དབང་གི་ཡི་གེ་ལས། ཐུན་མོང་གི་དབང་དྲུག་རྡོ་རྗེ་སློབ་དཔོན་གྱི་དབང་དང་བདུན་ཀའི་བདག་དང་དབང་རྫས་ཡོངས་སུ་དག་པ་བཞིས་བྱིན་གྱིས་བརླབས་དགོས་ཏེ། དེའང་དམ་ཚིག་པ་ནི་རྒྱུ་དུས་ཀྱི་དབང་དང་མི་འདྲ་སྟེ་ཕོ་བྲང་ལྔའི་གཙོ་བོར་འཕོ།
རྡོ་རྗེ་འཆང་ཡང་ཞལ་གཅིག་ཕྱག་གཉིས་པར་འཕོ། ལྷག་མ་རྣམས་ནི་རྒྱུ་དུས་ཀྱི་དབང་དང་ཁྱད་པར་མེད་དོ་ཞེས་གསུངས་པ་དང་དངོས་སུ་འགལ་ལོ་ཞེས་རྒོལ་བར་མཛད་དོ། ། དེའི་ལན་ལ་པཎ་ཆེན་གྱི་རྣམ་ཐར་སྒོ་བརྒྱད་པར་དངོས་བསྟན་གྱི་དོན་རྒོལ་ཚུལ་རྩིངས་པར་བསྟན་པ་དང་། ཞེ་འདོད་ཀྱི་ལན་འཕྲོས་བཅས་དང་དོན་ཚན་གཉིས་སུ་མཛད་ནས། དང་པོ་ལ་བརྟུལ་ཞུགས་དང་སློབ་དཔོན་གྱི་དབང་རྫས་ལ་བསྐྱེད་ཆོག་ངེས་པར་དགོས་ན། དེ་དུས་ཀྱི་བུམ་པ་ལའང་དགོས་ལ། དེ་ལ་གོང་དུ་བྱིན་རླབས་བྱས་ཟིན་མ་ཉམས་པས་ཟེར་ན་རྡོ་རྗེ་ལའང་མཚུངས། བུམ་པ་ཆུ་དབང་གི་ཐུན་མོང་མ་ཡིན་པའི་དབང་རྫས་ཡིན་པས་ཤེ་ན། རྡོ་རྗེའང་འོད་དཔག་མེད་ཀྱིའོ། ། དེ་དང་འདིའི་དབང་རྫས་ཐ་དད་དོ་ཞེ་ན།
འདིའི་དབང་རྫས་ལོགས་པ་ཞིག་འཚོལ་ལམ། སྔར་གྱི་དེ་མེད་པར་བྱེད། བརྟུལ་ཞུགས་དང་སློབ་དཔོན་གྱི་ཚེའང་བདག་དང་དབང་རྫས་གཉིས་ཀ་ལ་དག་པ་བཞི་ཚང་དགོས་ན་རྡོར་སེམས་ཉིད་མི་དམིགས་པར་བྱས་ནས། སླར་ཡང་དེ་ཉིད་ཀྱི་བསྐྱེད་ཆོག་རྒྱས་པར་བྱེད་དམ། བརྟུལ་ཞུགས་ཀྱི་ཚེ་སྦྱང་གཞི་སྟོང་པར་སྦྱོང་ངོ་ཞེ་ན། དེའི་སྦྱང་གཞི་དང་སློབ་མའི་གཞི་མཐུན་གང་ལ་བྱེད། ཁྱད་པར་སློབ་དཔོན་གྱི་ཚེ་བདག་དང་དབང་རྫས་ཀྱི་བདག་དེ་དབང་སྟེགས་ལ་འཇོག་ཁ་དེའམ་ཞག་ཟིན་པ་དེ་ཡིན། དེ་གཉིས་ཇི་ལྟར་ཡང་ཐོག་མར་མི་དམིགས་པར་མ་བཏང་བའི་ཡོངས་དག་བཞི་མི་སྲིད། བཏང་ན་རྡོར་སེམས་མེད་པར་བྱེད་དགོས། བྱིན་གྱིས་བརླབས་ཚུལ་རྒྱུ་དུས་དང་འདྲ་ན་དབང་རྫས་ལ་དག་པ་བཞི་ཟིན་ནས་སློབ་མ་ལ་དབང་བསྐུར་མི་དགོས་སམ།
དབང་རྫས་དག་པ་བཞིས་སྒྲུབ་པའི་ཚེ་རྡོ་རྗེ་མི་དམིགས་པར་བྱས་ནས་ལྷར་བསྐྱེད་པ་ཞུ་བ་ལས་རྡོ་རྗེར་གྱུར་པ་ཞིག་སློབ་མ་ལ་སྟེར་མི་དགོས་སམ། ཡིན་ན་རྡོ་རྗེའི་དབང་བསྐུར་ཚུལ་དུ་སོང་གི་སློབ་དཔོན་གྱིས་དེར་མ་སོང་། དྲིལ་བུ་ལའང་དེ་དང་འདྲ་ཞིང་། སློབ་དཔོན་གྱི་སྐབས་སུ་ཕྱག་རྒྱའང་དབང་རྫས་ཀྱི་གཙོ་བོར་མི་འདོད་དམ་ཞེས་གསུངས། ། དོན་ཚན་གཉིས་པ་ལ། རྗེ་བཙུན་གྱིས་གཞན་རྣམས་རྒྱུ་དུས་དང་འདྲའོ་ཞེས་པས་རྒྱུ་ལམ་གཉིས་ཀའི་བརྟུལ་ཞུགས་དང་སློབ་དཔོན་གྱི་དབང་ལ་ཡོངས་དག་བཞི་ཚང་མི་དགོས་པར་གྲུབ་སྟེ། སློབ་དཔོན་རིན་པོ་ཆེའི་དབང་ཆུ་གཉིས་ཀ་ལས་སྟོང་པའི་ངང་ལས་ཧཱུྃ་ལས་རྡོ་རྗེར་བསྐྱེད་ཅེས་པ་ཡོད་ཀྱི། ལྷར་བསྐྱེད་པ་མི་སྣང་བས་དེ་མེད་པར་ཡོངས་དག་བཞི་ཇི་ལྟར་ཚང་། གལ་ཏེ་རྡོ་རྗེའི་དེ་ཁོ་ན་ཉིད་རྫོགས་པར་བསྐྱེད་ནས་ཞེས་པས་དག་པ་བཞི་འཐོན་སྙམ་ན། ཡོངས་དག་བཞི་ལ་རྡོ་རྗེའི་དེ་ཁོ་ན་ཉིད་དུ་སུ་ཡང་མི་བཞེད།
ངེས་དོན་གྱི་རྡོ་རྗེ་ནི་སངས་རྒྱས་ཐམས་ཅད་ཚང་བའི་རྡོ་རྗེ་སེམས་དཔར། འདི་དེ་སངས་རྒྱས་ཐམས་ཅད་དེ། ། ཞེས་སོགས་ཀྱིས་ངོ་སྤྲོད་ལ། ། འདི་ནི་མདོ་ཙམ་ཡིན་ལ། རྡོར་དྲིལ་གཉིས་ཀའི་དེ་ཉིད་གསལ་པོ་ནི་སློབ་དཔོན་གྱི་ཚེ་སྟོན་པ་དེའོ། འོ་ན་བདུན་ཀའི་སྐབས་སུ་དབང་རྫས་དག་པ་བཞིས་བྱིན་གྱིས་བརླབས་པར་བཤད་པས། དབང་ཕྱི་མ་གཉིས་ཀྱི་ཚེ་དབང་རྫས་ཀྱི་དག་པ་བཞི་གང་ཞེ་ན་ལམ་དུས་སུ་ནི་རྡོར་དྲིལ་གཉིས་པོ་དེ་ལྟར་བྱིན་གྱིས་བརླབས་མ་ཐག་པ་དེ་ལྷའི་བདག་ཉིད་ལ་སོ་སོའི་དེ་ཉིད་ཚང་བར་ངོ་སྤྲད་ནས་བྱིན་པའི་མོས་པ་ལས་འོས་མེད། རྒྱུ་དུས་སུ་མཚན་གཅིག་ལ་བདུན་ཀ་བསྐུར་བའི་ཚེ་གོང་མ་དང་འདྲ་ལ། བརྟུལ་ཞུགས་དང་སློབ་དཔོན་གྱི་བར་དུ་ལོ་ཟླས་ཆོད་པའི་ཚེ་སློབ་མ་དབང་སྟེགས་ལ་བཞག་རྗེས་རིག་དབང་སློབ་དཔོན་དབང་གི་ཡན་ལག་ཏུ་བསྐུར་ནས་དམ་ཚིག་གསུམ་སྟེར་དགོས་པས་དབང་རྫས་ལ་ཡོངས་དག་བཞི་གྲུབ་ལ། རྗེ་བཙུན་གྱིས་སློབ་དཔོན་གྱི་དབང་རྫས་ལ་དག་པ་བཞི་མི་དགོས་སམ་སྙམ་པའི་དོགས་པ་དང་།
དེ་སེལ་བྱེད་གསུངས་པའང་དེ་ཡིན་ལ། བརྟུལ་ཞུགས་ཀྱི་ཚེ་དོགས་པ་དང་དེ་སེལ་བྱེད་གསུངས་པ་ནི། རྡོ་རྗེའི་དབང་ནི་གོང་དུ་ཟིན། འདིར་དེ་སྟེར་བ་ནི་གཞན་ཞིག་གོ་སྙམ་པ་དེ་སེལ་བྱེད་དུ་གོང་གི་རྡོ་རྗེ་དེ་སློབ་མའི་ལག་ན་ཡོད་པ་སློབ་དཔོན་གྱིས་བླངས་ཏེ་བྱིན་གྱིས་བརླབས་ནས་སློབ་མའི་སེམས་ཀྱི་དྲི་མ་འཁྲུད་པར་བྱེད་པའི་ཕྱིར་ཞེས་སོ། ། ཁྱེད་ཀྱིས་ནི་རྗེ་བཙུན་གྱི་ལམ་དུས་ཀྱི་ཡི་གེ་དེས་རྩེ་མོའི་དབང་ཆུ་གཉིས་བཀག་ཅེས་པར་སོང་ཞེས་གསུངས་ལ། འདི་དག་ནི་པཎ་ཆེན་གྱིས་གསུང་མང་པོ་རྣམས་ཧ་ཅང་བསྡུས་པ་རང་མ་ཡིན་པར་སྙིང་པོ་བཀོད་པ་ཡིན་པས། རྣམ་ཐར་སྒོ་བརྒྱད་པའི་ཚིག་རིགས་དང་མ་མཐུན་ནོ་སྙམ་པ་བྱ་མི་རིགས་སོ། ཡང་ཚར་ཆེན་ཆོས་ཀྱི་རྒྱལ་པོའི་རྡོ་རྗེའི་འཁྲུལ་འཁོར་གྱི་ཟེགས་མ་ལས། འོ་ན་བརྟུལ་ཞུགས་དང་སློབ་དཔོན་གྱི་དབང་རྫས་ལ་ཡན་ལག་བཞི་རྫོགས་ཀྱི་བསྐྱེད་ཆོག་དགོས་པར་ཐལ། རྗེ་བཙུན་གྱིས་དགོས་པར་གསུངས་པའི་ཕྱིར།
འདོད་ན་མི་དགོས་པར་ཐལ། རྗེ་བཙུན་གྱིས་མི་དགོས་པར་གསུངས་པའི་ཕྱིར་ཏེ། འདི་སྐབས་ཀྱི་ལམ་དུས་ཀྱི་དབང་དང་རྒྱུ་དུས་ཀྱི་དབང་ལྷ་དམ་ཚིག་པ་བསྐྱེད་པའི་རྒྱས་བསྡུས་ཙམ་མ་གཏོགས་གཞན་ཁྱད་པར་མེད་པར་གསལ་བར་གསུངས་པའི་ཕྱིར་དང་། རྒྱུད་དུས་ཀྱི་དབང་ལ་དེ་ལྟར་མི་དགོས་པ་རྗེ་བཙུན་རྩེ་མོའི་དབང་ཆུ་དང་འཕགས་པ་རིན་པོ་ཆེའི་བདག་འཇུག་གཉིས་ལས་གསལ་བར་བཤད་ཅིང་། དེར་མ་ཟད་གོང་མའི་ཡི་གེ་ཆོས་རྗེ་བླ་མ། ཐེག་ཆེན་ཆོས་རྗེ་སོགས་སུས་ཀྱང་ཁྱེད་འདོད་པ་ལྟར་གྱི་བསྐྱེད་ཆོག་ཡེ་མ་གསུངས་སོ། ། དེས་ན་རྗེ་བཙུན་གྱིས་བདག་དང་དབང་རྫས་ལ་ཡན་ལག་བཞི་རྫོགས་ཀྱི་བསྐྱེད་ཆོག་དགོས་པར་གསུངས་པ་གཙོ་ཆེ་བ་ལ་དགོངས་པ་ཡིན་གྱིས་རེ་རེ་ནས་ཁྱབ་མཐའ་འཛིན་པ་མ་ཡིན་ནོ། དེ་ཡིན་ན་མིང་དབང་ལ་དབང་རྫས་ངེས་པར་དགོས་པ་དང་། དེང་སང་ལག་ལེན་ལ་རྡོ་རྗེ་དྲིལ་བུ་སྤྱི་བོར་བཟུང་ནས་མིང་དབང་བསྐུར་དུས་ཀྱང་དབང་རྫས་དེ་ལ་བསྐྱེད་ཆོག་སུས་ཀྱང་མི་བྱེད་པ་སོགས་ལ་ཐུགས་གཞིབ་མཛད་པ་ཞུ་ཞེས་གསུངས་ལ། མཁས་པའི་དབང་པོ་དཀོན་མཆོག་ལྷུན་གྲུབ་ཀྱིས་ཚངས་པའི་རིག་སྔགས་སུ་དངོས་བསྟན་གྱི་རྒོལ་ཚུལ་མ་ཤེས་པས་རྗེ་བཙུན་ལ་སྐུར་པ་བཏབ་པར་བསྟན་པ་དང་།
ཞེ་འདོད་ཀྱི་ལན་བཏབ་སྟེ་རྒོལ་བ་པོ་ཉེས་པ་ཅན་དུ་བསྟན་པ་དང་གཉིས་སུ་མཛད་ནས་གསུངས་པའི་དོན་གྱི་སྙིང་པོ་ཅི་ལོངས་བགྱིས་ནས་བཀོད་ན། དེའང་དོན་ཚན་དང་པོ་ལ་དབང་བདུན་ཆར་གྱི་དབང་རྫས་ལ་ཡོངས་དག་བཞི་ངེས་པར་དགོས་པར་རྗེ་བཙུན་བཞེད་ན། མི་བསྐྱོད་པ་ལ་ཡོངས་དག་མཛད་ནས། རིན་འབྱུང་ཅོད་པན་མན་ཆད་ལ་མི་བསྐྱོད་པའི་ང་རྒྱལ་གྱིས་དབང་བསྐུར་ཆོག་པ། གུར་གྱི། རྡོ་རྗེ་སེམས་དཔས་དབང་བསྐུར་བྱ། ། ཞེས་པའི་དོན་དུ། རྗེ་བཙུན་ཉིད་ཀྱིས་བཤད་པ་དང་ནང་འགལ་ཞིང་། རྩེ་མོའི་དབང་ཆུ་གཉིས་ཆར་ལས། རིག་པའི་དབང་འདི་རྣམས་ལ་སློབ་དཔོན་བདག་ཉིད་མི་བསྐྱོད་པའི་རྣལ་འབྱོར་ཁོ་ནས་ཀྱང་རུང་ངོ་ཞེས་པ་འདི་རྗེ་བཙུན་གྱི་གསུང་དེས་བཀག་པར་ཁས་ལེན་དགོས་པས།
རྗེ་བཙུན་ཉིད་ནང་འགལ་གསུང་བ་དང་། རྩེ་མོ་འགེགས་པ་པོར་སྒྲུབ་པས་རྗེ་བཙུན་ལ་སྐུར་བ་བཏབ་པར་སོང་གསུངས་ལ། དོན་ཚན་གཉིས་པ་ལའང་ཡོངས་དག་བཞི་ངོས་བཟུང་སྟེ་རང་ལུགས་ཉེས་མེད་དུ་བསྒྲུབ་པ་དང་། རྒོལ་བའི་རྡོར་དྲིལ་གྱི་དེ་ཉིད་ནོར་བར་བསྟན་པ་གཉིས་སུ་མཛད་ནས། དང་པོ་ལ། སྤྱིར་འཁོར་གསུམ་ཡོངས་དག་བཞིས་བྱིན་གྱིས་བརླབས་ཞེས་གསུངས་པའི་འཁོར་གསུམ་ནི་སློབ་དཔོན་སློབ་མ་དབང་རྫས་གསུམ་ཡིན་ལ། ཡོངས་དག་བཞི་ནི་བསྙེན་པ། ཉེར་སྒྲུབ། སྒྲུབ་པ། སྒྲུབ་ཆེན་དང་བཞི་ཡིན་ཅིང་།
དེ་ལ་རྒྱས་བསྡུས་བཞི་ལས། རྒྱས་པ་དཀྱིལ་འཁོར་ཡོངས་རྫོགས་ཁོ་ན་ལ་སྦྱོར་བར་གསུངས་པ་དང་། འབྲིང་པོ་ནི་ཇི་སྐད་བཤད་པ་བཞིན་ཡིན་ལ། བསྡུས་པའི་དང་པོ་ནི། སྐྱེ་མཆེད་བྱིན་གྱིས་མི་རློབས་པར་སྐུ་གསུང་ཐུགས་བྱིན་གྱིས་བརླབས་པ་དང་། དབང་མི་བསྐུར་བར་དབུ་རྒྱན་རང་ཆས་ཅན་དུ་སྒྲུབ་པའི་ཡན་ལག་བཞི་དང་། བསྡུས་པ་ཕྱི་མ་ནི་དམ་ཚིག་སེམས་དཔའ་དབུ་རྒྱན་རང་ཆས་ཅན་དུ་སྐད་ཅིག་ལས་བསྐྱེད་པ་རྣམས་ཡིན་པར་ལྗོན་ཤིང་ལས་བཤད་དོ། ། དེ་ལྟར་ན་འགྲེལ་པ་ལུགས་ཀྱི་བརྟུལ་ཞུགས་དང་སློབ་དཔོན་གྱི་དབང་རྫས་ལ་དྲངས་མ་ཐག་པའི་བསྐྱེད་ཆོག་འབྲིང་པོ་དེ་སྦྱར་བ་ཡིན་ཞིང་། མན་ངག་ལུགས་ཀྱི་དེ་གཉིས་ལ་བསྡུས་པ་ཕྱི་མ་དེ་སྦྱར་བ་ཡིན་ཏེ། དང་པོ་ལ་རྡོར་དྲིལ་གྱི་ལྷ་ཐམས་ཅད་ལ་ཡན་ལག་བཞི་རྫོགས་དངོས་སུ་མཛད་པའི་ཕྱིར་དང་།
ཕྱི་མ་ལ་རྡོ་རྗེ་ལ་ལྷ་ཉི་ཤུ་རྩ་བརྒྱད་དང་། དྲིལ་བུ་ལྷ་ཉི་ཤུ་རྩ་གསུམ་སྐད་ཅིག་གིས་བསྐྱེད་པའི་ཕྱག་ལེན་དེ་གཉིས་སོ་སོར་མཛད་པའི་ཕྱིར་རོ། འོ་ན་བསྐྱེད་ཆོག་ཕྱི་མ་དེ་ལ་ཡན་ལག་བར་པ་གཉིས་དངོས་སུ་མེད་པས་བཞི་རྫོགས་སུ་མི་རུང་ངམ་སྙམ་ན། དེ་ནི་རྗེ་བཙུན་སྐུ་མཆེད་ལ་ཀླན་ཀར་འགྱུར་ལ། དེས་ན་རྗེ་བཙུན་གྱི་གསུང་དེ་དང་ཁོ་བོ་ཅག་གི་ཕྱག་ལེན་ལ་མི་མཐུན་པ་ཅུང་ཟད་ཀྱང་མེད་ཅིང་། མན་ངག་ལུགས་ལ་བསྐྱེད་ཚུལ་དེ་ཙམ་གྱིས་ཆོག་པ་ནི། དབང་ཆུ་ལས་བརྟུལ་ཞུགས་ཀྱི་ཚེ་རྡོ་རྗེ་མི་དམིགས་ཏེ་སྟོང་པའི་ངང་ལས་ཧཱུྃ་ཡོངས་སུ་གྱུར་པ་ལས་རྡོ་རྗེར་བསྐྱེད་ལ། དེ་ལ་དེ་བཞིན་གཤེགས་པ་ལྔ་དང་། ཡུམ་ལྔ་དང་། སེམས་དཔའ་བརྒྱད་དང་།
ལྷ་མོ་ལ་སོགས་པ་རྡོ་རྗེའི་དེ་ཁོ་ན་ལྟར་ཡོངས་སུ་རྫོགས་པར་མོས་པ་བསྐྱེད་ལ་ཞེས་དང་། དེ་ལ་དམ་ཚིག་གསུམ་བྱིན་པ་ནི་རྡོ་རྗེ་ལག་ཏུ་བླངས་ལ། ཧཱུྃ་ལས་རྡོར་དྲིལ་གཉིས་དེ་ཁོ་ན་ཉིད་རྫོགས་པར་དྲན་པས་ལྷའི་རྣལ་འབྱོར་མོས་པ་བསྐྱེད་ལ་ཞེས་དང་། དྲིལ་བུ་བླངས་ལ་ཨའི་ཡི་གེ་ལས་དྲིལ་བུའི་དེ་ཁོ་ན་ཉིད་རྫོགས་པར་དྲན་པས་དྲིལ་བུར་བསྐྱེད་ལ་ཞེས་འབྱུང་གི བཞི་རྫོགས་དངོས་སུ་བྱ་དགོས་པ་མ་གསུངས་པས་བསྟན་པ་ཡིན་ལ། དེ་ཁོ་ན་ཉིད་རྫོགས་པར་དྲན་པས་ཞེས་པ་དེས་བཞི་རྫོགས་དངོས་སུ་བྱ་དགོས་པར་བསྟན་སྙམ་ན། རྡོར་དྲིལ་གྱི་ཡོངས་དག་བཞི་རྡོར་དྲིལ་གྱི་དེ་ཁོ་ན་ཉིད་ལ་འཆད་པའི་དཔྱོད་ལྡན་སུ་ཞིག་འབྱུང་ལེགས་པར་སོམས་ཤིག་གསུངས་པར་མཛད་ལ། གཉིས་པ་ལ་ཁྱེད་ཀྱིས་བརྟུལ་ཞུགས་དང་སློབ་དཔོན་གྱི་དབང་རྫས་ལ་ཡོངས་དག་བཞི་བྱེད་པ་དེ་ཁྱེད་རང་གི་བླ་མ་ཀུན་རྒྱལ་བའི་ཀྱེ་རྡོར་དཀྱིལ་ཆོག་ལྟར་བྱེད་ན་དཀྱིལ་ཆོག་དེར་ནི་རྡོར་དྲིལ་གཉིས་རྡོར་སེམས་ཡབ་ཡུམ་དུ་བསྐྱེད་ནས། དེ་ཞུ་བ་ལས་རྡོ་རྗེ་དེ་སྟེར་བར་བཤད་ལ། དེ་ནི་དབང་ཆུ་ལས་རྡོ་རྗེ་ལ་རིགས་ལྔ་སོགས་བསྐྱེད་པར་བཤད་པ་དང་འགལ་བས་བཀའ་སྲོལ་གཉིས་པོ་གང་ལའང་མི་རུང་།
གལ་ཏེ་འགྲེལ་ལུགས་ཀྱི་དབང་ཆུ་ལས་ས་ཆོག་ལ་ཁ་འཕངས་པ་བཞིན་ནོ་སྙམ་ན། སློབ་དཔོན་རིན་པོ་ཆེའི་འགྲེལ་ལུགས་ཀྱི་དབང་ཆུ་ལས་རྡོར་དྲིལ་ལ་ལྷ་རིགས་ལྔ་སོགས་བསྐྱེད་པའི་ས་ཆོག་ལ་ཁ་འཕངས་མཛད། ཁྱོད་ཀྱིས་ས་ཆོག་གི་སྐབས་སུ་ཁ་འཕངས་ཀྱི་ལྷ་དེ་རྣམས་མ་བསྐྱེད་པར་རྡོ་རྗེ་འོད་དཔག་མེད་དང་། དྲིལ་བུ་དོན་ཡོད་གྲུབ་པར་བསྐྱེད་པས་ནོར་བ་ཡིན་ལ། ཡང་རྗེ་བཙུན་གྱིས་མཛད་པའི་དེ་ཁོ་ན་ཉིད་ཀྱི་ཡི་གེ་དེ་ལ་ཁུངས་སུ་འདོད་ན། དེ་ནི་རྩེ་མོའི་སམྦུ་ཊའི་ཊཱིཀ་ཆེན་དང་མི་མཐུན་པས་རྔོག་ལུགས་པ་ཞིག་གི་བྱས་ཀྱི། རྗེ་བཙུན་གྱིས་མཛད་པ་མ་ཡིན་ལ། ཇི་ལྟར་མི་མཐུན་སྙམ་ན། ཡི་གེ་དེར་རྩེ་དགུ་པ་ནི་དམ་ཚིག་རྡོ་རྗེ། རྩ་ལྔ་པ་ཡེ་ཤེས་ཀྱི་རྡོ་རྗེ་ཞེས་འབྱུང་བ་དང་།
ཊཱིཀ་ཆེན་ལས་རྡོ་རྗེ་མཁའ་འགྲོར་རྩེ་དགུ་པ་ཡེ་ཤེས་ཀྱི་རྡོ་རྗེ་རྩེ་ལྔ་པ་དམ་ཚིག་གི་རྡོ་རྗེ་ཞེས་འབྱུང་བས་ཞེས་སོགས་གསུངས་པས་དངོས་སུ་འགལ་ཞིང་། རྩེ་དགུ་པའི་ལྷ་འགོད་ཚུལ་ཡང་མི་མཐུན་ཏེ། ཡི་གེ་དེར་སྟེང་གི་རྭ་དགུའི་ཕྱོགས་ཀྱི་བཞི་རིགས་བཞི། མཚམས་ཀྱི་བཞི་ཡུམ་བཞི། དབུས་ནམ་མཁའ་ཀུན་བཟང་། འོག་གི་དགུ་ཡེ་ཤེས་ལྔ། ཚད་མེད་བཞི་ཞེས་འབྱུང་། ཊཱིཀ་ཆེན་ལས། སྟེང་གི་རྭ་བརྒྱད་བྱང་ཆུབ་སེམས་དཔའ་བརྒྱད་དེ་པདྨའི་ཕྱག་དང་། བྱམས་པ་དང་ཞེས་སོགས་དང་།
འོག་གི་རྭ་བརྒྱད་ནི་ལྷ་མོ་བརྒྱད་དེ་རྡོ་རྗེ་ལྕགས་ཀྱུ་ཞགས་པ་མ་ཞེས་སོགས་དང་། དབུས་ཀྱི་རྭ་ནི་རྡོ་རྗེ་རྣམ་པར་སྣང་མཛད་དོ་ཞེས་བཤད་པས་སོ། ། དེ་བཞིན་དུ་མི་ཉག་པྲཛྙཱ་ཛཱ་ལའི་སམྤུ་ཊའི་རྣམ་བཤད་དུ་ཡང་ཊཱིཀ་ཆེན་དང་མཐུན་པ་ཁོ་ན་འབྱུང་གི ཡི་གེ་དེ་དང་མཐུན་པ་མི་འབྱུང་ལ། བླ་མ་འགའ་ཞིག་རྗེ་བཙུན་གྱིས་མཛད་ངེས་པའི་ཡི་གེ་ཞིག་ཀྱང་ཡོད་ངེས་པས་བཙལ་དགོས་གསུངས་ཀྱང་། བླ་མ་སྤྱིལ་སྒོམ་གྱི་ལམ་འབྲས་ཀྱི་ཡིག་ཆ་ལས། རྗེ་པའི་ཞལ་ནས་རྡོ་རྗེ་དང་། དྲིལ་བུ་དང་། ཕྲེང་བའི་དེ་ཉིད་གཅིག་བྱེད་པར་བསམ་པ་ལ་མ་གྲུབ་ཅེས་འབྱུང་བས་བརྩལ་ཡང་ངལ་བ་ཙམ་དུ་ཟད་དོ་ཞེས་གསུངས་སོ། ། དེའི་དོན་བསྡུས་དོན་བརྒྱད་པ་ལས་ཀྱང་།
བརྟུལ་ཞུགས་སློབ་དཔོན་དབང་བསྐུར་གྱི། ། དབང་རྫས་ཡོངས་དག་བསྡུས་པ་ཡི། ། ནམ་ཡང་བསྐྱེད་དུ་མི་རུང་བའི། ། གོང་མའི་ལུང་ཁུངས་ཅི་ཞིག་ཡོད། ། ཁྱེད་དག་ཡོངས་དག་ཅི་ལྟར་བྱེད། ། རྗེ་བཙུན་གོང་མས་མ་བཤད་ཀྱང་། ། ཆོ་ག་གསུམ་བསྐྱེད་སོགས་སྦྱོར་ན། ། མངོན་བྱང་ལྔ་ལས་བསྐྱེད་རུང་ཞེས། ། བཤད་ན་ཁྱེད་ཅག་ཅི་ཞིག་སྨྲ། ། ཁྱེད་ཀྱི་ཚད་མར་ཁས་བླངས་པའི། །
རྡོ་རྗེ་དྲིལ་བུའི་དེ་ཉིད་ལས། ། བཤད་པའི་ལྷ་ཡི་བསྐྱེད་ཚུལ་དང་། ། དབང་ཆུ་ནས་བཤད་ལྷ་དེ་དག ། ཤར་ནུབ་རི་བཞིན་རིང་དུ་གྱུར། ། དེ་གཉིས་འགལ་སྤོང་ཇི་ལྟར་བྱེད། ། ཁྱེད་ཀྱི་བླ་མས་མཛད་པ་ཡི། ། དཀྱིལ་ཆོག་དཔག་བསམ་ལྗོན་ཤིང་ལས། ། བཤད་པའི་རྡོར་དྲིལ་བསྐྱེད་ཆོག་དང་། ། རྗེ་བཙུན་རྩེ་མོའི་དབང་ཆུ་གཉིས། ། སྣང་མུན་བཞིན་དུ་འགལ་བར་གྱུར། །
བཀའ་སྲོལ་གཉིས་ལ་དེ་མི་རུང་། ། གལ་ཏེ་དེ་ལྟར་བྱ་རུང་བར། ། བཤད་པའི་གོང་མའི་ལུང་ཡོད་ན། ཁོ་བོ་ཁྱེད་ཀྱི་རྗེས་སུ་འབྲངས། ། དེ་ཕྱིར་སྟོན་པའི་དུས་ལ་བབས། ། ཞེས་གསུངས་སོ། ། དེ་རྣམས་ཀྱི་ཡང་ལན་དུ་མཁན་ཆེན་བཟང་བཀྲས་པའི་སྙན་བརྒྱུད་འཁྲུལ་སེལ་ལས། སློབ་དཔོན་སློབ་མ་དབང་རྫས་གསུམ། ། རིགས་ལྔར་བསྐྱེད་པ་འདྲ་བའི་མུ། ། མི་བསྐྱོད་མེ་ཏོག་ཕོག་པའི་ལྷ། །
རིགས་ལྔར་བསྐྱེད་པ་མི་འདྲའི་མུ། ། སློབ་མ་དེ་བཞིན་དང་མཐའ་གཉིས། ། རིགས་ལྔ་སོ་སོར་བསྐྱེད་པ་དང་། ། དང་པོ་མི་བསྐྱོད་ཕྱི་མ་གཉིས། ། རིགས་ལྔར་བསྐྱེད་པ་གཉིས་མིན་མུར། ། མཁས་པས་བཤད་ལྟར་ཐུན་མོང་དང་། ། ལམ་དུས་བསྐྱེད་ཆོག་ཐུན་མོང་མིན། ། ཡང་ན་རྒྱུ་ལམ་ཁྱད་པར་ཡིན། ། དེ་འདྲ་འགལ་འདོད་བློ་གྲོས་རྩིང་། ། དེ་ཕྱིར་ལམ་དུས་ཁྱབ་མཐའ་འཛིན། །
ཞེས་པ་དང་། རྣམ་སྣང་དབང་རྫས་མེད་པ་དང་། ། ཕྱི་མ་གཉིས་ལའང་གཞི་མེད་པས། ། མི་འགལ་བརྫུན་ཟོག་མ་ཡིན་ནམ། ། རང་ཉེས་སློབ་དཔོན་མ་བཀོད་ཅིག ། རྡོར་དྲིལ་བསྐྱེད་ཆོག་དེ་འདྲ་བ། ། མན་ངག་མེད་པའི་འོལ་ཚོད་ཙམ། ། ལམ་དུས་དབང་གི་ཡིག་ཆུང་དང་། ། ཁྱེད་ཀྱི་ལམ་དུས་མི་འགལ་ན། ། དངོས་བསྟན་མིན་པར་ཡོངས་སུ་གྲགས། །
ཤུགས་བསྟན་སྒྲུབ་བྱེད་སྨྲ་ན་ཡང་། ། རང་བཟོ་མིན་པ་ཁྱེད་ལ་མེད། ། དཔྱད་ན་འཁྲུལ་པར་ཤེས་བཞིན་དུ། ། ད་དུང་ཕལ་ཆེར་རེ་དོགས་བྱེད། ། ཅེས་གསུངས་ལ། ཡང་སྒྱི་ཆུ་བ་བུདྡྷ་ཤྲཱིའི་ནོར་བུའི་ཕྲེང་བར། ལམ་དུས་དབང་གི་ཡི་གེ་དེ། ། དགོས་མེད་གཅིག་ལ་གསུངས་བར་ཐལ། ། བུམ་པའི་དབང་བསྐུར་བདུན་པ་ལ། ། འཁོར་གསུམ་ཡོངས་དག་མེད་པའི་ཕྱིར། །
རྗེ་བཙུན་ནང་འགལ་གསུངས་པ་དང་། ། སྐུ་མཆེད་གཉིས་ཀྱང་འགལ་བར་ཐལ། ། རྡོ་རྗེ་གུར་གྱི་གཞུང་དོན་དེས། ། འཁོར་གསུམ་ཡོངས་དག་བཀག་པའི་ཕྱིར། ། འཁོར་གསུམ་ཡོངས་དག་ཅེས་བྱ་བ། ། ཆུ་དབང་ཁོ་ན་ཡིན་པར་ཐལ། ། དབང་བསྐུར་ཕྱི་མ་གསུམ་པོ་ལ། ། འཁོར་གསུམ་ཡོངས་དག་མེད་པའི་ཕྱིར། ། རྡོ་རྗེ་གུར་གྱི་གཞུང་དོན་དང་། ། སློབ་དཔོན་རྩེ་མོའི་དབང་ཆུ་དེ། །
ཁྱེད་ཀྱི་དགག་བྱ་ཡིན་པར་ཐལ། ། དབང་བསྐུར་བདུན་གྱི་སློབ་དཔོན་དེ། ། རིགས་བདུན་སོ་སོར་འཕོ་བའི་ཕྱིར། ། དབང་བསྐུར་བདུན་ལ་ཁྱེད་ཉིད་ཀྱང་། ། འཁོར་གསུམ་ཡོངས་དག་མེད་པར་ཐལ། ། ལམ་དུས་དབང་གི་ཡི་གེ་དང་། ། ཁྱེད་ཀྱི་ཕྱག་ལེན་མཐུན་པའི་ཕྱིར། ། ལམ་དུས་དབང་གི་ཡེ་གེ་དང་། ། ཁྱེད་ཀྱི་ཕྱག་ལེན་འགལ་བར་ཐལ། ། དབང་བསྐུར་ཕྱི་མ་གསུམ་པ་ལ། །
དབང་རྫས་ཡོངས་དག་མེད་པའི་ཕྱིར། ། མན་ངག་ལུགས་ཀྱི་བརྟུལ་ཞུགས་དང་། ། སློབ་དཔོན་གཉིས་ཀྱི་དབང་རྫས་ལ། ། བསྡུས་པ་ཕྱི་མ་སྦྱར་ཞེས་པ། ། གྱི་ན་ཙམ་གྱི་ཚིག་ཏུ་ཐལ། ། དེ་ལ་དབང་རྫས་མེད་པའི་ཕྱིར། ། ཞེས་གསུངས་ལ། དེ་ལྟར་ངོར་རྫོང་གཉིས་རྡོ་རྗེ་བརྟུལ་ཞུགས་ཀྱི་དབང་དང་། སློབ་དཔོན་གྱི་དབང་གཉིས་ཀྱི་དབང་རྫས་རྡོ་རྗེ་དང་དྲིལ་བུ་གཉིས་ལ་ཡོངས་དག་བཞིའི་བསྐྱེད་ཆོག་དགོས་མི་དགོས་ཀྱི་བཤད་ཚུལ་དང་ཕྱག་ལེན་ཅུང་ཟད་མ་མཐུན་པར་སྣང་ཡང་། དོན་གྱི་སྙིང་པོ་ལུགས་གཉིས་ཀ་རྗེ་བཙུན་གོང་མའི་དགོངས་པ་དང་འགལ་མེད་ཡིན་པར་སེམས་ཏེ།
རྗེ་བཙུན་གོང་མའི་ཡོངས་དག་བཞི་ལ་རྒྱས་འབྲིང་བསྡུས་གསུམ་དོན་གྱིས་བཤད་པའི་འབྲིང་པོའི་ཕྱོགས་དེ་གཙོ་བོར་རྫོང་ལུགས་པ་དག་གིས་ལམ་དུས་ཀྱི་དབང་གི་ཚེའང་ཆུ་དབང་སོགས་བདུན་ཆར་ལ་སྦྱར་ནས་ཕྱག་ལེན་དུ་མཛད་དེ། ། ཚུལ་དེ་ནི་གོང་མའི་ལུང་དེ་དག་གིས་གྲུབ་ལ། ངོར་ལུགས་པ་རྣམས་ཀྱིས་བསྐྱེད་ཆོག་རྒྱས་འབྲིང་བསྡུས་གསུམ་གྱི་འབྲིང་པོ་དེ་འགྲེལ་པ་ལུགས་ཀྱི་བརྟུལ་ཞུགས་དང་སློབ་དཔོན་གྱི་དབང་རྫས་ལ་སྦྱར། བསྡུས་པ་ལ་གཉིས་སུ་ཕྱེ་ནས་ཕྱི་མ་མན་ངག་ལུགས་ཀྱི་དབང་དེ་གཉིས་ཀྱི་དབང་རྫས་ལ་སྦྱར་བ་ཡིན་ཞིང་། མན་ངག་ལུགས་ལ་བསྐྱེད་ཆོག་དེ་ཙམ་གྱིས་ཆོག་པ་ཡང་དབང་ཆུའི་ལུང་། བརྟུལ་ཞུགས་ཀྱི་ཚེ་རྡོ་རྗེ་མི་དམིགས་ཏེ་སྟོང་པའི་ངང་ལས་ཧཱུྃ་ཡོངས་སུ་གྱུར་པ་ལས་རྡོ་རྗེར་བསྐྱེད་ལ་ཞེས་སོགས་ཀྱིས་བསྟན་པར་ངོར་ལུགས་པ་དག་འཆད་ཅིང་དོན་ལའང་གནས་པས་སོ། ། དེས་ན་ཕྱག་ལེན་རྒྱས་བསྡུས་ཙམ་མ་གཏོགས་དོན་གྱི་གནད་ལ་འཁྲུལ་པའི་ཆ་ལུགས་གཉིས་ཆར་དུ་མེད་པར་སེམས་སོ།། །། དྲུག་པ་ལུས་དཀྱིལ་གྱི་ཚེ་འབྱུང་ཁུངས་ཀྱི་ཚིག་ཡོད་མེད་ཀྱི་རྣམ་གཞག་ལ། མུས་སྲད་པ་ཆེན་པོའི་ཆུ་རྒྱུན་བཞི་པར་ཚིག་རིགས་རྒྱས་པ་ཙམ་ཞིག་འབྱུང་ཡང་། སྙིང་པོ་བླངས་ནས་བཀོད་པ་པཎ་ཆེན་གྱི་རྣམ་ཐར་སྒོ་བརྒྱད་པར་འབྱུང་བ་ལྟར་བཤད་ན།
ལུས་དཀྱིལ་འབྱུང་ཁུངས་མེད་པ་དང་། ། ཞེས་པའི་རྒྱས་བཤད་དམ་འགྲེལ་པའི་ཚུལ་དུ། ཁ་ཅིག་ལུས་དཀྱིལ་གྱི་ཕོ་བྲང་ལྔའི་ཨཾ་ལ་སོགས་པའི་ཡི་གེ་རྣམས་ལྷ་རིན་འབྱུང་ལ་སོགས་པའི་ས་བོན་དུ་བཞག་ནས་སྐྱེད་པར་བྱེད་པ་མི་འཐད་དེ། དེ་ལྟར་ན་བཅོས་མའི་དཀྱིལ་འཁོར་དུ་ཐལ་བའི་ཕྱིར་དང་། ཧཾ་དང་ཧཱུྃ་ལྟ་བུ་ས་བོན་མགོ་ཐུར་བསྟན་དུ་མི་རུང་བའི་ཕྱིར་ཞེས་བཀག་ནས། ངག་འདོན་གྱི་ཚེ་ཨཾ་རིན་ཆེན་འབྱུང་ལྡན་ཞེས་སོགས་སྦྱར་ནས་འབྱུང་ཁུངས་ཀྱི་ཚིག་མཐའ་དག་མེད་པར་བྱེད་དོ། ། འདི་ནི་མི་འཐད་དེ། རྗེ་བཙུན་རྩེ་མོའི་ལུས་དཀྱིལ་ལུང་དང་སྦྱར་བར་ལེའུ་གཉིས་པའི་སྐབས་སུ། བྷྲཱུཾ་ལ་སོགས་པ་ནི་ཕོ་བྲང་ལྔའི་ལྷ་རྣམས་ཀྱི་ས་བོན་ཏེ་ཞེས་གསལ་བར་གསུངས་པ་དང་། གཞུང་བཤད་མཐའ་དག་གི་གྲངས་བགྲངས་ནས།
དེ་ཐམས་ཅད་ལས་ཨཾ་ལས་དང་། ཧྃ་ལས་ཞེས་སོགས་འབྱུང་ཁུངས་ཀྱི་ཚིག་བཤད་པ་དང་། ཁྱད་པར་དཔེ་མཛོད་མ་དང་། སྒ་ཐེང་མ་གཉིས་སུ་རྩ་ནང་གི་ཁམས་ལས་ཡབ་དང་། ཕྱི་ཤུན་གྱི་རྩ་ལས་ཡུམ་བསྐྱེད་པར་བཤད་པ་དང་། གཉགས་མའི་གསལ་བྱེད་ལུས་དཀྱིལ་གྱི་ཡེ་གེར་ཡང་། ། དེ་ལས་ལྟེ་བར་ཨཾ་ལས་བཅོམ་ལྡན་འདས་ཡོན་ཏན་རྣམ་པར་དག་པ་རིན་ཆེན་འབྱུང་ལྡན་ཞེས་ལན་ཅིག་མ་ཡིན་པ་ཡང་ཡང་གསུངས་པ་ལ་དེ་ལྟར་དུ་སྨྲས་ནུས་པ་ཡ་མཚན་ནོ་ཞེས་རྒོལ་བར་མཛད་དོ། ། དེའི་ལན་དུ་པཎ་ཆེན་རིན་པོ་ཆེས་རྣམ་ཐར་སྒོ་བརྒྱད་པར་ངེས་དོན་གྱི་གོ་བ་མ་ཆགས་ན་ཕྱོགས་གཉིས་ཀ་ངེས་མེད་དུ་བསྟན། ངེས་དོན་གྱི་གོ་བ་ཟུར་ཙམ་བསྟན་པ་དང་དོན་ཚན་གཉིས་སུ་མཛད་ནས། དང་པོ་ལ།
ལས་ཉོན་གྱི་རྣམ་སྨིན་དུ་གྱུར་པའི་རྩ་ཁམས་ཉིད་སངས་རྒྱས་ཡབ་ཡུམ་དུ་འཆད་པའམ། རྩ་ཁམས་ཉིད་ལྷ་ཞལ་ཕྱག་གི་རྣམ་པ་ཅན་རྫས་གཞན་མང་པོ་བསྒྲུབ་པའི་གཞིར་འདོད་ཀྱང་རུང་སྟེ། ཕྱོགས་གཉིས་ཀའི་ངོས་མ་ཟིན་པའི་ཕྱིར་འདམ་ཁ་མེད་དོ། ། ཇི་ལྟར་ཞེ་ན་ལས་ཉོན་གྱི་རྣམ་པར་སྨིན་པ་ནི་རང་བཞིན་གྱི་སངས་རྒྱས་དང་། གློ་བུར་རྣམ་དག་གི་སངས་རྒྱས་གཉིས་སུ་སུས་ཀྱང་སྒྲུབ་མི་ནུས་པ་དང་། བསྐྱེད་རྫོགས་ཀྱི་ལྷ་གང་ཡིན་ཀྱང་བསྒྲུབ་གཞི་ཞིག་ལས་བསྒྲུབ་དགོས་ན་དེའི་མཐར་ཐུག་གི་རྩ་བ་གཞི་དུས་ཀྱི་ཡེ་ཤེས་ཉིད་ལ་ཐུག་དགོས་པའི་ཕྱིར་ཞེས་གསུངས། དོན་ཚན་གཉིས་པ་ལ་གཞིར་གནས་ཀྱི་དཀྱིལ་འཁོར་བཞི་ལ་སྐུ་བཞི་རང་བཞིན་ལྷུན་གྲུབ་དང་། ཡོན་ཏན་གནས་འགྱུར་དུ་འབྱུང་བ་གཉིས་གཉིས་སུ་དབྱེ་བ་ནི། རང་བཞིན་རྒྱུ་ལ་བསམ་ན་ལྷུན་གྲུབ་སྟེ། ། མཐའ་ཡས་ཡོན་ཏན་ཚོགས་རྣམས་གནས་འགྱུར་ཡིན། །
ཞེས་བསྟན་པས་ན་ལུས་དབྱིབས་ཀྱི་རང་བཞིན་དང་། དེའི་ཆོས་ཉིད་སྤྲུལ་སྐུ་རང་བཞིན་ལྷུན་གྲུབ་དང་། དེ་བཞིན་དུ་གཞན་གསུམ་ལའང་སྦྱར་བས་ཆོས་ཅན་དཀྱིལ་འཁོར་བཞི་པོ་གྲུབ་ཙམ་ནས་དེའི་ཆོས་ཉིད་སྐུ་བཞི་པོ་ངོ་བོ་དབྱེར་མེད་ཡིན་ཏེ། བུམ་པ་རྫས་ཐ་དད་པར་སྣང་བ་བཞིན་དང་། དེའི་གོ་ས་ན་ཡོད་པའི་ནམ་མཁའ་དབྱེར་མེད་པ་བཞིན་དང་། ཇི་སྲིད་བུམ་པ་ལྟ་བུའི་སྒྲིབ་ཐོགས་མ་བསལ་བ་དེ་སྲིད་དུ། དེའི་ནམ་མཁའ་གཟུགས་ཅན་གཞན་གྱི་གོ་སྐབས་མི་འབྱེད་པ་དེ་བཞིན་དུ། ཇི་སྲིད་ཤེས་རབ་ཀྱི་དབང་པོའི་རྣམ་སྨིན་གྱི་ལུས་རྩ་དང་། དེའི་ཆོས་ཉིད་སྤྲུལ་སྐུ་རང་བཞིན་ལྷུན་གྲུབ་གོ་ས་ཐ་མི་དད་དུ་གནས་པ་ལ། དེ་ལྟར་དུ་བླ་མས་བརྡ་སྤྲད་ནས་ཤེས་པའི་ཚེ་ལུས་དཀྱིལ་ངོ་འཕྲོད་པ་ཞེས་བྱ་ལ།
དེའི་འོག་ཏུ་ཤེས་རབ་ཀྱི་དབང་པོས་རྣམ་སྨིན་གྱི་ལུས་ལ་སོགས་པའི་སྒྲིབ་ཐོགས་བསལ་ནས་སྤྲུལ་སྐུ་རང་བཞིན་ལྷུན་གྲུབ་ཉི་མ་ལྟ་བུར་ཡོན་ཏན་གྱི་ཚོགས་མངོན་དུ་གྱུར་པ་ལ་གནས་གྱུར་པ་ཞེས་བྱའོ། དེའི་ཕྱིར་རང་བཞིན་རྣམ་དག་ལ་བསམས་ན་འབྱུང་ཁུངས་ཀྱི་ཚིག་མི་དགོས་ལ། གློ་བུར་རྣམ་དག་ལ་བསམས་ན་འབྱུང་ཁུངས་ཀྱི་ཚིག་ཡོད་པར་བྱེད་དོ། དེའང་ངག་ཏུ་བརྗོད་ན་རང་བཞིན་རྣམ་དག་གི་རིན་འབྱུང་ཞལ་ཕྱག་གི་རྣམ་པ་ཅན་མ་ཡིན་པ་ནི་རྩ་ཡིག་ཨཾ་གི་རྣམ་པར་གནས་སོ། ། རིན་འབྱུང་ཞལ་ཕྱག་གི་རྣམ་པ་ཅན་ནི་ཨཾ་ཡིག་ལས་བྱུང་ངོ་ཞེས་ཁས་ལེན་པར་བྱ་ཞིང་། ། དེ་བཞིན་དུ་ང་རྒྱལ་དང་ཚོར་བའི་ཕུང་པོ་རྣམ་པར་དག་ཅེས་པ་དེ་ལའང་རང་བཞིན་རྣམ་དག་དང་གློ་བུར་རྣམ་དག་གཉིས་ལས། ལས་དང་པོ་པའི་ལུས་དཀྱིལ་གསལ་འདེབས་བའི་ཚེ་ནི་སྔ་མ་དབང་བཙན་ལ། དབང་གི་རྟོགས་པ་བརྗོད་པའི་ཚེ་ནི་ཕྱི་མ་དབང་བཙན་ནོ་གསུངས་སོ། ། ཡང་ཚར་ཆེན་གྱི་རྡོ་རྗེའི་འཁྲུལ་འཁོར་གྱི་ཟེགས་མ་ལས། དེ་ལྟར་ན་ལུས་དཀྱིལ་གྱི་ལྷ་རྣམས་ས་བོན་ལས་བསྐྱེད་པར་ཐལ།
སྲས་དོན་མ་སོགས་ལས་བསྐྱེད་པར་གསུངས་པའི་ཕྱིར། འདོད་ན་མི་བསྐྱེད་པར་ཐལ། སྒ་ཐེང་མ་དང་དཔེ་མཛོད་མ་གཉིས་ལས་མི་བསྐྱེད་པར་བཤད་པའི་ཕྱིར། མ་གྲུབ་ན་དེར་ཐལ། ལྟེ་བའི་རྩ་ཨཾ་ཡིག་གི་རྣམ་པ་ཅན་དང་། དེའི་ནང་གི་ཁམས་གཉིས་བསྐྱེད་རིམ་གྱི་སྐབས་ཀྱི་ལྷའི་བསྐྱེད་ཆོག་གི་ས་བོན་ཡིན་པ་རྒྱ་བོད་སུའང་མི་འཐད་པའི་ཕྱིར། དེས་ན་སློབ་དཔོན་རིན་པོ་ཆེའི་ལུང་སྦྱོར་དུ་གསུངས་པའང་ཕོ་བྲང་ལྔའི་གཙོ་བོའི་ས་བོན་ཙམ་བསྟན་པ་ཡིན་གྱི། ཁྱེད་འདོད་པ་ལྟར་ཡིན་ན་དེ་དག་བརྟག་གཉིས་ནས་བཤད་པའི་ཡིག་འབྲུ་ལྔ་པོ་དེ་ལས་བསྐྱེད་དགོས་པ་ལ། དེ་འདྲ་སུས་ཀྱང་མ་བཤད་པའི་ཕྱིར་རོ། ། དེས་ན་གནས་དེ་དག་གི་རྩ་ཡིག་ཧཱུྃ་ལ་སོགས་པའི་རྣམ་པར་གནས་པ་རྣམས་དེ་དང་དེར་བསྐྱེད་པ་ལས་དེ་བསྐྱེད་ཅེས་བརྗོད་པ་ལ་དགོངས་ནས་ཨཾ་ལས།
ཧཱུྃ་ལས་སོགས་གསུངས། ངོ་བོ་རྩ་ཡི་གེའི་རྣམ་པར་གནས་པ་དེ་ཉིད་ཀ་ལྷར་བསྐྱེད་རྒྱུ་ཡིན་པས། ལས་དང་པོ་པ་རྣམས་གོ་བདེ་བ་དང་། བླུན་པོ་རྣམས་ལ་འདི་ལྟ་བུའི་ལོག་རྟོག་སྐྱེ་བ་དགག་པའི་ཕྱིར་ཨཾ་རིན་ཆེན་འབྱུང་ལྡན་སོགས་གསལ་བར་གསུངས། དོན་ལ་ཁྱད་པར་མེད་པ་ནི་གནད་ཀྱི་བཤད་པ་ཡིན་ནོ་ཞེས་གསུངས་ལ། ཡང་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་ཚངས་པའི་རིགས་སྔགས་སུ་འབྱུང་ཁུངས་ཀྱི་དོན་ཅུང་ཟད་བཤད་པ། སྐབས་དོན་གྱི་རྩོད་ལན་ཕྱེ་སྟེ་བཏབ་པ་དང་དོན་ཚན་གཉིས་སུ་མཛད་ནས། དང་པོ་ལ། ཁྱེད་ཀྱི་འབྱུང་ཁུངས་ཀྱི་ཚིག་ཅེས་པ་དེ་སངས་རྒྱས་ལས་ཆོས་འབྱུང་། ཉི་མ་ལས་འོད་ཟེར་འབྱུང་།
སྤྲིན་ལས་ཆར་འབྱུང་ཞེས་པ་ལྟ་བུ་ལ་འབྱུང་ཁུངས་ཀྱི་ཚིག་ཅེས་བཤད་པས། དེ་འདིར་ཡང་སྦྱར་ན་ཨཾ་ལས་རིན་ཆེན་འབྱུང་ལྡན་འབྱུང་ཞེས་པ་ལྟ་བུར་འགྱུར་བས། དེའི་ཚེ་ཨཾ་ལས་བྱུང་བའི་རིན་འབྱུང་ཨཾ་ཉིད་ལས་ལོགས་པ་ཞིག་འདོད་དགོས་པ་སྔ་མ་དེ་རྣམས་ཀྱི་རིགས་པས་ཤེས་ཤིང་དེ་ནི་སྐབས་འདིར་མི་རུང་སྟེ། ཨཾ་ལས་ལོགས་སུ་གྱུར་པའི་རིན་འབྱུང་ཞིག་སྤྲུལ་འཁོར་གྱི་དབུས་སུ་བསྒོམ་པ་ཚད་ལྡན་སུས་ཀྱང་མ་བཤད་པའི་ཕྱིར་ཞེས་སོགས་གསུངས། དོན་ཚན་གཉིས་པ་ལའང་ཡིན་ལུགས་ཀྱི་གོ་བ་ཆགས་པ་ལ་ཕྱོགས་གཉིས་མི་འགལ་བ་དང་། དང་པོའི་ལས་ཅན་ལ་ངག་འདོན་ཅིག་ཤོས་འཁྲུལ་གཞི་ཆུང་བ་གཉིས་སུ་མཛད་ནས། དང་པོ་ལ། སྤྱིར་རྣལ་འབྱོར་པའི་རྟེན་དཀྱིལ་འཁོར་བཞི་གྲུབ་ཙམ་ནས་སྐུ་བཞི་རང་བཞིན་ལྷུན་གྱིས་གྲུབ་པ་ཡིན་པས་གཅིག་ལ་མཚོན་ན་སྤྲུལ་འཁོར་གྱི་དབུས་ཀྱི་ཨཾ་རྩར་གྲུབ་ཙམ་ནས་སྤྲུལ་སྐུ་རང་བཞིན་ལྷུན་གྲུབ། ཡི་གེའི་གཟུགས་སུ་གྲུབ་ཙམ་ན་ལོངས་སྐུ། དེའི་བདུད་རྩི་གྲུབ་ཙམ་ན་ཆོས་སྐུ།
ཐམས་ཅད་ལ་ཁྱབ་པའི་རླུང་གྲུབ་ཙམ་ན་ངོ་བོ་ཉིད་ཀྱི་སྐུ་གྲུབ་པ་ཡིན་ནོ། ། དེ་ལྟ་བུའི་ལུས་ཀྱི་ཨཾ་ཡིག་དེ་ཞལ་ཕྱག་གི་རྣམ་པར་གྲུབ་པ་ནི་རིན་འབྱུང་ཡིན་ལ། རིན་འབྱུང་དེ་རྩ་ཡི་གེའི་རྣམ་པར་གནས་པ་ནི་སྤྲུལ་འཁོར་གྱི་དབུས་ཀྱི་ཨཾ་ཡིག་གོ ། དེ་ལྟར་ཁ་སྦྱོར་དང་། བདེ་མཆོག་རྩ་རྒྱུད་ལས་བཤད་ལ། དེ་བཞིན་དུ་འཁོར་ལོ་གཞན་རྣམས་ལའང་ཤེས་པར་བྱས་ལ་འབྲས་བུ་ལ་ཞེན་ཅིང་ལམ་ལ་ཞུགས་པས་ལུས་ཀྱི་རྩ་ཡིག་ལ་སོགས་པ་ལྷར་མཐོང་བ་སོགས་ཀྱི་གསལ་སྣང་ཁྱད་པར་ཅན་སྐྱེས་པའི་ཚེ་ལུས་དཀྱིལ་མཐོང་བ་ཞེས་བྱ། མཐར་དཀྱིལ་འཁོར་བཞི་པོ་དེ་ལས་ལོགས་སུ་སྐུ་བཞི་བཙལ་མི་དགོས་པར་ཡོན་ཏན་གྱི་ཚོགས་ཡར་ལྡན་དུ་གྱུར་པ་དེ་ཉིད་ལ་འབྲས་བུ་མཐར་ཐུག་ཅེས་བྱའོ། ། དེ་ལྟ་བུའི་གོ་བ་རགས་པ་ཙམ་ཡོད་པའི་གང་ཟག་ལ་ཨཾ་ཡིག་ལས་ལོགས་པའི་རིན་འབྱུང་ཞིག་བསྐྱེད་ཆོག་གི་སྒོ་ནས་གསར་དུ་བསྐྱེད་དགོས་པའི་དོགས་པ་མི་འབྱུང་བས་ངག་འདོན་གང་བྱས་ཀྱང་དོན་ལ་འགལ་བ་མེད་གསུངས། དོན་ཚན་གཉིས་པ་ལ། དང་པོའི་ལས་ཅན་འགའ་ཞིག་ལ་ཨཾ་ལས་རིན་འབྱུང་ཞེས་སོགས་བྱས་ན་ཕྱི་དཀྱིལ་ལྟར་ཨཾ་ཡོངས་སུ་གྱུར་པ་ལས་བྱུང་བའི་རིན་འབྱུང་ཞིག་ཆོ་གས་བསྐྱེད་དགོས་པའི་དོགས་པ་སྐྱེ་སྲིད་པས་འཁྲུལ་གཞི་དེ་མི་འབྱུང་བ་དང་།
ཡི་གེ་དེ་ལྟར་གོ་བའི་ཕྱིར་ངག་འདོད་ལྟར་མཛད་པ་ཡིན་གྱི། ལས་ཞེས་པའི་ཚིག་དེ་ནོར་ཞེས་པའི་དོན་མིན་པས་དེ་ཙམ་ལ་དགག་སྒྲུབ་བྱེད་པ་བློ་གྲོས་ཆུང་བ་ཡིན། བཤད་མཛོད་མ་དང་། སྒ་ཐེང་མ་ལས་བཤད་པ་དེ་ཁོ་བོ་ཅག་ཀྱང་འདོད་ལ། དེ་དག་ཏུ་བསྐྱེད་པ་དང་རང་བཞིན་གྱིས་གྲུབ་པ་གཉིས་འགལ་ལོ་སྙམ་ན། དེ་ནི་ཆོས་ལུགས་འདི་ལས་ཕྱི་རོལ་དུ་གྱུར་པ་ཡིད་སྲུབས་ཀྱི་གསང་ཚིག་སྙིང་ལ་ཞུགས་པའི་བཤེས་གཉེན་གཞན་ལུས་ལ་ལྷ་བསྐྱེད་པ་དང་ལུས་དཀྱིལ་གྱི་ཁྱད་པར་མ་ཕྱེད་ཅེས་སུན་འབྱིན་འཕངས་མཁན་དག་གི་རྗེས་སུ་ཁྱེད་ཀྱང་ཞུགས་པའོ། ། འོ་ན་སློབ་དཔོན་རིན་པོ་ཆེས་བྷཱུཾ་ལ་སོགས་པ་ཕོ་བྲང་ལྔའི་ས་བོན་དུ་བཤད་པས་ཕྱི་དཀྱིལ་ལྟར་ལྷ་རྣམས་ས་བོན་ལས་བསྐྱེད་པ་ལས་འོས་མེད་དོ་སྙམ་ན། དོགས་པ་དེ་འགའ་ཞིག་ལ་སྐྱེ་སྲིད་པ་ལ་དགོངས་ནས་ངག་འདོན་དེ་ལྟར་མཛད་པ་ཡིན་ལ། སློབ་དཔོན་རིན་པོ་ཆེའི་གསུང་གིས་ནི་བྷྲཱུཾ་ལ་སོགས་པ་ཕོ་བྲང་ལྔའི་གཙོ་བོ་རྣམས་ཀྱི་ས་བོན་དུ་བསྟན་གྱི། ལུས་དཀྱིལ་གྱི་ཚེ་ས་བོན་དེ་རྣམས་ལས་བསྐྱེད་དགོས་པ་མ་བསྟན་ནོ། །
འོ་ན་ཅི་སྙམ་ན་ལམ་དུས་ཀྱི་རིག་པའི་དབང་ལྔའི་རིགས་ལྔ་ཕོ་བྲང་ལྔའི་གཙོ་བོར་གནས་གྱུར་པ་ལྟ་བུའི་ཚེ་རྒྱུ་དབང་དང་མཐུན་པར་རྡོ་རྗེའི་ཆོ་ག་ལས་བསྐྱེད་པའམ་ས་བོན་ལས་བསྐྱེད་ན་བྷྲཱུཾ་ལ་སོགས་པ་ལས་བསྐྱེད་ཅེས་པ་ཡིན་གྱི། ལུས་དཀྱིལ་གྱི་ཚེ་ས་བོན་བྷྲཱུཾ་སོགས་ལས་བསྐྱེད་པའི་དོན་མ་ཡིན་ཏེ། དེ་ཡིན་པར་ཁུངས་ཐུབ་ཀྱི་གཞུང་བཤད་དག་ལས་མ་བཤད་པས། ས་ཆེན་གྱི་གསུང་དང་འགལ་བ་ཞིག་སློབ་དཔོན་རིན་པོ་ཆེའི་དགོངས་པར་བསྒྲུབས་ན་སློབ་དཔོན་རིན་པོ་ཆེ་ལ་སྐུར་འདེབས་སུ་འགྲོ། དེས་ན་བྷྲཱུཾ་སོགས་རིགས་ལྔའི་ས་བོན་དུ་བཤད་པས་ལུས་དཀྱིལ་གྱི་ལྷ་ས་བོན་ལས་བསྐྱེད་དགོས་ན། རྣམ་བཤད་ཉི་འོད་ལས་བྷྲཱུཾ་སོགས་རིགས་ལྔའི་བདག་ཉིད་དུ་བཤད་པས་དེ་དག་དེ་རྣམས་ཀྱི་ངོ་བོའམ་བདག་ཉིད་དུ་འགྱུར་ལ། དེ་ནི་ཁྱེད་ལ་འགལ་ཏེ་ཕོ་བྲང་ལྔའི་དབུས་ཀྱི་ཡིག་འབྲུ་རྣམས་རིགས་ལྔའི་ངོ་བོ་ལས་གཞན་པའི་ས་བོན་དུ་ཁྱོད་ཀྱིས་ཁས་བླངས་པའི་ཕྱིར་རོ། ། དེས་ན་སློབ་དཔོན་རིན་པོ་ཆེའི་གསུང་གི་དོན་ཕོ་བྲང་ལྔའི་གཙོ་བོ་རྣམས་ས་བོན་ལས་བསྐྱེད་པའི་ཚེ་བྷྲཱུཾ་སོགས་ལས་བསྐྱེད། ལུས་དཀྱིལ་གྱི་ཚེ་ཙཎྜ་ལཱི་དང་མཐུན་པའི་ཡི་གེ་རྣམས་ལུས་དཀྱིལ་གྱི་ལྷར་བསྒོམ་ཞེས་པའི་དོན་གཉིས་ཀ་ཚིག་ཉུང་ངུས་བསྟན་པ་ཡིན་པས་རང་གིས་མཐོང་བ་དེ་ཁོ་ན་ཡིན་གྱི། གཞན་ནི་གཏི་མུག་གོ་སྙམ་པའི་ཕྱོགས་རེ་བའི་བློ་དེ་དོར་ན་ལེགས་པར་མངོན་ནོ་ཞེས་གསུངས་ཤིང་།
དོན་བསྡུས་དོན་བརྒྱད་པ་ལས་ཀྱང་། ལུས་དཀྱིལ་ལྷ་རྣམས་བསྐྱེད་པའི་གཞི། ། ཨཾ་ལས་ཞེས་སོགས་འབྱུང་ཁུངས་ཀྱི། ། ཚིག་ཏུ་འདོད་ན་གཞན་དག་ལས། ། སངས་རྒྱས་ལས་ཆོས་ཆོས་ལས་ནི། ། འཕགས་པའི་ཚོགས་ཞེས་གང་གསུངས་པ། ། འདི་འདྲའི་རིགས་ལ་འབྱུང་ཁུངས་ཀྱི། ། ཚིག་ཅེས་མཁས་པ་རྣམས་ལ་གྲགས། ། ཁྱེད་ཀྱང་དེ་ལྟར་འདོད་ན་ནི། ། ཨཾ་ལས་བྱུང་ཞིང་ཨཾ་ཡིག་ལས། །
ལོགས་སུ་གྱུར་པའི་རིན་འབྱུང་ཞིག ། སྤྲུལ་འཁོར་དབུས་སུ་འདོད་དགོས་པར། ། སྔ་མ་དེ་ཡི་རིགས་པས་གྲུབ། ། དེ་འདྲ་ཁྱེད་ཅག་བཞེད་ལགས་སམ། ། ཞེས་དང་། རྗེ་བཙུན་རྩེ་མོའི་ལུང་སྦྱོར་གྱི། ། ཚིག་དེས་ལུས་དཀྱིལ་ས་བོན་ལས། ། བསྐྱེད་པར་གྲུབ་ན་བྷྲཱུཾཨཾ་སོགས། ། རྩ་རྒྱུད་ནས་བཤད་ཡིག་ལྔ་ལས། ། ལུས་དཀྱིལ་ལྷ་རྣམས་བསྐྱེད་པར་རིགས། །
ལུས་དཀྱིལ་ས་བོན་བྷྲཱུཾ་ཨཾ་སོགས། ། ཡིན་ཞེས་བསྒྲུབས་ནས་ལྷ་བསྐྱེད་ཚེ། ། དེ་དག་མིན་པའི་ཧྃ་སོགས་ལས། ། བསྐྱེད་པ་འགལ་བ་ལྟག་སྤྲོད་ཡིན། ། གལ་ཏེ་བྷྲཱུཾ་ཨཾ་ལ་སོགས་པའི། ། ས་བོན་ཉིད་ལས་བསྐྱེད་དོ་ཞེས། ། འདོད་ན་གཞུང་བཤད་ཐམས་ཅད་ལས། ། ཙཎྜ་ལཱི་དང་མཐུན་པ་ཡི། ། ཡིག་འབྲུ་རྣམས་ལས་བསྐྱེད་པའི་ཚུལ། ། གསལ་བར་བཤད་པ་གཞུང་བཤད་ལ། །
མཁས་པར་རློམ་པ་ཁྱེད་ཀྱིས་བཀག ། ས་ཆེན་འགེགས་པའི་ས་སྐྱ་པའི། ། གཞུང་བཤད་མཁས་རློམ་དེ་རེ་བླུན། ། གཞན་དུ་འདམ་ཁ་བྱུང་མོད་ཀྱང་། ། སྐབས་འདིར་ལུས་འདི་གྲུབ་ཟིན་ཤིག ། ལྷར་བསྒོམས་པ་ལས་འདམ་ཁ་མེད། ། ཡང་ན་འགལ་ལ་མ་འཁྲུལ་པའི། ། ཚད་མ་ཁས་ལེན་བྱེད་དམ་ཅི། ། ཁོ་བོ་ཅག་ནི་ལུང་དེའི་དོན། ། རིག་པའི་དབང་ལྔའི་རིགས་ལྔ་པོ། །
ཕོ་བྲང་གཙོ་བོར་གནས་གྱུར་ཚེ། ། བྷྲཱུཾ་ཨཾ་སོགས་ལས་བསྐྱེད་པ་དང་། ། ལུས་དཀྱིལ་བསྒོམ་ཚེ་ཧྃ་སོགས་ལས། ། བསྐྱེད་པ་གཉིས་ཀ་ཚིག་ཉུང་ངུས། ། བསྟན་པར་འདོད་ཀྱི་ཅིག་ཤོས་མིན། ། དང་པོའི་ལས་ཅན་གང་ཟག་གིས། ། ལུས་དཀྱིལ་ལྷ་རྣམས་ས་བོན་ལས། ། གསར་དུ་བསྐྱེད་པ་མ་ཡིན་པར། གདོད་ནས་གྲུབ་པར་གོ་བའི་ཕྱིར། ། ངག་འདོན་ཚེ་ན་དེ་མཛད་ཀྱི། །
ལས་ཞེས་བྱ་བའི་ཚིག་དེ་དག ། ནོར་པ་ཡིན་པར་སུ་ཞིག་སྨྲ། ། དེ་ཕྱིར་སྐབས་དོན་མ་ལོངས་པར། ། ཚིག་ཙམ་རྩོད་པའི་ངལ་བ་དེ། ། བྱིས་པ་རྣམས་ཀྱི་ཁྱད་ནོར་ཡིན། ། ཞེས་གསུངས་སོ། དེ་དག་གི་ཡང་ལན་དུ་མཁན་ཆེན་བཟང་བཀྲས་པས་སྙན་བརྒྱུད་འཁྲུལ་སེལ་ལས། ས་བོན་ཕྱིར་ན་ཨཾ་ཡིག་ལས། ། ལོགས་སུ་རིན་འབྱུང་བསྒོམ་པའི་ཕྱིར། ། འབྱུང་ཁུངས་ཇི་སྐད་བཤད་བཞིན་འདོད། །
ཕྱོགས་སྔ་མ་ལོངས་རང་འདོད་བྲིས། ། གཞན་དུ་ལུང་རིགས་གནོད་པ་ཡོད། ། སྲས་དོན་མ་ལས་རྩ་མེད་ན། ། སྤྲུལ་སྐུ་འབྱུང་བའི་རྒྱུ་མེད་ཅིང་། ། ལམ་གྱིས་གནས་འགྱུར་སྤྲུལ་སྐུར་འཆར། ། དེ་བས་རང་བཞིན་ལྷུན་གྲུབ་དང་། ། འགྱུར་རུང་གཉིས་དགོངས་རྒྱུ་ནི་རྩ། ། སྤྲུལ་སྐུ་རང་བཞིན་ལྷུན་གྲུབ་བཞག ། དེ་ལྟར་ཡང་ཡང་རྒྱུ་ཞེས་གསུངས། ། རིག་པ་ཨཾ་གི་ཡི་གེ་དེ། །
རིན་འབྱུང་ཡིན་ན་སེར་སྣ་ཡི། ། དྲི་བྲལ་མཉམ་ཉིད་ཡེ་ཤེས་འགྱུར། ། དེས་ན་ཧཱུྃ་སོགས་བཞི་པོ་ཡང་། ། ཡེ་ཤེས་བཞི་རུ་ཅིས་མི་འགྱུར། ། སེམས་ཅན་དྲི་བྲལ་ཡེ་ཤེས་ལྔ། ། ལྡན་ཕྱིར་ཧ་ཅང་ཐལ་བར་འགྱུར། ། རང་ལུས་རྒྱལ་བའི་དཀྱིལ་འཁོར་ཞེས། ། གྲགས་ཀྱང་གནད་འདི་ཤེས་པ་དཀོན། ། འོན་ཏེ་རང་བཞིན་རྣམ་དག་ལ། ། བསམས་ན་ཞལ་ཕྱག་རྣམ་པ་འགལ། །
བསྒོམ་པའི་བློ་ངོ་ཡིན་ན་ནི། ། གྲུབ་ཚིག་སྨོས་པ་འགལ་བ་ཡིན། ། བསྒྲུབ་གཞི་རང་བཞིན་ལྷུན་གྲུབ་ཕྱིར། ། ཕྱི་དཀྱིལ་དང་ནི་མི་འདྲ་ཞེས། ། མཁས་མང་མཐུན་པ་ཁོ་བོས་མཐོང་། ། ཁྱེད་ཀྱི་གོ་ལུགས་འདི་ལྟར་ན། ། ལུས་དཀྱིལ་རྩོད་པའང་སྤང་བར་དཀའ། ། ཞེས་དང་། ས་བོན་དང་ནི་བསྐྱེད་པ་ལ། ། སྐྱོག་བཤད་འཁྲུལ་པའི་རྗེས་གནོན་ཡིན། །
བྷྲཱུཾ་སོགས་ལུས་དཀྱིལ་བསྐྱེད་པ་ཡི། ། ས་བོན་འདི་ལྔས་བྱ་བ་འམ། ། ཙཎྜ་ལཱི་དང་རྗེས་མཐུན་པར། ། གང་རུང་བྱ་ཞེས་འདམ་ཁར་གསུངས། ། གཞུང་བཤད་རྣམས་སུ་ཕྱི་མ་བྲིས། ། དེ་ལྟར་མ་མཐོང་ཚོད་རྒྱག་མང་། ། སྒྲ་གྲུབ་ཚུལ་ལའང་དཔྱད་གཞི་ཡོད། ། ཡི་གེར་སྐྱོན་སྙམ་རེ་ཞིག་བཞག ། ངོར་པ་ཆེན་པོའི་བིར་སྲུང་དུ། ། རང་ཉིད་བིརྺར་བསྒོམ་པ་ལ། །
ཕོ་བྲང་ལྷ་ལྔའི་ས་བོན་བསམ། ། ཞེས་འདིའང་སྐྱོག་བཤད་མ་བྱེད་ཅིག ། ཅེས་གསུངས་ཤིང་། སྒྱི་ཆུ་བ་བུདྡྷ་ཤྲཱིའི་ནོར་བུའི་ཕྲེང་བར་ཚངས་པའི་རིག་སྔགས་ཀྱི་བཞེད་པ་རགས་རིམ་བཀོད་པའི་རྗེས་སུ། ཨཾ་ལས་ལོགས་སུ་གྱུར་པའི་རིན་འབྱུང་སྤྲུལ་འཁོར་གྱི་དབུས་སུ་སྒོམ་དགོས་པར་འགྱུར་ཏེ་ཨཾ་ལས་བྱུང་བའི་རིན་འབྱུང་ཨཾ་ཉིད་ལས་ལོགས་སུ་གྱུར་པ་ཞིག་འདོད་དགོས་པའི་ཕྱིར། འཁོར་གསུམ། ཨཾ་ལས་ལོགས་སུ་གྱུར་པའི་རིན་འབྱུང་ཁས་བླངས་དགོས་པར་འགྱུར་ཏེ་སངས་རྒྱས་ལས་ལོགས་སུ་གྱུར་པའི་ཆོས་ཁས་བླངས་པའི་ཕྱིར་ཏེ། སངས་རྒྱས་ལས་བྱུང་བའི་ཆོས་སངས་རྒྱས་ཉིད་ལས་ལོགས་སུ་ཁས་བླངས་པའི་ཕྱིར། བྷྲཱུཾ་ལ་སོགས་པ་ཕོ་བྲང་ལྔའི་ས་བོན་ཡིན་པར་བསྟན་ན། ས་བོན་ལས་མི་བསྐྱེད་པ་ཅི།
ས་བོན་གྱི་དོན་གང་། རིག་པའི་དབང་ལྔའི་ཚེའང་ས་བོན་ལས་བསྐྱེད་པའི་དོན་མིན་ཞེས་པ་བློ་གྲོས་ཀྱི་འཆར་སྒོ་ཡ་མཚན་ཆེ། དང་པོའི་ལས་ཅན་ལ་ཅིག་ཤོས་འཁྲུལ་གཞི་ཆུང་ཞེས་པ། རྗེ་བཙུན་གོང་མ་རྣམས་ཀྱིས་བརྟན་པ་ཐོབ་པའི་གང་ཟག་འབའ་ཞིག་གི་ངག་འདོན་དུ་གསུངས་པ་ལགས་སམ། མ་མཁྱེན་པ་གང་ལགས། ལས་ཞེས་པའི་འབྱུང་ཚིག་སྨོས་པས་ངན་པར་འགྱུར་དུ་དོགས་ན། གཏུམ་མོའི་ཨཾ་ལས་མེ་འབྱུང་བ་དང་། སྤྱི་བོའི་ཧཾ་ལས་བྱང་སེམས་འབབ་པ་རྣམས་ལ་ཇི་ལྟར་ཆོས་ལགས། བསམ་མནོ་ཐོང་ལ་སྨྲོས་ཤིག་ཅེས་གསུངས་ལ། མཁས་པ་གོང་མའི་གསུངས་དེ་དག་ལས།
པཎ་ཆེན་རིན་པོ་ཆེས་རྟེན་དཀྱིལ་འཁོར་བཞི་གྲུབ་པ་ན་སྐུ་བཞི་རང་བཞིན་ལྷུན་གྲུབ་ཏུ་འབྱུང་བའི་རང་བཞིན་ལྷུན་གྲུབ་ཀྱི་སྐུ་བཞི་པོ་དེ་རྟེན་ལུས་ཀྱི་དཀྱིལ་འཁོར་བཞིའི་ཆོས་ཉིད་ལ་བཤད་པ་འདི་ཇི་ལྟར་ཡིན་དཔྱད་པར་བྱ་ཞིང་། ངོར་རྫོང་གཉིས་པོ་ལུས་དཀྱིལ་གྱི་ཚེ་ངག་འདོན་ལ་ཨཾ་ལས་ཞེས་པ་དང་། ཨཾ་རིན་ཆེན་འབྱུང་ལྡན་ཞེས་པ་ཙམ་གྱི་ཁྱད་པར་མ་གཏོགས་སྒོམ་དོན་ལ་ཁྱད་པར་མ་བྱུང་བས་རྣམ་དབྱེ་ཧ་ཅང་འགལ་བ་བྱ་རྒྱུ་མི་སྣང་ལ། འོན་ཀྱང་ཨཾ་ལས་ལོགས་སུ་གྱུར་པའི་རིན་འབྱུང་ཡོད་མེད་ཀྱི་རྣམ་གཞག་ལ། བདག་ཉིད་ཆེན་པོ་ས་པཎ་གྱིས། ཐུབ་པས་འཇིག་རྟེན་མཐུན་འཇུག་ལ། ། དགོངས་ནས་ཕྱི་རོལ་དོན་དུ་གསུངས། ། ཐ་སྙད་དཔྱོད་པའི་རིགས་པ་ལ། ། དགོངས་ནས་ཆོས་རྣམས་སེམས་སུ་གསུངས། ། དམ་པའི་དོན་ལ་དགོངས་ནས་ནི། །
ཆོས་ཀུན་སྤྲོས་པ་བྲལ་ཞེས་གསུངས། ། ཞེས་པ་དང་། དེའི་དོན་ཀུན་མཁྱེན་ཆེན་པོས་བདུད་རྩི་སྤེལ་བར། འོན་ཀྱང་འདི་ལ་ས་པཎ་གྱིས་གསུང་རབ་འཆད་པ་ལ་འཇུག་ཚུལ་ལ། ཐ་སྙད་ཁས་ནི་མ་བླངས་པར། ། ངེད་ཅག་འཆད་པར་མི་བྱེད་དོ། ། ཞེས་པར་ལྟར་ཐ་སྙད་ཁས་བླངས་པ་འཇིག་རྟེན་མཐུན་འཇུག་གི་སྐབས་དང་། ཐ་སྙད་དཔྱོད་པའི་རིགས་པའི་སྐབས་དང་། དོན་དམ་དཔྱོད་པའི་རིགས་པའི་སྐབས་གསུམ་གསུངས་པ་བླ་མེད་འཆད་ཚུལ་ལ་སྦྱར་ན། སྐབས་དང་པོའི་ཚེ་སྣང་བ་ལྷ་ཡིན་པར་ཁས་མི་བླངས་ཏེ་འདི་ནི་སེམས་ཅན་ཡིན།
འདི་ནི་སངས་རྒྱས་ཡིན། འདི་ནི་བུམ་པ་ཡིན། འདི་ནི་སྣམ་བུ་ཡིན་ཞེས་སོགས་རྣམ་གཞག་སོ་སོར་ཕྱེ་བའི་སྐབས་ཡིན་པའི་ཕྱིར་རོ། ། གཉིས་པའི་ཚེ་ཕུང་པོ་ལྔ་སངས་རྒྱས་ལྔ་ཡིན་པ་སོགས་སྣང་བ་ཐམས་ཅད་ལྷར་ཁས་ལེན་དགོས་ཏེ་བསྐྱེད་རིམ་གྱི་སྦྱང་གཞི་སྦྱོང་བྱེད་སྦྱར་བའི་རིགས་པས་དཔྱད་པའི་ཚེ་ལྷ་མ་ཡིན་པའི་སྣང་བ་གང་ཡང་མེད་པའི་ཕྱིར་རོ། ། གསུམ་པའི་ཚེ་ལྷ་ཡིན་པ་དང་མ་ཡིན་པ་སོགས་མཐའ་གང་ཡང་ཁས་མི་ལེན་ཏེ། སྤྲོས་པ་ཐམས་ཅད་དང་བྲལ་བའི་ཕྱིར་རོ་ཞེས་གནས་སྐབས་གསུམ་དུ་ཕྱེ་ནས་གསུངས་པ་ལྟར་འདིར་ཡང་འཆད་དགོས་ཤིང་། དེ་ལྟར་བཤད་པ་དེའི་ཚེ་གནས་སྐབས་དང་པོའི་ཚེ་སངས་རྒྱས་དང་སེམས་ཅན་སོགས་འདི་དང་འདིའོ་ཞེས་སོ་སོར་འབྱེད་པ་འཇིག་རྟེན་མཐུན་འཇུག་ལྟར་ཁས་ལེན་དགོས་ཤིང་། དེ་བཞིན་དུ་ཨཾ་དང་རིན་འབྱུང་ཡང་སོ་སོ་བ་ཡིན་པས་ཨཾ་ལས་ལོགས་སུ་གྱུར་པའི་རིན་འབྱུང་འདོད་དགོས་ཤིང་། གནས་སྐབས་གཉིས་པའི་ཚེ་སྣང་བ་ཐམས་ཅད་སེམས་སུ་ཁས་ལེན་པས་ན་སེམས་ལས་ལོགས་སུ་གྱུར་པའི་ཕྱི་རོལ་གྱི་དོན་མེད་ཅེས་འཆད་པ་དང་ཚུལ་མཚུངས་པར་ལུས་དཀྱིལ་སྒོམ་པའི་ཚེའང་ཨཾ་དེ་ཉིད་ཀ་རིན་འབྱུང་དུ་སྒོམ་པ་ཡིན་ཞིང་། དེ་ལྟར་བསྒོམ་པའི་རྣལ་འབྱོར་པ་དེའི་བློ་ངོ་ན་རང་གི་སྤྲུལ་འཁོར་གྱི་དབུས་སུ་ཨཾ་ལས་ལོགས་སུ་གྱུར་པའི་རིན་འབྱུང་མེད་དེ།
དེའི་ཨཾ་དེ་ཉིད་ཀ་རིན་འབྱུང་དུ་བསྒོམ་པ་ཡིན་གྱིས་དེ་ལས་ལོགས་སུ་གྱུར་པའི་རིན་འབྱུང་བསྒོམ་རྒྱུ་མ་ཡིན་པས་སོ། ། གནས་སྐབས་གསུམ་པའི་ཚེ་སྤྲོས་པ་ཐམས་ཅད་དང་བྲལ་བས་ན་ཨཾ་ལས་ལོགས་སུ་གྱུར་པའི་རིན་འབྱུང་ཡོད་མེད་ཀྱི་སྤྲོས་པའང་བཀག་སྟེ་བརྗོད་པ་དང་སྒོམ་པ་སོགས་ཐམས་ཅད་ཁས་ལེན་དང་བྲལ་བ་ཞིག་ཏུ་འཆད་དགོས་པ་འདྲ་སྙམ་ཏེ་དཔྱད་པར་བྱའོ། ། དེས་ན་སྒྱི་ཆུ་བ་བུདྡྷ་ཤྲཱིའི་ཨཾ་ལས་ལོགས་སུ་གྱུར་པའི་རིན་འབྱུང་འདོད་དགོས་ཏེ། ཨཾ་ལས་བྱུང་བའི་རིན་འབྱུང་ཨཾ་ཉིད་ལས་ལོགས་སུ་གྱུར་པའི་ཕྱིར་ཞེས་པ་ལྟ་བུ་གནས་སྐབས་དང་པོ་ལ་དགོངས་པར་སོང་བས་དཔྱད་པ་དེ་ལུས་དཀྱིལ་གྱི་སྐབས་འདིར་འཇུག་པ་དཀའོ། ། དེས་ན་ཕྱོགས་གཉིས་ཀྱི་གསུང་དེ་དག་གི་གོ་དོན་ལ་ལེགས་པར་བརྟགས་ན་ངག་འདོན་མ་མཐུན་པ་ཙམ་མ་གཏོགས། དོན་གྱི་ཆ་ལ་མི་མཐུན་པ་ཆེར་མེད་པ་འདྲ་སྙམ་པ་རང་ཉིད་ཀྱི་བློ་ལ་ཤར་བ་ཙམ་སྟེ། ད་དུང་བློ་གྲོས་དང་ལྡན་པ་དག་གིས་ལེགས་པར་དཔྱད་དགོས་སོ།། །། བདུན་པ་ལུས་དཀྱིལ་གྱི་ལྷ་ལ་རྒྱས་བཏབ་རིགས་མཚོན་ཡོད་མེད་ཀྱི་རྣམ་གཞག་ལ། མུས་སྲད་པ་ཆེན་པོའི་རྒྱས་བཏབ་རིགས་མཚོན་མེད་པ་དང་ཞེས་པའི་རྒྱས་བཤད་དུ། ཡང་ཁ་ཅིག་རྒྱས་བཏབ་ཀྱི་སྐབས་སུ་སམྦུ་ཊ་ལས།
རྡོ་རྗེ་སེམས་དཔའ་ཞེས་བྱར་བཤད། ། བདེ་བ་དམ་པ་རུ་ནི་བརྗོད། ། ཅེས་པ་འཁོར་ལོ་དྲུག་ཏུ་འདོད་པ་རྣམས་ཀྱི་ལུགས་ལ་སྤྱི་གཙུག་གི་འཁོར་ལོ་རྡོ་རྗེ་སེམས་དཔའ་བསྒོམ་པ་ལ་འབྲུ་མནན་པས་ཆོག་མོད། མན་ངག་འདི་པའི་ལུགས་ལ་རྒྱས་འདེབས་ཀྱི་ལྷ་བསྟན་པ་ཡིན་ཅིང་། དེ་དང་མཐུན་པར་སློབ་དཔོན་དགྲ་ལས་རྣམ་རྒྱལ་གྱི་ཕྱག་རྒྱ་བཞིའི་རྒྱས་འདེབས་ལས། ཀུན་གྱི་དབང་བསྐུར་གནས་སུ་ནི། རྡོ་རྗེ་སེམས་དཔའ་ཟླ་བའི་མདོག ། ཅེས་བཤད་པས་ལུས་དཀྱིལ་གྱི་ལྷ་ལ་རྡོ་རྗེ་སེམས་དཔས་རྒྱས་འདེབས་རྒྱུད་དང་རྒྱ་གར་བའི་དགོངས་པ་ཡིན་པར་གསལ་ལོ་ཞེས་ཟེར་ཞིང་། ངག་འདོན་གྱི་སྐབས་སུ་ལུས་དཀྱིལ་གྱི་ལྷ་ཐམས་ཅད་ལ་རྡོ་རྗེ་སེམས་དཔས་དབུ་བརྒྱན་ཟེར་རོ། ། དེ་ལས་སམྦུ་ཊའི་ལུང་དེའི་རིགས་བདག་གི་རྒྱས་བཏབ་སྟོན་པ་གང་ལས་བཤད།
གནད་ཀྱི་གསལ་བྱེད་ལས་ནི། གསང་བ་ལས་ནི་སའི་ཁམས། ། ཞེས་པ་ནས་བརྩམ་ཏེ། ཆོས་ཀྱི་སྐུར་ནི་རབ་ཏུ་གྲགས། ། ཞེས་པའི་བར་གྱིས་རང་བྱུང་གི་ཡེ་ཤེས་ཀྱི་མཚན་ཉིད་སྟོན་པ་ལས། དེ་ལ་རྒྱས་པར་བསྟན་པ་དང་། བསྡུས་ཏེ་བསྟན་པ་དང་། ཤིན་ཏུ་བསྡུས་ཏེ་བསྟན་པའོ། ། དང་པོ་ལ་གསུམ། རྟེན་ཞུ་བ་འབྱུང་བ་ལྔར་བསྟན་པ།
བརྟེན་པ་བདེ་བ་ཡེ་ཤེས་ལྔར་བསྟན་པ། དེ་ཉིད་རིགས་ལྔར་བསྟན་པ་ཞེས་གསུངས་པའི་རིགས་ལྔར་བསྟན་པའི་སྐབས་སུ། ཤིན་ཏུ་རྣམ་དག་ཡེ་ཤེས་ཆེ། ། རྡོ་རྗེ་སེམས་དཔའ་ཞེས་བྱར་བཤད། ། ཅེས་པའི་ཚིག་རྐང་གཉིས་བསྡེབས་ཏེ་མི་བསྐྱོད་པ་དང་རྡོ་རྗེ་སེམས་དཔའ་གཉིས་ཀ་ཕྱོགས་གཅིག་ཏུ་ཐམས་ཅད་བདག་ཉིད་ཀྱི་སྟོན་པའི་གཞུང་ཡིན་པས། དེ་ནི་རྒྱས་པར་སྟོན་པའི་སྐབས་ཡིན་ལ། བདེ་བ་དམ་པ་རུ་ནི་བརྗོད། ། ཅེས་པ་ནི། བསྡུས་ཏེ་བསྟན་པ་ལ་རྟེན་ཐིག་ལེ་བསྡུས་ཏེ་བསྟན་པ་དང་། བརྟེན་པ་བདེ་སྟོང་བསྡུས་ཏེ་བསྟན་པ་གཉིས་ཀྱི།
བརྟེན་པ་བདེ་སྟོང་བསྡུས་ཏེ་བསྟན་པ་ཡིན་པར་གསུངས་པས། གཞུང་མཚམས་ཀྱང་ཐ་དད་ཅིང་རིགས་བདག་གི་རྒྱས་གདབ་སྟོན་པར་དོགས་པའི་གནས་ཙམ་ཡང་མེད་ལ། རང་བློས་སྦྱར་བས་རྗེ་བཙུན་གོང་མའི་ལུགས་སུ་འགྱུར་རམ། སློབ་དཔོན་དགྲ་ལས་རྣམ་པར་རྒྱལ་བའི་གཞུང་ཡང་ཕོ་བྲང་དྲུག་པ་སྟོན་པའི་གཞུང་ཡིན། རིགས་བདག་གི་རྒྱས་གདབ་སྟོན་པའི་གཞུང་མ་ཡིན་ཏེ་གཞུང་གི་སྐབས་ལ་དཔྱད་པས་ཤེས་པ་ཡིན་ནོ། ། དེ་ལྟར་ན་སྒྲུབ་བྱེད་རྣམ་པར་དག་པ་མེད་བཞིན་དུ། རྗེ་བཙུན་གྱི་གསུང་རྣམས་དོར་ནས་གཞན་དུ་སྨྲ་བ་འདི་ལ་དགོས་པ་ཅི་ཞིག་ཡོད། འོ་ན་རྗེ་བཙུན་གོང་མའི་གསུང་ལས་ཇི་ལྟར་བཤད་ཅེ་ན། སྲས་དོན་མ་ལས་དབང་རྟགས་ནི་ལྷ་ཐམས་ཅད་ལ་བླངས་ན་གཙོ་བོ་ལྔ་ལ་སྐུ་རྡོ་རྗེ་རྣམ་སྣང་ལ་སོགས་པའི་རིགས་ལྔ། འཁོར་རྣམས་ལ་རང་གི་གཙོ་བོའམ།
ཡང་ན་ཐམས་ཅད་ཀྱི་དབུ་ལ་གནས་ལྔར་རྡོ་རྗེ་རྩ་ལྔ་པ་རེ་རེ་བསམ་མོ་ཞེས་དང་། འཕགས་པ་རིན་པོ་ཆེས་གཙོ་བོ་ལྔ་ལ་རྡོ་རྗེ་སེམས་དཔའ། ཕོ་བྲང་གི་འཁོར་རྣམས་ལ་རང་རང་གི་གཙོ་བོ། སྐྱེ་མཆེད་ཀྱི་ལྷ་རྣམས་ལ་རང་རང་གི་ཁ་དོག་དང་མཐུན་པའི་རིགས་བདག ཁྲོ་བོ་བཅུ་ལ་སྲུང་འཁོར་གྱི་སྐབས་ནས་འབྱུང་བ་བཞིན་རིགས་ཀྱི་བདག་པོས་དབུ་བརྒྱན་པར་བསམ་མོ་ཞེས་གསུངས་པ་ཡིན་ནོ། ། འོ་ན་བཤད་པ་གཉིས་པོ་མ་མཐུན་པས་འཕགས་པས་གསུངས་པ་དེ་མི་འཐད་དོ་ཞེ་ན། མི་མཐུན་པར་སྣང་བ་ནི་བརྒྱུད་པའི་མན་ངག་མེད་པར་ཡི་གེ་ལ་ཐུག་འཕྲད་དུ་བྱས་པའི་སྨྲ་བ་དེ་འདིར་རྡོ་རྗེ་སེམས་དཔའ་ནི་རིགས་ལྔ་པོ་རང་རང་གི་རྒྱུ་རྡོ་རྗེ་འཛིན་པ་ཡིན་པས་རང་རིགས་ཀྱི་རྒྱས་གདབ་པ་ཡང་ཡིན་ལ། རྡོ་རྗེ་སེམས་དཔས་རྒྱས་གདབ་པའང་ཡིན་པས་དོན་གཅིག་ཡིན་ནོ་ཞེས་འབྱུང་ངོ་། དེའི་ལན་དུ་པཎ་ཆེན་རིན་པོ་ཆེའི་རྣམ་ཐར་སྒོ་བརྒྱད་པར། འདིའི་ལན་ནི་དོན་ཚན་བདུན་གྱི་སྒོ་ནས་མགོ་སྨོས་པ་ཙམ་གྱིས་གོ་བར་བྱ་སྟེ།
འདི་ལྟར་ཁ་སྦྱོར་རྩ་འགྲེལ་དུ་རྒྱས་གདབ་ཀྱི་དངོས་བསྟན་མེད་ཀྱང་། མན་ངག་ལུགས་ལ་རྒྱས་གདབ་ཏུ་སྦྱོར་དགོས་པ། དེའི་རྒྱབ་བརྟེན་དུ་མན་ངག་སྙེ་མ་དང་། ཕྱག་རྒྱ་བཞི་པའི་ལུང་སྦྱར་བ། རྒོལ་བས་ཕྱག་རྒྱ་བཞི་པའི་ཁུངས་མ་མཐོང་བཞིན་དུ་ཕོ་བྲང་དྲུག་གི་ཁུངས་སུ་བཤད་པས་ཕོ་ཚོད་ཀྱི་རང་བཟོར་བསྟན་པ། ལྷ་ཐམས་ཅད་ལ་རྡོ་རྗེ་སེམས་དཔས་དབུ་བརྒྱན་པ་དང་། སྲས་དོན་མ་ལས་བཤད་པའི་ཁྱད་པར་དབུ་རྒྱན་རང་ཆས་ཅན་དང་། དབང་དངོས་སུ་བླངས་པའི་ཁྱད་པར་དུ་བསྟན་པ། རྒོལ་བས་འཕགས་པའི་ལུང་ཕྱོགས་སྔ་ལ་གནོད་བྱེད་དུ་དྲངས་པ་ན་སྲས་དོན་མའི་རང་ལུགས་བཀག་པར་བསྟན་པ། དེ་དང་དེ་མི་འགལ་བའི་སྐྱོན་སྤང་བྱས་པ་ན་ཕྱོགས་སྔ་མ་གནོད་བྱེད་དུ་འཕངས་པ་ཐམས་ཅད་རྒོལ་བ་རང་ལ་ལོག་པས་ལུང་རིགས་ཀྱི་གོ་བ་མ་ཆགས་པར་བསྟན་པ།
གྲུབ་མཐའི་གཏིང་མ་ཚུགས་པར་ལུང་འདྲེན་མང་པས་གོང་མ་ལྔ་འགལ་བ་ཅན་དུ་ཁས་ལེན་དགོས་པ་རྣམས་བྱུང་བ་ཡིན་ནོ་ཞེས་གསུངས་ལ། ཚར་ཆེན་ཆོས་ཀྱི་རྒྱལ་པོའི་རྡོ་རྗེའི་འཁྲུལ་འཁོར་གྱི་ཟེགས་མར་སྨྲ་བ་བདུན་པ་ལུས་དཀྱིལ་གྱི་ལྷ་ལ་རྒྱས་གདབ་རིགས་མཚོན་མེད་པའི་སྒྲུབ་བྱེད་དུ་རྡོ་རྗེ་སེམས་དཔས་རྒྱས་གདབ་ཅེས་ཟེར་བ་དང་། ཕོ་བྲང་ལྔའི་གཙོ་བོ་ལྔ་ལ་སྲས་དོན་མར་རྣམ་སྣང་ལ་སོགས་པ་རིགས་ལྔ་སོ་སོས་རྒྱས་གདབ་པ་དང་། འཕགས་པ་རིན་པོ་ཆེས་གཙོ་བོ་ལྔ་ལ་རྡོ་རྗེ་སེམས་དཔས་རྒྱས་འདེབས་པར་གསུངས་པ་ལ། དེ་གཉིས་དགོངས་པ་གཅིག་པའི་སྒྲུབ་བྱེད་དུ། དེའི་སྐབས་ཀྱི་རིགས་ལྔ་དང་རྡོ་རྗེ་སེམས་དཔའ་ཁྱད་པར་མེད་པར་བྱས་ནས། རྒྱས་འདེབས་དེ་རང་རིགས་ཀྱི་རྒྱས་གདབ་ཀྱང་ཡིན་ལ། རྡོ་རྗེ་སེམས་དཔའི་རྒྱས་གདབ་ཀྱང་ཡིན་པར་འདོད་དོ། ། དེ་ལྟར་ན་ལུས་དཀྱིལ་གྱི་ལྷ་རྣམས་ལ་རྡོ་རྗེ་སེམས་དཔས་རྒྱས་བཏབ་པ་རིགས་མཚོན་མེད་པ་མ་ཡིན་པར་ཐལ། རིགས་མཚོན་ཡོད་པའི་ཕྱིར།
དེར་ཐལ། རང་རིགས་ཀྱི་རྒྱས་གདབ་ཡོད་པའི་ཕྱིར། དེར་ཐལ། རྡོ་རྗེ་སེམས་དཔའི་རྒྱས་གདབ་ཡིན་པའི་ཕྱིར། འཁོར་གསུམ། སམྦུ་ཊའི་ལུང་གིས་བསྟན་པའི་སྒྲུབ་བྱེད་གནད་ཀྱི་གསལ་བྱེད་ལས་མ་བཤད་དོ་ཞེས་པའང་མི་འཐད་དེ། དེར་རྒྱུད་འཆད་པའི་དབང་དུ་བྱས་པའི་བཤད་པ་ཡིན་ལ། འདིར་མན་ངག་ལུགས་ཀྱི་ལུང་སྦྱོར་དུ་འདྲེན་པ་ལ་དེ་ཇི་ལྟ་བ་དགོས་པའི་ངེས་པ་མེད་པའི་ཕྱིར་དང་། ཕྱག་རྒྱ་བཞི་པའི་ལུང་གིས་ཕོ་བྲང་དྲུག་པ་ཁོ་ན་སྟོན་རྒྱུ་ཡིན་ན། བསྟན་བཅོས་དེར་ཕོ་བྲང་ལྔའི་ལྷ་བརྒྱ་ལྔ་བཅུ་རྩ་བདུན་བསྟན་པའི་རྗེས་སུ།
ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཅེས་གསུངས་པས་ལྷ་དེ་ཐམས་ཅད་ཀྱི་དབང་བསྐུར་བའི་གནས་སྤྱི་བོར་རྡོ་རྗེ་སེམས་དཔའ་རེ་རེ་འགོད་པར་བཤད་ལ། དེ་ལྟར་མིན་ན་ཀུན་གྱི་ཞེས་པའི་མང་ཚིག་གི་འབྲུ་ཇི་ལྟར་གནོན་སོམས་ཤིག དེས་ན་སྲས་དོན་མར་ལྷ་ཐམས་ཅད་ལ་རྡོ་རྗེ་རྩེ་ལྔ་པས་རྒྱས་འདེབས་པར་གསུངས་པའང་འདི་དང་ཤིན་ཏུ་གནད་མཐུན་པ་ཡིན་ནོ་ཞེས་གསུངས་ལ། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་ཚངས་པའི་རིགས་སྔགས་སུ་དངོས་བསྟན་རྩོད་ཕྲེང་སོ་སོའི་ལན་དང་། ཞེ་འདོད་ཀྱི་དངོས་ལན་མ་འཁྲུལ་བ་གཉིས་སུ་མཛད་ནས། དང་པོ་ལ་རྒོལ་བས་ཁ་སྦྱོར་གྱི་ལུང་དོན་ཕྱོགས་གཅིག་ཏུ་ཞེན་པས་བློ་གྲོས་ཆུང་བ། ཕྱག་རྒྱ་བཞི་པའི་ལུང་མ་མཐོང་བའི་འོལ་ཚོད་བྱས་པ། འགལ་སྤོང་མ་ཤེས་པས་ཕྱོགས་སྔའི་འདོད་པ་བསྒྲུབ་པ་སྟེ་དོན་ཚན་གསུམ་དུ་མཛད་ནས།
དང་པོ་ལ་ཁ་སྦྱོར་གྱི་རྒྱུད་འཆད་པའི་ཚེ་རྫོགས་རིམ་གྱི་ཡེ་ཤེས་སྟོན་བྱེད་དུ་འཆད་ཀྱང་། མན་ངག་གི་ཚེ་ལུས་དཀྱིལ་སྟོན་པ་མི་འགལ་སྟེ། རྩ་རྒྱུད་ཀྱི། ཨེ་ཡི་རྣམ་པ་ལྷ་མོ་སྤྱན། ། ཞེས་སོགས་དང་། ཁ་སྦྱོར་ལས། ཨེ་ནེ་ས་རུ་ཤེས་པར་བྱ། ། ཞེས་སོགས་རྒྱུད་འཆད་པའི་ཚེ་རྫོགས་རིམ་སྟོན་བྱེད་དུ་འཆད་ཀྱང་། མན་ངག་གི་ཚེ་ལུས་དཀྱིལ་གྱི་ཁུངས་སུ་གྲུབ་པ་དང་། རྒྱུད་ཀྱི་ཚིག་རེ་རེ་ལའང་སྤྱི་སྦས་མཐར་ཐུག་གི་བཤད་པ་དུ་མ་བྱ་རྒྱུ་ཡོད་ཅིང་བྱ་བར་ཡང་།
ཐམས་ཅད་མཁྱེན་པའི་བཀའ་ནི་རྒྱ་མཚོ་བཞིན། ། ཞེས་སོགས་ཀྱིས་བསྟན་ནོ། ཊཱིཀ་ཆེན་གྱི་དངོས་བསྟན་ནི་རྒྱུད་འཆད་པའི་ཚེ་ལུས་དཀྱིལ་སྟོན་བྱེད་དུ་སྐབས་སུ་མ་བབས་པས་མ་བཤད་པ་ཡིན་གྱི། དོན་དང་མ་འབྲེལ་བ་མ་ཡིན་ཏེ། ལུས་དཀྱིལ་འདི་དག་རྫོགས་རིམ་གྱི་ཡེ་ཤེས་འདྲེན་པའི་ཐབས་སུ་གསུངས་ལ། ཊཱིཀ་ཆེན་དེར་གཞུང་དེ་རྫོགས་རིམ་གྱི་ཡེ་ཤེས་སྟོན་བྱེད་དུ་གསུངས་པའི་ཕྱིར། དེ་ལྟར་ན་ལུང་དེའི་དོན་མན་སྙེར། འཁོར་ལོ་ལྔའི་དབུས་སུ་ལྷ་མོ་ལྔ་བསྐྱེད་པའི་ལུས་དཀྱིལ་དུ་དངོས་སུ་བཤད་ལ། དེའི་ཚེ་ཚིག་རྐང་ཕྱི་མ་གཉིས་འཁོར་ལོ་དྲུག་པ་རྣམས་ཀྱི་དེའི་ཁུངས་དང་། ལྔ་པའི་ཚེ་རིགས་བདག་སྟོན་པར་ཕྱག་རྒྱ་བཞི་པའི་ལུང་གིས་གྲུབ་བོ་ཞེས་པའི་དོན་ཡིན་པས།
ཟིན་སོ་འདི་བཞིན་ཡོད་ཕྱིན་རང་བློས་སྦྱར་བར་སེམས་པ་ནི་ཕྱོགས་འཛིན་ཡིན་ནོ། གལ་ཏེ་ལུང་དེས་ལུས་དཀྱིལ་ཡེ་མ་བསྟན་ན། གཞན་འཁོར་ལོ་དྲུག་པ་དངོས་བསྟན་གྱི་ཀྱེ་རྡོར་རྒྱུད་གསུམ་གྱི་ལུང་ཁུངས་བསྟན་དགོས། དེས་ན་ཆོས་རྗེས། འདི་མཐའ་འདི་ཙམ་ཁོ་ནར་གནས་སོ་ཞེས། ། ཞེས་སོགས་གསུངས་པ་ལྟར་ཕྱོགས་གཅིག་ལ་མ་ཞེན་པ་དགོས་སོ་ཞེས་གསུངས། གཉིས་པ་ལ། ཁྱོད་ཀྱིས་ཕྱག་རྒྱ་བཞི་པ་མ་མཐོང་བཞིན་དུ་དེའི་དོན་འཁོར་ལོ་དྲུག་པར་འཆད་པ་འོལ་ཚོད་དེ། ཕྱག་རྒྱ་བཞི་པ་ལས། རྣལ་འབྱོར་ཆོས་མཆོག་རང་གི་ལུས། །
གྲུབ་པའི་དཀྱིལ་འཁོར་སྐད་ཅིག་ལྟ། ། ལྟེ་བ་དྲུག་ཅུ་རྩ་བཞིའི་རྩ། ། ས་ཡི་རང་བཞིན་སྤྱན་མ་སེར། ། ལས་ཀྱི་ཕྱག་རྒྱའོ། ། སྙིང་ཁར་བརྒྱད་ཀྱི་རྩ་རྣམས་ལ། ། རྡོ་རྗེ་བཙུན་མོ་མཱ་མ་ཀི ། མདོག་སྔོན་གྲི་གུག་ཐོད་པ་འཛིན། ། གར་གྱིས་ལེགས་རོལ་ཆུ་ཡི་ཁམས། ། ཆོས་ཀྱི་ཕྱག་རྒྱའོ། ། མགྲིན་པར་འཁོར་ལོ་ལོངས་སྤྱོད་ཆེ། །
བཅུ་དྲུག་རྩ་ལས་གོས་དཀར་མོ། ། མེ་ཁམས་རྣམ་དག་ཁ་དོག་དམར། ། ཞལ་གཅིག་ཕྱག་གཉིས་མཛེས་པ་མ། ། ཕྱག་རྒྱ་ཆེན་པོའོ། ། གསང་བར་པདྨ་སུམ་ཅུ་གཉིས། ། སྒྲོལ་མ་ལྗང་སྔོ་རླུང་གི་ཁམས། ། སྟེང་གི་བདེ་ཆེན་འཁོར་ལོ་ལ། ། རྡོ་རྗེ་དབྱིངས་ཀྱི་དབང་བྱུང་མ། ། སུམ་ཅུ་གཉིས་ལྡན་ཁ་དོག་དཀར། ། བདེ་ཆེན་ནམ་མཁའ་ཉིད་དུ་བརྗོད། །
དམ་ཚིག་གི་ཕྱག་རྒྱའོ། ། རྣམ་སྣང་ལ་སོགས་སངས་རྒྱས་རྣམས། ། འཁོར་ལོའི་དབུས་སུ་རོལ་ཞིང་གནས། ། ཞལ་མདོག་མཚན་མ་ལ་སོགས་པ། ། ཇི་སྐད་རྒྱུད་ལས་གསུངས་བཞིན་སྒོམ། ། བསམ་གཏན་མི་ནུས་རྣལ་འབྱོར་གང་། ། རྒྱལ་ཆེན་འཁོར་ལོས་སྒྱུར་བ་དྲུག ། བདེ་བ་དམ་པའི་ཡུལ་དང་བཅས། ། གཡས་བརྐྱང་པ་ཡི་རོལ་པའི་སྐུ། ། འཁོར་ལོའི་མདོག་མཚུངས་ཞལ་གཅིག་པ། །
འཁོར་ལོ་པདྨ་རྡོ་རྗེ་དང་། ། རིན་ཆེན་པདྨ་རྡོ་རྗེ་དང་། ། རིན་ཆེན་རལ་གྲི་གཡས་ན་སྟེ། ། གཡས་མིན་པར་ནི་དྲིལ་བུ་འོ། ། ཀུན་གྱི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཤེས་རབ་མ་དང་མཉམ་སྦྱོར་བ། ། རྡོ་རྗེ་དྲིལ་བུ་འཛིན་པ་བསྒོམ། ། ཞེས་པ་འདིའི་དངོས་བསྟན་ཕོ་བྲང་དྲུག་པ་ཡིན་ན། ཕོ་བྲང་དང་པོ་ལྔ་ལ་རྩ་འདབ་ཀྱི་གྲངས་དང་།
ལྷ་མོ་དང་། ཕྱག་རྒྱ་བཞིའི་བསྡུ་ཚུལ་རྣམས་བཤད་ནས་དྲུག་པ་ལ་དེ་དག་མ་བྱུང་བ་དང་། འཁོར་ལོ་དྲུག་ཕྱོགས་གཅིག་ཏུ་བཤད་ན། རྣམ་སྣང་ལ་སོགས་སངས་རྒྱས་རྣམས། ། འཁོར་ལོའི་དབུས་སུ་རོལ་ཞིང་གནས། ། ཞེས་སྤྱི་སྡོམ་ཕྱོགས་ཅིག་ཏུ་བྱས་ནས། རྒྱལ་ཆེན་འཁོར་ལོས་སྒྱུར་བ་དྲུག ། ཅེས་བཤད་ཆོག་པ་ལས་དེ་མི་འབྱུང་བར་འཁོར་ལོས་སྒྱུར་བ་ལྔ་ཕྱོགས་གཅིག་ཏུ་བཤད་ཟིན་ནས། ཀུན་གྱི་དབང་བསྐུར་གནས་སུ་ནི། ། ཞེས་འབྱུང་བ་ཇི་ལྟར་ཡིན་རྣམ་དཔྱོད་ཀྱི་བློ་གྲོས་ཡོད་ན་ད་ཆོད་ཅིག་ཅེས་གསུངས།
གསུམ་པ་ལ་རྡོ་རྗེ་སེམས་དཔས་རྒྱས་བཏབ་དང་། རང་རིགས་ཀྱི་གཙོ་བོ་རིགས་ལྔ་གང་རུང་གི་རྒྱས་གདབ་གཉིས་མི་འགལ་བས། ཁྱོད་ཀྱི་རྡོ་རྗེ་སེམས་དཔའ་ནི་རིགས་ལྔ་པོ་རང་རང་གི་རྒྱུ་རྡོ་རྗེ་འཛིན་པ་ཡིན་པས་རང་རིགས་ཀྱི་རྒྱས་གདབ་ཀྱང་ཡིན། རྡོ་རྗེ་སེམས་དཔའི་རྒྱས་གདབ་ཀྱང་ཡིན་པས་དོན་ཅིག་ཅེས་པ་དེས་ཁོ་བོ་ཅག་གི་འདོད་པ་བསྒྲུབ་པ་ཡིན་གསུངས། དོན་ཚན་དང་པོའི་གཉིས་པ་ལ། སྲས་དོན་མའི་རྒྱས་གདབ་དང་པོ་དང་། འཕགས་པའི་དགོངས་པ་མི་འགལ་བར་འཆད་པ་གཉིས་ཆར་མཐུན་ལ། སྲས་དོན་མའི་ཕྱི་མ་ཁ་ཅིག་དབུ་རྒྱན་རང་ཆས་སུ་བསྒོམ་པ་ལ་འདོད་ཀྱང་། དེ་ནི་དམིགས་པ་བསྒོམ་སླ་བའི་ཕྱིར་ཡིན་ཅིང་། གཞན་ལྷ་ཐམས་ཅད་ལ་རང་རིགས་ཀྱི་རིགས་ལྔ་གང་རུང་གི་རྒྱས་འདེབས་རུང་བ་ཕྱག་རྒྱ་བཞི་པ་ལས་འབྱུང་བ་དང་།
གོང་མའི་བཤད་པ་ཁོ་བོ་ཅག་གི་ངག་འདོན་རྣམས་གནད་གཅིག་པས་རྒྱུན་གྱི་ཉམས་ལེན་ལ་སྤྲོས་པའི་བྱེ་བྲག་གིས་ཅི་རིགས་རུང་ངོ་། ། དེས་ན་རྡོར་སེམས་རིགས་ཐམས་ཅད་ཀྱི་བདག་པོ་དང་། རིགས་ལྔ་ཆར་གྱི་རྒྱུ་རྡོར་འཛིན་ཡིན་པས་ངེས་གསལ་མེད་པ་རྣམས་ལ་དེས་རྒྱས་འདེབས་རུང་བ་ཡིན་ལ། འོན་ཀྱང་རྒྱུ་རྡོར་འཛིན་རིགས་དྲུག་པར་བཤད་པས་རྒྱུ་རྡོར་འཛིན་ཡིན་ན་རིགས་ལྔ་པོ་གང་རུང་ཡིན་མི་དགོས་པས་རང་རིགས་ཞེས་བྱའོ་ཞེས་གསུངས་སོ། དེ་བཞིན་དུ་དོན་བསྡུས་དོན་བརྒྱད་པ་ལས། ལུས་དཀྱིལ་ལྷ་ལ་རྡོར་སེམས་ཀྱི། ། རིགས་བདག་བཤད་པ་དེ་ནོར་ན། ། འཕགས་པས་ལུས་དཀྱིལ་གཙོ་བོ་ལ། ། རྡོར་སེམས་རིགས་བདག་བཤད་པ་དེ། ། རྣམ་པ་ཀུན་དུ་འདོར་དགོས་སོ། །
གལ་ཏེ་འཕགས་པས་བཤད་པ་དེ། ། རྡོར་སེམས་རིགས་བདག་རིགས་ལྔ་ཡི། ། རྒྱུ་ཡི་རྡོར་འཛིན་ཡིན་པའི་ཕྱིར། ། དེ་ལ་འགལ་བ་མེད་ཅེས་སྨྲ། ། དེ་ལྟ་ན་ནི་ལྷ་ཀུན་གྱིས། ། རིགས་བདག་རིགས་ལྔའི་རྒྱུ་རྡོར་འཛིན། ། རྡོ་རྗེ་སེམས་དཔའ་ཡིན་པས་ན། ། གཙོ་བོ་ཀུན་ལ་རྡོར་སེམས་ཀྱིས། ། རྒྱས་འདེབས་བྱེད་པ་གྲུབ་པའི་ཕྱིར། ། སྐབས་ཀྱི་རྩོད་པ་སྤྲིན་བཞིན་དེངས། །
ཞེས་དང་། ཕྱག་རྒྱ་བཞི་པའི་དངོས་བསྟན་དེ། ། ཕོ་བྲང་དྲུག་པར་ཁྱེད་འདོད་ན། ། ཕོ་བྲང་ལྔ་ལ་རྩ་འདབ་དང་། འཁོར་སོགས་བཤད་ནས་དྲུག་པ་ལ། ། དེ་དག་མི་འབྱུང་བ་དེ་ཅི། ། སྤྱི་གཙུག་འཁོར་ལོ་ཞེས་པ་དེ། ། ཕྱག་རྒྱ་བཞི་པོ་གང་དུ་འདུས། ། ཕྱག་རྒྱ་བཞི་རུ་མ་འདུས་པའི། ། ཕྱག་རྒྱ་བཞི་པ་གད་མོའི་གནས། །
འཁོར་ལོས་སྒྱུར་བ་དྲུག་ཡོད་ན། ། རྒྱལ་ཆེན་འཁོར་ལོས་སྒྱུར་བ་ལྔ། ། ཞེས་པའི་གཞུང་དེ་ནོར་རམ་ཅི། ། ཞེས་གསུངས་པ་ཡིན་ནོ། ། དེ་རྣམས་ཀྱི་ཡང་ལན་དུ་མཁན་ཆེན་བཟང་བཀྲས་པས་སྙན་བརྒྱུད་འཁྲུལ་སེལ་ལས། ཐོག་མར་མུས་སྲད་པ་ཆེན་པོའི་བཞེད་པ་བཀོད། དེ་ལ་ཚངས་པའི་རིགས་སྔགས་སུ་སྐྱོན་བརྗོད་མཛད་ཚུལ་བཤད་པའི་རྗེས་སུ། ཨ་སེང་མ་ལས་རྡོ་རྗེ་ཡི། ། ཐེག་པ་དགོངས་པ་དུ་མ་བཞེས། ། གསུངས་པ་དེ་ཉིད་མཐོང་ན་ཡང་། །
མཁའ་འགྲོས་བྱིན་རླབས་བིརྺ་སོགས། ། གྲུབ་ཐོབ་རྣམས་ལ་བརྟེན་དགོས་ཞེས། ། འདི་འདྲ་མ་མཐོང་རྒྱུད་དོན་རྣམས། ། རང་དགར་རྟོག་གེའི་རིགས་པས་འཆད། ། བིརྺའི་སྙན་བརྒྱུད་ཟབ་མོ་རྣམས། ། རྒྱུད་དང་རྒྱ་གཞུང་འགལ་ལོ་ཞེས། ། འབྲེལ་མེད་ཚིག་འདི་གཞན་ལུགས་བཞིན། ། སྙན་བརྒྱུད་ཡི་གེ་མེད་པའི་རྟགས། ། དེ་ཡི་ཟིན་སོ་མཁས་པས་ཁྲེལ། ། འཁོར་ལོ་དྲུག་པའང་ལྔ་པོ་བཞིན། །
དོན་གྱིས་བསྟན་ཞིང་མ་བསྟན་ན། ། ཁྱེད་ཀྱི་རྒྱུད་དོན་ཇི་ལྟར་འཆད། ། ཁྱད་པར་རྒྱས་བཏབ་ཟུར་དུ་གསུངས། ། འགལ་ཡང་སྙན་བརྒྱུད་ག་ལ་གནོད། ། འཁོར་ལོ་དྲུག་པ་མན་ངག་ལུགས། ། གདན་སོགས་ཡི་གེར་ཤིན་ཏུ་གསལ། ། དབུ་རྒྱན་རང་ཆས་ཟེར་བ་དེ། ། སྙན་བརྒྱུད་མེད་པའི་བབ་ཅོལ་ཡིན། ། གསུང་ངག་མ་རྫོགས་རང་རིགས་སོགས། ། རྒྱས་གདབ་དགོས་པ་སྙིང་པོ་དེ། །
ཞིབ་ཏུ་གསང་གཏམ་མི་སྒྲོག་གོ ། ཞེས་གསུངས་ལ། སྒྱི་ཆུ་བ་བུདྡྷ་ཤྲཱིའི་ནོར་བུའི་ཕྲེང་བར་ཕྱོགས་སྔ་མའི་རྗེས་སུ་ཟློས་པ་ཤེས་པའང་ངོ་མཚར་ཆེ་མོད། དེས་ཀྱང་ད་དུང་སྐབས་དོན་འགྲུབ་པ་མ་ཡིན་ཏེ། སྲས་དོན་མའི་རྒྱས་གདབ་ནི་རྒྱས་གདབ་རྫོགས་པའི་སྐབས་ལ་དགོངས་པས་འཕགས་པའི་ལུགས་ལྟར་བྱེད་དགོས་ཏེ། སྙན་བརྒྱུད་ཀྱི་སྐབས་ཐ་དད་པ་ཡིན་པའི་ཕྱིར། མན་ངག་དང་ལྡན་པའི་བཤེས་གཉེན་ལ་གཏུགས་ཤིག་ཅེས་པ་ཙམ་ལས་ཡང་ལན་རྒྱས་པ་མ་མཛད་ལ། དེ་ལྟར་མཁས་པ་སོ་སོའི་བཤད་ཚུལ་དེ་དག་ལས། པཎ་ཆེན་གྱིས་ལྷ་ཐམས་ཅད་ལ་རྡོ་རྗེ་སེམས་དཔས་དབུ་བརྒྱན་པ་དང་། སྲས་དོན་མ་ལས་བཤད་པའི་ཁྱད་པར་དབུ་རྒྱན་རང་ཆས་ཅན་དང་།
དབང་དངོས་སུ་བླངས་པའི་ཁྱད་པར་དུ་བསྟན་པ་ཞེས་གསུངས་པ་འདི་དང་། ཚངས་པའི་རིག་སྔགས་ལས་སྲས་དོན་མའི་ཕྱོགས་ཕྱི་མ་ནི་དབུ་རྒྱན་རང་ཆས་ཅན་དུ་བསྒོམ་པའི་དོན་ཡིན་ཞེས་འགའ་ཞིག་སྨྲ་ཡང་། དེའི་དོན་དམིགས་པ་བསྒོམ་སླ་བའི་ཕྱིར་ཡིན་ཞེས་གསུངས་པ་གཉིས་ཅུང་ཟད་མ་མཐུན་ཞིང་། ཚར་ཆེན་ཆོས་ཀྱི་རྒྱལ་པོའི་གསུངས་དང་ཚངས་པའི་རིག་སྔགས་ཀྱི་དེ་དག་དགོངས་པ་མཐུན་པར་སྣང་ལ། མཁན་ཆེན་བཟང་བཀྲས་པས་ཚངས་པའི་རིགས་སྔགས་ཀྱི་བཞེད་པ་བཀོད་པའི་སྐབས་སུ། སྲས་དོན་མ་ཡི་ཕྱི་མ་ནི། ། དབུ་རྒྱན་རང་ཆས་དོན་ཡིན་ཟེར། ། ཞེས་པ་དང་། དེ་ལྟར་འགོག་པ་ན། དབུ་རྒྱན་རང་ཆས་ཟེར་བ་དེ། །
སྙན་བརྒྱུད་མེད་པའི་བབ་ཅོལ་ཡིན། ། ཞེས་གསུངས་ཀྱང་། ཚངས་པའི་རིག་སྔགས་ན་སྲས་དོན་མའི་བཤད་ཚུལ་ཕྱི་མ་དབུ་རྒྱན་རང་ཆས་ཅན་དུ་འགའ་ཞིག་འདོད་ཀྱང་ཞེས་གསུངས་ནས་དེ་མི་བཞེད་པས་ཕྱོགས་སྔ་མ་ལོངས་པའི་སུན་འབྱིན་དུ་སོང་འདུག་གོ ། ཕྱག་རྒྱ་བཞི་པའི་དངོས་བསྟན་ལ་ནི་ཕོ་བྲང་ལྔ་པ་མ་གཏོགས་དྲུག་པ་གསལ་བ་རང་མ་བྱུང་ལ། མཁན་ཆེན་བཟང་བཀྲས་པའི་གསུངས་ལས། འཁོར་ལོ་དྲུག་པའང་ལྔ་པོ་བཞིན། ། དོན་གྱིས་བསྟན་ཞིང་མ་བསྟན་ན། ། ཁྱེད་ཀྱིས་རྒྱུད་དོན་ཇི་ལྟར་འཆད། ། ཅེས་གསུངས་པས་རྫོང་ལུགས་ལ་ཕོ་བྲང་དང་པོ་ལྔ་གསལ་བར་བསྟན་པའི་ཤུགས་ལ། དྲུག་པ་ནི།
ཀུན་གྱི་དབང་བསྐུར་ཞེས་སོགས་ཀྱི་ཚིགས་བཅད་གཅིག་གིས་ཕོ་བྲང་དང་། དེའི་གཙོ་བོ་དངོས་སུ་བསྟན་པའི་ཤུགས་ལ་རྩ་འདབ་ཀྱི་གྲངས་དང་། འཁོར་གྱི་ལྷ་མོ་སོགས་བསྟན་གསུང་རྒྱུར་སྣང་ངོ་། ། དེ་ལྟར་ཕྱོགས་གཉིས་པོ་བཤད་ཚུལ་ཅུང་ཟད་མི་འདྲ་བའང་ལེགས་པར་བརྟགས་ན། མུས་སྲད་པ་ཆེན་པོས་སྲས་དོན་མ་དང་། འཕགས་པའི་གསུང་ལ་འགལ་སྤོང་མཛད་པ་དེ་ནི་ངོར་ལུགས་ལའང་བཞེད་པར་སྣང་བས། གོང་མའི་དགོངས་དོན་ལ་གཉིས་ཀ་ཞུགས་སམ་སྙམ་སྟེ་དཔྱད་པར་བྱའོ།། །། བརྒྱད་པ་བཟའ་བའི་དམ་ཚིག་ཡོད་མེད་ཀྱི་རྣམ་གཞག་ལ། མུས་སྲད་པ་ཆེན་པོའི་རྣམ་བཤད་ཆུ་རྒྱུན་བཞི་པར། བཟའ་བའི་དམ་ཚིག་མེད་པ་རྣམས། །
ཞེས་པའི་རྒྱས་བཤད་དུ་མང་དུ་གསུངས་པའི་སྙིང་པོ་བླངས་ནས་བཀོད་ན། ཡང་ཁ་ཅིག་དབང་བསྐུར་རབ་གནས་ཀྱི་དུས་སུ་སྡོམ་བརྩོན་རབ་བྱུང་རྣམས་ཀྱིས་ཚོགས་འཁོར་མི་བྱེད་དེ། ས་སྐྱ་པཎྚི་ཏས་བཀག་པའི་ཕྱིར་རོ་ཞེས་པ་ཕྱོགས་སྔར་བཀོད་ནས་སུན་འབྱིན་པ་ན། ཆོས་རྗེ་རང་གི་ལུགས་དང་། རྗེ་བཙུན་གྱི་ལུང་དང་འགལ་ཚུལ་བརྗོད་པའི་ཚེ། ཆོས་རྗེས་རབ་བྱུང་ལ་དཔའ་བོའི་སྟོན་མོ་དགོས་པར་གསུངས་ཤིང་། དཔའ་བོའི་སྟོན་མོ་ཚོགས་འཁོར་གྱི་དབྱེ་བར་མངོན་རྟོགས་ལྗོན་ཤིང་ལས་གསུངས་ཤིང་། ཆོས་རྗེ་རང་གིས་ཀྱང་གསུངས། ཕྱོགས་སྔ་མ་ནི་དུས་ཁྱད་པར་ཅན་གྱི་ཚེ་དཔའ་བོའི་སྟོན་མོའང་མི་བྱེད་པས་བཟའ་བའི་དམ་ཚིག་ལས་ཉམས་ཤིང་། ཆོས་རྗེས་བཤད་པ་འདི་ཀླུ་སྒྲུབ་ནས།
ཇོ་བོ་རྗེ་དང་ཁ་ཆེ་པཎ་ཆེན་སོགས་ཀྱི་ལུགས་ཡིན་པར་བཤད་པས། ས་སྐྱ་པའི་རང་ལུགས་མ་ཡིན་གསུངས། དུས་ཁྱད་པར་ཅན་གྱི་ཚེ་རབ་བྱུང་གིས་ཚོགས་འཁོར་མ་བྱས་ན་རྩ་ལྟུང་བཅུ་གསུམ་པར་འགྲོ་བ་དེ་འཁྲུལ་སྤོང་གི་དགོངས་པ་ཡིན་ཞེས་པ་དང་། དུས་ཁྱད་པར་ཅན་གྱི་བཟའ་བའི་དམ་ཚིག་དང་། དུས་རྒྱུན་དུ་བསྟེན་པའི་དམ་ཚིག་གི་ཁྱད་པར་མ་ཕྱེད་ཅེས་སོགས་ཀྱིས་རྒོལ་བ་མཛད་དོ། ། དེ་དག་ཀྱང་ངོར་ལུགས་ཀྱི་བཤད་ཚུལ་གང་ལ་ཆེད་དུ་རྒོལ་བ་ཡིན་སྙམ་ན། རྗེ་རྡོ་རྗེ་འཆང་ཀུན་དགའ་བཟང་པོའི་ཚོགས་ཀྱི་འཁོར་ལོའི་ཆོ་ག་ཀུན་བཟང་རྣམ་རོལ་ལས། གཉིས་པ་གང་ཟག་མཆོད་པའི་ཡོ་བྱད་ལ། རྣལ་འབྱོར་པ་ནུས་ལྡན་དང་། རབ་ཏུ་བྱུང་བས་མཆོད་པའི་རྫས་གཉིས་ཀྱི།
དང་པོ་ནི། ཌོམྦྷི་ཧེ་རུ་ཀས། དེ་ལ་ཤ་དང་ཆང་དག་དང་། ། ཞེས་སོགས་དང་། སྙིང་པོ་རྒྱན་དུ། ཆང་ནི་དཔའ་བོས་མ་སྤྱད་པར། ། ཞེས་སོགས་དྲངས་པ་དང་། གཉིས་པ་ནི་བུ་རམ་དང་། བུ་རམ་གྱི་ལྦུ་བ་དང་། ཞུན་མར་ལ་སོགས་པ་སོ་སོར་ཐར་པར།
ཕྱི་དྲོར་གནང་བའི་རྫས་རྣམས་ཤ་ལྔ་བདུད་རྩི་ལྔར་བྱིན་གྱིས་བརླབས་ནས་ལོངས་སྤྱོད་ཀྱི། ཐབས་ཤེས་ཀྱི་རྫས་ལ་ལོངས་སྤྱོད་པ་མ་ཡིན་ནོ། ། འོ་ན་ཚོགས་འཁོར་གྱི་གཞུང་རྣམས་ལས་ཐབས་ཤེས་ཀྱི་རྫས་གཉིས་ལ་ལོངས་སྤྱོད་པར་བཤད་པ་དང་འགལ་ལོ་ཞེ་ན། དེ་ནི་རྣལ་འབྱོར་པ་ཆང་འོ་མར་བསྒྱུར་ནུས་པ་ལ་སོགས་པ་ནུས་པ་དང་ལྡན་པའི་དབང་དུ་བྱས་པ་སྟེ། དྲི་མེད་འོད་ལས། གང་དག་གིས་སྔགས་ཀྱི་སྟོབས་ཀྱིས་སམ་ཞེས་སོགས་འདྲེན་པར་མཛད་ནས། དགེ་སློང་དང་དགེ་ཚུལ་ཆང་འོ་མར་བསྒྱུར་བའི་ནུས་པ་དང་མི་ལྡན་པ་ལ་ནི་རྫས་དེ་དག་ལྕེ་ལ་རེག་པ་ཙམ་མ་གཏོགས་ལོངས་མི་སྤྱོད་པར། འཕགས་པ་ཀླུ་སྒྲུབ་ཡབ་སྲས་དང་། ཐོགས་མེད་སྐུ་མཆེད། ཁ་ཆེ་པཎ་ཆེན་སོགས་ཀྱང་བཞེད་པར་ཆོས་ཀྱི་རྗེ་ས་སྐྱ་པཎྜི་ཏའི་ཚོགས་འཁོར་དུ་བཤད་ལ།
དུས་འཁོར་དང་སྡོམ་འབྱུང་གི་ལུང་འདྲེན་བྱས་པའི་རྗེས་སུ། ཐར་པ་དོན་དུ་གཉེར་བའི་སྒྲུབ་པ་པོ་རྣམས་ཀྱིས་ཕྱི་རོལ་པའི་མཆོད་སྦྱིན་དང་མཚུངས་པའི་ཤ་ཆང་ཁོ་ན་ལ་ལོངས་སྤྱོད་པའི་འཇིག་རྟེན་པའི་དགའ་སྟོན་ལ་ཚོགས་ཀྱི་འཁོར་ལོའི་མིང་གདགས་པར་མི་བྱའོ་ཞེས་གསུངས་པ་དང་། གསང་བ་ཀུན་རྒྱན་ལས་འདི་རབ་ཏུ་བྱུང་བ་སྡོམ་བརྩོན་རྣམས་ཀྱིས་ཚོགས་འཁོར་བྱེད་ན་གོང་འོག་གི་ཆོ་ག་རྣམས་འདྲ་བ་ལས། དམ་ཚིག་བླངས་ཏེ་ལྕེ་ལ་རེག་པ་ཙམ་བྱ། བུ་རམ་དང་སྦྲང་རྩི་དང་ཞུན་མར་རྣམས་ཤ་ལྔ་བདུད་རྩི་ལྔར་བྱིན་གྱིས་བརླབས་ལ་ནང་གི་སྦྱིན་སྲེག་གི་ཚུལ་གྱིས་བཟའོ། ། རྣལ་འབྱོར་པ་རྣམས་ཀྱིས་ཀྱང་དམ་ཚིག་གི་རྫས་ལ་རན་པར་ལོངས་སྤྱོད་ཀྱི། ཆང་མྱོས་ཀྱི་བར་དུ་འཐུང་བ་དང་། ཁ་ཟས་ཧ་ཅང་བརྒྱགས་པར་ལོངས་སྤྱོད་པ་ནི་ཚོགས་འཁོར་གྱི་སྐབས་ཀྱི་དགག་བྱ་ཡིན་ལ། ཁྱད་པར་བསད་ཤ་ལ་ལོངས་སྤྱོད་པ་ནི་ཐེག་པ་ཆེན་པོའི་མདོ་རྒྱུད་མཐའ་དག་ལས་བཀག་པས།

དགྲ་ནག་དང་། ཨ་ར་ལླིའི་རྒྱུད་ལས་བཤད་པ་ལྟར་བ་གླང་སོགས་རང་ཤི་བའི་ཤ་ཁོ་ན་དམ་རྫས་སུ་བཟུང་ངོ་། དེ་ལྟར་མཆོད་པ་དང་ལོངས་སྤྱོད་ལ་ཚིམ་པར་ལོངས་སྤྱད། ཟས་ལ་དཔྱས་མི་གདགས་པར་མང་དུ་བཟའ། སྐོམ་ཇི་སྙེད་པ་བཏུང་ཞེས་སོགས་གསུངས་པ་རྣམས་ལ་རྒོལ་བ་ཡིན་ནོ། དེ་ལྟར་ཀུན་བཟང་རྣམ་རོལ་དང་། གསང་བ་ཀུན་རྒྱན་ལས་བཤད་ཚུལ་ལ། མུས་སྲད་པ་རྡོ་རྗེ་རྒྱལ་མཚན་གྱིས་ལུང་རིགས་ཀྱི་དཔྱད་པ་མཛད་པ་དེའི་ལན་དུ། པཎ་ཆེན་རིན་པོ་ཆེའི་རྣམ་ཐར་སྒོ་བརྒྱད་པར། རྒོལ་བའི་ཚིག་གི་དངོས་བསྟན་ལ་ནང་འགལ་མང་བས་ཡིད་བརྟན་མི་རུང་བར་བསྟན་པ་དང་། དགོས་པ་ཁྱད་པར་ཅན་དང་ཚོགས་ཀྱི་འཁོར་ལོ་བསྐོར་བའི་ནུས་པ་ཡོད་མེད་ཀྱི་སྒོ་ནས་དངོས་ལན་གདབ་པ་གཉིས་སུ་མཛད་ནས།
དང་པོ་ལ་འདིར་རྒོལ་བའི་ཚིག་ལ་ཆོས་རྗེས་གསུངས་པའི་དཔའ་བོའི་སྟོན་མོ་དེ་ཚོགས་འཁོར་མཚན་ཉིད་པར་རྗེ་བཙུན་ཆེན་པོས་བཞེད་མི་བཞེད་གཉིས་ཅིག་ཅར་དུ་སྨྲས་བྱུང་། ས་པཎ་གྱི་བཞེད་པས་འཁྲུལ་སྤོང་བཀག་པའམ། ཡང་ན་འཁྲུལ་སྤོང་གི་རྩ་ལྟུང་བཅུ་གསུམ་པའི་ངོ་བོ་ཉིད་རྣམ་པར་གཞག་པ་དེས་ཆོས་རྗེའི་དཔའ་བོའི་སྟོན་མོ་བཀག་ཟེར་བ་གཉིས་ཅིག་ཅར་དུ་སྨྲས་བྱུང་། ཕྱོགས་སྔ་མ་དཔའ་བོའི་སྟོན་མོ་ལ་ཚད་མར་བྱེད་ན་རྗེ་བཙུན་དང་འགལ་ཟེར་བ་དང་། རྗེ་བཙུན་ཡང་དཔའ་བོའི་སྟོན་མོ་ཚོགས་འཁོར་དུ་བཞེད་ཟེར་བ་གཉིས་ཀ་བྱུང་། རྗེ་བཙུན་དཔའ་བོའི་སྟོན་མོ་ཚོགས་འཁོར་དུ་མི་བཞེད་ན་དེ་བཟའ་བའི་དམ་ཚིག་མ་ཡིན་པར་ཐལ། དུས་ཁྱད་པར་ཅན་གྱི་དང་རྒྱུན་དུ་བ་གང་ཡང་མ་ཡིན་པའི་ཕྱིར་ཞེས་བརྗོད་པ་མཐའ་དག་ཁྱེད་རང་ལ་འཁོར་བྱུང་ཞེས་གསུངས་ཤིང་། གཉིས་པ་ལ་ཕྱོགས་སྔ་མས་དབང་རབ་གནས་སྦྱིན་སྲེག་གི་ཚེ་དཔའ་བོའི་སྟོན་མོ་མི་བྱེད་པའི་རྒྱུས་ཡོད་ནས་སུས་ཁྱེད་ལ་བཤད། ཕྱོགས་སྔ་མ་ཁ་ཟས་ཀྱི་རྣལ་འབྱོར་དང་བདུད་རྩི་མྱང་བ་འོད་དཔག་མེད་ཀྱི་ཡན་ལག་སོགས་མི་བཞེད་པ་ཅི། རྒྱུན་གྱི་བཟའ་བའི་དམ་ཚིག་གིས་དུས་ཁྱད་པར་ཅན་གྱི་དེ་མེད་པའི་དགག་བྱ་མི་ཁེགས་ན་དུས་ཁྱད་པར་ཅན་དེ་དུས་རྒྱུན་དུ་བའི་ཆ་ཤས་སུ་མི་གཏོགས་པ་ཡིན་ནམ།
སྤྱིར་སྡོམ་བརྩོན་རྡོ་རྗེ་འཛིན་པ་ས་མ་ཐོབ་པ་སོགས་ལྟ་ཞོག སྦྱངས་རྟོགས་སྦར་གསུམ་མི་ནུས་ན་ཁྱིམ་པའི་རྡོ་རྗེ་འཛིན་པས་ཀྱང་ཚོགས་འཁོར་རྫོགས་པ་ལ་ལོངས་སྤྱོད་པ་ན་ཟག་མེད་ཀྱི་དགའ་བདེས་ལུས་སེམས་ཚིམ་པར་བྱས་པ་ཡིན་ནམ། ཟག་བཅས་ཀྱི་དེས་དེ་ལྟར་བྱས་པ་ཡིན་བརྟགས་ན་རྣམ་རྟོག་དང་བཅས་པའི་དགའ་བདེ་ནི་ཐ་མལ་གྱི་ལམ་མོ། ། དེ་དང་བྲལ་བའི་དགའ་བདེ་ནི་རྡོ་རྗེ་འཛིན་པའི་ལམ་མོ། ། དེ་ལ་སྦྱངས་པ་ཞེས་བྱ་བ་ནི་ཐ་མལ་གྱི་ཤ་ཆང་སོགས་ལྟ་ཅི། རང་ཉིད་ལྷར་གསལ་བའི་ཡེ་ཤེས་ཀྱི་ངོ་ན་ཐ་མལ་གྱི་སྣང་བ་ཙམ་ཡང་མེད་པའོ། ། དེ་ལྟར་ནའང་སངས་རྒྱས་མ་ཐོབ་ཀྱི་བར་དུ་རྣལ་འབྱོར་པ་རང་གི་རྣམ་ཤེས་ལའང་ཐ་མལ་པ་དང་མཐུན་པར་སྣང་བ་ནི་ཟློག་མི་ནུས་པས་ན་གཞི་མི་སྤོང་བ་ཞེས་དང་། སྒྱུ་མ་ལྟ་བུར་སྣང་བ་ཞེས་པ་དེ་ཡིན་ནོ། ། རྟོགས་པ་ནི་ཚོགས་རྫས་ལྟ་ཞོག བདག་དང་སྣང་བ་ཐམས་ཅད་ཆོས་དབྱིངས་བདེ་ཆེན་དུ་རོ་གཅིག་པའོ། །
དེའི་རྒྱུ་མཚན་གྱིས་དེ་དུས་ཀྱི་རྣམ་རོལ་ཐམས་ཅད་ཆོས་དབྱིངས་དང་མཉམ་པར་སྤྲོ་ནུས་པ་ནི་སྦར་བ་ཞེས་པ་ཡིན་ནོ། ། འདིར་སྡོམ་བརྩོན་རྡོ་རྗེ་འཛིན་པ་བསྙེན་པ་རྫོགས་པ་བསྟན་པའི་བདག་པོར་གྱུར་པ་ནི་ས་ལ་གནས་ཀྱང་ཤིན་ཏུ་སྤྲོས་མེད་ཀྱི་སྤྱོད་པ་སྤྱད་པ་ཉིད་ཀྱིས། ཚོགས་འཁོར་སོགས་སྤྲོས་བཅས་ཀྱི་སྤྱོད་པ་མ་མཛད་པའི་ཉེས་པས་ཅུང་ཟད་ཀྱང་མ་གོས་པར་མཆོག་གི་དངོས་གྲུབ་ཐོགས་མེད་དུ་འགྲུབ་པ་ཡིན་ཏེ། འཕགས་མཆོག་ཀླུ་སྒྲུབ་དང་སློབ་དཔོན་ཆེན་པོ་ཞི་བ་ལྷ་བཞིན་ནོ་ཞེས་གསུངས་སོ། ཡང་ཚར་ཆེན་རིན་པོ་ཆེས་རྡོ་རྗེའི་འཁྲུལ་འཁོར་གྱི་ཟེགས་མར་མུས་སྲད་པའི་བཞེད་པ་བསྐྱར་བའི་རྗེས་སུ་ཞེས་ཟེར་བ་རྣམས་རིམ་པ་བཞིན་མི་འཐད་དེ། ངོར་ལུགས་ལ་བཟའ་བའི་དམ་ཚིག་ཡོད་པར་ཐལ། བདུད་རྩི་རིལ་བུ་བསྟེན་པ་དེ་བཟའ་བའི་དམ་ཚིག་ཡིན་པའི་ཕྱིར་ཏེ་རྒྱུན་གྱི་དེ་ཡིན་པའི་ཕྱིར། རི་བོང་རྭ་ཚོགས་ཀྱི་འཁོར་ལོ་ཡིན་པར་ཐལ། ཁྱད་པར་གྱི་བཟའ་བའི་དམ་ཚིག་ཚོགས་འཁོར་ཡིན་པའི་ཕྱིར། ཤེས་བྱ་རྟག་པར་ཁས་བླངས་ན་ཤེས་བྱ་ལ་རྟག་པས་ཁྱབ་པ་ཁས་ལེན་མི་དགོས་པས་དགོངས་པར་ཞུ།
གཞན་ཡང་དཔའ་བོའི་སྟོན་མོ་མེད་པར་ཐལ། དེ་ཡིན་ན་བཟའ་བའི་དམ་ཚིག་ཡིན་དགོས་པ་ལས་རྒྱུན་གྱི་དེ་ནི་ཡིན་དོན་མེད། ཁྱད་པར་གྱི་དེ་མིན་ཏེ་ཚོགས་འཁོར་མིན་པའི་ཕྱིར། དེར་ཐལ། རྗེ་བཙུན་གྱིས། ཚོགས་ཀྱི་འཁོར་ལོ། དཔའ་བོའི་སྟོན་མོ། དཔའ་མོའི་སྟོན་མོ་ཞེས་དེ་གསུམ་མི་འདྲ་བ་ཐ་དད་དུ་བཤད་པའི་ཕྱིར། མ་ཡིན་ཏེ་དེ་གསུམ་མིང་གི་རྣམ་གྲངས་སོ་སྙམ་ན། དེ་ལྟར་ན་དཔའ་མོའི་སྟོན་མོའང་དཔའ་བོའི་སྟོན་མོར་འགྱུར་ཞིང་།
དཔའ་མོའང་དཔའ་བོར་འགྱུར་བ་སོགས་བརྗོད་ཀྱིས་མི་ལང་བས་འདི་འདྲའི་གྲུབ་མཐའ་མི་འཛིན་པར་གསོལ་བ་འདེབས་སོ་ཞེས་གསུངས་སོ། ། ཡང་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་ཚངས་པའི་རིག་སྔགས་སུ། རྒོལ་བའི་ཚིག་ལ་ནང་འགལ་མང་བ། གོང་མའི་གསུང་ལ་དོགས་པ་དཔྱད་པ། དངོས་ལན་གདབ་པ་འཕྲོས་དང་བཅས་པ་སྟེ་གསུམ་དུ་མཛད་ཅིང་། དང་པོ་ལའང་རྒོལ་བས་དངོས་བརྟགས་མ་ཕྱེ་བས་ས་པཎ་གྱི་གསུང་ལ་ནང་འགལ་བསྒྲུབ། སྤྱི་གསལ་འདྲེས་པས་རྗེ་བཙུན་གྱི་གསུང་ལ་ནང་འགལ་བསྒྲུབ། ཅལ་ཅོལ་མང་བས་ཀླུ་སྒྲུབ་སོགས་རྩ་ལྟུང་ཅན་དུ་བསྒྲུབ་པ་དང་གསུམ་དུ་གསུངས་ནས། དང་པོ་ལ་ལྗོན་ཤིང་ལས་ཚོགས་འཁོར་གྱི་དབྱེ་བར་བཤད་པའི་ཚོགས་འཁོར་ཡིན་ན། ས་སྐྱ་པ་རང་ལུགས་ཀྱི་དེ་ཡིན་དགོས་པར་ཐལ།
དེ་ལས་བཤད་པའི་ཚོགས་འཁོར་ཡིན་ན་ས་སྐྱ་པ་རང་ལུགས་ཀྱི་དེ་ཡིན་དགོས་པའི་ཕྱིར། རྟགས་ཁྱབ་གྲུབ་མཐའ་ལ་སོང་། འདོད་ན། ཆོས་རྗེས་བཤད་པའི་དཔའ་བོའི་སྟོན་མོ་ཆོས་ཅན། དེར་ཐལ། དེའི་ཕྱིར། འཁོར་གསུམ་ཆར་ལ་ལན་མེད་དོ། ། གཞན་ཡང་དེ་ཆོས་ཅན། རྣལ་འབྱོར་པས་བྱ་བའི་ཚོགས་འཁོར་ཡིན་པར་ཐལ། ལྗོན་ཤིང་ལས་གསུངས་པའི་ཚོགས་འཁོར་མཚན་ཉིད་པ་ཡིན་པའི་ཕྱིར།
རྟགས་ཁས། འདོད་ན་མ་ཡིན་པར་ཐལ། རབ་བྱུང་གིས་བྱ་བའི་དཔའ་བོའི་སྟོན་མོ་ཡིན་པའི་ཕྱིར། ཁྱབ་པ་ནི་རྣལ་འབྱོར་པས་བྱ་བའི་ཚོགས་འཁོར་མཚན་ཉིད་པ་དང་། རབ་བྱུང་གིས་བྱ་བའི་རྗེས་མཐུན་པ་གཉིས་སོ་སོར་ཕྱེ་བས་གྲུབ་གསུངས། གཉིས་པ་ལ། རྗེ་བཙུན་གྱིས་བཤད་པའི་དཔའ་བོའི་སྟོན་མོ་དེ་ཚོགས་འཁོར་མཚན་ཉིད་པ་ཡིན་ན། དེ་དཔའ་བོ་དང་དཔའ་མོ་གཉིས་ཀ་ཚོགས་པའི་ཚོགས་འཁོར་ཡིན་པར་འདོད་དགོས། གཞན་ཡང་ཕྱོགས་སྔ་མ་ནི་དུས་ཁྱད་པར་ཅན་ལ་དཔའ་བོའི་སྟོན་མོ་ཙམ་ཡང་མི་བྱེད་ཅེས་པའི་ཡང་སྒྲས་གང་འདོན་སྨྲ་དགོས་སོ་གསུངས་ལ། གསུམ་པ་ལ་དུས་ཁྱད་པར་ཅན་ལ་རབ་བྱུང་གི་ཚོགས་འཁོར་མ་བྱས་ན་རྩ་ལྟུང་འབྱུང་བ་འཁྲུལ་སྤོང་གི་དགོངས་པ་ཡིན་ན།
ཀླུ་སྒྲུབ་ནས་ཆོས་རྗེའི་བར་ཐམས་ཅད་ཀྱིས་དུས་ཁྱད་པར་ཅན་གྱི་ཚེ། ཚོགས་འཁོར་མཚན་ཉིད་པ་དང་རྗེས་མཐུན་པ་གཉིས་ཀྱི་ཟླས་ཕྱེ་བའི་རྗེས་མཐུན་པ་ཁོ་ན་མཛད་པས་ན་ཐམས་ཅད་རྩ་ལྟུང་ཅན་དུ་འགྱུར་ཞིང་། གཞན་ཡང་ཁྱོད་ཀྱིས་ཁོ་བོ་ཅག་དབང་བསྐུར་སོགས་ཀྱི་ཚེ་དཔའ་བོའི་སྟོན་མོ་ཙམ་ཡང་མི་བྱེད་པ་ངེས་པ་ཅན་སུ་ལས་ཐོས། ཁྱེད་ལྟར་དུ་མི་བྱེད་པ་དང་། ཚོགས་འཁོར་མི་བྱེད་པར་གྲགས་པ་ཙམ་ལ་ནི་ངེས་པ་མེད་པར་གསུངས་ཤིང་། གཉིས་པ་གོང་མའི་ལུང་ལ་དོགས་པ་དཔྱད་པ་ལ། ལྗོན་ཤིང་ལས་དཔའ་བོའི་སྟོན་མོ་ཚོགས་འཁོར་གྱི་དབྱེ་བའི་ཡ་གྱལ་དུ་བཤད་ཀྱང་། དེ་ཡིན་ན་དབྱེ་གཞི་དེ་ཡིན་མི་དགོས་ཏེ། བདེན་གཉིས་ཀྱི་དབྱེ་གཞི་འཇིག་རྟེན་པའི་བློ་ཙམ་དང་ཤེས་བྱ་ཙམ་ཡིན་ཀྱང་། དོན་དམ་བདེན་པ་དེ་གཉིས་གང་ཡང་མ་ཡིན་པ་བཞིན་ནོ། །
དེས་ན་ཚོགས་འཁོར་གྱི་ཡ་གྱལ་དུ་བཤད་པ་ཐམས་ཅད་ཚོགས་འཁོར་མཚན་ཉིད་པར་རྗེ་བཙུན་བཞེད་ན། ཚོགས་འཁོར་ལ་རྣལ་འབྱོར་ཕོ་མོ་འཚོགས་དགོས་པར་རྗེ་བཙུན་ཉིད་ཀྱིས་བཤད་པས་ནང་འགལ་བར་འགྱུར་ཞིང་། དེ་གཉིས་མ་འཚོགས་ན་ཚིམ་པ་དྲུག་དངོས་སུ་བྱར་མེད་པས་ཚོགས་འཁོར་མཚན་ཉིད་པར་མི་འགྱུར་ལ། མདོར་ན་ཚོགས་འཁོར་མཚན་ཉིད་པ་དང་རྗེས་མཐུན་པ་ནི་ཚིམ་པ་དྲུག་དངོས་སུ་བྱར་ཡོད་མེད་ཀྱིས་ཕྱེ་ཞིང་། དེའི་ཕྱིར་ལས་རྒྱ་ལ་བརྟེན་ནས་རྫོགས་རིམ་གྱི་ཡེ་ཤེས་དངོས་སུ་བསྐྱེད་དེ་ལུས་སེམས་ལྷན་སྐྱེས་ཀྱི་བདེ་བས་ཚིམ་པར་ནུས་པའི་རྣལ་འབྱོར་པ་ཁོ་ནས་ཚོགས་འཁོར་བྱ་བ་དང་། དེ་འདྲའི་ནུས་པ་མེད་ན་ཁྱིམ་པ་རྡོར་འཛིན་ཡིན་ཡང་ཆགས་པའི་རྣམ་རྟོག་དང་བཅས་པའི་ཕྱིར་ཐ་མལ་པའི་འཛག་བདེ་ཡིན་གྱི། འགྱུར་མེད་ཀྱི་བདེ་བ་མ་ཡིན་པས་ཚོགས་འཁོར་མཚན་ཉིད་པ་བྱར་མེད་པ་དང་། རབ་བྱུང་རྡོ་རྗེ་འཛིན་པ་ནི་ཇི་ཙམ་བཟང་ཡང་བསྟན་པ་ལ་གཅེས་སྤྲས་སུ་བྱ་བའི་ཕྱིར་སྤྲོས་བཅས་ཀྱི་སྤྱོད་པ་དངོས་སུ་མི་མཛད་པ་ཡིན་ནོ། འདི་ལ་དགོངས་ནས་མཁྱེན་རབ་དབང་ཕྱུག་གིས་རྣལ་འབྱོར་པས་བྱ་བའི་ཚོགས་འཁོར་མཚན་ཉིད་པ་དང་། རབ་བྱུང་གིས་བྱ་བའི་ཚོགས་འཁོར་རྗེས་མཐུན་པ་གཉིས་སུ་ཕྱེ་ནས་གསུངས་པ་དང་།
ཌོམྦྷི་ཧེ་རུ་ཀས་ཀྱང་དཔའ་བོ་དང་བྲལ་བའི་དཔའ་མོ་དང་། དཔའ་མོ་དང་བྲལ་བའི་དཔའ་བོ་དག་གིས་ཚོགས་ཀྱི་འཁོར་ལོ་བསྐོར་བར་མི་བྱའོ་ཞེས་གསུངས། འཁྲུལ་སྤོང་ལས་ཚོགས་ཀྱི་གྲལ་དུ་ཐུན་མོང་གི་རྒྱུ་བཞི་གང་རུང་སྔོན་དུ་འགྲོ་བས་ཚོགས་རྫས་སྟོབ་པ་མི་གཙང་བའམ། སྡོམ་པ་འོག་མའི་བཅས་པ་དང་འགལ་དུ་དོགས་ནས་དང་དུ་མི་ལེན་ན་རྩ་ལྟུང་དུ་བཤད་ཅེས་སོགས་གསུངས་ལ། གསུམ་པ་དངོས་ལན་གདབ་པ་འཕྲོས་དང་བཅས་པ་ལ་སྐབས་དོན་དངོས་ལན་དཔྱིས་ཕྱིན་པ་དང་། འཁྲུལ་མེད་ཀྱི་ལུང་ཁུངས་རྒྱས་པར་བཤད་པ་གཉིས་སུ་མཛད་ནས། དང་པོ་ལ་རྗེ་ཐམས་ཅད་མཁྱེན་པ་ཉིད་ཀྱིས་མཛད་པའི་བླ་ཆེན་ཆོས་རིན་དཔལ་བའི་དྲིས་ལན་དེ་ཉིད་ཀྱིས་འདིའི་ལན་ཡང་ཐེབས་པས་ཞེས་གསུངས་ནས། ཆེན་པོ་ཆོས་རིན་གྱི་དྲི་ལན་རྡོ་རྗེ་འཆང་ཀུན་དགའ་བཟང་པོས་མཛད་པ་དེ་འགོད་པར་མཛད་ལ། གཉིས་པ་ལ་ཚོགས་འཁོར་མཚན་ཉིད་པ་རྣལ་འབྱོར་པས་བྱ་དགོས་པའི་ལུང་། རབ་བྱུང་གིས་དེ་བྱ་མི་རུང་བའི་ལུང་།
ཚོགས་རྫས་ཀྱི་ཤ་ཆང་རྒྱུད་སྡེ་ལས་བཤད་པ་དགོས་པའི་ལུང་དང་གསུམ་དུ་མཛད་ནས། དང་པོ་ལ། འོ་ན་ཚོགས་འཁོར་མཚན་ཉིད་པ་བྱེད་པ་ལ་ངེས་པར་རྣལ་འབྱོར་པ་ནུས་པ་དང་ལྡན་པ་དགོས་པར་གང་ནས་བཤད་ཅེ་ན་ཞེས་གསུངས་ནས། དུས་འཁོར་འགྲེལ་ཆེན་གྱི་ལུང་རྒྱས་པར་འདྲེན་པར་མཛད་དོ། ། གཉིས་པ་ལ་སྦྱངས་རྟོགས་སྦར་གསུམ་ནུས་པའི་རབ་བྱུང་གིས་ཚོགས་འཁོར་བྱས་པས་སྐྱོན་མེད་དོ་སྙམ་ན་ཞེས་གསུངས་ནས་བདེ་མཆོག་སྟོད་འགྲེལ་གྱི་ལུང་དྲངས་ནས། དེས་ན་དེ་ལྟ་བུའི་ནུས་པ་དང་ལྡན་པའི་རབ་བྱུང་གིས་ཚོགས་འཁོར་བྱས་ན་རང་ཉིད་ལ་ཉེས་པ་མི་འབྱུང་ཡང་། གཞན་མ་དད་པ་སོགས་ཀྱིས་བསྟན་པ་ལ་གནོད་པ་སྤང་བའི་ཕྱིར་དངོས་སུ་མི་མཛད་པ་ཡིན་ནོ། དེ་ལྟར་ན་བཟའ་བའི་དམ་ཚིག་ཉམས་པར་འགྱུར་རོ་སྙམ་ན། དུས་ཁྱད་པར་ཅན་གྱི་ཚེ་ནི། ཆོས་རྗེ་ས་པཎ་གྱིས་གསུངས་པ་ལྟར་རྗེས་མཐུན་པ་བྱས་པས་ཆོག་རྒྱུན་གྱི་དེ་ལ་ནི་བདུད་རྩི་རིལ་བུ་བསྟེན་པས་དགག་བྱ་དེ་ཁེགས་ཏེ་ཞེས་གསུངས་ནས་འགྲེལ་ཆེན་དེའི་ལུང་འདྲེན་པར་མཛད་དོ། །
གསུམ་པ་ལ་སྤྱིར་རྡོ་རྗེ་ཐེག་པའི་མཆོད་པ་དང་ཚོགས་རྫས་སོགས་ཀྱི་ཤ་ནི་ཁ་ན་མ་ཐོ་བ་མེད་པ་ཞིག་དགོས་གསུངས་ནས་བདེ་མཆོག་སྟོད་འགྲེལ་དང་། དུས་འཁོར་འགྲེལ་ཆེན་དང་། གསང་འདུས་འགྲེལ་ཆེན་སྒྲོན་གསལ་རྣམས་ཀྱི་ལུང་འདྲེན་པར་མཛད་ནས། དེ་བཞིན་དུ་རྣལ་འབྱོར་པས་བསྟེན་བྱའི་ཆང་ཡང་སྡོམ་འབྱུང་ནས་འབྱུང་བ་ལྟར་དགོས་ཀྱི། ཅི་རུང་གི་ཆང་ཚོགས་རྫས་སུ་བཤད་པ་མེད་དོ། ། དེ་ལྟར་བཤད་པའི་ཤ་ཆང་དག་ཀྱང་དཔའ་བོའི་སྟོན་མོ་སོགས་ཀྱི་ཚེ་ལྷའི་རྣལ་འབྱོར་བརྟན་པོ་དང་ལྡན་པས་ཅུང་ཟད་བརྟེན་པ་ཡིན་གྱི། ཧ་ཅང་རྒྱགས་པ་དང་ཏིང་ངེ་འཛིན་བརྟན་པོ་དང་མི་ལྡན་པའི་ལས་དང་པོ་པས་ཆོ་ག་ཤེས་པའི་རྒྱུ་མཚན་གྱིས་ཅི་དགར་འཇུག་པ་དང་། འཛག་བདེ་དོན་གཉེར་གྱིས་ཕྱག་རྒྱ་བསྟེན་པ་བཀག་གསུངས་ནས། དུས་འཁོར་དང་། དེའི་འགྲེལ་པ་དང་།
སློབ་དཔོན་ཛྙཱན་ཀཱིརྟི་རྣམས་ཀྱིས་ལུང་འདྲེན་པར་མཛད་ནས། དེ་བས་ན་གནས་སྐབས་སུ་བྱ་བའི་ཁྱད་པར་འདི་ལ་སྙད་བཏགས་ཏེ་བག་མེད་པར་སྤྱོད་པ་དག་ནི་ལྷག་སྤྱོད་ཀྱི་ཏིང་ངེ་འཛིན་བསྒོམ་པའི་རྣམ་པར་ཐར་པ་དང་ཀུན་དུ་མཚུངས་པའོ་ཞེས་གསུངས་ཤིང་། དེའི་དོན་བསྡུས་དོན་བརྒྱད་པ་ལས། མཁྱེན་རབ་དབང་ཕྱུག་ས་པཎ་གྱིས། ། བཤད་པའི་རབ་བྱུང་སྟོན་མོ་དེས། ། ཁྱད་པར་ཅན་གྱི་བཟའ་བ་ཡི། ། དགག་བྱ་དེ་དག་ཁེགས་ནུས་སམ། ། ནུས་ན་ངེད་ཅག་སྡོམ་བརྩོན་རྣམས། ། ཆོས་རྗེས་བཤད་པ་དེ་བྱེད་ན། ། བཟའ་བའི་དམ་ཚིག་མེད་པ་ཞེས། །
འབྲེལ་མེད་སྨྱོན་དེ་སུ་ལ་སྨྲ། ། ཚུལ་དེས་དགག་བྱ་མི་ཁེགས་ན། ། ཀླུ་སྒྲུབ་ནས་ནི་ཆོས་རྗེ་སོགས། ། ཚད་ལྡན་སྡོམ་བརྩོན་མཐའ་ཡས་པ། ། རྩ་ལྟུང་ཅན་དུ་ཁྱེད་སྒྲུབ་བམ། ། མདོར་ན་ཚོགས་འཁོར་མ་བྱས་པ། ། རྐྱང་པས་རྩ་ལྟུང་འབྱུང་བ་དེ། ། གོང་མའི་གསུང་རབ་གང་ན་བཞུགས། ། ཁྱེད་དག་ཚོགས་འཁོར་བྱེད་དོ་ཞེས། ། ཀུན་ལ་རླུང་ལྟར་སྒྲོག་བྱེད་ན། །
རྗེ་བཙུན་གོང་མས་ཚོགས་འཁོར་ལ། ། དཔའ་བོ་དཔའ་མོ་གཉིས་ཚོགས་དང་། ། ཚིམ་པ་དྲུག་སོགས་བཤད་པ་ཡི། ། མཚན་ཉིད་ཚང་བར་ཁྱེད་བྱེད་དམ། ། ཚོགས་འཁོར་མཚན་ཉིད་མ་ཚང་ན། ། བཏགས་པ་བ་ལས་འདའ་བ་མེད། ། དེ་ལྟར་འདོད་ན་ཁྱེད་ཉིད་ཀྱིས། ། ཚོགས་ཀྱི་འཁོར་ལོ་མ་བྱས་ཕྱིར། ། རྩ་ལྟུང་ཅན་དུ་ཁས་ལོངས་ཤིག ། དེ་ཕྱིར་རང་ལ་སྐྱོན་བརྗོད་པ། །
ངེས་པར་སྨྱོན་པ་ཉིད་དུ་བས། ། གལ་ཏེ་དེ་དག་ཀུན་བྱེད་ན། ། ཕྱག་ན་རྡོ་རྗེའི་སྟོད་འགྲེལ་ལས། ། ཆོས་གོས་འཛིན་པ་རྣམས་ལ་ནི། ། བླ་མས་ཚིག་གིས་བསྟན་པར་བྱ། ། གཞན་དུ་བླ་མ་དམ་ཚིག་ནི། ། ཉམས་པར་འགྱུར་ཞེས་གང་གསུངས་པའི། ། གཞན་གྱིས་མ་འཁུར་སྡིག་པ་ཡི། ། ཁུར་དེ་ཁྱེད་ཅག་འཁོར་རམ་ཅི། ། གཞན་ཡང་དུས་འཁོར་རྒྱུད་འགྲེལ་སོགས། །
ཚད་ལྡན་རྣམས་ལས་རབ་བྱུང་གིས། ། དེ་ལྟར་བྱེད་པ་རྒྱས་པར་བཀག ། ཆོས་རྗེས་བཤད་པའི་སྟོན་མོ་དེ། ། དཔའ་བོའི་སྟོན་མོར་ཁས་བླངས་ཤིང་། ། དཔའ་བོའི་སྟོན་མོ་རྗེ་བཙུན་གྱིས། ། ཚོགས་འཁོར་དབྱེ་བར་བཤད་ཅེས་པ། ། གཉིས་ཀ་ཅིག་ཅར་ཁས་བླངས་ནས། ། ཆོས་རྗེས་བཤད་དེ་ས་སྐྱ་པའི། ། རང་ལུགས་མིན་ཞེས་སྨྲ་བྱེད་པ། ། འདི་ཡང་འགལ་བ་ལྟག་སྤྲོད་ཡིན། །
ཁུ་དབོན་གཉིས་ཀ་བཞེད་པ་དེ། ། ས་སྐྱའི་ཆོས་སུ་མི་རུང་ན། ། ས་སྐྱའི་ཆོས་ཀྱི་མཚན་གཞི་ནི། ། ཀུན་མཁྱེན་གྱིས་ཀྱང་རྙེད་མི་ནུས། ། ས་པཎ་འགེགས་པའི་ས་སྐྱ་པ། ། རྙིང་པ་དེ་དག་ཆེས་ཆེར་བླུན། ། དེ་ཕྱིར་ཕྱི་དྲོའི་ཁ་ཟས་དང་། ། ཤ་ཆང་རོ་ལ་རྔམས་པ་ཡི། ། ཟོལ་གྱིས་ཚོགས་འཁོར་བྱེད་དོ་ཞེས། ། འཇིག་རྟེན་པ་རྣམས་རྨོངས་བྱེད་པའི། །
འདོད་ལྡན་དེ་དག་ལྷག་སྤྱོད་ཀྱི། ། ཏིང་འཛིན་བསྒོམ་པ་ཇི་བཞིན་ནོ། ། ཞེས་གསུངས་སོ། ། དེ་རྣམས་ཀྱི་ཡང་ལན་དུ་མཁན་ཆེན་བཟང་བཀྲས་པས་སྙན་བརྒྱུད་འཁྲུལ་སེལ་ལས། ། འདོད་ལན་ཐེབས་པའི་ཐལ་འགྱུར་ལ། ། འཁོར་གསུམ་རིགས་པ་ཤེས་པས་ཁྲེལ། ། ཕོ་མོ་ཚོགས་པ་རྣམས་གཉིས་ཏེ། ། གང་ཟག་ཕལ་ལ་གྲགས་པ་དང་། ། རྡོར་སེམས་བསྒོམ་པའི་ཏིང་འཛིན་གྱི། ། ལྷ་དགུ་ལ་སོགས་དཀྱིལ་འཁོར་དང་། །
དཔའ་བོ་དཔའ་མོ་རྣམས་ཀྱང་ཡོད། ། དེ་ལྟར་མིན་ན་ཚོགས་འཁོར་གྱི། ། ཚིམ་པ་ལྔ་ཡང་དཀའ་བར་གནས། ། རྩ་ཁམས་དཔའ་བོ་དཔའ་མོ་རུ། ། གདོད་ནས་གྲུབ་པར་ཁྱོད་ཉིད་འདོད། ། གཞན་ཡང་ཚོགས་འཁོར་རྩོད་སྤོང་ལས། ། ཕྱི་ནང་མཁའ་འགྲོ་ཞེས་ཀྱང་གསུངས། ། རྩ་ལྟུང་འབྱུང་དང་མི་འབྱུང་བ། ། ཀླུ་སྒྲུབ་ལ་སོགས་སྡོམ་ལས་གྲོལ། ། དེ་ལྟ་མིན་ན་དེ་བཞིན་བྱུང་། །
འོན་ཀྱང་ལུགས་གཉིས་སོ་སོར་ངེས། ། བུ་རམ་ཕྱི་དྲོ་འདོད་པ་དང་། ། མི་འདོད་འགལ་བ་མེད་པ་བཞིན། ། གཅིག་ཏུ་ངེས་ན་ཧ་ཅང་ཐལ། ། དོན་དམ་ཤེས་བྱར་ཁས་ལེན་པའི། ། དཔེ་དེ་ད་དུང་བསྒྲུབ་བྱ་ཡིན། ། ཞེས་དང་། འོ་ན་སྔོན་གྱི་ལམ་འབྲས་པ། ། ཀྱེ་རྡོར་དབང་ཞུས་ཐམས་ཅད་ལ། ། ལྷན་ཅིག་སྐྱེས་པའི་ཡེ་ཤེས་གང་། །
དངོས་སུ་སྐྱེ་བར་འདོད་དམ་ཅི། ། ལོ་རྒྱུས་ཀུན་ལས་ཚོགས་འཁོར་བཤད། ། ཁྱད་པར་གྲུབ་ཆེན་བུདྡྷ་ཤྲཱིས། ཚོགས་འཁོར་མཛད་པའི་རྣམ་ཐར་ལྟོས། ། རབ་བྱུང་ཚོགས་འཁོར་མི་རུང་ན། ། དགེ་སློང་དཔའ་བོ་རྡོ་རྗེ་དེ། ། ཚོགས་འཁོར་གཤེགས་པའང་མི་བདེན་ནམ། ། འདི་རྣམས་བོད་རྣམས་བྱུང་རྒྱལ་སྨྲས། ། ཚིམ་པ་དྲུག་པའི་ཉམས་ལེན་དང་། ། མཆོག་དབང་གསུམ་པོ་མཚུངས་པའི་ཕྱིར། །
ཚོགས་འཁོར་བཞིན་དུ་དེ་ལ་ཡང་། ། དངོས་བཏགས་གཉིས་སུ་འབྱེད་དགོས་འགྱུར། ། ཚོགས་འཁོར་དབང་བསྐུར་གཉིས་ཀ་ལ། ། དངོས་བཏགས་འབྱེད་ན་རྟོག་བཟོ་ཡིན། ། ཞེས་པ་དང་། འདི་དག་གནད་ཀྱི་སྙིང་པོའི་ལན། ། རྗེ་ཡི་རྩ་ལྟུང་འཁྲུལ་སྤོང་ལས། ། རབ་བྱུང་ཕྱི་དྲོ་མི་ཟ་བའང་། ། བཅུ་གསུམ་པ་ཡི་ལྟུང་བས་འཇིག ། ཅུང་ཟད་འཐུང་ཞིང་ཁ་ཟས་བསྟེན། །
སྣོད་མིན་དྲུང་དུ་རབ་བྱུང་ལ། ། དེ་སྐད་སྨྲ་ན་རྩ་ལྟུང་གསུངས། ། ཚོགས་འཁོར་དུས་སུ་རབ་བྱུང་གིས། ། བསླབ་པས་བཅིངས་ནས་ཆང་འཐུང་དང་། ། ཕྱི་དྲོའི་ཁ་ཟས་བསྟེན་པ་ཡིས། ། ལྟུང་བ་བྱུང་དོགས་མ་བསྟེན་པ། ། རྩ་བར་གསུངས་ཤིང་ནད་པ་ཡིས། ། རེག་པ་ཙམ་ལས་མི་བསྟེན་ཡང་། ། ཉེས་མེད་རིལ་བུ་བསྟེན་པ་ནི། ། འདི་ཡི་སྐབས་ནི་མིན་ཞེས་གསུངས། །
གལ་ཏེ་གོང་དུ་བཤད་པ་ལྟར། ། བཅས་འགལ་དོགས་པས་རྩ་ལྟུང་སྟེ། ། བཅས་འགལ་མེད་ནའང་བསྟན་པ་བསམས། ། ཚོགས་འཁོར་མེད་ཕྱིར་མི་འགལ་ན། ། འོ་ན་དེ་འདྲའི་དགོས་མེད་པའི། ། རབ་བྱུང་ཚོགས་འཁོར་རུང་བར་མཐུན། ། བསྟན་ལ་ཕན་ནམ་མིན་ཡང་རུང་། ། དགོས་པ་གཙོ་བོར་རྗེ་བཙུན་བཞེད། ། ཆང་ནི་འོ་མར་བསྒྱུར་ནུས་པ། ། ཚོགས་འཁོར་འཆད་དུས་ཁྱེད་ཉིད་འདོད། །
འོ་མའི་ལྟུང་བའི་ཉེས་པ་གང་། ། དེ་ལ་མ་དད་གང་ལ་འོང་། ། བསྟན་ལའང་གནོད་པར་ཇི་ལྟར་འགྱུར། ། ནད་ལ་གནོད་པའང་དཀའ་པ་ཡིན། ། གཞན་གྱི་རབ་བྱུང་ཚོགས་འཁོར་དུས། ། ཤ་ཆང་བསྟེན་ཞེས་སྣོད་མིན་བསྒྲགས། ། རང་གིས་ཚོགས་འཁོར་མ་བྱས་པས། ། ཁྱེད་ལ་ལྟུང་བ་གཉིས་སུ་འགྱུར། ། ཚོགས་འཁོར་མ་བྱས་རྩ་ལྟུང་སྟེ། ། མ་བསྟེན་པ་ཞེས་རྩ་བ་དང་། །
འགྲེལ་པར་དམ་རྫས་མི་བསྟེན་ཞེས། ། མ་མཐོང་ཕྱོགས་མཐོང་གཞན་ལ་སྨོད། ། རང་ཉིད་ངོ་ཚ་གཞན་གྱིས་ཁྲེལ། ། འཁྲུལ་སྤོང་དོན་ཡང་དང་པོ་ཡི། ། ལས་ཅན་རྣམས་ཀྱིས་རུང་བ་སྟེ། ། ལྗོན་ཤིང་ཉིད་ལས་དམ་ཚིག་དང་། ། ཚོགས་འཁོར་གནས་དང་གང་ཟག་གསུམ། ། ཆོས་རྗེས་ཚོགས་འཁོར་རྩོད་སྤོང་ལས། ། གནས་དང་མདུན་བསྐྱེད་ཚོགས་འཁོར་དུས། ། བཟོད་གསོལ་སྐབས་དང་རྣམ་པ་བཞིར། །
ལས་ནི་དང་པོ་ཞེས་བྱ་བ། ། ཁུ་དབོན་གཉིས་ཀྱིས་གསུངས་པ་འདི། ། ལོག་རྟོག་བྲག་རི་འཇོམས་པའི་ཐོག ། ཚིམ་པ་དྲུག་ལའང་རྣམ་གཉིས་ཏེ། ། ཕྱག་རྒྱ་བསྟེན་དང་ཏིང་འཛིན་གཉིས། ཕྱི་མ་ཌོམྦྷི་ཧེ་རུ་ཀས། ། མར་དང་མར་གྱི་ཉིང་ཁུ་ཡིས། ། སྙིང་ག་རུ་ནི་བྱུག་པར་བྱ། ། ཇི་སྐད་གསུངས་པ་དེ་བཞིན་གསུངས། ། དེས་ན་ཞིབ་ཏུ་མ་བལྟས་པར། །
རྦད་གཅོད་སྔས་ན་རང་ཉིད་འབེབས། ། རིགས་པ་ཚོགས་འཁོར་མཆོག་དབང་མཚུངས། ། དེ་ཕྱིར་རྒྱུ་ལམ་མཚན་ཉིད་པ། ། རབ་བྱུང་ཉམས་ལེན་མི་འདོད་དམ། ། གལ་ཏེ་ཤ་ཆང་དངོས་སུ་ཡིན། ། མཆོག་དབང་ཏིང་འཛིན་དཀྱིལ་འཁོར་ཕྱིར། ། མཚུངས་མིན་སྙམ་ན་དགེ་སློང་ལ། ། ས་བརྐོ་མེ་རེག་ལ་སོགས་དང་། ། དབང་དུས་གཞུ་སོགས་འགོག་གམ་ཅི། ། དགོངས་པ་གཙོ་ཕྱིར་དེ་མཐོང་ཚེ། །
ཉེས་མེད་ཅེས་ནི་རྗེ་བཙུན་བཞེད། ། ཅེས་སོགས་དང་། དུས་འཁོར་བདེ་མཆོག་གསལ་ལོ་ཞེས། ། སྙན་བརྒྱུད་འགོག་པའི་ཟུར་ཟ་ཡིན། ། ཞེས་སོགས་རྒྱས་པར་གསུངས་ལ། སྒྱི་ཆུ་བ་བུདྡྷ་ཤྲཱིའི་ནོར་བུའི་ཕྲེང་བར། ཁྱེད་ཀྱི་དབང་དེ་དབང་མཚན་ཉིད་པ་ཡིན་ནམ་རྗེས་མཐུན་པ་ཡིན། དང་པོ་ལྟར་ན་རབ་བྱུང་གིས་དབང་མཚན་ཉིད་པ་བྱར་མི་རུང་སྟེ། དབང་མཚན་ཉིད་པ་དང་རྗེ་མཐུན་པར་འཇོག་པ་ནི་ལས་རྒྱའམ་ཚིམ་པ་དྲུག་པ་དངོས་སུ་བྱར་ཡོད་མེད་ཀྱིས་ཕྱེ་བ་ཡིན་ཞེས་སོགས་ཚངས་པའི་རིགས་སྔགས་སུ་གསུངས་པ་དེ་དབང་ལ་སྦྱར་ནས་གསུངས་ཏེ་ད་ཅི་གསུངས། ། ཚིམ་པ་དྲུག་པའི་ཐད་ཀྱིས་བཤད་པ་དང་།
དབང་གོང་མའི་ཐད་ཀྱིས་བཤད་པ་རྣམས་ཅིའི་ཕྱིར་མི་མཚུངས། ཡང་ན་དབང་མཚན་ཉིད་པ་མེད་པར་ཁས་ལོངས་ཤིག དབང་ལ་དེ་གཉིས་ཀྱི་ཐ་སྙད་གོང་མས་མ་བཤད་སྙམ་ན། ཚོགས་འཁོར་ལ་དེ་འདྲའི་ཐ་སྙད་གང་དུ་བཤད་སྨྲོས་ཤིག ད་ལྟ་དེ་འདྲའི་དབང་མཛད་པ་མེད་ཀྱང་ཡེ་ཤེས་ཀྱི་ཕྱག་རྒྱ་ལ་བརྟེན་པས་གོ་ཆོད་དོ་ཞེ་ན། ཚོགས་འཁོར་ལ་ཅི་ཕྱིར་མི་མཚུངས། གཞན་ཡང་རྫོགས་རིམ་གྱི་ཡེ་ཤེས་དངོས་སུ་རྟོགས་པ་འཕགས་པ་ཁོ་ན་ལ་ཡོད་པས། འཇིག་རྟེན་པའི་ལམ་དུ་དབང་དང་ཚོགས་འཁོར་མཚན་ཉིད་པ་མེད་པར་ཁྱོད་ཁས་ལོངས་ཤིག ཡང་ཁྱོད་ཉམས་སུ་ལེན་པའི་ལམ་དེ་ལམ་མཚན་ཉིད་པ་དང་རྗེས་མཐུན་པ་གང་ཡིན་སོགས་གོང་ལྟར་སྦྱར་ནའང་མཚུངས་སོ། ། གལ་ཏེ་ཕྱག་རྒྱ་ལ་བརྟེན་པ་མཚུངས་ནའང་ཤ་ཆང་སོགས་རབ་བྱུང་གི་སྤང་བྱ་ཡིན་པས་མི་རུང་སྙམ་ན།
འོ་ན་མདའ་གཞུ་དང་རལ་གྲི་སོགས་རབ་བྱུང་གིས་སྤང་བྱ་ཡིན་པས་དབང་རྫས་སུ་མི་རུང་བར་རྣམ་པ་ཀུན་དུ་མཚུངས་སོ་ཞེས་སོགས་དང་། ཡང་རྗེ་རྡོ་རྗེ་འཆང་གིས་ཆེན་པོ་ཆོས་རིན་གྱི་དྲི་ལན་ཚངས་པའི་རིགས་སྔགས་སུ་བཀོད་པ་ལས། གཉིས་པ་ལྟར་ན་རང་རྒྱུད་ལ་ཡེ་ཤེས་རྒྱས་པའི་ཐབས་སུ་ཚོགས་འཁོར་ལྐོག་ཏུ་བྱ་བ་དང་། གདུལ་བྱ་གཞན་མ་དད་པ་བཟློག་པའི་ཕྱིར་དངོས་སུ་བྱེད་པ་གཉིས་ལས་མ་འདས་ཞེས་གསུངས་པ་ལ། དེ་ནི་མ་བརྟགས་པ་དེ། འཆི་བའི་ཚེའམ་མུ་གེའམ་ཞེས་སོགས་མ་མཐོང་བར་ཟད་དོ་ཞེས་དང་། ཡང་ཚངས་པའི་རིགས་སྔགས་སུ་ཀླུ་སྒྲུབ་སོགས་རྩ་ལྟུང་ཅན་དུ་ཐལ་བའི་ལན་དུ། འཁྲུལ་སྤོང་གི་ལྟུང་བའི་ངོ་བོ་ཉིད་རྣམ་པར་གཞག་པ་ནི་ཞེས་སོགས་དྲངས་ནས། དེ་ལྟར་གསུངས་ན་ཁྱོད་ཀྱིས་ཀླུ་སྒྲུབ་སོགས་རྩ་ལྟུང་ཅན་དུ་སྒྲུབས་ཤིག ཡང་ན་ལུང་དེ་ཆོས་རྗེ་པས་མ་གཟིགས་པའམ་ཞལ་གྱིས་མི་བཞེས་པའམ།
རྣལ་འབྱོར་དབང་ཕྱུག་གི་མན་ངག་མིན་པར་ཁས་ལོངས་ཤིག་གསུངས། ཡང་ཚངས་པའི་རིགས་སྔགས་སུ་ཚོགས་འཁོར་རྣལ་འབྱོར་པས་བྱ་དགོས་པའི་ལུང་ཞེས་སོགས་ཀྱི་ལན་དུ། ལུང་ཁུངས་དེ་ཁྱེད་རང་གིས་དྲངས་པ་བཞིན་བཤད་ན། ལུང་དང་པོའི་དོན་འདིར་ཞེས་པ་རྡོ་རྗེ་ཐེག་པའི་དཀྱིལ་འཁོར་ཞེས་སྟོན། བྱིས་པ་རྣམས་ཀྱིས་ཞེས་པ་སོ་སྐྱེ་སྟེ་སྤྱིར་བསྟན། འོ་ན་སྐྱེ་བོ་ཀུན་གྱིས་རུང་ངམ་སྙམ་ན་དབང་ཐོབ་ཅིང་དམ་ཚིག་དང་ལྡན་པའི་རྣལ་འབྱོར་པ་རྣམས་ཀྱིས་རུང་གི་དེ་མ་ཡིན་པའི་ཐ་མལ་པ་རྣམས་ཀྱིས་ནི་མ་ཡིན་ནོ་ཞེས་སྟོན་གྱིས། མདོར་ན་དབང་ཐོབ་དམ་ལྡན་གྱི་ལྷའི་རྣལ་འབྱོར་ལ་གནས་པ་ཞིག་གིས་ཇི་སྐད་བཤད་པའི་ཚོགས་རྫས་བསྟེན་རུང་བར་བསྟན། གང་དག་གི་སྔགས་ཀྱི་སྟོབས་ཀྱིས་སམ་བརྟན་པ་ཐོབ་པའི་གང་ཟག་གིས་ཚོགས་འཁོར་བྱ་ཚུལ་དང་། སྦྱངས་རྟོགས་སྦར་གསུམ་གྱི་ཚུལ་རྣམས་རྒྱས་པར་བསྟན་ནོ། ། ལུང་ཕྱི་མའི་དོན་ནི་ཚོགས་འཁོར་གྱི་ཚུལ་རྣམས་གསང་ཞིང་སྦ་བ་དང་།
གསང་སྤྱོད་བག་ཡངས་སུ་མི་འགྱུར་བའི་ཕྱིར་གང་ཐོད་དུ་བྱ་བ་བཀག་པ་ཡིན་ཏེ། དགེ་སློང་རྣམས་ལ་ཞེས་སོགས་ནི་དངོས་སུ་དགོངས་ལ། དེ་མིན་ན་དགེ་སློང་སྔགས་ཀྱི་རྣལ་འབྱོར་པ་མཆོག་ཏུ་གསུངས་པ་སོགས་མི་འགྲིག་པ་དུ་མ་ཡོད་པའི་ཕྱིར། གཞན་དུ་དབང་བཞི་དང་ལམ་བཞི་སོགས་ཉམས་ལེན་ཡིན་པ་དགག་བྱར་ཐལ། གསང་བ་ཤེས་རབ་དབང་བསྐུར་ནི། ། ཚངས་པར་སྤྱོད་པས་བླང་མི་བྱ། ། ཞེས་སོགས་གསུངས་པའི་ཕྱིར་ཞེས་དང་། དེའི་རྗེས་སུ་དེས་ན་བཤད་པར་བྱ་སྟེ། རྗེ་བཙུན་ཆེན་པོས། དེ་ལས་སངས་རྒྱས་ཐོབ་པའི་རྒྱུ། །
བསོད་ནམས་ཡེ་ཤེས་ཚོགས་ཡིན་ཏེ། ། ཞེས་སོགས་དང་། གཞན་ཚོགས་རྫས་ངོས་འཛིན་པའི་ལུང་དང་། ཚོགས་འཁོར་གྱི་ཕན་ཡོན་སྟོན་པའི་ལུང་སོགས་ཁ་ཡར་ཞིག་དྲངས་པའི་མཐར་ཞེས་རབ་ཏུ་མྱོས་པའི་ཆང་མི་བཏུང་། ཆགས་སྡང་གི་གཏམ་མི་བྱ། ཁ་དྲག་དང་རྩོད་པ་མི་བྱེད་ཅེས་གསུངས་ན་སྦྱངས་རྟོགས་སྦར་གསུམ་ནུས་པའི་རྣལ་འབྱོར་པ་ལ་བསླབ་བྱ་དེ་འདྲ་ཅི་དགོས་ཏེ་ཁྱད་པར་གྱི་དམ་ཚིག་སྣུབ་པར་བྱེད་པའི་ཐན་སྐད་ཡིན་ནོ། གཞན་ཡང་ལམ་འདིར་ཞུགས་པའི་རབ་བྱུང་སོགས་ཀྱིས་འདི་ནས་བཤད་པའི་ཚོགས་འཁོར་བྱ་རུང་སྟེ། འདི་ནས་གསུངས་པའི་རྣལ་འབྱོར་པ་ཡིན་པའི་ཕྱིར་ཞེས་སོགས་རྒྱས་པར་གསུངས་པ་ཡིན་ནོ། ། དེ་ལྟར་ན་ངོར་རྫོང་གཉིས་པོ་བཟའ་བའི་དམ་ཚིག་ཚོགས་འཁོར་གྱི་རྣམ་གཞག་ལ་བརྒལ་ལན་གྱི་སྤྲོས་པ་སོ་སོ་ནས་ཤིན་ཏུ་ཆེ་ཡང་། དོན་གྱི་སྙིང་པོ་ནི་རྫོང་ལུགས་པ་དག་ལྗོན་ཤིང་དང་ཆོས་རྗེ་པའི་ཚོགས་འཁོར་གྱི་ཡི་གེ་གཉིས་ཆར་ལས་ཚོགས་འཁོར་ལ་དབྱེ་སྒོ་མང་དུ་གསུངས་པ་རྣམས་ཚོགས་འཁོར་མཚན་ཉིད་པ་རང་དུ་བཞེད་ཅིང་།
དེའི་རྒྱུ་མཚན་གྱིས་ཚོགས་འཁོར་ལ་ཚིམ་པ་དྲུག་དངོས་སུ་མེད་ཀྱང་། ཡེ་ཤེས་ཀྱི་ཕྱག་རྒྱའམ་དཔའ་མོ་ལ་བརྟེན་པས་ཆོག་ཅིང་། ཚོགས་འཁོར་མཚན་ཉིད་པ་དང་རྗེས་སུ་མཐུན་པའི་ཐ་སྙད་རྗེ་བཙུན་གོང་མས་བཤད་པ་མེད། རབ་བྱུང་གིས་བྱ་བའི་ཚོགས་འཁོར་དང་རྣལ་འབྱོར་པས་བྱ་བའི་ཚོགས་འཁོར་གཉིས་སུ་གསུངས་པའི་དང་པོ་དེ་གཞན་ལུགས་དང་། ས་སྐྱ་པ་རང་ལུགས་ཐུན་མོང་མ་ཡིན་པ་ནི། ཆོས་རྗེའི་བཤད་ཚུལ་ཕྱི་མ་རྣལ་འབྱོར་པས་བྱ་བའི་ཚོགས་འཁོར་གྱི་རྣམ་གཞག་འདི་ཡིན། དེས་ན་ངོར་ལུགས་ནི་དུས་ཁྱད་པར་ཅན་ལ་དཔའ་བོའི་སྟོན་མོ་ཙམ་ཡང་མི་བྱེད་པས་ཁྱད་པར་ཅན་གྱི་བཟའ་བའི་དམ་ཚིག་མེད་པར་འགྱུར་རོ་ཞེས་གསུངས་པར་སྣང་ངོ་། ། ངོར་ལུགས་པ་རྣམས་ཁུ་དབོན་གཉིས་ཀྱིས་ཚོགས་འཁོར་གྱི་དབྱེ་བར་བཤད་པ་དེ་དག་མིང་གི་རྣམ་གྲངས་ཙམ་གྱིས་དབྱེ་བ་ཡིན་པས། དབྱེ་བའི་ཡ་གྱལ་དེ་དག་གང་རུང་ཡིན་ན་ཚོགས་འཁོར་མཚན་ཉིད་པ་ཡིན་མི་དགོས་ལ། ཚོགས་འཁོར་མཚན་ཉིད་པ་ཡིན་ན་དཔའ་བོ་དང་དཔའ་མོ་གཉིས་ཀ་འཚོགས་དགོས་ཤིང་།
དེའི་གནད་ཀྱང་ཚིམ་པ་དྲུག་དངོས་སུ་ལྡན་དགོས་པ་ཡིན་ཅིང་། དེས་ན་སྡོམ་བརྩོན་བསླབ་པས་བཅིངས་པ་དང་། ཁྱིམ་པའང་སྦྱངས་རྟོགས་སྦར་གསུམ་མི་ནུས་པ་རྣམས་ཀྱིས་ཚོགས་འཁོར་མཚན་ཉིད་པ་བྱར་མི་རུང་ལ། དེར་མ་ཟད་སྡོམ་བརྩོན་ནི་ནུས་པ་དེ་གསུམ་དང་ལྡན་པས་རང་ཉིད་ལ་ཉེས་པས་མི་གོས་ཀྱང་གཞན་མ་དད་པ་སོགས་ཀྱི་བསྟན་པ་ལ་གནོད་པའི་ཉེས་པ་སྤང་བའི་ཕྱིར་ཚོགས་འཁོར་མཚན་ཉིད་པ་དེ་མི་མཛད་པ་ཡིན་པར་ཆོས་རྗེས་བཤད་ལ། འོན་ཀྱང་དུས་ཁྱད་པར་ཅན་གྱི་བཟའ་བའི་དམ་ཚིག་མེད་པར་མི་འགྱུར་ཏེ། དཔའ་བོའི་སྟོན་མོ་ཞེས་མིང་དུ་བཏགས་པའི་ཚོགས་འཁོར་རྗེས་མཐུན་པ་དེ་བྱར་རུང་ཞིང་བྱ་བར་ཡང་བཤད་པ་ཡིན་ཞེས་པར་སྣང་ལ། དེ་ལྟ་ནའང་ཚིམ་པ་དྲུག་དགོས་པ་དང་། ལུས་སེམས་ལྷན་སྐྱེས་ཀྱི་བདེ་བས་ཚིམ་པ་ཞེས་པ་དེ་ལ་ལས་རྒྱ་ལ་བརྟེན་ནས་དངོས་སུ་བྱ་བ་དང་། ཡེ་ཤེས་ཀྱི་ཕྱག་རྒྱ་ལ་བརྟེན་ནས་བྱ་བ་གཉིས་སུ་ཡོད་པ་དང་། རྣལ་འབྱོར་པ་དང་རབ་བྱུང་གི་ཚོགས་རྫས་ལ་ཁྱད་པར་ཡོད་པ་སོགས་ནི་ལུགས་གཉིས་ཀ་བཞེད་པ་མཐུན་ལ།
འོན་ཀྱང་རྫོང་ལུགས་པའི་མཁས་པ་རྣམས་ཀྱིས་དབང་གསུམ་པ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་བསྐུར་བ་དེ་དབང་མཚན་ཉིད་པ་ཡིན་པ་དཔེར་མཛད་ནས་ཚོགས་འཁོར་གྱི་ཚེའང་རབ་བྱུང་སོགས་ཀྱིས་ལས་རྒྱ་ལ་དངོས་སུ་མ་བརྟེན་པར་དཔའ་བོའི་སྟོན་མོ་བྱས་པ་དེའང་ཚོགས་འཁོར་མཚན་ཉིད་པར་བཞེད་ཅིང་། ཚོགས་རྫས་ཀྱི་ཤ་ཆང་སོགས་ལའང་དགག་པ་བྱས་ན་རྩ་ལྟུང་བཅུ་གསུམ་པ་འབྱུང་བས་བཀག་ཆ་མི་མཛད་དོ། ། དེ་ལ་རང་གི་བློའི་ཤར་ཚོད་ལྟར་ན་ལུགས་གཉིས་ཆར་གྱི་བཞེད་པ་མཐུན་པར་བྱུང་བ་དེ་དག་ནི་རྗེ་བཙུན་ཆེན་པོའི་ལྗོན་ཤིང་དང་། ཆོས་རྗེ་ས་སྐྱ་པཎྜི་ཏའི་ཚོགས་འཁོར་གྱི་ཡི་གེར་བཤད་པ་རྣམས་ཀྱི་དགོངས་པ་བླ་ན་མེད་པར་སྣང་ལ། དབང་གསུམ་པ་དང་ཚོགས་འཁོར་གྱི་ཚིམ་པ་དྲུག་པའི་སྐབས་ཕྱག་རྒྱ་ལ་བརྟེན་ཙམ་ཞིག་མཚུངས་ནའང་། དབང་གསུམ་པ་ལ་ཚིམ་པ་དྲུག་ཅེས་པའི་ཐ་སྙད་རྗེ་བཙུན་གོང་མ་རྣམས་ཀྱིས་བཤད་ཚུལ་ཇི་ལྟར་ཡོད། ཚོགས་འཁོར་ལ་ཚིམ་པ་དྲུག་དངོས་གཞི་རང་དུ་བཤད་པས་རྫོང་ལུགས་པའི་མཁས་པ་ཕྱི་མ་རྣམས་ཀྱིས་དེ་གཉིས་ཀྱི་མཚུངས་པ་བརྗོད་པ་འདི་ཅུང་ཟད་བརྟག་དགོས་སམ་སྙམ་ཞིང་། མདོར་ན་སྡོམ་བརྩོན་རྣམས་ཀྱིས་ཁྱད་པར་གྱི་བཟའ་བའི་དམ་ཚིག་ཉམས་སུ་ལེན་པ་འདི་རྫོང་ལུགས་པ་ལྟར་ཚོགས་འཁོར་མཚན་ཉིད་པ་ཡིན་པའམ། ངོར་ལུགས་པ་ལྟར་རྗེས་མཐུན་པ་གང་ལྟར་ཡང་། དེའི་ཚེ་སྡོམ་བརྩོན་རྣམས་ཀྱིས་ལས་རྒྱ་དངོས་སུ་བསྟེན་པ་ལྟ་ཞོག
ཚོགས་རྫས་ལ་ཤ་ཆང་སོགས་རབ་ཏུ་བྱུང་བ་ལ་སྤྱིར་བཀག་པ་རྣམས་ཀྱང་མི་བྱ་བ་དང་། ཕྱི་དྲོའི་ཟས་སུ་གནང་བའི་བུ་རམ་སོགས་བྱེད་པའམ་ཤ་བྱེད་ཀྱང་བསད་ཤ་མ་ཡིན་པ་དང་། ཆང་ཡང་ལྕེ་ལ་རེག་པ་ཙམ་མ་གཏོགས་ཧ་ཅང་མང་པ་མི་བསྟེན་ནོ་ཞེས་སྤྱོད་པ་དོག་ཕྱོགས་ཀྱི་མཐའ་བསྡམས་ཏེ་བག་ཡོད་དུ་བྱ་བ་ཉིད་ཤིན་ཏུ་ལེགས་པ་ཡིན་ཏེ། དེ་ལས་གཞན་དུ་གསང་སྤྱོད་འཆོལ་པར་སྤྱད་ན་འཇིག་རྟེན་ཐ་མལ་པ་དང་མུ་སྟེགས་འགའ་ཞིག་གི་སྤྱོད་པ་དང་མཚུངས་པར་འགྱུར་བ་དང་། རབ་བྱུང་གི་བསླབ་པ་དང་འགལ་བའི་ཤ་ཆང་བག་མེད་བསྟེན་པ་སོགས་བྱས་ན་དེ་ལ་བརྟེན་ནས་ཁྱིམ་པ་རྣམས་མ་དད་པ་དང་། སྔགས་ཀྱི་ཐེག་པ་ལ་བཞུགས་པ་དག་ལ་གཞན་གྱིས་བརྙས་པར་འགྱུར་ཞིང་། རྒྱུ་དེ་ལ་བརྟེན་ནས་སངས་རྒྱས་ཀྱི་བསྟན་པ་ལ་གནོད་པར་འགྱུར་བས་ན་ཚུལ་དེ་ལ་ནན་ཏན་དུ་བྱ་རིགས་སོ་སྙམ་སྟེ། དོན་འདི་ལ་དགོངས་ཏེ་མཁྱེན་རབ་ཀྱི་དབང་ཕྱུག་ས་སྐྱ་པཎྜི་ཏས་ཚོགས་འཁོར་གྱི་ཡོ་བྱད་ལ། རབ་བྱུང་སྡོམ་བརྩོན་གྱི་ལུགས་དང་། རྣལ་འབྱོར་པའི་ལུགས་གཉིས་སུ་གསུངས་པ་དང་།
དང་པོ་དེ་འཆད་པ་ན། གཏོར་མ་ལ་ཤ་ཆང་ལ་སོགས་པ་དབུལ། སྡོམ་བརྩོན་རྣམས་ཀྱིས་ལྕེ་ལ་བདུད་རྩི་མྱང་བ་ཙམ་བྱ། གཞན་བུ་རམ་ཤིང་ཏོག་ལ་སོགས་པ་ལ་བསང་བ་སོགས་གཏོར་མ་བྱིན་རླབས་ལྟར་བྱ། ཤ་ལྔ་བདུད་རྩི་ལྔར་བསྒོམས་ཏེ་ཟོས་པས་རྩ་ལྟུང་བཅུ་གསུམ་པའི་ཉེས་པ་མི་འབྱུང་། སངས་རྒྱས་དང་བྱང་ཆུབ་སེམས་དཔའ་དང་ཡེ་ཤེས་ཀྱི་མཁའ་འགྲོ་རྣམས་ཀྱིས་བྱིན་གྱིས་རླབས་ཏེ། གསང་བ་འདུས་པ་ལས། ཤ་རྣམས་ཐམས་ཅད་མེད་ན་ཡང་། ། ཐམས་ཅད་བསམ་པས་རྣམ་པར་བརྟག ། རྡོ་རྗེ་སྦྱོར་བས་ཟོས་པ་ཡི། །
སངས་རྒྱས་ཐམས་ཅད་བྱིན་གྱིས་བརླབས། ། ཞེས་བྱ་བ་དང་། སམྦུ་ཊ་ལས་ཀྱང་། ཤ་གང་ཡང་མེད་ན་རྣམ་པར་རྟོག་པས་ཤའི་རང་བཞིན་དུ་བྱས་ལ་འཇིག་རྟེན་པ་གང་བཟའ་བ་དེ་བཟའ་བར་བྱའོ་ཞེས་གསུངས་པ་ལྟར་རོ་ཞེས་དང་། ཚུལ་དེ་ཀླུ་སྒྲུབ་ཡབ་སྲས། ཐོགས་མེད་སྐུ་མཆེད། ཇོ་བོ་རྗེ། ཁ་ཆེ་པཎ་ཆེན་སོགས་བཞེད་པར་བཤད་པའི་རྗེས་སུ་སྡོམ་བརྩོན་རྣམས་ཀྱིས་དབང་བསྐུར་བ་ལ་སོགས་པའི་དུས་སུ་འདི་ལྟར་བྱས་ན་ལེགས་སོ་ཞེས་གསུངས་པ་ཡིན་ནོ། ། ཡང་ངོར་ལུགས་བཞེད་པའི་ཚོགས་འཁོར་གྱི་རྣམ་གཞག་ལ། རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་དཔལ་བཟང་པོ་ཞེས་རྫོང་ལུགས་པ་དག་གི་བསྟན་འཛིན་རྣམས་ཀྱི་གཙུག་རྒྱན་ལྟ་བུར་གྱུར་པ་དེ་ཉིད་ཀྱིས་གཞན་ལུགས་ཀྱི་ཚོགས་འཁོར་གྱི་རྣམ་གཞག་དགག་པ་དང་།
རང་ལུགས་ཀྱི་དེའི་རྣམ་གཞག་ལེགས་པར་བཤད་པའི་བསྟན་བཅོས་གྲུབ་པའི་དགའ་སྟོན་ཞེས་བྱ་བ་མཛད་དེ། ། དེ་ཉིད་ལས་ཚོགས་འཁོར་བསྟེན་དགོས་པ། མ་བསྟེན་པའི་ཉེས་དམིགས། བསྟེན་ཚུལ་དངོས་དང་གསུམ་དུ་མཛད་ནས། ཕྱི་མའི་སྐབས་སུ་དེ་ལ་ལོག་རྟོག་དགག་པ་སོགས་དོན་ཚན་གསུམ་དུ་བཤད་པའི་དང་པོ་ལ་མདོར་བསྟན་རྒྱས་བཤད་གཉིས་སུ་མཛད་པའི་དང་པོ་ལ། དེང་སང་གི་དུས་འདིར་རྡོ་རྗེ་སློབ་དཔོན་རྫས་ལ་བརྐམ་པ་དང་ལོངས་སྤྱོད་ལ་ཆགས་པ་འགས་ཞེས་པ་ནས། ཕྱོགས་དེ་ལ་རིམས་ནད་བཞིན་དུ་འཛེམ་པར་བྱའོ་ཞེས་པའི་བར་གསུངས་ནས་ངོར་ལུགས་ལ་ཐོག་མར་མདོར་བསྟན་གྱི་ཚུལ་དུ་དགག་པ་བརྗོད་པ་མཛད་དོ། ། དེ་ལ་ལན་འདེབས་དངོས་སུ་མཛད་པ་པོ་གཞན་བྱུང་བ་ནི་མ་མཐོང་ལ། མཁས་པའི་དབང་པོ་བྱམས་པ་རབ་བརྟན་གྱི་ཐུགས་སྲས་རྗེ་བསོད་ནམས་རབ་བརྟན་ཞེས་བྱ་བས་ཚོགས་ཀྱི་འཁོར་ལོའི་དགག་ལན་ལོག་རྟོག་གི་བྲག་རི་འཇོམས་པའི་རྡོ་རྗེ་ཞེས་བྱ་བ་མཛད་ལ། དེ་ཉིད་ལས་རྡོ་རྗེ་གདན་པ་ཆེན་པོས་དགག་པའི་གསུང་དང་མཚུངས་པའི་ལན་ཡང་མདོར་བསྟན་དང་རྒྱས་བཤད་གཉིས་ཀྱི་སྒོ་ནས་འདོན་པར་མཛད་དོ། །
དེའང་དགག་པ་མདོར་བསྟན་གྱི་ལན་དུ། འདི་དག་ནི་ཕྱོགས་སྔའི་ནམ་མ་ལངས་པར་དགག་པའི་ཉི་མ་ཤར་བ་ཞེས་པའམ། ཕྱོགས་སྔ་གཞི་མེད་ལ་སྨྱོན་གཏམ་གསུངས་པའི་ངལ་བ་འབའ་ཞིག་ཏུ་ཟད་དེ། འདི་ལྟར་དེ་ཉིད་དུ་ཚོགས་ཀྱི་འཁོར་ལོ་བསྟེན་དུ་རུང་མི་རུང་སོ་ཐར་གྱི་གདུང་བའི་ངོས་ནས་འཇོག་པ་བཞིན་ནོ་ཞེས་པ་འདིའང་སྨྱོན་གཏམ་དུ་སྣང་སྟེ། དེ་ལྟར་ཁས་ལེན་པ་པོ་མེད་པའི་ཕྱིར། འོན་ཀྱང་གང་ཟག་གི་རིགས་ལ་ལྟོས་ནས་སྡོམ་བརྩོན་རྡོ་རྗེ་འཛིན་པའི་ལུགས། དེ་ལས་གཞན་པའི་རྣལ་འབྱོར་པའི་ལུགས་གཉིས་སུ་དབྱེ་བ། རྗེ་བཙུན་ས་པཎ་གྱིས་བཤད་པ་ལྟར་ངེད་ཀྱི་བླ་མ་རྣམས་ཀྱང་བཞེད། དེ་ཙམ་གྱིས་ཚོགས་འཁོར་ཐམས་ཅད་སོ་ཐར་གྱི་ངོས་ནས་བཞག་པར་འགྲོ་ན་ཁྱེད་རང་ཡང་ཚོགས་འཁོར་སོ་ཐར་གྱི་བསླབ་བྱ་དང་བསྟུན་ནས་ཁས་ལེན་དགོས་ཏེ། ཉིད་ཀྱི་ལུང་དེར་ས་པཎ་གྱི་གསུང་དང་འགལ་སྤོང་གི་སྐབས་སུ་འདིར་ནི་སོ་ཐར་ལ་བསྟུན་པ་ཆེ་ཆུང་གི་སྒོ་ནས་བཞག་སྟེ་ཞེས་བྲིས་པའི་ཕྱིར།
གཞན་ཡང་རྡོ་རྗེ་ཐེག་པ་ཡིན་པས་ཉན་ཐོས་ཀྱི་བསླབ་པ་དང་བསྟུན་མི་དགོས་ན་ཁྱེད་ཐམས་ཅད་ཧེ་རུ་ཀའི་ཆ་ལུགས་མི་བཟུང་བར་རབ་བྱུང་གི་ཆ་ལུགས་བཟུང་ནས་ཅི་བྱེད་ཅེས་པ་དང་། ཡང་རྡོ་རྗེ་གདན་པས་སྣོད་ཀྱི་སྐྱོན་ཡོན་མ་བརྟགས་པར་ཐེག་པ་ཆེས་དམན་པའི་རིགས་ཅན་ལ་དབང་བཞི་བསྐུར་ཏེ་ཟབ་མོའི་གནད་རྣམས་བསྟན་པ་ལས་ཞེས་པའི་ལན་དུ་སྤྱིར་སྣོད་བརྟག་དགོས་ཀྱང་། ཁྱེད་ལྟར་ན་གངས་ཁྲོད་ཀྱི་སྐྱེ་བོ་ཐམས་ཅད་གསང་སྔགས་ཀྱི་སྣོད་དུ་གཟིགས་པར་སེམས་ཏེ། གསང་སྔགས་ཐུན་མོང་མ་ཡིན་པའི་ཕྱག་རྒྱ་དང་གར་སོགས་སྣོད་མིན་ལ་གསང་དགོས་པ་རྣམས་སྐྱེ་བོ་ཐམས་ཅད་འདུས་པར་མཛད་པར་སྣང་བས་སོ་ཞེས་དང་། ཡང་དེ་ནི་འདོད་ཡོན་ལམ་དུ་བྱེད་པ་རྡོ་རྗེ་ཐེག་པ་ལས་འདོད་ཡོན་སྤོང་བ་ལམ་དུ་བྱེད་པ་ཐེག་པ་གཞན་ཁྱད་པར་དུ་འཕགས་པ་ཡང་དོན་གྱིས་འདོད་པས་ཞེས་པའི་ལན་དུ་སྤྱིར་བཏང་ཙམ་ལ་དེ་ལྟར་འདོད་མཁན་མེད། གང་ཟག་གི་རིགས་ལ་ལྟོས་ནས་རྡོ་རྗེ་ཐེག་པ་ཟབ་པའི་ངེས་པ་མེད་དེ། ། ཐེག་དམན་གྱི་རིགས་ཅན་ལ་དེའི་ཆོས་ཁོ་ན་ཟབ་པར་ཀླུ་སྒྲུབ་ཀྱིས་ནད་དང་སྨན་གྱི་དཔེ་དང་བཅས་ཏེ་གསུངས་ལ། དེ་མིན་ན་སངས་རྒྱས་ཀྱིས་རྡོ་རྗེ་ཐེག་པ་ཁོ་ན་ཅིའི་ཕྱིར་མི་གསུང་ཞེས་པའི་ལན་མཛད་ཅིང་། ཡང་དེ་ལྟ་བུ་རྗེས་འབྲང་དང་བཅས་པས་ལྟ་བ་ཚོགས་ཀྱི་འཁོར་ལོ་ཉིད་སྔགས་པ་ངན་འགྲོར་འཇུག་པའི་སྒོར་བསམ་པ་ནི་ཞེས་པའི་ལན་དུ། ངོར་ལུགས་པས་སྡོམ་བརྩོན་རྣམས་ཀྱིས་ཚོགས་འཁོར་གྱི་ཚེ་ཤ་ཆང་ལ་ལོངས་སྤྱོད་ན་ལྟུང་བས་གོས་ནས་ངན་སོང་དུ་སྐྱེ་བར་བཞེད་པ་ལ་དེ་ལྟར་ཟེར་ན།
འོ་ན་དབང་ཡང་ངན་སོང་དུ་སྐྱེ་བའི་རྒྱུར་འགྱུར་ཏེ། དེ་ཐོབ་པའི་གང་ཟག་རྩ་ལྟུང་གི་དབང་གིས་ངན་སོང་དུ་སྐྱེ་བ་ཡོད་པའི་ཕྱིར། དེས་ན་ཚོགས་འཁོར་སོགས་ཀྱི་ཚེ་སྤྱོད་པ་ཞིབ་མོར་བྱེད་པ་རྣམས་ལྟུང་བ་ཅན་ལྟུང་མེད་དུ་རློམ་ཞིང་། ལྟུང་མེད་ལྟུང་བ་ལ་སྦྱོར་བའི་རྒྱུ་ཡིན་ནམ། སྔགས་ལ་ཁག་བཏགས་ནས་སྤྱོད་པ་འཆོལ་པོར་བྱེད་པ་རྣམས་རྩིང་སྤྱོད་ལ་ཞིབ་སྤྱོད་དུ་རློམ་ཞིང་། ཞིབ་སྤྱོད་དང་དུ་ལེན་པ་རྣམས་རྩིང་སྤྱོད་ལ་སྦྱོར་བའི་རྒྱུ་ཡིན། གཟུར་གནས་ཀྱིས་དཔྱད་འཚལ་ལོ་ཞེས་བཤད་དོ། ཡང་རྡོ་རྗེ་གདན་པ་ཆེན་པོའི་གྲུབ་པའི་དགའ་སྟོན་ལས་རྒྱས་པར་དགག་པའི་ཚེ། འདིར་གཙོ་བོར་དགག་བྱ་ནི་ངོར་པའི་ངན་རྟོག་སྟེ། འདི་བཀག་པས་གཞན་ཁེགས་པར་འགྱུར་བ་དང་།
ས་སྐྱ་པའི་བསྟན་པའི་དྲི་མའང་འབྱང་བར་འགྱུར་བས་སོ་ཞེས་སོགས་ཀྱི་དགག་ཡུལ་ངོས་བཟུང་སྟེ། དེ་ལ་ཀུན་བཟང་རྣམ་རོལ་ལས་འབྱུང་བ་དགག་པ་དང་། གསང་བ་ཀུན་རྒྱན་ལས་འབྱུང་བ་དགག་པ་གཉིས་སུ་མཛད་ནས། དང་པོ་ལ་གོང་དུ་བཀོད་པའི་ཀུན་བཟང་རྣམ་རོལ་ལས་བཤད་ཚུལ་དེ་ཕྱོགས་སྔར་བཀོད་ནས། དེ་སྐད་སྨྲ་བ་པོའི་དོན་གྱི་སྙིང་པོ་ནི་སྤྱིར་འཇིག་རྟེན་པའི་ཟས་ལ་ཚོགས་ཀྱི་འཁོར་ལོ་གདགས་སུ་མི་རུང་ཞིང་། ཁྱད་པར་ཤ་ཆང་རབ་ཏུ་བྱུང་བས་ཚོགས་ཀྱི་འཁོར་ལོ་བསྟེན་པ་གཏན་མི་རིགས་ཞེས་པར་སྣང་བ་ཆེས་ཤིན་ཏུ་མི་འཐད་དེ་ཞེས་སོགས་མི་འཐད་པའི་སྒྲུབ་བྱེད་དང་བཅས་དགག་པའི་རྣམ་གྲངས་ཤིན་ཏུ་རྒྱས་པར་འབྱུང་བའི་ལན་དུ། ཆོས་རྗེ་བསོད་ནམས་རབ་བརྟན་གྱིས་ལན་འདེབས་རིགས་པའི་རྣམ་གྲངས་མང་པོ་དང་བཅས་གསུངས་ཀྱང་། དངོས་ལན་སྙིང་པོ་བླངས་ཏེ་བཀོད་ན་ཀུན་གྱིས་རྟོགས་སླ་བར་འགྱུར་བས་ལན་རྒྱས་བཤད་རྣམས་ཀྱི་སྙིང་པོ་ནི། དགག་པ་དེ་དག་ནི་ཕྱོགས་སྔ་མ་ལོངས་པར་མཛད་པར་སོང་སྟེ། འཇིག་རྟེན་པའི་དགའ་སྟོན་དང་ཁ་ཟས་ཡིན་ན་ཚོགས་ཀྱི་འཁོར་ལོའི་རྒྱུར་མི་རུང་བས་ཁྱབ་པ་དང་།
ཤ་ཆང་རབ་བྱུང་གི་ཚོགས་འཁོར་གྱི་དུས་སུ་གཏན་ནས་བསྟེན་མི་རིགས་པར་འདོད་པ་མེད་བཞིན་དུ་དགག་པ་མཛད་པས་སོ། ། ཀུན་བཟང་རྣམ་རོལ་ལས་ཤ་ཆང་ཁོ་ན་ལ་ལོངས་སྤྱོད་པ་འཇིག་རྟེན་པའི་དགའ་སྟོན་ལ་ཚོགས་ཀྱི་འཁོར་ལོའི་མིང་གདགས་པར་མི་བྱའོ་ཞེས་པའི་དོན་ནི། ཐར་པ་དོན་གཉེར་རྣམས་ཀྱིས་ཤ་ཆང་ཁོ་ན་ལ་ལོངས་སྤྱོད་པ་འཇིག་རྟེན་པའི་དགའ་སྟོན་དང་ཚུལ་མཚུངས་པའི་ལོངས་སྤྱོད་ལ་ཚོགས་འཁོར་གྱི་མིང་བཏགས་ནས་བག་མེད་དུ་ལོངས་སྤྱད་པར་མི་བྱ་ཞེས་པའི་དོན་ཡིན་ལ། ཡང་རབ་བྱུང་གིས་ཚོགས་འཁོར་གྱི་ཚེ་ཤ་ཆང་གཏན་ནས་བསྟེན་མི་རུང་བའང་གསང་བ་ཀུན་རྒྱན་གྱི་དགོངས་པ་མ་ཡིན་ཏེ། ཏིང་ངེ་འཛིན་ལ་བརྟན་པ་ཐོབ་པའི་སྡོམ་བརྩོན་རྣམས་ཀྱིས་ཚོགས་འཁོར་གྱི་ཚེ་ཤ་ཆང་སོགས་ཁྱིམ་པ་རྡོར་འཛིན་རྣམས་དང་ཁྱད་མེད་དུ་ལོངས་སྤྱད་ཀྱང་དྲན་ཤེས་ཉམས་པ་སོགས་ཀྱི་ཉེས་པར་མི་འགྱུར་ཡང་། གཞན་མ་དད་པ་སོགས་ཀྱི་རྒྱུར་སོང་དོགས་ནས་ཅུང་ཟད་ཙམ་ལོངས་སྤྱོད་ཅིང་། དེ་མིན་པའི་སྡོམ་བརྩོན་རྣམས་ཀྱིས་ནི་དམ་རྫས་མ་བསྟེན་པའི་ཉེས་པ་སྤང་བའི་ཕྱིར་ཤ་ཆང་སོགས་ཅུང་ཟད་བསྟེན་པར་གསུངས་ཤིང་། མང་དུ་བསྟེན་པར་མ་གསུངས་པའི་ཕྱིར། གལ་ཏེ་འདུལ་བ་དང་བསྟུན་ན་ཅུང་ཟད་ཙམ་རེའང་བསྟེན་དུ་མི་རུང་། ཚོགས་འཁོར་གྱི་ཚེ་ཚིམ་པར་ལོངས་སྤྱོད་ཅེས་གསུངས་པས་དེ་དང་འགལ་ལོ་སྙམ་ན།
ལྷ་མཆོད་པའི་བསམ་པས་ཅུང་ཟད་རེ་བསྟེན་པས་བཅས་འགལ་གྱི་ཉེས་པའང་མི་འབྱུང་། དམ་རྫས་མ་བསྟེན་པའི་ཉེས་པར་ཡང་མི་འགྱུར་བར་རྗེ་བཙུན་ཁུ་དབོན་གྱིས། སྡོམ་བརྩོན་རྣམས་ལ་ཅུང་ཟད་ཙམ། ། ཞེས་དང་། བག་ཙམ་ཞེས་དང་། བདུད་རྩི་མྱང་བ་ཙམ་ཞེས་དང་། རབ་ཏུ་བྱུང་བ་ལ་ཚོགས་ཀྱི་འཁོར་ལོ་ལ་སོགས་པ་དགོས་པ་རྒྱ་ཆེན་པོ་མཐོང་བའི་ཚེ་ནི་ཕྱི་དྲོའི་ཁ་ཟས་ཀྱི་ཉེས་པ་མེད་ལ་ཞེས་སོགས་ཀྱི་དམིགས་བསལ་གསུངས་པ་ཡིན་ཅིང་། ཚིམ་པར་ལོངས་སྤྱོད་ཅེས་པའང་རང་ཉིད་ལྷར་གསལ་བ་ལུས་དཀྱིལ་གྱི་ལྷ་དང་བཅས་པ་ཐམས་ཅད་མཉེས་ཤིང་ཚིམ་པར་བསམ་པའི་དོན་ཡིན་གྱིས། ཁམས་ཀྱིས་འཆུན་ཚད་ལོངས་སྤྱོད་པའི་དོན་མིན་ལ། དེས་ན་རྗེ་བཙུན་གོང་མ་རྣམས་ཀྱིས་ཚོགས་འཁོར་ལུགས་གཉིས་གསུངས་པ་ཡང་ཏིང་ངེ་འཛིན་མི་བརྟན་པའི་སྡོམ་བརྩོན་ལ་ཤ་ཆང་སོགས་མང་པོ་བསྟེན་ན་བཅས་འགལ་གྱི་ཉེས་པ་དང་།
དེ་བརྟན་པ་རྣམས་ལ་གཞན་མ་དད་པ་སོགས་ཀྱི་ཉེས་པར་འགྱུར་དུ་དོགས་པའི་རྒྱུ་མཚན་གྱིས་ཡིན་ནོ། ། དེའི་རྗེས་སུ་འབྲངས་ནས་ཐར་འདོད་རྣམས་ལ་བླང་དོར་གྱི་གནས་ཚུལ་བཞིན་སྟོན་པའི་བཤེས་གཉེན་ལ་ཕྲག་དོག་སོགས་ཀྱིས་སྐུར་འདེབས་མི་རིགས་ཞེས་པའི་ལན་འདེབས་མཛད་དོ། ། ཡང་གྲུབ་པའི་དགའ་སྟོན་དུ་ཚོགས་འཁོར་གྱི་ཚེ་ཤ་ཆང་བཀག་པ་ལ་ལེགས་པར་བརྟགས་ན་རྩ་ལྟུང་དུ་མི་འགྱུར་བ་མེད་དོ་ཞེས་སོགས་རྩ་ལྟུང་དང་པོ་ནས་བཅུ་བཞི་པའི་བར་ཐམས་ཅད་རྗེ་ངོར་ཆེན་ཉིད་ལ་བྱུང་བར་བཤད་པའི་ལན་དུ། རྗེ་བསོད་ནམས་རབ་བརྟན་གྱིས་འདི་དག་ནི་རང་ཁོ་ན་མཆོག་དང་། གཞན་ཉེས་ཅན་དུ་ཀུན་གྱིས་མཐོང་ན་སྙམ་པའི་རང་འདོད་ཁོང་ཚང་དུ་སྣང་བས་དགག་བསྒྲུབ་ཀྱིས་ག་ལ་ལང་། འོན་ཀྱང་དེ་ལྟར་སྨྲ་བ་པོ་རང་ཉན་ཐོས་ལྟར་ན་གཞན་ལ་སྐུར་འདེབས་ཀྱི་ལྷག་མ་དང་། རྡོ་རྗེ་ཐེག་པ་ལྟར་ན་རྩ་ལྟུང་བཞི་པས་གོས་པར་སོང་སྟེ། དེ་བས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞབས་ཡང་དག་པའི་དགེ་བའི་བཤེས་གཉེན་དུ་བྱེད་ན་སྨྲ་ངན་འདིའི་འགྲོ་བ་ནི་ཅིར་འགྱུར། གཞན་དུ་དམ་ཚིག་ལས་ཉམས་ན། ། ཉམས་པ་བདུད་ཀྱིས་བཟུང་བར་འགྱུར། །
དེ་བས་སྡུག་བསྔལ་མྱོང་འགྱུར་ཏེ། ། ཐུར་དུ་བལྟས་ཏེ་དམྱལ་བར་འགྲོ། ། ཞེས་པའི་དོན་རྟོགས་པར་བྱའོ་ཞེས་པ་ནས། ཉེས་པ་འདི་རྣམས་བྱས་པའི་རྗེས་ལ་ནི་དབང་ཡང་གཞན་ལ་མ་ཞུས་པས་ཁྲོན་པར་ལྟུང་བའི་རྡོ་བ་བཞིན་དུ་རིག་པར་བྱ་ཞིང་ཞེས་སོགས་ཀྱི་བར་བྲིས་པའི་སྒོ་ནས་གཞན་ངན་སོང་དུ་སྐྱེས་ནས་སྡུག་བསྔལ་མྱོང་བ་ལ་དགའ་བ་བསྒོམ་ཞིང་ཡིད་སྨོན་བཏབ་པས་བྱམས་པའི་སེམས་སྤང་བར་འགྱུར་བའི་ཕྱིར་ཞེས་བཤད་ཅིང་། ཡང་གྲུབ་པའི་དགའ་སྟོན་ལས་དབང་གསུམ་པའི་སྐབས་སུ་དགེ་སློང་རྡོ་རྗེ་འཛིན་པས་ཆགས་པའི་གཏམ་སྨྲས་པས་ལྷག་མའི་ལྟུང་བར་འགྱུར་བ་དང་། དམ་བཞག་སོགས་ཀྱི་སྐབས་སུ་ཁྱོད་ཀྱི་རྡོ་རྗེ་འཆང་ང་ཡིན་གྱི་ཞེས་སོགས་ལ་འཕམ་པར་འགྱུར་དགོས་ན་ཚོགས་འཁོར་ལས་འཇིགས་པ་དབང་བསྐུར་བ་ཡང་འགེགས་དགོས་སོ་ཞེས་སོགས་གསུངས་པའི་ལན་དུ། རྗེ་བསོད་ནམས་རབ་བརྟན་གྱིས། འཁྲིག་ཚིག་སྨྲ་བའི་ལྷག་མར་འགྱུར་བ་ལ་ཆགས་སེམས་ཀྱིས་ཀུན་ནས་བསླངས་པ་ཞིག་དགོས་ལ། དབང་གསུམ་པའི་སྐབས་སུ་དེ་ལྟར་སྨྲ་བ་ནི་དབང་གི་ཡེ་ཤེས་ངོས་ཟིན་པའི་ཆེད་ཡིན་པས་མི་མཚུངས་སོ། གལ་ཏེ་ཚོགས་འཁོར་གྱི་ཚེའང་ཤ་ཆང་སོགས་ལ་སྲེད་པའི་སྒོ་ནས་མ་ཡིན་པར་ལྷ་མཆོད་པའི་བསམ་པས་ཚོགས་རྫོགས་པའི་ཆེད་ཡིན་པས་མཚུངས་སོ་ཞེ་ན།
ཚོགས་འཁོར་གྱི་ཚེ་དགེ་སློང་རྡོ་རྗེ་འཛིན་པས་ཤ་ཆང་ཅུང་ཟད་བསྟེན་པ་ནི་ངེད་ཀྱང་འདོད་ལ། མང་དུ་ལོངས་སྤྱོད་ན་དྲན་པ་ཉམས་ནས་བག་མེད་ཀྱི་སྤྱོད་པ་དང་། གཞན་མ་དད་པ་སོགས་སུ་འགྱུར་དོགས་ནས་མང་དུ་ལོངས་སྤྱོད་པ་དེ་བཀག་པ་ཡིན་ལ། དབང་གསུམ་པའི་ཚེ་ཆགས་པའི་གཏམ་སྨྲ་བ་ཙམ་གྱིས་དྲན་ཤེས་ཉམས་ནས་བག་མེད་ཀྱི་སྤྱོད་པ་དང་། གཞན་མ་དད་པ་སོགས་སུ་མི་འགྱུར་བའི་ཕྱིར། དམ་བཞག་གི་ཚེའང་དེ་ལྟར་སྨྲས་པས་བརྫུན་སྨྲ་བའི་ཕམ་པར་མི་འགྱུར་ཏེ། ཉན་ཐོས་ཀྱི་ལུགས་ལ་དེར་འགྱུར་བ་ལ་དྲན་ཤེས་བཞིན་གྱིས་ཟིན་པ་ཞིག་དགོས་ཤིང་། རྡོ་རྗེ་ཐེག་པའི་སྐབས་སུ་རང་ཉིད་སངས་རྒྱས་སུ་བསྐྱེད་ཅིང་སངས་རྒྱས་སུ་གསལ་བའི་སྒོ་ནས་དེ་ལྟར་སྨྲ་བ་ལ་ཕམ་པར་ག་ལ་འགྱུར་ཞེས་གསུངས་སོ། ། ཡང་རྡོ་རྗེ་གདན་པ་ཆེན་པོའི་གྲུབ་པའི་དགའ་སྟོན་ལས་གསང་བ་ཀུན་རྒྱན་ལས་འབྱུང་བ་འགོག་པའི་ཚེ། ཐོག་མར་འདིར་རབ་ཏུ་བྱུང་བ་སྡོམ་བརྩོན་རྣམས་ཀྱིས་ཚོགས་འཁོར་བྱེད་ན་ཞེས་སོགས་གསང་བ་ཀུན་རྒྱན་ལས་འབྱུང་ཚུལ་གོང་དུ་བཀོད་པ་དེ་རྣམས་ཕྱོགས་སྔར་བཤད་ནས།
དེ་དགག་པ་ནི་སྐྱེས་བུ་གང་དག་གཞན་ལ་ཞེ་སྡང་བཞིན་དུ་ཆང་གིས་མྱོས་ན་སྨྲ་བ་ཐམས་ཅད་ལ་གོ་རིམ་མེད་ཅིང་རང་གི་ཕྱོགས་བློས་བཏང་ནས་ལྡབ་ལྡིབ་ཏུ་སྨྲ་བར་བྱེད་པ་ལྟར། ཁྱོད་ཀྱང་བླ་བྲང་གི་ཆགས་སྡང་གིས་སྙིགས་དུས་ཀྱི་ཐུབ་པ་རྡོ་རྗེ་འཆང་ཐེག་ཆེན་ཆོས་ཀྱི་རྒྱལ་པོ་ལ་ཞེ་སྡང་བཞིན་དུ་མི་ཤེས་པས་མྱོས་ཏེ་ལུང་རིགས་དང་བྲལ་ཞིང་། རྡོ་རྗེ་ཐེག་པའི་ཉམས་ལེན་ཐམས་ཅད་བློས་བཏང་ནས་ངན་གཡོའི་རྩོམ་པ་འབའ་ཞིག་བྱེད་པར་ཟད་མོད། རིགས་པ་དང་འགལ་བ་ནི་ཅི་དགེ་སློང་རྡོ་རྗེ་འཛིན་པས་སྔགས་ཀྱི་ཉམས་ལེན་བྱེད་པ་ནི་གང་འདུལ་བ་དང་མི་མཐུན་པ་དེའི་ཚེ་སྔགས་གཙོ་ཆེ་བ་ཞིག་གམ། འདུལ་བ་གཙོ་ཆེ་བ་ཞིག དང་པོ་ལྟར་ན་ཚོགས་འཁོར་གྱི་ཚེ་འདུལ་བ་དང་མ་མཐུན་ཅེས་སུན་དབྱུང་དུ་ཅི་ཡོད། ཕྱི་མ་ལྟར་ན་དགེ་སློང་རྡོར་འཛིན་གྱིས་འདོད་ཡོན་བསྟེན་བྱར་མི་བྱེད་པར་ཐལ། ཐེག་པ་ཐུན་མོང་བས་འདོད་ཡོན་སྤོང་བ་གང་ཞིག གོང་མ་ལས་འོག་མ་གཙོ་ཆེ་བའི་ཕྱིར། ཕྱི་མ་ཁས།
འདོད་ན་དགེ་སློང་རྡོ་རྗེ་འཛིན་པ་སྔགས་པ་མ་ཡིན་པར་ཐལ། འདོད་པའི་ཕྱིར། ཁྱབ་སྟེ། འདོད་ཡོན་བསྟེན་པ་ཐེག་པའི་ཆོས་ཉིད་ཀྱིས་ཐོབ་པའི་སྔགས་པའི་དམ་ཚིག་ཡིན་པ་དང་། མདོ་སྔགས་ཀྱི་དབྱེ་བའང་འདིས་འབྱེད་པར་དཔལ་ས་སྐྱ་པ་ཡབ་སྲས་བཞེད་པའི་ཕྱིར། དེའང་འདོད་ན། དགེ་སློང་རྡོར་འཛིན་དགེ་སློང་རྡོར་འཛིན་མ་ཡིན་པར་ཐལ། དེ་སྔགས་པ་མ་ཡིན་པའི་ཕྱིར། འདོད་ན་དགེ་སློང་རྡོར་འཛིན་དགེ་ཚུལ་དགེ་བསྙེན་གསུམ་གྱི་རྡོ་རྗེ་འཛིན་པ་གོ་རིམ་བཞིན་རབ་འབྲིང་ཐ་གསུམ་མ་ཡིན་པར་ཐལ། དགེ་སློང་རྡོར་འཛིན་མེད་པའི་ཕྱིར།
གཞན་ཡང་དགེ་སློང་རྡོ་རྗེ་འཛིན་པས་གསང་སྔགས་མི་སྤྱོད་པར་ཐལ། དེས་གསང་སྟེ་སྤྱོད་དགོས་པ་མེད་པའི་ཕྱིར། དེར་ཐལ། འདུལ་བ་ཇི་ལྟ་བ་བཞིན་སྤྱོད་པའི་ཕྱིར། འདིས་མཚོན་ནས་རིགས་པ་གྲངས་མེད་པ་འགྲོ་སྟེ། རིགས་པ་ཤེས་པ་རྣམས་ཀྱིས་སྤྲོས་ཏེ་དགག་པར་བྱའོ་ཞེས་གསུངས། དེའི་ལན་དུ་རྗེ་བསོད་ནམས་རབ་བརྟན་གྱིས་དགག་ལན་ལས། འོ་ན་ཁྱེད་རང་དགེ་སློང་རྡོ་རྗེ་འཛིན་པས་སྔགས་ཀྱི་ཉམས་ལེན་བྱེད་པ་ན་དེ་ལྟར་གང་གཙོ། དང་པོ་ལྟར་ན་དེས་སྔགས་ཀྱི་ཉམས་ལེན་བྱེད་པའི་ཚེ་འདུལ་བ་ནས་བཤད་པའི་བསླབ་བྱ་སྲུང་སྡོམ་མི་དགོས་པར་ཐལ། དེའི་ཚེ་སྔགས་གཙོ་ཆེ་བའི་ཕྱིར།
ཁྱབ་པ་ཁས། འདོད་ན་དགེ་སློང་རྡོར་འཛིན་གྱིས་རྒྱུན་དུ་དེ་ལྟར་མི་དགོས་པར་ཐལ། འདོད་པ་གང་ཞིག དེས་རྒྱུན་དུ་སྔགས་ཀྱི་ཉམས་ལེན་བྱེད་དགོས་པའི་ཕྱིར། གཞན་ཡང་། ཕྱི་རུ་ཉན་ཐོས་སྤྱོད་པ་བསྲུང་། ། ཞེས་པ་དང་། ཉན་ཐོས་སྤྱོད་པ་སྲུང་བ་པོ། ། ཞེས་པ་རྣམས་ཀྱང་སྔགས་ཀྱི་ཉམས་ལེན་བྱེད་པ་པོ་མ་ཡིན་པར་འགྱུར་ཞིང་། ཡང་ན་ཉན་ཐོས་ཀྱི་སྤྱོད་པ་སྲུང་བ་པོ་མ་ཡིན་པར་འགྱུར་རོ། །
གཞན་ཡང་འདུལ་བ་པ་རྣམས་ཀྱིས་གསང་སྟེ་སྤྱོད་དགོས་པ་མེད་པར་ཐལ། དེས་འདུལ་བ་ཇི་ལྟ་བ་བཞིན་སྤྱོད་པའི་ཕྱིར། ཁྱབ་པ་ཁས། འདོད་མི་ནུས་ཏེ། དེས་གསང་སྟེ་བར་ཆད་དྲི་བ་སོགས་སྤྱོད་དགོས་པ་ཡིན་པའི་ཕྱིར། དེས་ན་ཁྱབ་པ་འདི་འདྲའི་རིགས་པ་གྲངས་མེད་བྱས་ཀྱང་མཁས་པ་རྣམས་བཞད་མོ་གྲངས་མེད་འཆོར་བའི་རྒྱུར་ཟད་དོ། རིགས་པ་ཤེས་པ་རྣམས་ཀྱིས་སྤྲོས་ཏེ་དགག་པར་བྱའོ་ཞེས་པ་ནི། རིགས་པ་ཤེས་པས་འདི་འདྲ་བའི་ཁྱབ་པ་མི་འཆའ་ལས་ཆེའོ་ལེགས་པར་དགོངས་འཚལ་ལོ་ཞེས་གསུངས་སོ། ཡང་གྲུབ་པའི་དགའ་སྟོན་དུ་གཞན་སྨྲས་པ་དེ་དག་ནི་ཕལ་ཆེར་སྐྱོན་དང་བཅས་པ་སྟེ། རབ་བྱུང་གི་ཚོགས་འཁོར་བཤད་པའི་རྗེས་སུ་རྣལ་འབྱོར་པ་རྣམས་ཀྱིས་ཀྱང་ཞེས་པ་དེ་ལྟར་ན།
རྣལ་འབྱོར་པ་ཡིན་ན་ཁྱིམ་པ་ཡིན་དགོས་པ་དང་། རབ་བྱུང་ཡིན་པ་རྣལ་འབྱོར་པ་མ་ཡིན་དགོས་པའི་ཐ་ཆད་པ་ཡིན་ནོ་ཞེས་པའི་ལན་དུ། རབ་བྱུང་དང་རྣལ་འབྱོར་པའི་ཚོགས་འཁོར་སོ་སོར་བཤད་པ་ཙམ་གྱིས་རབ་བྱུང་ཡིན་ན་རྣལ་འབྱོར་པ་མིན་དགོས་ཞེས་པར་མི་འགྱུར། གལ་ཏེ་འགྱུར་ན་རྗེ་བཙུན་ས་པཎ་ལ་ཇི་ལྟར་བྱ། མི་མཚུངས་ཏེ་ཁྱེད་ཀྱི་རབ་བྱུང་མཆོག་དང་། རྣལ་འབྱོར་པ་ཁྱིམ་པའམ་དམན་པར་བཟུང་བས་ནོངས་ལ། ས་པཎ་གྱིས་ནི་སོ་ཐར་ལ་བསྟུན་པ་ཆེ་ཆུང་གི་སྒོ་ནས་བཞག་སྟེ། དོན་ལ་ཁྱོད་དང་དམན་མཆོག་གོ་ལོག་པས་སོ་ཞེ་ན། ངེད་ཀྱི་རྣལ་འབྱོར་པ་ཡིན་ན་རབ་བྱུང་ལས་དམན་པས་ཁྱབ་པ་དང་། ཁྱིམ་པ་ཡིན་པས་ཁྱབ་པ་ཁས་མ་བླངས་ཤིང་།
དམན་མཆོག་གོ་ལོག་ཅེས་པའང་རབ་བྱུང་ཡིན་ན་རྣལ་འབྱོར་པ་ལས་དམན་པས་ཁྱབ་པ་ལ་ཟེར་ན། ཤཱཀྱ་ཐུབ་པ་རབ་བྱུང་མིན་པའམ་རྣལ་འབྱོར་པ་ལས་དམན་པ་གང་རུང་ལས་མ་འདས་ཤིང་། རྒྱུད་ལས། རྟེན་ནི་གསུམ་ལས་དགེ་སློང་མཆོག ། འབྲིང་ནི་དགེ་ཚུལ་ཡིན་པར་འདོད། ། ཁྱིམ་ན་གནས་པ་ཐ་མ་འོ། ། ཞེས་སོགས་མ་མཐོང་བར་ཟད་དོ་ཞེས་གསུངས་སོ། ། ཡང་རྡོ་རྗེ་གདན་པ་ཆེན་པོའི་གྲུབ་པའི་དགའ་སྟོན་ལས་རྒྱ་ལ་ཤ་ཆང་དབེན་པར་བསྟེན་པ་གཞན་གྱིས་ཐོས་ན་མ་དད་ཀྱིས་དོགས་ན། བསྟེན་དུས་མི་བསྟེན་པའི་ཉེས་པར་བྱེད་པ་ནི། དམ་ཚིག་གི་རྫས་རྣམས་མ་བསྟེན་ན་རྡོ་རྗེ་མཁའ་འགྲོ་རྣམས་མི་མཉེས་པར་བྱེད་པའོ་ཞེས་རྗེ་བཙུན་གྱིས་གསུངས་པས།
མཁའ་འགྲོ་མ་མ་མཉེས་པ་དང་འཇིག་རྟེན་པ་མ་དད་པ་གཉིས་གང་ཉེས་པ་ཆེ་སོམས་ཤིག་ཅེས་གསུངས་པའི་ལན་དུ། ཆོས་རྗེ་བསོད་ནམས་རབ་བརྟན་གྱི་གསུང་དེ་ལས་ཁྱེད་རང་གི་རྩོད་སྤོང་གི་སྐབས་སུ་བཤང་གཅི་སོགས་ནི་བདུད་རྩིར་མི་ནུས་བཞིན་དུ་ཟོས་ན་འཇིག་རྟེན་པས་དམོད་པར་འགྱུར་ཞིང་ཞེས་སོགས་བྲིས་པ་ལའང་མཚུངས་ཏེ། བཤང་གཅི་སོགས་ཟོས་པ་ལ་འཇིག་རྟེན་པ་མ་དད་པ་དང་། མཁའ་འགྲོ་མ་མ་མཉེས་པ་གང་ཉེས་པ་ཆེ་སོམས་ཤིག་ཅེས་གསུངས། ཡང་གྲུབ་པའི་དགའ་སྟོན་ལས་དུས་འཁོར་དང་འགལ་བའི་རྩོད་སྤོང་གི་ཚེ། འདིར་ཕྱོགས་སྔ་སྨྲ་བ་པོ་ལ་ནི་མང་དུ་སྨྲ་ཅི་དགོས། དུས་འཁོར་གྱི་ཆོས་སྐད་རྣམས་དང་རྒྱུད་སྡེ་གཞན་རྣམས་མི་མཐུན་པ་མང་བས་ལུགས་ཕན་ཚུན་མི་བསྲེ་བར་ཆོས་སྐད་རང་རྐང་ཚུགས་པ་འདོད་དགོས་སོ་ཞེས་སྨྲས་ན་ཅི་ཞིག་སྨྲ་ཡོངས་ཞེས་པའི་ལན་དུ། དགག་ལན་དེར་དུས་འཁོར་རང་རྐང་གི་ཉམས་ལེན་བྱེད་པའི་གང་ཟག་དེས་བླ་མེད་སྤྱི་ནས་བཤད་པའི་རྩ་ལྟུང་བཅུ་གསུམ་པ་བསྲུང་མི་དགོས་པར་ཐལ། བླ་མེད་སྤྱི་ལ་ཚོགས་འཁོར་གྱི་ཚེ་ཤ་ཆང་མ་བསྟེན་ན་རྩ་ལྟུང་བཅུ་གསུམ་པ་འབྱུང་བ་གང་ཞིག དེས་དུས་འཁོར་ནས་གསུངས་པའི་ཤ་ཆང་མ་བསྟེན་པའི་ཚོགས་འཁོར་བྱས་པས་དེ་མཚན་ཉིད་པར་འགྱུར་བའི་ཕྱིར།
རྟགས་གཉིས་ཆར་ཁས། འདོད་ན། བླ་མེད་ཀྱི་དཀྱིལ་འཁོར་རེ་རེ་ལ་བསྲུང་བྱ་རྩ་ལྟུང་མི་འདྲ་བ་རེ་རེ་ཡོད་པར་འགྱུར་ཞིང་། དེ་འདོད་ན་དུས་འཁོར་གྱི་དཀྱིལ་འཁོར་དུ་ཐོབ་པའི་སྔགས་སྡོམ་ལ་རྩ་ལྟུང་གིས་མ་གོས་ལ། ཀྱེ་རྡོར་གྱི་དཀྱིལ་འཁོར་དུ་ཐོབ་པའི་སྔགས་སྡོམ་ལ་རྩ་ལྟུང་གིས་གོས་པའི་གང་ཟག་ཡོད་དགོས། དེའང་འདོད་ན་རྩ་ལྟུང་གིས་གོས་པ་དང་། དེས་མ་གོས་པའི་སྔགས་སྡོམ་དང་ལྡན་པའི་གང་ཟག་ཡོད་པ་འདོད་དགོས་འབྱུང་ཞིང་། གཞན་ཡང་དུས་འཁོར་དང་ཀྱེ་རྡོར་གཉིས་ཆར་གྱི་དབང་ཐོབ་པའི་རྡོར་འཛིན་དེས་ཚོགས་འཁོར་བྱ་མི་རུང་བར་ཐལ། དེས་ཤ་ཆང་ལ་བརྟེན་པའི་ཀྱེ་རྡོར་སོགས་བླ་མེད་སྤྱི་ལུགས་ཀྱི་ཚོགས་འཁོར་བྱས་ན་དུས་འཁོར་དང་འགལ། ཤ་ཆང་མེད་པའི་དུས་འཁོར་ལུགས་ཀྱི་ཚོགས་འཁོར་བྱས་ན་བླ་མེད་སྤྱི་དང་འགལ་བར་འགྱུར་བས་སོ་ཞེས་གསུངས་སོ། །
ཡང་གྲུབ་པའི་དགའ་སྟོན་དུ་ས་པཎ་དང་འགལ་སྤོང་གི་སྐབས་སུ་ཁྱེད་ཀྱིས་རབ་བྱུང་མཆོག་དང་། རྣལ་འབྱོར་པ་ཁྱིམ་པའམ་དམན་པར་བཟུང་བས་ནོངས་ལ་ཞེས་སོགས་ཀྱི་ལན་ལ། རྗེ་བསོད་ནམས་རབ་བརྟན་གྱིས་སྔར་གྱི་དེ་འདྲ་བ་ཞིག་གི་ལན་འདེབས་གསུངས་ཤིང་། མདོར་ན་དཀར་པོ་རྣམ་གསུམ་དང་མི་མཐུན་པ་ནི་ཉན་ཐོས་ལ་རྩོད་སྤོང་མཛད་པས་ཀྱང་ཤེས་ཏེ། ཁྱེད་ལྟར་ན་ཉན་ཐོས་ཀྱི་རྩོད་སྤོང་དོན་མེད་པས་སོ་ཞེས་གསུངས་པའི་ལན་དུ། ཉན་ཐོས་ཀྱི་བསླབ་ལྡན་ཐམས་ཅད་འདིའི་རྩོད་སྤོང་གི་ཡུལ་དུ་བཟུང་བས་ཉེས་ཏེ། ཉན་ཐོས་ལུགས་ཀྱི་བསླབ་པ་དང་ལྡན་ཅིང་བླ་མེད་ཀྱི་རྒྱུད་སྨིན་པའི་དགེ་སློང་རྡོར་འཛིན་མེད་པར་ཐལ། ཉན་ཐོས་ལུགས་ཀྱི་བསླབ་ལྡན་ཡིན་ན་འདིའི་རྩོད་སྤོང་གི་ཡུལ་ཡིན་དགོས། བླ་མེད་ཀྱི་རྡོར་འཛིན་ཡིན་ན་དེ་མ་ཡིན་དགོས་པའི་ཕྱིར། རྟགས་དང་པོ་ནི་དཀར་པོ་རྣམ་གསུམ་དང་མི་མཐུན་པ་ནི་ཞེས་སོགས་ཀྱི་རྣམ་དཔྱད་ལས་ཁྱེད་རང་གིས་ཁས་བླངས།
དེས་ན་ཉན་ཐོས་ཀྱི་སྒྲ་འཇུག་པ་ཙམ་ལ་ཉན་ཐོས་ཀྱི་གྲུབ་མཐའ་རང་ལུགས་སུ་སྨྲ་བ་ཉན་ཐོས་སྡེ་གཉིས་ལྟ་བུ་དང་། ཉན་ཐོས་ཀྱི་ལྟ་སྤྱོད་དང་ལྡན་པ་ཉན་ཐོས་རང་རྒྱུད་པ་གཉིས་ལས་ས་པཎ་གྱིས་ཚོགས་འཁོར་རྩོད་སྤོང་མཛད་པའི་ཡུལ་ནི་སྔ་མ་རྣམས་སོ། ཉན་ཐོས་ཀྱི་བསླབ་པ་དང་ལྡན་པ་ལ་འདིའི་རྩོད་སྤོང་གི་ཡུལ་དང་། དེ་མིན་པ་གཉིས་སུ་ཡོད་ཅེས་གསུངས་སོ། ། ཡང་གྲུབ་པའི་དཀའ་སྟོན་དུ། འོན་ཏེ་ཆོས་རྗེས་རབ་ཏུ་བྱུང་བ་སྡོམ་བརྩོན་གྱི་ལུགས་ནི་ཞེས་སོགས་གསུངས་པ་ཅི་ཞེ་ན། དེ་ནི་རབ་བྱུང་དམན་པ་རྣམས་ལ་ཐབས་མཁས་གསུངས་པ་ཡིན་གྱི། དེས་མཆོག་ལ་གཞན་མི་འགེགས་པ་ནི་ཞེས་སོགས་ཀྱི་ལན་དུ། རྗེ་བསོད་ནམས་རབ་བརྟན་གྱིས་འདིའི་རབ་བྱུང་དམན་པ་དེ་རྡོ་རྗེ་ཐེག་པའི་སྒོར་མ་ཞུགས་པའི་རབ་བྱུང་ལ་བྱའམ། དེར་བཞུགས་ཀྱང་རིམ་གཉིས་མི་བརྟན་པའི་རབ་བྱུང་ལ་བྱ།
དང་པོ་ལྟར་ན་དཔྱོད་མི་དགོས། གཉིས་པ་ལྟར་ན་ངེད་དང་མཐུན་ཏེ་དེང་སང་ཚོགས་འཁོར་བྱེད་པ་ཕལ་ཆེར་རིམ་གཉིས་ཀྱི་ཏིང་ངེ་འཛིན་ལ་བརྟན་པ་མ་ཐོབ་པ་ཤས་ཆེ་བའི་ཕྱིར། འདི་ལ་དགོངས་ནས་རྗེ་བཙུན་ས་པཎ་དང་ཁོ་བོ་ཅག་གི་ཡོངས་འཛིན་གོང་མ་རྣམས་ཀྱིས་ཚོགས་འཁོར་ལུགས་གཉིས་གསུངས་པ་ཡིད་ཆེས་པའི་གནས་སུ་གྱིས་ཤིག ཏིང་ངེ་འཛིན་ལ་བརྟན་པ་ཐོབ་པའི་ཚོགས་འཁོར་ལ་དགག་བསྒྲུབ་མི་དགོས་ཏེ། དེ་དག་གི་མཛད་པ་ཐམས་ཅད་ས་ལམ་གྱི་གྲོགས་ཁོ་ནར་འགྱུར་བའི་ཕྱིར་ཞེས་བཤད་ལ། ཡང་གྲུབ་པའི་དགའ་སྟོན་ལས་གལ་ཏེ་ས་པཎ་གྱིས་ཀླུ་སྒྲུབ་ཡབ་སྲས། ཐོགས་མེད་སྐུ་མཆེད། ཇོ་བོ་རྗེ་དང་། ཁོ་བོའི་མཁན་པོ་བསོད་སྙོམས་པ་ཆེན་པོ་ལ་སོགས་པ་རྣམས་ཀྱིས་ཚོགས་ཀྱི་འཁོར་ལོའི་ལུགས་འདི་ཡིན་ནོ། ། སྡོམ་བརྩོན་རྣམས་དབང་བསྐུར་བ་ལ་སོགས་པའི་དུས་སུ་འདི་ལྟར་བྱས་ན་ལེགས་སོ་ཞེས་གསུངས་པས་འགྲུབ་སྙམ་ན།
ཇོ་བོ་དང་མཁན་པོ་སོགས་ཀྱིས་བོད་རྣམས་སྣོད་མིན་དུ་དོགས་ནས་མཛད་པ་ཡིན་གྱི། དེ་རང་ལུགས་སུ་མ་ངེས་ཞེས་པའི་ལན་དུ། རྗེ་བསོད་ནམས་རབ་བརྟན་གྱིས་འདིའང་འབྲེལ་མེད་བཞད་གད་ཀྱི་གནས་ཏེ་ཇོ་བོ་དང་མཁན་པོས་དེ་ལྟར་ཡིན་ཟེར་ནའང་། ཀླུ་སྒྲུབ་དང་ཐོགས་མེད་སོགས་ཀྱིས་བོད་རྣམས་སྣོད་མིན་དུ་དོགས་ནས་རྒྱ་གར་དུ་དེ་ལྟར་མཛད་ཅེས་པ་ལ་འབྲེལ་མེད་པས་སོ། ། གཞན་ཡང་ཇོ་བོ་སོགས་ཀྱིས་བོད་རྣམས་སྣོད་མིན་དུ་དོགས་ནས་ཚོགས་འཁོར་དེ་ལྟར་མཛད་པ་ལ། ཁྱེད་ཀྱིས་བོད་རྣམས་སྣོད་ལྡན་དུ་དགོངས་ནས་ཤ་ཆང་གཙོ་བོར་བསྟེན་པའི་ཚོགས་འཁོར་བྱེད་པ་འགལ་ལོ། ། གལ་ཏེ་ས་པཎ་གྱིས་སྡོམ་བརྩོན་གྱི་ལུགས་བཤད་པ་དེ་བརྟན་པ་མ་ཐོབ་པའི་དབང་དུ་བྱས་པ་ཡིན་ན་ཀླུ་སྒྲུབ་སོགས་དེར་འགྱུར་རོ་ཞེ་ན། དེ་དག་ནི་རང་ཉེས་པས་གོས་དོགས་ཀྱིས་ཚོགས་འཁོར་དེ་ལྟར་མཛད་པ་མ་ཡིན་གྱི། རྗེས་འཇུག་བརྟན་པ་མ་ཐོབ་པ་དག་གིས་གསང་སྔགས་ལ་ཁག་བཏགས་ནས་རྩིང་སྤྱོད་དང་དུ་བླངས་ན་བསྟན་པ་དང་རང་གཞན་ལ་གནོད་པར་འགྱུར་བས་དེ་དགག་པའི་ཕྱིར་ཡིན་ཏེ། དཔེར་ན་སྟོན་པས་ཐུན་མོང་མ་ཡིན་པའི་གདུལ་བྱ་ལ་ཁ་སྦྱོར་ཡན་ལག་བདུན་ལྡན་གྱི་སྐུར་བསྟན་ནས།
ཐུན་མོང་བ་ལ་ཚངས་པར་སྤྱོད་པའི་སྐུར་བསྟན་པ་བཞིན་ནོ་ཞེས་སོགས་གསུངས་སོ། ཡང་གྲུབ་པའི་དགའ་སྟོན་ལས་ས་པཎ་གྱིས་ཚོགས་འཁོར་རྣམ་གཞག་ལས་རྣལ་འབྱོར་པའི་ཚོགས་འཁོར་གསུངས་པ་ནས་ཆོས་ཀྱི་རྒྱལ་པོ་དཔལ་ལྡན་ས་སྐྱ་པའི་ཕྱག་ལེན་གྱི་རིམ་པ་བཤད་ཟིན་ཏོ་ཞེས་གསུངས་ལ། སྔ་ཕྱི་གཉིས་མི་མཐུན་ན་ཕྱི་མ་རང་ལུགས་སུ་མཛད་ཅེས་གསུངས་པའི་ལན་དུ། ཆོས་རྗེ་བསོད་ནམས་རབ་བརྟན་གྱིས་དེ་ལ་བརྟགས་ན་ས་པཎ་གྱིས་ཚོགས་འཁོར་ལ་སྡོམ་བརྩོན་གྱི་ལུགས་དང་། རྣལ་འབྱོར་པའི་ལུགས་གཉིས་སུ་གསུངས་པའི་ཕྱི་མ་ས་ལུགས་དང་མི་མཐུན་ཞེས་པར་སོང་འདུག་པ། དེ་ལྟར་ན་ས་སྐྱ་པའི་ཚོགས་འཁོར་དེ་ཀླུ་སྒྲུབ་སོགས་ནས་ཁ་ཆེ་པཎ་ཆེན་གྱི་བར་སོགས་རྒྱ་གར་གྱི་པཎ་གྲུབ་རྣམས་དང་མི་མཐུན་པར་སྨྲ་བ་ནི་ཡ་ང་བའི་གཏམ་མོ། ། ལུགས་གཉིས་མི་མཐུན་ཞེས་པའང་གང་ཟག་གཅིག་ལ་ལྟོས་པའི་ཕྱག་ལེན་མི་མཐུན་པ་མ་ཡིན་གྱིས་གང་ཟག་སོ་སོ་ལ་ལྟོས་ནས་མི་མཐུན་པ་སྟེ་སྡོམ་བརྩོན་རྡོར་འཛིན་རྣམས་ཀྱིས་ལུགས་སྔ་མ་ལྟར་བྱ། དེ་ལས་གཞན་པའི་རྡོར་འཛིན་རྣམས་ཀྱིས་ཕྱི་མ་ལྟར་བྱའོ། ། དེ་གཉིས་ཆར་ཡང་ས་སྐྱ་པའི་ཕྱག་ལེན་རྣམ་པར་དག་པའོ་ཞེས་ཁོ་བོ་ཅག་སྨྲའོ་ཞེས་སོགས་གསུངས་པའི་རྗེས་སུ། མདོར་ན་ཚོགས་འཁོར་གྱི་རྣམ་གཞག་གྲུབ་པའི་དགའ་སྟོན་ལས་དགག་པའི་ངལ་བ་མང་དུ་གསུངས་བ་དེ་ཐམས་ཅད་ཚིག་ཟིན་ཙམ་ལ།
བདག་ཅག་རྣམས་ཀྱི་འདྲེན་པ་ཀུན་དགའི་མཚན་ཅན་གྱིས་གནང་བའི་ཚོགས་འཁོར་གྱི་རྣམ་གཞག་གསང་བ་ཀུན་རྒྱན་དང་། ཀུན་བཟང་རྣམ་རོལ་གཉིས་ལ་དགག་པ་བརྗོད་ནས། དོན་ལ་རྗེ་བཙུན་ས་པཎ་གྱིས་ཚོགས་འཁོར་རྣམ་གཞག་ཏུ་རབ་བྱུང་སྡོམ་བརྩོན་གྱི་ལུགས་གསུངས་པ་དེ་བཀག་པར་སྣང་སྟེ། དེའང་ཡིད་ཆེས་པའི་ཕྱིར་དུ་ས་པཎ་གྱི་གསུང་བཀོད་པ་ན་ི་ཞེས་གསུངས་ནས། ཆོས་རྗེའི་ཚོགས་འཁོར་ལས་སྡོམ་བརྩོན་གྱི་ལུགས་གསུངས་པ་དེ་འདྲེན་པར་མཛད་དོ། དེ་དག་ནི་ངོར་རྫོང་ལུགས་གཉིས་ཀྱི་བཞེད་པ་རགས་པ་ཙམ་བཀོད་པ་ཡིན་པས་སྐལ་བཟང་རྣམ་དཔྱོད་དང་ལྡན་པ་དག་གིས་རྗེ་བཙུན་ཁུ་དབོན་གཉིས་ཀྱི་ཚོགས་འཁོར་གྱི་རྣམ་གཞག་དང་། རྗེ་རྡོ་རྗེ་འཆང་ཀུན་དགའ་བཟང་པོས་མཛད་པའི་ཚོགས་འཁོར་གྱི་རྣམ་གཞག་སྟོན་པའི་གསུང་རབ་གཉིས། རྡོ་རྗེ་གདན་པ་ཆེན་པོའི་ཚོགས་འཁོར་གྱི་རྣམ་བཤད་གྲུབ་པའི་དགའ་སྟོན། རྗེ་བསོད་ནམས་རབ་བརྟན་གྱིས་མཛད་པའི་ཚོགས་འཁོར་གྱི་རྩོད་སྤོང་ལོག་རྟོག་གི་བྲག་རི་འཇོམས་པའི་རྡོ་རྗེ་ཞེས་བྱ་བ་རྣམས་ལ་ཡང་ནས་ཡང་དུ་ལྟ་རྟོག་གྱིས་ལ་ལེགས་བཤད་ཀྱི་དགའ་སྟོན་སླར་ཡང་སྤེལ་བར་མཛད་དུ་གསོལ། དེ་ལྟར་གྲུབ་པའི་དགའ་སྟོན་དང་།
དེ་ཉིད་ཀྱི་རྩོད་སྤོང་ལོག་རྟོག་གི་བྲག་རི་འཇོམས་པའི་རྡོ་རྗེ་གཉིས་ཀྱི་རྩོད་པ་དང་རྩོད་ལན་རྣམས་ཀྱི་དོན་སོ་སོ་ལ་དཔྱད་རྒྱུ་འགའ་རེ་སྣང་ཡང་ཡི་གེས་འཇིགས་ནས་འདིར་མ་བྲིས་ལ། གཞན་ཕལ་ཆེར་གསུང་རབ་ཀྱི་དོན་ལ་ཞུགས་ཤིང་དགག་བསྒྲུབ་ཀྱི་སྒོ་ནས་བླང་དོར་གྱི་གནད་ཕྱིན་ཅི་མ་ལོག་པར་སྟོན་པའི་ལེགས་བཤད་བླ་ན་མ་མཆིས་པར་སྣང་མོད། འོན་ཀྱང་གྲུབ་པའི་དགའ་སྟོན་དུ། དེ་བས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞབས་ཡང་དག་པའི་དགེ་བའི་བཤེས་གཉེན་དུ་བྱེད་ན་སྨྲ་ངན་འདིའི་འགྲོ་བ་ཅིར་འགྱུར་ཞེས་སོགས་དང་། རྗེ་རྡོ་རྗེ་འཆང་ཀུན་དགའ་བཟང་པོ་ལ་རྩ་བའི་ལྟུང་བ་བཅུ་བཞི་པོ་ཐམས་ཅད་བྱུང་བ་དང་། དེ་ལ་བརྟེན་ནས་ངན་སོང་དུ་སྐྱེ་བར་འགྱུར་ཚུལ་གསུངས་པ་རྣམས་ནི་ཧ་ཅང་རྩུབ་མོའི་གསུང་དུ་སྣང་བས། རྗེ་བཙུན་རྡོ་རྗེ་གདན་པ་ཆེན་པོ་རང་ཉིད་བསླབ་པ་དང་དབང་ལས་རྣམ་པར་གྲོལ་ནས་ཉེས་པར་མི་འགྱུར་བ་ཞིག་ཡིན་ནའང་། རྗེས་འཇུག་མི་ཤེས་པ་དག་གིས་འདི་ཙམ་གྱི་གསུང་ལ་བརྟེན་ནས་སྐྱེས་བུ་དམ་པ་ལ་ལོག་ལྟ་དང་སྐུར་འདེབས་ཀྱིས་སྡིག་གསོག་གི་རྒྱུར་སོང་དོགས་པ་དང་། དེ་བཞིན་དུ་རྗེ་བསོད་ནམས་རབ་བརྟན་གྱིས་རྡོ་རྗེ་གདན་པའི་གསུང་དེའི་ལན་དུ། དེ་ལྟར་སྨྲ་བ་པོ་རང་ཉིད་ལ་ཉན་ཐོས་ཀྱི་བསླབ་པ་ལ་ལྟོས་ན་དགེ་འདུན་ལྷག་མའི་ལྟུང་བ་དང་།
རྡོ་རྗེ་ཐེག་པ་ལ་ལྟོས་ན་རྩ་ལྟུང་བཞི་པ་འབྱུང་བར་གསལ་ཏེ་ཞེས་སོགས་གསུངས་པའང་འཇིག་རྟེན་ངན་པའི་ཁ་སྐད་ལྟར་དུ་སྣང་བས། རང་རེ་རྗེས་འཇུག་སོ་སྐྱེ་རྣམས་ཀྱིས་གྲུབ་མཐའི་རྣམ་གཞག་ལ་བཞེད་པ་འཐད་མི་འཐད་ཀྱི་ལུང་རིགས་ཀྱི་དཔྱད་པ་མཛད་པ་ནི། བསྟན་པ་ལ་ཕན་པའི་ཡན་ལག་ཏུ་འགྱུར་ཞིང་། དེ་ལས་གཞན་སྐྱེས་བུ་དམ་པ་ལ་ངན་སྨྲ་དང་སྒྲོ་སྐུར་སོགས་ཀྱི་གྲུབ་མཐའི་བསྟན་པ་འཛིན་མི་ནུས་པས་མཁས་པས་སྤང་བར་བྱ་སྟེ། བདག་ཉིད་ཆེན་པོ་ས་སྐྱ་པཎྜི་ཏས། དེས་ན་མཁས་པས་གྲུབ་མཐའི་སྐྱོན། ། གཟུ་བོར་བརྗོད་པས་ཚར་གཅོད་ཀྱི། ། གང་ཟག་སྐྱོན་དང་བདག་བསྟོད་པ། ། ངན་འགྲོའི་རྒྱུ་ཕྱིར་མཁས་པས་སྨད། ། ཅེས་དང་།
ཆོས་དང་མི་མཐུན་པའི་རྩོད་པ་ངན་འགྲོའི་རྒྱུ་ཡིན་པས་མཁས་པ་རྣམས་ཀྱིས་སྤངས་བར་བྱའོ་ཞེས་སོགས་རྒྱས་པར་གསུངས་པས་སོ།། །། དགུ་པ་གདན་གྱི་དག་པ་སོགས་གོང་མའི་བཀའ་ཡིན་མིན་གྱི་རྣམ་གཞག་ལ། རྗེ་མུས་སྲད་པ་ཆེན་པོས་གོང་མའི་བཀའ་བསྒྲུབ་པ། འཕགས་པ་བསྒྲུབ་པ། བླ་མ་དམ་པ་བསྒྲུབ་པ། ཕྱག་ལེན་བསྒྲུབ་པ་སྟེ་བཞི་པོ་ལ་ལེའུ་རེ་རེར་མཛད་ནས་བསྒྲུབ་པ་རྣམ་བཞིའི་བསྟན་བཅོས་ཞེས་མཚན་དུ་གྲགས་པའི། དང་པོ་གོང་མའི་བཀའ་བསྒྲུབ་པ་ཞེས་བྱ་བ་དེ་ཉིད་ལས། ས་ཆེན་གྱི་བཀའ་བསྒྲུབ་པ། རྩེ་མོའི་བཀའ་བསྒྲུབ་པ། རྗེ་བཙུན་གྱི་བཀའ་བསྒྲུབ་པ།
ས་པཎ་གྱི་བཀའ་བསྒྲུབ་པ་དང་བཞིར་མཛད་ནས། དང་པོ་ལ་རྗེས་འབྲངས་ཁ་ཅིག་རང་གིས་བཞག་པའི་ཀྱཻ་རྡོ་རྗེའི་གཞུང་ལུགས་དང་། གཞུང་འདི་འགལ་བར་མཐོང་སྟེ། ཧྭ་ཤང་གིས་དགོངས་པ་ངེས་འགྲེལ་གྱི་མདོ་བལྟས་པ་ལྟར་རྣམ་པར་དག་པ་མ་ཡིན་པར་སྨྲའོ་ཞེས་ཕྱོགས་སྔ་བཀོད་ནས། དེ་ནི་མི་འཐད་དེ། དཀར་ཤཱཀྱ་གྲགས་ཀྱིས་མཛད་པའི་དག་ལྡན་དང་། འཕགས་པ་རིན་པོ་ཆེས་ཞབས་མདུན་མ་གཉིས་གཡས་བརྐྱང་ཞིང་གཡོན་བསྐུམ་པ་ཞེས་གསུངས་པ་དང་། དེང་སང་ཡན་གྱི་ས་སྐྱ་པ་རྗེས་འབྲངས་དང་བཅས་པའི་ཀྱེ་རྡོར་མན་ངག་ལུགས་ཀྱི་བྲིས་སྐུ་དང་བཞེངས་སྐུ་སོགས་མཐོང་བ་ཀུན་འདིར་བཤད་པའི་གཞུག་ཚུལ་ཁོ་ན་ལྟར་སྣང་བས་དེ་དག་ཀུན་ཀྱང་ཡི་གེ་འདི་ཚད་མར་བྱེད་པ་གྲུབ་པའི་ཕྱིར་དང་། ཁྱད་པར་ཁྱེད་རང་གི་བླ་མ་ཤར་ཆེན་གྱིས་གུར་གྱི་སྒྲུབ་ཐབས་སུའང་བཞུགས་ཚུལ་འདི་ཁོ་ན་ལྟར་བཤད་པ་དང་། གྲུབ་ཆེན་བུདྡྷ་ཤྲཱིའི་ཐུགས་དམ་རས་བྲིས་ལའང་འདི་བཞིན་དུ་ཡོད་པར་གྲགས་པས་དེ་དག་ཀྱང་ཚད་མར་མཛད་པ་གསལ་བས།
གང་ཟག་དེ་ཙམ་གྱིས་ཚད་མར་མཛད་པས་ཚད་མར་མི་འགྱུར་ན་ཧ་ཅང་ཐལ་བའི་ཕྱིར་རོ་ཞེས་པ་དང་། རྗེས་འབྲངས་ཁ་ཅིག་སློབ་དཔོན་རིན་པོ་ཆེའི་མཚོ་སྐྱེས་ཀྱི་འགྲེལ་པར་དེ་དག་ཀྱང་མཉམ་པར་བརྩེགས་པའི་སྙིང་གར་ཞབས་གཡས་པ་གཉིས་ཀྱིས་མནན་པའོ། ། རོལ་མོའི་ཚུལ་ནི་སྐྱིལ་ཀྲུང་ཕྱེད་པའོ་ཞེས་དང་། མཚོ་སྐྱེས་དབང་ཆོག་ཏུ་བདུད་བཞི་བརྩེགས་པའི་གདན་ལ་ཞབས་གཡས་གཉིས་བརྐྱང་། གཡོན་གཉིས་བསྐུམ་པའི་གར་སྟབས་ཀྱིས་བཞུགས་པ་ཞེས་གསུངས་པས། བཞུགས་ཚུལ་འདི་དང་མི་མཐུན་པའི་ཕྱིར་རྣམ་པར་མ་དག་གོ་ཞེས་སྨྲ་བར་གྲག་གོ་ཞེས་མན་ངག་གི་གསལ་བྱེད་ལས་བཤད་པ་དེ་ཕྱོགས་སྔར་འགོད་པར་མཛད་ནས། དེ་ནི་ལུགས་སོ་སོར་མ་ཕྱེད་པའི་བབ་ཅོལ་ཡིན་ཏེ་ལུགས་དེ་དག་མཚོ་སྐྱེས་ཀྱི་དགོངས་འགྲེལ་ཡིན་པའི་ཕྱིར་ཞེས་སོགས་དང་། རིན་ཆེན་འབར་བར་གཡས་བརྐྱང་གཡོན་བསྐུམ་ལྷག་མ་གར་གྱི་ཚུལ་དུ་བཞུགས་པའི་དོན་ཡང་། མདུན་མ་གཉིས་གཡས་པའི་བརླ་ལ་གཡོན་བསྐུམ་བའི་སོར་མོ་སྦྱར་བ་དང་། ལྷག་མ་རྒྱབ་མ་གཉིས་མདུན་མ་ལྟ་བུའི་གར་སྟབས་སོ་ཞེས་འབྲུ་གནོན་དུ་རུང་ན་སློབ་དཔོན་ཐམས་ཅད་དགོངས་པ་གཅིག་པར་འགྱུར་བའི་ཤིན་ཏུ་ལེགས་ཀྱི་གཞན་དུ་ན་སློབ་དཔོན་འདི་གཉིས་མི་མཁས་པར་འགྱུར་བའི་སྐྱོན་ཡོད་དེ་རྒྱུད་དང་མི་མཐུན་པའི་ཕྱིར་རོ་ཞེས་འབྱུང་བས་བཞུགས་ཚུལ་མཐུན་པར་སྦྱོར་བས་སྐྱོན་མེད་དོ་ཞེ་ན་ཤིན་ཏུ་མི་འཐད་དེ།
མདུན་རྒྱབ་གཉིས་བཞུགས་སྟབས་མཐུན་པ་ལ་དུམ་བུར་བྱས་ནས་ཚིག་གིས་བསྟན་པ་ལ་དགོས་པ་ཅི་ཞིག་ཡོད། གཞན་དག་འགོག་པའི་ཟོལ་གྱིས་རྗེས་བཙུན་གོང་མ་རྗེས་འབྲངས་དང་བཅས་པ་འགོག་པ་ལ་འབད་པར་ཟད་པའི་ཕྱིར་རོ་ཞེས་སོགས་གསུངས་སོ། ། དེ་ལ་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་ཚངས་པའི་རིག་སྔགས་ཀྱི་དོན་བསྡུས་དོན་བརྒྱད་པར་དབང་རྫས་ཡོངས་དག་མེད་པའི་བརྒལ་ལན་ལས་འཕྲོས་ནས། ཚུལ་འདི་བསྒྲུབ་པ་བཞི་ལྡན་གྱི། ། ལན་དུ་ལུང་རིགས་དང་བཅས་འཆད། ། ཅེས་གསུངས་ནས་སྒྲུབ་པ་བཞི་པོ་འདི་ལ་ལན་འདེབས་ཤིག་མཛད་པར་དགོངས་ཀྱང་གསུང་རྩོམ་གནང་ཐུབ་པ་ཞིག་མ་བྱུང་སྣང་བ། འོན་ཀྱང་བཀའ་བསྒྲུབ་ཀྱི་རྗེ་བཙུན་གྱི་བཀའ་བསྒྲུབ་པ་ལ་རྡོར་དྲིལ་གྱི་དེ་ཉིད་སྟོན་པའི་ཡི་གེ་རྗེ་བཙུན་གྱིས་མཛད་པར་གྲགས་པ་དེ་བཀའ་མ་ཡིན་པའི་ཚུལ་ནི་ཚངས་པའི་རིགས་སྔགས་སུ་གསུངས་པས་གོང་དུ་བཀོད་པ་དེ་དག་གིས་ལན་དཔྱིས་ཕྱིན་པ་ཐེབས་པ་ཡིན་ལ། གཞན་སྒྲུབ་པ་བཞི་པོ་འདི་དག་ལ་ངོར་ལུགས་ཀྱི་རྗེས་འབྲངས་དག་གིས་ལན་འདོན་མཛད་པའི་གསུང་རབ་ཁོ་བོས་སྔར་མ་མཐོང་ཡང་། མཁྱེན་རབ་ཀྱི་དབང་ཕྱུག་གློ་བོ་མཁན་ཆེན་བསོད་ནམས་ལྷུན་གྲུབ་ལེགས་པའི་འབྱུང་གནས་ཀྱིས་བསྒྲུབ་པ་དང་པོ་འདི་ལ་ལན་དུ་འགྱུར་བ་ཚིག་དོན་མུན་སེལ་ཞེས་བྱ་བ་མཛད་པ། དེ་ལས་མུས་སྲད་པ་ཆེན་པོའི་གསུང་རགས་པ་ཞིག་ཐོག་མར་བཀོད་ནས།
ལན་དངོས་ལ་གཞི་མེད་ཀྱི་སྐུར་བ་བཏབ་པར་བསྟན་པ་དང་། གདན་དང་བཞུགས་ཚུལ་ལ་སྤྲོས་པ་བཅད་པ་གཉིས་སུ་མཛད་ནས། དང་པོ་ལ་རྗེ་བཙུན་ཨ་ནནྡ་བྷ་དྲ་ཉིད་ཀྱིས་མཛད་པའི་གོང་མའི་བཀའ་འབུམ་གྱི་དཀར་ཆག་ན། ས་ཆེན་བཀའ་འབུམ་གྱི་ནང་དུ་ཀྱེ་རྡོ་རྗེའི་གདན་གྱི་དག་པ་ཞེས་དངོས་སུ་སྨོས་ཤིང་། ཀྱེ་རྡོར་རྒྱུད་ཀྱི་བྱུང་ཚུལ་ལས་ཀྱང་དག་ལྡན་ལས་འབྱུང་བ་དང་། གདན་གྱི་དག་པ་ལས་འབྱུང་ཚུལ་ཅུང་ཟད་མི་འདྲ་བའི་ཚིག་གི་ཁྱད་པར་དང་བཅས་ལུང་དུ་དྲངས་ལ། ངོར་ཆེན་གྱི་གསུང་གང་ནའང་འདི་ཚད་ལྡན་མིན་པར་སྟོན་པ་ཚིག་གཅིག་ཀྱང་མེད། འདི་ལ་མཛད་བྱང་མེད་པས་ས་ཆེན་དང་རྗེ་བཙུན་གྱིས་བཀའ་འབུམ་དུ་བསྒྲིགས་པ་ནི་ཅི་རིགས་འབྱུང་ངོ་། ། ས་ཆེན་གྱི་གསུང་རྣམས་མཛད་བྱང་མེད་པ་ཤས་ཆེ་ཞེས་རྗེ་བཙུན་ཀུན་དགའ་དབང་ཕྱུག་གསུངས་པས་ས་ཆེན་གྱི་བཀའ་འབུམ་ནང་དུ་འཇུག་པ་འཐད་དམ་སྙམ་མོ། ། ཡང་རྗེ་ངོར་ཆེན་གྱིས་ཀྱེ་རྡོར་མངོན་རྟོགས་བསྡུས་པར་ཞབས་མདུན་མ་གཉིས་གཡས་བརྐྱངས་གཡོན་བསྐུམ།
རྒྱབ་མ་གཉིས་སྐྱིལ་ཀྲུང་ཕྱེད་པའི་གར་སྟབས་ཞེས་དངོས་སུ་བཤད་ཅིང་། རྗེ་ཉིད་ཀྱི་ཐུགས་དམ་བྲིས་སྐུ་ལའང་རྩ་བའི་བླ་མ་གཉིས་ཀྱི་སྐུ་སྟེང་དུ་བཀྲམ་གདན་གྱི་ཚུལ་བྲིས་ཡོད་པས། བཀྲམ་གདན་ཐམས་ཅད་མ་དག་པར་གསུང་ངོ་ཞེས་པ་ཁྱོད་ཀྱིས་སུ་ལས་ཐོས་ཞེས་གསུངས་ལ། གཉིས་པ་གདན་དང་བཞུགས་ཚུལ་ལ་སྤྲོས་པ་བཅད་པ་ལ། གདན་གྱི་བདུད་བཞི་ནི་རྒྱ་གཞུང་དག་ལས་མི་འདྲ་བ་མང་ཡང་རང་རང་གི་བླ་མ་གྲུབ་ཐོབ་ཀྱི་གསུང་འགྲོས་ཡིན་པས་དག་མ་དག་གི་དགག་སྒྲུབ་མི་ནུས་ལ། འཁྲུལ་སྤོང་གི་མཆོད་བརྗོད་ལས་གཙོ་བོའི་གདན་གསུམ་པ་འཇུག་སེལ་ཏེ། ཁྱབ་འཇུག་ལ་བཤད་པའང་ཡོད་པས་རྣམ་གྲངས་མི་འདྲ་བ་ཅུང་ཟད་ལ་སྐྱོན་དུ་གཟུང་བར་མི་བྱའོ། ། ས་སྐྱ་པ་ལ་ཀྱེ་རྡོར་བཀའ་བབས་བཞི་བྱུང་བའི་མཚོ་སྐྱེས་དང་། མན་ངག་ལུགས་ལ་ཞབས་གཡས་གཉིས་བརྐྱངས་པའི་བརླ་ལ་གཡོན་གཉིས་བསྐུམ་པའི་སོར་མོ་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ་ཡིན་ཏེ། རྩེ་མོའི་མཚོ་སྐྱེས་དཀྱིལ་ཆོག་ཏུ་དེ་དངོས་སུ་གསུངས་ཤིང་།
མཚོ་སྐྱེས་སྒྲུབ་ཐབས་དང་། མན་ངག་ལུགས་ཀྱི་ཡན་ལག་བཞི་དྲུག་གཉིས་ཆར་དུ་བརྩེགས་གདན་གསུངས་པས་སོ། གལ་ཏེ་རྩེ་མོས་གཡས་བརྐྱང་དང་གཡོན་བསྐུམ་སྐྱིལ་ཀྲུང་གིས་དག་པ་གསུངས་པས་གཡས་བརྐྱང་བ། གཡོན་བསྐུམ་པ། རྒྱབ་མ་གཉིས་སྐྱིལ་ཀྲུང་ཕྱེད་པ་བསྟན་ནོ་སྙམ་ན་སྐྱིལ་ཀྲུང་ཕྱེད་པ་དེ་ལ་གཡས་བརྐྱང་གཡོན་བསྐུམ་ཚང་བས་དེའི་དག་པ་སྟོན་པ་སྟེ་མཚོ་སྐྱེས་འགྲེལ་པར། དེ་དག་ཀྱང་མཉམ་པར་བརྩེགས་པའི་སྙིང་གར་ཞབས་གཡས་པ་གཉིས་ཀྱིས་མནན་པའོ། ། རོལ་མོའི་ཚུལ་ནི་སྐྱིལ་ཀྲུང་ཕྱེད་པའོ། ། དེའི་གཡས་བརྐྱང་བ་ནི་ཐུགས་རྗེས་སེམས་ཅན་ལ་ཆགས་པའོ། ། གཡོན་བསྐུམ་པ་ནི་ཤེས་རབ་ཀྱིས་ཆོས་གང་ཡང་མི་འཛིན་པར་བཏང་བའོ་ཞེས་གསུངས་སོ། ། གཞན་དུ་ན་བདེ་མཆོག་ལ་རྡོར་དྲིལ་འཛིན་པའི་ཕྱག་གཉིས་ལས་གཞན་པའི་ཕྱག་གཉིས་ཀྱིས་ཡུམ་ལ་འཁྱུད་དགོས་པར་འགྱུར་ཏེ།
རྗེ་བཙུན་གྱིས་རྡོར་དྲིལ་འཛིན་པ་དང་ཡུམ་ལ་འཁྱུད་པ་གསུམ་གྱིས་དག་པ་གསུམ་སོ་སོར་གསུངས་པའི་ཕྱིར་རོ། ། འགྲེལ་ལུགས་ཀྱི་གཞུང་རྣམས་ལས་གསལ་ཁ་མི་སྣང་ཡང་། རིན་ཆེན་འབར་བར་ཉི་མར་ཞབས་གཡས་ཞེས་སོགས་ཀྱི་དོན་མདུན་མ་གཉིས་གཡས་བརྐྱང་གཡོན་བསྐུམ། རྒྱབ་མ་གཉིས་སྐྱིལ་ཀྲུང་ཕྱེད་པའི་གར་སྟབས་སུ་མངོན་ཏེ། རྗེ་བཙུན་གྱིས་གདན་གྱི་རྣམ་གཞག་ལས་གཙོ་བོའི་ཞབས་ཕྱེད་ཀྲུང་གིས་ཚངས་པ་དང་། གཡས་བརྐྱངས་པས་དབང་ཕྱུག གཡོན་བསྐུམས་པས་གཞན་འཕྲུལ་དབང་བྱེད་ཀྱི་བདུད་སྡིག་ཅན་རྣམས་ཀྱི་སྙིང་ག་ནས་མནན་པ་དང་། ཡུམ་གྱི་གཡོན་པས་བརྒྱ་བྱིན་གྱི་སྙིང་ག་ནས་མནན་པར་གསུངས་པའང་འདི་ལ་དགོངས་པས་བཀྲམ་ལྡན་གྱི་ཚེ་ཡབ་ཀྱི་ཞབས་གཡས་བརྐྱང་བ་གསུམ་དང་། ཡུམ་གྱི་གཡོན་བརྐྱང་བས་བདུད་བཞི་མནན་ནས། བསྐུམ་པ་གཉིས་ཀྱིས་མནན་རྒྱུ་མེད་པ་ལ་བྱ་དགོས་པར་སྣང་ངོ་། །
མདོར་ན་གསུང་ཚུལ་སོ་སོ་མ་གཏོགས་སྦྱར་ཚུལ་གང་ལ་སྦྱར་ཀྱང་ཡང་དག་པ་རེ་འབྱུང་བས་འགལ་བ་མེད་པ་འདྲའོ་ཞེས་མན་ངག་གི་གསལ་བྱེད་ལས་གསུངས་པ་འདིས་ལོག་རྟོག་ཐམས་ཅད་སེལ་ནུས་ལ། ཀུ་མུ་ཏིར་ཞབས་གཡས་བརྐྱངས་པའི་བརླ་ལ་གཡོན་པའི་སོར་མོ་སླེབ་ཅིང་། གཡས་པའི་ཞབས་ཀྱི་རྩེས་བདུད་བཞིའི་སྙིང་གར་མནན་པ་གསལ་བར་གསུངས་པ་དང་། རྗེ་བཙུན་ཀུན་དགའ་བཟང་པོས་ཀྱེ་རྡོར་བཅུ་བདུན་མའི་མངོན་རྟོགས་སུ་གསུངས་པའི་བཞུགས་ཚུལ་འཁྲུལ་སྤོང་གི་མཆོད་བརྗོད་དང་། མི་ཐུབ་ཟླ་བའི་བདུད་བཞིའི་སྙིང་གར་ཉམས་དགའི་གནས་སུ་སེམས་ཅན་དོན་མཛད་དགྱེས་ཞེས་པ་དང་། སྒྱི་ཆུ་བའི་དཀའ་འགྲེལ་ལས་ཀྱང་གཙོ་བོ་བདུད་བཞི་བརྩེགས་པའི་གདན་ཞེས་གསུངས་པ་རྣམས་ཀྱིས་བདུད་བཞི་མཉམ་པར་མནན་པའི་བཞུགས་ཚུལ་འདི་གྲུབ། དེས་ན་འགྲེལ་ལུགས་ཀྱིའང་ཀུ་མུ་ཏི་དང་ཡན་ལག་དྲུག་པར་ཡང་བརྩེགས་གདན་བཤད་པ་ཁས་ལེན་དགོས་ཤིང་། རིན་ཆེན་འབར་བ་དང་། ཡན་ལག་དྲུག་པ་དང་། ཀུ་མུ་ཏིར་བཤད་པ་རྣམས་གྲངས་མི་འདྲ་བ་ཅུང་ཟད་ལ་འགལ་བ་མེད་པར་ཁོ་བོ་སེམས་སོ།
སྙིང་པོ་དོན་གསལ་ལས། དེ་སླད་ཁྱོད་ཞབས་ཕྱག་དང་ཕྱག་མཚན་གཞན་དབང་ཁོ་ནར་བདག་གིས་འཚལ། ། ཞེས་བཤད་པའི་ཕྱིར་རོ་ཞེས་སོགས་གསུངས་སོ། ། གཉིས་པ་རྩེ་མོའི་བཀའ་བསྒྲུབ་པ་ལ། མུས་སྲད་པ་རྡོ་རྗེ་རྒྱལ་མཚན་གྱིས་རྗེས་འབྲངས་ཁ་ཅིག་རང་གིས་བཞག་པའི་དཀྱིལ་འཁོར་གྱི་ཚད་དང་གཞལ་ཡས་ཁང་གི་ཡི་གེ་འདི་འགལ་བར་མཐོང་ནས་ཧྭ་ཤང་གི་དགོངས་འགྲེལ་ལྟར་འདིར་ཡང་སྨྲ་བར་བྱེད་དོ་ཞེས་ཕྱོགས་སྔ་བཀོད་ནས་མི་འཐད་དེ། ཆོས་རྗེ་བླ་མས་གོང་མའི་བཀའ་འབུམ་བསྒྲིགས་པའི་ནང་དུ་མ་ཆུད་ཀྱང་། ཐེག་ཆེན་ཆོས་རྗེའི་ཕྱག་དཔེའི་མཇུག་ཏུ། འདི་ལ་ཕྱི་མོ་དུ་མ་སྣང་ཡང་བཀའ་འབུམ་སྔ་མ་རྣམས་སུ་མ་བཅུག ཕྱིས་སྒོ་རུམ་དཔེ་ཁང་ནས་ཀྱང་བླ་དཔེ་རྙིང་པ་བྱུང་བ་མཐོང་ནས་ཡིད་ཆེས་པར་བྱས་ཏེ་བཀའ་འབུམ་ཕྱི་མ་རྣམས་སུ་བཞུགས་སུ་གསོལ་བ་ཡིན་ནོ་ཞེས་གསུངས་པས་ཚད་མར་ངེས་པའི་ཕྱིར་ཞེས་སོགས་གསུངས་པའི་ལན་དུ། མཁན་ཆེན་བསོད་ནམས་ལྷུན་གྲུབ་ཀྱི་ཚིག་དོན་མུན་སེལ་ལས་སྒོ་རུམ་དཔེ་ཁང་ན་བླ་དཔེ་རྙིང་པ་ཡོད་པ་དང་།
ཐེག་ཆེན་ཆོས་རྗེས་བཀའ་འབུམ་ཕྱི་མ་རྣམས་སུ་བཅུག་པས་རྗེ་བཙུན་སྐུ་མཆེད་ཀྱིས་མཛད་པར་སྒྲུབ་མི་ནུས། འོན་ཀྱང་གཞུང་འདིར་རྒྱུད་འགྲེལ་གྱི་ལུང་དང་བཅས་ཏེ་གཞལ་ཡས་ཁང་གི་གནས་ལུགས་ལ་སྒྲོ་འདོགས་གཅོད་པ་རྣམ་བཤད་ཟླ་ཟེར་དུ་བཤད་པ་བཞིན་མི་སྣང་ཡང་། སྒྲུབ་པ་པོའི་བློ་ལ་བསྒོམ་བདེ་ཞིང་གནད་མ་འཁྲུགས་པ་ཞིག་ནི་ཡིན་ནམ་སྙམ་མོ་ཞེས་གསུངས་ཤིང་། ཡང་ཁྱེད་རང་ལྟར་ན་ཡི་གེ་དེ་ཞང་བྱ་རུ་བས་མཛད་དོ་ཟེར་བ་དང་། གོང་མའི་ཡི་གེར་མི་གསལ་བ་རྣམས་རྗེས་འབྲངས་ཀྱི་ཡི་གེར་བཤད་པ་ལ་ཚད་མར་བྱེད་དོ་ཟེར་བར་གྲགས་པས་དཀྱིལ་འཁོར་གྱི་ཚད་འཆད་པ་ན་ཡི་གེ་འདི་ཚད་མར་བྱེད་དགོས་ཏེ།

གཞན་རྩིས་སུ་བྱེད་པའི་གོང་མ་རྗེས་འབྲངས་དང་བཅས་པ་སུས་ཀྱང་ཁུང་ཅུང་ཟད་ཙམ་ཡང་མེད་ཅིང་། ཞང་བྱ་རུ་བའི་ཁྲིད་ཀྱི་སྔོན་འགྲོ་མི་བྱེད་པ་ཚད་མར་བྱེད། འདི་ཚད་མར་མི་རུང་བའི་རྒྱུ་མཚན་མེད་པའི་ཕྱིར་རོ་ཞེས་པའི་ལན་དུ། གློ་བོ་མཁན་ཆེན་རིན་པོ་ཆེས་རྗེ་བཙུན་ཁུ་དབོན་གྱི་སློབ་མ་ཞང་བྱ་རུ་བས་བྱས་པའི་གཞལ་ཡས་ཁང་གི་རྣམ་གཞག་ཀྱང་ཡོད་དོ་གསུངས་པ། རྗེ་རྡོ་རྗེ་འཆང་གི་དངོས་སློབ་དག་གསུང་བ་ཐོས་ཀྱི། ཡི་གེ་འདི་ཞང་བྱ་རུ་བས་བྱས་པ་ཡིན་ནོ་གསུང་བ་མ་ཐོས་ཤིང་། ཞང་བྱ་རུ་བས་ཁྲིད་ཀྱི་སྔོན་འགྲོ་མི་བྱེད་པའི་རྒྱུ་མཚན་གསལ་པོ་ཞིག་ཁྱེད་ཀྱིས་གསུངས་ཤིག དེ་ནས་དེའི་ལན་འདོན་པར་འགྱུར་རོ་ཞེས་གསུངས་སོ། ། གསུམ་པ་རྗེ་བཙུན་གྱི་བཀའ་བསྒྲུབ་པ་ལ་མུས་སྲད་པ་ཆེན་པོས་དེ་ཁོ་ན་ཉིད་གསུམ་གྱི་མན་ངག་རྗེ་བཙུན་གྱི་བཀར་བསྒྲུབ་པ་དང་། དབང་པོ་རབ་འབྲིང་གསུམ་གྱིས་བཀྲི་བའི་གཞུང་ཤིང་རྗེ་བཙུན་གྱི་བཀར་བསྒྲུབ་པ་གཉིས་སུ་མཛད་ནས། དང་པོ་ལ་རྗེས་འབྲངས་ཁ་ཅིག་བཟླས་པའི་སྐབས་སུ་འཕགས་པ་རིན་པོ་ཆེས་མཛད་པའི་ཕར་འཁོར་གྱི་མན་ངག་བཀག་པས་ཡི་གེ་འདི་ཉིད་དུ་ཕར་འཁོར་གསལ་བར་བཤད་པས་རང་གི་དེ་མ་བདེན་པར་དོགས་ནས་ཡི་གེ་འདི་ལ་སྐུར་པ་བཏབ་པ་ཡིན་ནོ་ཞེས་ཕྱོགས་སྔ་བཀོད་ནས།
དེ་མི་འཐད་དེ་རྗེ་བཙུན་གྱིས། སྨིན་བྱེད་ལྟུང་བའི་རྣམ་གཞག་སྒྲུབ་ཐབས་བཞི། ། ཞེས་སོགས་ཀྱིས་ཡིག་ཆའི་གྲངས་སྟོན་པའི་ཕྱིར། རྡོ་རྗེ་དྲིལ་བུ་བགྲང་འཕྲེང་དགང་བླུགས་དང་། ། ཞེས་པ་འདིས་ཀྱང་ལག་ལེན་གྱི་ཡི་གེ་སྟོན་བྱེད་ཡིན་ན་གཞན་རྣམས་ལ་ཡི་གེ་ཡོད་ལ། འདི་ལ་མེད་པའི་རྒྱུ་མཚན་མེད་ལ། རྒྱུད་འགྲེལ་ན་ཡོད་པ་ལ་ཁ་འཕངས་ཟེར་ན་གཞན་རྣམས་ལའང་མཚུངས་སོ། དེ་དག་བཤད་པ་ཙམ་དང་ལག་ལེན་དུ་བསྒྲིགས་པའི་ཁྱད་པར་ཡོད་ན་འདི་ལའང་མཚུངས། ཡི་གེའི་གྲངས་སྟོན་པ་མ་ཡིན་པར་ལས་དང་པོ་པ་ལ་དགོས་པ་བསྒྲིགས་པ་ཙམ་ཡིན་ན་བྲིས་སྐུ་དང་གླེགས་བམ་སོགས་མང་དུ་འཆད་དགོས་པས་ཉུང་བའི་ཕྱིར་དང་། ཡེ་ཤེས་དང་དམ་ཚིག་གི་དྲིལ་བུ་གོ་ནོར་བས་རྣམ་དག་མིན་ན།
གནད་ཀྱི་གསལ་བྱེད་དུ། ཡང་ན་ཡེ་ཤེས་ནི་རྣམ་པ་ལྔ་སྟེ། རྡོ་རྗེ་འདིའི་རྩེ་མོ་ལྔ་པའི་རྣམ་པར་དག་པའང་ཤེས་པར་འགྱུར་རོ་ཞེས་བླ་མ་གོང་མ་རྣམས་གསུངས་སོ་ཞེས་པའང་རྣམ་དག་མིན་པར་འགྱུར་ལ། གནད་ཀྱི་གསལ་བྱེད་དུ་ལྷའི་རྣམ་དག་སྦྱར་བ་དང་མི་མཐུན་པས་ཟེར་ན། དབང་ཆུར་དེ་ལ་དེ་བཞིན་གཤེགས་པ་ལྔ་དང་། ཡུམ་ལྔ་དང་། བྱང་ཆུབ་སེམས་དཔའ་དང་། ལྷ་མོ་ལ་སོགས་པ་རྡོ་རྗེའི་དེ་ཁོ་ན་ཉིད་ཡོངས་སུ་རྫོགས་པ་མོས་པ་བསྐྱེད་ལ་ཞེས་གསུངས་པའང་མ་དག་པར་འགྱུར་རོ། ། དེའི་ཕྱིར་རྔོག་པའི་རྗེས་འབྲངས་དག་གི་ཡི་གེའོ་ཞེས་པ་ནི། གཞན་རང་ཚིག་ལ་ཡིད་ཆེས་བསྐྱེད་པའི་ཟོལ་ཙམ་མོ་ཞེས་གསུངས་སོ། །
དེ་དག་གི་ལན་དུ་མཁན་ཆེན་བསོད་ནམས་ལྷུན་གྲུབ་ཀྱིས། དེ་དག་ནི་མི་རིགས་ཏེ་ད་ལྟ་རྗེ་བཙུན་གྱིས་མཛད་པར་གྲགས་པའི་དེ་ཁོ་ན་ཉིད་གསུམ་གྱི་མན་ངག་ཏུ་གྲགས་པ་འདི། རྗེ་བཙུན་གྱི་དངོས་སློབ་སྤྱིལ་སྒོམ་ཚུལ་ཁྲིམས་རྒྱལ་མཚན་གྱིས་རྗེ་བཙུན་གྱི་གསུང་སྒྲོས་བསྐྱར་བ་ལས། རྗེ་བཙུན་ཆེན་པོའི་ཞལ་ནས་རྡོ་རྗེ་དང་དྲིལ་བུའི་དེ་ཁོ་ན་ཉིད་སྟོན་པའི་ཡི་གེ་ཞིག་བྱེད་འདོད་པ་ཡིན་པ་ལ་མ་གྲུབ་ཅེས་གསུང་བར་དངོས་སུ་བཤད་འདུག་པས། རྗེ་བཙུན་གྱི་དངོས་སློབ་འདི་ཉིད་རྗེ་བཙུན་གྱི་གསུང་ལ་རྒྱུས་ཆེ་བར་བྱེད་དགོས་སོ། དེས་ན་བརྒྱུད་པ་འདི་པ་རྣམས་ནི་སམྦུ་ཊའི་ཊཱིཀ་ཆེན་དུ་བཤད་པ་གཞིར་བྱས་ནས་རྗེ་བཙུན་དང་ས་པཎ་གཉིས་ཀའི་དངོས་སློབ་ཤར་པ་ཤེས་རབ་འབྱུང་གནས་ཀྱིས་མཛད་པའི་རྡོར་དྲིལ་གྱི་དེ་ཁོ་ན་ཉིད་ཞིབ་ཏུ་བཤད་པ་དེ་གཙོ་ཆེ་བར་མཛད་དོ་ཞེས་གསུངས་ཤིང་། ཡང་གཉིས་པ་དབང་པོ་རབ་འབྲིང་གསུམ་གྱིས་བཀྲི་བའི་གཞུང་ཤིང་རྗེ་བཙུན་གྱིས་བཀར་བསྒྲུབ་པ་ལ། མུས་སྲད་པའི་བཀའ་སྒྲུབ་ལེའུར་རྗེས་འབྲངས་ཁ་ཅིག་ལམ་འབྲས་ཀྱི་སྔོན་འགྲོའི་ཁྲིད་བཀག་པས་ཕྱིས་སུ་ཡི་གེ་འདི་ཉིད་དང་འགལ་བར་མཐོང་སྟེ་རང་གི་གྲུབ་མཐའ་ལ་མི་གནོད་པའི་ཕྱིར་རྗེ་བཙུན་གྱི་གསུང་མ་ཡིན་ནོ་ཞེས་དགག་མོད། མི་འཐད་དེ། རྗེ་བཙུན་གྱིས་དཀར་ཆག་ལས་གསུངས་པ་ལྟར་ཡི་གེ་ལྷག་ཡོད་མེད་ཕྱེ་ནས་རྣམ་དག་རྣམས་ཕྱོགས་གཅིག་ཏུ་བསྒྲིགས།
མཁས་གྲུབ་ཀྱི་སློབ་མ་མང་པོ་ལ་བཤད་དེ་དེང་སང་གི་བར་དུ་ཡི་གེ་དུ་མ་དང་བཅས་དར་བ་འདི་ལ་སུ་ཞིག་གིས་སྨྱོན་འདིང་ནའང་རང་གིས་དེ་ཉིད་མ་གོ་བར་བྱེད་པ་ཡིན་པའི་ཕྱིར་དང་། ས་པཎ་དང་བླ་མ་དམ་པ་རྣམས་ཀྱིས་ཚད་མར་བཞག་པའི་ཕྱིར་ཞེས་གསུངས་པའི་ལན་དུ། རྗེ་བཙུན་བསོད་ནམས་ལྷུན་གྲུབ་ཀྱིས་བླ་མ་ཆོས་རྗེ་རྡོ་རྗེ་འཆང་ཆེན་པོས་དཔྱད་པ་ཅུང་ཟད་མཛད་པ་འདི་ལ་ཞིབ་ཏུ་གཟིགས་ལ་ལན་ཡོད་ན་དྲང་པོར་གསུངས་ཤིག དེའང་འདི་ལྟར་གསུངས་ཏེ། གང་ཟག་གི་བྱེ་བྲག་གསུམ་དུ་བཀྲི་བའི་གཞུང་ཤིང་ཞེས་པ་འདི་གླེགས་བམ་ཕལ་མོ་ཆེར་མ་ཚང་ལ། ཁ་ཅིག་ཏུ། གང་ཟག་རིགས་ཀྱི་དབྱེ་བས་ལམ་གྱི་འཁྲིད། ། བརྗེད་པའི་དྲན་པ་གསོ་ཕྱིར་ཐོ་ཙམ་བྲིས། ། ཞེས་པའི་ཚིག་ཡོད་པའི་དཔེ་ཆུང་མང་བ་ཞིག་ཡོད་པ་དང་། གླེགས་བམ་ཁ་ཅིག་ཏུ་ཤོག་གཅིག་མ་ཆུང་ངུ་ཞིག་བྲིས་པ་སྟེ་མི་འདྲ་བ་གཉིས་སྣང་བ་ལས།
དང་པོ་དཔེ་ཆུང་མང་བ་འདི་ནི་རྗེས་འབྲང་ཁ་ཅིག་གིས་བྱས་པ་ཡིན་གྱིས། རྗེ་བཙུན་ཡབ་སྲས་ཀྱིས་མཛད་པ་མ་ཡིན་ཏེ་ནོར་བའི་ཚོགས་མང་དུ་སྣང་བའི་ཕྱིར་ཞེས་སོགས་དཔྱད་པ་མཛད་པ་དེ་བཀོད་ནས། ཐོ་ཡིག་ཆུང་ངུ་འདིར་དཔྱད་པ་མཛད་པར་སྣང་བ་འདིའི་དོན་ལ་ལེགས་པར་སོམས་ཤིག་ཅེས་གསུངས་ལ། ཡང་མུས་སྲད་པ་ཆེན་པོས་དེར་མ་ཟད་རྗེས་འབྲངས་དེ་དག་གིས་རྗེ་བཙུན་གྱི་དཀར་ཆག་ལས་གཞུང་ཤིང་བཞིའི་ཁྲིད་ཀྱི་ཡི་གེ་ཡོད་པར་བཤད་ཅིང་། སྔར་གྱི་ཡི་གེ་རྙིང་པ་དེ་བཀག་པས་དེའི་ཧོར་ཀོང་བསབ་པའི་དོན་དུ་རང་བློས་སྦྱར་བའི་དབང་པོ་རབ་འབྲིང་གསུམ་གྱིས་བཀྲི་བའི་གཞུང་ཤིང་གི་ཡི་གེ་བྱས་གསུངས་ནས་ཐོ་ཡིག་དེ་འདྲི་བར་མཛད་དེ་སྒོ་རུམ་དཔེ་ཁང་ནས་རྙེད་དོ་ཞེས་ཟེར་རོ་ཞེས་ཕྱོགས་སྔ་བཀོད་ནས། དེ་ནི་མི་འཐད་དེ་ཁྱེད་རང་ཡན་ཆད་ཀྱི་གང་ཟག་སུ་ལའང་དེ་ཡོད་པར་མ་གྲགས་ལ། གྲགས་ན་ལམ་འབྲས་དར་བ་ལྟར་ཡི་གེ་དེའང་དར་དགོས་པ་ལས་རྙིང་པ་རེ་རེ་ཙམ་ཡང་མ་མཐོང་ཞིང་། དོན་ལའང་སྐྱོན་ཆེར་ཡོད་དེ་ཞེས་སྒྲུབ་བྱེད་ཀྱང་འགོད་པར་མཛད་དོ། ། དེའི་ལན་དུ་གློ་བོ་མཁན་ཆེན་རིན་པོ་ཆེས་ཁྱེད་ཀྱིས་ངེད་ཀྱི་ཕྱོགས་ལ་རང་དགར་བྲིས་པ་ཡིན་ནོ་ཟེར་བའི་ཡིག་འཕྲེང་ཕྱེད་གསུམ་ཙམ་བྱས་པའི་ཚིག་རྣམས་ནི་ངེད་རང་གི་ལུགས་ཀྱི་གླེགས་བམ་རྣམས་ཀྱི་ནང་དུ་བྲིས་པ་མེད་ཅིང་། དེ་ལས་ཅུང་ཟད་ཙམ་གྱིས་མང་བའི་ཤོག་གཅིག་མ་ཞིག་ཡོད་པ་ལ་ནི་ཞེས་གསུངས་ནས་ཡི་གེ་དེ་འདྲི་བར་མཛད་པའི་རྗེས་སུ།
འདི་མངའ་རིས་གུང་ཐང་གི་སྒོ་མང་ཆེན་པོའི་ཕྱག་དཔེ་རྙིང་པ་ཞིག་ལ་བྲིས་པའང་མཐོང་ཞིང་ཞེས་གསུངས་ནས། ཡི་གེ་དེ་ཉིད་ཀྱི་དོན་ཡང་བཀྲོལ་བར་མཛད་ལ། ཡང་བཞི་པ་ས་པཎ་གྱི་བཀའ་བསྒྲུབ་ལ། མུས་སྲད་པ་ཆེན་པོས་རྗེས་འབྲང་ཁ་ཅིག་སྔོན་འགྲོའི་ཁྲིད་བཀག་པ་དང་ཕོ་བྲང་དྲུག་ཏུ་འདོད་པ་གཉུག་མ་དྲན་གསལ་གྱི་ལུགས་བསྲེས་པ་ཡིན་ནོ་ཞེས་ཕོ་བྲང་དྲུག་དང་། དབང་པོ་རབ་འབྲིང་གསུམ་གྱིས་བཀྲི་བའི་གཞུང་ཤིང་གི་ཡི་གེ་བཀག་པ་དང་། ཡི་གེ་འདིར་དེ་དག་གསལ་བར་བཤད་པས་རང་གི་གྲུབ་མཐའ་ལ་གནོད་དོགས་ནས་དགག་པ་བྱེད་མོད་ཅེས་ཕྱོགས་སྔ་བརྗོད་ནས། དེ་འགོག་པ་ན། འདིའི་གསལ་བྱེད་ཟང་ཚའི་ཟིན་བྲིས་ཡོད་པ་དང་། བླ་མ་དམ་པས་གཞུང་ཤིང་བཞིའི་ཡི་གེར་ཐུན་གྱི་སྔོན་འགྲོ་སོགས་འདི་ཉིད་ཚད་མར་མཛད་ནས་བཤད་ཅིང་། ངོ་མཚར་སྣང་བར་འདིའི་མཚན་ནས་སྨོས་པ་དང་།
ཚོགས་སྒོམ་པའི་སློབ་མ་ཉན་གཉགས་གཉིས་ཀྱི་ཁྲིད་ཡིག་ཏུ་ཁྲིད་ཀྱི་སྔོན་འགྲོ་དང་། ཐུན་གྱི་སྔོན་འགྲོ་སོགས་འདི་དང་མཐུན་པར་འབྱུང་བ་དང་། ཆོས་རྗེ་གཟུངས་པས་བླ་མ་ཀླུ་པའི་དྲིས་ལན་དུ་ཡི་གེ་འདི་ཚད་མར་བྱས་ནས་ལན་མཛད་པས་བླ་མ་དེ་དག་འདི་ཚད་མར་བཞེད་པ་གྲུབ། གང་ཟག་དེ་ཙམ་གྱིས་ཚད་མར་མཛད་པས་ཚད་མར་མི་འགྲུབ་ན་ཧ་ཅང་ཐལ་ལ་རྗེ་བཙུན་གྱིས་གདན་སོགས་ཀྱི་ཡི་གེར་ཕོ་བྲང་ལྔའམ་དྲུག་གི་དབུས་མ་དེ་སངས་རྒྱས་དང་རིག་མའི་གདན་ཞེས་གསུངས་པས་ཕོ་བྲང་དྲུག་པ་ལ་གཉུག་མ་དྲན་གསལ་གྱི་ལུགས་འདྲེས་ཟེར་བ་རྗེ་བཙུན་བཀག་པར་སོང་ཞིང་། རྗེ་བཙུན་གྱིས་གསུང་དེའི་གསལ་བྱེད་དུ་ཡི་གེ་འདི་མེད་ན་ཕོ་བྲང་དྲུག་གི་བསྒོམ་ཚུལ་ཡང་མི་ཤེས་པར་འགྱུར་བས་ཁྱེད་དག་ཡི་གེ་འདིར་བསྟན་པའི་ཟབ་གནད་ལས་རིང་དུ་གྱུར་པའོ་ཞེས་གསུངས་སོ། ། དེའི་ལན་དུ་གློ་བོ་མཁན་ཆེན་རིན་པོ་ཆེས་ཚིག་དོན་མུན་སེལ་དུ། ས་པཎ་གྱིས་མཛད་པའི་ཁྲིད་ཀྱི་དཀར་ཆག་ནི་རྗེ་ཨ་ནནྡའི་གསུང་རབ་གང་ནའང་ཐེ་ཚོམ་གྱི་དཔྱད་གཞི་མཛད་པ་ཅུང་ཟད་ཀྱང་མེད། ཟིན་བྲིས་འགའ་ཞིག་ཏུ་དཔྱད་གཞི་བྱས་པ་ཡོད་ཀྱང་དེ་དག་ལ་བློ་གཏད་ཐུབ་པ་ཅི་ཡང་མེད། སྒོ་རུམ་དཔེ་ཁང་ན་བཞུགས་པའི་ས་པན་གྱི་བཀའ་འབུམ་རྒྱ་ཤོག་ལ་བྲིས་པའི་གསེར་རྐྱང་མ་རྙིང་བ་ཞིག་ཡོད་པ་དེ་དང་། འཕགས་པའི་ཐུགས་དམ་བཞི་ཐོག་ན་བཞུགས་པའི་གསེར་མ་ལའང་འདི་ཉིད་བཞུགས་ལ།
གདུང་བརྒྱུད་རྩེ་གདོང་པ་རྣམས་ཀྱི་བཀའ་འབུམ་གསེར་དངུལ་མ་རྙིང་པ་ལའང་འདི་ཉིད་བཞུགས་ཤིང་། རྗེ་བཙུན་ཨཱ་ནནྡའི་གསན་ཡིག་རྒྱ་མཚོར་ཁྲིད་ཀྱི་དཀར་ཆག་གི་བརྒྱུད་པ་ནི་ཞེས་གསུངས་ཤིང་། བླ་མ་བརྒྱུད་པ་རྣམས་ཀྱང་འདྲེན་པར་མཛད་དེ་ལན་གསུངས་སོ། ཡང་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་གསུང་ངག་འཆད་ཐབས་ཀྱི་མན་ངག་གསང་བ་སྒོ་འབྱེད་ལས་འཕྲོས་པའི་དྲིས་ལན་ཟབ་དོན་སྙིང་པོ་ལས། རྗེ་ས་པཎ་གྱི་ཁྲིད་ཀྱི་དཀར་ཆག་ཅེས་པ་བརྡ་དོན་གསལ་བའི་ཁྲིད་ཡིག་ལ་ངོས་འཛིན་པར་མཛད་ན་ནི་བཤད་མ་ཐག་པ་དེ་དང་ཤིན་ཏུ་འགྲིག་ཅིང་། རྗེ་ས་པཎ་གྱིས་མཛད་པར་གྲགས་པའི་དཀར་ཆག་ཅིག་ཤོས་དེ་ནི་ལུང་ཕུ་བ་ཀུན་རྒྱལ་གྱིས་མཛད་པ་ཡིན་ཅེས་གསུང་སྒྲོས་རྣམས་ལས་འབྱུང་ལ། རྒྱུད་ཡིག་འགའ་ཞིག་ལས་ཤོང་སྟོན་ཁུ་དབོན་གྱི་སློབ་མ་ལོ་ཙཱ་བ་ཀུན་དགའ་རྒྱལ་མཚན་ཞེས་པ་ཞིག་འབྱུང་གིན་སྣང་བ་དེ་དང་གཅིག་པ་འདྲ་ཞིང་། དཀར་ཆག་དེ་ལས་སྣང་བ་གསུམ་ལམ་གྱི་གཞི་བཅའ་ལ་སྦྱར་བའི་ཚེ་དེའི་སྔོན་དུ་དབང་བསྐུར་འགྲོ་དགོས་པའི་གསལ་ཁ་ཅི་ཡང་མི་སྣང་མོད། སྤྱིར་དཀར་ཆག་འདི་ལ་ཚིག་རིགས་དང་མཛད་བྱང་སོགས་འདྲ་མི་འདྲ་སྣ་ཚོགས་ཞིག་འདུག་པས། བསྲེགས་བཅད་བརྡར་བའི་གསེར་བཞིན་དུ་ལེགས་པར་བརྟགས་ནས་བླང་དགོས་པར་མཆིས་ལགས་ཞེས་གསུངས་ནས་དཀར་ཆག་གི་ཡི་གེ་དེ་ས་པཎ་གྱི་གསུང་ཡིན་མིན་དཔྱད་གཞི་ཅན་དུ་བཤད་པ་འདི་དང་།
གློ་བོ་མཁན་ཆེན་བསོད་ནམས་ལྷུན་གྲུབ་ཀྱིས་རྩོད་སྤོང་ཚིག་དོན་མུན་སེལ་མཛད་གོང་དུ། རབ་འབྱམས་པ་བློ་གྲོས་རབ་གསལ་གྱི་དྲིས་ལན་ལས་ས་པཎ་གྱིས་མཛད་ཟེར་བའི་དཀར་ཆག་གི་ཡི་གེ་འདི་ས་སྐྱའི་བླ་བྲང་བཞི་ཐོག་ན་ཡོད་པའི་ས་པཎ་གྱི་བཀའ་འབུམ་རྒྱ་ཤོག་ལ་བྲིས་པའི་གསེར་མ་ཆོས་ཀྱི་རྒྱལ་པོ་འཕགས་པ་ཙམ་གྱི་དུས་སུ་བྱུང་བ་གཅིག་ཡོད་པ་དེའི་ནང་དུའང་བྲིས། གཞན་བཀའ་འབུམ་རྙིང་པ་མང་པོའི་ནང་དུ་བཅུག་ཡོད་ཅིང་། ཆོས་རྗེ་དཔལ་ལྡན་བླ་མ་དམ་པས་ཀྱང་ས་པཎ་གྱིས་མཛད་པར་གསུངས་འདུག་པ་ལ། རྗེ་བཙུན་རྡོ་རྗེ་འཆང་ཀུན་དགའི་གསུང་ནས་ས་པཎ་གྱིས་མཛད་ངེས་པ་ཞིག་ཡིན་ན་བརྡ་དོན་གསལ་བའི་ཁྲིད་ཀྱི་གསུང་ཐོ་དང་། ལྷོ་པའི་ཟིན་བྲིས་སོགས་དང་མཐུན་པ་ཞིག་དགོས་རྒྱུ་ཡིན་པ་ལ། དེ་དག་དང་མི་མཐུན་པའི་རིམ་པ་འགའ་རེ་འདུག་པས་ཐེ་ཚོམ་གྱི་གཞི་ཡིན་གསུང་བ་དང་། དེའི་དཔྱད་པ་མཛད་པའི་ཡི་གེ་ཅུང་ཟད་ཅིག་ཀྱང་ཡོད་དེ་དཔེ་མ་རྙེད། གསུང་སྒྲོས་འཛིན་པ་ཕྱི་མ་རྣམས་ཀྱང་དཔྱད་གཞིར་མཛད་པ་དེ་ཁ་ཤས་ཆེ་ཞེས་དང་། འདི་འདྲའི་རིགས་ཅན་ལ་ཡིན་མིན་གྱི་ཤན་འབྱེད་པ་ཤིན་ཏུ་དཀའ་བར་མཆིས་ཞེས་གསུངས་པ་གཉིས་དགོངས་དོན་གཅིག་པར་བྱུང་ཡང་།
གློ་བོ་མཁན་ཆེན་རིན་པོ་ཆེ་རང་གི་བཞེད་པ་ལྟར་ན་ཚིག་དོན་མུན་སེལ་དུ་ཁྲིད་ཀྱི་དཀར་ཆག་ས་པཎ་གྱི་གསུང་ཡིན་པ་ལྟ་བུ་ཞིག་བཤད་པ་དེ་འདོད་དགོས་པ་འདྲ་སྟེ། དྲི་ལན་དེ་ཉིད་ལས་དེ་ལ་མུས་སྲད་པ་སོགས་ཀྱི་དཀར་ཆག་བསྒྲུབ་པ་ཟེར་བའི་ཡི་གེ་སོགས་བྱས་ནས་ས་པཎ་གྱིས་མཛད་ངེས་པ་ཡིན་ཟེར་བའི་ཤེས་བྱེད་མང་པོ་བཀོད་པ་ཡོད་ཚོད་འདུག་ཀྱང་ལྟ་རྟོག་བྱས་ནས་ཇི་ལྟར་ཡིན་ངེས་པ་མ་བྱུང་ཞིང་ཞེས་གསུངས་པས་དྲི་ལན་འདི་མཛད་དུས་བསྒྲུབ་པ་བཞི་མ་གཟིགས་ལ། ཕྱིས་འདི་དག་སྤྱན་ལམ་དུ་མངོན་ནས་གཟིགས་རྟོག་དང་དཔྱད་པས་དག་པར་མཛད་ནས་བཀའ་སྒྲུབ་ལེའུའི་ལན་འདེབས་སུ་ཚིག་དོན་མུན་སེལ་བརྩམས་པ་ན་སྔར་མཛད་པའི་དྲི་ལན་དེ་ལས་ཕྱིས་མཛད་པའི་ཚིག་དོན་མུན་སེལ་འདི་འཐད་ལྡན་དུ་གཟུང་བར་བྱ་དགོས་སམ་སྙམ་མོ། ། དེ་ལྟར་དེ་དག་གིས་ནི་དཔལ་ལྡན་ས་སྐྱ་པའི་བསྟན་འཛིན་ངོར་རྫོང་རྣམ་གཉིས་ཀྱི་གསུང་ངག་རིན་པོ་ཆེའི་ཕྱག་ལེན་གྱི་རིམ་པ་འགའ་ཞིག་ལས་བརྩམས་ཏེ་སོ་སོའི་བཞེད་སྲོལ་རྣམས་ལེགས་པར་བཤད་པ་ལུགས་གཉིས་གསལ་བའི་ཉིན་བྱེད་ཅེས་བྱ་བ་འདིའང་གངས་ཅན་བསྟན་པའི་བདག་པོའི་བསྟན་འཛིན་མཐའ་དག་ལ་ཕྱོགས་ལྷུང་དང་བྲལ་བའི་དད་པ་ཆེན་པོས་ཉེ་བར་ལེན་པའི་རྐྱེན་བྱས་ཏེ་ལེགས་པར་བཤད་པ་རེ་ཞིག་དེ་ཙམ་མོ། ། འདིར་སྨྲས་པ། འཛམ་བུའི་གླིང་འདིར་ཐུབ་དབང་ཟས་གཙང་སྲས། ། སླར་ཡང་བྱོན་པ་ལྟ་བུའི་འགྲོ་བའི་མགོན། ། ས་སྐྱའི་བླ་ཆེན་ཡབ་སྲས་ཁུ་དབོན་བཅས། ། བཀའ་དྲིན་དྲན་པས་སླར་ཡང་ལན་བརྒྱར་འདུད། ། གང་གི་བསྟན་འཛིན་མཁའ་ལ་ཉི་ཟླ་ལྟར། །
འཛིན་མའི་ཁྱོད་འདིར་ངོར་རྫོང་རྣམ་གཉིས་ཞེས། ། སྙན་གྲགས་སྐྱེ་བོ་ཀུན་གྱི་ཁར་རྒྱུ་བའི། ། འགྲན་བྲལ་སྐྱེས་བུའི་མཆོག་རྣམས་བསྔགས་པར་འོས། ། སྙིགས་དུས་དཔལ་ལྡན་ས་སྐྱའི་བསྟན་པ་ལ། ། ས་སྐྱའི་བླ་ཆེན་ཀུན་དགའ་སྙིང་པོ་དང་། ། བཀའ་དྲིན་མཉམ་པའི་སྔགས་འཆང་ཆོས་ཀྱི་རྗེ། ། ཀུན་དགའ་རིན་ཆེན་ཞབས་ཀྱིས་སླར་ཡང་སྐྱོངས། ། མགོན་དེའི་རིགས་སྲས་བསོད་ནམས་དབང་པོ་ཞེས། ། མཐུ་སྟོབས་རྫུ་འཕྲུལ་བསམ་ཡས་གང་དེ་དང་། ། ཡབ་རྗེ་སྦས་པའི་སངས་རྒྱས་བསྟན་པའི་སྲོག །
གྲགས་པའི་མཚན་གྱིས་བྱང་ཆུབ་བར་དུ་སྲུངས། ། རང་སེམས་གདོད་ནས་སྤྲོས་བྲལ་ནམ་མཁའི་ངང་། ། འོན་ཀྱང་འཁོར་འདས་སྣང་བ་འགག་མེད་འཆར། ། ཤར་ཡང་ངོ་བོས་སྟོང་པའི་བློ་འདས་ཀྱི། ། གདོད་མའི་མགོན་པོ་མུས་པ་ཆེན་པོ་རྒྱལ། ། ཨེ་མ་སྔོན་བྱོན་མཁས་པ་རྣམས་ཀྱི་གསུང་། ། ཕྱོགས་ལྷུང་འཁྱོག་པོའི་བསམ་སྦྱོར་དང་བྲལ་བར། ། ཀུན་ལ་དང་འདོད་དད་པའི་བློ་མཚོ་ལས། ། ལེགས་བཤད་ཚིག་གི་མེ་ཏོག་འདི་འཁྲུངས་སོ། ། ཚུལ་འདིར་འབད་དང་དུས་གསུམ་དགེ་བའི་མཐུས། །
བདག་ཅག་དཔོན་སློབ་འགྲོ་དྲུག་མཁའ་མཉམ་གྱི། ། ཤེས་རྒྱུད་སྒྲིབ་གཉིས་བག་ཆགས་དང་བཅས་པ། ། མ་ལུས་བྱང་ནས་དོན་གཉིས་ཕུན་ཚོགས་ཤོག ། བདག་ཀྱང་རྡོ་རྗེའི་ལུས་བརྟས་དབང་པོ་གསལ། ། རིགས་བརྒྱུད་མྱུར་འབྱུང་བསྟན་ལ་ཆེས་ཕན་ཅིང་། ། དཔོན་སློབ་ཚེ་མཐར་ཕྱིན་ནས་ཕྱི་མའི་ཚེ། ། བདེ་ལྡན་ཞིང་དུ་ལྷན་ཅིག་སྐྱེ་བར་ཤོག ། གནས་དེར་ས་ལམ་རྟོགས་པ་མཐར་ཕྱིན་ཏེ། ། གང་འདུལ་སྤྲུལ་པས་སྔགས་འཆང་ཡབ་སྲས་ཀྱི། ། བསྟན་འདི་སྲིད་མཐའི་བར་དུ་འཛིན་པ་སོགས། །
ཡིད་ལ་རེ་བའི་དོན་ཀུན་ལྷུན་གྲུབ་ཤོག ། ཅེས་དཔལ་ལྡན་ས་སྐྱ་པའི་བསྟན་འཛིན་ངོར་རྫོང་རྣམ་གཉིས་ཀྱི་གསུང་ངག་རིན་པོ་ཆེའི་ཕྱག་ལེན་གྱི་རིམ་པ་འགའ་ཞིག་ལས་བརྩམས་ཏེ་སོ་སོའི་བཞེད་སྲོལ་རྣམས་ལེགས་པར་བཤད་པ་ལུགས་གཉིས་གསལ་བའི་ཉིན་བྱེད་ཅེས་བྱ་བ་འདིའང་ས་གསུམ་གྱི་བླ་མ་གྲུབ་ཐོབ་ཀྱི་འཁོར་ལོས་སྒྱུར་བ་འཇམ་པའི་དབྱངས་བསོད་ནམས་དབང་པོའི་ཞལ་སྔ་ནས་དང་། ཡབ་རྗེ་སྦས་པའི་སངས་རྒྱས་བསྟན་པའི་རྩ་ལག་སྔགས་འཆང་གྲགས་པ་བློ་གྲོས། བརྟན་གཡོའི་ཁྱབ་བདག་རྡོ་རྗེ་སེམས་དཔའ་ཉིད་གཞན་ངོར་ངུར་སྨྲིག་གི་བླ་གོས་འཆང་བ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན། སྤྲུལ་པའི་སྐུ་སྤྱན་སྔ་ཆོས་ཀྱི་སྤྱན་ལྡན་ཀུན་དགའ་དོན་གྲུབ། མཁན་ཆེན་ཐམས་ཅད་མཁྱེན་པ་འཇམ་པའི་དབྱངས་ངག་དབང་ཆོས་གྲགས་ལ་སོགས་ཏེ་ཡོངས་འཛིན་དམ་པ་བཀའ་དྲིན་ཅན་རྣམས་ཀྱི་གསུང་ལས་སྐྱེས་པ་དཔལ་ས་སྐྱ་པ་ཤཱཀྱའི་དགེ་གཉེན་པཎྜི་ཏ་་་་་་མཁས་པ། སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་འཕགས་པའི་ཡུལ་ན་བ་ཧུ་དྷཱ་ནྱཿསྟེ་འབྲུ་མང་པོ་ཞེས་གྲགས་ཤིང་རྒྱ་ནག་ལུགས་ལ་ས་ཕོ་སྟག་གི་ལོ་ཁྲུམས་ཀྱི་ཟླ་བའི་དཀར་ཕྱོགས་རྒྱལ་བ་དང་པོའི་ཚེས་ལ་བོད་ཀྱི་རྡོ་རྗེ་གདན་དཔལ་ས་སྐྱའི་ཆོས་གྲྭ་ཆེན་པོའི་ལྷ་ཆེན་རིག་འཛིན་ཕོ་བྲང་གི་རང་གཤོང་བསམ་གཏན་ཁང་བུ་འཆི་མེད་རྡོ་རྗེའི་གུར་ཁང་དུ་ལེགས་པར་སྦྱར་བའི་ཡི་གེ་པ་ནི་སྐྱེས་སྦྱངས་ཀྱི་ཉལ་སློང་་་་་་ཤེས་རབ་ཀྱི་མངོན་བརྗོད། ཆེན་པོ་དང་ལྡན་པས་གསུང་རབ་མང་པོའི་མགྲིན་པ་ཅན་རབ་འབྱམས་སྨྲ་བ་དགེ་སློང་རྡོ་རྗེ་འཛིན་པ་བསམ་གཏན་རྒྱ་མཚོས་དད་གུས་ཀྱི་སྒོ་ནས་མགྱོགས་པར་བགྱིས་སོ། འདིས་ཀྱང་བདག་ཅག་དཔོན་སློབ་རྣམས་ཀྱིས་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག དྷརྨེ་ཨུ་ད་ཡ་མསྟུ།་་་་་
ཆོས་འདི་དར་བར་གྱུར་ཅིག ཀ་ལྱན་ལྦརྡྷནྟུ།་་་་་ དགེ་ལེགས་འཕེལ་བར་གྱུར་ཅིག སརྦ་མངྒ་ལཾ།།་་་་་ ཐམས་ཅད་བཀྲ་ཤིས།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 152 ཨ་མྱེས་ཞབས། ངོར་རྫོང་གཉིས་ཀྱི་ལམ་འབྲས་ཀྱི་ཕྱག་ལེན་འགའ་ཞིག་སོ་སོའི་བཞེད་སྲོལ་རྣམས་ལེགས་པར་བཤད་པ། PAGE * MERGEFORMAT 153
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
