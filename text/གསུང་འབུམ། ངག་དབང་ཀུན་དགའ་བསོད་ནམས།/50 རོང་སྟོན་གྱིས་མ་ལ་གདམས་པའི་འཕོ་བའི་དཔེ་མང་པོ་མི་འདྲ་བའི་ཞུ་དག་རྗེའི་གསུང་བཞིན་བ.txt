གསུང་འབུམ། ངག་དབང་ཀུན་དགའ་བསོད་ནམས།
པོད ༥༠
རོང་སྟོན་གྱིས་མ་ལ་གདམས་པའི་འཕོ་བའི་དཔེ་མང་པོ་མི་འདྲ་བའི་ཞུ་དག་རྗེའི་གསུང་བཞིན་བགྱིས་པ།
༄༅། །རོང་སྟོན་གྱིས་མ་ལ་གདམས་པའི་འཕོ་བའི་དཔེ་མང་པོ་མི་འདྲ་བའི་ཞུ་དག་རྗེའི་གསུང་བཞིན་བགྱིས་པ་བཞུགས།། ༄༅། །ན་མོ་གུ་རུ། རོང་སྟོན་ཆེན་པོས་མ་ལ་འཕོ་བ་འདེབས་པའི་གདམས་པ་འདི་གསུངས་སོ། ། རྗེ་སངས་རྒྱས་ཀུན་གྱི་ངོ་བོ་ཉིད། ། ཐུགས་མཁྱེན་བརྩེའི་ཡོན་ཏན་ལྷུན་གྱིས་གྲུབ། ། ཁྱེད་ཅི་མཛད་དཔག་མེད་འགྲོ་བའི་མགོན། ། སྤྲང་བདག་ལ་ཐུགས་རྗེས་གཟུང་དུ་གསོལ། ། སྔོན་འཁོར་བ་ཐོག་མ་མེད་པ་ནས། ། སྙིང་བརྩེ་བས་ཡང་ཡང་བསྐྱངས་པའི་མ། ། སྒོས་ཚེ་འདིའི་དལ་འབྱོར་མི་ལུས་འདི། །
ཆོས་བྱང་ཆུབ་བསྒྲུབ་པའི་རྟེན་དུ་བྱིན། ། དྲིན་འཁོར་ཐབས་མེད་པའི་ཨ་མ་ལ། ། བུ་སྒྱུ་ལུས་ཀྱི་ཞབས་ཏོག་མ་འགྲུབ་ཀྱང་། ། ད་དྲིན་ལན་དམ་པའི་ཆོས་ཀྱིས་འཇལ། ། འདི་མ་བརྗེད་ཐུགས་ཀྱི་དཀྱིལ་དུ་ཞོགས། ། ལར་སྐྱེས་པའི་ཐ་མ་འཆི་བ་ཡིན། ། འདི་རྒན་གཞོན་ཁྱད་པར་མེད་ན་ཡང་། ། སྒོས་ཚེ་ཞབས་ནུབ་རིའི་ཉི་མ་བཞིན། ། དུས་འཆི་བས་གཏུགས་པ་རྒས་པའི་ཆོས། ། དུས་ད་ལོ་ཙམ་གྱི་ཚེ་མཇུག་ལ། །
ལས་ཆགས་སྡང་བསོག་ལོང་མི་འདུག་པས། ། རྗེ་བླ་མས་གསུངས་པའི་མན་ངག་དང་། ། དོན་རང་སེམས་གཅིག་ཏུ་བསྲེས་མཛོད་ཅིག ། ནོར་སྡིག་དང་འདྲེས་པའི་བསོག་འཇོག་ལ། ། རང་ལུས་ངག་ཡིད་གསུམ་འབད་སྟོན་ནས། ། སེམས་ཡིད་གཏད་ས་བོན་འདེབས་པ་ཡིན། ། འདི་སྤྱིར་དུ་སྤོང་བ་ཉུང་བ་གདའ། ། ད་བསོག་ན་སྒོ་གསུམ་དགེ་བའི་ལས། ། ཚེ་ཕྱི་མའི་ནོར་སྐལ་བསོག་པ་ཞུ། ། མི་མཐོ་དམའ་འབྲིང་གསུམ་ཀུན་ལ་ཡང་། །
རང་འགྱོད་པ་མེད་པར་བསྟུན་ན་ཡང་། ། དེ་མགུ་བ་ཉུང་ལ་འཁང་བ་མང་། ། ད་མི་སེམས་འཛིན་པའི་སྤྲོས་པ་བཞོགས། ། བློ་ནང་དུ་ཁུག་ལ་རང་གི་སེམས། ། དོན་ལྷན་ཅིག་སྐྱེས་པའི་རྒྱལ་ས་ཟུངས། ། རང་ལྟོ་གོས་སྡུག་བསྔལ་ཁྱད་བསད་ནས། ། དུས་ཡུན་རིང་བསྐྱངས་པའི་བུ་ཚ་ཡང་། ། ལུས་རང་མགོ་ཐོན་ནས་དྲིན་བཤགས་བྱེད། ། འདི་སྡུག་བསྔལ་ཡིན་གྱི་རྒྱབ་ཏུ་སྐྱུར། ། ལས་གྲུབ་དང་མ་གྲུབ་ཅི་གདའ་ཡང་། །
བློ་རྣམ་རྟོག་ཆགས་སྡང་ལིང་གྱིས་སྐྱུར། ། རང་མོས་པའི་བླ་མ་རིན་པོ་ཆེ། ། དེ་མདུན་གྱི་ནམ་མཁར་ཡང་ཡང་སྒོམས། ། ཡིད་རྩེ་གཅིག་གདུང་པས་གསོལ་བ་འདེབས། ། ལུས་ཙོག་པུ་སྐྱིལ་ཀྲུང་གང་བདེ་འམ། ། དེ་མ་གྲུབ་གཞོགས་གཡས་འོག་ཏུ་ཆུག ། གནས་ལྟེ་བ་ནས་བཟུང་སྤྱི་གཙུག་བར། ། རྩ་དབུ་མ་ཁོག་སྟོང་སྦ་ལྕག་ཙམ། ། སྟེང་སྤྱི་གཙུག་དཀར་ཁུང་ཐལ་ལེ་བ། ། སྒོ་མ་འགགས་གསལ་ལེ་ཡོད་པ་ལ། །
སེམས་འོད་ཀྱི་གོང་བུ་དཀར་ལ་གྲིམས། ། ཚད་སྲན་རྡོག་ཙམ་ཞིག་སྙིང་ཁར་སྒོམས། ། དེ་སོག་སྦུགས་ཡུངས་ཀར་ཕུ་བཏབ་བཞིན། ། དེ་ཐེ་ཚོམ་མེད་པ་རྒྱང་སྟེ་འཐོན། ། དེ་བླ་མའི་ཐུགས་ཁར་ཐིམ་དུ་ཆུག ། དེ་ལན་གཅིག་མ་ཡིན་ཡང་ཡང་སྐྱོར། ། ལུས་སེམས་དང་བྲལ་དུས་དགོས་པ་ཡིན། ། དུས་ད་ལྟ་དམིགས་པ་གོམས་སུ་ཆུག ། ཆོས་ཁྱད་པར་འཕགས་པའི་མན་ངག་འདི། ། མ་དྲིན་ཅན་སེམས་ཀྱི་སྐྱོ་གྲོགས་ལགས། །
བཀའ་མདོ་རྒྱུད་སྙིང་པོ་བསྡུས་ནས་བཞག ། བུ་ཡིད་ལ་དྲན་ཚེ་འདི་ལ་གཟིགས། ། ང་མདུན་ན་ཡོད་ཀྱང་འདི་ལས་མེད། ། དུས་ད་ནས་བྱང་ཆུབ་མ་ཐོབ་བར། ། མ་དྲིན་ཅན་བདེ་བའི་སྨོན་ལམ་འདེབས། ། སེམས་དག་སྣང་ངང་དུ་ཡང་ཡང་མཇལ། ། ཅེས་པ་འདི་ཤཱཀྱའི་དགེ་སློང་རོང་སྟོན་པ་ཤཱཀྱ་རྒྱལ་མཚན་གྱི་མ་ལ་བརྩེ་བའི་སྒོ་ནས་གདམས་པའོ། ། འདིའི་ལུང་སྤྱན་སྔ་རིན་པོ་ཆེའི་དྲུང་དུ། ས་སྐྱ་པ་ངག་དབང་ཀུན་དགས་ཐོས་ནས། དེ་འཕྲལ་རྗེའི་གསུང་བཞིན་དཔེ་མ་དག་པ་ཞུ་དག་ཡང་དག་བགྱིས་པ་ཡིན་པས་ཕྱིན་ཆད་དཔེ་འདི་འབྲི་འདོད་རྣམས་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཞུ་དག་བྱས་པའི་མ་དཔེ་འདི་ཁོ་ན་ལ་མ་ཕྱི་མཛད་པ་ཞུ།། །།
སརྦ་མངྒ་ལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རོང་སྟོན་གྱིས་མ་ལ་གདམས་པའི་འཕོ་བའི་དཔེ་མང་པོ་མི་འདྲ་བའི་ཞུ་དག་རྗེའི་གསུང་བཞིན་བགྱིས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
