གསུང་འབུམ། ངག་དབང་ཀུན་དགའ་བསོད་ནམས།
པོད ༤༦
བདེ་བ་ཅན་གྱི་ཞིང་དུ་སྐྱེ་བའི་སྨོན་ལམ་བཏབ་པའི་ཕན་ཡོན་གྱི་ལུང་སྦྱོར།
༄༅། །བདེ་བ་ཅན་གྱི་ཞིང་དུ་སྐྱེ་བའི་སྨོན་ལམ་བཏབ་པའི་ཕན་ཡོན་གྱི་ལུང་སྦྱོར་བཞུགས།། ༄༅། །ན་མོ་གུ་རུ་བུདྡྷ་དྷྭ་ཛ་ཡེ། ། དག་པའི་ཞིང་རྣམས་ཀྱི་ནང་ནས་མཆོག་ཏུ་གྱུར་པ་བདེ་བ་ཅན་དུ་སྐྱེ་བར་རྩེ་གཅིག་ཏུ་སྨོན་ལམ་བཏབ་པའི་ཕན་ཡོན་ནི། སྨན་བླའི་མདོ་ལས། བདེ་བ་ཅན་དུ་སྐྱེ་བར་སྨོན་ལམ་འདེབས་པ་དེ་དག་འཆི་བའི་དུས་ཀྱི་ཚེ། བྱང་ཆུབ་སེམས་དཔའ་བརྒྱད་རྫུ་འཕྲུལ་གྱིས་ལྷགས་ནས་ལམ་སྟོན་པར་འགྱུར་རོ། ཞེས་དང་། གཙུག་ཏོར་དྲི་མེད་ཀྱི་མདོ་ལས། སྦྲུལ་ལྤགས་པ་བརྗེས་པ་བཞིན་དུ་ལུས་འདི་བོར་ནས་བདེ་བ་ཅན་དུ་འགྲོ་བར་འགྱུར་རོ། ། ཞེས་དང་།
བདེ་བ་ཅན་གྱི་ཞིང་བཀོད་ལས། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འོད་དཔག་མེད་དེའི་ཁ་དོག་དང་། དབྱིབས་དང་། ཆུ་ཞེང་། ཞབས་འབྲིང་པ་དགེ་སློང་གི་དགེ་འདུན་ཅི་འདྲ་བ་དེ་འདྲ་བའི་སངས་རྒྱས་ཀྱི་སྤྲུལ་པ་དག་མདུན་དུ་གནས་པར་འགྱུར་ཏེ། དེ་དག་དེ་བཞིན་གཤེགས་པ་མཐོང་བས་རབ་ཏུ་དང་བ་ལ་དམིགས་པའི་ཏིང་ངེ་འཛིན་དེ་དང་། བརྗེད་པ་མེད་པའི་དྲན་པས་ཤི་འཕོས་ནས་སངས་རྒྱས་ཀྱི་ཞིང་དེ་ཉིད་དུ་སྐྱེ་བར་འགྱུར་རོ། ། ཞེས་གསུངས་ཤིང་། གཞན་ཡང་མདོ་ཟ་མ་ཏོག་བཀོད་པ་ཐོས་པས་ཀྱང་བདེ་བ་ཅན་དུ་སྐྱེ་བར་བཤད་དེ། ཇི་སྐད་དུ།
མདོ་དེ་ཉིད་ལས། འཆི་བའི་ཚེ། དེ་བཞིན་གཤེགས་པ་བཅུ་གཉིས་གཤེགས་ནས་དབུགས་འབྱིན་པར་མཛད་དེ། རིགས་ཀྱི་བུ་མ་འཇིགས་ཤིག ཁྱོད་ཀྱིས་ཐེག་པ་ཆེན་པོའི་མདོ་སྡེ་རིན་པོ་ཆེའི་རྒྱལ་པོ་ཟ་མ་ཏོག་བཀོད་པ་ཐོས་སོ། ། བདེ་བ་ཅན་དུ་འགྲོ་བའི་ཕྱིར་ལམ་སྣ་ཚོགས་ཀྱང་སྟ་གོན་བྱས་སོ། ། གདུགས་སྣ་ཚོགས་དང་། ཅོད་པན་དང་། སྣ་ཆ་དང་། སེ་མོ་དོ་རྣམས་ཀྱང་སྟ་གོན་བྱས་ལ།
ལྟས་དེ་ལྟ་བུ་འབྱུང་ཞིང་འཆི་བའི་དུས་ཀྱི་ཚེ་བར་ཆད་མེད་པར་བདེ་བ་ཅན་དུ་འགྲོ་བར་འགྱུར་རོ། ། ཞེས་གསུངས་པས་སོ། ། ཡང་རྗེ་གཞོན་ནུ་རྒྱལ་མཆོག་པའི་བྱང་ཆུབ་ལམ་གྱི་སྒྲོན་མེའི་དོན་འགྲེལ་ལས་འདི་ལྟར་འབྱུང་སྟེ། རྫུས་ནས་སྐྱེ་བའི་རྒྱུ་དཀོན་མཆོག་སྤྲིན་གྱི་མདོ་ལས་བཅུ་གསུངས་ཏེ། དེ་བཞིན་གཤེགས་པའི་སྐུ་གཟུགས་བཞེངས་པ་དང་། མཆོད་རྟེན་ཞིག་པ་འཆོས་པ་དང་། མཆོད་རྟེན་ལ་སྤོས་ཀྱི་བྱུག་པ་འབུལ་བ་དང་། དེ་བཞིན་གཤེགས་པའི་སྐུ་གཟུགས་དག་ལ་ཁྲུས་ཀྱི་སྤོས་ཆུ་འབུལ་བ་དང་། མཆོད་རྟེན་ལ་ཕྱག་དར་དང་སྐྱང་ནུལ་བྱ་བ་འབུལ་བ་དང་། ཕ་མ་ལ་ལུས་ཀྱིས་རིམ་འགྲོ་བྱེད་པ་དང་།
མཁན་པོ་དང་སློབ་དཔོན་ལ་ལུས་ཀྱིས་རིམ་གྲོ་བྱེད་པ་དང་། དེའང་ཟང་ཟིང་དང་བཅས་པའི་སེམས་ཀྱིས་མ་ཡིན་པར། ཟང་ཟིང་མེད་པའི་སེམས་ཀྱིས་བྱེད་པ་དང་། རྒྱུ་དེ་རྣམས་ལ་བརྟེན་ནས་སེམས་ཅན་ཐམས་ཅད་མངལ་གྱི་ཉེས་པས་མ་གོས་པར་གྱུར་ཅིག་ཅེས་བསྔོ་ཞིང་། དེའང་བསམ་པ་ཐག་པ་ནས་བསྔོ་བར་བྱེད་པ་དང་བཅུའོ། ། དང་པོ་ནི། རྟེན་བཞེངས་པའི་ནུས་པ་ཡོད་པ་ཉུང་། ཡོ་བྱད་བསྒྲུགས་ནས་བྱས་ན་ཆོས་དང་མི་འགལ་བ་མེད། ལྷ་བཟོ་བ་ཁྲམ་པ་དང་འཐབ་ནག་བྱེད་བྱེད་ནས་ཆོས་ལ་བྱི་བཅད་བྱེད་ཉེན་ཆེ་བས་ན། རང་ཅག་གི་ལག་ལེན་དུ་ཚ་ཚ་གདབ།
མཆོད་རྟེན་ཞིག་པའི་འོག་ནས་མི་མ་ཡིན་ཡོང་ཉེན་ཆེ་བས། དེ་བཞིན་གཤེགས་པའི་ཆོས་ཀྱི་སྐུ་ལ་ཞིག་པ་མེད་པ་ཉིད་དུ་བསམ། མི་མ་ཡིན་མེད་པར་བསྟན་ལ་ཕེབས་ནས་གསོ་བར་ཡང་བྱ་ཞེས་གསུང་ཡང་བདེ་བ་ཅན་གྱི་ཞིང་གི་བཀོད་པ་གསལ་བའི་མེ་ལོང་ཕུན་ཚོགས་བཅོ་བརྒྱད་པ་ལས། གང་གི་མཚན་ཐོས་དགེ་བའི་རྩ་བ་རྣམས། ། བདེ་བ་ཅན་དུ་སྐྱེ་བའི་རྒྱུར་བསྔོས་ན། ། མཚམས་མེད་ཆོས་སྤོང་མ་གཏོགས་དོན་གྲུབ་པ། ། འཕྲིན་ལས་ཕུན་ཚོགས་ཞིང་ཁམས་བདེ་བ་ཅན། ། ཞེས་ཀྱང་འབྱུང་བ་ཡིན་ནོ། ། ཞེས་པའི་ལུང་བཏུས་ཉུང་ངུ་འདི། ། འཁོན་རིགས་སྔགས་འཆང་ས་སྐྱ་པ། །
ངག་དབང་ཀུན་དགའ་བསོད་ནམས་ཀྱིས། ། སྦྱར་བས་དོན་ཀུན་འགྲུབ་གྱུར་ཅིག ། སརྦ་མངྒལཾ། ། དེ་བཞིན་གཤེགས་སྐུ་མཆོད་རྟེན་ནི། ། བཞེངས་དང་ཉམས་པ་གསོ་བ་དང་། ། མཆོད་རྟེན་དེ་བཞིན་གཤེགས་སྐུ་ལ། ། སྤོས་ཀྱིས་བྱུག་དང་སྤོས་ཆུས་བཀྲུ། ། མཆོད་རྟེན་ཕྱག་དར་སྐྱང་ནུལ་འབུལ། ། ཕ་མ་དང་ནི་མཁན་སློབ་ལ། ། ལུས་ཀྱིས་རིམ་གྲོ་བྱེད་པ་དང་། །
དེ་ཀུན་ཟང་ཟིང་མེད་པ་ཡི། ། ཀུན་སློང་གིས་བྱ་དགེ་བ་རྣམས། ། འགྲོ་ཀུན་མངལ་གྱིས་མི་གོས་པར། ། བསྔོ་ཞིང་དེ་ཡང་ཁ་ཙམ་གྱིས། ། མིན་པ་བསམ་པ་དག་པ་ཡིན། ། བསྔོ་བ་དེ་རྣམས་རྫུས་སྐྱེས་སུ། ། སྐྱེ་བའི་ཟབ་མོའི་ཐབས་སམ་རྒྱུ། ། བཅུར་ནི་དཀོན་མཆོག་སྤྲིན་ཉིད་ལས། ། གསུངས་ཞེས་དཀོན་མཆོག་འབངས་ཀྱིས་གསུངས། ། ཞེས་པའང་ངག་དབང་ཀུན་དགས་སྨྲས། །
དྷརྨ་ཨུ་ད་ཡ་མསྟུ་་་་་་ཆོས་འདི་དར་བར་གྱུར་ཅིག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། བདེ་བ་ཅན་གྱི་ཞིང་དུ་སྐྱེ་བའི་སྨོན་ལམ་བཏབ་པའི་ཕན་ཡོན་གྱི་ལུང་སྦྱོར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
