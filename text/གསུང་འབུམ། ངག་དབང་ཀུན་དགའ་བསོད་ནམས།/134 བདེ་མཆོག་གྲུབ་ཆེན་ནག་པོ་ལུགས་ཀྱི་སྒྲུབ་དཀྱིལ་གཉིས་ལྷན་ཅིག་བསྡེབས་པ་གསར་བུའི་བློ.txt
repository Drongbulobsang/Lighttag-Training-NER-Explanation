གསུང་འབུམ། ངག་དབང་ཀུན་དགའ་བསོད་ནམས།
པོད ༡༣༤
བདེ་མཆོག་གྲུབ་ཆེན་ནག་པོ་ལུགས་ཀྱི་སྒྲུབ་དཀྱིལ་གཉིས་ལྷན་ཅིག་བསྡེབས་པ་གསར་བུའི་བློ་ཅན་འཇུག་བདེ་ཀུན་དགའ།
༄༅། །ས་ལོ་ཆེན་པོ་དང་སྔགས་འཆང་ཆོས་ཀྱི་རྒྱལ་པོས་མཛད་པའི་འཁོར་ལོ་བདེ་མཆོག་གྲུབ་ཆེན་ནག་པོ་ལུགས་ཀྱི་སྒྲུབ་དཀྱིལ་གཉིས་ལྷན་ཅིག་བསྡེབས་པ་གསར་བུའི་བློ་ཅན་འཇུག་བདེ་ཀུན་དགའ་ཞེས་བྱ་བ་བཞུགས་སོ།། ན་མོཿཤྲཱི་ཝན་སངྒུ་རུ་བུདྡྷ་དྷྭ་ཛ་ཙཀྲ་སམྦ་ར་ཡེ། དཔལ་ལྡན་བླ་མ་དམ་པ་སངས་རྒྱས་རྒྱལ་མཚན་དང་འཁོར་ལོ་སྡོམ་པ་ལ་ཕྱག་འཚལ་ལོ། ། ས་ལོ་འཇམ་པའི་རྡོ་རྗེ་དང་། ། སྔགས་འཆང་ཆོས་ཀྱི་རྒྱལ་པོ་ཡིས། ། མཛད་པའི་བདེ་མཆོག་སྒྲུབ་དཀྱིལ་གཉིས། ། ལྷན་ཅིག་བསྡེབས་ཏེ་འདིར་སྤེལ་ལོ། ། དེ་ལ་འདིར་དཔལ་འཁོར་ལོ་བདེ་མཆོག་སློབ་དཔོན་ནག་པོ་སྤྱོད་པའི་རྡོ་རྗེའི་ལུགས་ཀྱི་དཀྱིལ་འཁོར་སྒྲུབ་མཆོད་ཀྱི་ཆོ་གའི་གསལ་བྱེད་ཕྱག་ལེན་གྱི་རིམ་པ་ཅུང་ཟད་བརྗོད་ན། དེ་ལ་དོན་བཞི་སྟེ། བསྙེན་པ་དང་།
དཀྱིལ་འཁོར་གྱི་སྤྱོད་པ་དང་། བརྟུལ་ཞུགས་ཀྱི་རིམ་པ་དང་། མཇུག་གི་བྱ་བའོ། ། དང་པོ་ནི། ཡན་ལག་ལྔ་དང་ལྡན་པའི་བསྙེན་པ་ལ་སོགས་པ་སྟེ། རྗེ་བཙུན་རིན་པོ་ཆེས་མཛད་པའི་ནག་པོ་དཀྱིལ་ཆོག་ཏུ་བལྟའོ། ། སྤྱི་དོན་གཉིས་པ་དཀྱིལ་འཁོར་གྱི་སྤྱོད་པ་ལ། ས་ཆོག སྟ་གོན། ཐིག་གི་བྲི་བ།
ཚོན་གྱི་བྲི་བ། བསྐྱེད་ཅིང་བྱིན་གྱིས་བརླབ་པ། མཆོད་པ། འཇུག་པ་དང་བདུན་གྱི་དང་པོ་ས་ཆོག་དགོས་པའི་ཕྱོགས་ལ་དཀྱིལ་ཆོག་བཞིན་བྱའོ།། ༈ །།གཉིས་པ་སྟ་གོན་དུ་གནས་པ་ལ། ས་ཆོག་བྱས་ན་སྟ་གོན་དཀྱིལ་ཆོག་བཞིན་བྱ་ཞིང་། དཀྱིལ་འཁོར་གྱི་ཁང་པ་རྙིང་པ་ལ་སོགས་པར་ས་ཆོག་མི་དགོས་པས། དེ་ལ་སྟ་གོན་ནི། གནས་ཁང་ཕྱག་དར་དང་གཙང་སྦྲས་ཐོན་པར་བྱས་ཤིང་། ཡིད་དུ་འོང་བ་དེར་བླ་བྲེ་དང་ཡོལ་བས་བརྒྱན།
ཡི་དམ་ཆོས་སྐྱོངས་སོགས་ཀྱི་བྲིས་སྐུ་དགྲམ། དཀྱིལ་འཁོར་གྱི་གཞི་མཚན་ཉིད་དང་ལྡན་པར་འོག་ནས་འབྱུང་བ་ལྟར་ལས་ཐིག་གི་ཆ་དབྱེ་བའི་སྟེང་དུ་འགོད་སྔགས་དང་མཐུན་པར་འབྲས་ལ་སོགས་པས་ཚོམ་བུ་བཞི་བཅུ་རྩ་དགུ་དང་། བྱང་་་་་་ལས་ཀྱི་རྡོ་རྗེས་དབུས་སུ་དྲིའི་ཐིག་ལེ་གྲུ་བཞི་དང་། གཞན་རྣམས་ལ་ཟླུམ་པོར་བྱས་པའི་སྟེང་དུ། དཀྱིལ་འཁོར་གྱི་ཤར་དུ་སའི་ལྷ་མོའི་ཚོམ་བུ་གཅིག་རྣམས་བཀོད། དེ་ནས་རྒྱས་པར་ན་ལྷ་གྲངས་དང་མཉམ་པའི་མཆོད་པ་བྱེད། བསྡུ་ན་དཀྱིལ་འཁོར་དེའི་མཐར་དཀྱིལ་འཁོར་གྱི་ཤར་ལྷོ། འཇིག་རྟེན་པའི་ལྷོ་ནུབ་ཏུ་མཚམས་འཛིན་གྱི་མེ་ཏོག དེ་ནས་གཡོན་སྐོར་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་ཕྱོགས་མཚམས་རེ་རེར་བཀོད་པས། ཞལ་ཟས་འཇིག་རྟེན་པའི་ནུབ་དྲང་པོར་ཡོང་བ་སྤྱི་མཆོད།
སྒོས་མཆོད་ནི། སྤོས། མར་མེ། ཞལ་ཟས་གསུམ་ཚན་པ་རེ་རེ་བྱས་པས་གཡོན་སྐོར་དུ་འདོད་སྣམ་གྱི་ཕྱོགས་མཚམས་བརྒྱད་དུ་མཚན་པ་རེ་རེ་བཀོད་པ། བདེ་ཆེན་འཁོར་ལོ་ནས། དམ་ཚིག་འཁོར་ལོའི་བར་གྱི་སྒོས་མཆོད། དེའི་ནང་དཀྱིལ་འཁོར་གྱི་ཤར་ནུབ་ཏུ་ཚན་པ་རེ་བཤམས་པ་གཙོ་བོ་ཡབ་ཡུམ་སྟེ་སྒོས་མཆོད་བསྡུས་པའི་ལུགས་དང་། དཀྱིལ་འཁོར་རྡུལ་ཚོན་མའི་དུས་སྟ་གོན་གྱི་སྐབས་འདིར་སྒོས་མཆོད་རྒྱས་པ་ལྷ་གྲངས་དང་མཉམ་པ་དྲུག་ཅུ་རྩ་གཉིས་ཕྱག་ལེན་ལ་མཛད་པས། དེའི་བཤོམ་ལུགས་ནི། སྒོ་མཚམས་མ་བརྒྱད་ཀྱི་ཚོམ་བུའི་ཕྱི་ནས་བཟུང་།
གཙོ་འཁོར་རྣམས་ཡབ་ཡུམ་སོ་སོར་འབུལ་བའི་ཤར་ནུབ་ཀྱི་ཚངས་ཐིག་སྟེང་ལ་གཡོན་སྐོར་དུ་སྤོས་མར་མེ་ཞལ་ཟས་གསུམ་ཚར་དགུ་དགུ་བཤམས་པ་ཤར་དུ་གཙོ་བོ་ཡབ་ཡུམ་ནས་བརྩམས་སྒོ་མའི་བར་གྱིའོ། ། ལྷོ་བྱང་གཉིས་ཀྱི་ཚངས་ཐིག་སྟེང་ལ་གསུམ་ཚན་བརྒྱད་བརྒྱད་བཤམས་པ་ལཱ་མཱ་དང་། གཟུགས་ཅན་མ་ནས་སྒོ་མའི་བར་གྱིའོ། ། མཚམས་བཞིའི་ཟུར་ཐིག་སྟེང་ལ་གསུམ་ཚན་བདུན་བདུན་བཤམས་པ། ཐུགས་འཁོར་བའི་མཚམས་བཞི་ནས། དམ་ཚིག་འཁོར་ལོའི་གཤིན་རྗེ་བསྟན་མ་སོགས་མཚམས་མ་བཞིའི་བར་གྱིའོ། ། དེ་ལྟར་བཀོད་པས་དྲུག་ཅུ་རྩ་གཉིས་ཚང་། ས་ལྷོའི་ཚོམ་བུའི་མདུན་དུ་ཚན་པ་གཅིག་དང་། གཏོར་ཆུང་གཅིག་རྣམས་བཤམས་པའོ། ། གཞན་འདས་གཏོར་དང་ཆོས་སྐྱོང་གི་གཏོར་མ་ལ་སོགས་པ་རྣམས་མཐོང་བ་བརྒྱུད་པའི་ཕྱག་ལེན་བཞིན་བཤམས་པའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམས།
མཆོད་གཏོར་དེ་དག་ཀྱང་རྒྱུ་བཟང་ཞིང་། སྦྱོར་བ་གཙང་སྦྲ་ཆེ་བ། བཀོད་པ་མཛེས་པ། ཕྱག་ལེན་ཕྲ་མོ་ཚུན་ཆད་མ་ཉམས་པར་བཤམས། གཞན་ཡང་རོལ་མོའི་ཚོགས་དང་འོག་ཏུ་དགོས་པའི་ཕུར་པ་མཚན་ཉིད་དང་ལྡན་པ་ལྔ་རིན་པོ་ཆེ་ལ་སོགས་པའི་སྣོད་འབྲུས་བཀང་པ་ལ་གོ་རིམ་མ་འཁྲུགས་པར་བཙུགས་པ་དང་། གོས་ཟུང་། ཀུ་ཤའི་ཆུན་པོ་བརྒྱད། སློབ་མ་སྟ་གོན་དགོས་ན་དེ་དག་གི་ཆས། སློབ་དཔོན་གྱི་མདུན་དུ་སྟེགས་ཀྱི་སྟེང་དུ་བུམ་གདན་ལ་རྣམ་རྒྱལ་གཡོན། ལས་བུམ་གཡས།
ཌཱ་མ་རུ། རྡོ་རྗེ་དྲིལ་བུ། ནང་མཆོད་སོགས་དགོས་པའི་ཡོ་བྱད་རྣམས་མ་ཚང་བ་མེད་པར་འདུས་བྱས་ལ། དེ་ནས་རྣལ་འབྱོར་པ་རྣམས་གྲལ་ལ་འཁོད་པའི་མདུན་དུ་སྔོན་འགྲོའི་གཏོར་མ་ཆུ་གཙང་གིས་སྦྱངས་ལ། མཆོད་གཡོག་པས་ཕྱག་གསུམ་བཙལ་ནས། དཀྱིལ་འཁོར་ཆེན་པོའི་སྔོན་དུ་འགྲོ་བའི་གཏོར་མ་བསང་སྦྱངས་བྱིན་རླབས་མཛད་དེ་འབུལ་བ་ཞུ། ཞེས་དང་། དཔོན་སློབ་རྣམས་ཀྱིས་རྡོ་རྗེའི་རྩེས་ནང་མཆོད་གཏོར་ནས། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ྄། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ྄།
ཨོཾ་གྲྀཧྞ་པ་ཡ་གྲྀཧྞ་པ་ཡ་ཧཱུྃ་ཧཱུྃ་ཕཊ྄། ཨོཾ་ཨཱ་ན་ཡ་ཧོཿབྷ་ག་ཝཱན་བི་དྱེ་ར་ཛ་ཧཱུྃ་ཧཱུྃ་ཕཊ྄། ཀྱིས་བསངས། སྭ་བྷ་ཝས་སྦྱངས། ལག་པ་གཡས་གཡོན་གཉིས་བྱ་ཁྱུང་གི་ཕྱག་རྒྱ་བསྟན་ལ། ངག་ཏུ། ཨོཾ་ཨཱཿཧཱུྃ་ཧ་ཧོཿཧྲིཿ ལན་གསུམ་གྱི་བྱིན་གྱིས་བརླབས་ནས། འབར་བའི་ཕྱག་རྒྱ་བསྐོར་ཞིང་། ཕཻཾ་བཛྲ་ཨ་ར་ལི་ཧོཿ
ཛཿཧཱུྃ་བཾ་ཧོཿ ཌཱ་ཀི་ནི་ས་མ་ཡ་སཏྭཾ། ཏྲྀ་ཤྱ་ཧོཿ ཞེས་པས་སྤྱན་དྲངས། དེ་ནས་རྡོ་རྗེ་ཐལ་མོ་ཁ་ཕྱེ་ལ། ཨོཾ་ཁ་ཁ། ཁཱ་ཧི་ཁཱ་ཧི་སརྦ་ཡཀྵ་རཀྵ་ས་བྷུ་ཏ། པྲེ་ཏ། པི་ཤཱ་ཙ། ཨུནྨ་ན།
ཨ་པ་སྨ་ར། ཌཱ་ཀ ཌཱ་ཀི་ནྱཱ་ད་ཡ། ཨི་དཾ་བ་ལིཾ། གྲྀཧྞནྟུ་མ་མ་སརྦ་སིདྡྷིཾ་མེ་པྲ་ཡཙྪནྟུ། ཡ་ཐཻ་ཝམ། ཡ་ཐཻཥྚཾ། བྷུཉྫ་ཐ། ཛི་གྷྲ་ཐ། པི་བ་ཐ།
མ་ཏི་ཀྲ་མ་ཐ། མ་མ་སརྦ་ཀརྻ། སཏྤུ་ཁཾ། བི་ཤུདྡྷ། ས་ཧཱ་ཡ་ཀ བྷ་བནྟུ། ཧཱུྃ་ཧཱུྃ་ཕཊ྄་སྭཱཧཱ། ཞེས་ལན་གསུམ་གྱིས་ཕུལ། ཨརྒྷཾནས་ཤཔྡའི་བར་གྱི་ཕྱི་མཆོད། ཨོཾ་ཨཱཿཧཱུྃ།
ཞེས་བརྗོད་ཅིང་སྲིན་ལག་གིས་ནང་མཆོད་ཀྱང་དབུལ་ལ། རྡོ་རྗེ་དྲིལ་བུ་འཛིན་པས། ལྷ་ཡི་ཚོགས་རྣམས་མ་ལུས་དང་། ། ཀླུ་ཡི་ཚོགས་རྣམས་མ་ལུས་དང་། ། གནོད་སྦྱིན་ཚོགས་རྣམས་མ་ལུས་དང་། ། སྲིན་པོའི་ཚོགས་རྣམས་མ་ལུས་དང་། ། འབྱུང་པོའི་ཚོགས་རྣམས་མ་ལུས་དང་། ། ཡི་དྭགས་ཚོགས་རྣམས་མ་ལུས་དང་། ། ཤ་ཟའི་ཚོགས་རྣམས་མ་ལུས་དང་། ། སྨྱོ་བྱེད་ཚོགས་རྣམས་མ་ལུས་དང་། །
རྗེད་བྱེད་ཚོགས་རྣམས་མ་ལུས་དང་། ། མཁའ་འགྲོའི་ཚོགས་རྣམས་མ་ལུས་དང་། ། མ་མོའི་ཚོགས་རྣམས་མ་ལུས་དང་། ། མ་ལུས་པ་ནི་ཐམས་ཅད་ཀུན། ། འདིར་གཤེགས་བདག་ལ་དགོངས་སུ་གསོལ། ། བསྟན་པ་བསྲུང་དང་འགྲོ་བའི་དོན་མཛད་ཕྱིར། ། ཐུགས་དམ་བཅས་ཤིང་ཞལ་གྱིས་བཞེས་པ་རྣམས། ། དཔལ་ཆེན་བཀའ་བསྡོད་ཡིད་ལྟར་མགྱོགས་པ་ཡི། ། འཇིགས་པའི་གཟུགས་ཅན་དྲག་གཏུམ་མི་ཟད་པ། ། གདུག་པ་འདུལ་མཛད་ནག་པོའི་ཕྱོགས་རྣམས་འཇོམས། །
རྣལ་འབྱོར་ལས་ལ་འབྲས་བུ་སྟེར་མཛད་ཅིང་། ། མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་བསྟོད། ། སྡེ་བརྒྱད་བཙུན་མོ་སྲས་དང་གཡོག་བཅས་པས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་སྤྱོད་ཅིང་། །
ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོངས་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་ཞི་བ་དང་། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་བ། །
དགེ་ལེགས་ཐམས་ཅད་འགྲུབ་པ་དང་། ། ཡིད་ལ་འདོད་པ་ཀུན་འགྲུབ་ཤོག ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར། སའི་ཕྱོགས་འདིར་བཅོམ་ལྡན་འདས་འཁོར་ལོ་བདེ་མཆོག་གི་དཀྱིལ་འཁོར་ཆེན་པོ་བསྒྲུབ་ཅིང་མཆོད་པ་དང་། འཇུག་ཅིང་དབང་བླང་བ་ལ་སོགས་པ་་་་་་སློབ་མ་གཞུག་ཅིང་དབང་བསྐུར་བ་སོགས་སྐབས་དང་སྦྱར། འཚལ་ན། སྲུང་མའི་དབང་པོ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་ཞི་བ་དང་། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་ཞིང་། དངོས་གྲུབ་སྒྲུབ་པའི་སྟོངས་གྲོགས་མཛོད།
གང་དག་ནག་པོའི་ཕྱོགས་ལ་མངོན་པར་དགའ་བའི་དཀྱིལ་འཁོར་ཆེན་པོའི་གསང་སྤྱོད་ལྟ་བར་མི་དབང་བའི་འབྱུང་པོ་གདུག་པ་ཅན་དེ་དག་འདིར་མ་གནས་པར་གཞན་དུ་སོང་ཞིག ཨོཾ་སུམྦྷ་ནི་སོགས་བརྗོད། རྡོ་རྗེ་གསོར་ཞིང་དྲིལ་བུ་དྲག་ཏུ་དཀྲོལ། མཆོད་གཡོག་པས་གཏོར་མ་ཕྱི་རོལ་ཏུ་དོར་རོ། ། དེ་ནས་ལག་པ་གཉིས་མཐེབ་སྲིན་གྱིས་སེ་གོལ་གཏོགས་ལ། ཨོཾ་ཨཱཿཧཱུྃ་བཛྲ་མུཿ སྲུང་མའི་དབང་པོ་ཁྱེད་རྣམས་སྒྲུབ་ཁང་གི་ཕྱི་རོལ་གྱི་ཕྱོགས་མཚམས་རྣམས་སུ་བཞུགས་ནས། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་བསྲུང་བའི་ལས་མཛོད། ། ཅེས་བརྗོད་དོ། ། དེ་ནས་གནས་ཡོ་བྱིན་རླབས་ནི།
མཆོད་གཡོག་པས་ཕྱག་གསུམ་བཙལ་ཏེ། གནས་ཁང་དང་མཆོད་པའི་ཡོ་བྱད་ལ་བྱིན་རླབས་གནང་བ་ཞུ། ཞེས་པ་དང་། དཔོན་སློབ་རྣམས་ཀྱིས་རྡོ་རྗེའི་རྩེས་ནང་མཆོད་གཏོར་ལ། སུམྦྷ་ནི་སོགས་ཀྱིས་བསངས། སྭ་བྷ་ཝས་སྦྱངས། སྟོང་པའི་ངང་ལས་གནས་ཁང་བྷྲུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་པ་གྲུ་བཞི་སྒོ་བཞི་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་ཡེ་ཤེས་ཀྱི་ཀཱ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག
བདུག་སྤོས། མར་མེ། དྲི། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ། དུས་འཁོར་བ་ཇི་སྲིད་མ་སྟོང་གི་བར་དུ་རྒྱུན་མི་འཆད་པར་གྱུར། སོ་སོའི་ཕྱག་རྒྱ་དང་བཅས་པས། ཨོཾ་ཨརྒྷཾ། པཱ་དྱཾ། པུཥྤཾ།
དྷུ་པཾ། ཨཱ་ལོ་ཀེ གནྡྷཾ། ནཻ་ཝི་དྱཾ། ཤཔྡ་ཨཱཿཧཱུྃ། རོལ་ཆེན་དང་། ཨོཾ་བཛྲ་གཎྜེ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ།
པྲ་ཙ་ལི་ཏེ། པྲཛྙཱ་པ་ར་མི་ཏཱ། ནཱ་ད་སྭ་བྷ་ཝེ་ན་བཛྲ་དྷརྨྨ་ཧྲྀ་ད་ཡ་ནི་སནྟོ་ཥ་ཎི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ། ཚར་གསུམ་གྱི་དང་པོས་མཆོད་ཡུལ་སྤྱན་དྲངས། གཉིས་པས་མཆོད་ཡུལ་དེ་རྣམས་ཀྱི་གནས་ཁང་བྱིན་གྱིས་བརླབས། གསུམ་པས་མཆོད་རྫས་ལ་སོགས་པའི་ཡོ་བྱད་རྣམས་བྱིན་གྱིས་བརླབས་པར་བསམ་མོ། ། དེ་ནས་དཀྱིལ་ཆོག་ལས། མཎྜལ་ཕུལ་ལ་ལྷའི་རྣལ་འབྱོར་ལ་གནས་པར་གསོལ་བ་བཏབ་ལ། ཞེས་འབྱུང་བས་ཞུ་འབུལ་ཕྱག་བཅོ་བརྒྱད་བྱ་སྟེ། དེའི་ཚུལ་བརྗོད་ན།
མཆོད་གཡོག་པས་ཕྱག་གསུམ་བཙལ་ནས་མཎྜལ་ཚོམ་བུ་བདུན་མ་དབུལ། དེ་ཡང་། ཨོཾ་བཛྲ་བྷུ་མི་ཨ་ཧཱུྃ་ནས་ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད། བླ་མ་དང་འདིར་འདུས་པའི་རིག་པ་འཛིན་པ་རྣམས་ལ་རིམ་གཉིས་ཀྱི་རྣལ་འབྱོར་ལ་གནས་པར་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་པ་དང་། བཞེས་ནས་བྱིན་གྱིས་བརླབས་དུ་གསོལ། ཞེས་བརྗོད། ཡང་ཕྱག་གསུམ་བཙལ་ཏེ། ཏིང་ཕོར་ནས་ཀྱིས་བཀང་ལ་རིང་བུ་བཙུགས་པ་སློབ་དཔོན་གྱི་མདུན་དུ་ཕུལ། གཞན་དེར་འདུས་པ་རྣམས་ལ་མེ་ཏོག་བཀྲམ་མོ། །
ཡང་ཕྱག་གསུམ་བཙལ་ལ་མེ་ཏོག་དང་བཅས་པས་ཐལ་མོ་སྙིང་ཁར་སྦྱར་ལ་གྲལ་གྱི་མཐར་ལངས་ཏེ། ངག་ཏུ། ཀུན་བཟང་རྣམ་འཕྲུལ་མཆོད་པའི་སྤྲིན་ཕུང་གིས། ། དཔའ་བོ་རྣལ་འབྱོར་མ་རྣམས་མཆོད་པ་དང་། ། ཡོན་བདག་བགེགས་ཞི་ཚོགས་གཉིས་བསག་བྱའི་ཕྱིར། ། གཉིས་མེད་ཏིང་འཛིན་དག་ལ་གནས་པར་མཛོད། ། མེ་ཏོག་གཏོར། དེ་འདྲ་བ་ལན་གསུམ་ཚར་བ་དང་། ཕྱག་གསུམ་བཙལ་ནས། སློབ་དཔོན་མ་ཡིན་པ་གཞན་ཚོགས་པ་རྣམས་ལ་མེ་ཏོག་བསྡུས།
ཡང་ཕྱག་གསུམ་བཙལ་ནས། ཐམས་ཅད་ཀྱིས་ཐུན་མོང་དུ་མཎྜལ་འབུལ་བ་ཞུ། ཞེས་བརྗོད་ལ། ཨོཾ་བཛྲ་བྷུ་མི་ནས། མ་ཚང་བ་མེད་པ་འདི་ཉིད་དཔལ་ལྡན་བླ་མ་དམ་པ་ལ་ཚོགས་ཀྱི་རྡོ་རྗེ་སློབ་དཔོན་ཞུ་བའི་ཡོན་དུ་དབུལ་བར་བགྱིའོ། ། སོགས་གོང་བཞིན་བརྗོད་ལ་སློབ་དཔོན་གྱིས་ཕྱག་ཏུ་མཎྜལ་ཕུལ། སློབ་དཔོན་གྱི་ཚོམ་བུ་ཁ་གསོས་ཏེ། ཨོཾ་བཛྲ་བྷུ་མི་ནས། མ་ཚང་བ་མེད་པ་འདི་ཉིད་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་དང་བཅས་པ་རྣམས་ལ་དབུལ་བར་བགྱིའོ། །
ཐུགས་རྗེས་འགྲོ་བའི་དོན་དུ་བཞེས་པ་དང་། བཞེས་ནས་བདག་ཅག་རྣམས་ཀྱི་རྒྱུད་ལ་རིམ་གཉིས་ཀྱི་ཏིང་ངེ་འཛིན་བཟང་པོ་མ་སྐྱེས་པ་བསྐྱེད་པ། སྐྱེས་པ་བརྟན་པར་བྱིན་གྱིས་བརླབ་ཏུ་གསོལ། ཞེས་བརྗོད་ཅིང་རེང་བུ་མཎྜལ་གྱི་དབུས་སུ་བཙུགས། མཆོད་གཡོག་པས་མཎྜལ་དཀྱིལ་འཁོར་གྱི་དྲུང་གང་བདེར་ཕུལ་ནས་བཞག་ལ། སླར་ཕྱག་གསུམ་བཙལ་ཏེ་གྲལ་ལ་འཁོད་དོ། ། དེ་ནས་སློབ་དཔོན་གྱིས། རིམ་པ་གཉིས་ཀྱི་རྣལ་འབྱོར་ལ་མཉམ་པར་འཇོག་པ་ཞུ། ཞེས་བསྐུལ་ཏེ། སྐྱབས་ཡུལ་གསལ་འདེབས་ནས་བརྩམས་ཏེ་བདག་བསྐྱེད་བཟླས་པའི་བར་དང་།
དཀྱིལ་འཁོར་བསྡུས་ནས་རང་གཙོ་བོ་ཡབ་ཡུམ་ཕྱག་བཅུ་གཉིས་པའི་ང་རྒྱལ་གྱིས་གནས་པ་ལ་གོ་ཆ་གསུམ་གྱིས་བསྲུང་བའི་བར། ས་ལོ་ཙཱ་བ་ཆེན་པོས་མཛད་པའི་ནག་པོ་པའི་སྒྲུབ་ཐབས་ངེས་དོན་ཟླ་བའི་འོད་ཟེར་བཞིན་བྱ་དགོས་པས། དེ་ལ་སྔོན་འགྲོ ། དངོས་གཞི། རྗེས་ཀྱི་བྱ་བ་དང་གསུམ་ལས། དང་པོ་ལ་གཉིས། ཐུན་མོང་གི་སྔོན་འགྲོ་དང་། ཁྱད་པར་གྱི་སྔོན་འགྲོའོ། ། དང་པོ་ལ་བཞི་སྟེ། སྐྱབས་སུ་འགྲོ་བ།
ཚད་མེད་བསྒོམ་པ། སེམས་བསྐྱེད་པ། རྡོ་རྗེ་སེམས་དཔའི་བསྒོམ་བཟླས་སོ། ། དང་པོ་ནི། མདུན་གྱི་ནམ་མཁར་སེངྒེས་བཏེགས་པའི་རིན་པོ་ཆེའི་ཁྲིའི་སྟེང་དུ། དབུས་སུ་རྩ་བའི་བླ་མ་འཁོར་ལོ་བདེ་མཆོག་གི་རྣམ་པ་ལ། སྙིང་པོའི་རྣལ་འབྱོར་མ་བཞི། སྐུ་གསུང་ཐུགས་ཀྱི་ལྷ། སྒོ་མཚམས་མ་བརྒྱད་རྣམས་ཀྱིས་བསྐོར་བ། གཙོ་བོའི་རྒྱབ་ཁཎྜ་རོ་ཧིའི་མདུན་དུ་ཆོས་པོ་ཏི་བྲག་རི་བརྩེགས་པ་ལྟ་བུ་སྟེ།
དེ་ཡང་གཙོ་བོ་ནི་བླ་མ་དང་སངས་རྒྱས་དཀོན་མཆོག་གི་ངོ་བོ། ཆོས་པོ་ཏིའི་རྣམ་པ་ནི་ཆོས་དཀོན་མཆོག འཁོར་རྣམས་ནི་དགེ་འདུན་དཀོན་མཆོག་གི་རང་བཞིན་དུ། མོས་ལ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས་འཕགས་པའི་དགེ་འདུན་ཐམས་ཅད་ཀྱི་མངའ་བདག རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། །
དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཉི་ཤུ་རྩ་གཅིག བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབས་ཏུ་གསོལ། སེམས་ཀྱི་གཙོ་བོ་བླ་མ་འོད་སྔོན་པོར་ཞུ། རང་གི་སྙིང་ཁར་ཐིམ། ཡིད་ཀྱི་སྡིག་སྒྲིབ་དག ཐུགས་ཀྱི་བྱིན་རླབས་ཞུགས། ཆོས་པོ་ཏི་འོད་དམར་པོར་ཞུ།
མགྲིན་པར་ཐིམ། ངག་གི་སྒྲིབ་པ་དག གསུང་གི་བྱིན་རླབས་ཞུགས། འཁོར་གྱི་ལྷ་རྣམས་འོད་དཀར་པོར་ཞུ། དཔྲལ་བར་ཐིམ། ལུས་ཀྱི་སྒྲིབ་པ་དག སྐུའི་བྱིན་རླབས་ཞུགས་པར་བསམ་མོ། ། གཉིས་པ་ཚད་མེད་བཞི་བསྒོམ་པ་ནི། རང་གི་ཞལ་བཞི་ལས། སོ་སོའི་ཁ་དོག་དང་མཐུན་པའི་འོད་ཟེར་སྤྲོས།
སེམས་ཅན་ཐམས་ཅད་ཚད་མེད་བཞི་ལ་བཀོད་པར་བསམས་ལ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར། སོགས་སྤྱི་ལྟར་རོ། ། རྗེ་ས་ཆེན་གྱིས་ཚད་མེད་བཞི་འདིར་མི་བྱ་ཞེས་པའི་དོན། ལཱུ་ཧི་པ་ལྟར་སྔགས་དང་ཕྱག་རྒྱར་བཅས་པ་འདིར་མི་བྱ་ཞེས་པའོ། ། གསུམ་པ་སེམས་བསྐྱེད་པ་ནི། སྔགས་ཀྱི་སྐུ་རུ་གྱུར་པ་ཡི། ། བདག་ནི་ཧེ་རུ་ཀར་བྱས་ནས། ། སེམས་ཅན་ཐམས་ཅད་ཧེ་རུ་ཀའི། ། གོ་འཕང་མཆོག་ལ་དགོད་པར་བྱ།
ལན་གསུམ། བཞི་པ་རྡོ་རྗེ་སེམས་དཔའི་བསྒོམ་བཟླས་ནི། རང་འཁོར་ལོ་སྡོམ་པར་གསལ་བའི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་ཅིང་ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བའི་ཡབ་ཀྱི་ཐུགས་ཁར་ཟླ་བའི་སྟེང་དུ་ཧཱུྃ་དཀར་པོ། དེ་ལས་འོད་ཟེར་འཕྲོས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབས་ཏུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབ། ཡབ་ཀྱི་སྐུ་གང་།
རྡོ་རྗེའི་ལམ་བརྒྱུད། ཡུམ་གྱི་པདྨར་བབས་ཡུམ་གྱི་སྐུ་གང་། ཡབ་ཡུམ་གཉིས་ཀའི་སྐུ་ཐམས་ཅད་ལས་བདུད་རྩིའི་རྒྱུན་བབས། བདག་གི་སྤྱི་གཙུག་ནས་བཞུགས་པས་ལས་ངན་སྡིག་སྒྲིབ་དུད་ཁུ་དང་རྣག་ཁྲག་གི་རྣམ་པས་བཤང་གཅི་གཉིས་དང་། རྐང་མཐིལ་གཉིས་ནས་ཐོན། ཤུལ་ཐམས་ཅད་བདུད་རྩི་དཀར་པོས་ཁེངས་པར་བསམ་ལ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ། མ་ནུ་པཱ་ལཱ་ཡ། བཛྲ་ཧེ་རུ་ཀ་ཏྭེ་ནོ་པ་ཏིཥྛ། ཌི་ཌྷོ་མེ་བྷ་བ།
སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མྨེ་པྲ་ཡཙྪ། སརྦ་ཀརྨྨ་སུ་ཙ་མེ། ཙིཏྟ་ཤྲེ་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོ༔ བྷ་ག་ཝཱན་བཛྲ་ཧེ་རུ་ཀ མཱ་མེ་མུཉྩ་བཛྲ་ཧེ་རུ་ཀོ་བྷ་ཝ། མཧཱ་ས་མ་ཡ་སཏྭ་ཨཱཿཧཱུྃ་ཕཊ྄།
ཉི་ཤུ་རྩ་གཅིག བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱོབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་རང་ལ་ཐིམ་པས་རང་གི་ལུས་ཤེལ་སྒོང་གཡའ་དག་པ་ལྟ་བུར་གྱུར།
གཉིས་པ་ཁྱད་པར་གྱི་སྔོན་འགྲོ་ལ་བཞི། དགའ་བ་གསུམ་དྲན་པ། བསོད་ནམས་ཀྱི་ཚོགས་བསགས་པ། ཡེ་ཤེས་ཀྱི་ཚོགས་བསགས་པ། བསྲུང་བའི་འཁོར་ལོ་བསྒོམ་པའོ། ། དང་པོ་ནི། ཤྲཱི་ཧེ་རུ་ཀོ྅ཧཾ། ལན་གསུམ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། །
རུ་ནི་ཚོགས་དང་བྲལ་བ་སྟེ། ། ཀ་ནི་གང་དུའང་མི་གནས་པ། ། དོན་དེ་དང་ལྡན་པ་བདག་ཉིད་དོ། ། རང་གི་སྙིང་ཁར་ཨཱ་དཀར་པོ་རྣམ་པར་མི་རྟོག་པའི་ཡེ་ཤེས་ལས་བྱུང་བའི་ཟླ་བའི་དཀྱིལ་འཁོར་དག་པ་འཇིག་རྟེན་པའི་ཡེ་ཤེས་ཀྱི་ངོ་བོའི་སྟེང་དུ། རང་གི་སེམས་གཟུང་འཛིན་དང་བྲལ་བའི་ཧཱུྃ་དུ་གསལ་བའི་ཞབས་ཀྱུ་བྱ་བ་སྒྲུབ་པ། ཁོག་པ་སོ་སོར་རྟོགས་པ། མགོ་བོ་མཉམ་པ་ཉིད། ཟླ་ཚེས་མེ་ལོང་ལྟ་བུ། ཐིག་ལེ་ཆོས་དབྱིངས་ཡེ་ཤེས་ཏེ། ཡེ་ཤེས་ལྔའི་ངོ་བོ།
ཧཱུྃ་དེ་ལས་འོད་ཟེར་འཕྲོས་པས་རང་གི་ལུས་ཀྱི་ནང་ཐམས་ཅད་གང་བས་ལུས་ངག་ཡིད་གསུམ་གྱི་སྡིག་སྒྲིབ་སྦྱངས། རང་ཉིད་ཧེ་རུ་ཀ་ཞལ་བཞི་ཕྱག་བཅུ་གཉིས་པ་ཡུམ་རྡོ་རྗེ་ཕག་མོ་དང་མཉམ་པར་སྦྱོར་བའི་སྐུ་ཅན་དུ་གྱུར། གཉིས་པ་བསོད་ནམས་ཀྱི་ཚོགས་བསགས་པ་ནི། འོད་ཟེར་ཕྱིར་སྤྲོས་པས་རང་བཞིན་གྱི་གནས་ནས་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱིས་སྟེང་གི་ཆ་ལ། རྩ་བའི་བླ་མ་རྡོ་རྗེ་ཆོས་ཀྱི་རྣམ་པ་ལ་བརྒྱུད་པའི་བླ་མ་རྣམས་ཀྱིས་བསྐོར་བ་མདུན་གྱིས་ནམ་མཁར་ཕཻཾ། བཛྲ་ས་མཱ་ཛཿ ན་མོ་གུ་རུ་བྷྱཿ ན་མཿཤྲཱི་ཙཀྲ་སམྦ་ར་མཎྜ་ལ་ས་པ་རི་བཱ་རེ་བྷྱཿ ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜ་ལ་ས་པ་རི་བཱ་ར་ཨརྒྷཾ། པཱ་དྱཾ།
པུཥྤཾ། དྷུཥྤཾ། ཨཱ་ལོ་ཀེ གནྡྷཾ། ནཻ་ཝི་དྱཾ། ཤཔྡ་པྲ་ཏཱིཙྪ་སྭཱཧཱ། ཕྱི་མཆོད་དོ། ། ཡིད་ལས་བྱུང་བའི་མཆོད་པ་ནི། གང་བའི་ཕྱག་རྒྱ་སྤྱི་བོར་བཅིངས་ལ། ན་མོ་ཆོས་ཀྱི་དབྱིངས་ཀྱི་བྱིན་རླབས་དང་།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་རྣམ་པར་དག་པའི་བྱིན་རླབས་དང་། གསང་སྔགས་དང་ཕྱག་རྒྱའི་མཐུ་དང་། བདག་གི་མོས་པ་དང་། ཏིང་ངེ་འཛིན་དང་། སྨོན་ལམ་གྱི་དབང་གིས་འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་མཆོད་པའི་བྱེ་བྲག་ཇི་སྙེད་ཡོད་པ་དང་། གཞན་ཡང་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་དཀྱིལ་འཁོར་གྱི་འཁོར་ལོ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག སེ་གོལ་གཅིག་གཏོགས། ཡང་སྔར་གྱི་ཕྱག་རྒྱ་སྙིང་ཁར་བཅས་ལ། ཨོཾ་སརྦ་བིཏྤུ་ར་པུ་ར། སུ་ར་སུ་ར།
ཨཱ་བརྟ་ཡ། ཨ་བརྟ་ཡ་ཧོཿ ན་མསྶ་མཱནྟ། བུདྡྷཱ་ནན། ཨ་བི་སྨ་ཡེ། ས་ཕ་ར་ཎ། ཨི་མཾ། ག་ག་ན། ཁཾ། དྷརྨཱ་དྷཱ་ཏུ་ཨཱ་ཀཱ་ཤ
ས་མཱནྟ་མཾ། སརྦ་ཏ་ཐཱ་ག་ཏ། པརྵདྷ་ལ། མཎྜ་ལེ། མ་མ་པྲ་ཎི་དྷ་ན། པུ་ཎྱ། ཛྙཱ་ན། བ་ལེ་ན། སརྦ་ཏ་ཐཱ་ག་ཏ། བནྲ་ནི།
སྭསྡྱ། བ་ལེ་ན་ཙ་སྭཱཧཱ། ཕྱག་རྒྱ་བཀྲོལ་ལ་སེ་གོལ་ལན་གཉིས་སུ་གཏོག་གོ ། དཀོན་མཆོག་གསུམ་ལ་བདག་སྐྱབས་མཆི། ། སོགས་ཡན་ལག་བདུན་པ་སྤྱི་འགྲོ་ལན་གསུམ། ཛཿཧཱུྃ་བཾ་ཧོཿ ཚོགས་ཞིང་རྣམས་རང་ལ་ཐིམ། གསུམ་པ་ཡེ་ཤེས་ཀྱི་ཚོགས་བསགས་ནི། ཕྱི་ནང་གི་ཆོས་ཐམས་ཅད་རང་གི་སེམས་སུ་ཤེས་པར་བྱས་ཏེ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ།
སེམས་དེ་ཡང་རང་བཞིན་ཅི་ཡང་མ་གྲུབ་པའི་སྟོང་པ་ཉིད་དོ། ། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭཱ་བྷཱ་ཝ་ཨཱཏྨ་ཀོ྅ཧཾ། བཞི་པ་སྲུང་བའི་འཁོར་ལོ་བསྒོམ་པ་ནི། སྟོང་པའི་ངང་ལས་རང་གི་སེམས་ཀྱི་རྣམ་འཕྲུལ་གྱི་སྤྲུལ་པའི་ནམ་མཁར་ནཱ་ད། ཐིག་ལེ། ཟླ་ཚེས། མགོ་བོ། ཁོག་པ། ཞབས་ཀྱུ་ཧཱུྂ་དུ་གྱུར། དེ་ལས་འོག་ཏུ་པཾ་རཾ་ཧཱུྃ་རྣམས་ཆད་དེ།
པདྨ་ཉི་མ་སྣ་ཚོགས་རྡོ་རྗེ། ཤར་སྔོ། བྱང་ལྗང་། ནུབ་དམར། ལྷོ་སེར། ལྟེ་བ་མཐིང་ནག་ལ་ཧཱུྃ་གིས་མཚན་པར་གྱུར། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་སྟེང་དང་ཤར་དུ་ཁྭ་གདོང་མ་རེ་རེ། བྱང་དུ་འུག་གདོང་མ། ནུབ་དང་འོག་ཏུ་ཁྱི་གདོང་མ་རེ་རེ། ལྷོར་ཕག་གདོང་མ།
ཤར་ལྷོར་གཤིན་རྗེ་བརྟན་མ། ལྷོ་ནུབ་ཏུ་གཤིན་རྗེ་ཕོ་ཉ་མ། ནུབ་བྱང་དུ་གཤིན་རྗེ་མཆེ་བ་མ། བྱང་ཤར་དུ་གཤིན་རྗེ་འཇོམས་མ་རྣམས་སྤྲོས་ནས་བགེགས་ཐམས་ཅད་ཚར་གཅོད་པའི་ལས་མཛད། ལུས་ཀྱིས་ལག་པ་གཡོན་པའི་སྡིགས་མཛུབ་སེ་གོལ་ཕྱོགས་གཡོན་སྐོར་དང་། མཚམས་གཡས་སྐོར་དུ་བསྟན་ཅིང་། ངག་ཏུ། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ྄། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ྄། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧཱུྃ་ཧཱུྃ་ཕཊ྄།
ཨོཾ་ཨཱ་ན་ཡ་ཧོ། བྷ་ག་བཱན་བི་དྱ་རཱ་ཛ་ཧཱུྃ་ཧཱུྃ་ཕཊ྄། ཡང་ཧཱུྃ་ལས་འོད་ཟེར་འཕྲོས་པས་འོག་རྡོ་རྗེའི་ས་གཞི། འཁོར་ཡུག་རྡོ་རྗེའི་རྭ་བ་དང་དྲ་བ། སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཀུན་ཏུ་མདའི་དྲ་བ་དང་། ཡེ་ཤེས་ཀྱི་མེ་རབ་ཏུ་འབར་བའི་སྲུང་བའི་འཁོར་ལོར་གྱུར། ཨོཾ་མེ་དཱི་ནི་བཛྲི་བྷཱ་ཝ་བནྡྷ་ཧཱུྃ་ལཾ་ཧཱུྃ། ཨོཾ་བཛྲ་པྲ་ཀ་ར་ཧཱུྃ་བཾ་ཧཱུྃ། ཨོཾ་བཛྲ་པཉྩ་ར་ཧཱུྃ་ཡཾ་ཧཱུྃ།
ཨོཾ་བཛྲ་བི་ཏ་ན་ཧཱུྃ་ཁཾ་ཧཱུྃ། ཨོཾ་བཛྲ་ས་རཱ་ཛཱ་ལ་ཏྲཾ་སཾ་ཏྲཾ། ཨོཾ་བཛྲ་ཛྭ་ལ་ཨ་ན་ལརྐ་ཧཱུྃ་རཾ་ཧཱུྃ། ཕྱག་རྒྱ་སྔ་མ་ཕྱོགས་ཀུན་ཏུ་སྟོན་ཅིང་། སྔགས་རྣམས་རེ་རེ་བཞིན་ཚར་གསུམ་རེ་བརྗོད། སླར་ཡང་སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་རྡོ་རྗེ་ཕུར་བུ་དང་། ཐོ་བའི་ཚོགས་སྤྲོས་ནས་ཕོ་ཉ་རྣམས་ཀྱི་ཕྱག་ཏུ་གཏད་ཅིང་། ཕོ་ཉ་རྣམས་ལས་ཀྱང་རང་འདྲའི་སྤྲུལ་པ་ལྕགས་ཀྱུ་དང་ཞགས་པ་ཐོགས་པ་དཔག་མེད་སྤྲོས་ཏེ། ཕྱོགས་བཅུའི་བགེགས་ཐམས་ཅད་བཀུག དཀར་པོའི་ཕྱོགས་རྣམས་སྐྱབས་སུ་འགྲོ་བ་དང་།
སེམས་བསྐྱེད་པ་ལ་བཀོད། ནག་པོའི་ཕྱོགས་རྣམས་ཀྱི་སྤྱི་བོར་ཕུར་བུས་བཏབ། ལག་གཡོན་རྡོ་རྗེ་ཁུ་ཚུར་དང་། གཡས་པའི་སོར་མོ་དབུས་མ་གསུམ་གཤིབས་ཏེ་བསྒྲེངས། མཐེ་བོང་གིས་མཐེའུ་ཆུང་མནན་པས་ཕུར་བུ་བརྡུང་བའི་ཚུལ་བྱ་ཞིང་། ངག་ཏུ། ཨོཾ་གྷ་གྷ། གྷཱ་ཏ་ཡ་གྷཱ་ཏ་ཡ། སརྦ་དུཥྚཾ་ཕཊ྄། ཀཱི་ལ་ཡ་ཀཱི་ལ་ཡ།
སརྦ་པཱ་པཾ་ཧཱུྃ་ཕཊ྄། བཛྲ་ཀཱི་ལ་ཡ། བཛྲ་དྷ་རོ་ཨཱཛྙཱ་པ་ཡ་ཏི། སརྦ་བིགྷྣན་ཀཱ་ཡ་ཝཱཀྩིཏྟ་བཛྲ་ཀཱི་ལ་ཡ་ཧཱུྃ་ཕཊ྄། ཨོཾ་བཛྲ་མུཏྐ་ར་བཛྲ་ཀཱི་ལ་ཡ་ཨཱ་ཀོ་ཊ་ཡ་ཧཱུྃ་ཕཊ྄། ཕོ་ཉ་རྣམས་རྡོ་རྗེ་རྭ་བའི་ཁ་ཁྱེར་ལ་འཁོད་ནས་སྒྲུབ་པ་པོ་སངས་རྒྱས་ཀྱི་བར་བསྲུང་བར་མཛད་དོ། ། སྔོན་འགྲོའི་རྣལ་འབྱོར་བསྒོམ་པའོ།། ༈ །།སྤྱི་དོན་གཉིས་པ་ལམ་གྱི་དངོས་གཞི་རིམ་པ་གཉིས་ཀྱི་རྣལ་འབྱོར་བསྒོམ་པ་ལ་གཉིས། ཐ་མལ་གྱི་སྣང་ཞེན་བཟློག་པའི་ཕྱིར་བསྐྱེད་པའི་རིམ་པ་བསྒོམ་པ་དང་། ལྷའི་སྣང་བའང་ཡེ་ཤེས་སུ་ཤེས་པར་བྱ་བའི་ཕྱིར་རྫོགས་པའི་རིམ་པ་བསྒོམ་པའོ། །
དང་པོ་ལ་གཉིས། རྟེན་གཞལ་ཡས་ཁང་བསྐྱེད་པ་དང་། བརྟེན་པ་ལྷ་བསྐྱེད་པའོ། ། དང་པོ་ནི། དེ་ལྟ་བུའི་སྲུང་བའི་འཁོར་ལོའི་ནང་དུ། ཨེ་ལས་ཆོས་ཀྱི་འབྱུང་གནས་གྲུ་གསུམ་ཕྱི་དཀར་ལ་ནང་དམར་བ་གདེངས་ཁ་ཆེ་བ་གྱེན་དུ་བསྟན་པ། རྩ་བ་ཕྲ་བ་ཐུར་དུ་ཟུག་པའི་ནང་དུ། ལཾ་ལས་སའི་དཀྱིལ་འཁོར། བཾ་ལས་ཆུ། རཾ་ལས་མེ།
ཡཾ་ལས་རླུང་། དེའི་སྟེང་དུ། སུཾ་ལས་རི་རབ། ཐིག་ལེ་སེར་པོ་དང་བཅས་པ་སོ་སོའི་ས་བོན་གྱིས་མཚན་པ། དེ་རྣམས་དང་རང་གི་སེམས་སྣང་རོ་གཅིག་ཏུ་འདྲེས་པ་ལས། འོག་ཏུ་ཡཾ་ལས་རླུང་གི་དཀྱིལ་འཁོར་ལྗང་སྔོན་གཞུའི་དབྱིབས་ཅན་ཡཾ་དང་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་དང་མེ་འབར་བས་མཚན་པ། དེའི་སྟེང་དུ་ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་ཝཾ་དང་བུམ་པས་མཚན་པ། དེའི་སྟེང་དུ་ལཾ་ལས་སའི་དཀྱིལ་འཁོར་སེར་པོ་གྲུ་བཞི་ལཾ་དང་རྡོ་རྗེ་ཕྱེད་པས་མཚན་པའི་སྟེང་དུ་སུཾ་ལས་རིའི་རྒྱལ་པོ་རི་རབ། ཤར་ཤེལ།
ལྷོ་བཻ་ཌཱུརྻ། ནུབ་པདྨ་རཱ་ག བྱང་གསེར་གྱི་རང་བཞིན་ལས་གྲུབ་པ། གྲུ་བཞི་བང་རིམ་བཞི་ལྕོག་བརྒྱད་དང་ལྡན་པའི་སྟེང་དུ། བྷྲུྃ་ལས་སྣ་ཚོགས་པདྨ་ཉི་མ་སྣ་ཚོགས་རྡོ་རྗེའི་སྟེགས་བུ་ལ་གནས་པའི་རིན་པོ་ཆེའི་གཞལ་ཡས་ཁང་པ་གྲུ་བཞི་པ། སྒོ་བཞི་པ། ནང་ནས་རིམ་པ་བཞིན་དུ་སྔོན་པོ། དཀར་པོ། སེར་པོ། དམར་པོ།
ལྗང་ཁུའི་རྩིག་པ་རིམ་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་ཕ་གུ་སེར་པོས་བསྐོར་བའི་སྟེང་དུ། རིན་པོ་ཆེའི་བྲེ་ཕུལ་གྱི་སྟེང་གསེར་གྱི་སྐ་རགས་བཞིའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་བྱུང་བའི་མུ་ཏིག་གི་དྲ་བ་དང་དྲ་བ་ཕྱེད་པ་དང་། མེ་ཏོག་གི་འཕྲེང་བ་དང་། དྲིལ་བུ་གཡེར་ཁ་དང་། ཟླ་བ་རླུང་གིས་བསྐྱོད་པ་དང་། རྔ་ཡབ་ནོར་བུའི་ཡུ་བ་ཅན་འཕྱང་བ། དེའི་སྟེང་དུ་བྱ་འདབ་ལས་ཐུར་དུ་འཕྱང་བའི་མདའ་ཡབ་དང་། དེའི་སྟེང་དུ་རིན་པོ་ཆེའི་དྲ་མིག་སེང་མའི་པུ་ཤུས་བསྐོར་བ། རྩིག་པའི་རྩ་བར་འདོད་ཡོན་གྱི་སྣམ་བུ་དམར་པོ་ལ་གནས་པའི་མཆོད་པའི་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་བཅོམ་ལྡན་འདས་ལ་མཆོད་པར་བྱེད་པ།
སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་ཆོས་ཀྱི་འཁོར་ལོ་དང་། གདུགས་དང་། གཡས་གཡོན་དུ་རི་དྭགས་ཕོ་མོ་དང་། རྒྱལ་མཚན་དང་། བ་དན་ལ་སོགས་པས་མཛེས་པར་བྱས་ལ། གཞལ་ཡས་ཁང་གི་ནང་གི་ལྷ་སྣམ་ཤར་སྔོ། བྱང་ལྗང་། ནུབ་དམར། ལྷོ་སེར་བའི་མཚམས་བཞིར་རིན་པོ་ཆེའི་བུམ་པ་སྨན་དང་། བཅུད་སྣ་ཚོགས་ཀྱིས་ཡོངས་སུ་གང་བ་གཉིས་གཉིས་ཏེ་བརྒྱད་ཀྱིས་མཛེས་པར་བརྒྱན་པའི་དབུས་སུ།
གར་བུ་སྔོན་པོ་གྲུ་བཞི་པའི་སྟེང་དུ་མཆོད་རྟེན་ཟླུམ་པོ་བང་རིམ་བཞི་པ་ལྟ་བུའི་འཁོར་ལོ་རིམ་པ་བཞིར་གནས་པའི། ཕྱི་རོལ་སྐུའི་འཁོར་ལོ་ཁ་དོག་དཀར་པོ་འཁོར་ལོས་མཚན་པའི་རྭ་བ་དང་། ཀ་བ་དང་། གདུང་དང་། ཐོག་ཕུབ་དང་བཅས་པ། བར་མ་གསུང་གི་འཁོར་ལོ་དམར་པོ་པདྨས་མཚན་པའི་རྭ་བ་དང་། ཀ་བ་དང་། གདུང་དང་། ཐོག་ཕུབ་དང་བཅས་པ། ནང་མ་ཐུགས་ཀྱི་འཁོར་ལོ་སྔོན་པོ་རྡོ་རྗེས་མཚན་པའི་རྭ་བ་དང་།
ཀ་བ་དང་། གདུང་དང་། ཐོག་ཕུབ་དང་བཅས་པ། ལྟེ་བ་བདེ་ཆེན་གྱི་འཁོར་ལོ་སྣ་ཚོགས་པདྨ་འདབ་མ་བརྒྱད་པ་གྲི་གུག་གིས་མཚན་པའི་རྭ་བ་དང་། ཀ་བ་དང་། གདུང་དང་། ཐོག་ཕུབ་དང་བཅས་པའི་སྟེང་རྡོ་རྗེའི་གདུང་བཞིས་མིག་མངས་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་རྩེ་མོར་རྡོ་རྗེ་ནོར་བུའི་ཏོག་གིས་སྤྲས་པ། དྭངས་ཤིང་གསལ་ལ་སྒྲིབ་པ་མེད་པའི་འོད་ཟེར་སྣ་ཚོགས་ཀུན་ཏུ་འཕྲོ་བ་ལྷའི་གནས་སུམ་ཅུ་སོ་བདུན་པོ་ཐམས་ཅད་དུ་ཉི་མའི་དཀྱིལ་འཁོར་རེ་རེ། དབུས་སུ་འཇིགས་བྱེད་དུས་མཚན་བསྣོལ་བའི་གདན།
འཁོར་གྱིས་གནས་ཐམས་ཅད་དུ་རོའི་གདན་རེ་རེ་དང་བཅས་པ། གཞལ་ཡས་ཁང་གི་ཕྱི་རོལ་ཏུ་དུར་ཁྲོད་ཆེན་པོ་བརྒྱད་གནས་པ་ནི། ཤར་དུ་དྲག་གཏུམ། བྱང་དུ་ཚང་ཚིང་འཁྲིགས་པ། ནུབ་ཏུ་འུར་འུར་འབར་བ། ལྷོར་འཇིགས་སུ་རུང་བ། ཤར་ལྷོར་ནགས་ཚལ་ཕུན་སུམ་ཚོགས་པ། ལྷོ་ནུབ་ཏུ་མུན་པ་མི་ཟད་པ། ནུབ་བྱང་དུ་ཀི་ལི་ཀི་ལིའི་སྒྲ་སྒྲོག་པ། བྱང་ཤར་དུ་ཧཱ་ཧཱ་རྒོད་པའི་དུར་ཁྲོད།
རིམ་པ་དེ་བཞིན་དུ། བརྒྱ་བྱིན། གནོད་སྦྱིན། ཆུ་ལྷ། གཤིན་རྗེ། མེ་ལྷ། སྲིན་པོ། རླུང་ལྷ། དབང་ལྡན་ཏེ་ཕྱོགས་སྐྱོང་བརྒྱད་དང་། ཤིར་ཤ
ཨ་ཤཏྠ། ཀཾ་ཀ་ལ། ཙཱུ་ཏ། ཀ་རཉྫ། ལཱ་ཏ་པརྐ་ཏི། པརྟི་པ་ཊ། བྷ་ཊ་སྟེ་ཤིང་བརྒྱད་དང་། དེ་རྣམས་ཀྱི་ཡལ་གའི་གསེབ་ཏུ་སྒོ་མཚམས་མ་བརྒྱད་ཀྱི་གཟུགས་འཛིན་པའི་དྲག་གཏུམ་སྐྱོང་བ་ལ་སོགས་པའི་ཞིང་སྐྱོང་བརྒྱད་དང་། སྒྲ་གྲགས་པ། སྨུགས་པ།
མུན་པ་ཅན། ཀུན་ཏུ་འཁྱིལ་བ། གང་བ། འབབ་པ། དྲག་པོ་འཁྲིགས་པ་སྟེ་སྤྲིན་བརྒྱད་དང་། ནོར་རྒྱས། འཇོག་པོ། སྟོབས་རྒྱུ། པདྨ། ཧུ་ལུནྟ།
རིགས་ལྡན། དུང་སྐྱོང་། པདྨ་ཆེན་པོ་སྟེ་ཀླུ་བརྒྱད་དང་། གཞན་ཡང་ཆུ་བརྒྱད། མེ་བརྒྱད། མཆོད་རྟེན་བརྒྱད། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་། འདྲེ་དང་། སྲིན་པོ་དང་།
རོ་དང་། རོ་ལངས་དང་། ཤ་ཟ་དང་། ཅེ་སྤྱང་ལ་སོགས་པས་ཡོངས་སུ་གང་བའི་དུར་ཁྲོད་བརྒྱད་ཀྱིས་བསྐོར་བའོ།། །། སྤྱི་དོན་གཉིས་པ་བརྟེན་པ་ལྷ་བསྐྱེད་པ་ལ་གཉིས། རྒྱུ་རྡོ་རྗེ་འཆང་བསྐྱེད་པ་དང་། འབྲས་བུ་རྡོ་རྗེ་འཛིན་པ་བཞེངས་པ་ལ་གཉིས་ལས། དང་པོ། གཞལ་ཡས་ཁང་གི་དབུས་ཀྱི་གདན་གྱི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་སྐར་མའི་འཕྲེང་བ་ལྟ་བུའི་ཨ་ཨཱ། ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿ ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་བདག་ཉིད་མར་མེའི་འཕྲེང་བ་ལྟ་བུའི། ཀ་ཁ་ག་གྷ་ང་། ཙ་ཚ་ཛ་ཛྙ་ཉ།
ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ ཡ་ར་ལ་བ་ཌ་ཌྷ། ཕྲག་གཉིས་ཞུ་བ་ལས་བྱུང་བའི་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས། དེ་གཉིས་ཀྱི་བར་དུ་ཧཱུྃ་དང་ཨཾ་ལས་རྡོ་རྗེ་དང་གྲི་གུག་དཀར་པོ་ཧཱུྃ་དང་ཨཾ་གིས་མཚན་པ་སོ་སོར་རྟོགས་པའི་ཡེ་ཤེས། ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པ་བྱ་བ་སྒྲུབ་པའི་ཡེ་ཤེས། དེ་ལས་སྐུ་ཡོངས་སུ་རྫོགས་པ་ཆོས་དབྱིངས་ཡེ་ཤེས་ཀྱི་ངོ་བོ།
བཅོམ་ལྡན་འདས་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་འོད་དམར་ཞིང་འཇིགས་པ། རྩ་བའི་ཞལ་དཀར་པོ། གཡོན་དམར། རྒྱབ་སེར། གཡས་སྔོ། ནས། མེ་འབར་བའི་དབུས་ན་བཞུགས་པའོ། ། ཞེས་པའི་བར་འོག་ནས་འབྱུང་བ་ལྟར་གསལ་གདབ། ཡུམ་དམར་མོ་ཡིན་ནོ། ། ཡབ་ཀྱི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ཧཱུྃ་གིས་མཚན་པའི་ནོར་བུར་ཨོཾ་དང་།
བུ་གར་བྱཾ་གིས་མཚན་པ། ཡུམ་གྱི་མཁའ་ཨཱ་ལས་པདྨ་དམར་པོ་འདབ་མ་གསུམ་པ་ཟེ་འབྲུ་ལ་ཨཱ་དང་། བུ་ཁར་དྷྱཾ་གིས་མཚན་པ། ཡབ་ཡུམ་སྙོམས་པར་བཞུགས་པའི་དགའ་བའི་སྒྲས། སྔར་གྱི་བར་དོའི་རྣམ་ཤེས་ཀྱི་ངོ་བོ་བར་སྣང་ན་གནས་པའི་ཡི་གེ་ཧཱུྃ་སྤྱན་དྲངས། ཡབ་ཀྱི་ཞལ་ནས་ཞུགས། ཐུགས་ཁར་རྗེས་ཆགས་ཀྱི་མེས་འོད་དུ་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ལྷ་མོའི་པདྨར་ཐིག་ལེའི་རྣམ་པར་བབས་པས། ཡབ་ཡུམ་གཉིས་བདེ་བ་ཆེན་པོའི་མེས་འོད་དུ་ཞུ་ནས།
བྱང་ཆུབ་སེམས་ཀྱི་ཐིག་ལེར་གྱུར།། །། གཉིས་པ་འབྲས་བུ་རྡོ་རྗེ་འཛིན་པ་བཞེངས་པ་ལ་གསུམ། དང་པོ་སྦྱོར་བ། དཀྱིལ་འཁོར་རྒྱལ་མཆོག ལས་རྒྱལ་མཆོག་གོ ། དང་པོ་ལ་བཞི་སྟེ། དམ་ཚིག་པ་བསྐྱེད་པ། བསྙེན་པ། གོ་ཆ་དགོད་པ། ཉེ་བར་བསྒྲུབ་པ།
ཡེ་ཤེས་པ་དགུག་གཞུག་བསྒྲུབ་པ། དབང་བསྐུར་བསྒྲུབ་པ་ཆེན་པོའི་ཡན་ལག་གོ ། དང་པོ་ནི། ནམ་མཁར་བཞུགས་པའི་སངས་རྒྱས་དཔའ་བོ་མཁའ་འགྲོ་ཐམས་ཅད་ཀྱིས། ཨོཾ་མཧཱ་སུ་ཁ་བཛྲ་སཏྭ་ཛཿཧཱུྃ་བཾ་ཧོཿསུ་ར་ཏ་སཏྭཾ་ཏྲི་ཤྱ་ཧོཿ ཞེས་མགྲིན་གཅིག་ཏུ་བསྐུལ་བས་ཐིག་ལེ་དེ་ཆ་གཉིས་སུ་གྱུར། དེ་ལས་ཧཱུྃ་དང་ཨཾ་ལས་རྡོ་རྗེ་དང་གྲི་གུག་ཧཱུྃ་དང་ཨཾ་གིས་མཚན་པར་གྱུར། དེ་ཡོངས་སུ་གྱུར་པ་ལས་རང་ཉིད་འབྲས་བུ་རྡོ་རྗེ་འཛིན་པ་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་པ། རྩ་བའི་ཞལ་སྔོན་པོ། གཡོན་དམར།
རྒྱབ་སེར། གཡས་དཀར་བ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཞལ་རྣམ་པར་འགྱུར་ཞིང་མཆེ་བ་བཞི་བཞི་གཙིགས་པ། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་ཐུགས་ཁར་བསྣོལ་ནས་བཟུང་བས་ཡུམ་ལ་འཁྱུད་པ། དེའི་འོག་མ་གཉིས་ཀྱིས་གླང་པོ་ཆེའི་པགས་པ་བརྒྱངས་ཏེ་འཛིན་པ། གཡས་ཀྱི་གསུམ་པ་ན་ཌཱ་མ་རུ། བཞི་པ་ན་དགྲ་སྟ། ལྔ་པ་ན་མདུང་རྩེ་གསུམ་པ། དྲུག་པ་ན་གྲི་གུག
གཡོན་གྱི་གསུམ་པ་ན་རྡོ་རྗེས་མཚན་པའི་ཁ་ཊྭཾ་ག བཞི་པ་ན་རྡོ་རྗེའི་ཞགས་པ། ལྔ་པ་ན་ཐོད་པ་ཁྲག་གིས་གང་བ། དྲུག་པ་ན་ཚངས་པའི་མགོ་བོ་གདོང་བཞི་པ་བསྣམས་པ། དབུ་སྐྲ་ནག་པོ་རལ་པའི་ཐོར་ཅོག་སྤྱི་བོར་བཅིངས་པའི་རྩེ་མོར་ཡིད་བཞིན་གྱི་ནོར་བུ་རིན་པོ་ཆེས་སྤྲས་ཤིང་། གཡོན་ཕྱོགས་ན་ཚེས་གཅིག་གི་ཟླ་བ་དང་། མཚོག་མའི་སྟེང་ན་སྣ་ཚོགས་རྡོ་རྗེས་མཚན་པ། དབུ་རེ་རེ་ལ་མི་མགོ་སྐམ་པོ་ལྔ་ལྔས་བརྒྱན་ཞིང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་།
སྟག་གི་པགས་པའི་ཤམ་ཐབས་གྲོལ་བ། ཞབས་གཡས་བརྐྱངས་པས་དུས་མཚན་མ་དམར་མོའི་ལྟོ་བ་དང་། སྐྱེ་གནས་བརྫིས་ཤིང་། གཡོན་བསྐུམས་པས་འཇིགས་བྱེད་ནག་པོའི་མགོ་བོ་རྒྱབ་ཏུ་བལྟབ་པའི་གདོང་པ་མནན་པ། སྒེག་པ་དཔའ་བ་མི་སྡུག་པ། ། རྒོད་ཅིང་དྲག་ཤུལ་འཇིགས་སུ་རུང་། ། སྙིང་རྗེའི་རྔམ་དང་ཞི་བ་ཡིས། ། གར་དགུའི་རོ་དང་ལྡན་པ་ཉིད། ། དེའི་པང་ན་ཡུམ་རྡོ་རྗེ་ཕག་མོ་སྐུ་མདོག་དམར་མོ། ཞལ་གཅིག་ཕྱག་གཉིས་མ།
གཡས་རྡོ་རྗེས་མཚན་པའི་གྲི་གུག་ནམ་མཁར་འཕྱར་ཏེ་འཛིན་ཅིང་། གཡོན་པས་ཐོད་པ་ཁྲག་གིས་གང་བ་འཛིན་པས་ཡབ་ལ་འཁྱུད་པ། སྤྱན་གསུམ་པ། དབུ་སྐྲ་ནག་པོ་སིལ་བུར་འཕྱང་བ། གཅེར་བུ་རུས་པའི་རྒྱན་ལྔ་དང་། མི་མགོ་སྐམ་པོ་ལྔས་དབུ་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན། ཞབས་གཡོན་བརྐྱངས་ཤིང་གཡས་བསྐུམས་པས་ཡབ་ལ་འཁྱུད་པ། གཉིས་ཀའང་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པའོ། ། ཞལ་བཞི་ལ་དམིགས་ནས།
ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ྄། རྩ་ཞལ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ྄། གཡོན་ཞལ། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧཱུྃ་ཧཱུྃ་ཕཊ྄། རྒྱབ་ཞལ། ཨོཾ་ཨཱ་ན་ཡ་ཧོ་བྷ་ག་བཱན་བི་དྱ་རཱ་ཛ་ཧཱུྃ་ཧཱུྃ་ཧཱུྃ་ཕཊ྄། གཡས་ཞལ་ལོ། ། སྐུ་བྱིང་ལ་དམིགས་ནས། ཨོཾ་དྷརྨཱ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་པས་བྱིན་གྱིས་བརླབས་སོ། ། གཉིས་པ་ཉེ་བར་བསྒྲུབ་པ་ནི། ཡབ་ཡུམ་གཉིས་ཀའི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ཡབ་ཀྱི་སྙིང་ཁར་ཨོཾ་ཨོཾ་ཧ་དཀར་པོ་རྡོ་རྗེ་སེམས་དཔའ། མགོ་བོར་ཨོཾ་ན་མ་ཧི་སེར་པོ་རྣམ་པར་སྣང་མཛད། སྤྱི་གཙུག་ཏུ་ཨོཾ་སྭཱཧཱ་ཧཱུྃ་དམར་པོ་པདྨ་གར་གྱི་དབང་ཕྱུག ཕྲག་པ་གཉིས་སུ་ཨོཾ་བཽ་ཥཊ་ཧེ་ནག་པོ་ཧེ་རུ་ཀ མིག་གཉིས་སུ་ཨོཾ་ཧཱུྃ་ཧཱུྃ་ཧོ་དམར་སེར་རྡོ་རྗེ་ཉི་མ། ཚིགས་ཆེན་བརྒྱད་ལ་ཨོཾ་ཕཊ྄་ཧཾ་ལྗང་ཁུ་རྟ་མཆོག་དང་། ཡུམ་གྱི་ལྟེ་བར་ཨོཾ་ཨོཾ་བཾ་དམར་པོ་རྡོ་རྗེ་ཕག་མོ།
སྙིང་ཁར་ཨོཾ་ཧཾ་ཡོཾ་སྔོན་མོ་གཤིན་རྗེ་མ། ཁར་ཨོཾ་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཨོཾ་ཧྲིཾ་ཧྲིཾ་སེར་མོ་སྐྱོད་བྱེད་མ། སྤྱི་གཙུག་ཏུ་ཨོཾ་ཧཱུྃ་ཧཱུྃ་ལྗང་གུ་སྐྲག་བྱེད་མ། ཚིགས་ཆེན་བརྒྱད་ལ་ཨོཾ་ཕཊ྄་ཕཊ྄་དུད་ཁ་ཙཎྜི་ཀའི་ངོ་བོ་སྟེ་ཡབ་ཀྱི་གནས་སུ་ཡུམ་དང་། ཡུམ་གྱི་གནས་སུ་ཡབ་གཉིས་སུ་མེད་པར་གྱུར། ཡབ་ཀྱི་ཐུགས་ཀར་ཧཱུྃ་སྔོན་པོ་ཐུགས་རྡོ་རྗེ། མགྲིན་པར་ཨོཾ་ཧྲི་ཧ་ཧ་ཧཱུྃ་ཧཱུྃ་ཕཊ྄་དམར་པོ་གསུང་རྡོ་རྗེ། དཔྲལ་བར་ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ྄་ཌཱ་ཀི་ནཱི་ཛཱ་ལ་སམྦ་རཾ་སྭཱཧཱ་དཀར་པོ་སྐུ་རྡོ་རྗེ། ཡུམ་གྱི་ཐུགས་ཀར་ཨོཾ་སརྦ་བུདྡྷ་ཌཱ་ཀི་ནཱི་ཡེ།
བཛྲ་བརཎྞ་ནི་ཡེ་ཧཱུྃ་ཧཱུྃ་ཕཊ྄་སྭཱཧཱ། སྔོན་པོ་ཐུགས་རྡོ་རྗེ། མགྲིན་པར་ཨོཾ་བཛྲ་ཙཽ་རི་ཧཱུྃ་ཧཱུྃ་ཕཊ྄། དམར་པོ་གསུང་རྡོ་རྗེ། དཔྲལ་བར་ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཕཊ྄་སྭཱཧཱ། དཀར་པོ་སྐུ་རྡོ་རྗེ། ཡབ་ཡུམ་གཉིས་ཀའི་སྤྱི་བོར་ཨོཾ་དཀར་པོ་རྣམ་པར་སྣང་མཛད། མགྲིན་པར་ཨཱ་དམར་པོ་འོད་དཔག་མེད། ཐུགས་ཀར་ཧཱུྃ་སྔོན་པོ་མི་བསྐྱོད་པ། ལྟེ་བར་སྭ་སེར་པོ་རིན་ཆེན་འབྱུང་ལྡན།
གསང་གནས་སུ་ཧཱ་ལྗང་ཁུ་དོན་ཡོད་གྲུབ་པའི་ངོ་བོའོ། ། གསུམ་པ་སྒྲུབ་པ་ནི། ལུས་ཀྱི་འབར་བའི་ཕྱག་རྒྱ་དཔྲལ་བར་བསྐོར་ཞིང་། རང་གི་སྙིང་ཁ་ནས་འོད་ཟེར་འཕྲོས་པས་རང་བཞིན་གྱི་གནས་ནས་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་འཁོར་ལོ་སྡོམ་པ་ཡབ་ཡུམ་གྱི་རྣམ་པར་ཕཻཾ་བཛྲ་ས་མཱ་ཛཿ ཨོཾ་ཨརྒྷཾ། པཱ་དྱཾ། པུཥྤཾ། དྷུ་པཾ། ཨཱ་ལོ་ཀེ གྷནྡྷཾ།
ནཻ་ཝི་དྱཾ། ཤཔྡ་ཨཱཿཧཱུྃ། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྡྷོ྅ཧཾ། ཡེ་ཤེས་ཀྱི་རྣལ་འབྱོར་གྱི་ངོ་བོར་བདག་དང་ཆོས་ཐམས་ཅད་རྣམ་པར་དག་་་་་ཚར་གཅིག བཞི་པ་བསྒྲུབ་པ་ཆེན་པོ་ནི། སླར་ཡང་རང་གི་སྙིང་ཁ་ནས་འོད་འཕྲོས། དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཕཻཾ་བཛྲ་ས་མཱ་ཛཿ སྔར་བཞིན་མཆོད།
དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས། ཡབ་ལ་མི་བསྐྱོད་པ་དང་། ཡུམ་ལ་རྣམ་པར་སྣང་མཛད་ཀྱི་དབུར་རྒྱན། རེ་རེའི་མགོར་མཚན་སྔགས་སྔོན་འགྲོའི་ཨརྒྷཾ་ནས་ཤཔྡའི་བར་དང་། སྙིང་པོ་གཉིས་ཀྱི་མཐའ་འབྲུ་གསུམ་བཏགས་ལ་ནང་མཆོད་འབུལ།
དང་པོ་སྦྱོར་བའི་ཏིང་ངེ་འཛིན་ཏོ། ། གཉིས་པ་དཀྱིལ་འཁོར་རྒྱལ་མཆོག་ལ་བཞི། བྷ་གར་དཀྱིལ་འཁོར་བསྐྱེད་པ། དཀྱིལ་འཁོར་སྤྲོས་ཏེ་ནང་དང་ཕྱིའི་དཀྱིལ་འཁོར་གསལ་གདབ་པ། ཕོ་ཉ་རྣམ་གསུམ་བསྲེས་ནས་བྱིན་གྱིས་བརླབས་པ། གོ་ཆ་དགོད་ཅིང་བྱིན་གྱིས་བརླབས་པ་བཞི་ལས། དང་པོ་ནི། ཡབ་ཡུམ་གྱི་མཁའ་གསང་སྔར་ལྟར་བྱིན་གྱིས་བརླབས། ཡབ་ཡུམ་སྙོམས་པར་བཞུགས་པས་ཟག་པ་མེད་པའི་བདེ་བ་ཆེན་པོས་རྒྱུད་གང་། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་བ་ཨཏྨ་ཀོ྅ཧཾ།
དགའ་བའི་སྒྲ་དང་། སྙིང་ཁའི་ཧཱུྃ་གི་འོད་ཟེར་གྱིས་བསྐུལ་བས། ཕྱོགས་བཅུའི་དེ་བཞིན་གཤེགས་པ་དཔའ་བོ་མཁའ་འགྲོ་ཐམས་ཅད་སྤྱན་དྲངས། ཡབ་ཀྱི་ཞལ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་པདྨར་བབས། ཡབ་ཀྱི་ཐིག་ལེ་དང་ཡུམ་གྱི་རཀྟ་རོ་གཅིག་ཏུ་འདྲེས་པ་ལས་བྱུང་བའི་ཐིག་ལེ་ཆ་གཉིས་སུ་གྱུར་པའི་ཆ་གཅིག་རིན་པོ་ཆེ་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་ཤིང་། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ལྷ་སོ་སོའི་གདན། ཕྱི་རོལ་ཏུ་དུར་ཁྲོད་བརྒྱད་བསྲུང་བའི་འཁོར་ལོ་དང་བཅས་པར་གྱུར།
ཆ་གཅིག་ཆ་བཞི་བཅུ་རྩ་གཅིག་ཏུ་གྱུར་པ་ནི། དབུས་ཀྱི་ཐིག་ལེ་བཅོམ་ལྡན་འདས་ཡབ་ཡུམ། གཞན་རྣམས་སྙིང་པོའི་རྣལ་འབྱོར་མ་བཞི། ཐོད་པ་ཐུགས་གསུང་སྐུའི་ལྷ་སྒོ་མཚམས་མ་བརྒྱད་རྣམས་སུ་གྱུར།། །། གཉིས་པ་དཀྱིལ་འཁོར་སྤྲོས་ཏེ་ནང་དང་ཕྱིའི་དཀྱིལ་འཁོར་གསལ་བཏབ་པ་ལ་གཉིས། གཞི་འགོད་པ་དང་། སྤྲོ་བ་དངོས་སོ། ། དང་པོ་ནི། རང་དཀྱིལ་འཁོར་གྱི་གཙོ་བོར་གསལ་བའི་སྙིང་ཁ་ཆོས་ཀྱི་འཁོར་ལོ་རྩ་འདབ་མ་བརྒྱད་པ་ཉིས་བརྩེག་ཏུ་གནས་པའི་ལྟེ་བར་ཧཱུྃ། ནང་སྐོར་གྱི་ཕྱོགས་བཞིར་གཡོན་སྐོར་དུ་ལཾ་མཾ་པཾ་ཏཾ།
མཚམས་བཞིར་བདུད་རྩི་འབབ་པའི་རྩ་བཞི། ཕྱི་སྐོར་འདབ་མ་བརྒྱད་ལ་ཧཱུྃ་བརྒྱད། སྤྱི་བོ་ལ་སོགས་པའི་གནས་རྣམས་སུ་ཁམས་དང་བཅས་རྩ་རྣམས། པུ། ཛ། ཨཽ། ཨ། གོར། དེ། མ།
ཀ ཨོ། ཏྲི། ཀོ ཀ ལ། ཀ ཧི། པྲེ། གྲྀ།
སཽ། སུ། ན། སི། མ། ཀུའི་རྣམ་པ་ཅན་ནོ། ། གཉིས་པ་སྤྲོ་བ་དངོས་ནི། ཡབ་ཡུམ་སྙོམས་པར་ཞུགས་ཏེ། འོག་རླུང་བསྐྱོད་པས། དཀྱིལ་འཁོར་གྱི་གཙོ་བོ་རང་གི་རྡོ་རྗེའི་ལམ་ནས་ཡར་དྲངས།
སྙིང་ཁའི་རྣམ་པར་ཤེས་པའི་རྟེན་ཁམས་དཔའ་བོ་ཧཱུྃ་གི་རྣམ་པར་གནས་པ་ལ་ཐིམ་པས་ནང་གི་ཧེ་རུ་ཀར་གྱུར་པ་ནི། འཁོར་ལོ་བདེ་མཆོག་སྐུ་མདོག་སྔོན་པོ། ཞེས་པ་ནས། གར་དགུའི་རོ་དང་ལྡན་པ་ཉིད། ། ཅེས་པའི་བར་འབྲས་བུ་རྡོར་འཛིན་ལྟར་གསལ་གདབ། མཁའ་ནང་ནས་དྲངས་པ་ཕྱིར་སྤྲོས་ཏེ་ཕྱིའི་ཧེ་རུ་ཀ་ལ་ཐིམ། མཁའ་ནང་གི་རྡོ་རྗེ་ཕག་མོ་རྡོ་རྗེའི་ལམ་ནས་ཡར་དྲངས། རང་གི་ལྟེ་བའི་ཨཾ་ལ་རེག་པས་བྱིན་བརླབས། ཡར་དྲངས་སྙིང་ཁའི་ཕྱི་ཤུན་གྱི་རྩ་ཧཱུྃ་གི་དབྱིབས་ཅན་ལ་ཐིམ་པས་ནང་གི་ཧེ་རུ་ཀའི་པང་ན་ཡུམ་རྡོ་རྗེ་ཕག་མོ་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
ཡར་དྲངས་པ་ཕྱིར་སྤྲོས་ནས་ཕྱིའི་ཡུམ་ལ་ཐིམ། མཁའ་ནང་གི་སྙིང་པོའི་རྣལ་འབྱོར་མ་བཞི་རྡོ་རྗེའི་ལམ་ནས་ཡར་དྲངས། སྙིང་ཁའི་ནང་སྐོར་གྱི་ཕྱོགས་ཀྱི་འདབ་མའི་ཡིག་འབྲུ་རྣམས་ལ་རེག་པས་ནང་གི་རྣལ་འབྱོར་མ་བཞིར་གྱུར། ཡར་བྱོན་པ་རྣམས་ཕྱིར་སྤྲོས་ནས་ཕྱིའི་བདེ་ཆེན་འཁོར་ལོའི་ཕྱོགས་བཞིར་འཁོད་པ་ནི་ནང་དང་ཕྱིའི་ཤར་དུ་མཁའ་འགྲོ་མ་སྔོ་སྐྱ། བྱང་དུ་ལཱ་མ་ལྗང་སྐྱ། ནུབ་ཏུ་ཁཎྜ་རོ་ཧ་དམར་སྐྱ། ལྷོར་གཟུགས་ཅན་མ་སེར་སྐྱ། ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་གྲི་གུག་ནམ་མཁར་འཕྱར་བའི་ཚུལ་དང་། གཡོན་ཐོད་པ་ཁྲག་གིས་གང་བའི་ནང་དུ་གླང་པོ་ཆེ་དང་། ཅེ་སྤྱང་དང་།
མི་དང་། བ་ལང་རྣམས་འཛིན་པ། གྲུ་མོར་ཁ་ཊྭཾ་ག་དང་། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ཆ་ལྔ་དང་ལྡན་པ། ཞབས་གཡོན་བརྐྱངས་གཡས་བསྐུམས་པའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་ཉི་མ་དང་རོའི་གདན་ལ་བཞུགས་པའོ། ། མཁའ་ནང་གི་ཐོད་པ་བདུད་རྩིས་གང་བ་བཞི་རྡོ་རྗེའི་ལམ་ནས་ཡར་དྲངས། སྙིང་ཁའི་མཚམས་ཀྱི་རྩ་བཞི་ལ་རེག ཡར་དྲངས་པ་རྣམས་ཕྱིར་སྤྲོས་ཕྱིའི་བདེ་ཆེན་འཁོར་ལོའི་མཚམས་བཞིར་འཁོད་པ་ནི།
ནང་དང་ཕྱིའི་མཚམས་བཞིར་ཐོད་པ་བདུད་རྩིས་གང་བ་བཞི་ལ་སངས་རྒྱས་ཀྱི་གཟུགས་ཀྱིས་མཚན་པའོ། ། མཁའ་ནང་གི་ཐུགས་གསུང་སྐུའི་དཔའ་བོ་དང་རྣལ་འབྱོར་མ་རྣམས་རིམ་པ་བཞིན་རྡོ་རྗེའི་ལམ་ནས་ཡར་དྲངས། སྤྱི་བོ་ལ་སོགས་པའི་གནས་སོ་སོར་རེག་པས་གནས་རྣམས་ཡུལ་དང་། ཁམས་རྣམས་དཔའ་བོ་དང་། རྩ་རྣམས་རྣལ་འབྱོར་མ་རྣམས་སུ་གྱུར། ཡར་དྲངས་པ་རྣམས་ཕྱིར་སྤྲོས་གཞལ་ཡས་ཁང་གི་གདན་སོ་སོའི་སྟེང་དུ་འཁོད་པ་ནི། ནང་གི་སྤྱི་བོའི་སོ་དང་སེན་མོའི་ཁམས་དང་། རྩ་པུའི་རྣམ་པ་ཅན་དང་། ཕྱིའི་ཐུགས་ཀྱི་འཁོར་ལོའི་ཤར་རྩིབས། པུ་ལི་ར་མ་ལ་ཡར།
ཁཎྜ་ཀ་པཱ་ལ་དང་། རབ་ཏུ་གཏུམ་མོ། སྤྱི་གཙུག་གི་སྐུ་དང་བ་སྤུའི་ཁམས་དང་། རྩ་ཛའི་རྣམ་པ་ཅན་དང་། བྱང་རྩིབས་ཛ་ལན་དྷ་རར་མཧཱ་ཀངྐ་ལ་དང་། གཏུམ་པའི་མིག་ཅན་མ། རྣ་བ་གཡས་སུ་ལྤགས་པ་དང་དྲི་མའི་ཁམས་དང་། རྩ་ཨོའི་རྣམ་པ་ཅན་དང་། ནུབ་རྩིབས་ཨཽ་ཌི་ཡ་ནར་ཀངྐ་ལ་དང་འོད་ལྡན་མ། ལྟག་པར་ཤའི་ཁམས་དང་རྩ་ཨའི་རྣམ་པ་ཅན་དང་།
ལྷོ་རྩིབས་ཨརྦུ་ཏར་མཆེ་བ་རྣམ་པར་གཙིགས་པ་དང་། སྣ་ཆེན་མ་སྟེ་གནས། རྣ་བ་གཡོན་པར་ཆུ་རྒྱུས་ཀྱི་ཁམས་དང་རྩ་གོའི་རྣམ་པ་ཅན་དང་། ཤར་ལྷོའི་རྩིབས་གོ་ད་བ་རིར་སུ་ར་བཱི་ར་དང་དཔའ་བའི་བློ་ཅན་མ། སྨིན་མའི་དབུས་སུ་རུས་པའི་ཁམས་དང་རྩ་རའི་རྣམ་པ་ཅན་དང་། ལྷོ་ནུབ་ཀྱི་རྩིབས་ར་མེ་ཤྭ་རར་འོད་དཔག་མེད་དང་མིའུ་ཐུང་མ། མིག་གཉིས་སུ་མཆིན་པའི་ཁམས་དང་རྩ་དའི་རྣམ་པ་ཅན་དང་། ནུབ་བྱང་གི་རྩིབས་དེ་བཱི་ཀོ་ཊར་རྡོ་རྗེའི་འོད་དང་ལངྐའི་དབང་ཕྱུག་མ། ཕྲག་པ་གཉིས་སུ་སྙིང་གི་ཁམས་དང་རྩ་མའི་རྣམ་པ་ཅན་དང་། བྱང་ཤར་གྱི་རྩིབས་མ་ལ་བར་རྡོ་རྗེའི་སྐུ་དང་ཤིང་གྲིབ་མ་སྟེ་ཉེ་བའི་གནས།
ཐུགས་ཀྱི་འཁོར་ལོའི་ལྷ་རྣམས་ཁ་དོག་སྔོན་པོ་ནམ་མཁའ་ལ་སྤྱོད་པའི་ཚུལ་གྱིས་བཞུགས་པ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་གསང་བ་བསམ་གྱིས་མི་ཁྱབ་པའི་ངོ་བོ། མཆན་ཁུང་གཉིས་སུ་མིག་གི་ཁམས་དང་རྩ་ཀའི་རྣམ་པ་ཅན་དང་། གསུང་གི་འཁོར་ལོའི་ཤར་རྩིབས་ཀ་མ་རཱུ་པར་ཨངྒུ་རི་དང་། ཨཻ་ར་བ་ཏི། ནུ་མ་གཉིས་སུ་མཁྲིས་པའི་ཁམས་དང་རྩ་ཨོའི་རྣམ་པ་ཅན་དང་། བྱང་རྩིབས་ཨོ་ཏྲེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ་སྟེ་ཞིང་། ལྟེ་བར་གློ་བའི་ཁམས་དང་རྩ་ཏྲིའི་རྣམ་པ་དང་། ནུབ་རྩིབས་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་མ། སྣ་རྩེར་རྒྱུ་མའི་ཁམས་དང་རྩ་ཀོའི་རྣམ་པ་ཅན་དང་།
ལྷོ་རྩིབས་ཀོ་ས་ལར་རྡོ་རྗེ་ཧཱུྃ་མཛད་དང་ཆང་འཐུང་མ་སྟེ་ཉེ་བའི་ཞིང་། ཁར་སྙེ་མའི་ཁམས་དང་རྩ་ཀའི་རྣམ་པ་ཅན་དང་། ཤར་ལྷོའི་རྩིབས་ཀ་ལིངྐར་རབ་ཏུ་བཟང་པོ་དང་ཤྱ་མ་དེ་བཱི། མགྲིན་པར་ལྟོ་བའི་ཁམས་དང་རྩ་ལའི་རྣམ་པ་ཅན་དང་། ལྷོ་ནུབ་ཀྱི་རྩིབས་ལམྦ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོ་སྟེ་ཙྪནྡོ་ཧ། སྙིང་ཁར་དྲི་ཆེན་གྱི་ཁམས་དང་རྩ་ཀའི་རྣམ་པ་ཅན་དང་། ནུབ་བྱང་གི་རྩིབས་ཀཉྩིར་འཇིགས་བྱེད་ཆེན་པོ་དང་རྟ་སྣ་མ། འདོམས་བར་དུ་མཚོགས་མའི་ཁམས་དང་རྩ་ཧིའི་རྣམ་པ་ཅན་དང་། བྱང་ཤར་གྱི་རྩིབས་ཧི་མ་ལ་ཡར་མིག་མི་བཟང་དང་ཁ་ག་ན་སྟེ་ཉེ་བའི་ཙྪནྡོ་ཧཱ་སྟེ་གསུང་གི་འཁོར་ལོའི་ལྷ་རྣམས་ཁ་དོག་དམར་པོ་ས་ལ་སྤྱོད་པའི་ཚུལ་གྱིས་བཞུགས་པ། དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་བསམ་གྱིས་མི་ཁྱབ་པའི་ངོ་བོའོ། །
མཚན་མར་བད་ཀན་གྱི་ཁམས་དང་རྩ་པྲེའི་རྣམ་པ་ཅན་དང་། སྐུའི་འཁོར་ལོའི་ཤར་རྩིབས་པྲེ་ཏ་པུ་རིར་སྟོབས་པོ་ཆེ་དང་འཁོར་ལོའི་ཤུགས་ཅན་མ། བཤང་ལམ་དུ་རྣག་གི་ཁམས་དང་རྩ་གྲྀའི་རྣམ་པ་ཅན་དང་། བྱང་རྩིབས་གྲྀ་ཧ་དེ་བར་རིན་ཆེན་རྡོ་རྗེ་དང་ཁཎྜ་རོ་ཧཱ་སྟེ་འདུ་བ། བརླ་གཉིས་སུ་ཁྲག་གི་ཁམས་དང་རྩ་སཽའི་རྣམ་པ་ཅན་དང་། ནུབ་རྩིབས་སཽ་རཥྚར་རྟ་མགྲིན་དང་ཤཽཎྜི་ནཱི། བྱིན་པ་གཉིས་སུ་རྔུལ་གྱི་ཁམས་དང་། རྩ་སུའི་རྣམ་པ་ཅན་དང་། ལྷོ་རྩིབས་སུ་བརྞ་དྭི་པར་ནམ་མཁའི་སྙིང་པོ་དང་འཁོར་ལོའི་གོ་ཆ་མ་སྟེ་ཉེ་བའི་འདུ་བ། སོར་མོ་བཅུ་དྲུག་ཏུ་ཚིལ་གྱི་ཁམས་དང་རྩ་ནའི་རྣམ་པ་ཅན་དང་།
ཤར་ལྷོའི་རྩིབས་ན་ག་རར་དཔལ་ཧེ་རུ་ཀ་དང་ཤིན་ཏུ་དཔའ་མོ། བོལ་གོང་གཉིས་སུ་མཆི་མའི་ཁམས་དང་། རྩ་སིའི་རྣམ་པ་ཅན་དང་། ལྷོ་ནུབ་ཀྱི་རྩིབས་སིནྡྷུར་པདྨ་གར་གྱི་དབང་ཕྱུག་དང་སྟོབས་ཆེན་མ་སྟེ་དུར་ཁྲོད། མཐེ་བོང་བཞིར་མཆིལ་མའི་ཁམས་དང་རྩ་མའི་རྣམ་པ་ཅན་དང་། ནུབ་བྱང་གི་རྩིབས་མ་རུར་རྣམ་པར་སྣང་མཛད་དང་འཁོར་ལོ་བསྒྱུར་མ། པུས་མོ་གཉིས་སུ་སྣབས་ཀྱི་ཁམས་དང་ཙ་ཀུའི་རྣམ་པ་ཅན་དང་། བྱང་ཤར་གྱི་རྩིབས་ཀུ་ལུ་ཏར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ་ཉེ་བའི་དུར་ཁྲོད། སྐུའི་འཁོར་ལོའི་ལྷ་རྣམས་ཁ་དོག་དཀར་པོ་ས་འོག་ན་སྤྱོད་པའི་ཚུལ་གྱིས་བཞུགས་པ། དེ་བཞིན་གཤེགས་པ་ཐམས་ཅད་ཀྱི་སྐུའི་གསང་བ་བསམ་གྱིས་མི་ཁྱབ་པའི་ངོ་བོའོ། །
ཁཎྜ་ཀ་པཱ་ལི་ལ་སོགས་པའི་དཔའ་བོ་ཐམས་ཅད་ཞལ་གཅིག་ཕྱག་གཉིས་སྤྱན་གསུམ་པ་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། མི་མགོ་སྐམ་པོ་ལྔས་དབུ་བརྒྱན་ཅིང་། རློན་པ་ལྔ་བཅུའི་དོ་ཤལ་དང་། སྟག་གི་པགས་པའི་ཤམ་ཐབས་ཅན། རུས་པའི་རྒྱན་དྲུག་གིས་བརྒྱན་པ། ཞབས་གཡས་བརྐྱངས་གཡོན་བསྐུམས་པས་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། རབ་ཏུ་གཏུམ་མོ་ལ་སོགས་པའི་དཔའ་མོ་རྣམས་ཀྱང་ཞལ་གཅིག་ཕྱག་གཉིས་ཀྱིས་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ། རུས་པའི་རྒྱན་ཆ་ལྔ་དང་ཞབས་གཡོན་བརྐྱངས་གཡས་བསྐུམས་པས་ཡབ་ལ་འཁྱུད་ཅིང་།
གཉིས་སུ་མེད་པའི་སྦྱོར་བ་ལ་བརྩོན་པས་ཡེ་ཤེས་ཀྱི་མེ་འབར་བའི་དབུས་ན་ཉི་མ་དང་རོའི་གདན་ལ་བཞུགས་པའོ། ། མཁའ་ནང་གི་སྒོ་མཚམས་མ་བརྒྱད་རྡོ་རྗེའི་ལམ་ནས་ཡར་དྲངས། སྙིང་ཁའི་ཕྱི་སྐོར་གྱི་རྩ་འདབ་བརྒྱད་ཀྱི་ཧཱུྃ་ལ་རེག་པས་ནང་གི་སྒོ་མཚམས་མ་བརྒྱད་དུ་གྱུར། ཡར་དྲངས་པ་རྣམས་ཕྱིར་སྤྲོས་ཏེ་ཕྱིའི་དམ་ཚིག་གི་འཁོར་ལོའི་ཕྱོགས་མཚམས་བརྒྱད་དུ་འཁོད་པ་ནི། ནང་དང་ཕྱིའི་ཤར་སྒོར་ཁྭ་གདོང་མ་སྔོ་སྐྱ། བྱང་སྒོར་འུག་གདོང་མ་ལྗང་སྐྱ། ནུབ་སྒོར་ཁྱི་གདོང་མ་དམར་སྐྱ། ལྷོ་སྒོར་ཕག་གདོང་མ་སེར་སྐྱ། ཤར་སྒོར་གཤིན་རྗེ་བརྟན་མ་གཡས་སྔོ། གཡོན་སེར་བ།
ལྷོ་ནུབ་ཏུ་གཤིན་རྗེ་ཕོ་ཉ་མོ་གཡས་སེར། གཡོན་དམར་བ། ནུབ་བྱང་དུ་གཤིན་རྗེ་མཆེ་བ་མ་གཡས་དམར། གཡོན་ལྗང་བ། བྱང་ཤར་དུ་གཤིན་རྗེ་འཇོམས་མ་གཡས་ལྗང་། གཡོན་སྔོ་བ། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་གྲི་གུག་ནམ་མཁར་འཕྱར་ཏེ་འཛིན་ཅིང་། གཡོན་ཐོད་པ་ཁྲག་གིས་གང་བ་ཐུགས་ཁར་བསྣམས་པ། གྲུ་མོར་ཁ་ཊྭཾ་ག་དང་།
མི་མགོ་སྐམ་པོ་ལྔས་དབུ་བརྒྱན་ཞིང་། སྐམ་པོ་ལྔ་བཅུའི་དོ་ཤལ། རུས་པའི་བརྒྱན་ཆ་ལྔ་དང་ལྡན་པ། སྟག་གི་པགས་པའི་ཤམ་ཐབས་ཅན། དྲག་མོ་ཤིན་ཏུ་ཁྲོས་པའི་ཚུལ་ཅན། ཉི་མ་དང་རོའི་གདན་ལ་ཞབས་གཡོན་བརྐྱངས། གཡས་བསྐུམས་པས་མེ་འབར་བའི་དབུས་ན་བཞུགས་པའོ། ། མཁའ་ནང་གི་གཞལ་ཡས་ཁང་དུར་ཁྲོད་སྲུང་འཁོར་དང་བཅས་པ་རྡོ་རྗེའི་ལམ་ནས་ཡར་དྲངས། རང་གི་ལུས་ཀྱི་གནས་སོ་སོ་རྣམས་སུ་རེག་པས་སྤྱི་བོ་སྣ་ཚོགས་རྡོ་རྗེ། རྐང་མཐིལ་རྡོ་རྗེའི་ས་གཞི།
རྩིབས་ལོགས་རྡོ་རྗེའི་རྭ་བ། ལྤགས་པ་རྡོ་རྗེའི་གུར་དང་བླ་བྲེ། བ་སྤུ་མདའི་དྲ་བ། སྐྲ་སེན་མེ་རི་འབར་བ་སྟེ་སྲུང་བའི་འཁོར་ལོ་དང་། རྐང་མཐིལ་རླུང་། སུམ་མདོ་མེ། ལྟོ་བ་ཆུ། སྙིང་ཁ་ས། སྒལ་ཚིགས་རི་རབ། མགོ་བོ་རི་རབ་ཀྱི་སྟོད་ཀྱི་ཆ།
ལུས་མི་མཉམ་པ་མེད་པ་གྲུ་བཞི་གཞལ་ཡས་ཁང་གྲུ་བཞི། སྙིང་ཁ་ནས་འབྱུང་བ་བཞིའི་རླུང་རྒྱུ་བའི་རྩའི་བུ་ག་བཞི་སྒོ་བཞི། མིག་པཉྩ་རེ་ཁ། སྣ་རིན་ཆེན་ཕ་གུ། སོ་དྲ་བ་དྲ་ཕྱེད། ལྕེ་མཆུ་འདོད་ཡོན་གྱི་སྣམ་བུ། རྣ་བ་རྟ་བབས། རྐང་བརྒྱད་ཀ་བ་བརྒྱད་དེ་རྟེན་གྱི་དཀྱིལ་འཁོར། ལུས་ཀྱི་བུ་ག་དགུ་ནི་དུར་ཁྲོད་བརྒྱད་རྣམས་སུ་གྱུར་ཡར་དྲངས་པ་རྣམས་ཕྱིར་སྤྲོས་ནས་ཕྱིའི་གཞལ་ཡས་ཁང་དུར་ཁྲོད་སྲུང་འཁོར་དང་བཅས་པ་ལ་ཐིམ། གསུམ་པ་ཕོ་ཉ་རྣམ་གསུམ་བསྲེས་ནས་བྱིན་གྱིས་བརླབས་པ་ནི།
བདག་གི་བསྒོམ་པའི་སྔགས་སྐྱེས་ཕྱི་ནང་གི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་འདི་ཉིད་ནི་ཕྱི་རོལ་འཛམ་བུའི་གླིང་ན་བཞུགས་པའི་ཞིང་སྐྱེས་ཀྱི་སྤྲུལ་པའི་སྐུ་རྣམས་ཡིན་ལ། དེ་ཡང་འོག་མིན་ན་བཞུགས་པའི་ལྷན་སྐྱེས་ལོངས་སྤྱོད་རྫོགས་པའི་སྐུ་རྣམས་ཡིན་ཞིང་། དེ་ཐམས་ཅད་དབྱེར་མེད་པའི་སྐུ་གསུང་ཐུགས་རྡོ་རྗེའི་རང་བཞིན་བདག་ཡིན་ནོ། ། ཨོཾ་ཨཱཿཧཱུྃ་སརྦ་བི་ར་ཡོ་གི་ནི་ཀཱ་ཡ་བཱཀྩིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ལན་གསུམ། བདག་གི་བསྒོམ་པའི་སྔགས་སྐྱེས་ཀྱི་དཀྱིལ་འཁོར་དང་། འཛམ་བུའི་གླིང་གི་ཞིང་སྐྱེས་དང་། འོག་མིན་གྱི་ལྷན་སྐྱེས་རྣམས་དབྱེར་མི་ཕྱེད་པ་རྡོ་རྗེ་གསུམ་གྱི་རང་བཞིན་དུ་རྣམ་པར་དག་པ་ངའོ། ། ཨོཾ་བཛྲ་ཤུདྡྷ་སརྦ་དྷརྨཱ་བཛྲ་ཤུདྡྷོ྅ཧཾ། བཞི་པ་གོ་ཆ་དགོད་ཅིང་བྱིན་གྱིས་བརླབས་པ་ནི།
ཕྱི་ནང་གི་ལྷ་ཐམས་ཅད་ཀྱི་གནས་རྣམས་སུ་ཟླ་བའི་སྟེང་དུ། གོ་ཆ་གཉིས་གོང་བཞིན་དགོད་དོ། ། གསུམ་པ་ལས་རྒྱལ་མཆོག་ལ་བཞི་སྟེ། ཡེ་ཤེས་ཀྱི་དཀྱིལ་འཁོར་དགུག་གཞུག་བྱ་བ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ། ཕྱི་དང་ནང་གི་མཆོད་པས་མཆོད་ཅིང་བསྟོད་པ། དཀྱིལ་འཁོར་གྱི་རྣམ་དག་དྲན་པའོ། ། དང་པོ་ནི། རང་གི་སྙིང་ཁ་ནས་འོད་འཕྲོས་པས་རང་བཞིན་གྱི་གནས་ནས་སྔགས་སྐྱེས། ཞིང་སྐྱེས།
ལྷན་སྐྱེས་ཀྱི་འཁོར་ལོ་སྡོམ་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་ཕཻཾ་བཛྲ་ས་མཱ་ཛཿ གོང་ཚོགས་ཞིང་ལྟར་ཕྱི་དང་ཡིད་བྱུང་གིས་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཨོཾ་ཡོ་ག་ཤུདྡྷ་སརྦ་དྷརྨཱ་ཡོ་ག་ཤུདྡྷོ྅ཧཾ། ཡེ་ཤེས་ཀྱི་རྣལ་འབྱོར་གྱི་ངོ་བོར་ཆོས་ཐམས་ཅད་རྣམ་པར་དག་ལ། བདག་ཀྱང་དེའི་ངོ་བོར་རྣམ་པར་དག་གོ ། སྔགས་དང་བཅས་པ་ལན་གསུམ་བརྗོད་ཅིང་། ལག་པས་པད་སྐོར་འཁྱུད་རྒྱ་གསུམ་བྱའོ། ། གཉིས་པ་དབང་བསྐུར་ཞིང་རིགས་བདག་གིས་རྒྱས་གདབ་པ་ནི།
སླར་ཡང་རང་གི་སྙིང་ཁ་ནས་འོད་འཕྲོས་པས། དབང་གི་ལྷ་འཁོར་ལོ་བདེ་མཆོག་གི་དཀྱིལ་འཁོར་ལ་དཔའ་བོ་དང་རྣལ་འབྱོར་མའི་ཚོགས་ཀྱིས་བསྐོར་བ་ཕཻཾ་བཛྲ་ས་མཱ་ཛཿ སྔར་བཞིན་ཕྱི་དང་ཡིད་བྱུང་གིས་མཆོད། དེ་བཞིན་གཤེགས་པ་སོགས་ཀྱིས་གསོལ་བ་བཏབ་པས། དབང་གི་ལྷ་རྣམས་ཀྱིས་རིན་པོ་ཆེའི་བུམ་པ་བདུད་རྩིས་གང་བ་ཐོགས་ནས། ཇི་ལྟར་བལྟམས་པ་སོགས་དང་། ཨོཾ་ཤྲཱི་ཙཀྲཱ་བཱི་ར་སཏྭཾ། ཀཱ་ཀཱ་སྱེ། ཨཱུ་ལཱུ་ཀཱ་སྱེ། ཤྭ་ནཱ་སྱེ།
སུ་ཀཱ་ར་སྱེ། ཡ་མ་དཱ་དྷི་ཡེ། ཡ་མ་དུ་ཏཱི་ཡེ། ཡ་མ་དཾཥྚཱི་ཎྱེ། ཡ་མ་མ་ཐཱ་ནཱི་ཡེ། བཛྲི་བྷཱ་བ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་ཕྱི་ནང་གི་ལྷ་རྣམས་ལ་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཙོ་བོ་ཡབ་ལ་མི་བསྐྱོད་པ།
ཡུམ་ལ་རྣམ་པར་སྣང་མཛད། མཁའ་འགྲོ་མ་ལ་མི་བསྐྱོད་པ། ལཱ་མ་ལ་དོན་ཡོད་གྲུབ་པ། ཁཎྜ་རོ་ཧ་ལ་འོད་དཔག་མེད། གཟུགས་ཅན་མ་ལ་རིན་ཆེན་འབྱུང་ལྡན། གཞན་འཁོར་ལོ་བཞིའི་ཤར་ཕྱོགས་པ་རྣམས་ལ་མི་བསྐྱོད་པ། བྱང་ཕྱོགས་པ་རྣམས་ལ་དོན་ཡོད་གྲུབ་པ། ནུབ་ཕྱོགས་པ་རྣམས་ལ་འོད་དཔག་མེད། ལྷོ་ཕྱོགས་པ་རྣམས་ལ་རིན་ཆེན་འབྱུང་ལྡན། ཤར་ལྷོ་བ་རྣམས་ལ་རྣམ་པར་སྣང་མཛད།
ལྷོ་ནུབ་པ་རྣམས་ལ་རིན་ཆེན་འབྱུང་ལྡན། ནུབ་བྱང་བ་རྣམས་ལ་འོད་དཔག་མེད། བྱང་ཤར་བ་རྣམས་ལ་དོན་ཡོད་གྲུབ་པས་དབུར་བརྒྱན། གསུམ་པ་ཕྱི་ནང་གི་མཆོད་བསྟོད་བྱ་བ་ལ་དྲུག སྔགས་མཆོད། ཕྱི། ནང་། གསང་བ། ཡིད་བྱུང་། བསྟོད་པའི་མཆོད་པའོ། །
དང་པོ་ནི་ཡབ་ཡུམ་གྱི་རྩ་སྔགས་གཉིས། སྙིང་པོ་གཉིས། ཉེ་སྙིང་གཉིས། སྙིང་པོའི་རྣལ་འབྱོར་མ་བཞི། ཐུགས་གསུང་སྐུའི་ལྷ་ཚོགས། སྒོ་མཚམས་མ་བརྒྱད། གོ་ཆ་གཉིས་རྣམས་འོག་བཟླས་པའི་སྐབས་ལྟར་ལ། མ་མོ་བཅུ་གཉིས་ལ་སྤེལ་མེད་པར་ཚར་རེ་རེ་བཟླའོ། ། གཉིས་པ་ཕྱི་མཆོད་ནི། མཆོད་རྫས་དངོས་སུ་བཤམས་པའམ།
ཡིད་ཀྱིས་བསམས་ནས། ཨོཾ་སུམྦྷ་ནི་སོགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨཱ་ལས་ཡེ་ཤེས་ཀྱི་ཀཱ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས།
རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ། པཱ་དྱཾ། པུཥྤཾ། དྷུ་པཾ། ཨཱ་ལོ་ཀེ གནྡྷཾ། ནཻ་ཝི་དྱཾ། ཤཔྡ་ཨཱཿཧཱུྃ། གིས་བྱིན་གྱིས་བརླབས་ཏེ།
རང་གི་སྙིང་ཁ་ནས་མཆོད་པའི་ལྷ་མོ་མཆོད་རྫས་སོ་སོ་ཐོགས་པ་མང་པོ་སྤྲུལ་ནས་ལྷ་ཐམས་ཅད་ལ་མཆོད་པ་ཕུལ་བར་བསམས་ལ། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜ་ལ་སརྦ་བཱི་ར་ཡོ་གི་ནི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་གཞན་རྣམས་ལ་ཡང་སྦྱར་ནས་འབུལ་ལོ། ། གསུམ་པ་ནང་བདུད་རྩིའི་མཆོད་པ་ནི། བདུད་རྩི་དངོས་སུ་ཡོད་དམ། མེད་ན་བསམ་སྟེ། འོག་གཏོར་མའི་སྐབས་བཞིན་བྱིན་གྱིས་བརླབས་ལ། ལག་གཡོན་མཐེབ་སྲིན་གྱིས་གཡོན་སྐོར་དུ་ཆོས་འབྱུང་བྲི་ཞིང་། ངག་ཏུ། ཨོཾ་ཨཱཿཧཱུྃ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ།
མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་འཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། རྒྱས་པར་ན། ཡབ་ཡུམ་གྱི་སྙིང་པོ། ཉེ་སྙིང་། འཁོར་རྣམས་ཀྱི་སྔགས་འཕྲེང་ལྟར་རམ། བསྡུ་ན། ཧཱུྃ་བཾ་ལཾ་མཾ་པཾ་ཏཾ། པུ་ཛ།
སོགས་དང་། ཧཱུྃ་བརྒྱད། གོ་ཆ་གཉིས། བཅོམ་ལྡན་འདས་འཁོར་ལོ་སྡོམ་པའི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། རང་གི་ལྕེ་ཐོག་ཏུ་བཞག་ལ། ཨོཾ་ཨཱཿཧཱུྃ། ཨོཾ་ཧྲི་ཧ་ཧ་ཧཱུྃ་ཧཱུྃ་ཕཊ྄། ལྔ་དང་ལག་པས་རྣམ་ལྔ་འདོད་སྐོར་དང་འཁྱུད་རྒྱ་བྱའོ། ། བཞི་པ་གསང་བའི་མཆོད་པ་ནི། ལྷ་ཐམས་ཅད་སྙོམས་པར་བཞུགས་པས་ཟག་པ་མེད་པའི་བདེ་བས་རྒྱུད་གང་།
ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་བཱ་ཨཏྨ་ཀོ྅ཧཾ། ལྔ་པ་ཡིད་མཆོད་ནི་གོང་ལྟར་བྱའོ། ། དྲུག་པ་བསྟོད་པའི་མཆོད་པ་ནི། གཏོར་མའི་སྐབས་བཞིན་བྱ་སྟེ། མཆོད་པའི་ཚུལ་ལོ། ། བཞི་པ་དཀྱིལ་འཁོར་གྱི་རྣམ་དག་དྲན་པ་ནི། རྒྱས་པ་བྱེད་ན། ལུས་རྗེས་སུ་དྲན་པ་ནི་མཁའ་འགྲོ་མའོ། ། ཚོར་བ་རྗེས་སུ་དྲན་པ་ནི་ལཱ་མའོ། ། ཆོས་རྗེས་སུ་དྲན་པ་ནི་ཁཎྜ་རོ་ཧའོ། །
སེམས་རྗེས་སུ་དྲན་པ་ནི་གཟུགས་ཅན་མའོ། ། འདུན་པའི་རྫུ་འཕྲུལ་གྱི་རྐང་པ་ནི་ཁཎྜ་ཀ་པཱ་ལ་དང་རབ་ཏུ་གཏུམ་མོ། བརྩོན་འགྲུས་ཀྱི་རྫུ་འཕྲུལ་གྱི་རྐང་པ་ནི་མཧཱ་ཀངྐ་ལ་དང་གཏུམ་པའི་མིག་ཅན་མ། སྤྱོད་པའི་རྫུ་འཕྲུལ་གྱི་རྐང་པ་ནི་ཀངྐ་ལ་དང་འོད་ལྡན་མ། སེམས་ཀྱི་རྫུ་འཕྲུལ་གྱི་རྐང་པ་ནི་མཆེ་བ་རྣམ་པར་གཙིགས་པ་དང་སྣ་ཆེན་མ། དད་པའི་དབང་པོ་ནི་སུ་རཱ་བཱི་ར་དང་དཔའ་བོའི་བློ་ཅན་མ། བརྩོན་འགྲུས་ཀྱི་དབང་པོ་ནི་འོད་དཔག་མེད་དང་མིའུ་ཐུང་མ། དྲན་པའི་དབང་པོ་ནི་རྡོ་རྗེའི་འོད་དང་ལངྐའི་དབང་ཕྱུག་མ། ཏིང་ངེ་འཛིན་གྱི་དབང་པོ་ནི་རྡོ་རྗེའི་སྐུ་དང་ཤིང་གྲིབ་མའོ། ། ཤེས་རབ་ཀྱི་དབང་པོ་ནི་ཨངྐུ་རི་དང་ཨཻ་ར་བ་ཏི།
དད་པའི་སྟོབས་ནི་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ། བརྩོན་འགྲུས་ཀྱི་སྟོབས་ནི་དཔའ་བོ་ཆེན་པོ་དང་རླུང་གི་ཤུགས་ཅན་མ། དྲན་པའི་སྟོབས་ནི་རྡོ་རྗེ་ཧཱུྃ་མཛད་དང་ཆང་འཐུང་མ། ཏིང་ངེ་འཛིན་གྱི་སྟོབས་ནི་རབ་ཏུ་བཟང་པོ་དང་ཤྱ་མ་དེ་བཱི། ཤེས་རབ་ཀྱི་སྟོབས་ནི་རྡོ་རྗེ་བཟང་པོ་དང་ཤིན་ཏུ་བཟང་མོ། ཏིང་ངེ་འཛིན་ཡང་དག་བྱང་ཆུབ་ཀྱི་ཡན་ལག་ནི་འཇིགས་བྱེད་ཆེན་པོ་དང་རྟ་སྣ་མ། བརྩོན་འགྲུས་ཡང་དག་བྱང་ཆུབ་ཀྱི་ཡན་ལག་ནི་མིག་མི་བཟང་དང་ཁ་ག་ན། དགའ་བ་ཡང་དག་བྱང་ཆུབ་ཀྱི་ཡན་ལག་ནི་སྟོབས་པོ་ཆེ་དང་འཁོར་ལོའི་ཤུགས་ཅན་མ། ཤིན་ཏུ་སྦྱངས་པ་ཡང་དག་བྱང་ཆུབ་ཀྱི་ཡན་ལག་ནི་རིན་ཆེན་རྡོ་རྗེ་དང་ཁཎྜ་རོ་ཧ། ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག་ནི་རྟ་མགྲིན་དང་ཤཽཎྜི་ནཱི།
དྲན་པ་ཡང་དག་བྱང་ཆུབ་ཀྱི་ཡན་ལག་ནི་ནམ་མཁའི་སྙིང་པོ་དང་འཁོར་ལོའི་གོ་ཆ་མ། བཏང་སྙོམས་ཡང་དག་བྱང་ཆུབ་ཀྱི་ཡན་ལག་ནི་དཔལ་ཧེ་རུ་ཀ་དང་། ཤིན་ཏུ་དཔའ་མོ། ཡང་དག་པའི་ལྟ་བ་ནི་པདྨ་གར་གྱི་དབང་ཕྱུག་དང་སྟོབས་ཆེན་མ། ཡང་དག་པའི་རྟོག་པ་ནི་རྣམ་པར་སྣང་མཛད་དང་འཁོར་ལོ་བསྒྱུར་མ། ཡང་དག་པའི་ངག་ནི་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ། ཡང་དག་པའི་ལས་ཀྱི་མཐའ་ནི་ཁྭ་གདོང་མ། ཡང་དག་པའི་འཚོ་བ་ནི་འུག་གདོང་མ། ཡང་དག་པའི་དྲན་པ་ནི་ཕག་གདོང་མ། ཡང་དག་པའི་ཏིང་ངེ་འཛིན་ནི་དཔལ་ཧེ་རུ་ཀ་དང་རྡོ་རྗེ་ཕག་མོ།
དགེ་བའི་ཆོས་མ་སྐྱེས་པ་རྣམས་བསྐྱེད་པ་ནི་གཤིན་རྗེ་བརྟན་མ། དགེ་བའི་ཆོས་སྐྱེས་པ་རྣམས་ཡང་དག་པར་བསྲུང་བ་ནི་གཤིན་རྗེ་ཕོ་ཉ་མ། མི་དགེ་བའི་ཆོས་མ་སྐྱེས་པ་རྣམས་མི་བསྐྱེད་པ་ནི་གཤིན་རྗེ་མཆེ་བ་མ། མི་དགེ་བའི་ཆོས་སྐྱེས་པ་རྣམས་ཡང་དག་པར་སྤོང་བ་ནི་གཤིན་རྗེ་འཇོམས་མའོ། ། ཞེས་བརྗོད། བསྡུ་ན། བདག་གི་བློ་ལ་སྣང་བའི་ཕྱི་ནང་གི་ལྷ་སུམ་ཅུ་རྩ་བདུན་པོ་འདི་རྣམས་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོར་རྣམ་པར་དག་ལ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡང་ལྷ་སུམ་ཅུ་རྩ་བདུན་གྱི་ངོ་བོར་རྣམ་པར་དག་གོ ། རྒྱུན་གྱི་ཉམས་ལེན་ལ་བསྡུས་པ་འདིས་ཆོག་ཅིང་། སྐབས་སུ་རྒྱས་པ་བྱའོ། །
བསྐྱེད་རིམ་ལ་སེམས་འཛིན་ན་གཙོ་བོའི་སྤྱི་གཙུག་གི་ནོར་བུ་དང་། ཞབས་ཀྱི་སེན་མོ་རེས་འཇོག་ཏུ་བྱེད་དོ། ། བསྐྱེད་པའི་རིམ་པ་བསྟན་ཟིན་ཏོ།། །། སྤྱི་དོན་གཉིས་པ་རྫོགས་པའི་རིམ་པ་ནི། བ་སནྟ་ཏཱི་ལ་ཀ་ལྟར་ན། རང་གི་སྙིང་ཁ་ནས་འོད་ཟེར་སྤྲོས་པས། ཕྱི་སྣོད་ཀྱི་འཇིག་རྟེན་གཞལ་ཡས་ཁང་དུ་གྱུར་པ་རྣམས་འོད་དུ་ཞུ་ནས་རང་གི་བསྒོམ་པའི་གཞལ་ཡས་ཁང་དུར་ཁྲོད་སྲུང་འཁོར་དང་བཅས་པ་ལ་ཐིམ། དེ་རྣམས་འོད་དུ་ཞུ་ནས་རང་གི་ལུས་དཀྱིལ་གྱི་གནས་སོ་སོ་རྣམས་སུ་ཐིམ། བཅུད་ཀྱི་སེམས་ཅན་འཁོར་ལོ་བདེ་མཆོག་གི་རྣམ་པར་བྱས་པ་རྣམས་འོད་དུ་ཞུ་བ་འཁོར་གྱི་ལྷ་རྣམས་ལ་ཐིམ། དེ་རྣམས་ཀྱང་འོད་དུ་ཞུ་བ།
རླུང་དང་བསྟུན་ནས་ཁྭ་གདོང་མ་ནས་མཁའ་འགྲོ་མའི་བར་ཤར་ཕྱོགས་པ་རྣམས་རང་གི་སྣ་བུག་གཡོན་ནས་ཞུགས་ཏེ་སྙིང་ཁའི་ཧཱུྃ་ལ་ཐིམ། འུག་གདོང་མ་ནས་ལཱ་མའི་བར་བྱང་ཕྱོགས་པ་རྣམས་སྣ་བུག་གཡས་ནས་ཐིམ། ཁྱི་གདོང་མ་ནས་ཁཎྜ་རོ་ཧཱའི་བར་ནུབ་ཕྱོགས་པ་རྣམས་གཡོན་ནས༞ ཕག་གདོང་མ་ནས་གཟུགས་ཅན་མའི་བར་ལྷོ་ཕྱོགས་པ་རྣམས་གཡས་ནས༞ གཤིན་རྗེ་བརྟན་མ་ནས་མཚམས་ཀྱི་ཐོད་པའི་བར་ཤར་ལྷོ་བ་རྣམས་གཡོན་ནས༞ དེ་བཞིན་དུ། ལྷོ་ནུབ་པ་རྣམས་གཡས་ནས༞ ནུབ་བྱང་པ་རྣམས་གཡོན་ནས༞ བྱང་ཤར་བ་རྣམས་གཡས་ནས་ཐིམ། ཡུམ་ཡང་འོད་དམར་པོར་ཞུ་ནས་ལྟེ་བའི་ཨཾ་ལ་ཐིམ། རང་གི་ཞལ་ཕྱག་ལྷག་མ་རྣམས་རྩ་བའི་ཞལ་ཕྱག་ལ་ཐིམ་པས། རང་ཧེ་རུ་ཀ་ཞལ་གཅིག་ཕྱག་གཉིས་པར་གསལ་བའི་སྙིང་ཁར་ཧཱུྃ་སྔོ་སྐྱ། ལྟེ་བར་ཨཾ་དམར་པོ་ཤད་ཀྱི་རྣམ་པ་ཅན་ལ་ཅུང་ཟད་སེམས་གཏད། དེ་རྗེས་རླུང་རོ་ལན་གསུམ་འབུད། ལྟེ་བ་ནས་སྙིང་ཁའི་བར་ལ་རྩ་ཨ་ཝ་དྷཱུ་ཏི་ཁ་དོག་དམར་སྐྱ་དྲང་ཞིང་གསལ་བ།
གཡས་སུ་རཱ་ས་ན་དམར་པོ་མེའི་རང་བཞིན། གཡོན་དུ་ལཱ་ལ་ན་དཀར་པོ་ཆུའི་རང་བཞིན། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་དབུས་སུ་ཨོཾ། ནང་སྐོར་འདབ་མ་བརྒྱད་ལ། ཨ། ཀ ཙ། ཊ། ཏ། པ།
ཡ། ཤ ཕྱི་སྐོར་ལྔ་བཅུ་རྩ་དྲུག་ལ་ཡི་གེ་མེད་པ། སྙིང་ཁ་ཆོས་ཀྱི་འཁོར་ལོ་རྩ་འདབ་བརྒྱད་ཀྱི་དབུས་སུ་ཧཱུྃ། འདབ་མ་བརྒྱད་ལ་ཕྱོགས་བཞིར་བྷྲུཾ་ཨཾ་ཛྲིཾ་ཁཾ། མཚམས་བཞིར་ལཾ་མཾ་པཾ་ཏཾ། སུམ་མདོར་མེ། གཤང་སྒོར་རླུང་། འོག་སྒོ་འབྱེད་འཛུམ་གྱི་སྦྱོར་བ་ལན་གསུམ་བྱས། ཐ་མ་ལ་བསྡམས་པས་གཤང་སྒོའི་རླུང་གཡོས།
སུམ་མདོའི་མེ་སྦར་བས་ལྟེ་བའི་ཨཾ་འབར་མེ་ལྕེ་གཡས་རོ་མ་ནས་སོང་། སྙིང་ཁའི་ཧཱུྃ་ལ་ཕོག་པས། དེ་ལས་བྱང་ཆུབ་ཀྱི་སེམས་དཀར་པོ་གཡོན་རྐྱང་མ་ནས་བབས། ཨོཾ་ལ་ཕོག་པས་མེ་སྦར་བས་ཆེར་འབར་བ་དབུ་མ་ནས་ཡར་སོང་ཧཱུྃ་ལ་ཕོག ཡང་དེ་ལས་བྱང་སེམས་དཀར་པོ་ཆེར་བབས་པ། དབུ་མ་ནས་ཐུར་དུ་སོང་བ་ལྟེ་བའི་གོང་སོར་བཞི་ཙམ་ནས་འབར་འཛག་སྐྲ་ཤད་འཛིངས་པ་ལྟ་བུ་ལ་སེམས་གཏད། ཅིང་འདིར་རླུང་ལན་གཅིག་བུས་ལ་ཡུན་རིང་འཛིན། རླུང་བུམ་པ་ཅན་འཛིན་ནོ། ། དེ་ལྟ་བུའི་རླུང་སྦྱོར་གསུམ་ཙམ་ཅི་རིགས་བྱས་རྗེས་རིག་པ་སྟོང་གསལ་ནམ་མཁའ་ལྟ་བུ་ལ་མཉམ་པར་བཞག་གོ ། རྫོགས་པའི་རིམ་པ་སྟེ་ལམ་གྱི་དངོས་གཞི་རིམ་གཉིས་ཀྱི་རྣལ་འབྱོར་བསྟན་ཟིན་ཏོ།། །།
གསུམ་པ་རྗེས་ཀྱི་རྣལ་འབྱོར་ལ་གསུམ། བཟླས་པའི་རྣལ་འབྱོར། གཏོར་མའི་རྣལ་འབྱོར། སྤྱོད་ལམ་གྱི་རྣལ་འབྱོར་རོ། ། དང་པོ་ནི། ཧཱུྃ་ཞེས་བརྗོད་པས། རང་གི་སྙིང་ཁ་ནས་རྟེན་དང་བརྟེན་པར་བཅས་པ་ཡོངས་སུ་རྫོགས་པར་སྤྲོས་ཏེ་སྔར་བཞིན་གསལ་བར་གནས་པའི་རང་གི་ཐུགས་ཁའི་ཧཱུྃ་ལས་སྔགས་འཕྲེང་བྱུང་། ཞལ་ནས་ཐོན། ཡུམ་གྱི་ཞལ་ནས་ཞུགས་སྐུའི་དབྱིབས་བརྒྱུད། པདྨ་ནས་རང་གི་གསང་གནས་ནས་བྱུང་སྟེ་སྙིང་ཁའི་ཧཱུྃ་ལ་ཐིམ་ཞིང་།
ཡང་སྔར་བཞིན་འཁོར། སྔགས་འཕྲེང་ནི། རྒྱུན་མ་ལ་ཁ་དོག་སྔོན་པོ་འོད་དཀར་པོ་འཕྲོ་བ། སྔགས་གཅིག་གི་མཇུག་ལ་གཅིག་གི་མགོ་གཏད་ནས། མདའི་ཤུགས་ཀྱི་འཇུག་པ་ཞེས་བྱ། བསྙེན་པའི་ཚེ། སྔགས་སྔོན་པོ་འོད་དམར་པོ་འཕྲོ་བས་ལྷ་དབང་དུ་བསྡུད་པ། སྔགས་སྔ་མའི་མཇུག་ལྕགས་ཀྱུ་ལྟར་གུག་པ་ལ་ཕྱི་མའི་མགོ་ཡང་དེ་ལྟ་བུའི་སྦྲེལ་བ་ལྕགས་སྒྲོག་འགྲོས་ཞེས་བྱ། གཉིས་ཀ་ལ་སྔགས་འཕྲེང་ཕྱིར་འགྲོ་བའི་ཚེ་འོད་འཕྲོས་ནས་བརྟན་གཡོ་སྣོད་བཅུད་ཐམས་ཅད་ལྷ་དང་གཞལ་ཡས་ཁང་དུ་གསལ་བཏབ། ནང་དུ་འཇུག་པའི་དུས་བླ་མ་ཡི་དམ་དཔའ་བོ་མཁའ་འགྲོ་ཐམས་ཅད་ཀྱི་བྱིན་རླབས་ནུས་མཐུ་བསྡུས་ནས་རང་ལ་ཐིམ་པས་གཟི་བརྗིད་རྒྱས་པར་བསམ།
བཟླས་འཕྲེང་ནི། ཨ་བྷི་དྷ་ན་ལས། ལག་གཡོན་མཐེ་བོང་སྲིན་མཛུབ་ཀྱིས། ། དུང་ཆེན་འཕྲེང་བ་རབ་བླངས་ནས། ། ཞེས་གསུངས་པ་ལྟར། འཕྲེང་བ་རབ་མིའི་ཐོད་པའི་འཕྲེང་བའམ། ཡང་ན་ནཱ་རི་ཀེ་ལ་ཞེས་པ་མི་མོའི་ཐོད་པ་སྟེ། བེ་ཏའི་འཕྲེང་བ་ལག་པ་གཡོན་པའི་སྲིན་མཛུབ་ཀྱི་སྟེང་དུ་དེ་ཉིད་ཀྱི་མཐེ་བོང་ཆེས་འགུགས་པའི་ཚུལ་དུ་བཟླས་ལ། སྔགས་བཟླ་རྒྱུ་ནི། གཙོ་བོ་ཡབ་ཡུམ་གྱི་རྩ་སྔགས་གཉིས།
སྙིང་པོ་གཉིས། ཉེ་སྙིང་གཉིས། སྙིང་པོའི་རྣལ་འབྱོར་མ་ལ། ཞལ་བཞི་པའི་སྔགས་དང་། རང་རང་གི་མཚན་སྔགས་གཉིས་མེད་དུ་སྤེལ་བ། འཁོར་ལོ་གསུམ་ལ་ཡབ་ཡུམ་གཉིས་མེད། སྒོ་མཚམས་མ་བརྒྱད་ལ་ཡབ་ཀྱི་རྐང་བརྒྱད་དང་། མཚན་སྔགས་གཉིས་མེད། གོ་ཆ་གཉིས་རྣམས་སོ། ། དེ་ཡང་རྒྱུན་དུ་གཙོ་བོའི་སྙིང་པོ་ཉེ་སྙིང་གང་མོས་གཙོ་བོར་མང་བ།
གཞན་རྣམས་ཀྱང་ཆ་ཚང་རེ་བཟླས། བསྙེན་པའི་ཚེ་གཙོ་བོ་ཡབ་ཡུམ་གྱི་སྙིང་པོ་ཉེ་སྙིང་ལ་འབུམ་ཕྲག་བཞི་རེ། འཁོར་རྣམས་ལ་དེའི་བཅུ་ཆ་ཁྲི་ཕྲག་བཞི་རེ། གོ་ཆ་གཉིས་རབ་གཙོ་བོ་དང་གྲངས་མཉམ། ཐ་ནའང་འཁོར་རྣམས་དང་མཉམ་པར་བཟླས། སྔགས་དངོས་ནི་ལོགས་སུ་བྲིས་པ་ལྟར་དག་པར་འདོན་ནོ། ། བཟླས་པ་བསྡུ་བ་ན་འཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་བྱིན་གྱིས་བརླབ་ཏུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་འཁོར་ལོ་བདེ་མཆོག་གི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། དེ་ནས་བརྟན་བྱེད་ཀྱི་ཡི་གེ་བརྒྱ་པ་ཚར་གསུམ་བརྗོད་ལ།
དཀྱིལ་འཁོར་བསྡུ་བ་གོང་བཞིན་ལ། གཙོ་བོ་ཡབ་ཡུམ་མི་བསྡུ་བར། རང་གི་གནས་རྣམས་སུ་ཟླ་བའི་སྟེང་དུ། སྙིང་ཁར་ཨོཾ་ཨོཾ་ཧ་དཀར་པོ། སོགས། དཔའ་བོའི་གོ་ཆ་དང་། དཔའ་མོའི་གོ་ཆ། གོང་བཞིན་དང་། གོ་ཆ་ཆེན་པོ་ནི། པུ་ཛ།
སོགས་ནས། མ་ཀུའི་བར་ངག་ཏུ་བརྗོད། སེམས་ཀྱིས་ལུས་དཀྱིལ་གྱི་གཙོ་བོ་ཡབ་ཡུམ་ནས་སྒོ་མཚམས་མའི་བར་ཡིག་འབྲུར་གྱུར། པར་བསམ་མོ། ། དེ་ནས་སའི་ལྷ་མོ་སྟ་གོན་དུ་གནས་པ་ནི། རང་གི་སྲིན་ལག་གཡས་པའི་རྩ་བར་ཧཾ་ཡིག་འབར་བ། ཞེས་བརྗོད། སྲིན་ལག་དེ་ཉིད་ས་ལ་བསྣུན་ཅིང་། ངག་ཏུ། ཧཾ་ཧཾ་ཧཾ་ཞེས་བརྗོད་པས་ས་གཡོས་པའི་རྐྱེན་གྱིས་ཚོམ་བུའི་སྟེང་དུ་སའི་ལྷ་མོ་སྐུ་མདོག་སེར་མོ་ཞི་བའི་ཉམས་ཅན།
རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ཕྱག་གཉིས་ཀྱིས་གསེར་གྱི་བུམ་པ་བདུད་རྩིས་བཀང་བ་ཐུགས་ཁར་བསྣམས་པ། རིག་པ་འཛིན་པ་བདག་གིས་ལས་ཅི་བགྱི་བཀའ་སྩལ་དུ་གསོལ། ཞེས་སྨྲ་བར་གྱུར། ཅེས་བརྗོད། དེ་ནས་དེའི་མཆོད་པ་ལ་དམིགས་ཏེ། སུམྦྷ་ནིས་བསངས། སྭ་བྷ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ།
ནས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཅེས་པའི་བར་དང་། ཨོཾ་ཨརྒྷཾ་ནས། ཤཔྟའི་བར་གྱིས་བྱིན་གྱིས་བརླབས་ལ། ཨོཾ་པྲི་ཐི་བི་དེ་ཝི་གྲྀཧྞེ་དཾ་ཨརྒྷཾ་པྲ་ཏཱིཙྪ་སྭཱཧཱ། ཞེས་པས་མཆོད་ཡོན་དབུལ། དེ་བཞིན་དུ་སྔགས་གཞན་འདྲ་བ་ལས། ཨརྒྷཾ་གྱི་གནས་སུ་པཱ་དྱཾ་པྲ་ཏཱིཙྪ་སྭཱཧཱ། ཞེས་པས་ཞབས་བསིལ།
དེ་ནས། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ། དྷུ་པེ། ཨཱ་ལོ་ཀེ གནྡྷེ། ནཻ་ཝི་དྱེ། ཤཔྡ་ཨཱཿཧཱུྃ། ཞེས་དང་། གཎྜེ་ར་ཎི།
རོལ་ཆེན་དང་བཅས་པ་བྱེད། དེ་ནས་གཏོར་མ་ཆུ་གཙང་གིས་སྦྱངས་ལ། ཨོཾ་ཨཱཿཧཱུྃ། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར།

པར་བསམ། ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་པྲི་ཐི་བི་དེ་ཝི་ན་མཿ སརྦ་ཏ་ཐཱ་ག་ཏ་བྷྱོཿ བི་ཤྭ་མུ་ཁེ་བྷྱེཿ སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ། གྲྀཧྞེ་དཾ་བ་ལིཾ་ཏ་ཡེ་སྭཱཧཱ། ཞེས་ལན་གསུམ་གྱིས་གཏོར་མ་ཕུལ་ལ། རྡོ་རྗེ་དྲིལ་བུ་འཛིན་པས། སྐྱོབས་པ་སངས་རྒྱས་ཐམས་ཅད་ཀྱིས། ། སྤྱོད་པའི་ཚུལ་གྱི་ཁྱད་པར་གྱིས། །
ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། ཤཱཀྱ་སེངྒེ་སྐྱོབས་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གི་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་ལན་གསུམ་དུ་གསོལ་བ་བཏབ་པའི་མཐར། དཔལ་ལྡན་བླ་མ་དམ་པ་སོགས་གོང་ལྟར་ལས། དབང་བླང་བར་འཚལ་ན། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ།
ཅེས་བརྗོད། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་བྲིས་ཤིག ཅེས་གནང་བ་བྱིན་པར་བསམ་ལ། ཨོཾ་པྲི་ཐི་བི་དེ་བི་གྲྀཧྞེ་དཾ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་པྲི་ཐི་བི་དེ་ཝི་གྲྀཧྞེ་དཾ་པཱ་དྱ་པྲ་ཏཱིཙྪ་སྭཱཧཱ། ཞེས་ཆུ་གཉིས་ཕུལ་ལ། ལག་པ་རྡོ་རྗེ་དང་བཅས་པས་ས་ལ་རེག་སྟེ། བཛྲ་མུཿ སའི་ལྷ་མོ་ས་དེ་ཉིད་དུ་ཐིམ་པར་གྱུར། ཞེས་བརྗོད།
དེ་ནས་ལྷ་སྟ་གོན་དུ་གནས་པ་ནི། སའི་ལྷ་མོའི་སྒོས་མཆོད་དང་། མེ་ཏོག་དམན་པ་གསལ་ལ། ཐོག་མར་ཕུར་བུ་བཏབ་པ་ནི། སློབ་དཔོན་གྱི་མདུན་དུ་གོང་དུ་བཤམས་པའི་ཕུར་བུ་འདུས་བྱས་ལ། རྡོ་རྗེ་རྩེ་ལྔ་པའི་ཕྱག་རྒྱས་དབུས་ཀྱི་ཕུར་བུ་བླང་སྟེ། ངག་ཏུ། དབུས་ཀྱི་ཕུར་བུ་གནོད་མཛེས་ནག་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་འཕྱར་བའི་ཚུལ་གྱིས་འཛིན་ཅིང་། གཡོན་དྲིལ་བུ་ཐུགས་ཀར་བསྣམས་པ།
སྨད་ཕུར་བུ་དབལ་གྱི་རྣམ་པ་ཅན་དུ་གྱུར། ཨོཾ་སུམྦྷ་ར་ཛ་བཛྲ་ཀྲོ་དྷ་མཎྜ་ལ་ཙཀྲ་རཀྵ་རཀྵ་ཧཱུྃ་ཕཊ྄། ཅེས་དང་། ཨོཾ་གྷ་གྷ་ནས། ཨ་ཀོ་ཊ་ཡ་ཧཱུྃ་ཕཊ྄། ཀྱི་བར་སྒྲུབ་ཐབས་ལྟར་བརྗོད་ལ། རང་ངམ་ལས་ཀྱི་རྡོ་རྗེས་དབུས་སུ་གདབ་་་་་་གྷ་ཏའི་སྔགས་ཀྱིས་གདབ་པར་ནག་པོ་བཤད་སྦྱར་གསུངས་པས་མ་ཆད་པ་གལ་ཆེའོ། ། བཤད་སྦྱར་གྱི་མཇུག་ན་གཞུང་འདི་ཤེས་པར་འདོད་ན་འདི་མེད་ཐབས་མི་འདུག་གོ་གསུངས་པའི་ཕྱིར་རོ། ། ཚུལ་བྱས་ལ་ཤར་གྱི་ཕུར་གདན་ལ་བཙུགས། ཤར་ལྷོའི་ཕུར་བུ་བླངས་ཏེ།
ཤར་ལྷོའི་ཕུར་བུ་མི་གཡོ་བ་ནག་པོ་ཞལ་གཅིག་ཕྱག་གཉིས་པ་གཡས་རལ་གྲི་འཕྱར་བའི་ཚུལ་གྱིས་འཛིན་ཅིང་། གཡོན་ཐུགས་ཀར་སྡིགས་མཛུབ་མཛད་པ། སྨད་ཕུར་བུ་དབལ་གྱི་རྣམ་པ་ཅན་དུ་གྱུར། ཨོཾ་ཀ་ནི་ཏུ་ནི་བཛྲ་ཀྲོ་དྷ་མཎྜ་ལ་ཙཀྲ་རཀྵཿརཀྵཿཧཱུྃ་ཕཊ྄་ཅེས་དང་། གྷ་གྷ་སོགས་བརྗོད་ཅིང་ཤར་ལྷོའི་ཕུར་གདན་ལ་བཙུགས། ལྷོ་ནུབ་ཀྱི་ཕུར་བུ་བླངས་ཏེ། ལྷོ་ནུབ་ཀྱི་ཕུར་བུ་དབྱུག་སྔོན་ཅན་སྔོན་པོ་ཞལ་གཅིག་ཕྱག་གཉིས་པ་གཡས་དབྱུག་པ་སྔོན་པོ་འཕྱར་བའི་ཚུལ་གྱིས་འཛིན་ཅིང་། གཡོན་ཐུགས་ཀར་སྡིགས་མཛུབ་མཛད་པ། སྨད་ཕུར་བུ་དབལ་གྱི་རྣམ་པ་ཅན་དུ་གྱུར། ཨོཾ་ནི་ལ་དཎྜ་བཛྲ་ཀྲོ་དྷ་མཎྜ་ལ་ཙཀྲ་རཀྵཿརཀྵཿཧཱུྃ་ཕཊ྄་དང་།
གྷ་གྷ་སོགས་བརྗོད་ཅིང་ལྷོ་ནུབ་ཀྱི་ཕུར་གདན་ལ་བཙུགས། ནུབ་བྱང་གི་ཕུར་བུ་བླངས་ཏེ། ནུབ་བྱང་གི་ཕུར་བུ་རྟ་མགྲིན་དམར་པོ་ཞལ་གཅིག་ཕྱག་གཉིས་པ། གཡས་དབྱུག་པ་འཕྱར་བའི་ཚུལ་གྱིས་འཛིན་ཅིང་། གཡོན་ཐུགས་ཀར་སྡིགས་མཛུབ་མཛད་པ། སྨད་ཕུར་བུ་དབལ་གྱི་རྣམ་པ་ཅན་དུ་གྱུར། ཨོཾ་ཧ་ཡ་གྲྀ་ཝ་བཛྲ་ཀྲོ་དྷ་མཎྜ་ལ་ཙཀྲཿརཀྵཿརཀྵཿཧཱུྃ་ཕཊ྄། དང་གྷ་གྷ་སོགས་བརྗོད་ཅིང་ནུབ་བྱང་གི་ཕུར་གདན་ལ་བཙུགས། བྱང་ཤར་གྱི་ཕུར་བུ་བླངས་ཏེ། བྱང་ཤར་གྱི་ཕུར་བུ་བདུད་རྩི་འཁྱིལ་པ་ནག་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་འཕྱར་བའི་ཚུལ་གྱིས་འཛིན་ཅིང་།
གཡོན་དྲིལ་བུ་ཐུགས་ཀར་བསྣམས་པ། སྨད་ཕུར་བུ་དབལ་གྱི་རྣམ་པ་ཅན་དུ་གྱུར། ཨོཾ་ཨ་མྲྀ་ཏ་ཀུཎྜ་ལི་བཛྲ་ཀྲོ་དྷ་མཎྜ་ལ་ཙཀྲ་རཀྵཿརཀྵཿཧཱུྃ་ཕཊ྄། དང་གྷ་གྷ་སོགས་བརྗོད་ཅིང་བྱང་ཤར་གྱི་ཕུར་གདན་ལ་བཙུགས།་་་་་ འདིར་ཁྲོ་བོ་ལྔ་ལ་ཡེ་ཤེས་པ་སྤྱན་འདྲེན། མཆོད་བསྟོད་སོགས་བྱེད་པའི་ཟིན་བྲིས་འདྲ་དགུག་ན། རྟོག་བཟོ་མཁས་ཁྱད་ཁ་ཐལ་ཁོ་ནར་ཤེས་པར་བྱའོ། དེ་ནས་དབུས་ཀྱི་ཕུར་བུ་ལ། ཨོཾ་སུམྦྷ་རཱ་ཛ། ལན་ལྔར་བརྗོད་དེ།
དང་པོས་རང་ངམ་ལས་ཀྱི་རྡོ་རྗེས་ཙནྡན་གྱི་ལྡེ་གུ་དབུལ་བ་སྟེ། དྲི་བཟང་གི་ཆུས་་་་་་ལས་ཀྱི་རྡོ་རྗེས་ཀུ་ཤའི་འཐོར་གཡབ་ཀྱི་དྲི་བཟང་གི་ཆུ་ཅུང་ཟད་གཏོར། བྱུག་པའི་ཚུལ་བྱ། གཉིས་པས་མེ་ཏོག་གི་ཚོམ་བུ་དབུལ་་་་་་ལས་ཀྱི་རྡོ་རྗེས་ཕུར་གདན་གྱི་མདུན་དུ་ནས་འབྲས་གང་རུང་གི་ཚོམ་བུ་རེ་ཐོག་མ་ནས་བཀོད་ལ་སྔགས་བརྗོད་དུས་བསམ་པས་ཆོག གསུམ་པས་དར་དམར་གྱི་ཅོད་པན་མགུལ་དུ་བཅིངས། བཞི་པས་ཡུངས་ཀར་གྱི་ཕུར་མ་རེ་མགུལ་དུ་གདགས།་་་་་ ཕྱག་ལེན་འཇུག་པ་བདེ་བའི་ཕྱིར་ཅོད་པན་དང་ཡུངས་ཀར་གྱི་ཕུར་མ་ཕུར་པ་ལ་ཐོག་མ་ནས་གདགས་ལ་སྔགས་བརྗོད་དུས་བསམ་པས་ཆོག ལྔ་པས་གུ་གུལ་གྱི་དུད་པས་དབུལ།་་་་་ ལས་ཀྱི་རྡོ་རྗེས་བདུག དེ་བཞིན་དུ་ཕུར་བུ་གཞན་རྣམས་ལའང་།
རང་རང་གི་སྔགས་ཚར་ལྔ་ལྔ་བཟླས་ཏེ། ཙནྡན་གྱི་ལྡེ་གུ་དབུལ་བ་སོགས་ཤེས་པར་བྱའོ།་་་་་ རྫས་འདི་རྣམས་ལ་གཞན་གྱི་རྒྱས་སྐབས་ནས་པུཥྤེ་ལ་སོགས་པའི་སྔགས་སོ་སོར་བརྗོད་པའི་ཕྱག་ལེན་བྱེད་པ་དང་། ཡི་གེར་བྲིས་མཐོང་ན་ཡང་། འདི་རྗེ་བཙུན་གྱི་དགོངས་པ་དང་འགལ་ཏེ་ནག་པོ་དཀྱིལ་ཆོག་ལས་དེ་དག་ཐམས་ཅད་ལ་རང་རང་གི་སྔགས་ཀྱི་དེ་དག་ཉིད་ཀྱི་ཕུར་པའི་རྩ་བར་ཙནྡན་དམར་པོའི་ལྡེ་གུ་དབུལ་བ་སོགས་ནས། རེ་རེ་ལའང་རང་གི་སྔགས་བཟླ་ཞིང་བྱའོ། ། ཞེས་པའི་བར་གྱིས་གསལ་བར་གསུངས་པའི་ཕྱིར་རོ། ། དེ་ནས་ལྷ་སྟ་གོན་གྱིས་མཎྜལ་རྡོ་རྗེའི་རྩེས་ནང་མཆོད་གཏོར་ལ། ཨོཾ་སུམྦྷ་ནིས་བསངས། སྭ་བྷ་ཝས་སྦྱངས།
སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་ལས་སྣ་ཚོགས་རྡོ་རྗེ་ཤར་སྔོ། བྱང་ལྗང་། ནུབ་དམར། ལྷོ་སེར། ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། འཁོར་ཡུག་རྡོ་རྗེའི་རྭ་བ་དང་དྲ་བ། སྟེང་རྡོ་རྗེའི་གུར་དང་བླ་བྲེ།
ཕྱི་རོལ་ཀུན་ཏུ་མདའི་དྲ་བ་དང་། ཡེ་ཤེས་ཀྱི་མེ་རབ་ཏུ་འབར་བའི་སྲུང་བའི་འཁོར་ལོར་གྱུར། ཨོཾ་མེ་འདི་ནི་སོགས་ཕྱག་རྒྱ་དང་བཅས་པ་ཚར་གསུམ་རེ་སྒྲུབ་ཐབས་བཞིན་བརྗོད། དེ་ལྟ་བུའི་སྲུང་བའི་འཁོར་ལོའི་ནང་དུ། ཨེ་ལས་ཆོས་ཀྱི་འབྱུང་གནས་གྲུ་གསུམ་པ་ནས་འཁོར་གྱི་གནས་ཐམས་ཅད་དུ་རོའི་གདན་རེ་རེ་དང་བཅས་པ། ཞེས་པའི་བར་སྒྲུབ་ཐབས་བཞིན་བརྗོད་ལ། གཞལ་ཡས་ཁང་གི་ཕྱི་རོལ་ཏུུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་བརྒྱད། ཤིང་གི་རྩ་བ་ལ་གནས་པའི་ཕྱོགས་སྐྱོང་བརྒྱད། ཤིང་གི་ཡལ་ག་ལ་གནས་པའི་ཞིང་སྐྱོང་བརྒྱད།
དེ་དག་གི་ནམ་མཁའ་ལ་གནས་པའི་སྤྲིན་བརྒྱད། དེ་དག་ལ་གནས་པའི་ཀླུ་བརྒྱད། གཞན་ཡང་ཆུ་བརྒྱད། མེ་བརྒྱད། མཆོད་རྟེན་བརྒྱད། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་། འདྲེ་དང་། སྲིན་པོ་དང་། རོ་དང་།
རོ་ལངས་དང་། ཤ་ཟ་དང་། ཅེ་སྤྱང་ལ་སོགས་པས་ཡོངས་སུ་གང་བའི་དུར་ཁྲོད་བརྒྱད་ཀྱིས་བསྐོར་བའོ། ། དེ་ནས་ལག་པ་གཡོན་པའི་སྲིན་ལག་གི་དཀྱིལ་འཁོར་གྱི་ས་གཞི་ལ་རེག་ཏེ། པུ་ཛ་ཨུ་ཨ། གོ་ར་དེ་མ། ཀ་ཨོ་ཏྲི་ཀོ ཀ་ལ་ཀ་ཧི། པྲེ་གྲྀ་སཽ་སུ། ན་སི་མ་ཀུ།
ཞེས་བརྗོད་པས། ཡུལ་ཉི་ཤུ་རྩ་བཞི་དུར་ཁྲོད་བརྒྱད་དང་བཅས་པ་རང་བཞིན་གྱིས་ལྷུན་གྱིས་གྲུབ་པར་གྱུར། ཅེས་བརྗོད། ཚོམ་བུའི་འགོད་སྔགས། ཨོཾ་ཤྲཱི་སོགས་དང་། ཨོཾ་བཛྲ་བཻ་རོ་ཙ་ནི། སོགས་ཀྱི་གཙོ་བོ་ཡབ་ཡུམ་དང་། འཁོར་རྣམས་ལ་རང་རང་གི་སྔགས་དང་། ཐོད་པ་བཞི་དང་། དུར་ཁྲོད་བརྒྱད་ལ་འབྲུ་གསུམ་རེ་བཟླས་ཤིང་འགོད་པར་བསམ།
དེ་ནས་ཚོམ་་་་་་འདི་ལ་དངོས་གཞིའི་དུས་སུ་དབུས་ཀྱི་གདན་གྱི་སྟེང་དུ་ཟེར། བུ་དབུས་མའི་སྟེང་དུ། སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་སྐར་མའི་འཕྲེང་བ་ལྟ་བུའི། ཨ་ཨཱ། སོགས། ཕྲག་གཉིས་ཞུ་བ་ལས་བྱུང་བའི་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་བདག་ཉིད་མར་མེའི་འཕྲེང་བ་ལྟ་བུའི། ཀ་ཁ་ག་གྷ་ང་སོགས། ཕྲག་གཉིས་ཞུ་བ་ལས་བྱུང་བའི་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས། དེ་གཉིས་ཀྱི་བར་དུ་ཧཱུྃ་ལས་རྡོ་རྗེ་ཧཱུྃ་་་་་་མདུན་བསྐྱེད་ལ་ཨཾ་ལས་གྲི་གུག་མི་བྱེད་པ་ནི་ནག་པོ་དཀྱིལ་ཆོག་དང་བཤད་སྦྱར་དུ་མ་བཤད་པས་ལགས།
གིས་མཚན་པ་སོ་སོར་རྟོགས་པའི་ཡེ་ཤེས། དེ་རྣམས་རོ་གཅིག་ཏུ་འདྲེས་པ་བྱ་བ་སྒྲུབ་པའི་ཡེ་ཤེས། དེ་ལས་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ལྷ་སུམ་ཅུ་རྩ་བདུན། ཐོད་པ་བཞི་དང་བཅས་པར་གྱུར་པ་གདན་སོ་སོའི་སྟེང་དུ་འཁོད་པ་ནི། དབུས་ཀྱི་གདན་གྱི་སྟེང་དུ་བཅོམ་ལྡན་འདས་འཁོར་ལོ་བདེ་མཆོག་སྐུ་མདོག་སྔོན་པོ་སོགས་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཞེས་པའི་བར་གྱི་གཙོ་བོ་ཡབ་ཡུམ་དང་། བདེ་ཆེན་འཁོར་ལོའི་ཕྱོགས་ཀྱི་པད་འདབ་བཞི་ལ་ཤར་དུ་མཁའ་འགྲོ་མ་སྔོ་སྐྱ། བྱང་དུ་ལཱ་མ་ལྗང་སྐྱ། ནུབ་ཏུ་ཁཎྜ་རོ་ཧ་དམར་སྐྱ།
ལྷོར་གཟུགས་ཅན་མ་སེར་སྐྱ། ཐམས་ཅད་ཀྱང་ཞལ་གཅིག་ཕྱག་གཉིས་མ། གཡས་གྲི་གུག་ནམ་མཁར་འཕྱར་བའི་ཚུལ་དང་། གཡོན་ཐོད་པ་ཁྲག་གིས་གང་བའི་ནང་དུ་གླང་པོ་ཆེ་དང་། ཅེ་སྤྱང་དང་། མི་དང་། བ་གླང་རྣམས་འཛིན་པ། གྲུ་མོར་ཁ་ཊྭྃ་ག་དང་། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན།
རུས་པའི་རྒྱན་ཆ་ལྔ་དང་ལྡན་པ། ཞབས་གཡོན་བརྐྱངས་གཡས་བསྐུམས་པའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་ཉི་མ་དང་རོའི་གདན་ལ་བཞུགས་པའོ། ། མཚམས་ཀྱི་འདབ་མ་བཞིར་ཐོད་པ་བདུད་རྩིས་གང་བ་བཞི་ལ་སངས་རྒྱས་ཀྱི་གཟུགས་ཀྱིས་མཚན་པའོ། ། དེའི་ཕྱི་རོལ་ཐུགས་ཀྱི་འཁོར་ལོའི་ཤར་རྩིབས། པུ་ལི་ར་མ་ལ་ཡར་ཁཎྜ་ཀ་པཱ་ལ་དང་། རབ་ཏུ་གཏུམ་མོ། བྱང་རྩིབས་ཛ་ལེནྡྷ་རར། མཧཱ་ཀངྐ་ལ་དང་། གཏུམ་པའི་མིག་ཅན་མ། ནུབ་རྩིབས་ཨཽ་ཌི་ཡ་ནར་ཀངྐ་ལ་དང་འོད་ལྡན་མ།
ལྷོ་རྩིབས་ཨརྦུ་ཏར་མཆེ་བ་རྣམ་པར་གཙིགས་པ་དང་། སྣ་ཆེན་མ་སྟེ་གནས། ཤར་ལྷོའི་རྩིབས་གོ་ད་བ་རིར་སུ་ར་བཱི་རི་དང་དཔའ་བོའི་བློ་ཅན་མ། ལྷོ་ནུབ་ཀྱི་རྩིབས་ར་མེ་ཤྭ་རར་འོད་དཔག་མེད་དང་མིའུ་ཐུང་མ། ནུབ་བྱང་གི་རྩིབས་དེ་ཝི་ཀོ་ཊར་རྡོ་རྗེའི་འོད་དང་ལངྐའི་དབང་ཕྱུག་མ། བྱང་ཤར་གྱི་རྩིབས་མ་ལ་བར་རྡོ་རྗེའི་སྐུ་དང་ཤིང་གྲིབ་མ་སྟེ་ཉེ་བའི་གནས། ཐུགས་ཀྱི་འཁོར་ལོའི་ལྷ་རྣམས་ཁ་དོག་སྔོན་པོ་ནམ་མཁའ་ལ་སྤྱོད་པའི་ཚུལ་གྱིས་བཞུགས་པ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་གསང་བ་བསམ་གྱིས་མི་ཁྱབ་པའི་ངོ་བོ། དེའི་ཕྱི་རོལ་གསུང་གི་འཁོར་ལོའི་ཤར་རྩིབས་ཀ་མ་རུ་པར་ཨངྒུ་རི་དང་། ཨཻ་ར་བ་ཏི།
བྱང་རྩིབས་ཨོ་ཏྲེར་རྡོ་རྗེ་རལ་པ་ཅན་དང་འཇིགས་བྱེད་ཆེན་མོ་སྟེ་ཞིང་། ནུབ་རྩིབས་ཏྲི་ཤ་ཀུ་ནེར་དཔའ་བོ་ཆེན་པོ་དང་རླུང་གི་ཤུགས་ཅན་མ། ལྷོ་རྩིབས་ཀོ་ས་ལར་རྡོ་རྗེ་ཧཱུྃ་མཛད་དང་ཆང་འཐུང་མ་སྟེ་ཉེ་བའི་ཞིང་། ཤར་ལྷོའི་རྩིབས་ཀ་ལིངྐར་རབ་ཏུ་བཟང་པོ་དང་ཤྱ་མ་དེ་ཝི། ལྷོ་ནུབ་ཀྱི་རྩིབས་ལམྤ་ཀར་རྡོ་རྗེ་བཟང་པོ་དང་ཤིན་ཏུ་བཟང་མོ་སྟེ་ཙྪནྡོ་ཧཱ། ནུབ་བྱང་གི་རྩིབས་ཀཉྩིར་འཇིགས་བྱེད་ཆེན་པོ་དང་རྟ་སྣ་མ། བྱང་ཤར་གྱི་རྩིབས་ཧི་མ་ལ་ཡར་མིག་མི་བཟང་དང་ཁ་ག་ན་སྟེ་ཉེ་བའི་ཚནྡོ་ཧ་སྟེ། གསུང་གི་འཁོར་ལོའི་ལྷ་རྣམས་ཁ་དོག་དམར་པོ་ས་ལ་སྤྱོད་པའི་ཚུལ་གྱིས་བཞུགས་པ། དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་བསམ་གྱིས་མི་ཁྱབ་པའི་ངོ་བོ། དེའི་ཕྱི་རོལ་སྐུའི་འཁོར་ལོའི་ཤར་རྩིབས་པྲེ་ཏ་པུ་རིར་སྟོབས་པོ་ཆེ་དང་འཁོར་ལོའི་ཤུགས་ཅན་མ།
བྱང་རྩིབས་གྲྀ་ཧ་དེ་བར་རིན་ཆེན་རྡོ་རྗེ་དང་ཁཎྜ་རོ་ཧ་སྟེ་འདུ་བ། ནུབ་རྩིབས་སཽར་རཥྚར་རྟ་མགྲིན་དང་ཤཽཎྜི་ནི། ལྷོ་རྩིབས་སུ་བརྞ་དྭི་པར་ནམ་མཁའི་སྙིང་པོ་དང་འཁོར་ལོའི་གོ་ཆ་མ་སྟེ་ཉེ་བའི་འདུ་བ། ཤར་ལྷོའི་རྩིབས་ན་ག་རར་དཔལ་ཧེ་རུ་ཀ་དང་ཤིན་ཏུ་དཔའ་མོ། ལྷོ་ནུབ་ཀྱི་རྩིབས་སིནྡྷུར་པདྨ་གར་གྱི་དབང་ཕྱུག་དང་སྟོབས་ཆེན་མ་སྟེ་དུར་ཁྲོད། ནུབ་བྱང་གི་རྩིབས་མ་རུར་རྣམ་པར་སྣང་མཛད་དང་འཁོར་ལོ་སྒྱུར་མ། བྱང་ཤར་གྱི་རྩིབས་ཀུ་ལུ་ཏར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་སྟེ་ཉེ་བའི་དུར་ཁྲོད། སྐུའི་འཁོར་ལོའི་ལྷ་རྣམས་ཁ་དོག་དཀར་པོ་ས་འོག་ན་སྤྱོད་པའི་ཚུལ་གྱིས་བཞུགས་པ། དེ་བཞིན་གཤེགས་པ་ཐམས་ཅད་ཀྱི་སྐུའི་གསང་བ་བསམ་གྱིས་མི་ཁྱབ་པའི་ངོ་བོའོ། ། ཁཎྜ་ཀ་པཱ་ལི་ལ་སོགས་པའི་དཔའ་བོ་ཐམས་ཅད་ཞལ་གཅིག་ཕྱག་གཉིས་སྤྱན་གསུམ་པ།
ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། མི་མགོ་སྐམ་པོ་ལྔས་དབུ་བརྒྱན་ཅིང་། རློན་པ་ལྔ་བཅུའི་དོ་ཤལ་དང་། སྟག་གི་པགས་པའི་ཤམ་ཐབས་ཅན། རུས་པའི་རྒྱན་དྲུག་གིས་བརྒྱན་པ། ཞབས་གཡས་བརྐྱངས་ཤིང་གཡོན་བསྐུམས་པས་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། རབ་ཏུ་གཏུམ་མོ་ལ་སོགས་པའི་དཔའ་མོ་རྣམས་ཀྱིས་ཀྱང་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔས་དབུ་རྒྱན་དང་། སྐམ་པོ་ལྔ་བཅུའི་དོ་ཤལ། རུས་པའི་རྒྱན་ཆ་ལྔ་དང་།
ཞབས་གཡོན་བརྐྱངས། གཡས་བསྐུམས་པས་ཡབ་ལ་འཁྱུད་ཅིང་། གཉིས་སུ་མེད་པའི་སྦྱོར་བ་ལ་བརྩོན་པས་ཡེ་ཤེས་ཀྱི་མེ་འབར་བའི་དབུས་ན་ཉི་མ་དང་རོའི་གདན་ལ་བཞུགས་པའོ། ། དེའི་ཕྱི་རོལ་དམ་ཚིག་འཁོར་ལོའི་ཤར་སྒོར་ཁྭ་གདོང་མ་སྔོ་སྐྱ། བྱང་སྒོར་འུག་གདོང་མ་ལྗང་སྐྱ། ནུབ་སྒོར་ཁྱི་གདོང་མ་དམར་སྐྱ། ལྷོ་སྒོར་ཕག་གདོང་མ་སེར་སྐྱ། ཤར་ལྷོར་གཤིན་རྗེ་བརྟན་མ་གཡས་སྔོ་གཡོན་སེར་བ། ལྷོ་ནུབ་ཏུ་གཤིན་རྗེ་ཕོ་ཉ་མོ་གཡས་སེར་གཡོན་དམར་བ། ནུབ་བྱང་དུ་གཤིན་རྗེ་མཆེ་བ་མ་གཡས་དམར།
གཡོན་ལྗང་བ། བྱང་ཤར་དུ་གཤིན་རྗེ་འཇོམས་མ་གཡས་ལྗང་། གཡོན་སྔོ་བ། ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་མ། ཕྱག་གཡས་གྲི་གུག་ནམ་མཁར་འཕྱར་ཏེ་འཛིན་ཅིང་། གཡོན་ཐོད་པ་ཁྲག་གིས་གང་བ་ཐུགས་ཀར་བསྣམས་པ། གྲུ་མོར་ཁ་ཊྭྃ་ག་དང་། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ། རུས་པའི་རྒྱན་ཆ་ལྔ་དང་ལྡན་པ།
སྟག་གི་པགས་པའི་ཤམ་ཐབས་ཅན། དྲག་མོ་ཤིན་ཏུ་ཁྲོས་པའི་ཚུལ་ཅན། ཉི་མ་དང་རོའི་གདན་ལ་ཞབས་གཡས་བརྐྱངས་གཡོན་བསྐུམས་པས་མེ་འབར་བའི་དབུས་ན་བཞུགས་པའོ། ། ལྷ་ཐམས་ཅད་ཀྱི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། ཡབ་རྣམས་ཀྱི་སྙིང་ཁར་ཨོཾ་ཨོཾ་ཧ་དཀར་པོ། སོགས་གོ་ཆ་གཉིས་དང་། ཡེ་་་་་་ཡེ་ཤེས་པ་སྤྱན་དྲངས་ཕྱི་དང་ཡིད་བྱུང་གི་མཆོད་པ་ཚོགས་ཞིང་གི་སྐབས་ལྟར་བྱས་ལ་བསྟིམ། ཤེས་པ་གཞུག་པ། དབང་བསྐུར་རྒྱས་བཏབ་་་་་་དབང་ལྷ་སྤྱན་དྲངས་ཕྱི་ནང་ཡིད་བྱུང་གི་མཆོད་པ་སྒྲུབ་ཐབས་ཀྱི་ཚོགས་ཞིང་དང་འདྲ། རྣམས་སྒྲུབ་ཐབས་བཞིན་་་་་་འདི་ཟིན་བྲིས་ཁ་ཅིག་ཏུ་མཆོད་ཡུལ་ཁྱད་པར་བ་སྤྱན་འདྲེན་བཤད་ཀྱང་འདི་ནི་དགོས་མེད་ཡིན་ཏེ།
ལྷ་དང་བླ་མ་ཐ་དད་ཁོ་ནར་བཟུང་བའི་སྐྱོན་ལགས། བྱའོ། ། དེ་ནས་སྔགས་མཆོད་ནི། ལྷ་སོ་སོ་ལ་དམིགས་ནས། ཨོཾ་ན་མོ་བྷ་ག་ཝ་ཏེ་བཱི་རེ་ཤ་ཡ༡། མཧཱ་ཀལྤཱགྣི་སིནྣ་བྷཱ་ཡ༢། ཛ་ཊཱ་མ་ཀུ་ཊཊྐོ་ཊཱ་ཡ༣། དཾཥྚ་ཀ་རཱ་ལོ་གྲ་བྷཱི་ཥ་ཎ་མུ་ཁཱ་ཡ༤། ས་ཧ་སྲ་བྷུ་ཛ་བྷཱ་སུ་རཱ་ཡ༥། པ་ར་ཤུ་པཱ་ཤྭ་དྱ་ཏ་ཤུ་ལ་ཁ་ཊྭངྒ་དྷཱ་རི་ཎེ༦།
བྱཱ་གྷྲཱ་ཛི་ནཱམྦ་ར་དྷ་རཱ་ཡ༧། མཧཱ་དྷུམབྲནྡྷ་ཀཱ་ར་བ་པུ་ཥཱ་༨ཡེ། ཀ་ར་གཉིས། ཀུ་རུ་གཉིས། བནྟ་གཉིས། ཏྲཱ་ས་ཡ་གཉིས། ཀྵོ་བྷ་ཡ་གཉིས། ཧྲཽཾ་གཉིས། ཧྲཿགཉིས། ཕཻ་ཾགཉིས།
ཕཊ྄་གཉིས། ད་ཧ་གཉིས། པ་ཙ་གཉིས། བྷཀྵ་གཉིས། བ་ས་རུ་དྷི་རནྡྲ། མཱ་ལཱ་བ་ལིམྦི་ནི། གྲྀཧྞ་གཉིས། སཔྟ་པཱ་ཏ་ལ། ག་ཏ་བྷུ་ཛངྒ། སརྤཾ་བ།
ཏརྫ་ཡ་གཉིས། ཨ་ཀརྡྷ་གཉིས། ཧྲིམ་གཉིས། ཛྣཽཾ་གཉིས། ཀྵྨཾ་གཉིས། ཧཾ་གཉིས། ཧཱིཾ་གཉིས། ཧཱུྃ་ཧཱུྃ། ཀི་ལི་གཉིས། སི་ལི་གཉིས།
ཧི་ལི་གཉིས། དྷི་ལི་གཉིས། ཧཱུྃ་ཧཱུྃ་ཕཊ྄། ཞེས་པ་ཡབ་ཀྱི་རྩ་སྔགས་དང་། ཨོཾ་ན་མོ་བྷ་ག་ཝ་ཏི་བཛྲ་བཱ་རཱ༡་ཧཱི། ཨཱརྻ་ཨ་པ་རཱ་ཛི་ཏེ་ཏྲཻ་ལོཀྱ་མ་ཏེ་མཧཱ། བི་དྱེ་ཤྭ༢་རི། སརྦ་བྷུ་ཏ། བྷ་ཡཱ་བཱ་ཧེ། མཧཱ་༣བཛྲེ།
བཛྲ་ཨ་པ་ནེ། ཨ་ཛི་ཏེ། ཨ་པ་རཱ་ཛི་ཏེ། ཝ་ཤྱངྐ་རི། ནེ་ཏྲ། བྷྲ་མ༤་ཎི། བི་ཥ། ཤོ་ཥ་ཎི། རོ་ཥ་ཎི། ཀྲོ་དྷ་ནི།
ཀ་རཱ་ལི་༥ནི། སནྟྲ་ས་ནི། མཱ་ར་ཎི། སུ་པྲ་བྷེ་ད༦་ནི། པ་རཱ་ཛ་ཡེ། བི་ཛ་ཡེ། ཛམྦ་ནི། སྟམྦྷ་ནི། མོ་ཧ༧་ནི། བཛྲ་ཝཱ་རཱ་ཧི།
མཧཱ་ཡོ་གི་ནི། ཀཱ་མེ་ཤྭོ་རི་ཁ༨་གེ ཏདྱ་ཐཱ། པྲཏྒོང་གཉིས། ཧ་ན་གཉིས། པྲཱ་ཎཱཾ། ཀིངྐ་ནི། ཁིངྑི་ནི། དྷུ་ན་གཉིས། བཛྲ་ཧཔྟེ།
ཥོ་ཤོ་ཥ་ཡ་གཉིས། ཁ་ཊྭཱངྒ། ཀ་པཱ་ལ་དྷཱ་རི་ཎི། མཧཱ་པི་ཤི་ཏ། མཱནྶཱ་ཤ་ནི། མ་ནུ་ཥཱནྟ། པྲཱ་བི་ཏེ། སིནྣ་དྷྱ། ན་རཤི་ར། མཱ་ལ་གྲནྠི་ཏ།
དྷཱ་རི་ཎི། སུམྦྷ་ནི་སུམྦྷེ། ཧ་ན་གཉིས། པྲཱ་ཎཱཾ། སརྦ་པཱ་པ། ས་ཏྭ་ནཾ། སརྦ་པ་ཤུ་ནཱཾ། མཧཱ་མཱནྶ། ཙྪེ་ད་ནི། ཀྲོ་དྷ།
མུརྟྟེ། དཾཥྚ། ཀ་རཱ་ལི་ནི། མཧཱ་མུ་ཏྲེ། ཤྲཱི་ཧེ་རུ་ཀ དེ་བ་སྱཱ། གྲ་མ་ཧི་ཥི། ས་ཧ་སྲ། ཤི་རེ། ས་ཧ་སྲ།
བཱ་ཧ་བེ། ཤ་ཏ་ས་ཧ་སྲ་ན་ནི། ཛྭ་ལི་ཏ་ཏྲེ་ཛ་སེ། ཛྭཱ་ལཱ་མུ་ཁི། སིངྒ་ལ་ལོ་ཙ་ནི། བཛྲ་ཤ་རཱི་རེ། བཛྲ་ཨ་ས་ནེ། མི་ལི་གཉིས། ཏི་མི་ལི་གཉིས། ཧེ་གཉིས།
ཧ་གཉིས། ཧཱུྃ་ཧཱུྃ། ཁ་གཉིས། དྷཱུ་གཉིས། དྷུ་རུ་གཉིས། མུ་རུ་གཉིས། ཨ་དྭཻ་ཏེ། མཧཱ་ཡོ་གི་ནི། པ་ཐི་ཏ་སིདྷེ། དྲཾ་དྷཾ་གཉིས།
གྲཾ་གཉིས། ཧེ་གཉིས། ཧ་གཉིས། བྷཱི་མེ། ཧ་ས་གཉིས། བཱི་རེ། ཧཱ་གཉིས། ཧོ་གཉིས། ཧཱུྃ་ཧཱུྃ། ཏྲཻ་ལོཀྱ་བི་ཥ་ནཱ་ཤ
ཤ་ནི། ཤ་ཏ་ས་ཧ་སྲ། ཀོ་ཊི། ཏ་ཐཱ་ག་ཏ། པ་རི་ཝཱ་རི་ཏེ་ཧཱུྃ་ཕཊ྄། སིངྷ་རུ་པེ་ཁ། ག་ཛ་རུ་པེ་ག ཏྲཻ་ལོཀྱ་དོ་རེ། ས་མུ་ཏྲ་མེ་ཁ་ལེ། གྲ་ས་གཉིས།
ཧཱུྃ་ཧཱུྃ་ཕཊ྄། བཱི་རཱ་དྭཻ་ཏེ་ཧཱུྃ་ཧཱུྃ། ཧཱ་གཉིས། མཧཱ་པ་ཤུ། མོ་ཧཱ་ནི། ཡོ་གི་ཤྭ་རི་ཏྭཾ། ཌཱ་ཀི་ནཱི། སརྦ་ལོ་ཀཱ་ནཱཾ། བནྡ་ནི་ས་དྱཿ པ་ཏྱ་ཡ་ཀཱ་རི་ཎི།
ཧཱུྃ་ཧཱུྃ་ཕཊ྄། བྷུ་ཏ་ཏྲཱ་ས་ནི། མཧཱ་བཱི་རི་པ་ར་མ་སིདྡྷེ། ཡོ་གི་ཤྭོ་རི་ཕཊ྄། ཧཱུྃ་ཧཱུྃ་ཕཊ྄། ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། ཞེས་པ་ཡུམ་གྱི་རྩ་སྔགས་དང་། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ྄། ཌཱ་ཀི་ནི་ཛཱ་ལ་སམྦ་རཾ་སྭཱཧཱ། ཅེས་པ་ཡབ་ཀྱི་སྙིང་པོ་དང་།
ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཕཊ྄་སྭཱཧཱ། ཞེས་ཡུམ་གྱིས་སྙིང་པོ་དང་། ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ྄། ཞེས་པ་ཡབ་ཀྱི་ཉེ་སྙིང་དང་། ཨོཾ་སརྦ་བུདྡྷ་ཌཱ་ཀི་ནཱི་ཡེ། བཛྲ་བརཎྞ་ནཱི་ཡེ་ཧཱུྃ་ཧཱུྃ་ཕཊ྄་སྭཱཧཱ། ཞེས་པ་ཡུམ་གྱི་ཉེ་སྙིང་དང་། ཨོཾ་ཌཱ་ཀི་ནཱི་ཡེ་ཧཱུྃ་ཧཱུྃ་ཕཊ྄། ཨོཾ་ལཱ་མེ་ཧཱུྃ་ཧཱུྃ་ཕཊ྄། ཨོཾ་ཁཎྜ་རོ་ཧི་ཧཱུྃ་ཧཱུྃ་ཕཊ྄།
ཨོཾ་རཱུ་པི་ཎཱི་ཡེ་ཧཱུྃ་ཧཱུྃ་ཕཊ྄། ཞེས་པ་སྙིང་པོའི་རྣལ་འབྱོར་མ་བཞི་དང་། ཨོཾ་ཀ་ར་ཀ་ར་པྲ་ཙཎྜེ་ཧཱུྃ་ཧཱུྃ་ཕཊ྄༡། ཨོཾ་ཀུ་རུ་ཀུ་རུ་ཙཎྜ་ཨཀྵི་ཡེ་ཧཱུྃ་ཧཱུྃ་ཕཊ྄༢། ཨོཾ་བནྡྷ་བནྡྷ་པྲ་བྷཱ་བ་ཏཱི་ཡེ་ཧཱུྃ་ཧཱུྃ་ཕཊ྄༣། ཨོཾ་ཏྲ་ས་ཡ་ཏྲ་ས་ཡ་མཧཱ་ནཱ་སེ་ཧཱུྃ་ཧཱུྃ་ཕཊ྄༤། ཨོཾ་ཀྵོ་བྷ་ཡ་ཀྵོ་བྷ་ཡ་བི་ར་མ་ཏཱི་ཡེ་ཧཱུྃ་ཧཱུྃ་ཕཊ྄༥། ཨོཾ་ཧྲཽཾ་ཧྲཽཾ་ཁརྦྦ་རི་ཡེ་ཧཱུྃ་ཧཱུྃ་ཕཊ྄༦། ཨོཾ་ཧྲཿཧྲཿལངྐེ་ཤྭ་རི་ཡེ་ཧཱུྃ་ཧཱུྃ་ཕཊ྄༧། ཨོཾ་ཕཻ་ཾཕཻ་ཾདྲུ་མཙྪ་ཡེ་ཧཱུྃ་ཧཱུྃ་ཕཊ྄༨།
ཨོཾ་ཕཊ྄་ཕཊ྄་ཨཻ་ར་བ་ཏཱི་ཡེ་ཧཱུྃ་ཧཱུྃ་ཕཊ྄༩། ཨོཾ་ད་ཧ་ད་ཧ་མཧཱ་བྷཻ་ར་བཱི་ཡེ་ཧཱུྃ་ཧཱུྃ་ཕཊ྄༡༠། ཨོཾ་པ་ཙ་པ་ཙ་ཝཱ་ཡུ་བེ་གེ་ཧཱུྃ་ཧཱུྃ་ཕཊ྄༡༡། ཨོཾ་བྷཀྵ་བྷཀྵ་བ་ས་རུ་དྷི་རཱནྟྲ་མཱ་ལཱ་བ་ལམྦི་ནེ་སུ་ར་བྷཀྵི་ཡེ་ཧཱུྃ་ཧཱུྃ་ཕཊ྄༡༢། ཨོཾ་གྲྀཧྞ་གྲྀཧྞ་སཔྟ་པ་ཏཱ་ལཱ་ག་ཏ་བྷུ་ཛངྒ་སརྤམྦཱ་ཏརྫ་ཡ་ཏརྫ་ཡ་ཤྱ་མ་དེ་བཱི་ཡེ་ཧཱུྃ་ཧཱུྃ་ཕཊ྄༡༣། ཨོཾ་ཨཱ་ཀཌྷ་ཨ་ཀཌྷ་སུ་བྷ་ཏྲེ་ཧཱུྃ་ཧཱུྃ་ཕཊ྄༡༤། ཨོཾ་ཧྲིཾ་ཧྲིཾ་ཧ་ཡ་ཀརྞེ་ཧཱུྃ་ཧཱུྃ་ཕཊ྄༡༥། ཨོཾ་ཛཎཽཾ་ཛཎཽཾ་ཁ་གཱ་ནེ་ཧཱུྃ་ཧཱུྃ་ཕཊ྄༡༦། ཨོཾ་ཀྵྨཱཾ་ཀྵྨཱཾ་ཙཀྲ་བེ་གེ་ཧཱུྃ་ཧཱུྃ་ཕཊ྄༡༧། ཨོཾ་ཧཾ་ཧཾ་ཁཎྜ་རོ་ཧེ་ཧཱུྃ་ཧཱུྃ་ཕཊ྄༡༨།
ཨོཾ་ཧཱིཾ་ཧཱིཾ་ཤཽཎྜི་ནཱི་ཡེ་ཧཱུྃ་ཧཱུྃ་ཕཊ྄༡༩། ཨོཾ་ཧཱུྃ་ཧཱུྃ་ཙཀྲ་ཝརྨི་ཎི་ཡེ་ཧཱུྃ་ཧཱུྃ་ཕཊ྄༢༠། ཨོཾ་ཀི་ལི་ཀི་ལི་སུ་བཱི་རེ་ཧཱུྃ་ཧཱུྃ་ཕཊ྄༢༡། ཨོཾ་སི་ལི་སི་ལི་མཧཱ་བཱ་ལེ་ཧཱུྃ་ཧཱུྃ་ཕཊ྄༢༢། ཨོཾ་ཧི་ལི་ཧི་ལི་ཙཀྲ་བརྟི་ནཱི་ཡེ་ཧཱུྃ་ཧཱུྃ་ཕཊ྄༢༣། ཨོཾ་དྷི་ལི་དྷི་ལི་མཧཱ་བཱིརྻེ་ཧཱུྃ་ཧཱུྃ་ཕཊ྄༢༤། ཅེས་ཐུགས་གསུངས་སྐུའི་ལྷ་ཚོགས་དང་། ཨོཾ་ཀཱ་ཀཱ་སྱེ་ཧཱུྃ་ཧཱུྃ་ཕཊ྄། ཨོཾ་ཨཱུ་ལཱུ་ཀཱ་སྱེ་ཧཱུྃ་ཧཱུྃ་ཕཊ྄། ཨོཾ་ཤྭ་ན་སྱེ་ཧཱུྃ་ཧཱུྃ་ཕཊ྄།
ཨོཾ་སུ་ཀ་རཱ་སྱེ་ཧཱུྃ་ཧཱུྃ་ཕཊ྄། ཨོཾ་ཡ་མ་དཱ་དྡྷི་ཡེ་ཧཱུྃ་ཧཱུྃ་ཕཊ྄། ཨོཾ་ཡ་མ་དུ་ཏཱི་ཡེ་ཧཱུྃ་ཧཱུྃ་ཕཊ྄། ཨོཾ་ཡ་མ་དཾཥྚི་ཎི་ཡེ་ཧཱུྃ་ཧཱུྃ་ཕཊ྄། ཨོཾ་ཡ་མ་མ་ཐཱ་ནཱི་ཡེ་ཧཱུྃ་ཧཱུྃ་ཕཊ྄། ཅེས་པས་སྒོ་མཚམས་མ་བརྒྱད་དང་། ཨོཾ་ཧ་ན་མ་ཧི། སྭཱ་ཧཱ་ཧུ། བོ་ཥཊ་ཧེ་ཧཱུྃ་ཧཱུྃ་ཧོ་ཕཊ྄་ཧཾ། ཨོཾ་བཾ།
ཧྃ་ཡོཾ། ཧྲཱིཾ་མོཾ། ཧྲེཾ་ཧྲིཾ། ཧཱུྃ་ཧཱུྃ་ཕཊ྄་ཕཊ྄། ཅེས་པས་གོ་ཆ་གཉིས་ཏེ། སྔགས་འདི་རྣམས་ཚར་གཅིག་བརྗོད་པས་སྔགས་མཆོད་དང་། དེ་ནས་ཕྱིའི་མཆོད་པ་ནི། མཆོད་པ་རྣམས་ལ་རྡོ་རྗེའི་རྩེས་ནང་མཆོད་གཏོར། སུམྦྷ་ནིས་བསངས། སྭཱ་བྷཱ་ཝས་སྟོང་པར་སྦྱངས།
སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ།
པཱ་དྱཾ། པུཥྤེ། དྷུ་པཾ། ཨཱ་ལོ་ཀེ གྷནྡྷཾ། ནཻ་ཝི་དྱཾ། ཤཔྡ་ཨཱཿཧཱུྃ། གིས་བྱིན་གྱིས་བརླབས་ཏེ། རང་གི་སྙིང་ཁ་ནས་མཆོད་པའི་ལྷ་མོ་མཆོད་རྫས་སོ་སོ་ཐོགས་པ་མང་པོ་སྤྲུལ་ནས། ལྷ་ཐམས་ཅད་ལ་མཆོད་པ་ཕུལ་བར་བསམ་ལ།
སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་རྣམས། ། དཀྱིལ་འཁོར་ལྷ་ཚོགས་རྣམས་ལ་དབུལ་བར་བགྱི། ། ཐུགས་རྗེ་འགྲོ་བའི་དོན་དུ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜ་ལ་ཙཀྲཱ་སརྦ་བཱི་ར་ཡོ་གི་ནི་ས་པ་རི་ཝཱ་ར་ཨརྒྷཾ་པྲ་ཏིཙྪ་ཡེ་སྭཱཧཱ། ཞེས་པས་མཆོད་ཡོན་དང་། སྟོང་གསུམ༞ ལྷ་རྫས་ཞབས་བསིལ་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེ༞ ཨོཾ་སརྦ༞ སོགས་སྔོན་དུ་འགྲོ་བས། བི་ར་ཡོ་གི་ནི་ས་པ་རི་ཝཱ་ར་པཱ་དྱཾ་པྲ་ཏཱིཙྪ་ཡེ་སྭཱཧཱ། ཞེས་ཞབས་བསིལ་དང་།
སྟོང་གསུམ༞ ལྷ་རྫས་མེ་ཏོག་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦ་ཏ་ཐཱ་སོགས་དང་། བཛྲ་པུཥྤེ། ཞེས་པས་མེ་ཏོག་དང་། སྟོང་གསུམ༞ ལྷ་རྫས་བདུག་སྤོས་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦ་སོགས་དང་། བཛྲ་དྷུ་པེ་ཞེས་པས་བདུག་སྤོས་དང་། སྟོང་གསུམ༞ ལྷ་རྫས་སྣང་གསལ་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦ་སོགས་དང་། བཛྲ་ཨཱ་ལོ་ཀེ
ཞེས་པས་མར་མེ་དང་། སྟོང་གསུམ༞ ལྷ་རྫས་དྲི་མཆོག་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦ་སོགས་ནས། བཛྲ་གནྡྷཾ། ཞེས་པས་དྲི་ཆབ་དང་། སྟོང་གསུམ༞ ལྷ་རྫས་ཞལ་ཟས་ཇི་སྙེད་ཡོད་པ་རྣམས། ། དཀྱིལ་འཁོར༞ ཐུགས་རྗེས༞ ཨོཾ་སརྦ་སོགས་ནས། བཛྲ་ནཻ་ཝི་དྱེ། ཞེས་པས་ཞལ་ཟས་དང་། སྟོང་གསུམ༞ ལྷ་རྫས་རོལ་མོ་ཇི་སྙེད་ཡོད་པ་རྣམས། །
དཀྱིལ་འཁོར༞ ཐུགས་རྗེས༞ ཨོཾ་སརྦ་སོགས་ནས། བཛྲ་ཤཔྡ་པྲ་ཏཱིཙྪ་ཡེ་སྭཱཧཱ། ཞེས་པས་རོལ་མོ་སྟེ། གཎྜེ་ར་ཎིའི་རོལ་ཆེན་དང་བཅས་པ་རྣམས་རང་རང་གི་སྔགས་དང་། ཕྱག་རྒྱ་དང་ཏིང་ངེ་འཛིན་གསུམ་གྱིས་འབུལ་བ་སྟེ། ཕྱི་མཆོད་དོ། ། ན་བཟའི་མཆོད་པ་ནི། རྟེན་ཁེབ་ལ་སོགས་པའི་གོས་ཟུང་ལ། རྡོ་རྗེའི་རྩེས་བདུད་རྩི་གཏོར། ཨོཾ་སུམྦྷ་ནིས་བསངས།
སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ལྷ་རྫས་ལས་གྲུབ་པའི་གོས་སྲབ་པ། འཇམ་པ། ཡང་བ། ལྷ་རེ་རེ་ལ་ཟུང་དུ་སྦྱར་བ་དང་ལྡན་པར་གྱུར། སྲབ་འཇམ་ཡང་བ་ལྷ་ཡི་གོས། ། མི་བསྐྱོད་རྡོ་རྗེའི་སྐུ་ལ་གསོལ། ། མི་ཕྱེད་དད་པས་བདག་འབུལ་ན། ། བདག་ཀྱང་རྡོ་རྗེའི་སྐུ་ཐོབ་ཤོག ། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སོགས་དང་།
ཨོཾ་བཛྲ་་་་་་གོས་ཟུང་འདི་ནས་བཟུང་སྟེ་ནང་མཆོད་གོང་གི་རེག་བྱ་དབུལ་བའི་བར་མི་བསྡུ། བཥྚ་ཡེ་ཨཱཿཧཱུྃ། ཞེས་བརྗོད་ལ་ལྷ་རེ་རེ་ལ་སྟོད་གཡོགས་སྨད་གཡོགས་ཕུལ་བར་བསམ། རིག་མ་བཅུ་དྲུག་གི་མཆོད་པ་ནི། རང་གི་སྙིང་ཁའི་ཧཱུྃ་ལས་མཆོད་པའི་ལྷ་མོ་རྣམས་སྐུ་མདོག་རྒྱན་ཆ་ལུགས་སོ་སོའི་མཆོད་རྫས་རྣམས་ཐོགས་པ་སྤྲོས་ཏེ། དཀྱིལ་འཁོར་ལ་མཆོད་པར་བསམ་ལ། སྤྲོ་བའི་སྔགས་དངོས་ནི། ཨོཾ་བཱི་ནི་བཛྲི་ནི་ཧཱུྃ་ཨཱཿ ཞེས་བརྗོད། དབང་སྔོན་མདོག་མཚུངས་རྡོ་རྗེ་པི་ཝཾ་མ། །
སྣ་ཚོགས་གོས་དང་རྒྱན་གྱིས་རབ་མཛེས་མ། ། ནམ་མཁའ་གང་བ་སེམས་ཀྱིས་རབ་སྤྲུལ་ནས། ། དཀྱིལ་འཁོར་ལྷ་ཚོགས་པི་ཝཾ་སྒྲ་ཡིས་མཆོད། ། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜ་ལ་ཙཀྲ་སརྦ་བཱི་ར་ཡོ་གི་ནི་ས་པཱ་རི་ཝཱ་ར་བཱི་ནི་་་་་་འདི་ལ་སྒྲ་སྙན་སྒྱུར་ཚུལ་གྱི་ཕྱག་རྒྱ་བྱེད། བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཞེས་བརྗོད་ལ་མཆོད་པར་བསམས། དེ་བཞིན་དུ། ཨོཾ་ཝཾ་སྱ་བཛྲི་ནི་ཧཱུྃ་ཨཱཿ གསེར་ཟངས་མདོག་མཚུངས་རྡོ་རྗེ་གླིང་བུ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་གླིང་བུའི་སྒྲ་ཡིས་མཆོད། །
ཨོཾ་སརྦ་ཏ་ཐཱ་ག་ཏ་སོགས་དང་ཝཾ་སྱ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་མྲྀ་ཏཾ་ག་བ་ཛི་ནི་ཧཱུྃ་ཨཱཿ པདྨ་རཱ་གའི་མདོག་མཚུངས་རྫ་རྔ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་རྫ་རྔའི་སྒྲ་ཡིས་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་མྲྀ་ཏཾ་་་་་་འདི་ལ་རྔ་ཐོ་ལོགས་ནས་བརྡུངས་ཚུལ་བྱེད། ག་བཛྲི་ནི་བཛྲ་པུ་རྩི་ཏེ་ཨཱཿཧཱུྃ། ཨོཾ་མུརྫི་བཛྲི་ནི་ཧཱུྃ་ཨཱཿ མརྒད་མདོག་མཚུངས་རྡོ་རྗེ་རྔ་ཟླུམ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་རྔ་ཟླུམ་སྒྲ་ཡི་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་མུརྫི་་་་་་འདི་ལ་རྔ་སྟེང་ནས་རྡུང་ཚུལ་བྱེད།
བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་ཧ་སྱ་བཛྲི་ནི་ཧཱུྃ་ཨཱཿ ལི་ཁྲིའི་མདོག་མཚུངས་རྡོ་རྗེ་བཞད་པ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་བཞད་པའི་བདེ་བས་མཆོད། ། ཨོཾ་སརྦ་ཏ་ཐཱ་སོགས་དང་ཧ་སྱ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་ལ་སྱ་བཛྲི་ནི་ཧཱུྃ་ཨཱཿ ནམ་མཁའི་མདོག་མཚུངས་རྡོ་རྗེ་སྒེག་མོ་མ། ། སྣ་ཚོགས༞ ནམ་མཁའི༞ དཀྱིལ་འཁོར་ལྷ་ཚོགས་སྒེག་མཛེས་བདེ་བས་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་ལ་སྱ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་གིརྟི་བཛྲི་ནི་ཧཱུྃ་ཨཱཿ
གུར་གུམ་མདོག་མཚུངས་རྡོ་རྗེ་གླུ་ལེན་མ། ། སྣ་ཚོགས༞ ནམ་མཁའི༞ དཀྱིལ་འཁོར་ལྷ་ཚོགས་སྙན་པའི་གླུ་ཡིས་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་གིརྟི་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་ནིརྟི་བཛྲི་ནི་ཧཱུྃ་ཨཱཿ པྲི་ཡང་ཀུ་མཚུངས་རྡོ་རྗེ་གར་མཁན་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་མཛེས་པའི་གར་གྱིས་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་ནིརྟི་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་པུཥྤཾ་བཛྲི་ནི་ཧཱུྃ་ཨཱཿ ཟླ་བའི་མདོག་མཚུངས་རྡོ་རྗེ་མེ་ཏོག་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་མེ་ཏོག་སིལ་མས་མཆོད། །
ཨོཾ་སརྦ་ཏ་ཐཱ་ག་ཏ་སོགས་དང་པུཥྤཾ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་དྷུ་པཾ་བཛྲི་ནི་ཧཱུྃ་ཨཱཿ ཨིནྡྲ་ནི་ལའི་མདོག་མཚུངས་བདུག་སྤོས་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་བདུག་པའི་སྤྲིན་གྱིས་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་དྷུ་པཾ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་དཱི་པཾ་བཛྲི་ནི་ཧཱུྃ་ཨཱ། ཉི་མའི་མདོག་མཚུངས་རྡོ་རྗེ་མར་མེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་མར་མེའི་འཕྲེང་བས་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་དཱི་པཾ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་གནྡྷཾ་བཛྲི་ནི་ཧཱུྃ་ཨཱཿ
སིནྡྷུའི་མདོག་མཚུངས་རྡོ་རྗེ་དྲི་ཆབ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་དྲི་བཟང་བྱུགས་པས་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་གནྡྷཾ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་རུ་པ་བཛྲི་ནི་ཧཱུྃ་ཨཱཿ ཆུ་ཤེལ་མདོག་མཚུངས་གཟུགས་ཀྱི་རྡོ་རྗེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་གཟུགས་ཀྱི་བདེ་བས་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་རཱུ་པ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། ཨོཾ་ར་ས་བཛྲི་ནི་ཧཱུྃ་ཨཱཿ བཙོད་ཀྱི་མདོག་མཚུངས་རོ་ཡི་རྡོ་རྗེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་རོ་ཡི་བདེ་བས་མཆོད། །
ཨོཾ་སརྦ་ཏ་ཐཱ་ག་ཏ་སོགས་དང་རཱ་ས་བཛྲི་ནི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་པརྵྱ་བཛྲི་ནི་ཧཱུྃ་ཨཱཿ སྣ་ཚོགས་མདོག་མཚུངས་རེག་བྱ་རྡོ་རྗེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་རོ་ཡི་བདེ་བས་མཆོད། ། ཨོཾ་་་་་་འདི་ལ་ཡང་གོས་ཟུང་ལག་པར་བླངས་ལ་འབུལ་ཚུལ་བྱེད། སརྦ་ཏ་ཐཱ་ག་ཏ་སོགས་དང་པརྵྱ་བཛྲི་ནི་བཛྲ་པཱུ་ཙི་ཏེ་ཨཱཿཧཱུྃ། ཨོཾ་དྷརྨྨ་དྷ་ཏུ་བཛྲི་ནི་ཧཱུྃ་ཨཱཿ སྟོན་ཟླའི་མདོག་མཚུངས་ཆོས་དབྱིངས་རྡོ་རྗེ་མ། ། སྣ་ཚོགས༞ ནམ་མཁའ༞ དཀྱིལ་འཁོར་ལྷ་ཚོགས་ཆོས་ཁམས་བདེ་བས་མཆོད། ། ཨོཾ་སརྦ་ཏ་ཐཱ་ག་ཏ་སོགས་དང་དྷརྨྨ་དྷ་ཏུ་བཛྲི་ནི་་་་་་འདི་ལ་ནོར་བུ་མིག་གསུམ་པའི་ཕྱག་རྒྱ་བྱེད།
བཛྲ་པཱུ་ཙི་ཏེ་ཨཱཿཧཱུྃ། ཞེས་པ་རྣམས་རང་རང་གི་སྔགས་དང་ཕྱག་རྒྱ་དང་ཏིང་ངེ་འཛིན་གྱིས་དབུལ་ཏེ། རིག་མ་བཅུ་དྲུག་གི་མཆོད་པའོ། ། རིན་ཆེན་སྣ་བདུན་གྱི་མཆོད་པ་ནི། རང་གི་སྙིང་ཁའི་ཧཱུྃ་ལས་རིན་པོ་ཆེ་སྣ་བདུན་རིམ་པ་བཞིན་དུ་བྱུང་ནས། དཀྱིལ་འཁོར་གྱི་འཁོར་ལོ་ལ་མཆོད་པར་བསམ་སྟེ། བདེ་བར་གཤེགས་པ་ཐམས་ཅད་ལ། ། འཁོར་ལོ་རིན་ཆེན་འདི་ཕུལ་བས། ། སྲིད་པའི་འཁོར་ལོ་རྒྱུན་བཅད་ནས། ། ཆོས་ཀྱི་འཁོར་ལོ་བསྐོར་བར་ཤོག །
ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜ་ལ་ཙཀྲ་སརྦ་བཱི་ར་ཡོ་གི་ནི་ས་པ་རི་བཱ་ར་ཙཀྲ་རཏྣ་པུ་ཙི་ཏེ་ཨཱཿཧཱུྃ། བདེ་བར་གཤེགས་པ༞ ནོར་བུ་རིན་ཆེན༞ བཀྲེན་ཅིང་འཕོངས་པ༞ འབྱོར་པ་ཕུན་སུམ་ཚོགས་པར་ཤོག ། ཨོཾ་སརྦ་ཏ་ཐཱ་ག་ཏ་སོགས་དང་མ་ཎི་རཏྣ་པུ་ཙི་ཏེ་ཨཱཿཧཱུྃ། བཙུན་མོ་རིན་ཆེན་འདི་ཕུལ་བས། ། མ་རིག་མུན་པ་རྒྱུན་བཅད་དེ། ། ཤེས་རབ་དབྱིངས་ཀྱི་དོན་རྟོགས་ནས། ། ཐབས་དང་ཤེས་རབ་འབྲེལ་བར་ཤོག ། ཨོཾ་སརྦ་ཏ་ཐཱ་ག་ཏ་སོགས་དང་བཱསྟི་རཏྣ་པུ་ཙི་ཏེ་ཨཱཿཧཱུྃ། བློན་པོ་རིན་ཆེན་འདི་ཕུལ་བས། ། ཕྱི་ནང་གསང་གསུམ་ཐེག་གསུམ་ལྡན། །
བསམ་ཡས་བསྟན་པ་རབ་འཛིན་ཅིང་། ། ཡོན་ཏན་ཐམས་ཅད་ལྡན་པར་ཤོག ། ཨོཾ་སརྦ་ཏ་ཐཱ་ག་ཏ་སོགས་དང་མཧཱ་སྟི་རཏྣ་པུ་ཙི་ཏེ་ཨཱཿཧཱུྃ། གླང་པོ་རིན་ཆེན་འདི་ཕུལ་བས། ། ལྟ་ངན་རྣམས་ནི་རབ་བསལ་ཏེ། ། བླ་མེད་ཐེག་པ་རབ་བགྲོད་ནས། ། ཐམས་ཅད་མཁྱེན་གྲོང་བགྲོད་པར་ཤོག ། ཨོཾ་སརྦ་ཏ་ཐཱ་ག་ཏ་སོགས་དང་ཧསྟི་རཏྣ་པུ་ཙི་ཏེ་ཨཱཿཧཱུྃ། རྟ་མཆོག་རིན་ཆེན་འདི་ཕུལ་བས། ། སྲིད་པའི་གཟེབ་ལས་ངེས་གྲོལ་ནས། །
རྫུ་འཕྲུལ་མཆོག་གི་ཤུགས་ཐོབ་ནས། ། སངས་རྒྱས་ཞིང་ཀུན་བགྲོད་པར་ཤོག ། ཨོཾ་སརྦ་ཏ་ཐཱ་ག་ཏ་སོགས་དང་ཏུ་རངྒ་ཨ་ཤྭ་རཏྣ་པུ་ཙི་ཏེ་ཨཱཿཧཱུྃ། དམག་དཔོན་རིན་ཆེན་འདི་ཕུལ་བས། ། ཉོན་མོངས་དགྲ་ལས་རྒྱལ་གྱུར་ནས། ། ཕས་ཀྱི་རྒོལ་བ་ཚར་བཅད་དེ། ། སྙན་གྲགས་མཆོག་ནི་ཐོབ་པར་ཤོག ། ཨོཾ་སརྦ་ཏ་ཐཱ་ག་ཏ་སོགས་དང་ཁངྒ་རཏྣ་པུ་ཙི་ཏེ་ཨཱཿཧཱུྃ། ཞེས་པ་རྣམས་ཕྱག་རྒྱ་དང་བཅས་པས་འབུལ་བ་སྟེ། རིན་ཆེན་སྣ་བདུན་གྱི་མཆོད་པའོ། །
འདོད་ཡོན་ལྔའི་མཆོད་པ་ནི། མཆོད་པ་ཇི་སྙེད་ཡོད་པ་རྣམས། བསྡུ་ན་དངོས་སུ་བཤམ་པ་དང་། འཇིག་རྟེན་གྱི་ཁམས་དཔག་ཏུ་མེད་པའི་གཟུགས་ལ་སོགས་པ་མཆོད་པའི་ཁྱད་པར་རྣམས་ཀྱིས་མཆོད་པར་མོས་ཏེ། ཕྱག་རྒྱ་དང་བཅས་པས། ཁ་དོག་དབྱིབས་ལེགས་ཡིད་འོང་རྒྱན་འཕྲེང་ལྡན། ། ཕྱོགས་དུས་ཀུན་ནས་གཟུགས་མཆོག་ཅི་མཆིས་པ། ། མོས་བློས་དཀྱིལ་འཁོར་ལྷ་ལ་བདག་འབུལ་ན། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་སོགས་དང་རཱུ་པ་ཀཱ་མ་གུ་ཎྱ་བཛྲ་པུ་ཙི་ཏེ་ཨཱཿཧཱུྃ།
ཕྱོགས་དུས་ཀུན་ནས་ཟིན་དང་མ་ཟིན་པའི། ། ཡོན་ཏན་ཚིམ་བྱེད་སྒྲ་སྙན་ཡིད་འོང་ལྡན། ། མོས་བློས༞ བཞེས་ཤིག༞ ཨོཾ་སརྦ་ཏ་ཐཱ་ག་ཏ་སོགས་དང་ཤཔྡ་ཀཱ་མ་གུ་ཎྱེ་བཛྲ་པུ་ཙི་ཏེ་ཨཱཿཧཱུྃ། ཕྱོགས་དུས་ཀུན་ནས་ཙནྡ་སྦྲུལ་སྙིང་དང་། ། ཨ་ཀར་ལ་སོགས་དབང་པོ་ཚིམ་བྱེད་རྣམས། ། མོས་བློས༞ བཞེས་ཤིག༞ ཨོཾ་སརྦ་ཏ་ཐཱ་ག་ཏ་སོགས་དང་གནྡྷེ་ཀ་མཱ་གུ་ཎྱེ་བཛྲ་པུ་ཙི་ཏེ་ཨཱཿཧཱུྃ། ཕྱོགས་དུས་ཀུན་ནས་རོ་དང་བཅུད་ལྡན་པས། ། ལུས་སེམས་བརྟས་བྱེད་རོ་མཆོག་ཅི་མཆིས་པ། ། མོས་བློས༞ བཞེས་ཤིག༞ ཨོཾ་སརྦ་ཏ་ཐཱ་ག་ཏ་སོགས་དང་ར་ས་ཀཱ་མ་གུ་ཎྱེ་བཛྲ་པུ་ཙི་ཏེ་ཨཱཿཧཱུྃ། ཕྱོགས་དུས་ཀུན་ནས་འཇམ་མཉེན་འཁྲིལ་ཆགས་པའི། །
རེག་བྱའི་ཁྱད་པར་དབང་པོ་ཚིམ་བྱེད་པ། ། མོས་བློས༞ བཞེས་ཤིག༞ ཨོཾ་སརྦ་ཏ་ཐཱ་ག་ཏ་སོགས་དང་པརྵེ་ཀཱ་མ་གུ་ཎྱེ་བཛྲ་པུ་ཙི་ཏེ་ཨཱཿཧཱུྃ། ཞེས་པས་འདོད་ཡོན་ལྔའི་མཆོད་པའོ། ། ནང་བདུད་རྩིའི་མཆོད་པ་ནི། ལག་པ་གཡོན་པའི་མཐེབ་སྲིན་གྱིས་བྱིན་གྱིས་བརླབས་པའི་ནང་མཆོད་ལ་འབྲུ་གསུམ་བརྗོད་ཅིང་། གཡོན་དུ་ལན་གསུམ་བསྐོར་ལ་དབུས་ནས་བླང་སྟེ་གཏོར་བས་རྡུལ་ཕྲ་རབ་དང་མཉམ་པའི་ཐོད་པ་བདུད་རྩིས་གང་བར་གྱུར་པས་མཆོད་པར་བསམ་ཞིང་། རང་གིས་བདེ་མཆོག་གི་དབང་བསྐུར་གང་ལ་ཐོབ་པའི་རྩ་བའི་བླ་མ་དེ་དང་། དཀྱིལ་འཁོར་གྱི་གཙོ་བོ་ཐ་མི་དད་པར་མོས་ལ། ངག་ཏུ།་་་་་ འདིར་ཡང་བདུད་རྩི་བྱིན་རླབས་མཛད་ནས་ཧ་ཧོ་ཧྲིཿགསུམ་གྱི་རྗེས་སུ་འབྲུ་གསུམ་བརྗོད་ལ།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ་མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་འཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མའི་མཚན་ནས་བརྗོད་དེ། ཞལ་དུ་ཨོཾ་ཨཱཿཧཱུྃ། ཞེས་པས་ཐོག་མར་རྩ་བའི་བླ་མ་དང་། དེ་ནས་ཧེ་རུ་ཀ་དཔལ་དཀྱིལ་འཁོར་དང་། ། གསང་བའི་བདག་པོ་རྡོ་རྗེ་འཆང་། ། དཔལ་ལྡན་སློན་དཔོན་ས་ར་ཧ། ། ཀླུ་སྒྲུབ་རི་ཁྲོད་མགོན་པོ་དང་། ། ལཱུ་ཧི་པ་དང་དྷ་རི་ཀ །
རྡོ་རྗེ་དྲིལ་བུ་རུས་སྦལ་ཞབས། ། འབར་འཛིན་ཀརྞ་གུ་ཧྱ་པ། ། རྣམ་རྒྱལ་ཞབས་དང་ཏི་ལོ་པ། ། ནཱ་རོ་པ་དང་ཕམ་ཐིང་པ། ། ཤེས་རབ་བརྩེགས་དང་བློ་གྲོས་གྲགས། ། རྗེ་བཙུན་ཀུན་དགའ་སྙིང་པོ་མཆོད། ། བསོད་ནམས་རྩེ་མོ་གྲགས་པའི་མཚན། ། ས་སྐྱ་པཎ་ཆེན་འཕགས་པའི་ཞབས། ། དཀོན་མཆོག་དཔལ་དང་བསོད་ནམས་དཔལ། ། བསོད་ནམས་རྒྱལ་མཚན་དཔལ་ལྡན་པ། །
ཡེ་ཤེས་རྒྱལ་མཚན་ཀུན་དགའི་མཚན། ། དཀོན་མཆོག་རྒྱལ་མཚན་བླ་མ་མཆོད། ། ལྔ་རིག་པཎ་ཆེན་གྲགས་པའི་མཚན། ། མཁན་ཆེན་ལེགས་པའི་འབྱུང་གནས་མཆོད། ། དཀོན་མཆོག་བློ་གྲོས་བུདྡྷའི་ཞབས། ། འཇམ་དབྱངས་ཀུན་དགའ་བསོད་ནམས་མཚན། ། སྔགས་འཆང་ངག་གི་དབང་པོའི་ཞབས། ། སེམས་དཔའ་ཆེན་པོ་གྲགས་པའི་མཚན། ། མུས་ཆེན་སངས་རྒྱས་རྒྱལ་མཚན་སོགས། ། རབ་མཆོད་དངོས་གྲུབ་ཐམས་ཅད་སྩོལ། །
ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད། མན་ངག་གནང་། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། རྒྱས་པར་ན་ཡབ་ཡུམ་གྱི་སྙིང་པོ་ཉེ་སྙིང་། འཁོར་རྣམས་ཀྱི་སྔགས་འཕྲེང་ལྟར་རམ་བསྡུ་ན། ཧཱུྃ། བཾ། ལཾ།
མཾ། པཾ། ཏཾ། པུ་ཛ། ཨཱུ་ཨ། གོ་ར། དེ་མ། ཀ་ཨོ། ཏྲི། ཀོ
ཀ ལ། ཀ་ཧི། པྲེ། གྲྀ། སཽ། སུ། ན། སི། མ།
ཀུ། ཧཱུྃ། བརྒྱད་དང་གོ་ཆ་གཉིས་ཀྱི་མཐར། འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་ཞལ་དུ་ཨོཾ་ཨཱཿཧཱུྃ། ཞེས་པ་བསྡུས་པ་འདི་ཉིད་ནི་དོན་ཚང་ཞིང་ཕྱག་ལེན་ལའང་འདི་མཛད་དོ། ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དེ་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། ། ཅེས་པས་མཆོད།
དེ་ནས་མཐེབ་སྲིན་གྱིས་རང་གི་ལྕེ་རྩེ་སྨིན་མཚམས། སྤྱི་གཙུག་ཏུ་བདུད་རྩིའི་ཐིག་ལེ་བྱ་སྟེ། འབྲུ་གསུམ་བརྗོད་པས་ལུས་ཀྱི་ལྷ་རྣམས་མཆོད་པར་བསམ། ཨོཾ་ཤྲཱི་མཧཱ་ཀཱ་ལ་ཡེ། མཧཱ་ཀཱ་ལི་དེ་ཝཱི་ཡེ། དྷརྨྨཱ་པ་ལ་ཙ་ཏུརྨུ་ཁ། བཛྲ་ཀཱ་ལ་ཡཀྵ། ཀཱ་ལི་ཡཀྵི་ཎི། ཡཀྵ་པུ་ཏྲ། རུ་ཏྲ་བྷ་ཊ།
རུ་ལུ་རཀྑ་སི། རྡོ་རྗེ་ནག་པོ་ཆེན་པོ་ལྕམ་དྲལ། གདོང་བཞི་པ་སོགས་དམ་ཅན་རྒྱ་མཚོ་འཁོར་དང་བཅས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་སྐྱོང་བར་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གནས་དང་ཉེ་བའི་གནས། ཞིང་དང་ཉེ་བའི་ཞིང་། ཚནྡྷོ་དང་ཉེ་བའི་ཚནྡྷོ། འདུ་བ་དང་ཉེ་བའི་འདུ་བ། འཐུང་སྤྱོད་དང་ཉེ་བའི་འཐུང་སྤྱོད། དུར་ཁྲོད་དང་ཉེ་བའི་དུར་ཁྲོད།
ཡུལ་སུམ་ཅུ་སོ་གཉིས། གནས་ཉི་ཤུ་རྩ་བཞི། དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་དང་། རྣལ་འབྱོར་མ་བསམ་གྱིས་མི་ཁྱབ་པ་སྤྲུལ་པའི་སྐུས་འགྲོ་བ་སེམས་ཅན་གྱི་དོན་མཛད་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞིང་སྐྱོང་བཞི་བཅུ་རྩ་བརྒྱད། ཕོ་ཉ་གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པའི་མཁའ་འགྲོའི་ཚོགས་དང་། གནས་གསུམ་གྱི་རྡོ་རྗེ་མཁའ་འགྲོ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང་། ཕོ་ཉ།
འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས་འཁོར་དང་བཅས་པ་དང་། གནས་བདག གཞི་བདག གྲོང་བདག ཡུལ་བདག དཀོར་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཡི་དམ་གྱི་ལྷར་བསམས་ལ།
འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་། ཟག་པ་མེད་པའི་བདེ་བས་རྒྱུད་གང་ནས། མྱུར་དུ་བླ་ན་མེད་པའི་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ། ཞེས་པ་བདུད་རྩིའི་མཆོད་པའོ། ། མཉེས་མཆོད་ནི། རང་གི་ལྕེ་ཐོག་ཏུ་བདུད་རྩི་བཞག་ལ། ཨོཾ་ཨཱཿཧཱུྃ།
ཞེས་བརྗོད་པས་ཡི་གེ་བདུན་པ་ཕྱི་ནང་གི་ལྷ་ཐམས་ཅད་ཀྱིས་གསུངས་ཤིང་མཉེས་པར་བསམས་ལ། ངག་ཏུ། ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ྄། ཅེས་པ་རང་གིས་ལན་ལྔ་བརྗོད། ལག་པས་རྣམ་ལྔ་འདོད་བསྐོར་དང་། འཁྱུད་རྒྱ་སྙིང་ཁར་བྱའོ། ། ཡིད་ལས་བྱུང་བའི་མཆོད་པ་ནི། གསང་བའི་ཕྱག་རྒྱ་སྤྱི་བོར་བཅིངས་ལ། མཆོད་པའི་སྤྲིན་ཕུང་བྱང་ཆུབ་སེམས་དཔའི་རྣམ་པར་ཐར་པ་ལས་བྱུང་བ་ལྟ་བུས་ནམ་མཁའི་ཁམས་གང་བར་མཆོད་པར་བསམས་ཏེ། ངག་ཏུ།
ན་མོ་ཆོས་ཀྱི་དབྱིངས་ཀྱི་བྱིན་རླབས་དང་། ཞེས་པ་ནས། ན་ཙ་སྭཱཧཱའི་བར་སྒྲུབ་ཐབས་ལྟར་བརྗོད། བསྟོད་པའི་མཆོད་པ་ནི། ཡབ་ཡུམ་གྱི་རྐང་བརྒྱད་གཏོར་མའི་སྐབས་བཞིན་བྱ། དེ་ནས་བཅོམ་ལྡན་འདས་དེ་བཞིན་གཤེགས་པ་ཐམས་ཅད་ཡང་དག་པར་འདུས་ནས། བཅོམ་ལྡན་འདས་འཁོར་ལོ་བདེ་མཆོག་ལ་བསྟོད་པ་འདི་ཡང་བྱ་སྟེ། རྒྱལ་བ་སྤྲུལ་པ་དུས་མཐའི་མེ་ལྟར་རབ་ཏུ་འཇིགས་མཛད་ཅིང་། ། རཾ་རཾ་རྣམ་འཁོར་ཨུཏྤལ་སྔོ་འདྲ་ཉི་མ་བརྒྱ་ཡི་གཟི། ། རྡོ་རྗེ་དང་ནི་ཁ་ཊྭཱཾ་གར་བཅས་ཨོཾ་ཨོཾ་དག་པར་ལྡན། །
ཚངས་དང་ལྷ་ཆེན་ཁྱབ་འཇུག་མགོ་བཅད་དབུ་ཡི་ཅོད་པན་ཅན། ། ཧཱུྃ་ཧཱུྃ་ཕཊ྄་ཕཊ྄་སྭཱཧཱ་ཞེས་བྱ་ཁྲོ་བ་དང་བཅས་པ། ། མི་ཡི་སེངྒེ་དྲེགས་པ་འཇོམས་མཛད་ཞབས་ཀྱིས་གནོན་མཛད་ཅིང་། ། ཨ་ལ་ལ་ཡི་སྒྲ་སྒྲོག་བགེགས་རྣམས་ཡོངས་སུ་འདར་བར་མཛད། ། ཅང་ཏེའུའི་སྒྲ་སྒྲོག་ལྷ་ཆེན་ཁྱབ་འཇུག་སྟག་གི་པགས་པ་བསྣམས། ། ཐུགས་རྗེ་ཆེར་སྤྲུལ་རབ་འཕྲོས་ཛཿཧཱུྃ་བཾ་ཧོཿཧཱུྃ་མཛད་ཅིང་། ། ལཀྵྨིཾ་གོ་རི་ཞབས་ཀྱིས་གནོན་ཅིང་ཀུ་ཙར་རབ་ཏུ་བཞུགས། ། ལྷ་རྣམས་མགོ་ལ་ཞབས་ཀྱིས་མནན་བཞུགས་བདེ་གཤེགས་དབུ་རྒྱན་ཅན། ། ལྷ་རྣམས་ཀུན་གྱི་འཁོར་གྱི་འཁོར་ལོས་ཡོངས་བསྐོར་མཛད་པ་པོ། ། ཧཱུ་ཡ་ཧཱུ་ཡ་ཛིཾ་ཛིཾ་ཏྲཾ་བཾ་རྒྱུ་མ་ཐོད་རློན་གྱི། །
འཕྲེང་བ་འཛིན་ཞིང་རྡོ་རྗེ་མཁའ་འགྲོ་འཇིགས་ཤིང་ཁྲོས་པ་ཡིས། ། ཀླུ་སྒྲ་མི་ཟད་ཧཱུ་ལུ་ཧཱུ་ལུ་རབ་ཏུ་རྨོངས་མཛད་ཅིང་། ། རྡོ་རྗེ་ཆེན་པོ་མ་མཱ་ཀིས་ནི་སྐུ་ལུས་རྣམ་པར་བརྒྱན། ། དུར་ཁྲོད་རབ་ཏུ་འཇིགས་ཤིང་གར་གྱི་འཁོར་ལོའི་ཚོགས་སྐྲག་མཛད། ། ཀ་ཧ་ཀ་ཧའི་བཞད་སྒྲས་གནོད་སྦྱིན་ཚོགས་རྣམས་སྐྲག་རེངས་མཛད། ། བརྐྱངས་བསྐུམས་ཚུལ་གྱིས་བཞུགས་ཤིང་བི་བི་ཤ་ནས་སྐུ་ལུས་བརྒྱན། ། བསྐལ་པ་གྲངས་མེད་རྒྱུན་མི་ཆད་པའི་དུས་ཀྱི་མཐར་ཡང་ནི། ། ཧ་ན་ཧ་ན་ད་ཧ་ད་ཧ་ཕཊ྄་ཀྱིས་མཛད་པ་ཅན། ། སྟོང་པའི་ངང་ལས་སྐུ་གསུང་ཐུགས་ཀྱི་སངས་རྒྱས་རྣམ་པར་འཕྲོ། ། ཕྱིན་ཅི་ལོག་ཞེན་ལྟ་ངན་མཐའ་དག་མ་ལུས་སེལ་མཛད་ཅིང་། །
གུ་ལུ་གུ་ལུ་ཛཾ་ཛཾ་ཡཾ་ཡཾ་གྱིས་ནི་ཞི་བར་མཛད། ། ནམ་མཁའ་དག་དང་མཉམ་པའི་ཏིང་འཛིན་ཐུགས་ནི་རྣམ་པར་སྨིན། ། བདེ་བ་ཆེན་པོ་ཁྱོད་ནི་མཾ་མཾ་ཞེས་ནི་མཛད་པ་ཅན། ། སེམས་ཅན་དོན་དུ་ཐུགས་རྗེ་ཆེན་པོའི་མཛད་པ་མཛད་པ་པོ། ། ཨཱ་ལི་ཀཱ་ལི་རབ་ཏུ་སྦྱོར་བའི་སྡོམ་པ་གསང་བ་ཅན། ། བཅོམ་ལྡན་རྡོ་རྗེ་མཁའ་འགྲོའི་དམ་ཚིག་མ་ལུས་སྟོན་པར་མཛད་པ་ཡི། ། དཔལ་ཆེན་ཧེ་རུ་ཀ་ནི་བརྟན་གཡོའི་བདག་པོ་དེ་ལ་ཕྱག་འཚལ་ལོ། ། གང་ཞིག་ཧེ་རུ་ཀ་ཡི་བསྟོད་པའི་རྒྱལ་པོ་འདི་བསྒོམ་ཕྱག་འཚལ་བའི། ། ལྷ་དང་མི་རྣམས་གསང་བ་གསུམ་བདག་ཧེ་རུ་ཀ་ཡི་གཟུགས་འཛིན་འགྱུར། ། ཞེས་པས་བསྟོད།
ཀུ་ཤའི་མཆོད་པ་ནི། ཀུ་ཤ་རྩ་བ་དང་རྩེ་མོ་མ་ཉམས་པའི་ཆུན་པོ་བརྒྱད་འདུས་བྱས་ལ། རྡོ་རྗེའི་རྩེས་ནང་མཆོད་གཏོར། སུམྦྷ་ནིས་བསངས། སྭཱ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ། དཀྱིལ་འཁོར་གྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཨོཾ་ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་འདི། །
ཚངས་པ་ཡི་ཡང་དག་བྱེད་ཡིན། ། འདིས་བདག་ཅག་གི་བགེགས་དང་མི་མཐུན་པའི་ཕྱོགས་ཐམས་ཅད་ཞི་ཞིང་། ལས་ཀྱི་དངོས་གྲུབ་ཀྱང་སྩལ་དུ་གསོལ། ཨོཾ་བཛྲ་སཏྭ་ཨཱཿཞེས་བརྗོད་ལ། དཀྱིལ་འཁོར་གྱི་ཕྱོགས་གཡོན་སྐོར་དང་། མཚམས་གཡས་སྐོར་དུ་དབུལ་བར་བྱའོ། ། ཁ་སྦྱོར་བརྒྱད་ཀྱི་མཆོད་པ་ནི། དངོས་སུ་ཁ་སྦྱོར་བརྒྱད་དཀྱིལ་འཁོར་གྱི་ཕྱོགས་མཚམས་བརྒྱད་དམ། དེ་མ་ཡིན་པའི་གནས་གཞན་དུའང་རུང་སྟེ་མཆོད་པ་བྱས་ན་རབ། དེ་མ་འབྱོར་ན་ཏིང་ངེ་འཛིན་གྱི་ཕྱོགས་བརྒྱད་དུ་ཁ་སྦྱོར་བརྒྱད་བསམ་ལ།
ལུས་ཀྱིས་འཁྱུད་པའི་སྟངས་ཀ་ལན་བརྒྱད་བྱས་ཏེ། ངག་ཏུ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་ལན་བརྒྱད་བརྗོད་པས་དཀྱིལ་འཁོར་གྱི་ལྷ་ཚོགས་ཐམས་ཅད་མཉེས་པར་བསམས་མོ། ། དེ་ལྟར་མཆོད་པས་མཆོད་ནས། སྙན་གསན་དབབ་་་་་་སྤོས་འབུལ་བའི་ཚུལ་དང་མེད་པ་རྣམས་རྡོ་རྗེ་ཐུགས་ཁར་ཐལ་མོ་གྱེན་བསྟན་གྱི་ཚུལ་དུ་བཟུང་ལ་ཚིགས་བཅད་རེ་ལ་དྲིལ་སིལ་བྱ། པའི་ཕྱིར་བདུད་རྩི་རིལ་བུ་ཅུང་ཟད་བསྲེས་པའི་སྤོས་དང་བཅས་རྡོ་རྗེ་དྲིལ་བུ་ཐོགས་ལ། དབྱངས་དང་ལྡན་པའམ་མེད་ཀྱང་རུང་སྟེ། གཉིས་མེད་ཡེ་ཤེས་ལས་བྱུང་བ། ། ཁྱབ་བདག་དངོས་ཀུན་བདག་ཉིད་ཅན། །
སྟོན་པའི་གཙོ་བོ་ཁྲག་འཐུང་དཔལ། ། ཕག་མོ་ལྷན་ཅིག་ཡང་དག་ལྡན། ། གང་ཞིག་ཕྱོགས་བཅུའི་དཔའ་བོ་དང་། ། རིག་མའི་ལྷ་མོ་རྫུ་འཕྲུལ་ཅན། ། བྱང་ཆུབ་སེམས་དཔའ་ལ་སོགས་ཀུན། ། མ་ལུས་བདག་ལ་དགོངས་སུ་གསོལ། ། སློབ་མ་ལ་ནི་ཕན་པ་དང་། ། ཁྱེད་རྣམས་ལ་ཡང་མཆོད་པའི་ཕྱིར། ། རྡོ་རྗེ་ཅན་བདག་བདག་གིས་ནི། ། ནངས་པར་དཀྱིལ་འཁོར་འབྲི་བར་བགྱི། །
རྗེས་སུ་བརྩེ་བར་ཉེར་དགོངས་ཏེ། ། ཀུན་གྱི་བྱིན་གྱིས་བརླབ་ཏུ་གསོལ། ། ཞེས་ལན་གསུམ་བརྗོད་ལ། དེ་ནས་དྲིལ་བུ་རྒྱུན་ཆགས་དང་། དཔལ་ལྡན་བླ་མ་དམ་པ་ནས་དབང་བླང་བར་འཚལ་ན་ས་འདིར་བྱོན་ནས་བདག་གི་རྒྱུད་བྱིན་གྱིས་བརླབས་ཤིང་མཆོག་ཐུན་མོང་གི་དངོས་གྲུབ་ཀྱང་སྩལ་དུ་གསོལ། ཞེས་དང་། རིག་པ་འཛིན་པ་ཁྱོད་གཞན་དོན་རྒྱ་ཆེ་བར་གྱིས་ཤིག ཅེས་བརྗོད་ཅིང་གནང་བ་བྱིན་པར་བསམ། དེ་ནས་སློབ་མ་སྟ་གོན་དོན་ཚན་བཅུ་བཞིས་བསྡུས་པ་ནི་དཀྱིལ་ཆོག་ཏུ་བལྟའོ། ། བུམ་པ་ལྷག་པར་གནས་པ་ནི།
རྒྱས་པར་ན་བུམ་པ་ཞེ་དྲུག་ལ་སོགས་པ་མང་བར་གསུངས་ཀྱང་། མདོར་བསྡུ་ན་རྣམ་རྒྱལ་དང་། ལས་ཐམས་ཅད་པའི་བུམ་པ་གཉིས་སུ་མཛད་དེ། དེ་གཉིས་ལའང་མཚན་་་་་་རྣམ་རྒྱལ་ལ་རིགས་ལྔའི་མཚན་མ་དང་། ལས་བུམ་ལ་སྣ་ཚོགས་རྡོ་རྗེ་བྲིས་པ་གདགས་སོ། མ་བཏགས་པ་ལ་སོགས་པ་ཚུལ་བཞིན་དུ་བཤམ་པ། སུམྦྷ་ནིས་བསངས། སྭཱ་བྷཱ་ཝས་སྟོང་པར་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ་བྷྲུཾ་ལས་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ་ཞབས་ཞུམ་པ།
ལྟོ་བ་ལྡིར་བ། མགྲིན་པ་ཕྲ་བ། ཁ་ཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པར་ལྷ་དྲུག་ཅུ་རྩ་གཉིས་ཀྱིས་གདན་འཁོར་ལོ་རིམ་པ་ལྔ་དང་། ལས་ཐམས་ཅད་པའི་བུམ་པར་པདྨ་དང་ཉི་མའི་གདན། རྣམ་རྒྱལ་བུམ་པའི་དབུས་སུ་སངས་རྒྱས་ཀྱི་མཚན་བཟང་པོ་སོགས་ནས་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས། ཐོད་པ་བཞི་ཁཎྜ་རོ་ཧཱི་དང་བཅས་པ་རྣམས་སུ་གྱུར་པ་ནི་རྣམ་རྒྱལ་བུམ་པའི་དབུས་ཀྱི་གདན་གྱི་སྟེང་དུ་བཅོམ་ལྡན་འདས་འཁོར་ལོ་བདེ་མཆོག
སོགས་ནས། ཉི་མ་དང་རོའི་གདན་ལ་ཞབས་གཡོན་བརྐྱངས་གཡས་བསྐུམས་པས་མེ་འབར་བའི་དབུས་ན་བཞུགས་པའོ། ། ཞེས་པའི་བར་གྱིས་གཙོ་འཁོར་ཐམས་ཅད་ལྷ་སྟ་གོན་བཞིན་ལ། དམ་ཚིག་གི་འཁོར་ལོའི་ཤར་སྒོར་མི་ཟེར་བ། ཤར་དུ་ཁ་གདོང་མ་སོགས་བརྗོད། ལས་ཐམས་ཅད་པའི་བུམ་པར་ཁཎྜ་རོ་ཧཱི་སྐུ་མདོག་་་་་་ནག་པོ་དཀྱིལ་ཆོག་ལས་ལས་ཐམས་ཅད་པའི་བུམ་པར་བདེ་ཆེན་འཁོར་ལོ་འམ་ཁཎྜ་རོ་ཧ་བསྒོམ་གསུངས་པས་ན་ཁཎྜ་རོ་ཧཱའི་སྐུ་མདོག་དམར་སྐྱ་དང་དམར་སེར་ནི་སྒྲུབ་ཐབས་གང་བྱེད་པ་བཞིན་དགོས་སོ། ། དམར་སྐྱ་གཡས་གྲི་གུག་དང་། གཡོན་མི་དང་བཅས་པའི་ཐོད་པ་འཛིན་པ། སྐྲ་སེར་པོ་གྱེན་དུ་བརྫེས་པ། རྒྱན་ཐམས་ཅད་ཀྱིས་་་་་་དབུ་ལ་སངས་རྒྱས་ཀྱི་གཟུགས་ཀྱིས་མཚན་པ་ནག་པོ་དཀྱིལ་ཆོག་དང་བཤད་སྦྱར་གཉིས་སུ་མ་གསུངས་པས་མི་དགོས་སོ། །
བརྒྱན་པ། ཞབས་གཡས་བརྐྱངས་པའི་སྟབས་ཀྱིས་རོའི་གདན་ལ་བཞུགས་པའོ། ། ཞེས་པ་རྣམས་ཀྱིས་གསལ་བཏབ་ཅིང་བསྐྱེད། གོ་ཆ་བགོ ཡེ་ཤེས་པ་གཞུག དབང་བསྐུར་རྒྱས་བཏབ་རྣམས་སྟ་གོན་བཞིན་ལ། ཁཎྜ་རོ་ཧཱི་ལ་འོད་དཔག་མེད་ཀྱི་དབུར་བརྒྱན། ཞེས་བརྗོད། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜ་ལ་སརྦ་བཱི་ར་ཡོ་གི་ནི་ས་པ་རཱི་ཝཱ་ར་ཨརྒྷཾ་པྲ་ཏིཙྪ་སྭཱཧཱ། ནས་གཎྜེ་ར་ཎིའི་བར་གྱི་རོལ་མོ་དང་བཅས་པས་ཕྱི་མཆོད།
ཧཱུྃ་བཾ། ལཾ། མཾ། པཾ། ཏཾ། པུ་ཛ། ནས་མ་ཀུའི་བར་དང་། ཧཱུྃ་བརྒྱད་དང་གོ་ཆ་གཉིས་བརྗོད་པའི་མཐར། འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཁཎྜ་རོ་ཧཱི་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། ཨོཾ་ཨཱཿཧཱུྃ།
ཞེས་པས་ནང་མཆོད། ཨོཾ་ཧྲཱིཿ་་་་་འབྲུ་གསུམ་བརྗོད་ལ་བདུད་རྩི་མྱང་སྟེ། ཧ་ཧ་ཧཱུྃ་ཧཱུྃ་ཕཊ྄། ཞེས་བརྗོད། བདུད་རྩི་ལྕེ་ལ་མྱང་། ལག་པས་རྣམ་ལྔ་འདོད་བསྐོར་དང་འཁྱུད་རྒྱ་བྱས་ཏེ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཏ་བཛྲ་སྭཱ་བྷཱ་ཝ་ཨཏྨ་ཀོ྅ཧཾ། ཞེས་པས་མཉེས་མཆོད། ན་མོ་ཆོས་ཀྱི་སོགས་ཀྱིས་ཡིད་མཆོད། སྣ་ཚོགས་རོལ་མོ་དང་བཅས་པས་རྐང་བརྒྱད་གཉིས་ཀྱི་བསྟོད་པ་རྣམས་བྱས་ལ།
དེ་ནས་པད་བསྐོར་དང་བཅས་པས་གཟུངས་ཐག་བླང་སྟེ། རང་གི་སྙིང་ཁ་ནས་སྔགས་ཀྱི་འཕྲེང་བ་ཁ་དོག་དམར་པོའི་ཚུལ་གྱིས་གཟུངས་ཐག་ལ་འཁྲིལ་ནས་སོང་བས་ལྷ་སོ་སོ་ལ་ཕོག་པས་དམར་ལམ་ལམ་སོང་བ་དང་། སྐུའི་བ་སྤུའི་བུ་ག་ཐམས་ཅད་ནས་བདུད་རྩིའི་རྒྱུན་ཕྲ་ལ་ལ་བྱུང་བས་བུམ་པ་ཐམས་ཅད་མེར་མེར་གང་བར་གྱུར། ཅེས་བརྗོད་ལ། རྣམ་རྒྱལ་ལ། ཨོཾ་སརྦ་བུདྡྷ་སོགས་ཡུམ་གྱི་ཉེ་སྙིང་ཁོ་་་་་་སྒོ་མཚམས་མ་བརྒྱད་ཀྱང་རྣམ་རྒྱལ་དུ་བསྐྱེད་པས་སྔགས་ཟུར་དུ་མི་དགོས། ན་དང་། ལས་བུམ་ལ་སུམྦྷ་ནི་དང་། ཁྲུས་ཀྱི་དོན་དུ་ཨ་བྷི་ཥེ་ཀ་ཏ་རྣམས་བརྒྱ་རྩ་རེ་བཟླས་ལ། གོང་བཞིན་མཆོད་ཅིང་བསྟོད་ལ་ཡི་གེ་བརྒྱ་པ་ཚར་གསུམ་གྱི་མཐར་མ་འབྱོར་བ་དང་སོགས་དང་།
བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཅེས་དང་། པད་སྐོར་སྔོན་འགྲོས་དུང་ཆོས་ཀྱི་ཆུ་བུམ་པ་གཉིས་སུ་བླུགས་ཏེ། ཨོཾ་ཨཱཿཧཱུྃ། མཆོད་ཡོན་ཕུལ་བའི་རྐྱེན་གྱིས་ལྷ་རྣམས་འོད་དུ་ཞུ་བ་ལས་བྱུང་བའི་བུམ་པའི་ཆུ་བདུད་རྩིའི་རང་བཞིན་ཅན་དུ་གྱུར། ཞེས་བརྗོད། དེ་ནས་སྐབས་འདིར་གཏོར་མ་འབུལ་ཚུལ་ནི། ཨོཾ་སུམྦྷ་སོགས་ཀྱིས་བསངས། སྭཱ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ།
དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པའི་སྟེང་དུ། ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པའི་ནང་དུ་ཟླ་བའི་དཀྱིལ་འཁོར་གྱི་དབུས་སུ་གོ་ལས་བ་གླང་གི་ཤ ཤར་དུ་ཀུ་ལས་ཁྱིའི་ཤ བྱང་དུ་ད་ལས་གླང་པོ་ཆེའི་ཤ ནུབ་ཏུ་ཧ་ལས་རྟའི་ཤ། ལྷོར་ན་ལས་མིའི་ཤ དེ་རྣམས་རེ་རེའི་སྟེང་དུ་བདུད་རྩི་ལྔ་ལྔ་ཡོད་པ་ནི། དབུས་སུ་བཾ་ལས་དྲི་ཆེན། ཤར་དུ་མུ་ལས་དྲི་ཆུ། བྱང་དུ་ཤུ་ལས་བྱང་སེམས།
ནུབ་ཏུ་མ་ལས་ཀླད་པ། ལྷོར་ར་ལས་རཀྟ། དེ་རྣམས་ཀྱི་སྟེང་དུ་དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། ཤར་དུ་བྷྲུཾ་མེ་ལོང་ལྟ་བུའི༞ བྱང་དུ་ཁཾ་བྱ་བ་སྒྲུབ༞ ནུབ་ཏུ་ཛྲིཾ་སོ་སོར་རྟོགས་པ༞ ལྷོར་ཨཾ་མཉམ་པ་ཉིད་ཀྱི་ཡེ་ཤེས། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་ཐུར་དུ་བསྟན་པ། དེའི་སྟེང་དུ་ཟླ་བའི་དབུས་སུ་བྱང་ཆུབ་སེམས་ཀྱི་རང་བཞིན་ཁ་ཊྭཾ་ག་དཀར་པོ་རྩེ་མོ་འོག་ཏུ་བསྟན་པ་ཧཱུྃ་གིས་མཚན་པ། ཧཱུྃ་ལས་འོད་འཕྲོས་འོག་ཏུ་སོང་བས་རླུང་གཡོས། མེ་སྦར་བས་རྫས་རྣམས་ཞུ་ཞིང་བསྐོལ་བའི་རླངས་པ་གྱེན་དུ་བསྐྱོད་པས། སྟེང་གི་ཨོཾ་དང་ཟླ་བ་ཁ་ཊྭཾ་ག་རྣམས་ལས་བདུད་རྩི་འི་རྒྱུན་བབས། ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་དཔའ་བོ་དང་རྣལ་འབྱོར་མ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཐོད་པ་བདུད་རྩིས་གང་བའི་རྣམ་པར་བྱུང་ནས་འོག་གི་བདུད་རྩི་ལ་ཐིམ།
སྟེང་གི་ཨོཾ་དང་ཟླ་བ་ཁ་ཊྭཾ་ག་རྣམས་ཀྱང་འོད་དུ་ཞུ། གཏོར་མ་ལ་ཐིམ་པས། ཁ་དོག་དྲི་རོ་ནུས་པ་ཕུན་སུམ་ཚོགས་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོཿཧྲཱིཿ གསུམ་བརྗོད། གཏོར་མགྲོན་ནི། བདག་བསྐྱེད་དང་འབྲེལ་ན་བདག་བསྐྱེད་ཀྱི་དུར་ཁྲོད་བརྒྱད་དང་མདུན་བསྐྱེད་དང་འབྲེལ་ན། དེའི་དུར་ཁྲོད་བརྒྱད་དང་། གཉིས་ཀ་དང་མ་འབྲེལ་བ་ཟུར་དུ་འབུལ་ན། སྐད་ཅིག་གིས་མདུན་གྱི་ནམ་མཁར་སྲུང་འཁོར་དུར་ཁྲོད་གཞལ་ཡས་ཁང་དང་བཅས་པའི་དབུས་སུ་གཙོ་བོ་ཡབ་ཡུམ།
སྙིང་པོའི་རྣལ་འབྱོར་མ་བཞི། ཐུགས་གསུང་སྐུའི་ལྷ་ཚོགས་སྒོ་མཚམས་མ་བརྒྱད་རྣམས་ཡོངས་སུ་རྫོགས་པ། རང་གི་སྙིང་ཁ་ནས་འོད་འཕྲོས་དུར་ཁྲོད་བརྒྱད་ལ་ཕོག་པས་དཀྱིལ་འཁོར་གྱི་འཁོར་ལོ་ཆ་བརྒྱད་དུ་གྱུར། ཡང་རང་གི་སྙིང་ཁ་ནས་འོད་འཕྲོས་པས་སྔགས་སྐྱེས། ཞིང་སྐྱེས། ལྷན་སྐྱེས་ཀྱི་འཁོར་ལོ་བདེ་མཆོག་གི་དཀྱིལ་འཁོར་ཐམས་ཅད་ཕཻཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཡེ་ཤེས་པ་དང་དབྱེར་མེད་པའི་དཀྱིལ་འཁོར་ཆ་དགུར་གྱུར། དེ་ཐམས་ཅད་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གཏོར་མ་གསོལ་བར་བསམས་ལ། པད་སྐོར་སྔོན་འགྲོའི་རྡོ་རྗེ་ཐལ་མོ་ཁ་གྱེན་དུ་ཕྱེ་ནས།
ཨོཾ་བཛྲ་ཨ་ར་ལི་ཧོཿ ཛཿཧཱུྃ་བཾ་ཧོཿ ཌཱ་ཀི་ནཱི་ས་མ་ཡ་སཏྭཾ། ཏྲྀ་ཤྱ་ཧོ། ཨོཾ་བཛྲ་ཌཱ་ཀཱི་ནཱི་ཁ་ཁ། ཁཱ་ཧི་ཁཱ་ཧི། ཨི་མཾ་བ་ལིཾ། བྷུཉྫ་ཐ། པི་པ་ཐ། མ་མ་ཀརྻ།
པཱ་དྷ་ཡ། ཨོཾ་ཨཱཿཧཱུྃ། ཕེཾ་ཕེཾ་ཕེཾ་སྭཱཧཱ། ལྔའམ་བདུན་གྱིས་ཕུལ། རྒྱས་པར་ན་ལྷ་སྔགས་ཡོངས་རྫོགས་ཚར་གཅིག་བརྗོད་པས་ཀྱང་འབུལ་བར་བཤད་དོ། ། བསྡུ་ན། ཀ་ར་ཀ་ར་སོགས་དཔའ་བོ་ཉེར་བཞིའི་སྔགས་ཚར་གཅིག་བརྗོད། དེ་ནས་མཚན་སྔགས་སྔོན་འགྲོའི་ཆུ་གཉིས་ཉེར་སྤྱོད་རོལ་མོ་སྟེ་ཕྱི་མཆོད་ས་བོན་སོ་སོའི་མཐར་འབྲུ་གསུམ་གྱིས་ནང་མཆོད། ན་མོ་སོགས་ཡིད་མཆོད། ཨོཾ་ན་མོ་བྷ་ག་ཝ་ཏེ་བཱི་རེ་ཤ་ཡ་ཧཱུྃ་ཧཱུྃ་ཕཊ྄།
ཨོཾ་མཧཱ་ཀལྤཱགྣི་སིནྣ་བྷཱ་ཡ་ཧཱུྃ་ཧཱུྃ་ཕཊ྄། ཨོཾ་ཛ་ཊཱ་མ་ཀུ་ཊོརྐ་ཊཱ་ཡ་ཧཱུྃ་ཧཱུྃ་ཕཊ྄། ཨོཾ་དཥྚཾ་ཀཱ་ར་ལོ་གྲ་བྷཱི་ཥ་ཎ་མུ་ཁཱ་ཡ་ཧཱུྃ་ཧཱུྃ་ཕཊ྄། ཨོཾ་ས་ཧ་སྲ་བྷུ་ཛ་བྷཱ་སྲ་རཱ་ཡ་ཧཱུྃ་ཧཱུྃ་ཕཊ྄། ཨོཾ་པ་ར་ཤུ་པཱ་ཤོ་དྱ་ཏ་ཤུ་ལ་ཁ་ཊྭཱཾ་ག་དྷཱ་རི་ཎེ་ཧཱུྃ་ཧཱུྃ་ཕཊ྄། ཨོཾ་བྱ་གྷྲཱ་ཛི་ནཱམྦ་ར་དྷ་ན་ཡ་ཧཱུྃ་ཧཱུྃ་ཕཊ྄། ཨོཾ་མཧཱ་དྷུམ་བྲཱནྡྷ་ཀཱ་ར་བ་པུ་ཥཱ་ཡ་ཧཱུྃ་ཧཱུྃ་ཕཊ྄། ཡབ་ཀྱིའོ། ། ཨོཾ་ན་མོ་བྷཱ་ག་ཝ་ཏི་བཛྲ་བཱ་ར་ཧི་ཧཱུྃ་ཧཱུྃ་ཕཊ྄། ཨོཾ་ན་མཿཨཱརྻ་ཨ་པ་རཱ་ཛི་ཏེ་ཏྲཻ་ལོཀྱ་མཱ་ཏེ་མཧཱ་བཱི་དྱེ་ཤྭ་རི་ཧཱུྃ་ཧཱུྃ་ཕཊ྄།
ཨོཾ་ན་མསྶརྦ་བྷུ་ཏ་བྷཱ་ཡ་བཱ་ཧྱེ་མཧཱ་བ་ཛེ་ཧཱུྃ་ཧཱུྃ་ཕཊ྄། ཨོཾ་ན་མོ་བཛྲ་ཨཱ་ས་ནེ་ཨ་ཛི་ཏེ་ཨ་པ་རཱ་ཛི་ཏེ་བཱ་བྱངྐ་རི་ནེ་ཏྲ་བྷྲ་མ་ཎི་ཧཱུྃ་ཧཱུྃ་ཕཊ྄། ཨོཾ་ན་མོ་བི་ཥ་ཤོ་ཥ་ཎི། རོ་ཥ་ཎི། ཀྲོ་དྷ་ནི་ཀ་རཱ་ལི་ནེ་ཧཱུྃ་ཧཱུྃ་ཕཊ྄། ཨོཾ་ན་མསྶཾ་ཏྲཱ་ས་ནཾ། མ་ར་ཎི། སུ་པྲ་བྷེ་ད་ནི་ཧཱུྃ་ཧཱུྃ་ཕཊ྄། ཨོཾ་ན་མཿཔ་རཱ་ཛ་ཡེ། བི་ཛ་ཡེ།
ཛམྦྷ་ནི། སྟམྦྷ་ནི། མོ་ཧ་ནི་ཧཱུྃ་ཧཱུྃ་ཕཊ྄། ཨོཾ་ན་མོ་བཛྲ་བཱ་ར་ཧི། མཧཱ་ཡོ་གི་ནཱི་ཀཱ་མེ་ཤྭ་རི། ཁ་གེ་ཧཱུྃ་ཧཱུྃ་ཕཊ྄། ཡུམ་གྱི་རྐང་པ་བརྒྱད་པའོ། ། སྲིད་དང་ཞི་བ་མཉམ་པར་ཆགས་པ་བཅོམ་ཞིང་ཡང་དག་རྟོག་པ་འཇོམས། ། ཁྱེད་ཀྱིས་དངོས་པོ་ཐམས་ཅད་མཁའ་དང་མཉམ་པའི་བདག་ཉིད་གཟིགས་པར་ལྡན། ། མགོན་པོ་ཐུགས་རྗེའི་ཆར་གྱིས་ཡང་དག་བསླན་པའི་ཐུགས་ཀྱི་ཆུས། །
ལྷ་མོ་རྣམས་ཀྱིས་བདག་ལ་ཤིན་ཏུ་རྗེས་བརྩེར་མཛད་དུ་གསོལ། ། ཞེས་གོང་དུ་བཤད་པ་ལྟར་གྱི་མདུན་བསྐྱེད་དང་འབྲེལ་བའི་གཏོར་མ་འབུལ་ཚུལ་དེ་ཉིད་ཀྱིས་ཕུལ་ལ། དེ་ནས་ཡི་དམ་ཆོས་སྐྱོང་སོགས་གཞན་འབུལ་དགོས་རྣམས་གཏོར་ཆོག་སོ་སོ་ནས་འབྱུང་བ་ལྟར་སྐབས་དང་སྦྱར་ལ་དབུལ། སྟ་གོན་གྱི་རྗེས་ཆོག་ནི་མཆོད་པ་རྣམས་ཁ་གསོས་ལ། བསང་སྦྱངས་བྱིན་གྱིས་བརླབས་ཏེ། ཨོཾ་སརྦ་ཏ་ཐཱ་ག་ཏ་སོགས་མཚན་སྔགས་སྔོན་འགྲོའི་ཨརྒྷཾ་ནས་གནྜེ་ར་ཎི་རོལ་ཆེན་དང་བཅས་པས་ཕྱི་མཆོད། ཧཱུྃ་བཾ་ནས་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་ཞལ་དུ་མཆོད་པ་དམ་པ་འབུལ་ལོ། ། ཨོཾ་ཨཱཿཧཱུྃ་གིས་ནང་མཆོད། ཨོཾ་་་་་་འདིར་ཡང་འབྲུ་གསུམ་བརྗོད་ལ་བདུད་རྩི་མྱང་སྟེ། ཧྲཱིཿཧ་ཧ་སོགས་འཁྱུད་རྒྱ་དང་།
ཨ་ནུ་རཱ་ག་སོགས་ཀྱིས་མཉེས་མཆོད། ན་མོ་ཆོས་ཀྱི་དབྱིངས་ཀྱི་སོགས་སྔགས་དང་བཅས་པས་ཡིད་མཆོད། རོལ་མོ་དང་བཅས་པས་རྐང་བརྒྱད་གཉིས་ཀྱི་བསྟོད་པ་རྣམས་བྱས་ལ། ཡི་གེ་བརྒྱ་པ་གསུམ་གྱི་རྗེས་སུ། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་པ། ། དེ་ཀུན་མགོན་པོས་བཟོད་པར་མཛོད། ། གང་ཡང་བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང་། སེམས་བྱིང་བ་དང་།
རྒོད་པ་དང་། སྔགས་མ་དག་པ་དང་། མཆོད་པའི་ཡོ་བྱད་མ་ཚང་བ་དང་། ཆོ་ག་ལྷག་ཆད་འགལ་འཁྲུལ་ནོངས་པའི་ཚོགས་ཅི་མཆིས་པ་ཐམས་ཅད་མགོན་པོ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ཀྱིས་བཟོད་པར་མཛད་ནས་ལུས་ངག་ཡིད་གསུམ་ལ་སྒྲིབ་པར་མི་འགྱུར་ཞིང་། ལྷག་ཆད་ཁ་སྐོང་བར་མཛད་དུ་གསོལ། ཞེས་པས་ལྷག་ཆད་ཁ་བསྐངས་ཤིང་བཟོད་པར་གསོལ། རླུང་ནང་དུ་འཇུག་པ་དང་བསྟུན་ནས་ལག་གཉིས་དེ་བཞིན་གཤེགས་པའི་ཁུ་ཚུར་སྙིང་ཁར་བསྣོལ་ལ། ཧཱུྃ་མདུན་གྱི་དཀྱིལ་འཁོར་པ་རྣམས་རང་གི་སྣ་བུག་གཉིས་ནས་ཞུགས་ཏེ་སྙིང་ཁའི་གནས་སུ་ཐིམ་པར་གྱུར། དེ་ནས་རྟེན་ཡོད་པ་རྣམས་ལ་བརྟན་བཞུགས། རྟེན་མེད་པའི་གཏོར་མགྲོན་གྱི་ཡེ་ཤེས་པ་རྣམས་ཨོཾ་ཁྱེད་ཀྱིས་སེམས་ཅན་སོགས་དང་།
བཛྲ་མུཿཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་ཐིམ། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ཨོཾ་ཨོཾ་ཧ་དཀར་པོ། སོགས། དཔའ་བོའི་གོ་ཆ། དང་། དཔའ་མོའི་གོ་ཆ་གོང་བཞིན་དང་། གོ་ཆ་ཆེན་པོ་ནི། པུ་ཛ་སོགས་ནས། མ་ཀུའི་བར་ངག་ཏུ་བརྗོད་འཚམས་སམ་སྔགས་ཀྱིས་བསྲུངས་བ་ནི་གོང་བསྲུང་འཁོར་སྐབས་བཞིན།
ལག་གཡོན་སྡིགས་མཛུབ་ཕྱོགས་བཅུར་སྟོན་ཅིང་། ངག་ཏུ། ཨོཾ་སུམྦྷ་སོགས་ཚར་གཉིས་བརྗོད་དུས་སེམས་ཀྱིས་ཕྱོགས་གཡོན་བསྐོར་དང་། མཚམས་གཡས་སྐོར་དུ་ཞལ་བཞི་པའི་སྔགས་ཁ་དོག་སྔོན་པོ་འོད་ཟེར་དམར་སེར་འབར་བའོ། ། སྟེང་འོག་གཡོན་གཡས་བསྣོལ་མར་བྱ། དག་པ་གསུམ་དྲན་པ་ནི། ཧཱུྃ་བདག་དང་སྣང་བའི་དངོས་པོ་ཐམས་ཅད་འཁོར་ལོ་བདེ་མཆོག་གི་སྐུའི་རྣམ་པ། ཡི་གེ་བདུན་པ་ཚར་གཅིག་བརྗོད་ནས། བརྗོད་པ་དང་གྲགས་པའི་སྒྲ་ཐམས་ཅད་འཁོར་ལོ་བདེ་མཆོག་གི་གསུང་གི་རང་བཞིན་ཧཱུྃ། སེམས་ཀྱི་རྣམ་པར་རྟོག་པའི་ཆོ་འཕྲུལ་ཐམས་ཅད་འཁོར་ལོ་བདེ་མཆོག་གི་ཐུགས་ཀྱི་རྣམ་པར་མི་རྟོག་པའི་ཡེ་ཤེས་ཀྱི་རང་བཞིན་དུ་རྣམ་པར་དག་གོ །
དགེ་རྩ་བསྔོ་བ་ནི། དགེ་བ་འདི་ཡིས་མྱུར་དུ་བདག ། སོགས་དང་། སྲིད་པ་གསུམ་འབར་སྐུ་ནི་རྗེས་ཆགས་འདུལ་བར་ལྡན། ། འོད་ཟེར་སྔོན་པོ་སྟོང་ལྡན་ཉི་མ་བརྒྱ་སྟོང་ལྡན། ། རྣམ་མང་སྐུ་དང་ཆ་ལུགས་རྗེས་ཆགས་སེམས་པར་ལྡན། ། ཧེ་རུ་ཀ་དཔལ་དེ་དང་སྔགས་པ་ལྷན་ཅིག་གར་བྱེད་ཤོག ལྷ་མོ་ཚད་མ་དམ་ཚིག་ཚད་མ་དང་། ། དེ་གསུང་ཚིག་ཀྱང་ཚད་མའི་མཆོག་ཡིན་ཏེ། ། བདེན་པ་དེ་ཡིས་ལྷ་མོ་དེ་དག་གིས། །
བདག་ཅག་རྗེས་སུ་འཛིན་པའི་རྒྱུར་གྱུར་ཅིག ། ཅེས་བརྗོད། བཀྲ་ཤིས་གང་ཞིག་སོགས་ཚང་མ་དང་། གཞན་ཡི་དམ་ཆོས་སྐྱོང་སོགས་ཀྱི་བཀྲ་ཤིས་གང་ཤེས་བྱའོ། ། སྟ་གོན་ཐམས་ཅད་བསྟན་ཟིན་ཏོ།། །། དཀྱིལ་འཁོར་གྱི་སྤྱོད་པ་གསུམ་པ་ཐིག་གི་བྲི་བ་ལ་གཉིས་ལས། དང་པོ་ལས་ཐིག་གི་ཆ་དབྱེ་བ་ནི་གཞུང་ནས་བཤད་པ་ལྟར་བྱའོ། ། གཉིས་པ་ཡེ་ཤེས་ཀྱི་ཐིག་གིས་བྱིན་གྱིས་བརླབས་པ་ནི། རང་གི་མདུན་དུ་ཐིག་ཚོན་རྣམས་འདུས་བྱས་ལ་རྡོ་རྗེའི་རྩེས་དབུས་སུ་སྔོན་པོ་ལ་ཧཱུྃ། ཤར་དུ་དཀར་པོ་ལ་བྷྲུཾ།
ལྷོར་སེར་པོ་ལ་ཨཾ། ནུབ་ཏུ་དམར་པོ་ལ་ཛྲཱིཾ། བྱང་དུ་ལྗང་ཁུ་ལ་ཁཾ་རྣམས་བྲིས་པའི། ཚོན་སོ་སོའི་ནང་དུ་ཁ་དོག་དང་མཐུན་པའི་སྲད་བུའང་བཞག དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་དང་གཏོར་མ་གཅིག་དང་། ནང་མཆོད་རྣམས་བཤམས་ནས། རང་ལྷའི་ང་རྒྱལ་དུ་གནས་པས་ཐིག་ཚོན་རྣམས་བསངས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་ལྔའི་སྟེང་དུ་ཐིག་ཚོན་སྔོན་པོ་ཧཱུྃ་ལས་མི་བསྐྱོད་པ་ཧེ་རུ་ཀ་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པ། ཐིག་ཚོན་དཀར་པོ་བྷྲུཾ་ལས་རྣམ་པར་སྣང་མཛད་ཧེ་རུ་ཀ་སྐུ་མདོག་དཀར་པོ་འཁོར་ལོ་དང་དྲིལ་བུ་འཛིན་པ། ཐིག་ཚོན་སེར་མོ་ཨཾ་ལས་རིན་ཆེན་འབྱུང་ལྡན་ཧེ་རུ་ཀ་སྐུ་མདོག་སེར་མོ་རིན་པོ་ཆེ་དང་དྲིལ་བུ་འཛིན་པ།
ཐིག་ཚོན་དམར་པོ་ཛྲཱིཾ་ལས་འོད་དཔག་མེད་ཧེ་རུ་ཀ་སྐུ་མདོག་དམར་པོ་པདྨ་དང་དྲིལ་བུ་འཛིན་པ། ཐིག་ཚོན་ལྗང་གུ་ཁཾ་ལས་དོན་ཡོད་གྲུབ་པ་ཧེ་རུ་ཀ་སྐུ་མདོག་ལྗང་ཁུ་རལ་གྲི་དང་དྲིལ་བུ་འཛིན་པ། དེ་རྣམས་ཀྱི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་སོགས་ཡབ་ཀྱི་གོ་ཆ་བགོ རང་གི་ཐུགས་ཁའི་ས་བོན་ལས་འོད་འཕྲོས་དེ་བཞིན་གཤེགས་པ་ཐམས་ཅད་རིགས་ལྔའི་རྣམ་པར། ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿ བསྟིམ། ཨོཾ་སརྦ་ཏ་ཐཱ་ག་ཏ་པཉྩ་ཀུ་ལ་ཨརྒྷཾ། པ་དྱཾ་ནས་ཤཔྡ་པྲ་ཏཱིཙྪ་སྭཱཧཱས་མཆོད།
གཏོར་མ་སྦྱངས་ལ། ཨོཾ་ཨཱཿཧཱུྃ། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཅེས་པས་བྱིན་གྱིས་བརླབས་ནས། ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་ཨ་ཀ་རོ་མུ་ཁཾ་སོགས་ལན་གསུམ་གྱིས་གཏོར་མ་དབུལ། ཨོཾ་ཨཱཿཧཱུྃ་གིས་བདུད་རྩི་ཕུལ་ལ། རྡོ་རྗེ་དྲིལ་བུ་འཛིན་པས། དུས་གསུམ་བདེ་བར་གཤེགས་པའི་ཡེ་ཤེས་སྐུ། ། འཁོར་བ་སྟོང་བར་མཛད་པའི་ཐུགས་རྗེ་ཡིས། །
གདུལ་བྱ་ཀུན་མཁྱེན་ས་ལ་འགོད་མཛད་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་ལོ། ། ཞེས་པས་བསྟོད་ལ། དེ་བཞིན་གཤེགས་པ་དེ་དག་ཞུ་བ་ལས་བྱུང་བའི་ཐིག་ཚོན་དུ་གྱུར་པར་བསམས་ནས། ཨོཾ་བཛྲ་སུ་ཏྲ་ས་མ་ཡ་མ་ཏི་ཀྲ་མ་ཧོ། ཞེས་དང་ཡུམ་གྱི་ཉེ་སྙིང་། སརྦ་བུདྡྷ་སོགས་དང་། རྩ་སྔགས་གཉིས་མེད་རྣམས་ཅི་རིགས་བརྗོད་ཅིང་། བླ་མའི་མཐེབ་སྲིན་གྱིས་རྡུལ་ཚོན་མཉེས་ལ། ཐིག་ཚོན་གཟི་བརྗིད་འབར་བར་བསམ།
ཚོན་གཙོ་བོ་ལྔ་པོ་དེ་ནས་མཐེབ་སྲིན་གྱིས་སོ་སོའི་ཁ་དོག་དང་མཐུན་པའི་ཚོན་གཞན་རྣམས་ལའང་ཅུང་ཟད་རེ་བླུག་པར་བྱའོ། ། དེ་ནས་སློབ་མ་མཁའ་འགྲོ་མའམ། ཁཎྜ་རོ་ཧིར་བསམས་ལ་ཐིག་སྐུད་རྣམས་སོ་སོར་བརྐྱངས་ལ་བསྒྲིལ་བར་བྱ་སྟེ། ཡུམ་གྱི་ཉེ་སྙིང་ལན་མང་དུ་བཟླས། རྩ་སྔགས་གཉིས་སུ་མེད་པ་ཡང་བཟླས་ཤིང་ཐིག་སྐུད་རྣམས་ཕྱོགས་གཅིག་ཏུ་བསྒྲིལ་ཟིན་པ་དང་། རྡོ་རྗེ་ལ་དཀྲིས་ལ་བདུད་རྩི་གཏོར་ཞིང་བྱིན་གྱིས་བརླབས། ཡེ་ཐིག་གདབ་པ་དངོས་ནི་དཀྱིལ་ཆོག་བཞིན་གདབ་དགོས་པས། དེ་ནས་ཇི་ལྟར་གདབ་པའི་ཐབས་ནི། བླ་མས་རྣལ་འབྱོར་པའི་ཤར་ཏེ་འཇིག་རྟེན་པའི་ལྷོར་བསྡད་ལ། སློབ་མ་རྣལ་འབྱོར་པའི་ནུབ་སྟེ་འཇིག་རྟེན་པའི་བྱང་དུ་གནས་པ་ལ།
ཛཿཛཿཞེས་བརྗོད་དེ་ཐིག་སྣ་གཏད། དེས་ཀྱང་ཛཿཛཿབརྗོད་ཅིང་བླངས་ལ་བླ་མས་ཐིག་སྐུད་ཀྱི་དཀྱིལ་ནས་ལག་པ་གཡས་པས་བཟུང་སྟེ། སྟེང་ནས་གཅུས་ཏེ་བླངས་ལ་འོག་ནས་ཡར་ལ་བཏབ་པས་ཐིག་སྐུད་ཀྱི་སྒྲ་ལས། ཕྱོགས་བཅུ་ན་བཞུགས་པའི་སངས་རྒྱས་ཐམས་ཅད་ཀྱིས་སེམས་ཅན་གྱི་དོན་མཛོད་ཅིག ཅེས་འབྱུང་བ་ཡང་བསམ། ངག་ཏུ་ཡང་བརྗོད་ལ་བར་སྣང་ལ་ཐིག་རྗེས་བསམ་མོ། ། ཡེ་ཐིག་བསྐོར་ཕྱོགས་རྟོགས་སླ་བའི་ཕྱིར་སྡོམ་དུ་བྱས་ན། ལྷོ་བྱང་ནུབ་ཤར་རྒྱབ་འགྲོས་ཀྱིས། ། ཚངས་ཐིག་གཉིས་ནི་གདབ་བྱ་ཞིང་། ། མེ་རླུང་སྲིན་དབང་རྒྱབ་འགྲོས་ཀྱིས། །
ཟུར་ཐིག་གཉིས་ནི་གདབ་པར་བྱ། ། མེ་དབང་མེ་སྲིན་ཤར་དང་ལྷོ། ། རླུང་སྲིན་རླུང་དབང་ནུབ་དང་བྱང་། ། རྒྱབ་འགྲོས་སྤངས་ཏེ་གཡོན་ཕྱོགས་སུ། ། བསྐོར་བས་ཐིག་རྗེས་གཡས་སྐོར་འབྱུང་། ། ཉིས་སྡེབ་དང་པོ་སློབ་དཔོན་དང་། ། ཕྱི་མ་སློབ་མར་ཤེས་པར་བྱ། ། བླ་མ་དབང་ལྡན་མི་འགྲོ་ཞིང་། ། སློབ་མ་མེ་ཡི་མཚམས་མི་འགྲོ ། ཕྱོགས་མཚམས་ངོས་འཛིན་འཇིག་རྟེན་དང་། །
མཐུན་པར་ཡེ་ཐིག་འཁྲུལ་མེད་གདབ། ། ཅེས་པ་ལྟར་ཤེས་པར་བྱས་ལ། སློབ་དཔོན་གྱི་དཀྱིལ་འཁོར་གྱི་ཤར་སྒོ་འཇིག་རྟེན་པའི་ལྷོ་དང་། སློབ་མ་དཀྱིལ་འཁོར་གྱི་ནུབ་སྟེ་འཇིག་རྟེན་པའི་བྱང་དུ་གནས་པའི་ཐིག་སྐུད་སློབ་དཔོན་གྱི་ཕྱག་གི་རྡོ་རྗེ་ལ་དཀྲིའོ། ། དེ་ནས་སློབ་དཔོན་གྱིས་དཀྱིལ་འཁོར་གྱི་ཤར་སྒོར་གནས་པས། རྡོ་རྗེ་ཤུགས་ཀྱི་ཕྱག་རྒྱ་དང་། ཨོཾ་བཛྲ་བེ་ག་ཀྲ་མ་ཧོ། ཞེས་བརྗོད་ཅིང་ཡེ་ཐིག་ནམ་མཁར་བཏེག་ལ་དཀྱིལ་འཁོར་གྱི་དབུས་སུ་ཕྱིན་ནས་ཤར་སྒོར་བལྟས་ལ། གར་བསྐོར་སྔོན་དུ་འགྲོ་བས་རྡོ་རྗེ་ཐུགས་ཁ་དང་། དྲིལ་བུ་དཀུར་བཟུང་ལ་སྨིན་མ་གཅུས་ཏེ་དཀྱིལ་འཁོར་གྱི་སྒོ་བཞི་ལ་བལྟས་ལ།
ཧི་ཧི་ཞེས་བརྗོད་པས་སྒོ་བཞི་ཕྱེ་བར་བསམ། སྲིན་ལག་གཉིས་ཀྱི་དྲི་བཟང་གི་ཆུས་སྒོ་བཞིས་རྩ་ཐིག་དབྱེ་ལ། ངག་ཏུ། ཐར་པ་དང་ཐམས་ཅད་མཁྱེན་པའི་གེགས་སུ་གྱུར་པ་རྣམས་དབྱི་བར་བགྱིའོ། ། ཞེས་བརྗོད། ཐིག་གི་བྲི་བ་རྣམས་བསྟན་ཟིན་ཏོ།། །། དཀྱིལ་འཁོར་གྱི་སྤྱོད་པ་བཞི་པ་ཚོན་གྱི་བྲི་བ་ནི།་་་་་ གཞི་ཚོན་སེར་པོ་སྟེ་ངོ་བོ་ལ་སྔོན་པོར་ཡོང་ཡང་ཁ་དོག་འདྲེས་པའི་སྐྱོན་སྤངས་པའི་ཕྱིར་སེར་པོ་བྱས་ན་མཛེས་གསུངས་ཀྱང་ལྕགས་ནག་ཤིན་ཏུ་ནག་པས་གཞི་ཚོན་བྱས་པ་ལེགས་ཤིང་ཁ་དོག་འདྲེས་པའི་སྐྱོན་མི་ཡོང་བས་དགོངས་པ་འགྲུབ་པ་ཡིན་ནོ། ། བླ་མས་དབང་ལྡན་གྱི་རྩིག་པ་བྲི་བའི་དུས་སུ་ཡང་འདི་སྐད་དུ། འདི་ནི་ཆོས་དབྱིངས་དག་པ་སྟེ། །
སེམས་ཅན་ཁམས་ནི་གྲོལ་བྱེད་པ། ། དཔལ་ལྡན་ཁྲག་འཐུང་རྒྱལ་པོ་ཉིད། ། དེ་བཞིན་གཤེགས་པ་ཀུན་གྱི་གནས། ། ཉེས་པ་ཀུན་ལས་རྣམ་གྲོལ་བ། ། ཚོན་གྱི་ལས་ནི་ཡང་དག་བརྩམས། ། ཞེས་བརྗོད་ཅིང་བྲི་བར་བྱའོ། ། དེ་ནས་ཡིད་ཀྱིས་མཆོད་པ་ལྔ་ཕུལ་ལ། ཏིང་ལ་སོགས་པས་ཁ་བཅད་དེ་རྡོ་རྗེ་ལ་ཡེ་ཤེས་ཀྱི་ཐིག་སྐུད་དཀྲིས་པས་སྟེང་ནས་མནན་ལ་ཕྱིས་དེའི་མཚམས་སུ་སླེབ་སླེབ་ཏུ་ཁ་མི་དབྱེ་བར་བཞག ཕུར་ཁུང་ཚོན་གྱིས་དགང་བ་ནི། ནང་གི་འོག་ཏུ་དཀར་པོ།
དེ་ནས་སེར་པོ། དེ་ནས་དམར་པོ། དེ་ནས་ལྗང་ཁུ། དེ་ནས་སྔོན་པོས་དགང་་་་་་དེ་ནས་དཀྱིལ་འཁོར་རྡུལ་ཚོན་གྱིས་དྲི་ཚུལ་རྒྱས་པ་ཁོ་བོས་ལོགས་སུ་བཀོད་པ་ལྟར་ཤེས་པར་བྱའོ། ། ངོ་། ། དེ་ལྟར་བྲིས་ཟིན་པ་དང་། ཐིག་ཚོན་ལྷག་མ་རྣམས་ལ་མཆོད་པ་མདོར་བསྡུས་ཕུལ་ལ། ཡེ་ཤེས་པ་རྣམས་སྟ་གོན་གྱི་ལྷའི་ཐུགས་་་་་་རང་གི་སྙིང་ཁ་ན་བཞུགས་པའི། ཁར་ཐིམ། ཞེས་དང་།
ནམ་མཁར་བཏེག་པའི་ཡེ་ཤེས་ཀྱི་ཐིག་རྡུལ་ཚོན་གྱི་དཀྱིལ་འཁོར་ལ་ཐིམ། ཞེས་བརྗོད་ཅིང་བསམ་པའོ། ། དེ་ནས་རྒྱན་དགྲམ་པའི་ཐོག་མ་བུམ་པ་དབུལ་བ་ནི། སྤོས་དང་རོལ་མོ་སྔོན་དུ་འགྲོ་བས་སློབ་དཔོན་གྱིས་རྣམ་རྒྱལ་བུམ་པ་དང་། ལས་ཀྱི་རྡོ་རྗེས་ལས་བུམ་བཟུང་ལ། དཀྱིལ་འཁོར་ལ་གཡོན་ཕྱོགས་ནས་བསྐོར་བ་ལན་གསུམ་བྱས་ཏེ་ཡིག་བརྒྱ་བརྗོད། མཐར་དཀྱིལ་འཁོར་གྱི་ཤར་སྒོ་ནས་ལྷ་རྣམས་ལ་བུམ་པ་འབུལ་བའི་ཚུལ་བྱས་ལ། སོ་སོའི་སྔགས་ཀྱི་མཐར། དཀྱིལ་འཁོར་གྱི་ལྷ་ཚོགས་འཁོར་དང་བཅས་པས་བདག་དང་སེམས་ཅན་ཐམས་ཅད་ལ་དབང་བསྐུར་དུ་གསོལ། ཞེས་བརྗོད་ལ་ཤར་སྒོའི་གཡོན་ཕྱོགས་སུ་བུམ་གདན་གྱི་སྟེང་དུ་བཞག
ཡང་སློབ་དཔོན་གྱིས་ལས་བུམ་བཟུང་ལ། སུམྦྷ་ནི་བཟླ་ཞིང་ལྷ་གནས་རྣམས་སུ་འབུལ་ཚུལ་བྱས་པའི་མཐར། ཁཎྜ་རོ་ཧས་དཀྱིལ་འཁོར་གྱིས་བྱ་བ་མཐར་མ་ཕྱིན་གྱིས་བར་དུ་བར་ཆད་ཐམས་ཅད་བསྲུང་དུ་གསོལ། ཞེས་བརྗོད་ལ་ཤར་སྒོའི་གཡས་ཕྱོགས་སུ་བཞག་གོ ། དེ་ནས་དཀྱིལ་འཁོར་གྱི་མཐར་མཚམས་འཛིན་གྱི་མེ་ཏོག་ལ་སོགས་པའི་སྤྱི་མཆོད་དང་། སྒོས་མཆོད་ནི་ཇི་ཙམ་འབྱོར་པ་ཅི་མཛེས་སུ་བཀོད། གཞན་ཡང་སློབ་དཔོན་གྱི་མདུན་དུ་ནང་མཆོད་ལ་སོགས་པ་དང་གོས་ཟུང་ཀུ་ཤའི་ཆུན་པོ་བརྒྱད། ཏིང་ལོ། ཆང་བུ་གཏོར་མ་རྣམས་གསུམ་གསུམ། ཏིལ།
གུ་གུལ། མེ་ལོང་། སྐུ་ཕྱིས། ཡི་དམ་ཆོས་སྐྱོང་རྣམས་ཀྱི་གཏོར་མ་སོགས་ཕྱག་ལེན་བཞིན་བཤམས། སློབ་མ་དབང་བསྐུར་དགོས་ན་དེའི་ཡོ་བྱད་དཀྱིལ་ཆོག་བཞིན་མ་ཚང་བ་མེད་པར་འདུས་བྱས་ལ། སྔོན་འགྲོ་གཏོར་མ་ནས་་་་་་གནས་ཡོ་བྱིན་རླབས་གཉིས་སྟ་གོན་བཞིན་ལ། བརྩམས་སྟེ། བདག་་་་་་གཙོ་འཁོར་ཐམས་ཅད་ལ། བསྐྱེད་རིགས་བདག་རྒྱས་འདེབས་ཡན་སྒྲུབ་ཐབས་བཞིན་ལ། མཆོད་་་་་་ནག་པོ་དཀྱིལ་ཆོག་ལས་བདག་ཉིད་ལ་ཚེས་བཅུའི་དུས་བཞིན་མཆོད་པ་ཅི་འགྲུབ་བྱ་གསུངས་བ་བཞིན་འདི་ཙམ་ཅིས་ཀྱང་མ་ཆད་པ་གལ་ཆེ།
པའི་སྐབས་སུ་སྔགས་མཆོད་དང་། ཕྱི་མཆོད་ཀྱི་རྗེས་སུ་རིག་མ་བཅུ་དྲུག རིན་ཆེན་སྣ་བདུན་འདོད་ཡོན་ལྔ་རྣམས་ཚིགས་བཅད་དོར་ལ་སྔགས་དང་ཕྱག་རྒྱ་ཙམ་གྱིས་མཆོད། དེའི་རྗེས་སུ་ནང་མཆོད་ནས་བརྩམས་ཏེ་གོ་ཆ་གསུམ་གྱི་བསྲུང་བའི་བར་སྒྲུབ་ཐབས་བཞིན་བྱ། སྔར་ཕུར་པ་རྣམས་བསྡུད་་་་་་ཟིན་བྲིས་ལ་ལར་ཕུར་བུ་བསྡུ་བའི་དུས་མཆོད་བསྟོད་ཡེ་ཤེས་པ་གཤེགས་སུ་གསོལ་ལ་སོགས་བཤད་པ་ནི་བརྩམ་རན་མ་ནས་ཉེས་པར་གདའ་བས་རྗེ་བཙུན་གྱི་དགོངས་པ་བཞིན་མཛད་ན་མི་དགོས་སོ། ། དགོས་བྱུང་ན་སྐབས་འདིར་སྟ་གོན་བཞིན་ཕུར་གདབ་ཚུལ་བཞིན་བྱའོ། ། དེ་ནས་སྦྱང་བའི་ཆས་རྣམས་དཀྱིལ་འཁོར་དང་ཉེ་བར་ཕྱག་ལེན་བཞིན་བཤམ་སྟེ། གཏོར་མ་གསུམ་ཆབ་ཀྱིས་བྲན་ལ་ལས་ཀྱི་རྡོ་རྗེས་དཀྱིལ་འཁོར་གྱི་གཡས་ཕྱོགས་སུ་གཏོར་མ་བསྐོར་བ་དང་བསྟུན་ཏེ། དཔོན་སློབ་རྣམས་ཀྱི་ལག་པ་གཡས་མཆོག་སྦྱིན་གྱི་ཕྱག་རྒྱ་དང་། ཨོཾ་སརྦ་བིགྷྣཱན་ན་མཿ
སརྦ་ཏ་ཐཱ་ག་ཏ། སོགས་བརྗོད། སྔགས་རྫོགས་པ་དང་སེ་གོལ་གྱི་སྒྲ་བྱ། དེ་ལྟ་བུ་ལན་གསུམ་བྱེད།་་་་་ ཞི་བའི་སྦྱང་བ་དང་། དེ་བཞིན་དུ་ཏིང་ལོ་དང་། ཆང་བུས་བསྐོར་བ་དང་བསྟུན་ལ་རྡོ་རྗེ་གསོར། སུམྦྷ་ནི་བརྗོད་པ་ལན་གསུམ་བྱས་་་་་་ཞི་དྲག་ཕྱེད་མའི་སྦྱང་བ་དང་། ལ། འདིར་བཅོམ་ལྡན་འདས་འཁོར་ལོ་བདེ་མཆོག་གི་དཀྱིལ་འཁོར་ཆེན་པོ་བཞེངས་ཏེ་བསྒྲུབ་ཅིང་མཆོད་པ་དང་།
བདག་ཉིད་འཇུག་ཅིང་དབང་ལེན་པ་སོགས་་་་་་སློབ་མ་ཡོད་ན་སློབ་མ་འཇུག་ཅིང་སོགས་སྐབས་དང་སྦྱར་རོ། ། ལ་བར་དུ་གཅོད་པར་བྱེད་པའི་གདོན་བགེགས་ལོག་པར་འདྲེན་པའི་ཚོགས་ཐམས་ཅད་ལ་རྒྱུད་སྡེ་དང་མཐུན་པའི་སྦྱང་བ་རྣམ་པར་དག་པ་བྱས་ཟིན་པས་སའི་ཕྱོགས་འདིར་མ་གནས་པར་གཞན་དུ་སོང་ཞིག གང་དག་མི་འགྲོ་བ་དེ་དག་ལ་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་ཁྲོ་བོའི་རྡོ་རྗེ་འབར་ཞིང་རབ་ཏུ་འབར་བ་འདིས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་རོ། ། ཞེས་དང་། ལྷའི་ང་རྒྱལ་བརྟན་པོས་སུམྦྷ་ནི་བཟླ་ཞིང་རོལ་མོ་དྲག་ཏུ་བྱ། གུ་གུལ་གྱིས་བདུག ཡུངས་དཀར་གྱིས་བྲབ་བོ།་་་་་ དྲག་པོའི་སྦྱང་བ་ལ་ཁྲོ་བོའི་སྤྱན་འདྲེན་མཆོད་བསྟོད་སོགས་གཞན་ནས་རྒྱས་མི་འགེབས། འདི་ཙམ་གྱིས་དོན་ཚང་ཞིང་ནག་པོ་དཀྱིལ་ཆོག་གི་དགོངས་པའང་འགྲུབ་བོ། ། སྡིག་པ་སྦྱང་བ་ནི་ལས་ཀྱི་རྡོ་རྗེས་གཡས་ཕྱོགས་སུ་མེ་དང་གཡོན་དུ་ཆུ་དེ་གཉིས་ཀྱི་བར་དུ་ཏིལ་བཞག་ལ།
ངག་ཏུ། བདག་གི་སྙིང་ཁ་ནས་ཚེ་ཐོག་མ་མེད་པ་ནས་ཀྱི་སྡིག་པ་རྣམས་ཡི་གེ་ཀཾ་གི་རྣམ་པར་བྱུང་ནས། སྣ་སྒོར་སྡིག་པ་རྭ་ཅན་གྱི་རྣམ་པར་གྱུར་ནས་མདུན་གྱི་ཏིལ་ལ་ཐིམ་པར་གྱུར། ཅེས་དང་ལས་ཀྱི་རྡོ་རྗེས་ལག་པ་གཉིས་ཀྱི་མཐེབ་སྲིན་གྱིས་ཏིལ་བླངས་ལ། དཔོན་སློབ་ཐམས་ཅད་ཀྱིས། ཨོཾ་བཛྲ་ཌཱ་ཀ་ཁ་ཁ་ཁཱ་ཧི་ཁཱ་ཧི་སརྦ་པཱ་པཾ་ད་ཧ་ན་བྷསྨིན་ཀུ་རུ་སྭཱཧཱ། ལན་གསུམ་བརྗོད་ལ། བདག་ཅག་དཔོན་སློབ་འཁོར་དང་བཅས་པ་ཐམས་ཅད་ཀྱི་བྱུར་དང་སྐལ་བ་ངན་པ་དང་བཀྲ་མི་ཤིས་པ་ཐམས་ཅད་ཉེ་བར་ཞི་བར་གྱུར་ཅིག

ཅེས་བརྗོད་ལ་ཏིལ་དེ་ཉིད་གཡས་སུ་མེར་བསྲེག གཡོན་དུ་ཆུར་བླུག་ལ་དེ་ནས་མེ་དེ་ཡང་གཡོན་གྱི་ཆུར་བླུག་ལ་ཕྱིར་དོར་རོ། ། ཁྲུས་ཀྱི་དོན་དུ་ལས་ཀྱི་རྡོ་རྗེས་ལས་བུམ་མེ་ལོང་། སྐུ་ཕྱིས་རྣམས་བཟུང་ལ། དཔོན་སློབ་རྣམས་རྡོ་རྗེ་དྲིལ་བུ་འཛིན་པས། ཇི་ལྟར་བལྟམས་པ་སོགས་དང་། ཨོཾ་སརྦ་ཏ་ཐཱ་ག་ཏ་སོགས་བརྗོད་ཅིང་མེ་ལོང་ལ་དཀྱིལ་འཁོར་གྱི་གཟུགས་བརྙན་འཆར་བར་བྱས་ལ། དཀྱིལ་འཁོར་བྲི་མཁན་གྱི་མི་གཙང་བའི་དྲི་མ་ཐམས་ཅད་བཀྲུའོ། ། དེ་ནས། དེ་དག་སྐུ་ལ་སོགས་དང་།་་་་་ འདི་ནི་བདག་ལ་བཀའ་དྲིན་ཆེ་བའི་བླ་མ་དམ་པ་དཀོན་མཆོག་ལྷུན་གྲུབ་ཀྱི་ཕྱག་ལེན་ལྟར་བཀོད་པ་ཡིན།
ཨོཾ་ཧཱུྃ་ཏྲཾ་ཧྲཱིཿཨཱཿཀ་ཡ་བི་ཤྭ་དྷ་ནི་སྭཱཧཱ། ཞེས་བརྗོད་ཅིང་སྐུ་ཕྱི་ཚུལ་བྱའོ། ། ནག་པོ་དཀྱིལ་ཆོག་ཏུ་སྐུ་ཕྱི་བའི་ཚིག་མ་བཤད་ཀྱང་། མཁའ་འགྲོ་ལྔའི་ས་བོན་བརྗོད་ཅིང་མེ་ལོང་ལ་དྲིའི་ཐིག་ལེ་ལྔ་བྱེད་པ་གསུངས་པར་ནི། སྐུ་ཕྱིས་ལ་ས་བོན་ལྔའམ།་་་་་ འདིར་སློབ་དཔོན་རང་ཉིད་ཀྱི་གདོང་བཀྲུ་བར་བཤད་པ་དང་མ་བཤད་པ་མང་དུ་སྣང་ཡང་། ཕྱག་ལེན་ལ་མི་མཛད་འདུག་པ་ནི། ནག་པོ་བཤད་སྦྱར་དུ་གདོང་ནི་དག་པར་བཀྲུ་བར་བྱ། ། ཞེས་བྱ་བས་སྒྲུབ་པ་པོ་བདག་རང་གི་སྡིག་པ་དང་སྒྲིབ་པ་སྦྱངས་ནས། ཞེས་གསུངས་པས་དཀྱིལ་ཆོག་གི་སྡིག་པ་སྦྱངས་སྐབས།
བདག་དང་སློབ་མ་གཉིས་ཀྱི་སྡིག་པ་སྦྱངས་ཞེས་ཏིལ་གྱི་སྦྱང་པས་དོན་ཚང་བར་སྣང་ངོ་། ། དྲིའི་ཐིག་ལེ་ལྔ་བྱེད་པར་གོང་དུ་བྱེད་པས། དོན་འདྲ་བར་སྣང་ཞིང་། དེ་དག་སྐུ་ལ་སོགས་ཚིག་ཀྱང་དགོས་པར་ཐོན་ནོ། ། སྦྱངས་ཁྲུས་རྣམས་དངོས་གཞི་བྱུང་ཚད་ལ་བྱེད་དགོས། བྲི་བ་དང་རྒྱན་དགྲམ་པ་བསྟན་ཟིན་ཏོ།། །། དེ་ནས་དཀྱིལ་འཁོར་གྱི་སྤྱོད་པ་ལྔ་པ་བསྐྱེད་ཅིང་བྱིན་གྱིས་བརླབས་པ་ལ། དང་པོ་བསྐྱེད་པ་ནི། མདུན་གྱི་རྡུལ་ཚོན་གྱི་དཀྱིལ་འཁོར་སྭཱ་བྷཱ་ཝས་སྦྱངས།་་་་་ བསང་བ་ནི་བགེགས་སྦྱང་བ་རྒྱས་པ་སོགས་མ་དག་ཡིན་པས།
སུམྦྷ་ནི་སོགས་བསྡུས་པའི་བསང་བ་མི་དགོས་སོ། ། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་སོགས་ནས་རིགས་བདག་གི་རྒྱས་འདེབས་པའི་བར་སྟ་གོན་གྱི་སྐབས་སུ་ཇི་སྐད་བཤད་པ་ལྟར་ལས་ཁྱད་པར་ཚོམ་བུའི་འགོད་སྔགས་དོར་ལ་སྒྲུབ་མཆོད་ཞག་སྦྲེལ་མ་བྱེད་ན། དངོས་གཞི་ཉི་མ་དང་པོ་ལ། ཡེ་ཤེས་པ་གཞུག་པའི་སྔོན་དུ་སྔར་གྱི་ཁུ་ཚུར་བསྣོལ་བའི་ཕྱག་རྒྱ་མདུན་དུ་བརྐྱངས་ཏེ། ཧཱུྃ་རང་གི་སྙིང་ཁ་ནས་སྟ་གོན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་མདུན་གྱི་ནམ་མཁར་བྱོན་པར་གྱུར། ཅེས་བརྗོད། དེ་རྣམས་ལ། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སོགས་ལན་གཅིག་སྔོན་དུ་འགྲོ་བའི་ཆུ་གཉིས་སྔོན་འགྲོའི་ཉེར་སྤྱོད་ལྔ་དང་། ན་མོ་ཆོས་ཀྱི་དབྱིངས་སོགས་ཡིད་མཆོད་ཀྱིས་མཆོད་ལ། ཛཿཧཱུྃ་བཾ་ཧོཿམདུན་བསྐྱེད་ཀྱི་དཀྱིལ་འཁོར་ལ་གཉིས་སུ་མེད་པར་ཐིམ།
ཞེས་བརྗོད། དེ་ནས་ཡེ་ཤེས་པ་གཞུག་པ་སོགས་སྟ་གོན་བཞིན་བྱའོ། ། ལྷ་རྣམས་བྱིན་གྱིས་བརླབས་པ་དྲུག་སྐོར་ལ་ལས་ཀྱི་རྡོ་རྗེས་རྡོ་རྗེའི་དབྱུག་པ་གཟུངས་ཐག་བཏགས་ལ་བཟུང་སྟེ་ལྷ་གང་བྱིན་གྱིས་རློབ་པའི་གནས་དེར་རྡོ་རྗེའི་རྩེ་མོས་རེག་ཅིང་སློབ་དཔོན་གྱིས་དེའི་གཟུངས་ཐག་ནས་བཟུང་བའམ། ཡང་ན་སློབ་དཔོན་ཉིད་ཀྱིས་ཕྱག་གི་རྡོ་རྗེས་ལྷའི་གནས་སུམ་ཅུ་རྩ་བདུན་ཐོད་པ་བཞི་རྣམས་ལ་ཕྱོགས་གཡོན་སྐོར་མཚམས་གཡས་སྐོར་གྱིས་རེག་སྟེ། དང་པོ་རང་སྔགས་ཀྱི་བྱིན་གྱིས་བརླབས་པ་ལ། གཙོ་བོ་ཡབ་ཡུམ་ལ་སྙིང་པོ་གཉིས་ནི། ཨོཾ་ཤྲཱི་བཛྲ་ཧེ་ཧེ་རུ་རུ་སོགས་དང་། ཨོཾ་བཻ་རོ་ཙ་ནི་སོགས་བརྗོད། རྣལ་འབྱོར་མ་བཞི་ལ། ཨོཾ་ཌཱ་ཀི་ནི་ཧཱུྃ་ཧཱུྃ་ཕཊ྄།
སོགས་སྤེལ་མེད་པ་རང་སྔགས་རྐྱང་པ་བརྗོད། ཐོད་པ་བཞི་ལ། ཨོཾ་ཨཱཿཧཱུྃ། ལན་བཞི། ཐུགས་འཁོར་རྣམས་ལ། ཨོཾ་ཀ་ར་ཀ་ར་པྲ་ཙཎྚེ་ཧཱུྃ་ཧཱུྃ་ཕཊ྄། སོགས་དང་། གསུང་འཁོར་བ་རྣམས་ལ། ཨོཾ་ཕཊ྄་ཕཊ྄་ཨེ་ར་བ་ཏི་ཡེ་ཧཱུྃ་ཧཱུྃ་ཕཊ྄། སོགས་དང་།
སྐུ་འཁོར་བ་རྣམས་ལ། ཨོཾ་ཀྵྨཾ་ཀྵྨཾ་ཙཀྲ་བེ་གེ་ཧཱུྃ་ཧཱུྃ་ཕཊ྄། སོགས་དང་། སྒོ་མཚམས་མ་བརྒྱད་ལ། ཨོཾ་ཀཱ་ཀཱ་སྱེ་ཧཱུྃ་ཧཱུྃ་ཕཊ྄། སོགས་རང་སྔགས་རྐྱང་པ་བརྗོད། གཉིས་པ་ཨོཾ་སརྦ་བུདྡྷ་སོགས་ཡུམ་གྱི་ཉེ་སྙིང་དང་། གསུམ་པ་ཀཱ་ཀཱ་སྱེ་སོགས་ནས་སུ་ཀ་རཱ་སྱེ་ཧཱུྃ་ཧཱུྃ་ཕཊ྄། ཅེས་པའི་བར་སྒོ་མ་བཞིའི་སྔགས་དང་། བཞི་པ།
ཨོཾ་ཨ་ཨཱ་ནས་ཨོཾ་ཨཱཿཧཱུྃ་ཧཱུྃ་ཕཊ྄། ཅེས་པའི་ཨཱ་ལི་དང་། ལྔ་པ། ཨོཾ་ཀ་ཁ་ག་གྷ་ང་ནས་ཤ་ཥ་ས་ཧ་ཀྵ་ཧཱུྃ་ཧཱུྃ་ཕཊ྄། ཅེས་ཀཱ་ལི་དང་། དྲུག་པ། ཨོཾ་ཤྲཱི་བཛྲ་ཧེ་རུ་ཀ་སོགས་ཡི་གེ་བརྒྱ་པས་བྱིན་གྱིས་བརླབས་ནས་བརྟན་པར་བྱས་ལ། མཐར་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད་པར་བྱའོ། ། དེའི་དགོས་པ་ནི།
དང་པོས་ཆོས་སྐུ་སྐྱེ་བ་མེད་པ་ལས་སྐྱེ་བའི་ཆོ་འཕྲུལ་དུ་ཤེས་པའི་ཕྱིར་ལྷ་རང་སྔགས་ཀྱི་བྱིན་གྱིས་རླབས། གཉིས་པས་ལྷ་སོ་སོའི་རྣམ་པ་དེ་ཡང་ཆོས་སྐུ་སྐྱེ་བ་མེད་པའི་རྣམ་འཕྲུལ་དུ་རྟོགས་པར་བྱ་བའི་ཕྱིར་ཡུམ་གྱི་ཉེ་སྙིང་གིས་བྱིན་གྱིས་རླབས། གསུམ་པས་ཆོས་སྐུ་སྐྱེ་བ་མེད་པའི་ངང་ནས་འཕྲིན་ལས་བཞིས་སེམས་ཅན་གྱི་དོན་མཛད་པའི་དོན་དུ་སྒོ་མ་བཞིས་སྔགས་ཀྱི་བྱིན་གྱིས་བརླབས། བཞི་པས་འཕྲིན་ལས་བཞི་པོ་དེ་ཡང་ཐབས་སྙིང་རྗེ་ཆེན་པོ་དང་མ་བྲལ་བ་དགོས་པའི་ཆེད་དུ་ཨཱ་ལིས་བྱིན་གྱིས་བརླབས། ལྔ་པས་ཐབས་སྙིང་རྗེ་ཆེན་པོ་དེ་ཡང་ཤེས་རབ་ཀྱི་ཟིན་པ་ཅིག་དགོས་ཞེས་མཚོན་པའི་ཕྱིར་ཀཱ་ལིས་བྱིན་གྱིས་བརླབས། དྲུག་པས་ནི་དེ་ཐམས་ཅད་བརྟན་པར་བྱ་བའི་ཕྱིར། ཡི་གེ་བརྒྱ་པས་བྱིན་གྱིས་བརླབས་པ་ཡིན་ནོ། ། དེ་དག་གིས་ནི་བསྐྱེད་ཅིང་བྱིན་གྱིས་བརླབས་པ་བསྟན་ཟིན་ཏོ།། །། དེ་ནས་དཀྱིལ་འཁོར་གྱི་སྤྱོད་པ་དྲུག་པ་མཆོད་པ་ནི། སྔགས་མཆོད་ནས་བརྩམས་ཏེ་ཁ་སྦྱོར་བརྒྱད་ཀྱི་མཆོད་པའི་བར་སྟ་གོན་བཞིན་བྱ་བ་སྟེ་མཆོད་པའི་རིམ་པའོ། །
དེ་ནས་སྐབས་འདིར་གཏོར་མ་འབུལ་བར་གསུངས་ཀྱང་ཕྱག་ལེན་ལ་བདག་འཇུག་གི་རྗེས་ལ་མཛད་དོ། ། སྒྲུབ་མཆོད་ཞག་སྦྲེལ་ནས་བྱེད་ན། དངོས་གཞི་དང་པོ་ལ་བུམ་བསྐྱེད་སྟ་གོན་གྱི་དགོངས་སྒྲུབ་ཟིན་པས་མི་དགོས། གཉིས་པ་མན་ཆད་ལ་སྐབས་འདིར་བུམ་བསྐྱེད་མཛད།། །། དེ་ནས་དཀྱིལ་འཁོར་གྱི་སྤྱོད་པ་བདུན་པ་འཇུག་པ་ལ། སློབ་དཔོན་བདག་ཉིད་འཇུག་པ་དང་། སློབ་མ་དཀྱིལ་འཁོར་དུ་འཇུག་པའོ། ། དང་པོ་སློབ་དཔོན་བདག་ཉིད་འཇུག་པ་ལའང་ཕྱིའི་འཇུག་པ་དང་ནང་འཇུག་གཉིས་ཀྱི་དང་པོ་ལ་བདུན་ལས། དང་པོ་ཡོན་དབུལ་ནི། སློབ་དཔོན་གྱི་མདུན་དུ་མཎྜལ།
བུམ་པ། དབུ་རྒྱན། དཔའ་བོའི་དར་དཔྱངས། རྡོ་རྗེ་དྲིལ་བུ། ཌཱ་མ་རུ། ནང་མཆོད་ཙམ་མ་གཏོགས་གཞན་དབང་རྫས་རྣམས་ཡིད་ཀྱིས། དེ་ནས་ལས་བུམ་གྱི་ཆུས་གདོང་བཀྲུ་བའམ། ཅུང་ཟད་ཅིག་འཐུང་ལ། ཇི་ལྟར་བལྟམས་པ་སོགས་དང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ།
ཞེས་བརྗོད། དཀྱིལ་འཁོར་གྱི་གཙོ་བོ་དང་། རྩ་བའི་བླ་མ་ཐ་མི་དད་པར་བསམ་ལ། དཀྱིལ་འཁོར་དུ་འཇུག་པའི་ཡོན་དུ་མཎྜལ་ཕུལ། མཎྜལ་འབུལ་དུས། དང་པོ་དང་། ཐ་མ་ལ་ཚིག་རྒྱས་པ་བརྗོད་ཅིང་། གཞན་རྣམས་ལ་མཎྜལ་གླིང་བཞི་རི་རབ་ཉི་ཟླ་ཟུང་གཅིག་་་་་དགའ་ཆེན་ཁྱོད་བདག་གིས་གསོལ་བ་འདེབས་པ་ནག་པོ་དཀྱིལ་ཆོག་ནས་མ་བཤད་པས་མི་མཛད་དོ། ། སོགས་ཀྱིས་དབུལ། རང་ཉིད་སྐད་ཅིག་གིས་རྣམ་པར་སྣང་མཛད་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར།
ཅེས་བརྗོད། གཉིས་པ་བདེན་པའི་སྟོབས་བརྗོད་པ་ནི། རྡོ་རྗེ་དྲིལ་བུ་འཛིན། ཆོས་རྣམས་གཟུགས་བརྙན་ལྟ་བུ་སྟེ། ནས། ། ཀུན་གྱིས་དྲི་མེད་མཐོང་བར་ཤོག ། སོགས་དཀྱིལ་ཆོག་བཞིན་ལན་གསུམ་བརྗོད། གསུམ་པ་གདོང་བཅིང་བ་ནི། ཨ་ཁཾ་ཝི་ར་ཧཱུྃ། ཞེས་བརྗོད་ཅིང་།
གདོང་དར་བཅིངས་ཚུལ་དང་། བཞི་པ་མེ་ཏོག་འཕྲེང་བ་གཏད་པ་ནི། ཨ་ཁཾ་ཝི་ར་ཧཱུྃ། མེ་ཏོག་ནས་འབྲས་གང་རུང་ལག་ཏུ་བླང་། ཀུ་ཤས་ལས་བུམ་གྱི་ཆུ་རང་ལ་གཏོར་ཞིང་། མདུན་བསྐྱེད་ཀྱི་ཐུགས་ཁ་ནས་ཁཎྜ་རོ་ཧཱི་དཔག་ཏུ་མེད་པ་སྤྲོས་ཏེ། བདག་ཉིད་དབང་ལེན་པ་ལ་བར་དུ་གཅོད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད། ཨོཾ་སུམྦྷ་ནི་སོགས་བརྗོད། ལྔ་པ་དྲི་ཞིང་ལན་གདབ་པ་ནི། བུ་ཁྱོད་སུ་ཡིན་ཅི་ལ་དགའ།
ཞེས་དྲིས་པའི་ལན་གདབ་པར་མོས་ལ། སྐལ་བཟང་བདག་བདེ་བ་ཆེན་པོ་ལའོ། ། ཞེས་པ་ལན་གཅིག་བརྗོད། དཀྱིལ་ཆོག་ལས་དྲི་བ་ལན་གསུམ་གསུངས་ཀྱང་ཕྱག་ལེན་ལ་ཚར་གཅིག་མཛད་དོ།། །། དྲུག་པ་ནང་གི་སེམས་བསྐྱེད་པ་ནི་སྙིང་ཁར་རྡོ་རྗེ་བཟུང་ལ། རང་གི་སྙིང་གི་ནང་དུ་རྡོ་རྗེ་དཀར་པོ་རྩེ་མོ་ལྔ་པ་ཤིན་ཏུ་འོད་འཕྲོ་བ་དང་བཅས་པ་ཨོཾ་བཛྲ་ཡོ་ག་ཙིཏྟ་ཨུཏྤ་ད་ཡ་མི། སུ་ར་ཏི་ས་མ་ཡ་སཏྭཾ་ཧོ་སིདྡྷི་བཛྲ་ཡ་ཐཱ་སུ་ཁཾ། ཞེས་བརྗོད། བདུན་པ་གསང་བར་གདམས་ཤིང་ནང་དུ་གཞུག་པ་ནི། སྤྱི་བོར་རྡོ་རྗེ་བཟུང་ལ།
དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་རློབ་པར་འགྱུར་གྱི། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་ཞིང་། མ་དད་པ་རྣམས་ལ་ཡང་མ་ཡིན་ནོ། ། ཞེས་བརྗོད། ལག་གཉིས་ཐལ་མོའི་བར་དུ་རྡོ་རྗེ་བཟུང་དཀྱིལ་འཁོར་གྱི་ཕྱོགས་སུ་མགོ་དུད་པ་དང་བཅས་པས་ངག་ཏུ། ཧཱུྃ་ཛཿཧཱུྃ། ཞེས་པ་དེ་ཙམ་གྱིས་ནི་ཕྱིའི་འཇུག་པའོ།། །། གཉིས་པ་ནང་དུ་འཇུག་པ་ལ་བཅུ་བཞིའི་་་་་་ནག་པོ་བཤད་སྦྱར་གྱི་དགོངས་པ་ལྟར་ལགས། དང་པོ་དམ་ཚིག་བསྒྲག་པ་ནི། དཀྱིལ་འཁོར་གྱི་གཙོ་བོའི་ཞལ་ནས་གསུང་བར་བསམ་ལ།
གོང་ནས་གོང་མའི་སྡོམ་པ་ནི། ། བུ་ཁྱོད་ཀྱིས་ནི་གཟུང་བྱ་སྟེ། ། གྲོལ་བའི་རྒྱུ་ནི་དེ་ལས་གཞན། ། ཐབས་ནི་ཅུང་ཟད་ཡོད་མ་ཡིན། ། ཞེས་བརྗོད། གཉིས་པ་ལྷར་བསྐྱེད་ཅིང་གོ་ཆ་བཅིང་བ་ལ་ཐོག་མར་ནང་གི་བར་ཆད་བསྲུང་བ་ནི། ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ྄། ཅེས་དང་། བདུད་རྩི་ལྕེར་མྱང་ཞིང་ལུས་ལའང་གཏོར། ལྷར་བསྐྱེད་ཅིང་གོ་ཆ་བཅིང་བ་དངོས་ནི།
རང་སྐད་ཅིག་གིས་པདྨ་ཉི་མ་འཇིགས་བྱེད་དུས་མཚན་དང་བཅས་པའི་གདན་གྱི་སྟེང་དུ་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་པ་ཡུམ་རྡོ་རྗེ་ཕག་མོ་དམར་མོ་ཞལ་གཅིག་ཕྱག་གཉིས་མ་དང་མཉམ་པར་སྦྱོར་བའི་སྐུ་ཅན་དུ་གྱུར་པའི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་སོགས་གོ་ཆ་གཉིས་དགོད། གསུམ་པ་དཔའ་བོ་བསྐུལ་བ་ནི་འབར་བའི་ཕྱག་རྒྱ་བསྐོར་ཏེ། ངག་ཏུ། ཕཻ་ཾརང་གི་སྙིང་ཁ་ནས་འོད་ཟེར་འཕྲོས་པས་འོག་མིན་དང་ཡུལ་ཉི་ཤུ་རྩ་བཞི་ནས་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་གྱི་ལྷ་ཚོགས་བསམ་གྱིས་མི་ཁྱབ་པ་བྱོན་ནས་རང་ལ་གཉིས་སུ་མེད་པར་ཐིམ། ཅེས་བརྗོད། རང་གི་མཐེ་བོང་གཡས་པ་གཙོ་བོའི་ཕྱག་གཡོན་པས་བཟུང་ཕྱག་གཡས་ཌཱ་མ་རུ་དཀྲོལ་བར་བསམ་ལ། ཌཱ་མ་རུ་དཀྲོལ། ཨོཾ་ཤྲཱི་ཧེ་རུ་ཀ་ཨ་བདྨེ་བི་དྱ་རཱ་ཛ་ཨ་དྷི་མ་ཧེ་སྭཱཧཱ། ཞེས་ལན་གསུམ་བརྗོད་ཅིང་། རང་གི་སེམས་ཉིད་ལ་དཔའ་བོ་བསྐུལ་བར་བསམ་པའོ། །
བཞི་པ་ཕྱག་དང་སྐྱབས་འགྲོ་གསོལ་བ་གདབ་པ་ནི། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་སྐྱབས་སུ་མཆི། ། དཔའ་བོ་རྣལ་འབྱོར་མ་འཁོར་ལོ། ། རྣལ་འབྱོར་གནས་ལ་བདག་ཕྱག་འཚལ། ། དོན་དམ་སྨྲ་བའི་སེངྒེ་ཞེས་བྱ་བ། །
ཉོན་མོངས་གཅོད་པའི་དོན་ལ་ཤིན་ཏུ་མཁས་གྱུར་པ། ། སྲིད་པའི་ཉེས་བརྒྱ་སྐྱེད་རྩ་ཉོན་མོངས་ཆོམས་མཛོད་ལ། ། རྣལ་འབྱོར་དོན་དམ་རྒྱལ་པོ་དེ་ཉིད་བདག་ལ་འགྲུབ་པར་མཛོད། ཀྱིས་བར་སྦྲེལ་ཏེ་ལན་གསུམ་དང་། རྡོ་རྗེ་དྲིལ་བུ་འཛིན་པས། དེ་བཞིན་གཤེགས་པ་ཀུན་གྱི་གནས། ། ཧེ་རུ་ཀ་དཔལ་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པར་བགྱི། ། སོགས་ལན་གསུམ་བརྗོད།
ལྔ་པ་སྦྱང་བ་བྱ་བ་ནི། གོང་བཞིན་སྦྱང་བ་གསུམ་བྱེད། དེ་ཙམ་མི་ནུས་ན་བགེགས་་་་་་ཕྱག་ལེན་ལ་བདག་འཇུག་གི་ཚེ་བགེགས་སྦྱང་བ་ལས་མི་མཛད། སྦྱང་བ་ཙམ་བྱས་ཀྱང་རུང་ངོ་།། །། དྲུག་པ་ནང་དུ་འཇུག་པའི་དངོས་གཞི་ལྷར་བསྐྱེད་པ་ནི། སྭཱ་བྷཱ་ཝས་སྦྱངས། སྟོང་པའི་ངང་ལས་པདྨ་ཉི་མའི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ། ཞེས་པ་་་་་་འདི་ཧཱུྃ་དང་ཨཾ་ལས་རྡོ་རྗེ་དང་གྲི་གུག་དཀར་པོ་མི་གསུང་བ་ཧཱུྃ་དང་ཨཾ་ལས་རྡོ་རྗེ་དང་གྲི་གུག་ཧཱུྃ་དང་ཨཾ་གིས་མཚན་པ་གསུང་བ་ཕྱག་ལེན་ཡིན། ནས། སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རང་ཉིད་བཅོམ་ལྡན་འདས་འཁོར་ལོ་བདེ་མཆོག་སྐུ་མདོག་སྔོན་པོ་ནས་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
ཞེས་པའི་བར་སྒྲུབ་ཐབས་བཞིན་བརྗོད། བསྡུ་ན་སྐད་ཅིག་གིས་བསྐྱེད་ཀྱང་རུང་། རང་གི་སྙིང་ཁར་རྩ་འདབ་མ་བརྒྱད་པ་ཉིས་བརྩེགས་ཀྱི་དབུས་ཀྱི་ཧཱུྃ་ཡིག་བཅོམ་ལྡན་འདས་ནང་གི་ཧེ་རུ་ཀ་འཁོར་ལོ་བདེ་མཆོག་སོགས་གཙོ་བོ་ཡབ་ཡུམ་དང་། ནང་སྐོར་རྩ་འདབ་བརྒྱད་ཀྱི་ཕྱོགས་བཞིར་མདུན་ནས་བརྩམས་ཏེ་གཡོན་བསྐོར་དུ་ལཾ་མཾ་པཾ་ཏཾ་ལས་ཤར་དུ་མཁའ་འགྲོ་མ་སྔོ་སྐྱ། སོགས་ཀྱི་ལྷ་མོ་བཞི་དང་། མཚམས་བཞིར་ཐོད་པ་བདུད་རྩིས་གང་བ་བཞི་ལ་སངས་རྒྱས་ཀྱི་གཟུགས་ཀྱིས་མཚན་པའོ། ། ཕྱི་སྐོར་གྱི་རྩ་འདབ་བརྒྱད་ལ་ཧཱུྃ་བརྒྱད་ལས་ཤར་དུ་ཁྭ་གདོང་མ་སྔོ་སྐྱ། སོགས་སྒོ་མཚམས་མ་བརྒྱད་བསྐྱེད། ཞལ་ཕྱག་རྣམས་སྒྲུབ་ཐབས་བཞིན་ནོ། ། ཕྱི་ནང་གི་ལྷ་དེ་རྣམས་ཀྱི་གནས་རྣམས་སུ་ཟླ་བའི་དཀྱིལ་འཁོར་སོགས་ནས་ཡབ་ཡུམ་རྣམས་ཀྱི་གནས་སུ་ཡབ་གཉིས་སུ་མེད་པར་གྱུར།
ཅེས་པའི་བར་གྱིས་གོ་ཆ་གཉིས་དགོད། དེ་ནས་འབར་བའི་ཕྱག་རྒྱ་དང་། ཕཻ་ཾསྙིང་ཁའི་གཙོ་བོའི་ཐུགས་ཁ་ནས་འོད་ཟེར་འཕྲོས་པས་སངས་རྒྱས་བྱང་སེམས། དཔའ་བོ་མཁའ་འགྲོ་ཐམས་ཅད་འཁོར་ལོ་བདེ་མཆོག་གི་ལྷ་ཚོགས་ཀྱི་རང་བཞིན། ཡི་གེ་ཨཱ་ལྀ་ཀཱ་ལྀའི་རྣམ་པར་སྤྱན་དྲངས་རང་གི་སྙིང་ཁར་ཐིམ་པས་ལུས་ཀྱི་ནང་ཐམས་ཅད་ཁྱབ་སྟེ་ཟག་པ་མེད་པའི་བདེ་བས་རྒྱུད་གང་བར་གྱུར། ཅེས་བརྗོད། དེ་ཙམ་གྱིས་ལྷ་དང་སྐལ་བ་མཉམ་པར་བྱས་པའོ། ། བདུན་པ་ཕྱག་བྱ་བ་ནི། ཐལ་མོ་གནས་གསུམ་དུ་སྦྱར་ལ། ཨོཾ་ན་མཿཏེ་ཧཱུྃ།
ན་མཿམེ་ཧཱུྃ། ན་མོ་ན་མཿཧཱུྃ་སྭཱཧཱ། ཞེས་དང་། སྤྲོས་པ་ལ་དགའ་ན། སྒོ་བཞི་ནས་ཕྱག་བྱ་སྟེ། དེ་ཡང་དཀྱིལ་འཁོར་གྱི་ཤར་སྒོར་གནས་པས་མཁའ་འགྲོ་མས་བདག་ལ་བྱིན་གྱིས་རློབས་ཤིག་སྙམ་པས་ཐལ་མོ་སྤྱི་བོར་སྦྱར་ལ་ངག་ཏུ། ཨོཾ་སརྦ་བི་ར་ཡོ་གི་ནི་པུ་ཛོ་སསྡྱ་ན་ཡ་ཨཏྨ་ནཾ་ནིརྻ་ཏཱ་ཡ་མི་སརྦ་ཏ་ཐཱ་ག་ཏ་བཱི་ར་ཡོ་གི་ནི་ཨཏྨ་ཌཱ་ཀི་ཎཱི་ཨ་དྷི་ཏིཥྛ་སྭ་མཾ། དེ་ནས་བྱང་སྒོ་ནས་ལཱ་མས་བདག་ལ་དབང་སྐུར་ཅིག་སྙམ་པས་ཐལ་མོ་སྤྱི་བོར་སྦྱར་ལ། ངག་ཏུ། ཨོཾ་སརྦ་བཱི་ར་ཡོ་གི་ནི་པུ་ཛོ་ཨ་བྷི་ཥེ་ཀ་ཡ་ཨཏྨ་ནཾ་ནིརྻ་ཏ་ཡ་མི་སརྦ་ཏ་ཐཱ་ག་ཏ་བཱི་ར་ཡོ་གི་ནི་ཨཏྨ་ལཱ་མ་ཨ་བྷི་ཥིཉྩ་མཾ།
ནུབ་སྒོར་ཁཎྜ་རོ་ཧས་ཆོས་ཀྱི་འཁོར་ལོ་སྐོར་ཅིག་སྙམ་པའི་ཐལ་མོ་དཔྲལ་བར་སྦྱར་ལ། ངག་ཏུ། ཨོཾ་པུ་ཛོ་དྷརྨྨཱ་ཙཀྲ་པྲ་བརྟ་ཡ་ན་མ་ཨཏྨ་ནས་ཨཏྨ་ཁཎྜ་རོ་ཧ་དྷརྨྨཱ་ཙཀྲ་པྲ་བརྟ་ན་ཡ་མཾ། ལྷོ་སྒོར་གཟུགས་ཅན་མས་འཕྲིན་ལས་མཛོད་ཅིག་སྙམ་པའི་ཐལ་མོ་སྤྱི་གཙུག་ཏུ་སྦྱར་ལ། ངག་ཏུ། ཨོཾ་ནས་པུ་ཛོ་ཀརྨཱ་ནེ་ཨཏྨ་ནས་ཨཏྨ་རུ་བི་ནི་ཀརྨཱ་ཀུ་རུ་མཾ། ཞེས་པས་ཕྱག་བྱ། བརྒྱད་པ་སྡོམ་པ་བཟུང་བ་ནི། འདིའི་ལུགས་ཀྱིས་སྡོམ་པ་བསྒྲགས་པ་ཙམ་གྱིས་ཀྱང་ཐོབ་པར་བཞེད་པས་ཐོག་མར་བསྒྲགས་པ་ནི། སངས་རྒྱས་ཆོས་དང་དགེ་འདུན་ཏེ། །
དཀོན་མཆོག་གསུམ་ལ་སྐྱབས་སུ་སོང་། ། འདི་ནི་སངས་རྒྱས་རིགས་ཡིད་འོང་། ། སྡོམ་པ་བརྟན་པར་གྱུར་པ་འོ། ། རྡོ་རྗེ་དྲིལ་བུ་ཕྱག་རྒྱ་ནི། ། བློ་ཆེན་ཁྱོད་ཀྱིས་གཟུང་བར་བྱ། ། བྱང་ཆུབ་སེམས་དང་དེ་རྡོ་རྗེ། ། ཤེས་རབ་དྲིལ་བུ་ཞེས་བསྒྲགས་སོ། ། སློབ་དཔོན་ཁྱེད་ཀྱིས་བཟུང་བར་བྱ། ། བླ་མ་སངས་རྒྱས་ཀུན་དང་མཉམ། ། འདི་ནི་རྡོ་རྗེའི་རིགས་དག་པའི། །
དམ་ཚིག་སྡོམ་པ་ཡིན་པར་བཤད། ། རིན་ཆེན་རིགས་ལ་རྟག་ཏུ་ནི། ། ཉིན་རེ་བཞིན་ཡང་ལན་དྲུག་ཏུ། ། ཆོས་དང་ཟང་ཟིང་མི་འཇིགས་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། ཕྱི་དང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། འདི་ནི་པདྨའི་རིགས་དག་པའི། ། དམ་ཚིག་ཡིད་དུ་འོང་བ་འོ། ། ལས་ཀྱི་རིགས་མཆོག་ཆེན་པོ་ལ། །
སྡོམ་པ་ཐམས་ཅད་ལྡན་པ་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། ཅེས་ཚར་གཅིག་བརྗོད། དེ་ནས་སྡོམ་པ་བཟུང་བ་ནི། སྲས་བཅས་་་་་་ཀྱེ་རྡོར་གཞིའི་ཆོ་ག སངས་རྒྱས་ཐམས་ཅད་དང་། ། སོགས་ལན་གསུམ་་་་་་འདིའི་རྗེས་ལ་ཁྱད་པར་གྱི་དམ་ཚིག་ཉེར་གཉིས་བཟུང་བའི་ཕྱིར་སངས་རྒྱས་ཆོས་དང་དགེ་འདུན་ལ་སོགས་མཛད་པའི་འཕགས་པ་སོགས་ཀྱི་ཟིན་བྲིས་འདུག་ཀྱང་ནག་པོ་དཀྱིལ་ཆོག་དང་བཤད་སྦྱར་གཉིས་ཀར་མ་བཤད་འདུག་པས་རེ་ཞིག་བརྟག་པར་བྱའོ། ། བརྗོད། དགུ་པ་དམ་ལ་བཞག་པ་ནི།
སྤྱི་བོར་རྡོ་རྗེ་བཟུང་ལ། དེང་ཁྱོད་དཔའ་བོ་དང་རྣལ་འབྱོར་མ་ཐམས་ཅད་ཀྱི་རིགས་སུ་ཞུགས་ཀྱིས། ངས་ཁྱོད་ལ་དཔལ་ཧེ་རུ་ཀའི་ཡེ་ཤེས་བསྐྱེད་པར་བྱ་སྟེ། ཡེ་ཤེས་གང་གིས་ཁྱོད། དེ་བཞིན་གཤེགས་པ་ཐམས་ཅད་དང་དཔའ་བོ་དང་རྣལ་འབྱོར་མ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་ལྟ་ཅི་ཞིག་སྨོས། ཁྱོད་ཀྱིས་དཀྱིལ་འཁོར་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ་དམ་ཚིག་ཉམས་པར་འགྱུར་ཏ་རེ། ཞེས་པའི་བར་གྱིས་ཕན་ཡོན་གྱི་སྒོ་ནས་དང་། ཡང་རྡོ་རྗེ་སྙིང་ཁར་བཞག་ལ། ཧེ་རུ་ཀ་དཔལ་དེང་ཁྱོད་ཀྱི། །
སྙིང་ལ་ཡང་དག་བཞུགས་པར་འགྱུར། ། གལ་ཏེ་ཚུལ་འདི་སྨྲས་གྱུར་ན། ། དེ་མ་ཐག་ཏུ་བྲལ་ཏེ་གཤེགས། ། སོགས་ཉེས་དམིགས་ཀྱི་སྒོ་ནས་དང་། བདུད་རྩི་བླུད་དེ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུང་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་ཐོབ། ། ཨོཾ་པཉྩ་ཨ་མྲྀ་ཏ་ཨུ་ཏ་ཀ་ཋཿཋཿཋཿ
སོགས་བརྗོད་ཅིང་བདུད་རྩི་འཐུང་བ་གཉིས་ཀའི་སྒོ་ནས་དང་། སྤྱི་བོར་རྡོ་རྗེ་བཞག་སྟེ། དེང་ནས་བརྩམས་ཏེ་བུ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱིས། གང་ངས་འདི་བྱོས་ཤིག་ཅེས་བསྒོ་བ་དེ་བྱ་དགོས་སོ། ། ཁྱོད་ཀྱིས་ང་ལ་བརྙས་པར་མ་བྱེད་ཅིག ཁྱོད་མི་བདེ་བ་མ་སྤངས་པར་དུས་བྱས་ནས་དམྱལ་བར་ལྟུང་བར་འགྱུར་ཏ་རེ། སོགས་ཀྱིས་རྡོ་རྗེ་སློབ་དཔོན་གྱི་བཀའ་ཉན་པའི་སྒོ་ནས་དམ་ལ་བཞག་པའོ། ། བཅུ་པ་ནང་གི་འཇུག་པའི་གསོལ་བ་གདབ་པ་ནི། མཎྜལ་ཕུལ་་་་་་ཁ་བསྐངས་ནས་མཛད། ཏེ།
དཔའ་བོ་དང་རྣལ་འབྱོར་མ་ཐམས་ཅད་ཀྱིས་བྱིན་གྱིས་རློབས་ཤིག དཔལ་ཧེ་རུ་ཀ་བདག་ལ་དབབ་པར་མཛོད་ཅིག ཅེས་ལན་གསུམ་གྱི་གསོལ་བ་བཏབ། བཅུ་གཅིག་པ་ཡེ་ཤེས་པ་དབབ་ཅིང་བརྟན་པར་བྱ་བ་ནི། རང་འཁོར་་་་་་ཕྱག་ལེན་ལ་གཞུང་གོང་འོག་ཅུང་ཟད་བསྒྱུར་བ་འདི་བཞིན་མཛོད། ལོ་བདེ་མཆོག་ཏུ་གསལ་བའི་རྐང་པ་གཉིས་ཀྱི་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་ཡཾ་དང་བ་དན་གྱིས་མཚན་པ། རྐང་མཐིལ་གཉིས་སུ་ཡི་གེ་ཛྷཻཾ་ལྗང་ཁུ་རེ་རེ། སུམ་མདོར་རཾ་ལས་མེའི་དཀྱིལ་འཁོར་གྲུ་གསུམ་དམར་པོ། རཾ་དང་མེ་འབར་བས་མཚན་པ། སྙིང་ཁར་ལཾ་ལས་སའི་དཀྱིལ་འཁོར་སེར་པོ་གྲུ་བཞི་ལཾ་དང་རྡོ་རྗེ་ཕྱེད་པས་མཚན་པ།
མགྲིན་པར་ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་ཝཾ་དང་་་་་་འབྱུང་བཞི་བསྐྱེད་པ་ནག་པོ་དཀྱིལ་ཆོག་རྣམས་མི་འདྲ་བ་མང་པོ་འདུག་ནའང་། ངེད་རང་ས་ལོའི་སྒྲུབ་ཐབས་ཉམས་སུ་ལེན་མཁན་རྣམས་ངག་འདོན་བདེ་བ་དང་ཧ་ཅང་འགལ་བ་མི་འདུག་པས་སྒྲུབ་ཐབས་བཞིན་བྲིས་པ་ལགས། བུམ་པས་མཚན་པ། སྤྱི་བོར་ཡཾ་ལས་རླུང་གི་དཀྱིལ་འཁོར་ལ་ཧས་མཚན་པ། རྐང་འོག་གི་རླུང་གཡོས་པས་རྐང་མཐིལ་གྱི་ཛྷཻཾ་ཕུལ། དེས་སུམ་མདོའི་མེ་སྦར། དེས་སྙིང་ཁའི་ས་བསྲོས། དེས་མགྲིན་པའི་ཆུ་སྐོལ། དེ་ལས་བདུད་རྩིའི་རྒྱུན་སྙིང་ཁའི་ས་ལ་ཐིམ་པས་ལུས་ལ་བདེ་དྲོད་དཔག་ཏུ་མེད་པ་སྐྱེས། དེའི་དུས་སུ་རྐང་མཐིལ་གྱི་རླུང་དང་མེས་ནམ་མཁའ་ལ་བཏེག
སྤྱི་བོའི་རླུང་གིས་མར་འཕུལ་བས་ལུས་བར་སྣང་ལ་འདར་ཡེད་ཡེད་གནས་པ་ལ་ནམ་མཁའ་ནས་འཁོར་ལོ་བདེ་མཆོག་གི་ལྷ་ཚོགས་སྤྱན་དྲངས། དེ་ཡང་ལུས་ཀྱི་སྟོད་ཀྱི་ཆ་ལ་ཐུགས་ཀྱི་འཁོར་ལོའི་ལྷ་རྣམས་ནག་པོའི་རྣམ་པས་ཐིམ། བར་གྱི་ཆ་ལ་གསུང་གི་འཁོར་ལོའི་ལྷ་རྣམས་དམར་པོའི་རྣམ་པས་ཐིམ། སྨད་ཀྱི་ཆ་ལ་སྐུའི་འཁོར་ལོའི་ལྷ་རྣམས་དཀར་པོའི་རྣམ་པས་ཐིམ་ཞིང་། དེ་མ་ཡིན་པའི་དཔའ་བོ་དང་། རྣལ་འབྱོར་མ་དཔག་ཏུ་མེད་པ་ཡང་བ་སྤུའི་བུ་ག་ནས་ཐིམ་པར་བསམ་ཞིང་། རོལ་མོ་དང་རྫས་ཀྱིས་བདུག་ཅིང་། ཨོཾ་ཤྲཱི་བཛྲ་ཧེ་ཧེ་སོགས་དང་། ཨོཾ་བཻ་རོ་ཙ་ནཱི། སོགས་ཡབ་ཡུམ་གྱི་སྙིང་པོ་གཉིས་ཀྱི་མཐར།
ཨོཾ་ཏིཥྛ་མཧཱ་ཀྲོ་དྷ་ཨ་བེ་ཤ་ཡ་ཧཱུྃ། ཨོཾ་ཤྲཱི་ཧེ་རུ་ཀ་ཨ་བིཏྨ་ཧེ་བི་དྱ་རཱ་ཛ་ཨ་དྷི་མ་ཧེ་སྭཱཧཱ། ཞེས་བརྗོད་བདག་འཇུག་ལ་སྤོག་ཆོག་མི་མཛད། ཏིཥྛ་བཛྲ་ཞེས་བརྗོད་ལ་སྤྱི་བོར་རྡོ་རྗེ་རྒྱ་གྲམ་བཞག་ཅིང་བརྟན་པར་བྱའོ། ། བཅུ་གཉིས་པ་ནམ་མཁའི་ཁ་དོག་དྲི་བ་བདག་འཇུག་ལ་དངོས་སུ་མི་མཛད། བཅུ་གསུམ་པ་མེ་ཏོག་དོར་བ་ནི། དཀྱིལ་འཁོར་གྱི་ལྷ་སུམ་ཅུ་རྩ་བདུན་ལ་གཙོ་བོ་དང་འཁོར་ལ་སོགས་པའི་བཟང་ངན་གྱི་རྣམ་རྟོག་མ་བྱེད་ཅིག ཐམས་ཅད་ཀྱང་དག་པའི་ཡེ་ཤེས་གཅིག་གི་སྣང་བ་ཡིན་ལ། རང་གི་རིགས་དང་རྗེས་སུ་མཐུན་པ་ལ་མེ་ཏོག་ཕོག་པ་ཡིན་ནོ། ། ཞེས་བགོ་བར་བསམས་ནས།
ཨོཾ་པྲ་ཏཱིཙྪ་བཛྲཧོཿ ཞེས་བརྗོད་ལ་ལྟོས་མེད་དུ་དོར་བར་བསམ། མེ་ཏོག་བཅིངས་པ་ནི། རང་གིས་མེ་ཏོག་ཕུལ་བ་དེ་གཙོ་བོ་བླ་མས་སླར་བླངས་ཏེ། རང་གི་མགོ་བོར་བཅིངས་པར་བསམས་ལ། པྲ་ཏི་གྲྀཧྞ་སྭ་ཨི་མཾ་སཏྭ་མཧཱ་བ་ལ། ཞེས་བརྗོད། བཅུ་བཞི་པ་གདོང་གཡོགས་ཕྱེ་ལ་དཀྱིལ་འཁོར་བསྟན་པ་ནི་གདོང་གཡོགས་ཕྱེ་བར་བསམ་ལ། ཧེ་རུ་ཀ་དཔལ་དེང་ཁྱོད་ཀྱི། ། མིག་འབྱེད་པ་ནི་བརྩོན་པར་མཛད། །
ཕྱེ་བས་ཐམས་ཅད་མཐོང་གྱུར་པ། ། རྡོ་རྗེའི་མིག་ནི་བླ་ན་མེད། ། སོགས་བརྗོད། དཀྱིལ་འཁོར་བསྟན་པ་ནི། ལྟོས་ཤིག་ལྟོས་ཤིག་སེམས་དཔའ་ཆེ། ། དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་བསྐྱེད། ། ཁྱོད་ནི་རྣལ་འབྱོར་མ་རིགས་སྐྱེས། ། སྔགས་དང་ཕྱག་རྒྱས་བྱིན་གྱིས་བརླབས། ། འགྲོ་བ་ཕུན་སུམ་ཚོགས་ཀུན་དང་། །
དངོས་གྲུབ་ཀུན་ཁྱོད་དབང་བསྐུར་འགྱུར། ། དམ་ཚིག་ཐམས་ཅད་བསྐྱང་བ་དང་། ། སྔགས་རྣམས་ལ་ཡང་བརྩོན་པར་གྱིས། ། སོགས་དང་། སྣ་ཚོགས་པདྨའི་ལྟེ་བར་བཞུགས། ། གཉིས་མེད་གཉིས་མེད་སྤོ་ན་གནས། ། བརྟན་གཡོ་ཀུན་གྱི་བདག་ཉིད་ཅན། ། སྤྱོད་དང་གྲོལ་བ་རབ་སྩོལ་བ། ། ཀུན་མཁྱེན་ཀུན་མཛད་གཙོ་བོ་སྟེ། ། དཔའ་བོ་ཆེ་ལ་བུ་ཁྱོད་ལྟོས། །
ཞེས་པའི་བར་སྦྲེལ་ཏེ་ལན་གཅིག་བརྗོད་ལ། རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་མངོན་སུམ་ལྟ་བུར་མཐོང་བ་ཡིན་ནོ། ། ཞེས་བརྗོད་ཅིང་བསམ། དེ་ཙམ་གྱིས་ནི་སློབ་དཔོན་བདག་ཉིད་འཇུག་པའི་ཆོ་གའོ། ། གཉིས་པ་སློབ་མ་དཀྱིལ་འཁོར་དུ་འཇུག་པ་ནི་དཀྱིལ་ཆོག་ཏུ་བལྟའོ། །་་་་་ འདིའི་ངག་འདོན་མཚམས་སྦྱོར་སྔགས་འཆང་ཆེན་པོས་ལོགས་སུ་མཛད་པ་བཞིན་ཤེས་པར་བྱའོ། ། དཀྱིལ་འཁོར་གྱི་སྤྱོད་པ་བདུན་པ་བསྟན་ཟིན་ཏོ།། །། དེ་ནས་རྡོ་རྗེ་སློབ་མའི་དབང་ཞུ་བའི་ཡོན་དུ་མཎྜལ་ཕུལ། ཧེ་རུ་ཀ་དཔལ་དབང་བསྐུར་བ། ། འགྲོ་བ་སྐྱོབས་ཕྱིར་གཟི་བརྗིད་ཅན། །
ཇི་ལྟར་ཡོན་ཏན་འབྱུང་གནས་གཙོ། ། དེ་བཞིན་བདག་ལ་དེང་སྩོལ་ཅིག ། ཅེས་པ་ལན་གསུམ་གྱིས་གསོལ་་་་་་དཔའ་བོ་ཆེན་པོ་སོགས་འདིར་མི་མཛད། བ་བཏབ། དཀྱིལ་འཁོར་གྱི་ཤར་ཕྱོགས་སུ་དབང་སྟེགས་སེངྒེས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་ཉི་མ་འཇིགས་བྱེད་དུས་མཚན་དང་བཅས་པའི་གདན་གྱི་སྟེང་དུ་རང་འཁོར་ལོ་བདེ་མཆོག་ཡབ་ཡུམ་གྱི་སྐུར་གྱུར། ཅེས་བརྗོད་ཡུངས་ཀར་གྱིས་བརྡེག་ཅིང་། སུམྦྷ་ནི་བཟླས། དེ་ནས་རྣམ་རྒྱལ་བུམ་པ་བཏེག་སྟེ་རྡོ་རྗེ་དྲིལ་བུ་འཛིན་པས། བཀྲ་ཤིས་གང་ཞིག་ཆོས་ཀྱི་་་་་་སོགས་ཤླཽ་ཀ་གཅིག་བརྗོད། སོགས་བརྗོད་པའི་མཐར།
བདག་ཅག་དཔོན་སློབ་འཁོར་དང་བཅས་པ་ཐམས་ཅད་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་ཞིང་བཀྲ་ཤིས་དང་བདེ་ལེགས་ཀྱིས་ཁྱབ་པར་གྱུར་ཅིག ཅེས་བརྗོད་ཅིང་མེ་ཏོག་དོར་རོ།། །། སྤྱི་དོན་གསུམ་པ་བརྟུལ་ཞུགས་ཀྱི་རིམ་པ་ལ་བཅུ་བཞིར་གནས་པ་ལས། དང་པོ་མེ་ཏོག་འཕྲེང་བའི་སྔགས་ཀྱིས་དབང་་་་་་འདིར་ཨོཾ་པྲ་ཏཱིཙྪ་བཛྲ་ཧོ་ཞེས་བརྗོད་པའི་ཟིན་བྲིས་འགའ་ཞིག་སྣང་མོད། ཕྱག་ལེན་ལ་མི་མཛད་དེ། ནག་པོ་བཤད་སྦྱར་ན། ཏིང་ངེ་འཛིན་གྱིས་དབུ་ལ་ཕུལ་བར་བསམ་མོ་ཞེས་བྱ་བ་ལ་སོགས་པ་རྒྱས་པར་གསུངས་པའི་ཕྱིར་རོ། ། དོན་གྱི་བཟླས་ལུང་ཡིན་ལ་འཇུག་པའི་དུས་ཀྱི་མེ་ཏོག་དབུལ་བ་ལྟ་བུ་ནི་མ་ཡིན་ནོ། ། ཟིན་བྲིས་པ་རྣམས་ནི་སྔར་གང་ལ་ཕོག་པའི་ལྷ་ལ་ཕུལ་གསུངས་པ་ལ་འཁྲུལ་པར་ཟད་དོ། ། འདི་དོན་ནག་པོ་བཤད་སྦྱར་ལ་ཞིབ་ཏུ་གཟིགས་པས་གྲོལ་བར་འགྱུར་རོ། །
བསྐུར་བ་ནི། དཀྱིལ་འཁོར་གྱི་གཙོ་བོ་བླ་མ་འཁོར་ལོ་སྡོམ་པར་གསལ་བའི་ཐུགས་ཁའི་ཧཱུྃ་ལས་སྔགས་གྱི་འཕྲེང་བ་བྱུང་ཞལ་ནས་ཐོན་ཏེ། རང་འཁོར་ལོ་བདེ་མཆོག་ཏུ་གསལ་བའི་ཞལ་དུ་ཞུགས་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་གི་མཐར་འཁོད། ཨོཾ་ཤྲཱི་བཛྲ་ཧེ་ཧེ་སོགས་དང་། ཨོཾ་བཻ་རོ་ཙ་ནི་སོགས་གསུམ་གསུམ་བཟླས་མེ་ཏོག་དོར་ཏེ། བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། ཞེས་ཚར་གཅིག་བརྗོད། སླར་མེ་ཏོག་དེ་ཉིད་སྔགས་ཀྱི་འཕྲེང་བར་བླ་མས་བྱིན་གྱིས་བརླབས། བདག་གི་སྤྱི་བོར་བཞག་པར་བསམ་སྟེ།
བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ཞེས་གསུངས་བར་བསམ་ཞིང་བརྗོད། རིགས་ལྔ་ཡབ་ཡུམ་དུ་བྱེད་པ་ནི། ནག་པོ་བཤད་སྦྱར་དུ། སློབ་མ་གཉིས་མེད་སྦྱོར་ལྡན་ཞེས་བྱ་བ་ནི། ཆུའི་དབང་ལ་སོགས་པའི་བྱེ་བྲག་གིས། མི་བསྐྱོད་པ་ལ་སོགས་པ་ཡབ་ཡུམ་གྱི་ལྷའི་ང་རྒྱལ་འཛིན་དུ་འཇུག་པའོ། ། འདིས་ནི་ཧེ་རུ་ཀ་ཡབ་ཡུམ་དུ་སློབ་མ་བསྐྱེད་པ་གསལ་ལོ། ། ཞེས་གསུངས་པས་ན།
ནག་པོ་དཀྱིལ་ཆོག་ཏུ་མི་གསལ་བ་རྣམས་བཤད་སྦྱར་དུ་གསལ་བར་མཛད་པ་ཡིན་པས། རྗེ་བཙུན་གྱི་དགོངས་པའང་རིགས་ལྔ་ཡུམ་ཅན་ཡིན་པར་སེམས་སོ། ། དེ་ན་ཆོ་གའི་རྣམ་གཞག་ནི་འདི་ལྟར་འབྱུང་སྟེ། གཉིས་པ་མི་བསྐྱོད་པ་ཆུའི་དབང་ལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨྨ་སྭ་བྷཱ་ཝ་ཤུདྡྷོ྅ཧཾ། བདག་གི་རྣམ་ཤེས་ཀྱི་ཕུང་པོ་དང་། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བདག་གི་རྣམ་ཤེས་ཀྱི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་གཉིས་ཀའང་མི་བསྐྱོད་པ་ཧེ་རུ་ཀ་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱི་གཡས་པས་རྡོ་རྗེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། རལ་པའི་ཐོར་ཅོག་དང་།
རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་དཀྱིལ་མོ་ཀྲུང་གིས་བཞུགས་པ། དེའི་པང་ན་ཡུམ་མ་མཱ་ཀི་སྔོན་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་བཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། ཅེས་དང་། རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་དབང་གི་ལྷ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་ཕཻ་ཾབཛྲ་ས་མཱ་ཛཿ ཞེས་པས་སྤྱན་དྲངས། ཁྱེད་རྣམས་ཀྱིས་བདག་ལ་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ།
གཙོ་བོའི་ཐུགས་ཁ་ནས་སྒོ་མཚམས་མ་བརྒྱད་བྱོན་ཏེ། བུམ་པའི་ཆུས་དབང་བསྐུར། བར་བསམ་ཞིང་། བུམ་པ་སྤྱི་བོར་བཞག་ལ། ཨོཾ་ཀཱ་ཀཱ་སྱེ། ཨཱུ་ལུ་ཀ་སྱེ། ཤྭ་ན་སྱེ། སཱུ་ཀ་རཱ་སྱེ། ཡ་མཱ་དཱ་ཌྷི་ཡེ། ཡ་མ་དཱུ་ཏཱི་ཡེ།
ཡ་མ་དཾཥྚཱི་ཎྱེ། ཡ་མ་མ་ཐ་ནཱི་ཡེ། ཨོཾ་བཛྲཱི་བྷཱ་ཝ་ཨ་བྷི་ཥིཉྩ་ཧཱུྃ་ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་བས་ལུས་ཐམས་ཅད་གང་། དྲི་མ་ཐམས་ཅད་དག དབང་ཐམས་ཅད་ཐོབ་པར་གྱུར། ཅེས་བརྗོད་ཅིང་བུམ་ཆུ་ཁྱོར་བར་བླུགས་ཏེ་འཐུང་། བླ་མ་འཁོར་ལོ་བདེ་མཆོག་གི་ཐུགས་ཁའི་ས་བོན་གྱི་འོད་ཀྱིས་མི་བསྐྱོད་པ་དཔག་ཏུ་མེད་པ་སྤྱན་དྲངས་ཏེ། རང་གི་སྤྱི་བོར་ཟླ་བ་ལ་ཨོཾ་བསམ་པའི་བུ་ག་ནས་ཞུགས་པས་ལུས་ཐམས་ཅད་མི་བསྐྱོད་པའི་རྡུལ་ཕྲ་རབ་ཀྱིས་གང་བར་གྱུར། ཅེས་ནང་གི་དབང་ངོ་། ། ཨོཾ་བཛྲ་པུཥྤཾ།
དྷུ་པཾ། ཨཱ་ལོ་ཀེ གནྡྷཾ། ནཻ་ཝི་དྱཾ་ཨཱཿཧཱུྃ། དེ་ལྟར་ན་མི་བསྐྱོད་པའི་སྒོ་ནས་ཆུའི་དབང་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པ་དང་སྐལ་བ་མཉམ་པར་བྱས་པ་ཡིན་ནོ། ། གསུམ་པ་རིན་ཆེན་འབྱུང་ལྡན་ཅོད་པན་གྱི་དབང་ནི།
ཨོཾ་སྭཱ་བྷཱ་ཝ་དང་། བདག་གི་ཚོར་བའི་ཕུང་པོ་དང་། དབང་རྫས་དབུ་རྒྱན་མི་དམིགས་ཏེ། ནས། ཉི་མའི་དཀྱིལ་འཁོར་གྱི་སྟེང་དུ། ཨཾ་ལས་རིན་པོ་ཆེ་ཨཾ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བདག་གི་ཚོར་བའི་ཕུང་པོ་དང་། དབང་རྫས་དབུ་རྒྱན་གཉིས་ཀའང་རིན་ཆེན་འབྱུང་ལྡན་ཧེ་རུ་ཀ་སྐུ་མདོག་སེར་པོ་ཞལ་གཅིག་ཕྱག་གཉིས་ཀྱིས་གཡས་པས་རིན་པོ་ཆེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། རལ་པའི་སོགས་འདྲ་དེའི་པང་དུ་ཡུམ་རིན་ཆེན་སྒྲོལ་མ་སེར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། དབང་རྫས་ཀྱི་རིན་ཆེན་འབྱུང་ལྡན་ཡབ་ཡུམ་སྙོམས་པར་ཞུགས།
ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར་ཅེས་དང་། ཁྱེད་རྣམས་ཀྱིས་སོགས་ཀྱིས་གསོལ་བ་བཏབ། དེ་ནས། རལ་པའི་ཐོར་གཙུག་གིས་བརྒྱན་པའི། ། རིན་ཆེན་དབུ་རྒྱན་དམ་པ་དང་། ། སངས་རྒྱས་ཀུན་གྱིས་རབ་བསྔགས་པའི། ། དར་དཔྱངས་དབང་སྐུར་སྦྱིན་པར་བྱ། ། ཨོཾ་སརྦ་བུདྡྷ། སོགས་ཡུམ་གྱི་ཉེ་སྙིང་དང་། ཨོཾ་པྲ་ཏཱིཙྪ་མཧཱ་མུ་ཀུ་ཊ་ཧོཿ
ཞེས་བརྗོད་ཅིང་དབུ་རྒྱན་དང་། དཔའ་བོའི་དར་དཔྱངས་བཅིང་། ཀཱ་ཀཱ་སོགས་སྔགས་རྣམས་གོང་བཞིན་བརྗོད་ལ་ཀུ་ཤའི་རྩ་བས་བུམ་ཆུ་སྤྱི་བོར་གཏོར་ལ་ཆུ་དབང་བསྐུར། བླ་མ་འཁོར་ལོ་བདེ་མཆོག་གི་ཐུགས་ཀའི་ས་བོན་གྱི་འོད་ཀྱིས་རིན་ཆེན་འབྱུང་ལྡན་དཔག་ཏུ་མེད་པ་སྤྱན་དྲངས་ཏེ། རང་གི་སྤྱི་བོར་སྣ་ཚོགས་རྡོ་རྗེའི་ལྟེ་བ་ནས་ཐིམ་པས། ལུས་ཐམས་ཅད་རིན་ཆེན་འབྱུང་ལྡན་གྱི་རྡུལ་ཕྲ་རབ་ཀྱིས་གང་བར་གྱུར། ཅེས་ནང་གི་དབང་ངོ་། ། ཨོཾ་བཛྲ་པུཥྤཾ་སོགས་མཆོད་པ་ལྔས་མཆོད། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པན་གྱི་དབང་ཐོབ། སེར་སྣ་དག
ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། ། རིན་ཆེན་འབྱུང་ལྡན་དང་སྐལ་བ་མཉམ་པར་བྱས་པ་ཡིན་ནོ། ། བཞི་པ་འོད་དཔག་མེད་རྡོ་རྗེའི་དབང་ནི། སྭ་བྷཱ་ཝ་དང་བདག་གི་འདུས་ཤེས་ཀྱི་ཕུང་པོ་དང་། དབང་རྫས་རྡོ་རྗེ་མི་དམིགས་ཏེ། ། སོགས་དང་། ཛྲཱིཾ་ལས་པདྨ་ཛྲཱིཾ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། བདག་གི་འདུས་ཤེས་ཀྱི་ཕུང་པོ་དང་།
དབང་རྫས་རྡོ་རྗེ་གཉིས་ཀའང་འོད་དཔག་མེད་ཧེ་རུ་ཀ་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་གཡས་པས་པདྨ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། རལ་པའི་སོགས་འདྲ། དེའི་པང་དུ་ཡུམ་གོས་དཀར་མོ་དམར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། དབང་རྫས་ཀྱི་འོད་དཔག་མེད་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། ཅེས་དང་། ཁྱེད་རྣམས་ཀྱིས་སོགས་གསོལ་བ་བཏབ། དེ་ནས། འདི་དེ་སངས་རྒྱས་ཐམས་ཅད་ཀྱིས། །
ཧེ་རུ་ཀ་དཔལ་དབང་བསྐུར་བས། ། དེ་རིང་ཁྱེད་ལ་དབང་བསྐུར་ཏེ། ། རབ་ཏུ་གྲུབ་ཕྱིར་རྡོ་རྗེ་ལོངས། ། ཨོཾ་ཤྲཱི་ཧེ་རུ་ཀ་ཨ་དྷི་པ་ཏི་སཏྭཾ་ཨ་བྷི་ཥིཉྩ་མི་ཏིཥྛ་བཱི་ར་ས་མ་ཡ་སཏྭཾ། ཞེས་བརྗོད་ཅིང་ལག་པ་གཡས་སུ་རྡོ་རྗེ་བྱིན། གོང་བཞིན་ཆུ་དབང་བསྐུར། བླ་མ་འཁོར་ལོ་བདེ་མཆོག་གི་ཐུགས་ཀའི་ས་བོན་གྱི་འོད་ཀྱིས་འོད་དཔག་མེད་དཔག་ཏུ་མེད་པ་སྤྱན་དྲངས་ཏེ། རང་གི་མགྲིན་པར་པདྨ་འདབ་མ་བཅུ་དྲུག་པའི་ལྟེ་བ་ནས་ཞུགས་པས་ལུས་ཐམས་ཅད་འོད་དཔག་ཏུ་མེད་པའི་རྡུལ་ཕྲ་རབ་ཀྱིས་གང་བར་གྱུར། ཅེས་ནང་གི་དབང་ངོ་། ། མཆོད་པ་ལྔས་མཆོད།
དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག་འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་ཏུ་མེད་པ་དང་སྐལ་བ་མཉམ་པ་བྱས་པ་ཡིན་ནོ། ། ལྔ་པ་དོན་ཡོད་གྲུབ་པ་དྲིལ་བུའི་དབང་ནི། སྭཱ་བྷཱ་ཝ་དང་། བདག་གི་འདུ་བྱེད་ཀྱི་ཕུང་པོ་དང་། དབང་རྫས་དྲིལ་བུ་མི་དམིགས་ཏེ། སོགས་དང་། ཁཾ་ལས་རལ་གྲི་ཁཾ་གིས་མཚན་པ།
དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། བདག་རྫས་ཀྱིས། དབང་རྫས་དྲིལ་བུ་གཉིས་ཀའང་དོན་ཡོད་གྲུབ་པ་ཧེ་རུ་ཀ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་ཀྱིས་གཡས་པས་རལ་གྲི་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། རལ་པའི་སོགས་འདྲ། དེའི་པང་དུ་ཡུམ་དམ་ཚིག་སྒྲོལ་མ་ལྗང་ཁུ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། དབང་རྫས་ཀྱི་དོན་ཡོད་གྲུབ་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དྲིལ་བུར་གྱུར། ཅེས་དང་། ཁྱེད་རྣམས་ཀྱིས་སོགས་གསོལ་བ་བཏབ།
དེ་ནས། འདི་ནི་རྣལ་འབྱོར་མ་ཀུན་གྱིས། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཅངས། ། བྱང་ཆུབ་མཆོག་ཏུ་རྒྱལ་བར་བཞེད། ། ཅེས་བརྗོད་ལ་དྲིལ་བུ་ལག་པ་གཡོན་པར་སྦྱིན། གོང་བཞིན་ཆུ་དབང་བསྐུར། བླ་མ་འཁོར་ལོ་བདེ་མཆོག་གི་ཐུགས་ཁའི་ས་བོན་གྱི་འོད་ཀྱིས་དོན་ཡོད་གྲུབ་པ་དཔག་ཏུ་མེད་པ་སྤྱན་དྲངས་ཏེ། རང་གི་སྤྱི་བོར་སྣ་ཚོགས་རྡོ་རྗེའི་ལྟེ་བ་ནས་ཐིམ་པས་ལུས་ཐམས་ཅད་དོན་ཡོད་གྲུབ་པའི་རྡུལ་ཕྲ་རབ་ཀྱིས་གང་བར་གྱུར། ཅེས་ནང་གི་དབང་ངོ་། །
མཆོད་པ་ལྔས་མཆོད། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་སྒྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པ་དང་སྐལ་བ་མཉམ་པ་བྱས་པ་ཡིན་ནོ། ། དྲུག་པ་རྣམ་པར་སྣང་མཛད་མིང་གི་དབང་ནི། སྭཱ་བྷཱ་ཝ་དང་། བདག་གི་གཟུགས་ཀྱི་ཕུང་པོ་མི་དམིགས་ཏེ། སོགས་དང་།
བྷྲུཾ་ལས་འཁོར་ལོ་བྷྲུཾ་གྱིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བདག་གི་གཟུགས་ཀྱི་ཕུང་པོ་རྣམ་པར་སྣང་མཛད་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་གཡས་པས་འཁོར་ལོ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། རལ་པའི་སོགས་འདྲ། དེའི་པང་དུ་ཡུམ་སངས་རྒྱས་སྤྱན་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། ཁྱེད་རྣམས་ཀྱིས་སོགས་གསོལ་བ་བཏབ། དེ་ནས་ལག་པ་གཡས་རྡོ་རྗེ་དང་དྲིལ་བུ་བཟུང་ལ། ཨོཾ་ཤྲཱི་ཧེ་རུ་ཀ་ཨ་དྷི་པ་ཏི་སཏྭཾ། ཨ་བྷི་ཥིཉྩ་མཾ་ཤྲཱི་ཧེ་རུ་ཀ་ན་མ་ཨ་བྷི་ཥེ་ཀ་ཏ། དཔལ་ཆེ་་་་་་རང་རང་གི་གསང་མཚན་བརྗོད།
གེ་མོ་ཞེས་བྱ་བའི་དེ་བཞིན་གཤེགས་པའོ། ། ཞེས་བརྗོད་ཅིང་ཐུགས་ཁ་ནས་སྤྲོས་པའི་སྒོ་མཚམས་མ་བརྒྱད་ཀྱིས་མིང་འདོགས་པར་བསམ་པའོ། ། དེ་ནས་གོང་བཞིན་ཆུ་དབང་བསྐུར། བླ་མ་འཁོར་ལོ་བདེ་མཆོག་གི་ཐུགས་ཁའི་ས་བོན་གྱི་འོད་ཀྱིས་རྣམ་པར་སྣང་མཛད་དཔག་ཏུ་མེད་པ་སྤྱན་དྲངས་ལ། རང་གི་སྤྱི་བོར་ཨོཾ་མགོ་ཐུར་བལྟས་བསྒོམ་པའི་བུ་ཁ་ནས་ཐིམ་པས་ལུས་ཐམས་ཅད་རྣམ་པར་སྣང་མཛད་ཀྱི་རྡུལ་ཕྲ་རབ་ཀྱིས་གང་བར་གྱུར། ཞེས་ནང་དབང་ངོ་། ། མཆོད་པ་ལྔས་མཆོད། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར།
ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། རྣམ་པར་སྣང་མཛད་དང་སྐལ་བ་མཉམ་པར་བྱས་པ་ཡིན་ནོ། ། བདུན་པ་བརྟུལ་ཞུགས་ལ་གཉིས་ལས། དང་པོ་རང་གི་ལྷག་པའི་ལྷའི་སྐུ་གསུང་ཐུགས་རྡོ་རྗེ་དང་མི་འབྲལ་བར་བྱ་བའི་ཕྱིར་ཐུན་མོང་གི་བརྟུལ་ཞུགས་ནི་སྭ་བྷཱ་ཝ་དང་། རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ་རང་སྐད་ཅིག་གིས་མི་བསྐྱོད་པ་ཧེ་རུ་ཀ་སྐུ་མདོག་སྔོན་པོ། ནས། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དེའི་པང་ན་སོགས་མི་བསྐྱོད་པ་ཆུ་དབང་བཞིན་བྱེད།
རང་གི་ཐུགས་ཀར་ཡང་མི་བསྐྱོད་པ་དེ་འདྲ་བ་གཅིག་གི་རྒྱས་བཏབ་པར་གྱུར། ཞེས་ནང་དབང་གི་དོད་ཡིན་ནོ། ། དེ་ནས། འདི་དེ་སངས་རྒྱས་ཐམས་ཅད་དེ། ། ཧེ་རུ་ཀ་དཔལ་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཅངས། ། ཧེ་རུ་ཀ་དཔལ་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་ཏིཥྛ་ཨེ་ཥ་ཏྭཾ་དྷ་ར་ཡ་མི་ཧཱུྃ་ཧ་ཧ་ཧ་ཧ་ཧོཿ དེང་ཕྱིན་ཆད་ཐ་མལ་གྱི་སྤྱོད་པ་ཐུལ་ལ་རྡོ་རྗེ་འཆང་གི་སྐུ་གསུང་ཐུགས་ལ་གནས་པར་གྱིས་ཤིག ཅེས་བརྗོད་ལ་ལག་ཏུ་རྡོ་རྗེ་གཏད་པ་ནི་རྡོ་རྗེའི་བརྟུལ་ཞུགས་སོ། །
གཉིས་པ་སྤྱོད་པ་ལ་ནུས་པ་མཐུ་དང་ལྡན་པར་བྱ་བའི་ཕྱིར་ཐུན་མོང་མ་ཡིན་པའི་བརྟུལ་ཞུགས་སྦྱིན་པ་ནི། སྭ་བྷཱ་ཝ་དང་། རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་ཉི་མ་འཇིགས་བྱེད་དུས་མཚན་དང་བཅས་པའི་གདན་གྱི་སྟེང་དུ། རང་སྐད་ཅིག་གིས་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་པ། ཡུམ་རྡོ་རྗེ་ཕག་མོ་དམར་མོ་ཞལ་གཅིག་ཕྱག་གཉིས་མ་དང་མཉམ་པར་སྦྱོར་བའི་སྐུ་ཅན་དུ་གྱུར་པའི་སྙིང་ཁར་ཡང་བསྒོམ་པ་དང་འདྲ་བའི་འཁོར་ལོ་བདེ་མཆོག་ཡབ་ཡུམ་གྱིས་རྒྱས་བཏབ་པར་གྱུར། དེ་ནས་ལག་པ་གཡས་པར་ཌཱ་མ་རུ། གཡོན་པར་ཐོད་པ། བསེ་རལ་ཁར་ཚངས་སྐུད། གཡོན་པའི་གྲུ་མོར་ཁ་ཊྭཱཾ་ག་བྱིན་པར་བསམས་ལ།
འདི་ལ་གཡས་ཌཱ་མ་རུ་དང་གཡོན་ཐོད་པ་འཛིན་ཚུལ་བྱེད།་་་་་ ཁ་ཊྭཱཾ་ག་དང་ཌཱ་མ་རུ། ། ཧེ་རུ་ཀ་དཔལ་ཁ་ཊྭཱཾ་ག ། རྣལ་འབྱོར་མ་ནི་ཌཱ་མ་རུ། ། རྡོ་རྗེ་ཁ་ཊྭཱཾ་རྡོ་རྗེར་བཅས། ། དྲིལ་བུ་སིལ་སིལ་སྒྲ་སྒྲོག་ཅིང་། ། ཚངས་པའི་སྐུད་ཐོགས་རྣལ་འབྱོར་བདག ། ཁ་ཊྭཾ་ག་དང་རྣལ་འབྱོར་སྣོད། ། དཔའ་བོ་ཆེན་པོས་བླང་བར་གྱིས། ། སོགས་བརྗོད་པའི་མཐར།
ཌཱ་མ་རུ་ནི་ཤེས་རབ་སྟོང་པ་ཉིད་ཀྱི་སྒྲ་སྒྲོག་པ། ཁ་ཊྭཾ་ག་ནི་ཐབས་རིག་པ་བྱང་ཆུབ་ཀྱི་སེམས། ཐོད་པ་བདེ་བ་སྐྱོང་བ། ཚངས་པའི་སྐུད་པ་ཐབས་ཤེས་ཟུང་དུ་འབྲེལ་བ་ཡིན་པས་ན་དེ་ལྟར་ཤེས་པར་གྱིས་ལ། སེམས་ཅན་གྱི་དོན་གྱིས་ཤིག ཅེས་བརྗོད་པ་སྟེ་རྡོ་རྗེ་སློབ་མའི་དབང་ངོ་། ། བརྒྱད་པ་རྡོ་རྗེ་སློབ་དཔོན་གྱི་དབང་ནི། ཐོག་མར་མཎྜལ་ཕུལ་ནས། དཔའ་བོ་ཆེན་པོ་མི་ལྡོག་པའི། ། དབང་བསྐུར་བ་ནི་བདག་ལ་སྩོལ། །
སེམས་ཅན་ཀུན་གྱི་དོན་བགྱིད་ཕྱིར། ། བདག་ནི་རྟག་ཏུ་སློབ་དཔོན་གྱུར། ། ཅེས་ལན་གསུམ་གྱི་གསོལ་བ་གདབ། དབང་སྟེགས་རིན་པོ་ཆེའི་ཁྲིའི་སྟེང་དུ། རང་ཉིད་འཁོར་ལོ་བདེ་མཆོག་གི་ང་རྒྱལ་གྱིས་འཁོད་པར་གྱུར། ཅེས་བརྗོད་ཅིང་བསམ། དེ་ནས་རྡོ་རྗེ་ཐུགས་ཀྱི་དམ་ཚིག་ནི། འདི་དེ་སངས་རྒྱས། སོགས་ནས། ས་མ་ཡ་སཏྭཾ་གྱི་བར་བརྗོད།
རྡོ་རྗེ་གསོར་ནས་མཐར་སྙིང་ཁར་བཟུང་སྟེ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་ཚུལ་བདག་པོའི་བདག ། རྡོ་རྗེ་འདི་ནི་ཆོས་ཐམས་ཅད་ཀྱི་དབྱིངས་སྤྲོས་པའི་མཐའ་ཐམས་ཅད་དང་བྲལ་བ། རིག་སྟོང་དབྱེར་མེད་པའི་ཡེ་ཤེས་ཀྱི་ངོ་བོ་ཡིན་ལ། རང་གི་སེམས་རྣམ་པར་དག་པ་ཡང་རིག་སྟོང་དབྱེར་མེད་པའི་རྡོ་རྗེའི་རང་བཞིན་དུ་ཤེས་པར་གྱིས་ཤིག ཅེས་བརྗོད། དེ་ནས་དྲིལ་བུ་གསུང་གི་དམ་ཚིག་ནི།
འདི་ནི་རྣལ་འབྱོར་མ་ཀུན་གྱིས། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཅངས། ། བྱང་ཆུབ་མཆོག་ཏུ་རྒྱལ་བས་བཞེད། ། ཅེས་བརྗོད། དྲིལ་བུ་དཀྲོལ་ལ་མཐར་དཀུ་གཡོན་པར་ཁ་གྱེན་དུ་བསྟན་ནས་བཟུང་ལ། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་དཔའ་ནི། ། སྲིད་པ་དམ་པར་བྱེད་པར་འགྱུར། །
དྲིལ་བུ་འདི་ནི་ཆོས་ཐམས་ཅད་ཀྱི་དབྱིངས་སྤྲོས་པའི་མཐའ་ཐམས་ཅད་དང་བྲལ་བ་གྲག་སྟོང་དབྱེར་མེད་པའི་ཡེ་ཤེས་ཀྱི་ངོ་བོ་ཡིན་ལ། རང་གི་ངག་རྣམ་པར་དག་པ་ཡང་གྲག་སྟོང་དབྱེར་མེད་པའི་དྲིལ་བུའི་སྒྲ་ལྟར་ཤེས་པར་གྱིས་ཤིག ཅེས་བརྗོད། དེ་ནས་ཕྱག་རྒྱ་ཆེན་པོ་སྐུའི་དམ་ཚིག་ནི། རང་སྐད་ཅིག་གིས་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པའི་ཚུལ་དུ་བཞུགས་པ། གཉིས་ཀའང་རུས་པ་དང་རིན་པོ་ཆེའི་རྒྱན་གྱིས་བརྒྱན་པའི་སྐུ་ཅན་དུ་གྱུར། ཅེས་བརྗོད། རྡོ་རྗེ་དང་དྲིལ་བུ་ཐུགས་ཁར་བསྣོལ་ནས་འཁྱུད་པའི་ཚུལ་དུ་བྱས་ཏེ། རྡོ་རྗེ་ཆེ་དང་དྲིལ་བུ་ཆེ། །
ཟུངས་ཤིག་རྡོ་རྗེ་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། རང་ཉིད་ལྷའི་སྐུ་ཞལ་སྦྱོར་གྱི་རྣམ་པ་གསལ་ལ་མ་འགགས་པ་མེ་ལོང་ནང་གི་གཟུགས་བརྙན་ལྟར་ཤེས་པར་གྱིས་ཤིག ཅེས་བརྗོད། གོང་བཞིན་ཀུ་ཤའི་རྩ་བས་དངོས་སུ་བུམ་ཆུ་སྤྱི་བོར་གཏོར་ཞིང་། ཏིང་ངེ་འཛིན་གྱི་སྒོ་མཚམས་མ་བརྒྱད་ཀྱིས་དབང་བསྐུར་བར་བསམས་ལ། ངག་ཏུ། ཨོཾ་ཀཱ་ཀཱ་སྱེ། སོགས་ནས།
ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུའི་ལྷག་མ་ཡར་ལུད་པ་ལས་རྡོ་རྗེ་འཆང་ཆེན་པོས་དབུ་བརྒྱན་པ་ལ། ལྷ་ཐམས་ཅད་ཀྱིས་ཁམས་གསུམ་ཆོས་ཀྱི་རྒྱལ་པོར་མངའ་གསོལ་ཞིང་རབ་ཏུ་གནས་པས་བརྟན་པར་བྱས་པ་ཡིན་ནོ། ། ཨོཾ་སུ་ཏྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་མེ་ཏོག་གཏོར། དེ་ནས་པུཥྤེ་སོགས་མཆོད་པ་ལྔས་མཆོད་ནས། དེ་རིང་རྡོ་རྗེ་སློབ་དཔོན་གྱུར། །
སྔགས་དང་བརྒྱུད་རྣམས་འཛིན་གྱུར་པར། ། སངས་རྒྱས་བྱང་ཆུབ་སེམས་དཔའ་དང་། ། ལྷ་རྣམས་ཀུན་གྱིས་བཞེད་པ་ཡིན། ། སེམས་ཅན་རྣམས་ནི་རྗེས་གཟུང་ཕྱིར། ། ཁྱོད་ཀྱིས་ནན་ཏན་བསྐྱེད་ནས་ནི། ། དཀྱིལ་འཁོར་ཆོ་ག་བཞིན་བྲིས་ནས། ། སྒྲུབ་པ་པོ་རྣམས་སྔགས་ལ་སྦྱོར། ། ཞེས་དང་། དེང་ཕྱིན་ཆད་ཁྱེད་རྣམས་རྡོ་རྗེ་སློབ་དཔོན་དུ་གྱུར་པ་ཡིན་པས། དཀྱིལ་འཁོར་་་་་་འདི་ཚིགས་བཅད་ཀྱི་གོང་དུ་བཤད་ཀྱང་ཕྱག་ལེན་ལ་གོང་འོག་ཅུང་ཟད་བསྒྱུར་ཏེ་མཛད་པ་ཡིན་ནོ། །
དང་ལྷའི་དེ་ཁོ་ན་ཉིད་བསྟན་པ་དང་། དབང་བསྐུར་བ་དང་རབ་གནས་ལ་སོགས་པ་རྡོ་རྗེ་སློབ་དཔོན་གྱི་ལས་ཐམས་ཅད་བསྒྲུབ་པར་གྱིས་ཤིག ཅེས་བསྒོ་བར་བསམ་ཞིང་ངག་ཏུ་ཡང་བརྗོད་པ་སྟེ་རྡོ་རྗེ་སློབ་དཔོན་གྱི་དབང་ངོ་། ། དགུ་པ་རྗེས་གནང་ནི། ཐོག་མར་ལྷ་མཆོད་པའི་རྗེས་སུ་གནང་བའི་ཕྱིར་ནང་གི་ལྷ་མོ་བརྒྱད་ཀྱིས་དཀྱིལ་འཁོར་མཆོད་པའི་ཚུལ་དུ་བྱ་བ་སྟེ། སོ་སོའི་ཕྱག་རྒྱ་བཅས་ལ། དེང་ནས་བརྩམས་ཏེ་རྫོགས་སངས་རྒྱས། ། རྣལ་འབྱོར་མ་དང་དཔའ་ཚོགས་དང་། ། ཤེས་རབ་ཐམས་ཅད་སྙེམས་ཅན་གྱིས། ། གར་མཆོད་བདེ་བའི་མཆོད་པ་གྱིས། །
ཨ། སྒེག་དང་བཅས་པའི་འཕྲེང་བ་འཕངས། ། སངས་རྒྱས་ཀུན་སོགས་རྣལ་འབྱོར་པ། ། དེ་ནི་འབྲལ་བར་མི་འགྱུར་ཏེ། ། འཕྲེང་བ་དེ་ཡི་རྒྱན་ཡིན་ནོ། ། ཨོཾ། ལུས་ཅན་ཀུན་ལ་དམ་ཆོས་ཀྱི། ། གླུ་ནི་ཁྱོད་ཀྱི་བླངས་བར་གྱིས། ། དེས་ནི་རྣལ་འབྱོར་མ་དེ་དང་། ། མྱུར་དུ་བདེ་བ་མྱོང་བར་འགྱུར། །
གྷི། དེ་ཉིད་ཐལ་མོའི་གར་གྱིས་ནི། ། སངས་རྒྱས་ཐམས་ཅད་མཆོད་པར་འགྱུར། ། སངས་རྒྱས་འདུ་བའི་འཕྲིན་ལས་ཀྱིས། ། གར་མཁན་ཚུལ་དུ་བསྒྱུར་བ་གྱིས། ། ཧོ། སངས་རྒྱས་རྣམས་ལ་མེ་ཏོག་གཏོར། ། བྱང་ཆུབ་ཡན་ལག་ཚོགས་གྱུར་པའི། ། མཚན་དང་དཔེ་བྱད་ལྡན་པ་ཡིས། ། བདེ་གཤེགས་སྐུ་ནི་ཐོབ་པར་འགྱུར། །
བྷྲུཾ། རྫོགས་སངས་རྒྱས་ལ་སྤོས་ཕུལ་བས། ། བརྟུལ་ཞུགས་བཟང་པོས་ལེགས་ཚིམ་གྱིས། ། ལུས་ཅན་བདེ་གཤེགས་ཆ་ལུགས་སུ། ། ཡེ་ཤེས་ཀྱིས་ནི་ཚིམ་པར་གྱིས། ། ཨཱཿ ཆོས་ཀྱི་མེ་ནི་ལེགས་སྦར་བས། ། པདྨ་གར་དབང་རང་ཉིད་དེ། ། སེམས་ཅན་མ་རིག་ལྡོངས་རྣམས་ལ། ། ཡེ་ཤེས་སྒྲོན་མེ་སྦར་བར་གྱིས། །
པྲ། ཁྱོད་ཀྱིས་རྒྱལ་ལ་དྲི་ཕུལ་བས། ། ཚུལ་ཁྲིམས་ཏིང་འཛིན་ཤེས་རབ་དང་། ། རྣམ་གྲོལ་ཡེ་ཤེས་མཐོང་བ་ཡི། ། བྱང་ཆུབ་ལུས་ཅན་རྣམས་ལ་བགོས། ། གྷ། ཞེས་བརྗོད་པའི་མཐར། དེ་ལྟར་ན་ཁྱེད་ཀྱིས་དཀྱིལ་འཁོར་གྱི་དྲུང་དུ་སྒེག་པ་ལ་སོགས་པའི་སྤྱོད་པས་དཀྱིལ་འཁོར་ལ་མཆོད་པས། དེང་ཕྱིན་ཆད་དེ་ལྟ་བུའི་སྤྱོད་པ་ཅི་བྱས་པ་ཐམས་ཅད་ལྷ་མཆོད་པར་འགྱུར་བ་ཡིན་ནོ། ། ཞེས་བརྗོད་པར་བྱའོ། །
དེ་ནས་སེམས་ཅན་གྱི་དོན་བྱ་བའི་རྗེས་སུ་གནང་བ་ནི། གསེར་གྱི་ཐུར་མའམ། རྡོ་རྗེས་མིག་གི་ཐད་སོར་བྱུག་པའི་ཚུལ་དུ་བྱ་ཞིང་། ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་རབ་རིབ་བསལ་བ་ལྟར། ། བུ་ཁྱོད་ཀྱི་ནི་མི་ཤེས་པའི། ། རབ་རིབ་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནཻ་ཏྲ་ཡ་ཨ་པ་ཧ་ར་པ་ཊ་ལཾ་ཧྲིཿ ཞེས་བརྗོད། མེ་ལོང་ལ་བལྟར་བཅུག་པར་བསམ་སྟེ།
ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། བཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། ངོ་བོ་ཉིད་མེད་གནས་མེད་པར། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་གྱིས། ། འོན་ཀྱང་རྣལ་འབྱོར་མ་སྲས་སྐྱེ། ། ཞེས་བརྗོད་པའི་མཐར། གོང་དུ་བཤད་ཀྱང་འདིར་མཛད།་་་་་
ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་ཤེས་པར་གྱིས་ལ། སེམས་ཅན་ཐམས་ཅད་ལ་དོན་གྱིས་ཤིག ཅེས་བརྗོད། དེ་ནས་ཆོས་བཤད་པའི་རྗེས་སུ་གནང་བ་ནི། རྐང་པའི་བར་དུ་འཁོར་ལོ། ལག་པ་གཡས་པར་དུང་གཡོན་པར་དྲིལ་བུ། ལག་པ་གཉིས་ཀྱི་བར་དུ་རྒྱུད་ཀྱི་པོ་ཏི་སྦྱིན་པར་བསམ་ལ། སེམས་ཅན་ཀུན་ལ་ཕན་པའི་ཕྱིར། ། འཇིག་རྟེན་དུ་ནི་ཐམས་ཅད་དུ། ། བྱ་བ་སྤྱོད་ཚུལ་གསང་བ་ཡི། །
ཆོས་ཀྱིས་འཁོར་ལོ་བསྐོར་བར་གྱིས། ། ཁྱོད་ཀྱི་ཐེ་ཚོམ་དོགས་མེད་པར། ། ཡིད་གཉིས་མེད་པའི་སེམས་ཀྱིས་སུ། ། ཆོས་ཀྱི་དུང་ནི་བླ་མེད་པ། ། དྲི་མེད་ཀུན་ཏུ་གང་བར་གྱིས། ། ཞེས་བརྗོད། འདིར་ནག་པོ་བཤད་སྦྱར་ལས། སེམས་ཅན་ཀུན་ལ་ཐམས་ཅད་དུ། ། ཞེས་བྱ་བ་ལ་སོགས་པས་རིགས་ལྔའི་རྗེས་སུ་གནང་བ་མཛད་དོ། ། ཞེས་གསུངས་པས།
འདིར། སེམས་ཅན་ཀུན་ལ་ཐམས་ཅད་དུ། ། ནས། སྣ་ཚོགས་འཁོར་ལོ་རབ་ཏུ་བསྐོར། ། ཞེས་པའི་བར་ཕྱག་རྒྱ་དང་བཅས་པ་ཀྱཻ་རྡོར་བཞིན་དང་། དེ་ལྟར་ན་སེམས་ཅན་ལ་ཆོས་ཀྱི་འཁོར་ལོ། ནས། སྒྲ་སྒྲོགས་བཤད་པ་གྱིས་ཤིག ཅེས་སྤྱི་ལྟར་བརྗོད། དེ་ནས་འཕྲིན་ལས་བསྒྲུབ་པའི་རྗེས་གནང་ནི།
ཞི་དང་རྒྱས་དང་དབང་དང་དགུག ། སྡང་བར་བྱ་དང་གནོད་སོགས་དང་། ། བསད་དང་བསྐྲད་པ་ཐམས་ཅད་དེ། ། ལས་དེ་རྣམས་ནི་བསྒྲུབ་པར་གྱིས། ། རལ་གྲི་མིག་སྨན་ས་འོག་དང་། ། མཆིལ་ལམ་དེ་བཞིན་རིལ་བུ་སྟེ། ། རྣལ་འབྱོར་མ་ཡི་དངོས་གྲུབ་ནི། ། དེ་ནི་ཅི་དགར་བསྒྲུབ་པར་གྱིས། ། ཞེས་བརྗོད་དོ། ། དེ་དག་གི་ནི་རྗེས་གནང་ངོ་།། །།
བཅུ་པ་དམ་ཚིག་ནི། ཐོག་མར་དམ་ཚིག་དང་སྡོམ་པ་སྦྱིན་པ་སྟེ། ནངས་པར་སྔར་ལངས་སེམས་དག་ཉིད། ། མ་ལུས་ལས་ནི་བྱས་ནས་ཀྱང་། ། བསྲུང་དང་ས་ལ་སོགས་པ་ཡིས། ། སྡོམ་པའི་བདག་ཉིད་ཅན་བསྲུང་ངོ་། ། ལུས་དང་སྲོག་ལ་ལྟོས་མེད་པར། ། དམ་ཚིག་དང་ནི་སྡོམ་པ་བསྲུང་། ། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་ནི་བཟླ་བར་བྱ། །
གང་ཚེ་ཉམས་གྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། དགུན་ཟླ་འབྲིང་པོ་ནས་བརྩམས་ཏེ། ། ཟླ་བ་རེ་རེ་བསྲུང་བ་ནི། ། གཉིས་མེད་གཉིས་མེད་ལ་གནས་པ། ། ཚེས་བཅུ་ལ་ནི་དེ་རབ་མཆོད། ། ཆང་དང་ཤ་སོགས་གང་ཅིའང་རུང་། ། དཔའ་བོ་རྣལ་འབྱོར་མང་པོའི་ཚོགས། ། ཐམས་ཅད་གཉིས་མེད་པང་ན་གནས། ། ཧེ་རུ་ཀ་དཔལ་རབ་ཏུ་མཆོད། །
ཐེག་པ་དམན་ལ་འདོད་མི་བྱ། ། སེམས་ཅན་ལ་ཡང་རྒྱབ་མི་ཕྱོགས། ། འཁོར་བ་དག་ཀྱང་ཡོངས་མི་སྤང་། ། མྱ་ངན་འདས་ལ་དགར་མི་རུང་། ། དཔའ་བོ་རྣལ་འབྱོར་མ་ཀུན་ལ། ། ཁྱོད་ཀྱིས་བརྙས་པར་མི་བྱ་སྟེ། ། ཕྱག་རྒྱ་བཞོན་པ་མཚོན་ཆ་དང་། ། མཚན་མར་འགོམ་པར་མི་བྱ་འོ། ། དམ་ཚིག་རབ་བསྲུང་བསོད་ནམས་ཀྱིས། ། ཚེ་འདི་ཉིད་ལ་འགྲུབ་པར་འགྱུར། །
བུད་མེད་ཐམས་ཅད་མཐོང་བ་ན། ། གཡོན་ནས་ལན་གསུམ་བསྐོར་བྱ་ཞིང་། ། སྤྱི་བོས་ཕྱག་ནི་བྱས་ནས་ཀྱང་། ། ལན་གསུམ་བར་དུ་གསོལ་བ་གདབ། ། བདག་ནི་མ་ཁྱོད་བུ་ཡིན་ཏེ། ། ཇི་སྲིད་བྱང་ཆུབ་འབྱུང་བར་དུ། ། བྱང་ཆུབ་ཡན་ལག་ནུ་མ་ལས། ། བྱུང་བའི་རང་གི་འོ་མས་སྐྱོངས། ། གཉིས་མེད་ཡེ་ཤེས་སྤྱོད་ལྡན་པའི། ། བསླབ་པ་བླང་བ་སྔོན་འགྲོ་བས། །
སྒྲ་སོགས་སྟོང་པ་སྔོན་འགྲོ་བའི། ། ཚངས་པར་སྤྱོད་པ་ཤིན་ཏུ་བསྲུང་། ། དམ་ཚིག་དེ་ལ་རྟག་གནས་ཏེ། ། དེ་སྔོན་འགྲོ་བ་སྦས་པའི་ཡིད། ། སྤྱོད་དང་གྲོལ་བའི་གནས་འདོད་པའི། ། ཡིད་ལ་འདོད་པ་ཀུན་འགྲུབ་འགྱུར། ། ཞེས་པའི་བར་བརྗོད་ལ་དོན་དྲན་པར་བྱའོ། ། གཙོ་བོས་ཇི་ལྟར་སོགས་འདིར་མི་མཛད་པ་དབང་བཞི་རྫོགས་ནས་མཛད་པ་ཕྱག་ལེན་ནོ། ། སྤྱོད་པ་དང་ཐུན་མོང་གི་རྗེས་སུ་གནང་བ་ནི། གཉིས་མེད་ཡེ་ཤེས་སེམས་ལྡན་པས། །
མི་བྱ་བ་ནི་ཅི་ཡང་མེད། ། ཚངས་པར་སྤྱོད་པ་རྟག་གནས་ལ། ། འདོད་པ་ལྔ་ལ་སྤྱད་པར་གྱིས། ། གཉིས་མེད་ལ་གནས་ཟས་ལ་ནི། ། རྡོ་རྗེ་སེམས་དཔའ་ལ་སོགས་བརྡས། ། གཉིས་མེད་པ་དང་ཐོགས་མེད་པ། ། དམ་ཚིག་སྤྱད་ན་སྤྱོད་པ་ཡིན། ། སྣ་ཚོགས་དབང་ཕྱུག་ལེགས་སྤྱད་ཅིང་། ། ཚངས་སྤྱོད་བསམ་གཏན་དེ་བཞིན་ནོ། ། འགྲོ་བ་མེད་པའི་རྒྱུན་བཅད་པའི། །
སྒྲུབ་པ་པོས་ནི་ཡོངས་སུ་བསྲུང་། ། རྟག་ཏུ་སྒྲུབ་ལ་གནས་ནས་ནི། ། ཡུལ་ཀུན་ལ་ནི་རྣལ་འབྱོར་མ། ། གཉིས་མེད་སྒྲུབ་པའི་རྣལ་འབྱོར་མའོ། ། མི་བརྟན་སྲོག་ནི་ཇི་སྲིད་པ། ། བུ་ཁྱོད་ཀྱིས་ནི་བསྒྲུབ་པར་བྱ། ། འདོད་པའི་ལོངས་སྤྱོད་ཐམས་ཅད་ལ། ། ཅི་དགར་བ་ནི་ལོངས་སྤྱོད་ཅིག ། ཧེ་རུ་ཀ་དཔལ་རྣལ་འབྱོར་ཆེ། ། བསམ་ནས་ཐམས་ཅད་རབ་ཏུ་བརྟག །
བདག་ཉིད་སངས་རྒྱས་ཐམས་ཅད་དང་། ། རྣལ་འབྱོར་མ་ནི་ཀུན་གྱི་དངོས། ། དེ་བས་འབད་པ་ཐམས་ཅད་ཀྱིས། ། ཧེ་རུ་ཀ་དཔལ་བདག་མཆོད་དོ། ། ཞེས་བརྗོད་ལ་དོན་དྲན་པར་བྱའོ། ། བསྲུང་བའི་དམ་ཚིག་དངོས་ནི། འདོད་ཆགས་བྲལ་བ་ལྟ་བུ་ཡི། ། ཁམས་གསུམ་ན་ནི་སྡིག་མེད་དེ། ། དེ་བས་འདོད་ལ་ཆགས་བྲལ་བར། ། ཁྱོད་ཀྱིས་ནམ་ཡང་མི་བྱའོ། །
དད་པ་ཆེན་པོས་ལྷ་དང་བླ་མ་ལ་ཆགས་པ། ཤེས་རབ་ཆེན་པོས་དེ་ཁོ་ན་ཉིད་ལ་ཆགས་པ། སྙིང་རྗེ་ཆེན་པོས་སེམས་ཅན་གྱི་དོན་ལ་ཆགས་པ། བདེ་བ་ཆེན་པོས་ཐིག་ལེ་ལ་ཆགས་པ་སྟེ། ཆགས་པ་འདི་བཞི་དང་བྲལ་བ་ལས་ཁམས་གསུམ་ན་སྡིག་ཆེ་བ་མེད་པས། ཁྱོད་ཀྱིས་དེ་དག་དང་བྲལ་བར་མི་བྱ་ཞིང་དེ་དག་ལ་བསླབ་པར་བྱོས་ཤིག ། ཅེས་བརྗོད།། །། བཅུ་གཅིག་པ་ལུང་བསྟན་ཅིང་གཟེངས་བསྟོད་པ་ནི། བླ་མས་ཆོས་གོས་གྱོན་ལ་གཡོན་པས་ཆོས་གོས་ཀྱི་མཐའ་སྙིང་ཁར་བཟུང་། གཡས་རྡོ་རྗེ་དྲིལ་བུ་དང་བཅས་པའི་སྐྱབས་སྦྱིན་རང་གི་སྤྱི་བོར་གཏུགས་པར་བསམས་ལ།
ཧེ་རུ་ཀ་དཔལ་་་་་་གཡས་རྡོར་དྲིལ་ལྷན་ཅིག་དང་གཡོན་རྡུལ་གཟན་སོགས་ལ་སེངྒེའི་རྣ་བ་ལྟར་བཟོས་ལ། ལུང་སྟོན་བཞིན། ། མགྲིན་གཅིག་ཏུ་ནི་ཐམས་ཅད་ཀྱིས། ། འདི་ལྟར་ང་ཡིས་ལུང་བསྟན་ཏེ། ། ཧེ་རུ་ཀ་དཔལ་དེ་བཞིན་གཤེགས། ། དངོས་པོ་མཆོག་ཏུ་གྲུབ་པའི་ཕྱིར། ། སྲིད་པའི་ངན་འགྲོ་རྣམས་ལ་སྟོན། ། ཅེས་བརྗོད་པའི་མཐར། ཀྱེ་དཔལ་ཆེ་གེ་མོ་ཞེས་བྱ་བའི་དེ་བཞིན་གཤེགས་པ་ཐམས་ཅད་ས་འོག ས་སྟེང་ས་བླ་རྣམས་སུ་ཧེ་བཛྲ་ཨཾ་གུ་རི་ཤྲཱི་ཧེ་རུ་ཀ་ན་མ་སརྦ་ཏ་ཐཱ་ག་ཏ་སིདྡྷི་ས་མ་ཡ་སཏྭཾ་བྷུར་བྷུ་བ་སྭ།
གང་ལ་ཚིགས་སུ་བཅད་པ་འདིས་དོན་གྲུབ་པའི་ཕྱག་རྒྱར་གནས་པ་ལ་མཆོག་ཏུ་གྲུབ་པའི་ཚོགས་མགྲིན་གཅིག་ཏུ་རྒྱལ་བ་ཐམས་ཅད་ཀྱིས་ལུང་སྟོན་པ་མཛད་དོ། ། ཞེས་བརྗོད། དེ་ནི་མ་འོངས་པ་ལུང་སྟོན་པ་དང་། ད་ལྟར་བ་དགའ་བ་བསྐྱེད་པ་ནི་གཟེངས་བསྟོད་པའོ།། །། བཅུ་གཉིས་པ་དབུགས་དབྱུང་བ་ནི། ཁམས་གསུམ་གྱི་ནི་རྒྱལ་སྲིད་ཆེ། ། རྒྱལ་བའི་བདག་པོར་གནས་པ་ན། ། དེར་ནི་བདུད་ལས་རྣམ་རྒྱལ་ཞིང་། ། གྲོང་ཁྱེར་མཆོག་ཏུ་ཞུགས་པ་ཡིན། ། དེར་ནི་སངས་རྒྱས་ཉིད་ཐོབ་པར། །
ཁྱེད་རྣམས་ཐེ་ཚོམ་མེད་པ་ཡིན། ། དབང་དེ་བསྐུར་བ་ཙམ་གྱིས་ནི། ། སློབ་མ་ཡོན་ཏན་བདག་པོར་འགྱུར། ། སློབ་དཔོན་ཉིད་ཀྱི་བདེ་བ་ཡིས། ། བརྟན་གཡོ་ཀུན་གྱི་དམ་ཚིག་ཡིན། ། ཞེས་པའི་བར་བརྗོད་ལ་དོན་ཡང་དྲན་པར་བྱའོ། ། དེང་ནས་བརྩམས་ཏེ་སོགས་འདིར་མི་མཛད། དེ་ལྟར་ན་བསྐྱེད་པ་རྡུལ་ཚོན་གྱི་དཀྱིལ་་་་་་དཔེ་བྲིས་ཀྱི་སོགས་སྐབས་དང་སྦྱར། འཁོར་དུ་ཞུགས་ཤིང་མཐོང་། བུམ་པའི་དབང་ཐོབ།
གཙོ་བོར་ལུས་ཀྱི་དྲི་མ་དག དཔེ་ཞིང་ས་ཤིན་ཏུ་སྦྱངས་པ་དང་འདྲ། དམ་ཚིག་རྩ་བ་དང་ཡན་ལག་གི་དམ་ཚིག་ཉི་ཤུ་རྩ་གཉིས་བསྲུངས་བ་དང་། ལམ་བསྐྱེད་པའི་རིམ་པ་བསྒོམ་པ་ལ་དབང་། འདི་ཁ་སྐོང་།་་་་་ འབྲས་བུ་སྤྲུལ་པའི་སྐུ་འགྲུབ་པའི་སྐལ་བ་ཅན་དུ་བྱས་པ་ཡིན་ནོ། ། ཞེས་བརྗོད་དོ།། །། བཅུ་གསུམ་པ་གསང་བ་ནི། ཐོག་མར་མཎྜལ་ཕུལ་ནས། བཅོམ་ལྡན་ཞི་བ་ཆེན་པོ་ཀྱེ། །
རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་སྒྲུབ་པ་པོ། ། རྡོ་རྗེ་སྦྱོར་ལས་ཡང་དག་བྱུང་། ། བདག་ཉིད་ཆེན་པོ་ཁྱོད་ཇི་བཞིན། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ཞེས་པས་གསོལ་བ་བཏབ། ཨོཾ་ཨཱཿཧཱུྃ། ཞེས་བརྗོད་ཅིང་གདོང་།
འོག་ཏུ་བཤད་ཀྱང་འདིར་མཛད། བཅིང་ཚུལ་བྱ།་་་་་ བླ་མ་འཁོར་ལོ་བདེ་མཆོག་ཡབ་ཡུམ་དུ་གསལ་བའི་ཡུམ་གྱི་མཁའ་མི་དམིགས་ཏེ་སྟོང་པའི་ངང་ལས་ཨཱ་ལས་པདྨ་དམར་པོ་འདབ་མ་གསུམ་པ་ཟེའུ་འབྲུ་ལ་ཨཱ་དང་། བུ་ཁར་དྷྱཾ་གིས་མཚན་པ། ཡབ་ཀྱི་གསང་གནས་མི་དམིགས་ཏེ་སྟོང་པའི་ངང་ལས་ཧཱུྃ་ལས་རྡོ་རྗེ་དམར་པོ་རྩེ་ལྔ་པ་ཧཱུྃ་གིས་མཚན་པའི་ནོར་བུར་ཨོཾ་དང་། བུ་ཁར་བྱཱཾ་གྱིས་མཚན་པ། ཡུམ་གྱི་དཔྲལ་བར་ཨོཾ་ན་མོ་བྷ་ག་ཝ་ཏེ་བཱི་རེ་ཤཱ་ཡ། ནས། ཧཱུྃ་ཧཱུྃ་ཕཊ྄་ཀྱིས། བར་བརྗོད་པ་ཡབ་ཀྱི་རྩ་སྔགས།
ཡབ་ཀྱི་དཔྲལ་བར་ཨོཾ་ན་མོ་བྷཱ་ག་ཝ་ཏི་བཛྲ་བཱ་རཱ་ཧི་ནས་ཧཱུྃ་ཧཱུྃ་ཕཊ྄་ཧཱུྃ་ཧཱུྃ་ཧཱུྃ་ཕཊ྄་སྭཱཧཱའི་བར་བརྗོད་པ་ཡུམ་གྱི་རྩ་སྔགས། ཡུམ་གྱི་མགྲིན་པར་ཨོཾ་ཤྲཱི་བཛྲ་ཧེ་ཧེ་སོགས་དང་། ཡབ་ཀྱི་མགྲིན་པར་ཨོཾ་བཛྲ་བཻ་རོ་སོགས་སྙིང་པོ་གཉིས་དང་། ཡུམ་གྱི་སྙིང་ཁར་ཨོཾ་ཧྲིཿཧ་ཧ་སོགས་དང་། ཡབ་ཀྱི་སྙིང་ཁར་ཨོཾ་སརྦ་བུདྡྷ་ཌཱ་ཀི་ནཱི་ཡེ། སོགས་ཉེ་སྙིང་གཉིས་བརྗོད། ཟླ་བའི་དཀྱིལ་འཁོར་གྱི་སྟེང་དུ་སྔགས་རྣམས་སྦྲུལ་འཁྱིལ་བ་ལྟར་གཡོན་སྐོར་དུ་འཁོད་པར་གྱུར། ཅེས་བརྗོད་ཅིང་བསམ། ཡབ་ཡུམ་གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ།
ཐུགས་ཁར་ཧཱུྃ་སྔོན་པོ། ལྟེ་བར་སྭ་སེར་པོ། བརླ་གཉིས་ལ་ཧ་ལྗང་ཁུ། བླ་མ་ཧེ་རུ་་་་་་འདི་ཡང་སྒྲིགས་འདོན་མཛད། ཀ་ཡབ་ཡུམ་སྙོམས་པར་ཞུགས་པའི་དགའ་བས་སྒྲས་ཕྱོགས་བཅུའི་དེ་བཞིན་གཤེགས་པ་རྣམས་སྤྱན་དྲངས་ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པའི་ཐིག་ལེ་དུང་དང་ཀུནྡ་ལྟར་དཀར་བ་དེ་ཉིད་རང་འོད་དཔག་མེད་དུ་གསལ་བའི་ལྕེ་ཐོག་ཏུ་བཞག ཅེས་བརྗོད་ཅིང་བསམས་ལ། ཇི་ལྟར་འདས་པའི་སངས་རྒྱས་ཀྱིས། །
བྱང་ཆུབ་སྲས་ལ་དབང་བསྐུར་ལྟར། ། བདག་གིས་གསང་བའི་དབང་གི་ནི། ། སེམས་ཀྱི་རྒྱུན་གྱི་དབང་བསྐུར་རོ། ། འདི་ནི་བྱང་ཆུབ་གྲུབ་རྣལ་འབྱོར། ། ཁམས་ལྔ་བཅུད་ཀྱི་བདག་ཉིད་ཅན། ། ཧེ་རུ་ཀ་དཔལ་རྣལ་འབྱོར་པས། ། ཡང་དག་བདེ་བ་མྱང་བར་གྱིས། ། ཞེས་པའི་བར་དང་། ཨོཾ་ཨཱཿཧཱུྃ་ཞེས་བརྗོད་ལ་བདུད་རྩི་ལྕེ་ཐོག་ཏུ་བཞག མགྲིན་པར་མྱངས་ནས་ཡུལ་སྣ་ཚོགས་ལ་དམིགས་པའི་རྟོག་པ་རགས་རིམ་འགགས་ནས་གསལ་སྟོང་བདེ་བས་བརྒྱན་པའི་ཏིང་ངེ་འཛིན་བཟང་པོ་རྒྱུད་ལ་སྐྱེས་པར་བསམས་ལ།
ཅུང་ཟད་མཉམ་པར་བཞག་གོ ། དེ་ནས་གདོང་གཡོགས་བཀྲོལ་བར་བསམ་སྟེ་འབྲུ་གསུམ་བརྗོད། དེ་ལྟར་ན་རྫས་གསང་བ་བྱང་ཆུབ་སེམས་ཀྱི་དཀྱིལ་འཁོར་དུ་ཞུགས་ཤིང་མཐོང་། གསང་བའི་དབང་ཐོབ། གཙོ་བོར་ངག་གི་དྲི་མ་དག དཔེ་ཞིང་ས་ཤིན་ཏུ་སྦྱངས་པ་ལ་ས་བོན་སྐྱོན་མེད་བཏབ་པ་དང་འདྲ། དམ་ཚིག་ཤ་ལྔ་དང་བདུད་རྩི་ལྔ་བསྟེན་པ་དང་། ལམ་རྡོ་རྗེའི་བཟླས་པ་དང་རླུང་གི་རྣལ་འབྱོར་བསྒོམ་པ་ལ་དབང་། འབྲས་བུ་ལོངས་སྤྱོད་རྫོགས་པའི་སྐུ་འགྲུབ་པའི་སྐལ་བ་ཅན་དུ་བྱས་པ་ཡིན་ནོ། ། ཞེས་བརྗོད།། །།
བཅུ་བཞི་པ་ཤེས་རབ་ཡེ་ཤེས་ཀྱི་དབང་ནི། ཐོག་མར་མཎྜལ་འབུལ་བ་གསོལ་བ་གདབ། གདོང་་་་་་འདིར་མཛད། བཅིང་བ་རྣམས་གསང་དབང་བཞིན་བྱས་ལ། དེ་ནས་བླ་མའི་ཐུགས་ཁ་ནས་རིག་མ་མཚན་ཉིད་དང་ལྡན་པ་ཞིག་སྤྲུལ་ཏེ་རང་གི་ལག་པ་གཡས་པར་ཕྱག་རྒྱའི་ལག་པ་གཡོན་པ་གཏད། བླ་མ་ཉིད་ཀྱི་ཕྱག་རང་གི་མགོ་བོར་བཞག་པར་བསམས་ཏེ། དགའ་སྟེར་གནས་སྟེར་ལྷ་མོ་འདི། ། སྣ་ཚོགས་གཟུགས་ཅན་ཡིད་འོང་མ། ། ཟུངས་ཤིག་ཟུངས་ཤིག་སེམས་དཔའ་ཆེ། ། བཟུང་ལ་མཆོད་པ་དག་ཏུ་གྱིས། །
འདི་ནི་བྱང་ཆུབ་གྲུབ་རྣལ་འབྱོར། ། ཁམས་ལྔ་བཅུད་ཀྱི་བདག་ཉིད་ཅན། ། ཧེ་རུ་ཀ་དཔལ་རྟག་སྦྱོར་བས། ། ཡང་དག་བདེ་བ་མྱང་བར་གྱིས། ། དེང་ནས་བརྩམས་ཏེ་བུ་ཁྱོད་ཀྱིས། ། བརྟུལ་ཞུགས་བཟང་པོས་འགྲོ་དོན་གྱིས། ། བྲམ་ཟེ་རྒྱལ་རིགས་རྗེ་རིགས་དང་། ། དམངས་རིགས་ཐ་མ་དག་སྤྱོད་ཅིང་། ། པདྨའི་བྷ་གར་ཙུམྦ་དང་། ། བདུད་རྩི་རྣམས་ནི་བསྒྲུབ་པར་གྱིས། །
བྲམ་ཟེ་རྒྱལ་རིགས་རྗེ་རིགས་དང་། ། དམངས་རིགས་མཐར་སྐྱེས་བུད་མེད་ཀུན། ། གུས་དང་བཅས་པས་མཆོད་པ་དང་། ། གཉིས་མེད་ཚུལ་གྱི་ཙུམྦྷ་ན། ། དཔའ་བོ་ཁྱོད་ནི་སྤྲོ་གྱུར་ཏམ། ། སྨྲོས་ཤིག་དཔའ་བོ་བདེ་བ་ཆེ། ། བཤང་གཅི་དག་ནི་ཟ་བ་དང་། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་བུ་སྤྲོ་འམ། ། ཅི་གསུང་དམ་ཚིག་བསྟེན་པར་ནི། །
ལྷ་མོ་བདག་གིས་བྱེད་པ་ནུས། ། ཞེས་དྲི་བ་དྲིས་ལན་རྣམས་དོན་དྲན་བཞིན་པས་བརྗོད་ལ། རང་དང་ཕྱག་རྒྱ་འཁོར་ལོ་བདེ་མཆོག་ཡབ་ཡུམ་དུ་གསལ་བའི་ཡུམ་གྱི་མཁའ། སོགས་ནས། བརླ་གཉིས་ལ་ཧ་ལྗང་ཁུ། ཞེས་པའི་བར་གོང་བཞིན་བརྗོད་ལ། ཐབས་འདི་ལ་བརྟེན་ནས་བདེ་བའི་ཡེ་ཤེས་མངོན་དུ་བྱའོ་སྙམ་པའི་བསམ་པས། ཐོག་མར་ཕྱག་རྒྱའི་གཟུགས་ལ་བལྟ་བ་ལ་སོགས་པའི་ཆོས་དྲུག་ཉམས་སུ་བླངས་པས་རྣམ་པ་སྣ་ཚོགས་པ་ལ་དགའ་བའི་ཡེ་ཤེས། ཙུམྦྷ་དང་འཁྱུད་པ་ལ་སོགས་པས་རྣམ་པར་སྨིན་པ་ལ་མཆོག་དགའི་ཡེ་ཤེས། བོ་ལ་དང་ཀཀྐོ་ལ་སྦྱར་བས་རྣམ་པར་ཉེད་པ་ལ་དགའ་བྲལ་གྱིས་དགའ་བའི་ཡེ་ཤེས།
སྲུབ་ཅིང་སྲུབ་པའི་སྦྱོར་བ་ལ་བརྟེན་ནས་མཚན་ཉིད་དང་བྲལ་བ་ལ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པར་བསམས་ལ་ཅུང་ཟད་མཉམ་པར་གཞག དེ་ལྟར་རྡོ་རྗེ་དང་པདྨ་ཆེར་བསྲུབས་པས། འདོད་ཆགས་ཆེན་པོའི་མེས་ལུས་ཀྱི་རྩ་གནས་ཐམས་ཅད་ནས་སོ་སོའི་བྱང་སེམས་དཀར་དམར་གཉིས་གཡོས་ཏེ། ཡབ་ཡུམ་གཉིས་ཀྱི་སྤྱི་བོ་ནས་མགྲིན་པར་བྱོན་པས་དགའ་བ། སྙིང་ཁར་བྱོན་པས་མཆོག་དགའ། ལྟེ་བར་བྱོན་པས་དགའ་བྲལ། ཡབ་ཀྱི་རྡོ་རྗེ་ནོར་བུའི་རྩེ་མོ་མཐར་ཐུག་པར་བྱང་སེམས་དཀར་པོ་དང་། ཡུམ་གྱི་རྩ་མཛེས་པའི་སྤྱི་བོར་བྱང་སེམས་དམར་པོ་བྱོན་པ་གཉིས་ཞལ་སྦྱར་བས་ལྷན་ཅིག་སྐྱེས་པའི་ཡེ་ཤེས་སྐྱེས་པར་བསམ་ལ་ཅུང་ཟད་མཉམ་པར་བཞག སླར་རླུང་འཕོ་བ་མེད་པའི་སྟོབས་ཀྱིས་བྱང་སེམས་དཀར་དམར་གཉིས་ཕྱིར་བ་ཐག་པ་ཙམ་ཡང་མ་འཛག་པར་བྱས་ལ། ཡར་དྲངས་ནས་སོ་སོའི་ལྟེ་བར་སླེབ་པས་དགའ་བ།
སྙིང་ཁར་སླེབ་པས་མཆོག་དགའ། མགྲིན་པར་སླེབ་པས་དགའ་བྲལ། སྤྱི་བོར་སླེབ་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས། དེ་ལྟར་ན་ལུས་ཐམས་ཅད་ལ་རྩས་ཁྱབ། རྩ་ཐམས་ཅད་ལ་བྱང་ཆུབ་སེམས་ཀྱིས་ཁྱབ། དེ་ཐམས་ཅད་ལ་བདེ་བས་ཁྱབ་སྟེ། བདེ་སྟོང་ཟུང་འཇུག་གི་ངང་དུ་མཉམ་པར་གཞག་གོ ། དེ་ནས་འབྲུ་གསུམ་བརྗོད་གདོང་གཡོགས་བཀྲོལ་བར་བསམ་མོ། ། དེ་ལྟར་ན་ཕྱག་རྒྱ་བྷ་གའི་དཀྱིལ་འཁོར་དུ་ཞུགས་ཤིང་མཐོང་། ཤེས་རབ་ཡེ་ཤེས་ཀྱི་དབང་ཐོབ།
གཙོ་བོར་སེམས་ཀྱི་དྲི་མ་དག དཔེ་མྱུ་གུ་སྔོན་པོ་སྐྱེས་པ་དང་འདྲ། དམ་ཚིག་བུད་མེད་ལ་མི་སྨོད་པ་དང་། ལམ་དངོས་དང་ཡེ་ཤེས་ཀྱི་ཕྱག་རྒྱ་བསྟེན་པ་ལ་དབང་། འབྲས་བུ་ཆོས་སྐུ་འགྲུབ་པའི་སྐལ་བ་ཅན་དུ་བྱས་པ་ཡིན་ནོ། ། བརྟུལ་ཞུགས་ཀྱི་རིམ་པ་བཅུ་བཞི་པོ་ཀུན་བསྟན་ཟིན་ཏོ།། །། དེ་ནས་དབང་བཞི་པ་བླ་མའི་ཞལ་ལས་ཤེས་པར་བྱ་བ་ཚིག་ཙམ་གྱིས་བསྐུར་བ་ནི། མཎྜལ་ཕུལ་ནས། ཁྱོད་ཞབས་པདྨོའི་བཀའ་དྲིན་གྱིས། ། གཙོ་བོའི་དབང་བསྐུར་རྣམ་གསུམ་ཐོབ། །
དེ་རིང་རིན་ཆེན་བཞི་པ་ཡང་། ། བདག་ལ་བཀའ་དྲིན་བསྐྱབ་ཏུ་གསོལ། ། ཞེས་ལན་གསུམ་གྱིས་གསོལ་བ་བཏབ། ཨོཾ་ཨཱཿཧཱུྃ་གིས་གདོང་བཅིངས་ཚུལ་བྱ། དེ་ནས་ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་སྙིང་པོ་མཁའ་དང་མཚུངས། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་ཀྱི་ཕ་ནི་ཁྱོད་ཉིད་དོ། ། ཞེས་བརྗོད་ལ། དེའི་དོན་ནི།
ཁྱོད་ཀྱིས་དབང་གསུམ་པའི་དུས་སུ་ཕྱག་རྒྱ་དང་མཉམ་པར་སྦྱར་བས་ལྷན་ཅིག་སྐྱེས་པའི་ཡེ་ཤེས་རྒྱུད་ལ་སྐྱེས་པས་རྣམ་རྟོག་ཐམས་ཅད་འགག་ཅིང་། སེམས་ཉིད་བདེ་བ་ཆེན་པོའི་ངོ་བོར་ཤར་བ་དེ་ནི་མཚོན་བྱེད་དཔེའི་ཡེ་ཤེས་ཡིན་ལ། དེས་མཚོན་པའི་དོན་གྱི་ཡེ་ཤེས་ཟུང་དུ་འཇུག་པ་དེ་ཉིད། དབང་བཞི་པ་ཚིག་ཙམ་གྱི་སྒོ་ནས་ངོ་སྤྲད་ན་འཁོར་འདས་ཀྱི་ཆོས་ཐམས་ཅད་ཀྱི་བྱེད་པ་པོ་ནི་རང་གི་སེམས་ཡིན། སེམས་ཀྱི་མཚན་ཉིད་ཀྱང་ཀུན་རྫོབ་ཏུ་གསལ་ཞིང་རིག་པ་ཙམ་དེ་ཉིད། ཕྱག་རྒྱ་དང་མཉམ་པར་སྦྱར་བའི་མཐུས། བདེ་བ་ཆེན་པོའི་ངོ་བོར་སྣང་བ་ཡིན་ལ། དོན་དམ་པར་རང་བཞིན་ཅི་ཡང་མ་གྲུབ་པ་སྤྲོས་པའི་མཐའ་ཐམས་ཅད་དང་བྲལ་བ་ཡིན་པས། དེ་ཉམས་སུ་ལེན་པར་བྱེད་པ་ལ་རྐང་པ་སྐྱིལ་ཀྲུང་། ལག་པ་མཉམ་གཞག
སྒལ་ཚིགས་དྲང་པོར་བསྲང་བ་ལ་སོགས་པ་ལུས་བསམ་གཏན་གྱི་འདུག་སྟངས་དང་ལྡན་པས་ངག་རླུང་རྒྱུ་བ་སོར་བཞག སེམས་དུས་གསུམ་གྱི་རྟོག་པ་ཐམས་ཅད་སྤངས་ཏེ་རང་ཉིད་ལྷ་སྐུ་ཞལ་སྦྱོར་གྱི་རྣམ་པ་སྒྱུ་མའི་སྐུ་དང་། སེམས་ཉིད་བདེ་བ་ཆེན་པོའི་རོས་གང་བ་དང་། དེ་དག་གི་ངོ་བོ་ཅིར་ཡང་མ་གྲུབ་པའི་སྟོང་པ་འོད་གསལ་ནམ་མཁའ་ལྟ་བུའི་ངང་ལ་ཅུང་ཟད་མཉམ་པར་བཞག་གོ ། ཡང་འབྲུ་གསུམ་བརྗོད་ལ་གདོང་ཕྱེ། དེ་ལྟར་ན་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་ཞུགས་ཤིང་མཐོང་། དབང་བཞི་པ་ཐོབ། ལུས་ངག་ཡིད་ཀྱི་དྲི་མ་དག དཔེ་འབྲས་བུ་ཡོངས་སུ་སྨིན་པ་དང་འདྲ། དམ་ཚིག་དགོངས་ཏེ་གསུངས་པའི་དམ་ཚིག་བསྲུང་བ་དང་།
ལམ་བསམ་གྱིས་མི་ཁྱབ་པ་བསྒོམ་པ་ལ་དབང་། འབྲས་བུ་ངོ་བོ་ཉིད་ཀྱི་སྐུ་འགྲུབ་པའི་སྐལ་བ་ཅན་དུ་བྱས་པ་ཡིན་ནོ། ། དེ་ནས་དམ་ཚིག་དང་སྡོམ་པའི་ཚོགས་རྣམས་ལ་བསྲུང་སྡོམ་ཚུལ་བཞིན་དུ་བྱའོ་སྙམ་པས། གཙོ་བོས་ཇི་ལྟར་སོགས་དང་། དབང་ཐོབ་པའི་གཏང་རག་ཏུ་མཎྜལ་ཕུལ། དེང་ནས་སོགས་སྤྱི་དང་མཐུན་ནོ། ། སྐབས་འདིར་གཏོར་མ་སྟ་གོན་བཞིན་ཕུལ་ལ། སློབ་མ་དབང་བསྐུར་དགོས་ན་དཀྱིལ་ཆོག་ཏུ་བལྟའོ།།་་་་་ འདིའི་ངག་འདོན་མཚམས་སྦྱོར་སྔགས་འཆང་ཆེན་པོས་ལོགས་ན་མཛད་པ་ལྟར་རོ།། །། སྤྱི་དོན་བཞི་པ་མཇུག་གི་བྱ་བ་ནི།
མཆོད་པ་རྣམས་ཁ་གསོས་ལ། བསངས་སྦྱངས་བྱིན་གྱིས་བརླབས་ཏེ། ཆུ་གཉིས་སྔོན་འགྲོའི་ཉེར་སྤྱོད་རོལ་མོ་དང་བཅས་པ་ཕུལ། དེ་ནས་ཧཱུྃ་བཾ་ལ་སོགས་པས་ནང་མཆོད། མཉེས་མཆོད། ཡིད་མཆོད། རྐང་བརྒྱད་གཉིས་ཀྱི་བསྟོད་པ་རྣམས་བྱས་ལ། ཡི་གེ་བརྒྱ་པ་ལན་གསུམ་གྱི་མཐར། མ་འབྱོར་བ་དང་ཉམས་པ་དང་། ། སོགས་གོང་བཞིན་བརྗོད།
སྒྲུབ་མཆོད་ཞག་སྦྲེལ་ཏེ་བྱེད་ན། ནུབ་དང་པོ་རྣམས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་རྡུལ་ཚོན་གྱི་དཀྱིལ་འཁོར་འདི་ཉིད་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་གཤེགས་གསོལ་མ་བྱས་ཀྱི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ། ཞེས་དང་། ཨོཾ་སུ་པྲ་ཏིཥྛ་སོགས་བརྗོད་ཅིང་མེ་ཏོག་དོར། གཞན་བརྟན་བཞུགས་གཤེགས་གསོལ་སྤྱི་དང་འདྲ། དེ་ནས་གོ་ཆ་གསུམ་དགོད།
མཚམ་རྔམ་སྔགས་ཀྱི་བསྲུང་བ། དགའ་བ་གསུམ་དྲན་པ། སྨོན་ལམ་བཀྲ་ཤིས་སོགས་བྱེད། སྒྲུབ་མཆོད་གྲོལ་བའི་ཉིན་བུམ་པ་རྣམས་དཀྱིལ་འཁོར་གྱི་ཤར་སྒོའི་གཡས་གཡོན་གྱི་ཁྱམས་ཀྱི་སྟེང་དུ་སྤྱན་དྲངས་ལ་མཆོད་བསྟོད་ཡན་གོང་བཞིན་བྱ། ཕུར་པ་རྣམས་བསྡུས་ཏེ་གནས་དབེན་པར་བསྐྱལ། དེ་ལ་མཆོད་བསྟོད་ཡེ་ཤེས་པ་གཤེགས་གསོལ་སོགས་གོང་མའི་ཡིག་ཆ་ན་མེད་པས་མི་དགོས། དེ་ནས་སློབ་དཔོན་རྡོ་རྗེ་དྲིལ་བུ་འཛིན་པས་དཀྱིལ་འཁོར་གྱི་ཤར་ཕྱོགས་སུ་ལངས་ཏེ་ཡིག་བརྒྱ་བཟླས། མ་འབྱོར་བ་དང་སོགས་ཀྱི་མཐར། བླ་མ་ཡི་དམ་སོགས་ཀྱི་རྟེན་ཡོད་པ་རྣམས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་བླ་མ་ཡི་དམ་མཁའ་འགྲོ་ཆོས་སྐྱོང་སྲུང་མའི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ཡེ་ཤེས་པ་རྣམས་འབྱུང་བ་ཆེན་པོ་ས་ཆུ་མེ་རླུང་གི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད། མེ་ཏོག་གཏོར་ནས་བརྟན་བཞུགས་བྱ། དེ་ནས། རྡུལ་ཚོན་གྱི་ཡེ་ཤེས་པ་དང་། བུམ་ནང་གི་ལྷ། གཏོར་མགྲོན་ལ་བྱོན་པའི་རྟེན་མེད་པ་རྣམས།
ཨོཾ་ཁྱེད་ཀྱིས་སེམས་ཅན་སོགས་ཚར་གསུམ་བརྗོད་པའི་མཐར། བཛྲ་མུཿ ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་སྣ་བུག་གཉིས་ནས་རང་ལ་ཐིམ། ཛཿཧཱུྃ་བཾ་ཧོཿ ཞེས་བརྗོད། དེ་ནས་སློབ་དཔོན་གྱིས་རྡོ་རྗེའི་རྩེས་དབང་ལྡན་གྱི་རྩིག་པ་དང་པོར་བཤིག་ལ། ཆོས་ཐམས་ཅད་སྐྱེ་བ་མེད་པ་ཡིད་ལ་དྲན་པས། ངག་ཏུ། ཨ་ཀཱ་རོའི་སྔགས་བརྗོད།
དཀྱིལ་འཁོར་གྱི་ཤར་གྱི་མེ་རིས་ནས་དབུས་ཀྱི་མཚན་མའི་་་་་་མཚན་མ་ནས་སྤྱི་བོར་བཞག བར་རྡོ་རྗེའི་རྩེས་རི་མོ་འཐེན། དེ་བཞིན་དུ་ཕྱོགས་གཞན་རྣམས་ལའང་འཐེན། གཞན་སྒྲུབ་གཡོག་པ་ཁ་ཅིག་གིས་རྡུལ་ཚོན་མཐའ་ནས་རིམ་གྱིས་བསྡུས་ཏེ། རིན་པོ་ཆེ་ལ་སོགས་པའི་སྣོད་དུ་བླུག ཐིག་རྗེས་རྣམས་དྲི་བཟང་གི་ཆུས་་་་་་ཕྱག་ལེན་ལ་བུམ་ཆུ་སློབ་དཔོན་གྱིས་བླུག སྒྲུབ་གཡོག་པས་ཐིག་རྗེས་མེད་པར་བསུབ་བོ། ། ཕྱིས་ལ་རྗེས་མི་མངོན་པར་བྱའོ། ། དེ་ནས་རང་ལ་གོ་ཆ་གསུམ་དང་། ཚམ་རྔམ་སྔགས་ཀྱིས་བསྲུང་བ་དགའ་བ་གསུམ་དྲན་པ་སྨོན་ལམ་དང་བཀྲ་ཤིས་ནི།
བཀྲ་ཤིས་གང་ཞིག་ཆོས་ཀྱི་དབྱིངས་ལས་ལེགས་བྱུང་བའི། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨར་རྡོ་རྗེས་རོལ་མཛད་པའི། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་སྣ་ཚོགས་པདྨའི་འདབ་མ་ལ། ། རིགས་ཀྱི་ཡུམ་བཞི་དཔའ་བོའི་ཕྱོགས་བཞིའི་ཞལ་ལ་གཟིགས། ། པདྨའི་མུ་ཁྱུད་གྲི་གུག་འཕྲེང་བས་རྣམ་པར་མཛེས། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་མཚམས་ཀྱི་པདྨའི་འདབ་མ་ལ། ། བྱང་ཆུབ་སེམས་དང་ཙནྡན་དྲི་ཆེན་གུར་གུམ་ཆུས། །
གང་བའི་སྣོད་བཞིས་དཔའ་བོའི་ཞལ་ལ་རེག་པར་སྤྱོད། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་ནམ་མཁའི་གནས་ལ་ལེགས་སྤྱོད་པའི། ། འཁོར་ལོ་སྔོན་པོ་རྩིབས་བརྒྱད་མུ་ཁྱུད་རྡོ་རྗེའི་འཕྲེང་། ། གནས་ལ་སོགས་པར་དཔའ་བོ་དཔའ་མོ་གཉིས་མེད་རོལ། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་ས་འོག་གནས་ན་ལེགས་སྤྱོད་པའི། ། འཁོར་ལོ་དཀར་པོ་རྩིབས་བརྒྱད་མུ་ཁྱུད་འཁོར་ལོའི་འཕྲེང་། ། འདུ་ལ་སོགས་པར་དཔའ་བོ་དཔའ་མོ་གཉིས་མེད་རོལ། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག །
བཀྲ་ཤིས་གང་ཞིག་དཀྱིལ་འཁོར་སྒོ་བཞི་མཚམས་རྣམས་སུ། ། ཁྭ་གདོང་ལ་སོགས་མ་མོ་ཡིད་འཕྲོག་གཟུགས་གཉིས་ལྡན། ། ཐུགས་རྗེས་འགྲོ་བའི་དོན་མཛད་གདུག་པ་ཀུན་འདུལ་བའི། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་དྲན་པ་ཉེར་བཞག་བཞི་རྣམས་དང་། ། ཡང་དག་སྤོང་དང་རྫུ་འཕྲུལ་རྐང་པ་དབང་པོ་སོགས། ། བྱང་ཆུབ་ཕྱོགས་ཆོས་སུམ་ཅུ་རྩ་བདུན་ཡོངས་རྫོགས་པའི། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་རིན་ཆེན་ཕ་གུ་མཛེས་པའི་གཞལ་མེད་ཁང་། ། འདོད་པའི་ཡོན་ཏན་ལྔས་ནི་རབ་ཏུ་བརྒྱན་པར་གྱུར་པ་ཡིས། །
མུ་ཏིག་དྲ་བ་རིན་ཆེན་ཉི་ཟླ་གསེར་གྱི་དྲིལ་བུ་དཔྱངས། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་རྟ་བབས་པདྨ་ཆོས་ཀྱི་འཁོར་ལོ་གདུགས། ། རི་དྭགས་དང་བཅས་མཛེས་པའི་བ་དན་བཅུ་དྲུག་ལེགས་འཕྱར་ཞིང་། ། རླུང་གིས་བསྐྱོད་པའི་དྲིལ་བུ་དག་ལས་ཆོས་ཀྱི་སྒྲ་སྒྲོག་པ། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་ཡོངས་སུ་བསྐོར་བའི་དུར་ཁྲོད་བརྒྱད་རྣམས་སུ། ། ཕྱོགས་སྐྱོང་བརྒྱད་དང་ཤིང་ཆེན་བརྒྱད་ནི་ཀུན་ནས་གནས་པ་ལ། ། གདོང་གཉན་དང་ལྡན་ཞིང་སྐྱོང་བརྒྱད་ནི་ཉེ་བར་གནས་གྱུར་པའི། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག །
བཀྲ་ཤིས་གང་ཞིག་ཡེ་ཤེས་མེ་བརྒྱད་རབ་ཏུ་འབར་གྱུར་ཅིང་། ། བྱང་ཆུབ་སེམས་ཀྱི་རང་བཞིན་སྤྲིན་ཆེན་བརྒྱད་ནི་འདུས་གྱུར་ཅིང་། ། དགའ་བོ་ལ་སོགས་ཀླུ་ཆེན་བརྒྱད་ནི་ཀུན་ནས་གནས་གྱུར་པའི། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག །

བཀྲ་ཤིས་གང་ཞིག་ཐུགས་རྗེའི་རང་བཞིན་ཆུ་ཆེན་བརྒྱད་འབབ་ཅིང་། ། དཔའ་བོ་དང་ནི་རྣལ་འབྱོར་མ་དང་མཁའ་འགྲོའི་ཚོགས་ཀྱིས་གང་། ། ཤ་ཟ་སྲིན་པོ་འབྱུང་པོའི་ཚོགས་ཀྱིས་ཉེ་བར་བརྟེན་པ་ཡི། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། བཀྲ་ཤིས་གང་ཞིག་རྡོ་རྗེའི་ས་གཞི་ར་བ་དྲ་བ་གུར། ། རྡོ་རྗེའི་བླ་བྲེས་ཀུན་ནས་བྲེས་ཤིང་མདའ་ཡི་དྲ་བར་ལྡན། ། ཡེ་ཤེས་མེ་ཕུང་འབར་བའི་འཕྲེང་བས་ཀུན་ནས་ཡོངས་བསྐོར་བའི། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། ཅེས་དང་། གཞན་ཡང་ཆོས་སྐྱོང་ནོར་ལྷ་སོགས་ཀྱི་བཀྲ་ཤིས་རྒྱས་པ་བརྗོད། རོལ་མོའི་སྒྲ་བྱ།
དཀྱིལ་འཁོར་བྲིས་ཤུལ་ལ་མེ་ཏོག་གི་ཆར་དབབ་པར་བྱའོ།། །། སྒྲུབ་ཐབས་ཀྱི་རྗེས་ཀྱི་རྣལ་འབྱོར་གྱི་ནང་ཚན་སྤྱོད་ལམ་གྱི་རྣལ་འབྱོར་ལ་ལྔ་སྟེ། ཉལ་བའི་རྣལ་འབྱོར། ལྡང་བའི་རྣལ་འབྱོར། ཁྲུས་ཀྱི་རྣལ་འབྱོར། ཁ་ཟས་ཀྱི་རྣལ་འབྱོར། ཐུན་མཚམས་ཀྱི་རྣལ་འབྱོར་གཞན་བསྟན་པའོ། ། དང་པོ་ནི། གཉིད་ལོག་པའི་ཚེ། རང་གི་སྙིང་ཁ་ནས་འོད་འཕྲོས་པས་སྣོད་བཅུད་ལྷ་དང་གཞལ་ཡས་ཁང་དུ་གསལ་བ་རང་ཡབ་ཡུམ་ལ་བསྡུ།
ཡུམ་ཡང་ཡབ་ལ་བསྡུ། དེ་སྙིང་ཁའི་ཧཱུྃ་ལ་བསྡུ། དེ་ཞབས་ཀྱུ་ཁོག་པ་ལ་བསྡུ། དེ་མགོ་བོ་ལ་བསྡུ། དེ་ཟླ་ཚེས་ལ་བསྡུ། དེ་ཐིག་ལེ་ལ་བསྡུ། དེ་ནཱ་ད་ལ་བསྡུ། དེ་ཡང་ནམ་མཁའ་ལ་འཇའ་ཡལ་བ་ལྟར་སྟོང་པའི་ངང་ལ་ཉལ་ལོ། ། གཉིས་པ་ལྡང་བ་ན། ནམ་མཁའི་དཔའ་བོ་རྣལ་འབྱོར་མ་རྣམས་ཀྱིས་ཌཱ་མ་རུའི་སྒྲ་ཀ་ར་ཀ་ར་ལ་སོགས་པ་དང་།
ཡི་གེ་བདུན་པའི་སྒྲར་གྲགས་པས་བསླངས་ཏེ། སྐད་ཅིག་གིས་ཧེ་རུ་ཀ་ཡབ་ཡུམ་ཞལ་ཕྱག་རྫོགས་པར་ལང་ངོ་། ། དེའི་ཐུགས་ཁའི་འོད་ཀྱིས་སྣོད་བཅུད་གཞལ་ཡས་ཁང་དང་ལྷར་དྲན་པར་བྱས་ལ། ཨོཾ་ཡོ་ག་ཤུདྡྷ། སོགས་བརྗོད་ཅིང་དོན་དྲན་པར་བྱའོ།། །། གསུམ་པ་ཁྲུས་བྱེད་པའི་ཚེ་ནམ་མཁར་དབང་ལྷ་སྔར་བཞིན་གྱི་བདུད་རྩིའི་ཆུས་རང་གི་ལུས་ལ་བླུགས་པས་སྡིག་སྒྲིབ་དམ་ཚིག་ཉམས་ཆག་དག་པར་བསམ་ཞིང་། ཡི་གེ་བརྒྱ་པ་བརྗོད་པས་བཀྲུའོ། ། བཞི་པ་ཁ་ཟས་ནི་གཏོར་མ་ལྟར་བྱིན་རླབས་བྱེད་པའམ་བསྡུ་ན་ལག་པ་གཡོན་པས་ཁ་ཟས་བཏུང་བ་སོགས་ལ་རེག་ཅིང་འབྲུ་གསུམ་བརྗོད་པས་བདུད་རྩིར་གྱུར་པ་རང་ཧེ་རུ་ཀའི་ལྟེ་བ་ནས་གཏུམ་མོའི་མེ་སྦར་བས་ལུས་དཀྱིལ་གྱི་ལྷ་ཚོགས་གསལ་བཏབ་པའམ། ནང་གི་གཙོ་བོ་ཧེ་རུ་ཀའི་སྤྱི་བོར་བླ་མ་རིགས་བདག་ཏུ་བཞུགས་པ་དང་། ལྟེ་བར་ཆོས་སྐྱོང་སྲུང་མ་ཐམས་ཅད་བཞུགས་པ་ལ་མཆོད་པ་འབུལ་བར་བསམ་ཞིང་ལོངས་སྤྱོད་དོ། །
ལྷག་མ། ཨོཾ་ཨུ་ཙིཥྚ་བ་ལིཾ་ཏ་བྷཀྵ་སི་སྭཱཧཱ། ཞེས་ལྷག་མ་ལ་དབང་བའི་འབྱུང་པོ་རྣམས་ལ་སྦྱིན། ། ལྔ་པ་ཐུན་མཚམས་ཀྱི་བྱ་བ་གཞན་ལ་འཇུག་པའི་ཚེ། གོང་དུ་བཤད་པ་ལྟར། ཚམ་རྔམ་སྔགས་ཀྱི་སྲུང་བའི་ནང་དུ་བདག་དང་སྣང་བ་ཐམས་ཅད་ལྷའི་དཀྱིལ་འཁོར་དང་། དེ་ཡང་རང་བཞིན་སྟོང་པ། ངོ་བོ་ཟུང་འཇུག་ཏུ་ཤེས་པའི་ངང་ནས་ཆོས་ཀྱི་བཤད་ཉན་གཏོར་མ་ཆོས་སྤྱོད་ཁ་ཏོན་ལ་སོགས་པ་དགེ་བའི་བྱ་བ་ཁོ་ན་ལ་རྟག་འགྲུས་སུ་བྱས་ན། མྱུར་དུ་ཤྲཱི་ཧེ་རུ་ཀའི་གོ་འཕང་འགྲུབ་པར་འགྱུར་རོ།། །། དེ་ལྟར་གྲུབ་ཆེན་ནག་པོ་སྤྱོད་པ་ཡིས། །
ལེགས་པར་བཀྲལ་བའི་འཁོར་ལོ་བདེ་མཆོག་གི ། སྒྲུབ་དཀྱིལ་ས་ལོ་ཆེན་པོ་ཡབ་སྲས་ཀྱིས། ། མཛད་པ་ལྷན་ཅིག་བསྡེབས་པའི་བསྟན་ཆོས་འདི། ། འཁོན་གྱི་རིགས་སྐྱེས་སྔགས་འཆང་ས་སྐྱ་པ། ། ཆོས་མེད་ངག་དབང་ཀུན་དགའ་བསོད་ནམས་ཀྱིས། ། གསར་བུའི་བློ་ཅན་འཇུག་པ་བདེ་བའི་ཕྱིར། ། ལྷག་བསམ་རྣམ་པར་དག་པས་བསྡེབས་འདི་ལ། ། རྗེས་འཇུག་བློ་གསལ་གཞོན་ནུ་སྐལ་བཟང་རྣམས། ། སྙོམ་ལས་མ་བྱེད་ཐོས་བསམ་མཐར་ཕྱིན་གྱིས། ། ཆོ་གའི་ཕྱག་ལེན་ཕྲ་མོ་ཚུན་ཆད་ལའང་། །
ཞིབ་པར་སློབས་ལ་རང་གཞན་དོན་གཉིས་སྒྲུབས། ། འདི་ལྟར་བགྱིས་པའི་ཡི་གེའི་འདུ་བྱེད་མཁན། ། རིགས་རུས་ཕུན་ཚོགས་རྣམ་དཔྱོད་སྤྱན་ཡངས་པ། ། མི་དབང་རྣམ་རྒྱལ་རྡོ་རྗེ་ཞེས་བྱ་བའི། ། དུས་འཁོར་རྩིས་གཞུང་རྒྱ་མཚོར་མཁས་དེ་འོ། ། ལེགས་བྱས་འདིས་མཚོན་དུས་གསུམ་དགེ་བའི་མཐུས། ། བདག་ཅག་དཔོན་སློབ་གདུལ་བྱར་བཅས་པ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་ཀུན་ཀྱང་མཁའ་སྤྱོད་གནས་འཛོམས་ཏེ། ། ཕན་ཚུན་ངོ་ཤེས་བསམ་སྦྱོར་མཐུན་གྱུར་ནས། །
རྗེ་བཙུན་གོང་མ་བཞུགས་པའི་དག་པའི་ཞིང་། ། མང་བགྲོད་རང་གི་སྤངས་རྟོགས་མཐར་ཕྱིན་ནས། ། སྤྲུལ་པས་ས་སྐྱའི་བསྟན་པ་རྒྱས་བྱེད་ཤོག ། བསྟན་ཆོས་འདི་ཉིད་འཛིན་དང་སེམས་པ་དང་། ། ཉམས་སུ་ལེན་པའི་སྐལ་བཟང་དེ་རྣམས་ལ། ། བསྲུང་ཞིང་སྐྱོང་དང་ཆོས་འདི་ཆེར་འཕེལ་བ། ། ཨུ་རྒྱན་གྱི་ཡུལ་གྱི།་་་་་ ནོར་བདག་ཞིང་སྐྱོང་ཡབ་ཡུམ་ཁྱེད་ཀྱིས་མཛོད། ། དྷརྨེ་ཨུ་དཱ་ཡ་མསྟུ།་་་་་ ཆོས་འདི་དར་བར་གྱུར་ཅིག །
གཅིག་ཞུས་དག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ས་ལོ་ཆེན་པོ་སོགས་ཀྱི་བདེ་མཆོག་ནག་པོ་ལུགས་ཀྱི་སྒྲུབ་དཀྱིལ་གཉིས་ལྷན་ཅིག་བསྡེབས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
