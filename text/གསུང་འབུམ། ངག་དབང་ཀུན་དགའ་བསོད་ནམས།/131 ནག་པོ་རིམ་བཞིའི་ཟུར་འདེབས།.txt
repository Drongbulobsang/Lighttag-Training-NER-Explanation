གསུང་འབུམ། ངག་དབང་ཀུན་དགའ་བསོད་ནམས།
པོད ༡༣༡
ནག་པོ་རིམ་བཞིའི་ཟུར་འདེབས།
༄༅། །ནག་པོ་རིམ་བཞིའི་ཟུར་འདེབས་ཆོས་རྗེ་རིན་པོ་ཆེ་སངས་རྒྱས་དཔལ་བས་མཛད་པའི་དཔེ་མ་དག་པའི་ཞུ་དག་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་མུས་ཆེན་འཁོར་ལོ་སྡོམ་པའི་གསུང་བཞིན་བགྱིས་པ་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། རྗེ་བཙུན་དམ་པ་མི་བསྐྱོད་རྡོ་རྗེ་དང་། ། འཁོར་ལོ་སྡོམ་པ་དབྱེར་མེད་ལ། ། སྒོ་གསུམ་གུས་པས་ཕྱག་འཚལ་ཏེ། ། རིམ་བཞིའི་གདམས་ངག་གསུང་བཞིན་བྲི། ། འདིར་སློབ་དཔོན་ནག་པོ་སྤྱོད་པས་མཛད་པའི་རིམ་པ་བཞིའི་མན་ངག་ཉམས་སུ་ལེན་པར་བྱེད་པ་ལ། སྔོན་འགྲོ་དང་། དངོས་གཞི་གཉིས་ལས། དང་པོ་ལ་བསགས་སྦྱངས་གཉིས་སྤྱི་དང་འདྲ་བ་ལས།
གསོལ་གདབ་ཀྱི་སྐབས་སུ། ཆོས་ཟབ་མོ་ཉམས་སུ་ལེན་པའི་བར་དུ་གཅོད་པ་ཐམས་ཅད་ཞི་བར་བྱིན་གྱིས་བརླབ་ཏུ་གསོལ་ཞེས་སོ། ། གཉིས་པ་དངོས་གཞི་ལ་བཞི་ལས། དང་པོ་ཤེས་བྱ་རྒྱུད་ཀྱི་རིམ་པ་ལ། བསྐྱེད་རིམ་ཏིང་ངེ་འཛིན་གསུམ་གྱིས་རྣལ་འབྱོར་སྒྲུབ་ཐབས་ནས་འབྱུང་བ་ལྟར། བདག་ཉིད་སངས་རྒྱས་སུ་བསྐྱེད་པ་ལ་མཆོད་པའི་བར་དུ་བྱ་སྟེ། གཙོ་བོ་ནས་བརྩམས་སྟེ་རྟེན་དང་བརྟེན་པར་བཅས་པའི་དཀྱིལ་འཁོར་གསལ་བར་འདོད་ན་གསལ། མི་གསལ་བར་འདོད་ན་མི་གསལ་གྱི་བར་དུ་བསྒོམ་པ་སྔོན་དུ་སོང་ནས། ཁམས་གསུམ་སྣོད་བཅུད་སྲུང་འཁོར་ནས་གཞལ་ཡས་ཁང་གི་བར་དུ་བསྡུ། འཁོར་གྱི་ལྷ་རྣམས་ཕྱོགས་གཡོན་བསྐོར་གྱི་སྣ་བུག་གཡོན་ནས་བསྡུས་ཏེ་སྙིང་ཁའི་ཨཾ་ལ་བསྟིམ།
དེ་བཞིན་དུ་མཚམས་གཡས་བསྐོར་གྱི་གོང་ལྟར་རོ། ། ཡུམ་ཡང་ཤངས་བུག་གཡོན་ནས་ཞུགས་རྐྱང་མ་ནས་ལྟེ་བའི་དམར་ཆ་ལ་ཐིམ་པས། མུན་ཁུང་དུ་སྒྲོན་མེ་བཏེགས་པ་ལྟར་གྱུར་པས་འཁོར་ལོ་དྲུག་གསལ་གདབ་པར་བྱ་སྟེ། བཤང་སྒོར་རླུང་གི་དཀྱིལ་འཁོར་གཞུའི་དབྱིབས་ཅན། སུམ་མདོར་མེའི་དཀྱིལ་འཁོར་གྲུ་གསུམ་དམར་པོ་གདེང་ཁ་གྱེན་དུ་བསྟན་པ་འབར་བས་མཚན་པ། ལྟེ་བའི་ནང་བསྐོར་འདབ་མ་བརྒྱད་ལ་ཡི་གེ་དགོད་པ་ཀྱཻ་རྡོ་རྗེ་བཞིན་ནོ། ། ཕྱི་བསྐོར་ལ་ནང་བསྐོར་གྱི་འདབ་མ་བརྒྱད་པོ་རེ་རེ་ལས། འདབ་ཆུང་བདུན་བདུན་དུ་གྱེས་པས་འདབ་མ་ལྔ་བཅུ་རྩ་དྲུག་ལ་ཨ་ལི་བཅུ་དྲུག་གཡོན་བསྐོར། ཀ་ལི་སོ་བཞི་གཡས་བསྐོར། དེའི་བར་གྱི་འདབ་མ་དྲུག་ལ་ཨ་ཨཱི་ཨུ་ཨཱེ་ཨོ་ཨཾ་རྣམས་དགོད་དེ།
ཡིག་འབྲུ་རྣམས་ཁོག་དམར་པོ་མགོ་གྱེན་བསྟན་ནོ། ། སྙིང་ཁར་ཕྱོགས་བཞིར་བྷྲུྃ་ཨཾ་ཛིཾ་ཁཾ། མཚམས་བཞིར་ཡ་ར་ལ་ཝ་མགྲིན་པར་ནང་བསྐོར་ལ་ཨོཾ་ཨཱ་ཨི་ཨཽ། ཕྱི་བསྐོར་འདབ་ཆུང་བཅུ་གཉིས་ལ་རྀ་རཱྀ་ལྀ་ལཱྀ་བཞི་སྤངས་པས་བཅུ་གཉིས་སོ། ། སྙིང་ཁ་དང་། མགྲིན་པའི་ཡིག་འབྲུ་རྣམས་ཁ་དོག་སྔོན་པོ་དང་། དམར་པོའོ། སྤྱི་བོར་ཨ་ལི་ཕྲག་གཉིས་བཀོད་པར་བཤད་ཀྱང་། འདིར་གཏུམ་མོ་ལམ་རྫོགས་ཀྱི་དགོངས་པ་ཧཾ་གཅིག་པོ་བསྒོམ་གསུངས། དེ་ནས་རྩ་གསུམ་གསལ་གདབ་སྟེ།
གཡས་རོ་མ་ཁ་གྱེན་དུ་བལྟ་བ་ཁ་དོག་དམར་པོའི་ནང་དུ་ཡས་རིམ་གྱི་ཨ་ལི་དཀར་པོ་མགོ་ཐུར་བསྟན་དང་། ཀ་ལི་དམར་པོ་མགོ་གྱེན་བསྟན་སྤེལ་བའི་མཐར་ཧཱུྃ་དང་ཕཊ྄་དང་བཅས་པས་བཀག དེ་བཞིན་དུ་གཡོན་རྐྱང་མ་ལ་ཁ་དོག་ཡི་གེ་རྣམས་ཡས་རིམ་གྱིས་གོ་ལྡོག་སྟེ་ཤེས་སོ། ། རྩ་དབུ་མ་ཤིན་ཏུ་ཆ་ཕྲ་བ་རྟ་རྔ་བརྒྱར་གཤགས་པའི་ཚད་ཙམ་ཁ་དོག་དམར་པོ་སྟེ་གསུམ་ཀ་སྤྱི་བོ་ནས་གསང་གནས་ཀྱི་བར་དུ་བསྒོམ་མོ། ། དེ་ལྟར་བསྒོམ་པའི་མཐར་ཕྱིན་པའི་ཚད་ནི། སྐྱུ་རུ་ར་རློན་པ་ལག་མཐིལ་དུ་བཞག་པ་ལྟར་མངོན་སུམ་དུ་མཐོང་བའོ། ། དེ་ལྟར་བྱས་ནས་རླུང་ལྡང་འཇུག་གནས་གསུམ་དང་བསྟུན་ནས། རྩ་གཡས་གཡོན་དབུས་གསུམ་ཡི་གེ་དང་བཅས་པ་གསལ་བཏབ་ནས་བསྒོམ་གསུངས། གཉིས་པ་ཉམས་ལེན་སྔགས་ཀྱི་རིམ་པ་ལ། སྔོན་འགྲོ་དང་དངོས་གཞི་གཉིས་ལས།
དང་པོ་ནི། སྐྱབས་འགྲོ་ནས་ཡུམ་ཐིམ་པའི་བར་གོང་བཞིན་བྱས་ནས། རླུང་མར་རྩེ་སྤྲད་པ་སྟེ་འོག་སྒོ་འབྱེད་བཙུམ་ལན་འགའ་བྱས་པའི་ཐ་མ་ལ་བསྡམས་པས། ལྟེ་བའི་ཨཾ་ལྕགས་སྦུད་པས་བུས་པ་ལྟར་དམར་ངར་གྱིས་སོང་བར་བསམ། རླུང་ཕྱིར་འགྲོ་བ་དང་བསྟུན་ནས་འཁོར་ལོ་རྩ་ཡིག་དང་བཅས་པ་མས་རིམ་གྱིས་གསལ་གདབ། ནང་དུ་འཇུག་པ་དང་ཡས་ཀྱིས་གསལ་གདབ་སྟེ། སྟེང་རླུང་ཚིར་གྱིས་མནན་ལ་ལྟེ་བའི་ཨཾ་ལ་བསྟིམས་ཏེ་དམིགས་པ་དེར་གཏད་ནས་བསྒོམ། མི་ཐུབ་པ་ན་དལ་བུས་བཏང་། དེ་ལྟར་ཡང་ནས་ཡང་དུ་བསྒོམས་པས། དུ་བ་ལ་སོགས་པའི་རྟགས་ལྔ་དང་།
དངོས་སུ་མེ་སྙིང་ཁའི་བར་དུ་འབར་བ་སྙམ་བྱེད་པ་འབྱུང་སྟེ་སྔོན་འགྲོའོ། ། གཉིས་པ་དངོས་གཞི་ནི། འོག་རླུང་དྲག་ཏུ་བསྐུམས་པས་ཨཾ་ལས་མེ་འབར་ཏེ་ལྟེ་བའི་རྩ་འདབ་ཀྱི་ཡིག་འབྲུ་རྣམས་བསྲེགས། ཡང་རོ་མ་ནས་སོང་སྟེ་འཁོར་ལོ་གོང་མ་གཉིས་ཀྱང་དེ་བཞིན་དུ་བསྲེགས་ཏེ། མེ་རྣམས་ཕྱོགས་གཅིག་ཏུ་འདུས་པས་མཛོད་སྤུ་གནད་ཀྱི་སྒོ་ཕྱེ་ནས། སྣ་བུག་གཡས་ནས་བྱུང་སྟེ། མདུན་གྱི་ནམ་མཁར་དེ་པ་དཔག་ཏུ་མེད་པ་བསྒོམ། དེ་ཡང་སྦྱང་བའི་ཕྱིར། དང་པོ་གཅིག་ལ་བསླབ་སྟེ། དེ་པའི་ཤངས་ཀྱི་བུ་ཁ་གཡོན་བྱིན་པ་གཡོན་ནས་ཞུགས།
གནད་ཀྱི་སྒོ་ཕྱེ་སྟེ་རླུང་དེ་དག་བྱ། དྲོད་ཀྱི་རང་བཞིན་ཅན་དེས། དེ་པའི་འཁོར་ལོ་རྣམས་རིམ་གྱིས་ཞུ་བཏུལ་བྱས་པའི་བྱང་ཆུབ་ཀྱི་བདུད་རྩི་ཤངས་ཀྱི་བུ་ཁ་གཡས་ནས་ཁྱེར་ཏེ་འོང་པས། རང་གི་སྤྱི་གཙུག་གི་འཁོར་ལོ་ནས་ལྟེ་བའི་འཁོར་ལོའི་བར་ཁེངས། ལྟེ་བའི་ཨཾ་ལ་ཕོག དེས་ཨཾ་དྲག་ཏུ་འབར་ཏེ་མེ་ཤིན་ཏུ་ཆ་ཕྲ་བ་གློག་གི་ཟེར་མ་ལྟ་བུས་རྩ་དབུ་མ་ཁ་ཕྱེ་ནས་སྙིང་ཁའི་ཧཱུྃ་དང་། མགྲིན་པའི་ཨོཾ་ཡང་ཞེན་ཐོགས་མེད་པར་བཅོམ་ནས། ཧཾ་ལ་ཕོག་པས། དེ་ལས་བྱང་ཆུབ་ཀྱི་སེམས་འཛག་པས་ཨོཾ་དང་། ཧཱུྃ་ཆེས་གསལ་བར་བྱས།
མེ་དང་གཉིས་འབར་འཛག་ལྟེ་བའི་ཨཾ་ལ་ནས་གང་ཙམ་དུ་རེག་པའམ། ཡང་ན་ཨཾ་ལ་ཐིམ་པ་ལ་སེམས་གཏད་དེ་སྟེང་རླུང་ཚིར་གྱིས་མནན་ནས་ཅི་རིགས་པར་བསྒོམ་གསུངས། མཐར་ཕྱིན་པའི་ཚད་ནི། ལུས་འཕར་གཡོ་དང་། འདར་བ། ངག་ཀུ་ཅོ་འདོན་པ་ལ་སོགས་པ་འབྱུང་བས་རེ་ཞིག་བྱུང་རྒྱལ་དུ་བསྐྱངས་པས་ཞི། དེས་མ་ཞི་ན་ཡི་གེ་མགོ་བཅད་དེ། ཧཾ་ལས་བདུད་རྩི་འཛག་འཕྲོ་བཅད་དེ་བསྒོམ། དེས་ཀྱང་མ་ཞི་ན། སྟོད་ཁ་ཡེད་དུ་བསམ་པ་སྟེ་སྙིང་ཁ་ཡན་ཆད་ཧང་གདངས་སུ་བསྒོམ།
དེས་ཀྱང་མ་ཞི་ན། དངོས་པོ་ལ་མངོན་པར་ཞེན་པ་ཡིན་པས་སྣང་བ་ཐམས་ཅད་སེམས་སུ་དྲན་པར་བྱས་པས་ཞི་བར་འགྱུར་རོ། ། གསུམ་པ་སྐྱེ་བ་ཡེ་ཤེས་ཀྱི་རིམ་པ་ནི། སྤྱི་གཙུག་གི་ཧཾ་ལས་ཕབ་པའི་བྱང་ཆུབ་ཀྱི་སེམས་དབུ་མའི་ལམ་ནས་བྱུང་ནས་རྡོ་རྗེ་ནོར་བུའི་རྩེར་ཕབ། ཐིག་ལེ་དཀར་ལ་དམར་བའི་མདངས་ཆགས་པ་ལ་སེམས་གཏད་དེ་བདེ་བ་སྐྱེས་སྐྱེས་སུ་བསྒོམ་མོ། ། དེ་ནས་མས་བརྟན་བཅུ་དྲུག་ཏུ་བསྒོམ་པ་དཀྱུས་བཞིན་ནོ། ། བཞི་པ་གསང་བའི་རིམ་པ་ནི། རླུང་བསྒོམ་པ་སྟེ། འདི་ལ་གཉིས། གསང་བའི་རིམ་པ་དངོས་དང་།
གེགས་བསལ་བའོ། ། དང་པོ་ཡུམ་ཐིམ་པའི་བར་གོང་བཞིན་བྱས་ནས། རང་འཁོར་ལོ་བདེ་མཆོག་ཏུ་གསལ་བའི་ཤངས་བུག་གཉིས་ཀྱི་བར་གྱི་ཀ་བ་མེད་པའི་སྒོ་ང་ལྟ་བུ་སྟོང་སང་ངེ་བ་གཅིག་བསམ། དེ་ནས་རླུང་ཕྱིར་འགྲོ་བ་ནས། སྣ་རྩེར་རི་སྣ་ལ་སྨུག་པ་འཁྱིལ་བ་ལྟར་འཁྱིལ་གྱིས་བྱུང་བར་བསམ། ནང་དུ་འཇུག་པ་ན་སིབ་ཀྱིས་ཐིམ་པར་བསྒོམ་པ་སྟེ། རླུང་སྲོག་རྩོལ་འབའ་ཞིག་བསྒོམ་པས་སྨིག་སྒྱུ་ལ་སོགས་པའི་རྟགས་ལྔ་དང་ཡོན་ཏན་དཔག་ཏུ་མེད་པ་འབྱུང་ངོ་། ། གཉིས་པ་གེགས་སེལ་ནི། སྨིན་ཕྲག་ཏུ་ཐིག་ལེ་ལ་སེམས་གཏད་པ་སོགས་དཀྱུས་བཞིན་ནོ། ། གཉིས་སུ་མེད་པའི་རིམ་པ་ནི།
གསང་བའི་རིམ་པར་འདུས་པས་ཟུར་དུ་མ་བྱས་ཀྱང་ཆོག གཏུམ་མོ་ལམ་རྫོགས་ལྟར་དུ་བྱེད་ན། ཆོས་ཐམས་ཅད་སེམས་དང་སེམས་ལས་བྱུང་བར་འདུས་པས། སེམས་ཀྱི་བྱུང་ཚོར་ཐམས་ཅད་མི་དམིགས་པར་བསྒོམ་མོ། ། དེ་ཡང་གང་དང་གཉིས་སུ་མེད་ན། གསལ་བ་དང་སྟོང་པ་གཉིས་སུ་མེད་པའི་མཚན་ཉིད་ཅན་དེ་བཞིན་དུ་རིག་སྟོང་གཉིས་མེད། བདེ་སྟོང་གཉིས་མེད། གང་དུའང་འཛིན་པ་མེད་པར་བསྒོམ་གསུངས་སོ། ། རིམ་པ་བཞི་པ་འདི་རྩ་རྒྱུད་ཀྱི་ལེའུ་སོ་ལྔ་པ་ནས་ཆོས་ཀྱི་ཕྱག་རྒྱ་ལ་སོགས་པ་དྲང་དོན་དུ་བཤད་པས། སྦྱིན་སྲེག་དང་།
ངེས་དོན་དུ་བཤད་པས་རིམ་བཞི་སྟོན་པ་ཡིན་ནོ། ། དེའང་རིམ་པ་བཞིའི་དང་པོ་རྩ་དང་། གཉིས་པ་ཡི་གེ་དང་། གསུམ་པ་ཁམས་བདུད་རྩི་དང་། བཞི་པ་སྙིང་པོ་ཡེ་ཤེས་རླུང་ལ་གནད་དུ་བསྣུན་པའི་གདམས་ངག་ཡིན་གསུངས། དེ་དག་གི་འཇུག་པས་ལམ་ཚོགས་སྦྱོར་གཉིས་ཆོད་ནས། བླ་མ་དང་ཡི་དམ་གྱིས་ལུང་བསྟན་པའི་ཕྱག་རྒྱ་ལ་ཚུལ་བཞིན་བརྟེན་ནས། སྤྲོས་བཅས་སྤྲོས་མེད་ཀྱི་སྤྱོད་པ་སྤྱད་པས་རྩ་ཁམས་རྣམས་དབུ་མར་ཐིམ་ནས་ནང་གི་ས་ལམ་བགྲོད་དེ་ཁ་སྦྱོར་བདུན་ལྡན་གྱི་སངས་རྒྱས་ཐོབ་པར་འགྱུར་གསུངས། འདི་དག་ནི་དམིགས་རྐང་དང་། ཆོས་རྗེ་རིན་པོ་ཆེས་གསུང་འབུར་དོད་ཅུང་ཟད་ཟིན་པ་རྣམས་བྲིས་པ་ཡིན་ལ།
རྒྱས་བཤད་རྣམས་རིམ་བཞི་ལམ་སློང་དང་གཏུམ་མོ་ལམ་རྫོགས་ནས་གསུངས་པ་བཞིན་མཛད་དོ། ། འདི་བྲིས་དགེ་བས་འགྲོ་བ་ཀུན། ། རྗེ་བཙུན་ཡབ་སྲས་ཞབས་བསྟེན་ནས། ། ལམ་མཆོག་འདི་དང་མི་འབྲལ་ཞིང་། ། ཧེ་རུ་ཀ་དཔལ་མྱུར་ཐོབ་ཤོག ། ནག་པོ་རིམ་བཞིའི་ཟུར་འདེབས་ཆོས་རྗེ་རིན་པོ་ཆེ་སངས་རྒྱས་དཔལ་བས་མཛད་པའི་དཔེ་མ་དག་པ་རྣམས་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་རྗེ་བཙུན་བླ་མ་མུས་པའི་གསུང་དང་མཐུན་པར་ཞུ་དག་བགྱིས་སོ། ། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། ནག་པོ་རིམ་བཞིའི་ཟུར་འདེབས་ཆོས་རྗེ་སངས་རྒྱས་དཔལ་བས་མཛད་པའི་དཔེ་མ་དག་པའི་ཞུ་དག
PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
