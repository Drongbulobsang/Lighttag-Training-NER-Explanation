གསུང་འབུམ། ངག་དབང་ཀུན་དགའ་བསོད་ནམས།
པོད ༡༣༦
ནཱ་རོ་མཁའ་སྤྱོད་ཀྱི་ལམ་རིམ་ཟབ་མོ་རྒྱུད་ལ་སྐྱེ་བར་གསོལ་བ་འདེབས་པའི་ཡི་གེ་འཕྲིན་ལས་མཁའ་ཁྱབ།
༄༅། །ནཱ་རོ་མཁའ་སྤྱོད་ཀྱི་ལམ་རིམ་ཟབ་མོ་རྒྱུད་ལ་སྐྱེ་བར་གསོལ་བ་འདེབས་པའི་ཡི་གེ་འཕྲིན་ལས་མཁའ་ཁྱབ་བཞུགས།། ན་མོ་གུ་རུ་བུདྷ་དྷྭ་ཛ་ཡེ། བླ་མ་ཡི་དམ་རང་སེམས་དབྱེར་མེད་པའི། ། གདོད་མའི་གནས་ལུགས་དཔའ་བོ་རྡོ་རྗེ་ཆོས། ། རང་ངོ་ཤེས་པའི་ངང་ནས་གསོལ་འདེབས་ཀྱིས། ། བསམ་དོན་འདི་རྣམས་ཡིད་བཞིན་འགྲུབ་པར་མཛོད། ། དལ་འབྱོར་གྲུ་ཆེན་མི་རྟག་དྲན་པ་ཡི། ། བ་དན་དཀར་པོས་བསྐྱོད་པའི་ལས་འབྲས་ཀྱི། ། བླང་དོར་མཐུན་པའི་རླུང་གིས་རབ་བསྐུལ་ནས། ། འཇིགས་རུང་འཁོར་བའི་མཚོ་ལས་སྒྲོལ་བར་མཛོད། །
སྐྱབས་གསུམ་གསེར་གྱི་ཅོད་པན་སྤྱི་བོར་བཅིངས། ། བྱང་ཆུབ་སེམས་གཉིས་ནོར་བུའི་དོ་ཤལ་མཛེས། ། རྡོར་སེམས་བདུད་རྩིས་ཉེས་ལྟུང་དྲི་མ་བཀྲུས། ། བསླུ་མེད་བླ་མའི་བྱིན་བརླབས་འཇུག་པར་མཛོད། ། ཡིད་འོང་རྒྱལ་ཡུམ་ཕྱི་ཡི་རྣལ་འབྱོར་མ། ། བྃ་ཡིག་ནང་གི་རྡོ་རྗེ་བཙུན་མོའི་མཆོག ། སེམས་ཉིད་སྟོང་གསལ་གསང་བའི་མཁའ་སྤྱོད་ཡུམ། ། རང་ཞལ་མཐོང་བའི་རྩེ་དགས་རོལ་བར་མཛོད། ། སྣོད་ཀྱི་འཇིག་རྟེན་ཨེ་ཡིག་གཞལ་མེད་ཁང་། ། བཅུད་ཀྱི་སེམས་ཅན་བྃ་ཡིག་རྣལ་འབྱོར་མ། །
ཟུང་འཇུག་བདེ་བ་ཆེན་པོའི་ཏིང་འཛིན་གྱིས། ། ཅིར་སྣང་དག་པའི་སྣང་བར་འཆར་བར་མཛོད། ། དེ་ལྟར་བསྐྱེད་རིམ་གསལ་བས་ཕོ་ཉ་མཆོག ། རིགས་ལྡན་མཆོད་པ་བསམ་གྱིས་མི་ཁྱབ་འདུས། ། དབུ་མར་རླུང་ཞུགས་གཉིས་མེད་ཡེ་ཤེས་འབར། ། མ་རིག་སྒོ་ངའི་སྦུབས་ཆེན་འབྱེད་པར་མཛོད། ། སྒྱུ་མ་མཁན་པོ་འཁྲུལ་འཁོར་གནད་ལ་མཁས། ། གདོལ་པ་སྲོག་གི་གནད་ལ་མཁས་པ་དང་། ། ཤིང་མཁན་ཤིང་གི་གནད་ལ་མཁས་པ་ལྟར། ། ཀུན་ཀྱང་ལུས་ཀྱི་གནད་ལ་མཁས་པར་མཛོད། །
རྟོག་བཅས་སེམས་དང་ཟག་བཅས་ལུས་བསྐྱེད་པ། ། རྩ་གནས་སོ་སོར་ཞུགས་པའི་རླུང་སེམས་རྣམས། ། དབུ་མར་ཐིམ་པས་མི་རྟོག་ཆོས་སྐུ་དང་། ། ཟག་མེད་འཇའ་ལུས་རྡོ་རྗེའི་སྐུ་ཐོབ་མཛོད། ། ཐུན་ཆེན་དྲུག་པ་ཐུན་ཆུང་སུམ་ཅུ་པོ། ། རེ་རེ་རེ་རེ་འཕེལ་བ་གོམས་པའི་མཐུས། ། རླུང་སྦྱོར་རྒྱལ་པོ་དཔལ་ལྡན་ཀུམྦྷ་ཀས། ། ལས་རླུང་མ་ལུས་དབུ་མར་ཞུགས་པར་མཛོད། ། ལྟེ་བའི་པདྨོར་རླུང་ལྔའི་ཏི་ལ་ཀར། ། རྩེ་གཅིག་བསྒོམ་པའི་ཁ་སྦྱོར་རྣལ་འབྱོར་གྱིས། །
ལུས་སེམས་རྩ་ལ་དྲི་བཞོན་ཞུགས་པ་ཡི། ། བདེ་བ་མཆོག་གིས་བདག་རྒྱུད་ཚིམ་པར་མཛོད། ། ལུས་སེམས་རྩ་ལ་རླུང་རྣམས་རིམ་ཞུགས་པ། ། དེ་ཚེ་ཚོར་བདེ་མི་རྟོག་བདེ་བ་དང་། ། མཚོན་བྱེད་དཔེ་ཡི་ཡེ་ཤེས་ལེགས་སྐྱེས་ནས། ། གསལ་ལ་རྫོགས་པའི་རྟགས་བཅུ་འཆར་བར་མཛོད། ། སྤྲུལ་པའི་འཁོར་ལོའི་ལས་ཀྱི་གཏུམ་མོ་དང་། ། བདེ་ཆེན་འཁོར་ལོའི་འོད་ཀྱི་གཏུམ་མོ་གཉིས། ། ཆོས་ཀྱི་འཁོར་ལོར་རོ་མཉམ་འདྲེས་པ་ཡི། ། བདེ་དྲོད་ཡེ་ཤེས་ལྷག་པར་འབར་བར་མཛོད། །
རྡོ་རྗེ་བཙུན་མོ་ཉི་མ་འབུམ་གྱི་གཟིས། ། འོད་གཟུགས་གངས་རིའི་དབང་པོ་ཞུས་པ་ལས། ། ཨ་ཝ་དྷུ་ཏིར་འབར་འཛག་རྣམ་རོལ་བས། ། བདེ་སྟོང་མཆོག་གི་དཔལ་ལ་རོལ་བར་མཛོད། ། ཆེས་ཟབ་རྣལ་འབྱོར་བཅུ་གཅིག་ལ་འབད་པས། ། ནམ་ཞིག་དུས་ན་དགའ་མ་བྱུ་རུའི་མདོག ། ལི་ཁྲིའི་སྐྲ་གྲོལ་དམར་སེར་མིག་གཡོ་བས། ། མངོན་སུམ་རིག་འཛིན་གྲོང་དུ་འཁྲིད་པར་མཛོད། ། སིནྡྷུར་ལངྐ་ལི་ཡི་སྡོང་པོར་བཅས། ། རོ་ལྡན་གནས་སུ་བསྒྲུབ་ཞིང་ཡུལ་ཀུན་ཏུ། །
མྱུལ་བས་གང་གི་མཛོད་སྤུར་འཁྱིལ་རིས་ཅན། ། འཕོས་པའི་མཛེས་མས་མཁའ་སྤྱོད་འཁྲིད་པར་མཛོད། ། ནང་གི་ཕག་མོས་གཟུང་འཛིན་འཁྲིལ་ཤིང་བཅོམ། ། མཆོག་གི་དྷུ་ཏིར་ཞུགས་པའི་གར་མཁན་མ། ། ཚངས་པའི་སྒོ་ནས་སྤྲིན་ལམ་དབྱིངས་སུ་འཐོན། ། ཁྲག་འཐུང་དཔའ་བོར་འཁྱུད་ཅིང་རོལ་བར་མཛོད། ། སྐྱེ་འགག་གནས་གསུམ་བྲལ་བ་གདོད་མའི་གཤིས། ། སྟོང་གསལ་བརྗོད་དུ་མེད་པ་གཉུག་མའི་ངང་། ། ཟུང་འཇུག་བློ་འདས་རང་སེམས་རྣལ་འབྱོར་མ། ། རང་ངོ་ཤེས་ནས་རྟག་ཏུ་སྐྱོང་བར་མཛོད།
རྩ་རླུང་ཐིག་ལེ་ཨེ་བྃ་དབྱིངས་སུ་ཐིམ། ། སེམས་ཉིད་བདེ་ཆེན་ཆོས་སྐུའི་དཔལ་ཐོབ་ནས། ། བགྲངས་ཡས་གཟུགས་སྐུའི་རྣམ་རོལ་དཔག་མེད་ཀྱིས། ། འགྲོ་ཀུན་མཁའ་སྤྱོད་གནས་སུ་འཁྲིད་པར་མཛོད། ། ཅེས་པ་འདི་ཡང་བླ་མ་དང་གཉིས་སུ་མེད་པའི་རྗེ་བཙུན་མཁའ་སྤྱོད་དབང་མོའི་རྣལ་འབྱོར་པ་ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་རང་གི་ཁ་དོན་དུ་དཔལ་ས་སྐྱའི་མཁའ་སྤྱོད་དཔལ་གྱི་ཕོ་བྲང་དུ་བྲིས་པ་འདིས་འཕྲིན་ལས་ནམ་མཁའ་དང་མཉམ་པར་གྱུར་ཅིག ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། ནཱ་རོ་མཁའ་སྤྱོད་ཀྱི་ལམ་རིམ་ཟབ་མོ་རྒྱུད་ལ་སྐྱེ་བར་གསོལ་བ་འདེབས་པའི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
