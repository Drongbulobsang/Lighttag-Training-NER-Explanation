གསུང་འབུམ། ངག་དབང་ཀུན་དགའ་བསོད་ནམས།
པོད ༡༡༥
ལཱུ་ནག་དྲིལ་གསུམ་གྱི་སྒྲུབ་པའི་ཐབས་ཀྱི་རྣམ་པར་བཤད་པ་རྣལ་འབྱོར་གསང་མཐའི་བསྟན་པ་རྒྱས་པའི་ཉིན་བྱེད།
༄༅། །དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་སྒྲུབ་པའི་ཐབས་ཀྱི་རྣམ་པར་བཤད་པ་རྣལ་འབྱོར་གསང་མཐའི་བསྟན་པ་རྒྱས་པའི་ཉིན་བྱེད་ཅེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་ཝཱཾ་སངྒུ་རུ་བཛྲ་ཨཱ་ཙརྻ་མཧཱ་དྷརྨ་སྭཱ་མི་ཙཀྲ་སམྦ་ར་བུདྡྷ་དྷྭ་ཛ་ཡེ་ན་མཿ བོད་སྐད་དུ། དཔལ་ལྡན་བླ་མ་དམ་པ་རྡོ་རྗེ་སློབ་དཔོན་ཆེན་པོ་ཆོས་ཀྱི་རྗེ་འཁོར་ལོ་སྡོམ་པ་སངས་རྒྱས་རྒྱལ་མཚན་ལ་ཕྱག་འཚལ་ལོ། ། སྤངས་རྟོགས་མཐར་ཕྱིན་སྟོན་པ་ཧེ་རུ་ཀ ། དེ་གསུང་ཟབ་རྒྱས་རྒྱུད་སྡེ་དམ་པའི་ཆོས། ། དཔའ་བོ་དཔའ་མོའི་ཚོགས་ཀྱི་དགེ་འདུན་ལ། ། དེང་ནས་བྱང་ཆུབ་བར་དུ་བདག་སྐྱབས་མཆི། ། གང་གི་བསྟན་པ་འཕགས་ཡུལ་རྒྱས་མཛད་པའི། །
པཎ་གྲུབ་དབང་པོ་ལཱུ་ནག་དྲིལ་གསུམ་ཞེས། ། སྙན་པའི་གྲགས་དཀར་སྲིད་ན་ཆེར་གསལ་བའི། ། སྐྱེས་བུའི་མཆོག་གྱུར་གསུམ་ལ་སྙིང་ནས་འདུད། ། གངས་རིའི་ཁྲོད་འདིར་སྐད་གཉིས་སྨྲ་བའི་མཆོག ། མལ་ལོ་བློ་གྲོས་གྲགས་པའི་གདམས་པའི་བཅུད། ། ལུས་པ་མེད་པར་གསོལ་བའི་ས་སྐྱ་པ། ། བླ་ཆེན་ཀུན་དགའ་སྙིང་པོར་ཕྱག་བགྱིའོ། ། དེ་སྲས་རྒྱུད་སྡེ་བྱེ་བའི་གསང་མཛོད་ཅན། ། རྗེ་བཙུན་མཆེད་དང་ཆོས་རྗེ་ཁུ་དབོན་སོགས། ། ལུང་རྟོགས་མངའ་བདག་བསྟན་འཛིན་ཀུན་གྱི་རྒྱན། །
རིམ་པར་བྱོན་པ་རྣམས་ལ་བདག་ཅག་དད། ། ཁྱད་པར་སྙིགས་དུས་བསྟན་པའི་ཉི་མ་ཆེ། ། སྔགས་འཆང་ཆོས་ཀྱི་རྒྱལ་པོ་ཡབ་སྲས་དང་། ། དུས་གསུམ་རྒྱལ་བའི་སྤྲོ་བསྡུའི་བྱེད་པོ་གང་། ། རྗེ་བཙུན་མུས་པ་ཆེན་པོས་བདག་སྐྱོངས་ཤིག ། འཕགས་པའི་ཡུལ་གྱི་བདེ་མཆོག་འཁོར་ལོ་ཡི། ། ལམ་གྱི་སྲོལ་འབྱེད་གྲུབ་ཆེན་རྣམ་གསུམ་གྱིས། ། ལེགས་པར་བཀྲལ་བའི་སྒྲུབ་ཐབས་རྣམ་བཤད་འདི། ། བསྟན་དང་འགྲོ་ལ་ཕན་ཕྱིར་འཆད་ལ་སྤྲོ། ། ཡོངས་འཛིན་དམ་པའི་དྲིན་ལས་ལུང་འདི་ཡི། །
ཟབ་གནད་མང་པོ་ཁོ་བོའི་བློར་གསལ་ཡང་། ། གདུལ་བྱ་ཐུན་མོང་དག་ལ་བརྗོད་རུང་རྣམས། ། འཆད་པར་འགྱུར་གྱི་མཁའ་འགྲོས་གནང་བ་སྩོལ། ། དེ་ལ་འདིར་དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་སྒྲུབ་པའི་ཐབས་ཀྱི་རྣམ་པར་བཤད་པ་རྣལ་འབྱོར་གསང་མཐའི་བསྟན་པ་རྒྱས་པའི་ཉིན་བྱེད་ཅེས་བྱ་བ་འདི་འཆད་པ་ལ། སྤྱིའི་དོན་དང་། གཞུང་གི་དོན་གཉིས་ལས། དང་པོ་ལ་དྲུག་སྟེ། སྤྱིར་རྒྱུད་སྡེ་སྒོ་དྲུག་ཏུ་དབྱེ་བ། དྲུག་པོ་དེའི་རྩ་བཤད་ཀྱི་བཞུགས་ཚུལ། སྒོ་དྲུག་པར་འཇོག་པའི་འཐད་པ།
དེ་ལ་རྒྱ་བོད་དུ་སྲོལ་ཇི་ལྟར་བྱུང་བའི་ཚུལ། དེ་ལས་ཁྱད་པར་དུ་འཕགས་པའི་ལུགས་ངོས་བཟུང་བ། དེ་ཉིད་ཀྱི་བླ་མ་བརྒྱུད་པའི་རིམ་པ་བཤད་པའོ། ། དང་པོ་ནི། རྩ་རྒྱུད་ལེའུ་ལྔ་བཅུ་རྩ་གཅིག་པ་ནས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཡིས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུངས་པ་ལ་བརྟེན་ནས།
མདོ་སྡེ་རྟོག་པའི་རྒྱུད། བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། གསང་བའི་རྒྱུད། རྣལ་འབྱོར་གསང་མཐའི་རྒྱུད་དེ་རྒྱུད་སྡེ་སྒོ་དྲུག་ཏུ་མཛད་དོ། ། དེ་ཡང་རྩ་བའི་རྒྱུད་ལས། རྒོད་དང་བལྟ་བ་ལག་བཅངས་དང་། ། གཉིས་གཉིས་འཁྱུད་ལ་སོགས་པའི་བདག ། རྒྱུད་རྣམས་ཀུན་དུ་མ་གསུངས་ཏེ། །
དེ་ཉིད་བསྡུས་པ་འཁོར་སྡོམ་མམ། ། གསང་བའམ་རྡོ་རྗེ་འཇིགས་བྱེད་ལས། ། དཀྱིལ་འཁོར་རྣམས་ཀྱི་མཆོག་འདི་ནི། ། མ་བྱུང་འབྱུང་བར་མི་འགྱུར་རོ། ། ཞེས་གསུངས་པས་བསྟན་པས། རྒོད་པ་དག་པ་བྱ་རྒྱུད། བལྟ་བ་དག་པ་སྤྱོད་རྒྱུད། ལག་བཅངས་དག་པ་རྣལ་འབྱོར་གྱི་རྒྱུད། གཉིས་གཉིས་འཁྱུད་པ་དག་པ་བླ་མེད་གཞན་ལས་ཀྱང་མ་གསུངས་པའི་དོན་གཅིག་འདིར་བསྟན་པས་གསང་བའི་མཐའ་ཞེས་བླ་མེད་སྤྱི་ལས་ཟབ་པར་གྲུབ། དེ་ཡང་རྣལ་འབྱོར་རྒྱུད་ཀྱི་མཚན་གཞི་དེ་ཉིད་བསྡུས་པ།
འཁོར་ལོ་སྡོམ་པ་ནི་སངས་རྒྱས་མཉམ་སྦྱོར་སོགས། གསང་བ་འདུས་པ། རྡོ་རྗེ་འཇིགས་བྱེད་ལས་ཀྱང་མ་གསུངས་ཞེས་པའོ། ། དེ་ལ་དང་པོ་རྟོག་པའི་རྒྱུད་ནི། བྱ་རྒྱུད་ཀྱི་ནང་ཚན་ལས་ཚོགས་གཙོ་བོར་སྟོན་པ་རྣམས་སོ། ། བྱ་རྒྱུད་ནི་བདག་ཉིད་ཐ་མལ་དུ་གནས་ནས། མདུན་དུ་རས་བྲིས་ལ་ཡེ་ཤེས་པ་སྤྱན་དྲངས་པ་ལ་དངོས་གྲུབ་ལེན་པ་སྟེ། ལེགས་གྲུབ་དང་། དཔུང་བཟུང་ལ་སོགས་པའོ། ། སྤྱོད་རྒྱུད་ནི་བདག་ཉིད་ཀྱང་ལྷར་བསྐྱེད།
མདུན་དུ་ཡེ་ཤེས་པ་སྤྱན་དྲངས་ཏེ་བདག་ཉིད་ལ་མི་བསྟིམས་པར་གྲོགས་པོ་ལྟ་བུའི་སྒོ་ནས་དངོས་གྲུབ་བསྒྲུབ་པ་སྟེ་རྣམ་སྣང་མངོན་བྱང་ལ་སོགས་པའོ། ། རྣལ་འབྱོར་རྒྱུད་ནི་བདག་ཉིད་ཀྱང་ལྷར་བསྐྱེད་པ་ལ་ཡེ་ཤེས་ཀྱི་འཁོར་ལོ་དགུག་གཞུག་བྱས་ནས་ཕྱག་རྒྱ་བཞིའི་རྒྱས་བཏབ་སྟེ་ཆོ་ག་ཚར་ནས་ཡེ་ཤེས་པ་གཤེགས། དམ་ཚིག་པའི་ང་རྒྱལ་གནས་པའི་ཚུལ་གྱིས་དངོས་གྲུབ་བསྒྲུབ་པ་སྟེ། དེ་ཉིད་བསྡུས་པ་ལ་སོགས་པའོ། ། རྣལ་འབྱོར་གསང་བའི་རྒྱུད་ལས། རྣལ་འབྱོར་ཕ་རྒྱུད་དང་། མ་རྒྱུད་གཉིས་ལས། དང་པོ་ཕ་རྒྱུད་ལ། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། །
ཞེས་པ་ལྟར། འདོད་ཆགས་ལམ་དུ་བྱེད་པ་གསང་བ་འདུས་པའི་སྐོར། ཞེ་སྡང་ལམ་དུ་བྱེད་པ་གཤིན་རྗེ་གཤེད་ཀྱི་སྐོར། གཏི་མུག་ལམ་དུ་བྱེད་པ་རྣམ་སྣང་སྒྱུ་དྲྭའི་སྐོར་དང་གསུམ་མོ། ། མ་རྒྱུད་ལ་དྲུག་ལས། ཧེ་རུ་ཀའི་རིགས་ཀྱི་རྒྱུད་ནི། ཀྱཻ་རྡོ་རྗེའི་རྒྱུད་རྣམས་དང་། སངས་རྒྱས་ཐོད་པ་དང་། མ་ཧཱ་མ་ཡ་ལ་སོགས་པ་རྣམས་ཡིན་ལ། རྣམ་སྣང་གི་རིགས་ལ་མི་གཡོ་བ་བླ་མེད།
རྩ་རྒྱུད་རྡོ་རྗེ་གདན་བཞི་དང་། དེའི་བཤད་རྒྱུད་ཐམས་ཅད་གསང་བའི་རྒྱུད་རྣམས་སོ། ། རིན་འབྱུང་གི་རིགས་ཀྱི་རྡོ་རྗེ་བདུད་རྩིའི་རྒྱུད་གསུམ་མོ། ། འོད་དཔག་མེད་ཀྱི་རིགས་ཀྱི་ཀུ་རུ་ཀུལླེའི་རྟོགས་པ་དང་། རིགས་ཀྱི་འཇིག་རྟེན་མགོན་པོ་རྣམས་སོ། ། དོན་ཡོད་གྲུབ་པའི་རིགས་ལ། མགོན་པོ་མངོན་བྱུང་དང་། སྒྲོལ་མ་བླ་མེད་ཀྱི་རྒྱུད་དང་། ཕུར་པ་རྩ་དུམ་རྣམས་སོ། ། རྡོ་རྗེ་སེམས་དཔའི་རིགས་ཀྱི་རྒྱུད་ནི།
ནམ་མཁའ་དང་མཉམ་པའི་རྒྱུད་ལ་སོགས་པའོ། ། གསང་མཐའི་རྒྱུད་ནི་རྩ་རྒྱུད་ལེའུ་ལྔ་བཅུ་རྩ་གཅིག་པ། བཤད་རྒྱུད་རྣམ་པ་ལས་འཆད་དེ་ཞིབ་པར་འོག་ནས་སྟོན་ཏོ། ། གཉིས་པ་སྒོ་དྲུག་པོ་དེའི་རྩ་བཤད་ཀྱི་བཞུགས་ཚུལ་ནི་ལུགས་བཞི་ཙམ་ཡོད་པ་ལས། གསང་མཐའི་ལུགས་འདི་ལ་རྩ་རྒྱུད་རྒྱས་པ་ནམ་མཁའ་དང་མཉམ་པ་ལེའུ་འབུམ་ཕྲག་གཅིག་པ་སྒྲ་ནམ་མཁའ་ལ་དེངས། དེ་ལས་བསྡུས་པ་འབྲིང་པོ་རིགས་སྔགས་ཀྱི་གཏེར་ཁ་ཞེས་བྱ་བ་ཤླཽ་ཀ་འབུམ་ཕྲག་གཅིག་པའི་བཻ་ཌཱུརྻའི་གླེགས་བམ་དུ་ཨུ་རྒྱན་ན་བཞུགས། དེ་ལས་བསྡུས་པ་ལེའུ་ལྔ་བཅུ་གཅིག་པ་ཡི་གེ་འབུམ་ཡོད་པ་འདི་ཡིན་ཏེ། མཁའ་འགྲོ་རྒྱ་མཚོ་ལས། དེ་ལྟར་ངེས་བརྗོད་འབུམ་གསུམ་ལས། ། ཆུང་བ་བདེ་མཆོག་ཉུང་ངུ་ཡིན། །
ཞེས་གསུངས་པས་སོ། ། བཤད་རྒྱུད་ནི་སློབ་དཔོན་སྐར་རྒྱལ་ཟླ་བས། རྩ་རྒྱུད་ཀྱི་འགྲེལ་པ་རིན་པོ་ཆེའི་ཚོགས་ལས། འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། ། བཤད་རྒྱུད་རྣམ་པ་ལྔ་འདོད་དོ། ། ཞེས་གསུངས་པ་ལྟར། བཤད་རྒྱུད་རྣམ་པ་ལྔས་རྩ་རྒྱུད་འཆད་པ་སྟེ། དེ་ཡང་རྩ་བའི་རྒྱུད་ཀྱི་ལེའུ་དང་པོ་ལས། གསང་བ་མཆོག་གི་དགེས་པ་ན། །
ཞེས་སོགས་ཀྱིས་བསྐྱེད་རིམ་མདོར་བསྟན། ལེའུ་བཞི་པར་བསྐྱེད་པའི་རིམ་པའི་དེ་ཁོ་ན་ཉིད་བཞི་བསྟན། ལེའུ་སུམ་ཅུ་རྩ་གཉིས་པར། རྟེན་འབྱུང་བ་རིམ་བརྩེགས་བསྒོམ་པ་བརྡའི་སྐད་ཀྱིས་བཤད་པ་དང་། བརྟེན་པ་ལྷ་གཙོ་བོར་ཧེ་རུ་ཀ་ཕྱག་བཞི་པ་ནས་ཕྱག་འབུམ་གྱི་བར་དུ་བསྒོམ་པ་བསྟན། ལེའུ་བཞི་བཅུ་རྩ་བརྒྱད་པར་བསྐྱེད་པའི་རིམ་པ་བསྒོམ་པའི་གནས་དང་། དཀྱིལ་འཁོར་གྱི་ལྷ་རྫོགས་པར་བསྒོམ་པ་བསྟན། ལེའུ་ལྔ་བཅུ་པའི་ཞབས་སུ་གནས་ལ་སོགས་པའི་སྒོ་ནས་རྟེན་བརྟེན་པའི་དཀྱིལ་འཁོར་བསྒོམ་པ་བསྟན། ལེའུ་ལྔ་བཅུ་རྩ་གཅིག་པ་ནས། རི་སྟེང་སྣ་ཚོགས་པདྨ་ཡི། །
ཞེས་སོགས་ཀྱིས་ལྷ་སུམ་ཅུ་རྩ་བདུན་བསྐྱེད་པའི་ཆོ་ག་དང་བཅས་པ་གསུངས་ཀྱང་། བསྐྱེད་པའི་རིམ་པ་གསལ་བར་མ་གསུངས་པས་བཤད་པའི་རྒྱུད་རྣམས་ཀྱི་ཐོག་མ་ཁོ་ནར། གཙོ་བོར་བསྐྱེད་རིམ་གསལ་བར་སྟོན་པའི་རྒྱུད་མངོན་པར་རྟོགས་པའི་རྒྱུད་བླ་མ་གསུངས་པས། དེ་ལ་ཐོག་མར་གླེང་གཞི་བསྟན་པ་ཡིན་ནོ། ། ཡང་རྩ་རྒྱུད་ལེའུ་དང་པོའི་ཞབས་སུ། རི་བོ་ཚང་ཚིང་རི་སུལ་ལམ། ། ཞེས་སོགས་ཀྱིས་དཀྱིལ་འཁོར་འབྲི་བའི་གནས་གསུངས། ལེའུ་གཉིས་པར་དཀྱིལ་འཁོར་བསྟན། ལེའུ་གསུམ་པར་དཀྱིལ་འཁོར་དུ་འཇུག་པ་དང་། དབང་བསྐུར་བའི་ཆོ་ག་གསུངས་ཀྱང་།
སློབ་དཔོན་གྱི་ལས་ལ་སོགས་པ་གསལ་བར་མ་གསུངས་པས། སློབ་དཔོན་གྱི་ལས་ལ་སོགས་པ་གསལ་བར་སྟོན་པ་ཧེ་རུ་ཀ་མངོན་བྱུང་གི་རྒྱུད་གསུངས། ཡང་རྩ་རྒྱུད་ལས། ལས་དང་པོ་པའི་ཆོ་གའི་ཡན་ལག ལེའུ་སུམ་ཅུ་རྩ་གཅིག་པ་ལས་ལག་པའི་མཆོད་པ་བསྟན། ཉི་ཤུ་རྩ་བདུན་པ་ལས་གཏོར་མའི་མཆོད་པ་བསྟན་ཀྱང་། ལག་མཆོད་དང་། ཕྱི་མཆོད་དང་། གཏོར་མ་ལ་སོགས་པ་གསལ་བར་མ་གསུངས་པས། དེ་གསལ་བར་སྟོན་པ་བཤད་རྒྱུད་རྣལ་འབྱོར་མ་ཀུན་ཏུ་སྤྱོད་པ།
རྟོག་པ་དྲུག་ཅུ་རྩ་བཞི་པ་གསུངས། ཡང་རྩ་བའི་རྒྱུད་ཀྱི་ལེའུ་བཞི་བཅུ་རྩ་གཅིག་པ་ལས། ལས་ཆེན་བཅུ་གཉིས་འདི་དག་ནི། ། ཞེས་གསུངས་པས་ཞལ་བཞི་པའི་སྔགས་ལ་བརྟེན་ནས་ལས་བཅུ་གཉིས་བསྒྲུབ་པ་ཙམ་གསུངས་ཀྱང་དེ་བསྒྲུབ་པ་གསལ་བར་མ་གསུངས་པས། དེ་གསལ་བར་སྟོན་པའི་བཤད་རྒྱུད་རྡོ་རྗེ་མཁའ་འགྲོ་གསུངས། ཡང་རྩ་རྒྱུད་ལེའུ་དང་པོར། གསང་བ་མཆོག་གི་དགྱེས་པ་ན། ། ལ་སོགས་པ་དང་། མཆོད་པ་བཞི་དཔའ་བོ་ཆེན་པོ་ནི། ། ཞེས་སོགས་ཀྱིས་རྫོགས་རིམ་མདོར་བསྟན།
ལེའུ་བཞི་པ་དང་། སུམ་ཅུ་རྩ་བཞི་པ། རྩ་ལྔ་པ། རྩ་དྲུག་པ། རྩ་བདུན་པ་རྣམས་ཀྱིས་ཕྱག་རྒྱ་བཞིའི་རྫོགས་པའི་རིམ་པ་ལ་སོགས་པ་རྒྱས་པར་བཤད་པར་བྱས་ནས་གསུངས་ཀྱང་། རྫོགས་པའི་རིམ་པ་གསལ་བར་མ་གསུངས་པས། དེ་གསལ་བར་སྟོན་པ་བཤད་རྒྱུད་ཀུན་ཏུ་ཁ་སྦྱོར་གསུངས། དེས་ན་འདི་པའི་ལུགས་ལ་བཤད་རྒྱུད་ལྔ་པོ་ཁོ་ནར་བཞེད་དོ། ། དེའི་རྒྱུ་མཚན་ཡང་སློབ་དཔོན་སྐར་རྒྱལ་ཟླ་བ་ལ་རྡོ་རྗེ་ཕག་མོས་བཀའ་གནང་ནས་འགྲེལ་པ་མཛད་དེ། རིན་པོ་ཆེའི་ཚོགས་ཀྱི་གཤམ་དུ།
རྐང་པ་གཅིག་པའི་གྲོང་ཁྱེར་དུ། ། རྡོ་རྗེ་ཕག་མོ་དེ་ཡི་བཀས། ། འཁོར་ལོ་སྡོམ་པའི་རྣམ་བཤད་བྱས། ། ཞེས་གསུངས་པའི་ཕྱིར། གསུམ་པ་དེ་ཉིད་སྒོ་དྲུག་པར་འཇོག་པའི་འཐད་པ་ནི། བླ་མ་ཕམ་མཐིང་པས་རྩ་རྒྱུད་རྒྱས་པ་ནམ་མཁའ་དང་མཉམ་པ། རྡོ་རྗེ་འཆང་ཆེན་པོས་ས་བཅུ་པའི་དཔའ་བོ་དང་རྣལ་འབྱོར་མ་ལ་གསུངས་ནས། མ་འོངས་པའི་སེམས་ཅན་གྱི་ལམ་དུ་མི་འགྱུར་བས་ཡི་གེར་མ་བྲིས་པས་སྒྲ་ནམ་མཁའ་ལ་དེངས་པས་སྒོ་དྲུག་པར་བཞེད། དྷ་རི་ཀ་པ་དང་། བལ་པོ་ཐུགས་རྗེ་ཆེན་པོས།
རྩ་རྒྱུད་ནམ་མཁའ་དང་མཉམ་པ་ཨོ་ཌི་ནའི་གཙུག་ལག་ཁང་དུ། དཔའ་བོ་དང་རྣལ་འབྱོར་མ་རྣམས་ཀྱིས་བཻཌཱུརྻའི་གླེགས་བམ་ལ་གསེར་ཞུན་མས་བྲིས་ཏེ་རྒྱས་བཏབ་ནས་བཞུགས་པས་སྒོ་དྲུག་པར་བཞེད་དོ། ། དེའི་དོན་ཡང་ས་བཅུའི་དཔའ་བོ་དང་རྣལ་འབྱོར་མ་རྣམས་ཉམས་ལེན་འདི་ཁོ་ན་ཡིན་པས་གཞན་ལས་ཟབ་པའི་སྒྲུབ་བྱེད་དོ། ། ཤཱནྟི་པས། རང་སྟོབས་ཀྱིས་འགྲེལ་པ་བརྩམས་པར་མ་ནུས་པས་དེའི་ཆ་ནས་ཀྱང་། འདི་སྒོ་དྲུག་པར་བཞེད། དེའི་རྒྱུ་མཚན་རྒྱུད་འདི་ལ་མཁའ་འགྲོ་མའི་སྲོག་སྙིང་གནས་པས་སོ། ། ཡང་རྒྱུད་འདིའི་སྤྲུལ་པའི་སྐུའི་དཔའ་བོ་དང་རྣལ་འབྱོར་མ་འཛམ་བུའི་གླིང་གི་ཡུལ་ཉི་ཤུ་རྩ་བཞི་ན་དངོས་སུ་བཞུགས་ཤིང་སྒྲུབ་པ་པོའི་རྒྱུད་བྱིན་གྱིས་རློབས་པས། བྱིན་རླབས་མྱུར་ཞིང་དངོས་གྲུབ་ཉེ་བས་སྒོ་དྲུག་པར་བཞེད་དོ། ། སྤྲུལ་སྐུ་དེ་རྣམས་བདེ་མཆོག་གཞན་ལ་ཡང་དངོས་སུ་བཞུགས་པར་བཤད་པས་འདིའི་ཟབ་ཁྱད་མ་ཡིན་སྙམ་ན།
སྟོན་པ་ཡིན་པར་འདྲ་ཡང་བྱིན་རླབས་འཇུག་པའི་ཐབས་འདི་ཁོ་ན་ལ་ཡོད་པས་ཟབ་སྟེ། དེའང་སྨིན་བྱེད་ཀྱི་སྐབས་སུ་དཔའ་བོ་བསྐུལ་བ་དང་། བསྐྱེད་རིམ་གྱི་སྐབས་སུ་ཕོ་ཉ་གསུམ་བསྲེ་བ་དང་། རྫོགས་རིམ་གྱི་སྐབས་སུ་དཔྱིད་ཐིག་གི་མན་ངག་བདེ་མཆོག་གཞན་ལས་ཟབ་པ་ཡོད་པའི་ཕྱིར་རོ། ། དེ་ནི་ཐབས་ཀྱི་སྒོ་ནས་ཁྱད་པར་དུ་འཕགས་པར་སོང་གི སྟོན་པ་སྤྲུལ་སྐུའི་སྒོ་ནས་ཁྱད་པར་འཕགས་པ་མ་སོང་སྙམ་ན། ཐབས་ཀྱི་སྒོ་ནས་ཁྱད་པར་འཕགས་པ་དེ་ཉིད་ཀྱིས་སྟོན་པ་སྤྲུལ་སྐུའི་བྱིན་རླབས་འཇུག་པའི་ཁྱད་པར་ཡོད་པའོ། ། བཞི་པ་དེ་ལ་རྒྱ་བོད་དུ་སྲོལ་ཇི་ལྟར་བྱུང་ཚུལ་ལ་གཉིས་ཏེ། རྒྱ་གར་དུ་བྱུང་ཚུལ་དང་། བོད་དུ་བྱུང་ཚུལ་ལོ། །
དང་པོ་ནི། གསང་མཐའི་ལུགས་འདི་ལ། ཐོག་མར་གྲུབ་ཆེན་ལཱུ་ཧི་པའི་རྩ་རྒྱུད་དང་། བཤད་རྒྱུད་ཀུན་སྤྱོད་དང་། མངོན་བརྗོད་བླ་མ་གཉིས་ལ་བརྟེན་ནས་རིམ་གཉིས་སྤྱོད་པ་དང་བཅས་པའི་སྒྲུབ་ཐབས་དཔལ་མངོན་པར་རྟོགས་པ་ཞེས་བྱ་བ་མཛད་དོ། ། དེའི་འགྲེལ་པ་ཕྱི་རོལ་མཆོད་པའི་ཆོ་ག ལག་མཆོད་གཏོར་མའི་ཆོ་ག་རྣམས་པྲཛྙཱ་རཀྵིས་མཛད་པ་རྩ་བ་དང་བཅས་པ་ལཱུ་ཧི་པའི་སྨད་ལྔར་གྲགས་སོ། ། བྷུ་འུ་རི་པས་བདེ་མཆོག་གི་རྒྱུན་བཤགས། སློབ་དཔོན་རྡོ་རྗེ་དྲིལ་བུ་པས་རྩ་བཤད་ཀྱི་གཞུང་དྲུག་ཆར་དང་། མཁའ་འགྲོ་མའི་མན་ངག་ལ་བརྟེན་ནས་ལུས་ཀྱི་སྒྲུབ་ཐབས།
དཀྱིལ་ཆོག རྫོགས་རིམ་རིམ་པ་ལྔ་པ་རྣམས་མཛད་དོ། ། གྲུབ་ཆེན་ནག་པོ་པས་བསྐྱེད་རྫོགས་ཀྱི་གཞུང་དྲུག་མཛད་དེ། དེ་ཡང་རྩ་རྒྱུད་དང་། བཤད་རྒྱུད་ཧེ་རུ་ཀ་མངོན་བྱུང་དང་། རྡོ་རྗེ་མཁའ་འགྲོ་དང་། བླ་མའི་མན་ངག་ལ་བརྟེན་ནས་དཀྱིལ་འཁོར་གྱི་ཆོ་ག་མཛད། བསྐྱེད་རིམ་ལ་རྩ་རྒྱུད་དང་། ཨ་བྷི་དྷ་ན་དང་། རྡོ་རྗེ་མཁའ་འགྲོ་ལ་བརྟེན་ནས་ནག་པོ་མངོན་རྟོགས་མཛད།
རྩ་རྒྱུད་དང་། སམྦུ་ཊི་དང་། རྡོ་རྗེ་མཁའ་འགྲོ་ལ་བརྟེན་ནས་སྦྱིན་སྲེག་མཛད། རྫོགས་རིམ་ཀྱི་གཞུང་གསུམ་ནི། ཐབས་ཀྱི་རྒྱུད་གསང་འདུས་དང་། ཤེས་རབ་ཀྱི་རྒྱུད་བདེ་མཆོག གླེང་གཞི་རྗོད་བྱེད་ཀྱི་སྒྲ་དང་། ཡི་གེ་ཐ་དད་ཀྱང་། བརྗོད་བྱའི་དོན་གཅིག་པར་བསྟན་པའི་ཕྱིར། དེ་གཉིས་ཀྱི་གླེང་གཞི་ལ་བརྟེན་ནས་གསང་བའི་དེ་ཁོ་ན་ཉིད་རབ་ཏུ་གསལ་བ་མཛད།
མ་རྒྱུད་ཉིད་ལ་ཡང་སྙིང་པོ་ཀྱེ་རྡོ་རྗེ་དང་། འཁོར་ལོ་བདེ་མཆོག་ལ་སོགས་པ་རྗོད་བྱེད་ཀྱི་སྒྲ་ཐ་དད་ཀྱང་། བརྗོད་བྱའི་དོན་གཅིག་པར་བསྟན་པའི་ཕྱིར། འཁོར་ལོ་སྡོམ་པའི་རྩ་བཤད་ཀྱི་རྒྱུད་རྣམས་དང་། ཀྱཻ་རྡོར་རྒྱུད་གསུམ་དང་། རྡོ་རྗེ་གདན་བཞི་སོགས་ལ་རྟེན་ནས་ཨོ་ལ་པ་ཏི་མཛད། འཁོར་ལོ་སྡོམ་པ་ཉིད་ལ་ཡང་བརྗོད་བྱའི་དོན་རིམ་པ་བཞི་ལས་མེད་ཞེས་བསྟན་པའི་ཕྱིར། རྩ་རྒྱུད་དང་། སམྦུ་ཊིའི་བརྟག་པ་དྲུག་པ་སོགས་ལ་བརྟེན་ནས་དཔྱིད་ཀྱི་ཐིག་ལེ་མཛད། གྲོགས་སྤྱོད་པ་གསུམ་མམ་བཞི་དང་།
འབྲས་བུ་རྣམ་པ་གཉིས་ནི་གཞུང་དྲུག་པོ་དེ་དག་གི་གསེབ་ཚགས་ནས་སྟོན་པ་ཡིན་གསུངས་སོ། ། གཉིས་པ་བོད་དུ་བྱུང་ཚུལ་ལ། ནཱ་རོ་པའི་སློབ་མ་ཕམ་མཐིང་པ་སྐུ་མཆེད་བཞི་ལས། བར་པ་གཉིས་ལ་ཀློག་སྐྱ་ཤེས་རབ་བརྩེགས་དང་། མལ་ལོ་ཙཱ་བ་གཉིས་ཀྱིས་གཏུགས། བླ་མ་མལ་ལ། རྗེ་བཙུན་ས་སྐྱ་པ་ཆེན་པོ་དང་། གཉན་ཕུལ་ཆུང་པ་གཉིས་ཀྱིས་གཏུགས། གཉན་གྱིས་སུ་མ་ཏི་ཀིརྟི་ལ་ཡང་རྩ་རྒྱུད་གསན་ནོ། ། མལ་གྱིས་རྩ་རྒྱུད་ལ་མཆན་དང་།
ས་ཆེན་གྱིས་དེའི་མཆན་སྣ་བསྲིངས་པ་དང་། རྗེ་བཙུན་རྩེ་མོས་དེའི་ཡང་མཆན་སྣ་བསྲིངས་པ་ཞིབ་ཏུ་མཛད་ཅིང་། ལཱུ་ཧི་པའི་ཕྱི་རོལ་མཆོད་ཆོག་དང་། དྲིལ་བུ་པའི་དཀྱིལ་ཆོག་གི་ཊཱི་ཀ་ཡང་མཛད་དོ། ། རྗེ་ས་ཆེན་གྱིས་ཉུང་ངུའི་མཚམས་སྦྱོར་ཚིག་བཅད་དུ་དྲིལ་བའི་བདེ་མཆོག་གི་ལེ་འགྲེལ་བ་དང་། རྒྱུད་ཀྱི་ས་བཅད་དང་། ནག་འབུམ་དུ་གྲགས་པ་རྣམས་མཛད་ལ། ནག་འབུམ་ལ་ནག་པོ་པའི་རྣམ་ཐར། ནག་པོ་གཞུང་དྲུག་གི་བསྡུ་བ། གཞུང་དྲུག་གི་མཆོད་བརྗོད་དང་།
བཤད་པར་དམ་བཅའ་བའི་དགོས་པ། གཞུང་དྲུག་གི་བསྡུས་དོན་དྲུག ཐོ་ཡིག་དྲུག་སྟེ་ཡིག་སྣ་བཅོ་ལྔ་ཡོད་དོ། ། གཉན་ཕུལ་ཆུང་པས་རྩ་རྒྱུད་ཀྱི་ཊཱི་ཀ་མུ་ཏིག་འཕྲེང་བ་དང་། ལཱུ་ཧི་པའི་འབྲུ་འབུམ་མཛད་དོ། ། རྗེ་བཙུན་རིན་པོ་ཆེས་ཀུན་སྤྱོད་ཀྱི་ཊཱི་ཀ ལཱུ་ཧི་པའི་སྒྲུབ་ཐབས་རྒྱས་འབྲིང་བསྡུས་གསུམ་དུ་དབྱེ་བ། དྲིལ་བུ་པའི་སྒྲུབ་ཐབས། རིམ་ལྔའི་ཁྲིད་ཡིག ནག་པོ་དཀྱིལ་ཆོག་རྣམས་མཛད།
ནུབ་པ་རིག་འཛིན་གྲགས་ཀྱི་རྩ་རྒྱུད་ཀྱིས་ཊཱི་ཀ་དང་། ལཱུ་ཧི་པའི་མངོན་རྟོགས་ཀྱི་འགྲེལ་པ་མཛད། དཀར་གྱིས་བླ་མ་བརྒྱུད་པའི་རྣམ་ཐར། རྩ་རྒྱུད་ཀྱི་ཊཱི་ཀ ལཱུ་ཧི་པའི་སྒྲུབ་ཐབས་མཛད་དོ། ། ལྔ་པ་ཁྱད་པར་དུ་འཕགས་པའི་ལུགས་ངོས་གཟུང་བ་ནི། བདེ་མཆོག་གི་བཤད་སྲོལ་ལ། ཕྱག་ན་རྡོ་རྗེའི་སྟོད་འགྲེལ་ལ་སོགས་པའི་དུས་འཁོར་ལྟར་འགྲེལ་པ་རཏྣ་རཀྵི་ཏ་ལ་སོགས་པས་གསང་འདུས་ལྟར་འགྲེལ་པ། ཨིནྡྲ་བྷུ་ཏི་སོགས་བླ་མེད་སྤྱི་ལྟར་འགྲེལ་པ། ན་རོ་པ་སོགས་གསང་མཐར་འགྲེལ་པ་དང་བཞིའི་ནང་ནས་གསང་མཐའི་ལུགས་ཁྱད་པར་འཕགས་ཤིང་།
དེ་ལ་རྗེ་བཙུན་ནཱ་རོ་ཏ་པའི་མན་ངག་འདི་ལ། པུ་ཧྲང་པའི་སྐོར། མར་དོའི་སྐོར། མལ་ལོ་ཙཱ་བ་རྗེས་འབྲང་དང་བཅས་པའི་སྐོར་གསུམ་ལས། སྔ་མ་གཉིས་ཚོགས་བཤད། ཕྱི་མ་སློབ་བཤད་དེ། ཕྱི་མ་བླ་མ་ཕམ་མཐིང་པ་སྐུ་མཆེད་ནས་བརྒྱུད་པ་འདི་ཁྱད་པར་འཕགས་པ་ཡིན་ནོ། ། དེའི་རྒྱུ་མཚན་ཡང་པྲཛྙཱ་རཀྵི་ཏ་ལ་སོགས་པས་ཚོགས་བཤད་ལས་མ་ཐོབ་ལ། ཕམ་མཐིང་པ་ལ་སློབ་བཤད་བཞུགས་པས་སོ། ། དེའི་ཟབ་ཁྱད་ཀྱང་།
སྨིན་བྱེད་ཀྱི་སྐབས་སུ་དཔའ་བོ་བསྐུལ་བ། བསྐྱེད་རིམ་གྱི་སྐབས་སུ་དང་པོར་ནག་པོ་པའི་ལུགས་ཀྱི་ཕྱི་བསྐྱེད་རིམ་གཙོ་བོར་བསྒོམ་ཞིང་། དཀྱིལ་འཁོར་རྒྱལ་མཆོག་གི་ཞར་ལ་ལུས་དཀྱིལ་བསྒོམ་པའི་སྒོ་ནས་བཀྲི དེ་ལ་བརྟེན་ནས་ཅུང་ཟད་ནང་ལ་གཞོལ་བའི་ཚེ། ཕྱི་དཀྱིལ་ཡང་སྒྲ་ཚུལ་ལས་བསྐྱེད། ལུས་དཀྱིལ་ལས་སྒྲ་ཚུལ་ལས་བསྐྱེད་པ། ལཱུ་ཧི་པའི་ལུགས་ཀྱི་ཕྱི་ནང་མཉམ་པའི་སྒོ་ནས་བཀྲི དེ་ཉིད་ལ་རྟོགས་པ་བརྟན་ནས། ནང་ལ་མཆོག་ཏུ་གཞོལ་བའི་ཚེ། ཕྱི་དཀྱིལ་ཧེ་རུ་ཀ་གསལ་བཏབ་པ་ཙམ་ལས། ལུས་དཀྱིལ་གཙོ་བོར་བསྒོམ་པ་དྲིལ་བུ་པའི་ལུགས་ཀྱི་ལམ་གྱིས་བཀྲི་བ་དང་། བསྐྱེད་རིམ་གྱི་སྦྱོར་བའི་སྐབས་སུ།
ཚད་མེད་བཞི་བསྒོམ་ཚུལ་དང་། ཚོགས་བསགས་བཅུ་གསུམ་དང་། དངོས་གཞིའི་སྐབས་ཕོ་ཉ་གསུམ་བསྲེས་ནས། སྒྲུབ་པ་པོ་ལ་དངོས་གྲུབ་སྟེར་བར་གསུངས་ཤིང་། དེ་ཇི་ལྟར་བསྲེ་བའི་ཚུལ་འདི་ཁོ་ན་ལ་ཡོད་པ་དང་། སྒྲ་ཡི་ཚུལ་ལ་ངེས་བྱུང་ཞིང་། ། ཞེས་རྒྱུད་ནས་གསུངས་པའི་སྒྲ་ཚུལ་ལས་བསྐྱེད་པ་འདི་ཁོ་ན་ལ་ཡོད་པ་དང་། མཇུག་གི་གནས་སྐབས་སུ་གོ་ཆ་གསུམ་གྱི་བསྲུང་བ་དང་། རྫོགས་རིམ་རྩ་དབུ་མའི་མན་ངག་ལ་སོགས་པ་ལུགས་འདི་ཁོ་ན་ལ་ཡོད་པས་སོ། ། དྲུག་པ་དེ་ཉིད་ཀྱི་བླ་མ་བརྒྱུད་པའི་རིམ་པ་ལ།
ཐོག་མར་ཧེ་རུ་ཀ་བྱུང་ཚུལ་ནི། འདིའི་སྟོན་པ་ཧེ་རུ་ཀ་ནི་སྤྲུལ་པ་མཆོག་ཡིན་ལ། འདི་ལ་གདུལ་བྱ་དབང་ཕྱུག་ཆེན་པོའི་བྱུང་ཚུལ། འདུལ་བྱེད་ཧེ་རུ་ཀའི་རྣམ་འཕྲུལ་གཉིས་ལས། དང་པོ་ནི། རྩོད་དུས་མགོ་བརྩམས་པའི་ཚེ། སྐྱེ་དགུ་རྣམས་ཕན་ཚུན་རྩོད་པར་གྱུར་ཏེ། གཅིག་གིས་གཅིག་བསད་པའི་རོ་ཕྱོགས་མཚམས་བརྒྱད་དུ་བསྐྱལ་བས་དུར་ཁྲོད་བརྒྱད་ཆགས། དེའི་རླངས་པ་ལ་སྤྲིན་བརྒྱད། དེ་ལས་ཆར་བབས་པས་ཆུ་བརྒྱད།
དེ་ལས་ཤིང་བརྒྱད་སྐྱེས། དེ་ལས་ཕྱོགས་སྐྱོང་བརྒྱད་ཆགས། ཆུ་བརྒྱད་ལ་ཀླུ་བརྒྱད་ཆགས། དེའི་སྐབས་དེར། རི་རབ་དང་། འཛམ་བུའི་གླིང་དུ་གདུལ་བྱ་དབང་ཕྱུག་ཆེན་པོའི་རྣམ་འཕྲུལ་བྱུང་སྟེ། དེ་ཡང་འཛམ་བུའི་གླིང་གི་ཕྱོགས་མཚམས་ན་རང་བཞིན་གྱིས་གྲུབ་པའི་ཡུལ་ཉི་ཤུ་རྩ་བཞི་ཡོད་པ་ལས། དེར་དབང་ཕྱུག་གི་སྤྲུལ་པའི་འཇིགས་བྱེད་ཉི་ཤུ་རྩ་བཞི་ཆུང་མ་དང་བཅས་པ་བྱུང་སྟེ། ཡུལ་དེ་རྣམས་བཟུང་ངོ་། ། དེའི་ཚེ་དེ་རྣམས་ཀྱིས་འོ་སྐོལ་རྣམས་ལ་དཔོན་གཅིག་དགོས་ཞེས་གླེང་པ་ན།
རི་རབ་ཀྱི་སྟེང་དུ་དབང་ཕྱུག་ཆེན་པོ་སྐུ་མདོག་ནག་པོ་ཞལ་བཞི་ཕྱག་བཅུ་གཉིས་པ། གཅེར་བུ་རལ་པའི་ཅོད་པན་ཅན། ཡུམ་ལྷ་མོ་སྐུ་མདོག་དམར་མོ་ཞལ་གཅིག་ཕྱག་གཉིས་མས་འཁྱུད་པ། ཐུན་མཚམས་ཀྱི་ཡུམ་སྒྲ་གཅན་མ་ལ་སོགས་པ་བཞི། ཁྭ་གདོང་མ་ལ་སོགས་པའི་མ་མོ་བརྒྱད་དང་བཅས་པ་སྤྲུལ་ལོ། ། དེ་ནས་དབང་ཕྱུག་ཆེན་པོས་འཇིགས་བྱེད་རྣམས་ལ་མཆོད་པའི་རྟེན་དུ་རྡོའི་རང་བྱུང་གི་ཚུལ་དུ་ལིང་ག་ཉི་ཤུ་རྩ་བཞི་བྱིན་ཏེ། དེ་རྣམས་ཀྱིས་ཀྱང་དུས་གསུམ་དུ་མཆོད་པ་བྱེད་དོ། ། དེའི་དུས་སུ་དབང་ཕྱུག་ཆེན་པོ་གཙོ་འཁོར་རྣམས་ཀྱིས་འཛམ་བུའི་གླིང་གི་སྐྱེ་དགུ་རྣམས་ལ་མ་རུང་པར་བྱས་ཏེ། ཟས་སུ་མི་ཤ་ཟ། སྐོམ་དུ་མི་ཁྲག་འཐུང་།
མིའི་རུས་པ་ལ་རྒྱན་དྲུག་བྱས། མིའི་སྐྲ་ལ་ཚངས་སྐུད་བྱས། མགོ་བོ་དོ་ཤལ་བྱས་སོ། ། གཉིས་པ་ནི། དེ་རྣམས་གཞན་གང་གིས་ཀྱང་མ་ཐུལ་བ་ལ། སྔར་འོག་མིན་དུ་སངས་རྒྱས་པའི་རྒྱུའི་རྡོ་རྗེ་འཆང་ལོངས་སྤྱོད་རྫོགས་པའི་སྐུ་ལས། འབྲས་བུའི་རྡོ་རྗེ་འཆང་སྤྲུལ་པའི་སྐུ་གཙོ་འཁོར་དྲུག་ཅུ་རྩ་གཉིས་སུ་སྤྲུལ་ནས་བཏུལ་ལོ། ། དེ་ཡང་ལྷ་ཆེན་ཡབ་ཡུམ་གྱི་གཉེན་པོ། དཔལ་ཧེ་རུ་ཀ་ཡབ་ཡུམ། ཡུམ་བཞིའི་གཉེན་པོར་བདེ་ཆེན་གྱི་ལྷ་མོ་བཞི།
འཇིགས་བྱེད་ཉི་ཤུ་རྩ་བཞི་ཆུང་མ་དང་བཅས་པའི་གཉེན་པོར་ཐུགས་གསུང་སྐུའི་དཔའ་བོ་དང་དཔའ་མོ་ཞལ་སྦྱོར་ཉེར་བཞི། མ་མོ་བརྒྱད་ཀྱི་གཉེན་པོར་དམ་ཚིག་གི་ལྷ་མོ་བརྒྱད་སྤྲུལ་ཏེ། དེ་རྣམས་ཀྱི་སྐུ་མདོག་ཞལ་ཕྱག་སོགས་གདུལ་བྱ་དབང་ཕྱུག་ཆེན་པོ་འཁོར་བཅས་དང་རྗེས་སུ་མཐུན་པའོ། ། དེ་ལྟར་སྤྲུལ་ནས་ཚུལ་ཇི་ལྟར་བཏུལ་ན། ལོངས་སྤྱོད་པ་དང་། ཐིམ་པ་དང་། དབང་དུ་བྱས་པ་གསུམ་གྱིས་བཏུལ་ལོ། དང་པོ་ནི། ཁ་ཟས་དང་། རྒྱན་ཆ་གཉིས་ལ་ལོངས་སྤྱོད་པ་སྟེ།
ཁོང་རྣམས་ཀྱི་ཁ་ཟས་ཤ་དྲོན་ཁྲག་དྲོན་དང་བཅས་པ་རྣམས་ཚོགས་ཀྱི་འཁོར་ལོར་ལོངས་སྤྱད་པས་དཔལ་ལྡན་ཁྲག་འཐུང་གི་ལྷ་ཚོགས་ཞེས་བྱའོ། ། གཞན་ཡང་རྒྱན་ཆ་འཕྲོགས་ནས་ཧེ་རུ་ཀ་གཙོ་འཁོར་གྱི་རྒྱན་ཆར་བྱས་པས་རྒྱན་དྲུག་དང་མི་མགོའི་དོ་ཤལ་དང་། སྟག་ལྤགས་ཀྱི་ཤམ་ཐབས་ལ་སོགས་པའི་རྒྱུ་མཚན་ཡང་དེ་ཡིན་ནོ། ། གཉིས་པ་ཐིམ་པ་ནི་ལྷ་ཆེན་གཙོ་འཁོར་རྣམས་ཚར་བཅད་དེ་རྣམ་པར་ཤེས་པ་འོད་གསལ་དུ་བསྟིམས་ནས། མ་འོངས་པའི་དུས་སུ་དེ་བཞིན་གཤེགས་པ་ཐལ་བའི་དབང་པོ་ཞེས་བྱ་བར་སངས་རྒྱ་པར་ལུང་བསྟན་ཏོ། ། གསུམ་པ་དབང་དུ་བྱས་པ་ནི་འཇིགས་བྱེད་ཀྱི་ལྷ་ཚོགས་དྲུག་ཅུ་རྩ་གཉིས་བཅོམ་པའི་བརྡར། དེ་རྣམས་ཀྱི་ལུས་ཧེ་རུ་ཀ་འཁོར་བཅས་ཀྱི་གདན་དུ་བྱས་ཏེ་ཐམས་ཅད་ཀྱང་ཡི་དྭགས་ཀྱི་གདན་ལ་བཞུགས་པ་ཞེས་གསུངས་སོ། ། དེ་ཡང་ཧེ་རུ་ཀ་ཡབ་ཡུམ་གྱིས་འཇིགས་བྱེད་དང་དུས་མཚན་གདན་དུ་བྱས། བདེ་ཆེན་གྱི་ལྷ་མོ་བཞིས་སྒྲ་གཅན་མ་ལ་སོགས་པ་བཞི་གདན་དུ་བྱས། ཐུགས་གསུང་སྐུའི་འཁོར་ལོའི་དཔའ་བོ་ཉེར་བཞིས།
འཇིགས་བྱེད་ཉེར་བཞི་ཆུང་མ་དང་བཅས་པ། དམ་ཚིག་གི་ལྷ་མོ་བརྒྱད་ཀྱིས་མིའམ་ཅིའི་ལྷ་མོ་བརྒྱད་གདན་དུ་བྱས་པས་སོ། ། དེས་ན་གདུལ་བྱ་འདུལ་བྱེད་ཀྱི་རྣམ་འཕྲུལ་དེ་ཐམས་ཅད་ཀྱང་དྲང་དོན་དུ་ཡིན་གྱི་ངེས་དོན་དུ་ཐ་དད་མེད་དོ། ། དེ་ལྟར་ཡང་། སྐུ་ཡི་རྡོ་རྗེ་ཚངས་པར་འགྱུར། ། གསུང་གི་སྟོན་པ་དབང་ཕྱུག་ཆེ། ། ཐུགས་ཀྱི་སྟོན་པ་ཁྱབ་འཇུག་ཡིན། ། ཞེས་པ་འཇིགས་བྱེད་འཁོར་དང་བཅས་པ་ནི་དབང་ཕྱུག་གི་སྤྲུལ་པ་ཡིན་ལ། དབང་ཕྱུག་ནི་རྡོ་རྗེ་འཆང་གི་སྤྲུལ་པའོ། ། དེ་རྣམས་འདུལ་བར་བྱེད་པའི་ལྷ་རྣམས་ནི་དཔལ་ཧེ་རུ་ཀའི་སྤྲུལ་པ་ཡིན་ལ།
དཔལ་ཧེ་རུ་ཀ་ནི་རྡོ་རྗེ་འཆང་གི་རྣམ་འཕྲུལ། དེ་ལྟར་ན་གདུལ་བྱ་རྣམས་ཀྱི་སྦྱང་གཞི། འདུལ་ཚུལ་རྣམས་ཀྱི་སྦྱོང་བྱེད་རིམ་པ་གཉིས། འདུལ་བྱེད་རྣམས་ཀྱི་སྦྱངས་འབྲས་བསྟན་པའོ། ། དེས་ན་ཐམས་ཅད་ངེས་དོན་དུ་རྡོ་རྗེ་འཆང་ཆེན་པོའི་རང་བཞིན་ཡིན་ཏེ། ཀུན་སྤྱོད་ལེའུ་བཅུ་གཉིས་པ་ལས། གར་མཁན་དག་དང་རི་མོ་བཟང་ལྟར་སྣང་། ། གང་དུ་བདེ་ཆེན་ཞེས་གསུངས་གཅིག་པུ་ཉིད། ། གཅིག་པུ་ཉིད་ནི་དུ་མར་གར་མཛད་དོ། ། ཞེས་སོ། །
ཞང་བྱ་རུ་བས་ཧེ་རུ་ཀའི་བྱོན་ཚུལ་དུ། འདི་དག་གི་ནང་སྦས་དོན་གྱི་བཤད་པ་ནི་བླ་མས་སྟོན་པར་འགྱུར་རོ་ཞེས་གསུངས་ལ། དེའི་དོན་ནི་སྦྱང་གཞི་འཇིགས་བྱེད་དྲུག་ཅུ་རྩ་གཉིས། སྦྱོང་བྱེད་ལམ་རིམ་པ་གཉིས། འབྲས་བུ་སྐུ་གསུམ་མམ་བཞི་དང་བཅས་པ་ཐམས་ཅད་ཕྱི་རོལ་ན་ཇི་ལྟར་ཡོད་པ་རྣལ་འབྱོར་པའི་ལུས་སེམས་ལ་ཚང་བའི་རྒྱུ་མཚན་གནད་ཀྱི་གསལ་བྱེད་དུ། སྐྱེ་བོ་དམ་ལ་ཀུན་འདུས་པ། ། ཞེས་པའི་འགྲེལ་པར་གསུངས་པ་ལྟར་ངེས་དགོས་སོ། ། གཞི་ལམ་འབྲས་གསུམ་རང་གི་སེམས་ཀྱི་ཆོ་འཕྲུལ་ཡིན་པ་ཡང་། ཁ་སྦྱོར་ལས། ཕྱི་དང་ནང་གི་བདག་ཉིད་ཅན། །
འདི་དག་ཐམས་ཅད་སེམས་ལས་མ་རྟོགས་པ་ཉིད་ནི་གཞན་ལ་ཡོད་པ་མ་ཡིན་ནོ། ། ཞེས་གསུངས། དཔལ་ཧེ་རུ་ཀའི་དབང་བསྐུར་ཞིང་རྒྱུད་བྱིན་གྱིས་བརླབས་པ་ནི། དྲང་དོན་དུ་ཕྱག་ན་རྡོ་རྗེ་ཡིན་ལ། ངེས་དོན་དུ་དེ་ཉིད་ཀྱང་རྡོ་རྗེ་འཆང་ཆེན་པོའི་ཐུགས་ཀྱི་སྤྲུལ་བ་ཡིན་ཏེ། རྡོ་རྗེ་འཆང་ཆེན་པོའི་ཡེ་ཤེས་གཅིག་ཉིད་འོག་མིན་དུ་ལོངས་སྤྱོད་རྫོགས་པའི་འཁོར་དུ་རྡོ་རྗེ་སེམས་དཔའ་དང་། གཞི་དང་སྙིང་པོ་མེ་ཏོག་གི་རྒྱན་གྱིས་བརྒྱན་པར་ཀུན་ཏུ་བཟང་པོ་དང་། མི་མཇེད་འཇིག་རྟེན་གྱི་ཁམས་སུ་ཕྱག་ན་རྡོ་རྗེའི་སྐུར་བསྟན་ནས་རྡོ་རྗེ་ཐེག་པའི་རྒྱུད་སྡེ་མཐའ་དག་བསྡུས་ནས་གདུལ་བྱ་སྐལ་ལྡན་ལ་སྟོན་པར་ཚད་ལྡན་གྱི་གཞུང་ལས་བཤད་པས་སོ། ། ཕྱག་ན་རྡོ་རྗེས་དབང་བསྐུར་ཞིང་རྒྱུད་བྱིན་གྱིས་བརླབས་ནས་ཡང་དག་པའི་གདམས་ངག་གནང་བ་ནི་སློབ་དཔོན་ཆེན་པོ་བྲམ་ཟེ་ས་ར་ཧ་ཞེས་བྱ་བ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པ། འཛམ་བུའི་གླིང་དུ་ལོ་བརྒྱ་ཕྲག་བཅོ་བརྒྱད་བཞུགས་པར་གྲགས་པ་དེ་ཉིད་ཡིན་ནོ། །
དེ་ནས་རིམ་པ་བཞིན་སློབ་དཔོན་འཕགས་པ་ཀླུ་སྒྲུབ། དཔལ་ཤ་བ་རི་དབང་ཕྱུག དེས་སློབ་དཔོན་ལཱུ་ཧི་པ། དེས་གྲུབ་ཆེན་ཌེཾ་ཀི་པ་དང་། སློབ་དཔོན་དྷ་རི་ཀ་བ་གཉིས་ལ་གདམས། དེའི་ཕྱི་མ་ལས་སློབ་དཔོན་རྡོ་རྗེ་དྲིལ་བུ་པས་ནོས། དེ་ནས་རིམ་པ་བཞིན་རུས་སྦལ་ཞབས། ཛ་ལནྡྷ་ར་པ། ནག་པོ་སྤྱོད་པ་པ། གུ་ཧྱེ་པ།
རྣམ་པར་རྒྱལ་བའི་ཞབས་ཅན། ཏཻ་ལོ་པ། ནཱ་རོ་པ། ཕམ་མཐིང་པ་སྐུ་མཆེད། ཀློག་སྐྱ་ཤེས་རབ་བརྩེགས། མལ་ལོ་ཙཱ་བ། རྗེ་ས་སྐྱ་པ་ཆེན་པོ། རྗེ་བཙུན་སྐུ་མཆེད། ཆོས་རྗེ་ཁུ་དབོན། ཞང་དཀོན་མཆོག་དཔལ།
ན་བཟའ་བྲག་ཕུག་པ། བླ་མ་དམ་པ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། ཤར་ཆེན་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། ཀུན་མཁྱེན་བསོད་ནམས་སེང་གེ གྲུབ་ཆེན་དཀོན་མཆོག་བློ་གྲོས། རྗེ་བཙུན་སངས་རྒྱས་རིན་ཆེན། འཇམ་དབྱངས་ས་ལོ་ཆེན་པོ།
སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན། གྲུབ་མཆོག་བསོད་ནམས་དབང་པོ། སྔགས་འཆང་གྲགས་པ་བློ་གྲོས། མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་རྣམས་ཀྱི་བར་དུ་བརྒྱུད་དེ་ཡོངས་འཛིན་འབྲེལ་ཚད་དོན་ལྡན་དེ་ཉིད་ཀྱི་དྲུང་དུ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་བདག་གིས། དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ། ན་རོ་མཁའ་སྤྱོད་དང་བཅས་པའི་སྨིན་གྲོལ་གྱིས་བསྡུས་པའི་ཆོས་ཚུལ་རྒྱ་མཚོ་ལྟ་བུའི་བཀའ་དྲིན་བུམ་པ་གང་བྱོའི་ཚུལ་དུ་ནོས་སོ། ། ཡང་བརྒྱུད་པ་ལུགས་གཅིག་ནི། ངོར་ཆེན་རྡོ་རྗེ་འཆང་གི་རྗེས་སུ། མངའ་རིས་པཎ་ཆེན་གྲགས་པ་རྒྱལ་མཚན། གློ་བོ་མཁན་ཆེན་བསོད་ནམས་ལྷུན་གྲུབ།
འཇམ་དབྱངས་ས་ལོ་ཆེན་པོ་མན་སྔར་དང་འདྲ། ཡང་ན་མུས་ཆེན་སེམས་དཔའ་ཆེན་པོ། ཞྭ་ལུ་བ་སངས་རྒྱས་དཔལ་བཟང་། མངའ་རིས་པ་མཁས་གྲུབ་དཔལ་ལྡན་རྒྱལ་པོ། རྗེ་བཟང་པོ་དཔལ་པ། རྗེ་བཙུན་ཆོས་དབང་ཕྱུག དེའི་དྲུང་དུ་བདག་གི་ཡོངས་འཛིན་དམ་པ་རྡོ་རྗེ་འཆང་བུདྡྷའི་མཚན་ཅན་གྱིས་གསན་ནོ། ། བླ་མ་བརྒྱུད་པའི་རྣམ་ཐར་ཞིབ་པར། ཤར་པ་རྡོ་རྗེ་འོད་ཟེར། ཀུན་མཁྱེན་བསོད་ནམས་སེང་གེ་སོགས་ཀྱིས་མཛད་པ་དང་།
ཁོ་བོས་བྱས་པའི་བདེ་མཆོག་ཆོས་འབྱུང་རྣམས་སུ་བལྟ་བར་བྱའོ། ། དེ་རྣམས་ཀྱིས་སྤྱི་དོན་བསྟན་ཟིན་ཏོ། ། གཉིས་པ་གཞུང་གི་དོན་ལ་གསུམ། གྲུབ་ཆེན་ལཱུ་ཧི་པ་ལུགས་ཀྱི་འཁོར་ལོ་བདེ་མཆོག་གི་སྒྲུབ་ཐབས་བཤད་པ། གྲུབ་ཆེན་ནག་པོ་པ་ལུགས་ཀྱི་འཁོར་ལོ་བདེ་མཆོག་གི་སྒྲུབ་ཐབས་བཤད་པ། གྲུབ་ཆེན་དྲིལ་བུ་པ་ལུགས་ཀྱི་འཁོར་ལོ་བདེ་མཆོག་གི་སྒྲུབ་ཐབས་བཤད་པའོ། ། དང་པོ་ནི། དེ་ལྟར་གོང་དུ་བསྟན་པ་ལྟར། སྤྱིའི་དོན་རྣམས་ངེས་པར་བྱས་ནས། ད་ནི་སོ་སོའི་དོན་གཏན་ལ་དབབ་པར་བྱ་བ་ལ།
གཞུང་དོན་དང་པོ། ལྷ་སྒོང་སྐྱེས་ལྟར་བསྐྱེད་པ་སློབ་དཔོན་ལཱུ་ཧི་པ་ལུགས་ཀྱི་འཁོར་ལོ་སྡོམ་པའི་སྒྲུབ་ཐབས་ཀྱི་གཞུང་གི་དོན་རྣམས་ཉམས་སུ་ལེན་པའི་ཚུལ་འཆད་པ་ལ་གཉིས་ཏེ། རྒྱུད་ལས་ཇི་ལྟར་གསུངས་པའི་ཚུལ། དཔལ་མངོན་པར་རྟོགས་པ་བཤད་པའོ། ། དང་པོ་ལ་གསུམ་སྟེ། རྩ་རྒྱུད་ཀྱི་གླེང་གཞིའི་གསང་བ་ཞེས་པའི་ཚིག་གིས་བསྟན་པའི་ལམ་རིམ་དང་། ལེའུ་ལྔ་བཅུ་རྩ་གཅིག་པའི་དེ་ཁོ་ན་ཉིད་བཅུ་བཞིས་བསྟན་པའི་ལམ་རིམ་དང་། བཤད་རྒྱུད་ཀུན་སྤྱོད་ནས་གསུངས་པའི་ལམ་གྱི་རིམ་པའོ། ། དང་པོ་ནི། རྩ་རྒྱུད་ཀྱི་ཐོག་མར།
དེ་ནས་གསང་བ་བཤད་བྱ་བ། ། ཞེས་བྱ་བའི་གསང་བ་ཞེས་པའི་ཚིག་ངེས་དོན་དུ་བཤད་ན། བསྐྱེད་པའི་རིམ་པ་དང་། རྫོགས་པའི་རིམ་པ་དང་། དེ་དག་གིས་བསྒྲུབས་པའི་འབྲས་བུ་གསུམ་བསྟན་པ་ལས། དང་པོ་ནི། གསང་བ་མཆོག་གི་དགེས་པ་ན། ། ཞེས་སོགས་ཚིག་བཅད་གཉིས་ཀྱིས་སྟོན་ཏེ། འདི་ལ་རྟེན་ལ་སྦྱར་བ་དང་། བརྟེན་པ་ལ་སྦྱར་བ་གཉིས་ལས།
དང་པོ་ནི། གསང་བ་མཆོག་གི་དགེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་པས་རྣལ་འབྱོར་པ་ཡི་རྟེན་རི་བོ་ཚང་ཚིང་རི་སུལ་ལ་སོགས་པ་སྟོན་ཅིང་། ལྷའི་རྟེན་མངལ་སྐྱེས། སྒོང་སྐྱེས་གང་བསྒོམ་ཡང་རླུང་གི་དཀྱིལ་འཁོར་ནས་རི་རབ་ཀྱི་བར་བསྟན་ནོ། ། ཡང་ལྷའི་རྟེན་ཐུན་མོང་མ་ཡིན་པ་ཆོས་འབྱུང་ནས་གཞལ་ཡས་ཁང་གི་བར་ཡང་བསྟན་ནོ། ། བརྟེན་པ་ལྷ་བསྐྱེད་པ་ལ། མཁའ་འགྲོ་ཀུན་དངོས་སེམས་པ་ནི། ། ཞེས་པ་ནས།
དམ་ཚིག་སྤྱོད་པའི་སྤྱོད་ཡུལ་ཡིན། ། ཞེས་པའི་བར་ཚིག་རྐང་པ་དྲུག་གིས་མངལ་སྒོང་གཉིས་ཆར་གྱི་བསྐྱེད་རིམ་རྫོགས་པར་བསྟན་ནོ། ། གཉིས་པ་རྫོགས་པའི་རིམ་པ་ལ་སྦྱར་ན། གསང་བ་མཆོག་གི་དགེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་པས་རྫོགས་རིམ་རིམ་བཞིའི་དང་པོ་ཤེས་བྱ་རྒྱུད་ཀྱི་རིམ་པ་བསྟན། སྒྲ་ཡི་ཚུལ་ལ་ངེས་འབྱུང་ཞིང་། ། དམ་ཚིག་སྤྱོད་པའི་སྤྱོད་ཡུལ་ཡིན། ། ཞེས་པས་སྔགས་ཀྱི་རིམ་པ་བསྟན། མཁའ་འགྲོ་ཀུན་དངོས་སེམས་དཔའ་ནི། །
རྡོ་རྗེ་སེམས་དཔའ་བདེ་བའི་མཆོག ། ཅེས་པས་ཡེ་ཤེས་ཀྱི་རིམ་པ་བསྟན། འདི་ནི་རང་བྱུང་བཅོམ་ལྡན་པ། ། མཁའ་འགྲོ་དྲ་བའི་སྡོམ་པ་ནི། ། ཞེས་པས་གསང་བའི་རིམ་པ་བསྟན་ཏེ། དེ་ལྟར་ན་གསང་བ་ཞེས་དང་། དེའི་དོན་ཚིག་བཅད་གཉིས་ཀྱིས་ལམ་གྱི་གསང་བ་བསྐྱེད་རྫོགས་གཉིས་ཀ་སྟོན་པས། འཁོར་ལོ་བདེ་མཆོག་གི་ལམ་གྱི་རིམ་པ་མ་ལུས་པ་བསྟན་ནོ། ། གསུམ་པ་དེ་དག་གི་བསྒྲུབས་པའི་འབྲས་བུ་གསང་བ་ནི། ཐུན་མོང་དང་མཆོག་གི་དངོས་གྲུབ་སྟེ།
སྔགས་བཟླས་བསམ་གཏན་ལ་སོགས་ལྡན། ། ཆོ་གའི་སྦྱོར་ཉིད་ཡེ་ཤེས་ཀྱང་། ། ཞེས་པས་བསྟན་ནོ། ། གཉིས་པ་ནི་རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། གོས་དང་ཕྱག་རྒྱ་ལྔ་ལ་སོགས། ། ཤེས་རབ་ཡན་ལག་ཕུར་བུ་དྲ། ། ཨཱ་ལི་ཀཱ་ལྀ་ཞེས་བརྗོད་པ། ། རྒྱུ་སོགས་སྟོང་པ་སྔོན་འགྲོ་བ། ། འཇུག་པ་སྒྲ་ལ་སོགས་པ་ནས། ། ཇི་སྲིད་བསྡུས་པའི་སྦྱོར་ལྡན་ཞིང་། །
བདུད་རྩི་ཚིམ་བྱེད་མྱ་ངན་འདས། ། ལག་པའི་མཆོད་པ་དབང་བསྐུར་བ། ། གོ་ཆ་ཆེན་པོས་ཡང་དག་བསྲུང་། ། སྔགས་རྣམས་ཀུན་གྱི་མཆོད་པ་ཡིན། ། དེ་ལྟར་དེ་ཉིད་བཅུ་བཞི་ནི། ། མདོར་བསྡུས་ནས་ནི་བཤད་པ་ཡིན། ། ཞེས་གསུངས་ཏེ། འདི་ཉིད་ལྷ་མངལ་སྐྱེས་ལྟར་ན་བསྐྱེད་རིམ་འབའ་ཞིག་གི་མཉམ་གཞག་རྗེས་སྤྱོད་དང་བཅས་པ་ལ་སྦྱར་བ་དང་། ལྷ་སྒོང་སྐྱེས་ལྟར་ན། བསྐྱེད་རྫོགས་མ་ལུས་པ་ལ་སྦྱར་བ་གཉིས་ལས།
འདིར་ཕྱི་མ་ལྟར་བཤད་ན། གོས་ནི་ཕན་འདོགས་པས་གོས་ཞེས་བྱ་སྟེ། བསྐྱེད་རིམ་གྱི་སྔོན་འགྲོ་ཚངས་པའི་གནས་བཞི་བསྒོམ་པ་ལ་སོགས་པའོ། ། ཕྱག་རྒྱ་ལྔ་ལ་སོགས་པ་ནི་མཉམ་གཞག་གི་དུས་ཀྱི་དཔའ་བོ་དཔའ་མོ་རྣམས་ཀྱི་སྐུ་ལ་ཡོད་པའི་རྒྱན་ནོ། ། ཤེས་རབ་ཡན་ལག་ནི་ཕུང་པོ་དང་ཁམས་དང་སྐྱེ་མཆེད་ཀྱི་དག་པ་དྲན་པའོ། ། ཕུར་བུ་དྲ་བ་ནི་རྗེས་སྤྱོད་ཀྱི་དུས་སུ་ཚམ་ངམ་སྔགས་ཀྱིས་སྲུང་བ་བྱེད་པའོ། ། ཨཱ་ལི་ཀཱ་ལི་ཞེས་བརྗོད་པ་ནི་ངག་དག་པར་བྱེད་པ་སྟེ། དེས་མཚོན་ནས་ཐོག་མ་ཉིད་དུ་ལུས་ངག་ཡིད་གསུམ་དག་པར་བྱ་བའོ། ། རྒྱུ་སོགས་བསོད་ནམས་ཀྱི་ཚོགས། སྟོང་པ་སྔོན་འགྲོ་བ་ཡེ་ཤེས་ཀྱི་ཚོགས་སོ། །
འཇུག་པ་ནི་སེམས་ཅན་གྱི་དོན་ལ་འཇུག་ཅིང་སྤྲོ་བ་ཡིན་ལ། སྒྲ་ལ་སོགས་པས་ནི། སྟོང་པའི་ངང་ལས་འབྱུང་བ་རིམ་བརྩེགས་སྣ་ཚོགས་པདྨའི་བར་དུ་བསྐྱེད་པ་དང་། སྣ་ཚོགས་པདྨའི་ལྟེ་བར་ཨཱ་ལི་ལས་ཟླ་བ། དེའི་སྟེང་དུ་ཀཱ་ལི་ལས་ཉི་མ། དེའི་བར་དུ་ཧཱུྃ་ཉི་མའི་སྟེང་དུ་ཡི་གེ་གསུམ་རིམ་པ་བཞིན་དུ། དེའི་སྟེང་དུ་པདྨ། དེའི་སྟེང་དུ་ཟླ་བ། དེའི་སྟེང་དུ་ཧཱུྃ་སྟེ་ཡི་གེ་གསུམ་མས་རིམ་གྱིས་གཅིག་ལ་གཅིག་ཐིམ་ནས་ཧཱུྃ་གི་ཐིག་ལེ་ནཱ་དར་གྱུར་པའི་བར་ནི་སྒྲ་ཡིན་ལ། སོགས་པ་ཞེས་པ་ནི་ནཱ་ད་སྒྲ་དེ་ཉི་ཟླའི་བར་གྱི་ཚུལ་ཧཱུྃ་ལ་ཐིམ་སྟེ།
དེ་ཐམས་ཅད་གྱུར་པ་ལས། རྟེན་བརྟེན་པ་ཐམས་ཅད་དུས་གཅིག་ལ་བསྐྱེད་པའོ། ། དེ་ནས་བརྩམས་ནས། ཇི་སྲིད་བསྡུས་པའི་སྦྱོར་ལྡན་ཞིང་ནི། སྤྲུལ་སྐུ་ལ་དམིགས་པའི་རྗེས་ལ་ལུས་དཀྱིལ་འཁོར་བསྒོམ་པ། ལོངས་སྤྱོད་རྫོགས་པའི་སྐུ་ལ་དམིགས་པ་དང་། བྱང་ཆུབ་ཀྱི་ཕྱོགས་ཀྱི་དག་པ་དྲན་པ། ཆོས་ཀྱི་སྐུ་ལ་དམིགས་པའི་བར་དང་། ཡེ་ཤེས་སེམས་དཔའ་སྤྱན་དྲངས་པའི་བར་བསྡུ་བའོ། ། བདུད་རྩི་ཚིམ་བྱེད་ནི་མཆོད་པ་བྱེད་པའི་དུས་སུ་བདུད་རྩི་མྱང་བའོ། །
མྱ་ངན་འདས་ནི་ཕྱག་རྒྱ་བཞི་དང་། རྡོ་རྗེ་སེམས་དཔའ་བསྡུ་བ་སོགས་རྫོགས་རིམ་བསྒོམ་པ་སྟེ། དེ་ལྟར་དེ་ཁོ་ན་ཉིད་བཅུ་བཞི་པོ་དེས་ནི་མཉམ་གཞག་ཁོ་ན་བསྟན་ཏོ། ། ལག་པའི་མཆོད་པ་ལ་སོགས་པ་བཞི་ནི་རྗེས་སྤྱོད་ཁོ་ན་སྟེ། རྗེས་སྤྱོད་ཀྱི་དུས་སུ་ལག་མཆོད་བྱ་བ་དང་། དབང་བསྐུར་བ་ཁྲུས་ཀྱི་རྣལ་འབྱོར་བྱ་བ་དང་། རྗེས་ཀྱི་དུས་སུ་གོ་ཆ་ཆེན་པོས་བདག་ཉིད་བསྲུང་བ་དང་། རྩ་བའི་སྔགས་བརྗོད་པ་ལ་སོགས་པའི་སྔགས་རྣམས་ཀུན་གྱིས་མཆོད་པ་བྱ་བ་སྟེ། དེ་ལྟར་ན་འབྲས་བུ་འགྲུབ་པ་ལ་མི་བསླུ་ཞིང་། སྒྲུབ་པ་པོ་ལ་ཕན་འདོགས་པར་བྱེད་པའི་ཁོ་ན་ཉིད་བཅུ་བཞི་པོ་དེ་ནི།
བདེ་མཆོག་ཉུང་ངུའི་རྒྱུད་འདིར། འབུམ་ཕྲག་གསུམ་པའི་རྒྱུད་ལས་མདོར་བསྡུས་ནས་བཤད་པ་ཡིན་ནོ། ། གསུམ་པ་བཤད་རྒྱུད་ཀུན་སྤྱོད་ལས་གསུངས་པའི་ལམ་གྱི་རིམ་པ་ལ་གཉིས་ཏེ། རྒྱུད་ཀྱི་བརྗོད་བྱ་མ་ལུས་པ་འཁྲུགས་བསྡེབས་པའི་ལམ་རིམ་དང་། ལམ་གྱི་དངོས་གཞི་ཉིན་ཞག་ཕྲུགས་གཅིག་ལ་ཇི་ལྟར་བྱ་བའི་ཚུལ་མདོར་བསྡུ་བའོ། ། དང་པོ་ནི་རྣལ་འབྱོར་མ་ཀུན་ཏུ་སྤྱོད་པའི་བརྗོད་བྱ་ཐམས་ཅད་བསྡུ་ན་གཉིས་སུ་འདུ་བ་དང་། གསུམ་དུ་བསྡུ་བ་དང་། བཞིར་བསྡུ་བ་དང་གསུམ་ལས། དང་པོ་ནི། དེ་བཞིན་གཤེགས་པའི་དབུགས་དབྱུང་དང་།
རྡོ་རྗེ་འཛིན་པའི་དབུགས་དབྱུང་གཉིས་ཏེ། དེ་ཉིད་རྒྱུའི་དབང་དུ་བྱས་ན། ཀུན་རྫོབ་ཀྱི་བདེན་པ་ནི་དེ་བཞིན་གཤེགས་པའི་དབུགས་དབྱུང་། དོན་དམ་པའི་བདེན་པ་ནི་རྡོ་རྗེ་འཛིན་པའི་དབུགས་དབྱུང་། ལམ་གྱི་དབང་དུ་བྱས་ན། བསྐྱེད་རིམ་དང་། རྫོགས་རིམ་གཉིས། འབྲས་བུའི་དབང་དུ་བྱས་ན། གཟུགས་སྐུ་དང་། ཆོས་སྐུ་གཉིས་ལ་དབུགས་དབྱུང་གཉིས་སྦྱར་དགོས་ཏེ།
ཀུན་སྤྱོད་ལས། རྒྱུད་འདི་ཡི་ནི་རྣལ་འབྱོར་པ། ། བདེན་པ་གཉིས་ལ་ཡང་དག་བསྟེན། ། ཅེས་དང་། ཀུན་སྤྱོད་ལེའུ་བཅུ་གསུམ་པ་ལས། བསོད་ནམས་ཡེ་ཤེས་ཚོགས་དག་ནི། ། བདེན་པ་གཉིས་ལ་བསྟེན་པ་ཡིན། ། ཞེས་དང་། ལེའུ་ལྔ་བཅུ་རྩ་གཅིག་པ་ལས། བདེ་གཤེགས་དབུགས་དབྱུང་གསུངས་པ་ནི། །
དག་པའི་ལུས་ནི་སྐྱོན་མེད་པ། ། ཞེས་གསུངས་པས་སོ། ། གཉིས་པ་ནི། ལམ་གྱི་ཀུན་ཏུ་སྤྱོད་པ་དང་། དེ་རྫོགས་པར་བྱེད་པ་ཡན་ལག་གི་ཀུན་ཏུ་སྤྱོད་པ་དང་། འབྲས་བུའི་ཀུན་ཏུ་སྤྱོད་པ་གསུམ་དུ་འདུས་སོ། ། གསུམ་པ་ནི་དེའི་སྔོན་དུ་རྒྱུའི་ཀུན་སྤྱོད་སྔོན་དུ་སོང་བས་ཉམས་སུ་ལེན་པའི་རྟེན་གྱི་གང་ཟག་བགྲངས་ན་བཞིར་འགྱུར་རོ། ། དེ་ལྟར་བཤད་ན་རྟེན་གྱི་གང་ཟག་ལ་གཉིས་ཏེ། ལམ་ལ་འཇུག་པ་དང་། ཞུགས་པའོ། །
དང་པོ་ལ་གསུམ། མི་དགེ་བ་འབའ་ཞིག་སྤྱོད་པ་ལ་མ་དག་པ། ཕ་རོལ་ཏུ་ཕྱིན་པས་རྒྱུད་ཅི་རིགས་སྦྱངས་པ་དག་པ་དང་། རེས་སྡིག་པ། རེས་དགེ་བ་སྤྱོད་པ་འདྲེས་པ་སྟེ། དེ་སྐད་དུ། དག་དང་མ་དག་འདྲེས་པ་སྟེ། ། སྒྲུབ་པ་པོ་ནི་གསུམ་དུ་གནས། ། ཞེས་གསུངས་པས་སོ། ། ལམ་ཞུགས་ལ་ཡང་གསུམ་སྟེ།
བསྐྱེད་རིམ་འབའ་ཞིག་ལ་དགའ་བ་མཉེས་པར་བྱེད་པའི་སྒྲུབ་པ་པོ་དང་། རྫོགས་རིམ་འབའ་ཞིག་བསྒོམ་པ་རྣམ་པར་དག་པའི་སྒྲུབ་པ་པོ་དང་། ཟུང་དུ་འཇུག་པ་དགའ་བ་གསལ་བྱེད་ཡོན་ཏན་ལྡན་པ་ཞེས་བྱ་བ་སྟེ། དེ་ཡང་མཉེས་བྱ་རྣམ་པར་དག་པ་དང་། ། གསལ་བྱེད་ཡོན་ཏན་ལྡན་པའི་མི། ། ཞེས་གསུངས་པ་ཡིན་ནོ། ། ཡང་རྒྱུད་འདིར་ནི་གང་ཟག་གཉིས་ཏེ། སྤང་བར་བྱ་བ་དང་། བསྒྲུབ་པར་བྱ་བའི་གང་ཟག་གོ ། དང་པོ་ནི།
ལེའུ་བཅུ་གཅིག་པ་ལས། ལྐུག་ཅིང་གླེན་པས་སྡིག་དང་ལྡན། ། བྱིས་པའི་ཤེས་པས་ཤེས་པ་ཅན། ། སེམས་ཅན་ཡོངས་སུ་མ་སྨིན་དང་། ། ཕྱི་རོལ་བསྟན་བཅོས་ཀྱིས་འཆལ་བ། ། དེ་དག་ཀུན་གྱིས་མི་ཤེས་ཏེ། ། མི་ཤེས་མུན་པས་ཁེབས་པ་དང་། ཁེངས་པ་ལ་ནི་རྟག་དགའ་བ། ། ང་རྒྱལ་ལ་སོགས་བདུན་སེམས་ལྡན། ། དེ་དག་ཀུན་ཀྱང་སངས་རྒྱས་ཀྱི། །
སྤྱོད་ཡུལ་གསང་བ་མི་ཤེས་སོ། ། ཞེས་པའི་ཡན་ལག་གསུངས་པ་དང་། བསྒྲུབ་པའི་མཚན་ཉིད་ཀྱང་དེ་ཉིད་ལས། བླ་མའི་རིམ་པ་ཇི་ལྟར་བསྟན། ། གང་གིས་མྱུར་དུ་ཤེས་འགྱུར་བ། ། སྐྱེ་བོ་བྱེ་བ་སྟོང་ཕྲག་ཏུ། ། ང་ཡི་ཡེ་ཤེས་ཀྱིས་བསྐུལ་ཡིན། ། དད་པ་ཡང་དག་ལྡན་པ་དང་། ། རྣལ་འབྱོར་སྤྱོད་ཚུལ་ལ་གནས་ཡིན། ། ཞེས་གསུངས་ལ།
ལེའུ་དང་པོ་ལ་རྣལ་འབྱོར་གྱི་དབང་ཕྱུག་ཅེས་གསུངས་སོ། ། གཉིས་པ་ལམ་གྱི་ཀུན་དུ་སྤྱོད་པ་ལ་གསུམ། རྟེན་དང་བརྟེན་པར་བཅས་པ་བསྐྱེད་པ་ཕྱིའི་ཀུན་སྤྱོད་སྤྲུལ་བའི་སྐུ་ལམ་དུ་བྱེད་པ་དང་། ལུས་ལ་ལྷ་རྣམས་རྫོགས་པར་བསྒོམ་པ་ནང་གི་ཀུན་སྤྱོད་ལོངས་སྤྱོད་ལམ་དུ་བྱེད་པ་དང་། རྫོགས་པའི་རིམ་པ་ཉམས་མྱོང་དང་བཅས་པ་ནི། རྫོགས་པའི་ཀུན་སྤྱོད་ཆོས་སྐུ་ལམ་དུ་བྱེད་པའོ། ། གསུམ་པ་དེ་རྫོགས་པར་བྱེད་པ་ཡན་ལག་གི་ཀུན་ཏུ་སྤྱོད་པ་ལ་གསུམ་སྟེ། དང་པོ་གཉིས་རྫོགས་པར་བྱེད་པའི་ཡན་ལག་དང་། གསུམ་ཀ་རྫོགས་པར་བྱེད་པའི་ཡན་ལག་དང་། དེ་དག་བརྟན་པར་བྱེད་པའི་སྤྱོད་པའོ། །
དང་པོ་ལ་ལྔ་སྟེ། ཕུང་པོ་ཁམས་དང་སྐྱེ་མཆེད་སྦྱངས་བསྒྱུར་དང་། ཚོགས་གཉིས་བསག་པ་དང་། གོ་ཆ་བཅིང་བ་དང་། ཡེ་ཤེས་པ་དགུག་པ་དང་། དབང་བསྐུར་བའོ། ། གཉིས་པ་ལ་ལྔ་སྟེ། སྔགས་མཆོད་དང་། གསང་བའི་མཆོད་པ་དང་། དམ་ཚིག་ཅན་ལ་གཏོར་མ་སྦྱིན་པ་དང་།
དམ་ཚིག་དང་། སྡོམ་པ་དང་། ཐུན་མོང་གི་བྱ་བ་བྱང་ཆུབ་ཀྱི་ཕྱོགས་ཀྱི་དག་པ་དང་། ཐུན་མཚམས་ཀྱི་བྱ་བའོ། ། འདི་ལ་ཡང་ལྔ་སྟེ། ཁམས་དང་རྒྱན་ཆའི་དག་པ་དང་། སུམྦྷ་ནིའི་བསྲུང་བ། སྤྱོད་ལམ་གྱི་རྣལ་འབྱོར། ཁ་ཟས་ཀྱི་རྣལ་འབྱོར། ཉལ་བ་དང་ལྡང་བའི་རྣལ་འབྱོར་རོ། །
གསུམ་པ་ལ་རང་དོན་གྱི་སྤྱོད་པ་དང་། གཞན་དོན་ཕྱོགས་ལས་རྣམ་པར་རྒྱལ་བའི་སྤྱོད་པ་གཉིས་ལས། དང་པོ་ལ་གསུམ་སྟེ། བསྐྱེད་རིམ་བརྟན་པར་བྱེད་པ་སྤྲོས་བཅས་པའི་སྤྱོད་པ་དང་། རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ། གཉིས་ཀ་བརྟན་པར་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པའོ། ། གསུམ་པ་འབྲས་བུའི་ཀུན་ཏུ་སྤྱོད་པ་ལ། ཐུན་མོང་གི་དངོས་གྲུབ་དང་། མཆོག་གི་དངོས་གྲུབ་དང་། ཕྱག་རྒྱ་ཆེན་པོ་མཆོག་གི་དངོས་གྲུབ་གསུམ་སྟེ།
དེ་ལྟར་ན་ཀུན་ཏུ་སྤྱོད་པ་ཞེས་པའི་ཚིག་དེ་ཉིད་ཀྱིས། འཁོར་ལོ་བདེ་མཆོག་གི་ལམ་དང་འབྲས་བུ་མ་ལུས་པ་བསྟན་ཅིང་། ལེའུ་གང་ནས་གང་འབྱུང་བ་རྒྱུད་ཀྱི་སྟེང་དུ་རྟོགས་པར་བྱའོ། ། གཉིས་པ་ནི་ལམ་གྱི་དངོས་གཞི་ཉིན་ཞག་ཕྲུགས་གཅིག་ལ་ཇི་ལྟར་བྱ་བའི་ཚུལ་མདོར་བསྡུ་བ་ནི། ཀུན་སྤྱོད་ལེའུ་བཅུ་གཉིས་པ་ལས། འདུག་དང་ལྡང་བ་ཉིད་དང་ནི། ། འཇུག་དང་རྫོགས་པ་ཉིད་དག་དང་། ། བྱིན་གྱིས་རླབས་དང་དབང་བསྐུར་དང་། ། ཏིང་འཛིན་མཆོད་པ་བསྡུས་པ་ཡིན། ། ཞེས་བྱ་བ་དེ་ཁོ་ན་ཉིད་བཅུ་སྟེ།
དེ་ལ་འདུག་པ་ཞེས་བྱ་བ་ནི། ཚངས་པའི་གནས་བཞི་དང་། གཞི་སྦྱངས་བསྒྱུར་དང་། བསྲུང་བའི་འཁོར་ལོ་དང་། བསོད་ནམས་དང་ཡེ་ཤེས་ཀྱི་ཚོགས་བསགས་ནས། བདག་མེད་པ་ལ་བློ་ཅུང་ཟད་འདུག་པ་ཡིན་ནོ། ། གཉིས་པ་ལྡང་བ་ནི་བྱང་ཆུབ་ཀྱི་སེམས་ཀྱི་རྒྱུན་གྱིས་སེམས་ཅན་གྱི་དོན་བྱའོ་སྙམ་པའི་བསམ་པས་འབྱུང་བ་རིམ་བརྩེགས་རི་རབ་དང་བཅས་པ་བསྒོམ་པའོ། ། གསུམ་པ་འཇུག་པ་ནི་རི་རབ་ཀྱི་སྟེང་དུ་མངོན་པར་བྱང་ཆུབ་པ་ལྔ་ལས་རྟེན་དང་བརྟེན་པ་དུས་གཅིག་ཏུ་ཕྱིའི་དཀྱིལ་འཁོར་བསྒོམ་པའོ། ། བཞི་པ་རྫོགས་པ་ནི་ལུས་ཀྱི་དཀྱིལ་འཁོར་རྫོགས་པར་བསྒོམ་པ་སྔགས་ཀྱི་བྱིན་གྱིས་བརླབས་པའོ། ། ལྔ་པ་བྱིན་གྱིས་བརླབས་པ་ནི།
ཕོ་ཉ་བསྲེ་བ། གོ་ཆ་བཅིང་བ་དང་། ཡེ་ཤེས་པ་དགུག་པ་ཡིན་ནོ། ། དྲུག་པ་ནི་དབང་བསྐུར་ནས་རིགས་ཀྱི་བདག་པོས་རྒྱས་བཏབ་པ་དང་བཅས་པའོ། ། བདུན་པ་ཏིང་ངེ་འཛིན་ནི་བྱང་ཆུབ་ཀྱི་ཕྱོགས་ཀྱི་དག་པ་དྲན་པར་བྱས་ལ། ལྷའི་སྐུ་མདོག་དང་ཕྱག་མཚན་ལ་སེམས་ཅུང་ཟད་འཛིན་པ་ཡིན་ནོ། ། བརྒྱད་པ་མཆོད་པ་ནི་སྔགས་ཀྱི་མཆོད་པ་དང་། ཕྱིའི་མཆོད་པ་དང་། བདུད་རྩིའི་མཆོད་པ་དང་། མཉེས་པའི་མཆོད་པ་དང་།
ཡིད་ལས་བྱུང་བའི་མཆོད་པ་དང་། བསྟོད་པའི་མཆོད་པ་དང་། གསང་བའི་མཆོད་པ་སྟེ། དེ་ལ་བཟླས་པ་སྔགས་མཆོད་ཀྱི་ཁོངས་སུ་འདུ་ལ། གསང་བའི་མཆོད་པ་ནི། རྫོགས་པའི་རིམ་པར་འགྲོ་བའི་སྐབས་ཀྱང་ཡོད་དོ། ། གཏོར་མའང་མཆོད་པའི་སྐབས་སུ་འདུ་བ་ཡིན་ཏེ། ཐུན་གོང་མ་རྣམས་གཏོར་མ་ཐུན་མཇུག་བསྡུ་བའི་རྗེས་ལ་བཏང་ལ། ཐུན་ཐ་མ་ལ་ནི་གཏོར་མ་དང་དག་པའི་རྗེས་ལ་བསྒོམ་པ་ཡིན་ནོ། ། ཐུན་མཚམས་ཀྱི་བྱ་བ་ལ་ཁ་ཟས་དང་།
སྤྱོད་ལམ་དང་། ཕྱི་མཆོད་དང་། ལག་མཆོད་ཀྱང་མཆོད་པའི་ཁོངས་སུ་བསྡུ་ལ། ཚེས་བཅུའི་མཆོད་པའང་དེར་འདུའོ། ། དགུ་པ་བསྡུ་བ་ཞེས་བྱ་བ་ནི་རྫོགས་པའི་རིམ་པ་སྟེ། རྡོ་རྗེ་སེམས་དཔའ་བསྡུ་བའི་རིམ་པས་དཀྱིལ་འཁོར་བསྡུས་ལ། ཐུན་གོང་མ་རྣམས་ལ་ནི། དེ་ལས་ལངས་ནས་དག་པ་དྲན་པར་བྱེད་ལ། ཐུན་ཐ་མ་ལ་ནི་དག་པ་རྗེས་དྲན་གྱི་རྗེས་ལ་རྡོ་རྗེ་སེམས་དཔའ་བསྡུ་བ་བྱས་ནས་དེའི་ངང་ལ་ཉལ་བའི་རྣལ་འབྱོར་བྱེད་པ་ཡིན་ནོ། ། བཅུ་པ་ཡིན་ཞེས་པ་ངེས་པ་སྟེ།
དག་པ་ནི་ཁམས་ཀྱི་དག་པ་དང་། རྒྱན་ཆའི་དག་པ་བྱས་ལ། དཀྱིལ་འཁོར་གྱི་འཁོར་ལོ་བསྡུས་ཏེ་ཚམ་ངམ་སྔགས་ཀྱིས་བསྲུང་ལ། སྤྱོད་ལམ་གྱི་རྣལ་འབྱོར་བྱེད་པ་ཡིན་ནོ། ། ཞེས་རྗེ་བཙུན་གསུང་ངོ་། ། གཉིས་པ་ལ་དཔལ་མངོན་པར་རྟོགས་པ་བཤད་པ་ནི་དེ་ལྟར་ན། སློབ་དཔོན་འདིས་མངོན་པར་རྟོགས་པའི་གཞུང་ཆོ་གའི་ཡན་ལག་ཕལ་ཆེར། ཀུན་སྤྱོད་ལ་བརྟེན་ནས་བརྩམས་པ་ཡིན་ནོ། ། དེའི་རྒྱུ་མཚན་རྒྱུད་བསྡུས་པ་འདི་རང་གཞུང་གིས་ཤེས་བྱེད་དུ་སློབ་དཔོན་ཉིད་ཀྱིས་ཕྱུང་སྟེ་ཐོག་མར། གང་གི་དྲིན་གྱིས་བདེ་ཆེན་ཉིད། །
ཅེས་སོགས་ཚིག་བཅད་གཅིག་གིས་མཆོད་བརྗོད་ཀྱང་མཛད་པ་ཡིན་ལ། འདི་རྒྱུད་རྒྱས་པའི་ནང་ནས་གང་ཞིག་ཕྱུང་བ་ཡིན་ན། རྗེ་བཙུན་གྱི་རྒྱུད་རྒྱས་པ་ལ་རྟོགས་པ་དྲུག་ཅུ་རྩ་བཞི་བཞུགས་ཤིང་། རྟོགས་པ་རེ་རེ་ལ་ལེའུ་བཅུ་བདུན་བཅུ་བདུན་དུ་བཞུགས་པ་ལས། རྒྱུད་འདི་ནི་ཉི་ཤུ་པ་རིགས་འཛིན་གྲུབ་པའི་རྟོགས་པ་སོང་བའི་རྗེས་ལ། ཉེར་གཅིག་པ་འཁོར་ལོ་གསུམ་བཀོད་པའི་རྟོགས་པ་ཡིན་པར་བཞེད་ཅིང་། པུ་ཧྲང་པའི་རྗེས་སུ་འབྲངས་པ་དག་ཉི་ཤུ་རྩ་ལྔ་པར་བཞེད་དོ། ། དེ་ལྟ་བུའི་དཔལ་མངོན་པར་རྟོགས་པ་ལ་བཞི་སྟེ། གང་དུ་བསྒོམ་པའི་གནས། གང་གིས་བསྒོམ་པའི་གང་ཟག
གང་བསྒོམ་པའི་རྣལ་འབྱོར། དེ་ལྟར་བསྒོམས་པའི་འབྲས་བུའོ། ། དང་པོ་ནི། མངོན་བརྗོད་བླ་མ་ལས། རི་སུལ་དང་ནི་རི་རྩེ་དང་། ། ཆུ་ཡི་ངོགས་དང་འདུས་པ་དང་། ། རྒྱ་མཚོ་ཆེན་པོའི་འགྲམ་དག་དང་། ། ཤིང་གཅིག་དང་ནི་ཞི་བའི་གནས། ། མ་མོའི་ཁྱིམ་དང་དུར་ཁྲོད་དམ། ། སྣ་ཚོགས་སྐྱེད་མོས་ཚལ་མཆོག་གམ། །
ལྷ་ཁང་དང་ནི་མཆོད་རྟེན་ནམ། ། ཁྱིམ་མམ་བཞི་མདོ་དག་ཏུ་ནི། ། སྒྲུབ་པ་པོས་སྦྱོར་བསྒྲུབས་ན། ། འདོད་པ་ཀུན་གྱི་འབྲས་བུ་གསོལ། ། གནས་ནི་བརྟག་པ་བྱས་པའམ། ། ཡིད་ནི་གང་དུ་དགའ་བ་དེར། ། སྣ་ཚོགས་བདེ་མཆོག་དམ་པ་དེར། ། དེ་རུ་བསྒྲུབས་ན་དངོས་གྲུབ་འགྱུར། ། དབྱེ་བ་དུ་མས་བསྒོམ་པ་ནི། ། གདུལ་བྱའི་བསམ་པའི་དབང་གིས་སོ། །
ཞེས་གསུངས་པའི་རི་སུལ་ནས། བཞི་མདོའི་བར་རྣམས་གདུལ་བྱའི་བསམ་པའི་དབང་གིས་རྒྱས་པར་དབྱེ་བ་ཡིན་ལ། མདོར་བསྡུ་ན། ཡིད་ནི་གང་དུ་དགའ་བ་དེར། ། ཞེས་གསུངས་པ་ལྟར། ཡིད་དང་མཐུན་པའི་གནས་སུའོ། ། གཉིས་པ་ནི་སློབ་དཔོན་གྱིས་གཞུང་ལས། དང་པོར་རེ་ཞིག་རྣལ་འབྱོར་པའི་དབང་ཕྱུག་ཅེས་གསུངས་ཏེ། འདི་བཤད་པ་ལ་གསུམ་ལས། དང་པོ་ནི།
རྣལ་འབྱོར་པའི་ཞེས་པ་ནི་སློབ་པའི་རྣལ་འབྱོར་པ་དང་། མི་སློབ་པའི་རྣལ་འབྱོར་པ་གཉིས་སོ། ། དེ་ལ་དང་པོ་ནི་རྣལ་འབྱོར་པ་སྟེ། དང་པོ་འཁོར་ལོ་བདེ་མཆོག་གི་དཀྱིལ་འཁོར་དུ་དབང་ཐོབ་ནས་མཉམ་གཞག་བསྐྱེད་རྫོགས་གཉིས་ལ། སྐུ་གསུམ་ལམ་བྱེད་བསྒོམ་པ་དང་། ཐུན་མཚམས་སུ་ཁ་ཟས། གཏོར་མ། སྦྱིན་སྲེག ལྷའི་ང་རྒྱལ་དང་མ་བྲལ་བའི་སྤྱོད་ལམ་གྱི་རྣལ་འབྱོར་བཞི་ཡིན་ལ། པའི་ཞེས་པ་ནི་དེ་དག་དང་ལྡན་པའི་རྣལ་འབྱོར་པའོ། །
དབང་ཕྱུག་ནི་དེ་དག་ལ་ཐུན་བཞིའི་རིམ་པས་གོམས་པར་བྱས་པས་དེ་ལ་དབང་དུ་གྱུར་པའོ། ། བཤད་པ་གཉིས་པ་ནི་མི་སློབ་པའི་རྣལ་འབྱོར་པའི་དབང་དུ་བྱས་ན། རྣལ་འབྱོར་ནི་ཆོས་ཐམས་ཅད་བསམ་གྱིས་མི་ཁྱབ་པ། ཐབས་ཤེས་གཉིས་སུ་མེད་པ་ཡིན་ལ། པ་ནི་དེ་དང་ལྡན་པའོ། ། དབང་ཕྱུག་ནི་མཚོན་བྱེད་ཀྱི་རྫོགས་པའི་རིམ་པ་ལ་མི་ལྟོས་པར། བསམ་གྱིས་མི་ཁྱབ་པ་ལ་དབང་ཐོབ་པ་སྟེ་བསྒོམ་པའི་དུས་སུ་ཡང་མཚོན་བྱེད་ལ་མི་ལྟོས་པར་ཆོས་ཐམས་ཅད་བསམ་གྱིས་མི་ཁྱབ་པ་གསལ་ལ་མི་རྟོག་པ་སྒོམ་པའོ། ། ཡང་བཤད་པ་གསུམ་པ་ནི། འདི་པའི་ལུགས་ཀྱི་རྒྱུད་སྡེ་དྲུག་ཏུ་གནས་པ་ཡིན་པས་ན། དེ་ཡང་རྣལ་འབྱོར་པའི་ཞེས་པ་ནི།
བྱ་རྒྱུད་ལ་སོགས་པའི་ཆོ་ག་ཉམས་སུ་ལེན་པ་ལ་དེའི་རྣལ་འབྱོར་པ་ཟེར་བ་བཞིན། རྒྱུད་འདི་ཉམས་སུ་ལེན་པའི་སྒྲུབ་པ་པོ་ལ་ཡང་རྣལ་འབྱོར་པའི་དབང་ཕྱུག་ཞེས་བྱའོ། ། མདོར་ན་སེམས་ཅན་ཐམས་ཅད་ལ་གཅིག་ཏུ་བརྩེ་བའི་བློ་དང་ལྡན་པས། ཡང་དག་པའི་བླ་མ་བསྙེན་བཀུར་བ། དཔལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་ཞིང་རྗེས་སུ་གནང་བ་ཐོབ་པ། སྤྱི་དང་ཁྱད་པར་གྱི་དམ་ཚིག་ལ་གནས་ཤིང་བླ་མའི་མན་ངག་གི་ལུང་ཡང་དག་པ་དང་ལྡན་པའི་རྣལ་འབྱོར་པའི་དབང་ཕྱག་གིས་ཞེས་རྗེ་བཙུན་རྩེ་མོས་གསུངས་སོ། ། འཕགས་པ་རིན་པོ་ཆེས། བྱང་ཆུབ་སེམས་བརྟན་དབང་རབ་ཐོབ། ། སྔགས་རིག་རྣལ་འབྱོར་དབང་ཕྱུག་གིས། ། ཞེས་ཀུན་རྫོབ་བྱང་སེམས་ལ་བརྟན་པ་ཐོབ་པ་འཁོར་ལོ་བདེ་མཆོག་གི་དབང་རབ་ཏུ་ཐོབ་ཅིང་།
དམ་ཚིག་སྡོམ་པར་ལྡན་པ་བདེ་མཆོག་གི་རྒྱུད། སྔགས་དང་མན་ངག་རྣམས་མ་འཁྲུགས་པར་ཤེས་པ་རྣལ་འབྱོར་དབང་ཕྱུག་གི་དོན་དུ་བཤད་དོ། ། དམར་གྱིས། རྣལ་འབྱོར་ནི་ཞི་གནས་དང་ལྷག་མཐོང་ཟུང་དུ་འཇུག་པའི་ཏིང་ངེ་འཛིན་ལ་བྱ། དབང་ཕྱུག་ནི་དེ་ཉིད་ལ་དབང་བསྒྱུར་ཞིང་ཕྱུག་པས་ཏེ་སངས་རྒྱས་སོ། ། ད་ལྟའི་རྣལ་འབྱོར་པ་ལ་དེ་ལྟར་བཏགས་པ། རྒྱུ་ལ་འབྲས་བུའི་མིང་བཏགས་པའོ་གསུངས། གསུམ་པ་གང་སྒོམ་པའི་རྣལ་འབྱོར་ནི། རྗེ་བཙུན་ཕམ་མཐིང་པའི་མན་ངག་མལ་གྱོ་ནས་བརྒྱུད་པ་རྗེ་བཙུན་རིན་པོ་ཆེས་འདི་ལྟར་བཞེད་དོ། ། ལམ་མངོན་པར་རྟོགས་པ་ནི་བཞིས་བཅིངས་པ་སྟེ།
མཉམ་པར་གཞག་པའི་རྣལ་འབྱོར། སྤྱོད་ལམ་གྱི་རྣལ་འབྱོར། གཏོར་མའི་རྣལ་འབྱོར། ཁ་ཟས་ཀྱི་རྣལ་འབྱོར། ཉལ་བའི་རྣལ་འབྱོར་ནི་རྫོགས་པའི་རིམ་པའི་ཁོངས་སུ་འདུ་ལ། ལྡང་བའི་རྣལ་འབྱོར་དང་། ཁྲུས་ཀྱི་རྣལ་འབྱོར་གཉིས་ནི་བསྐྱེད་རིམ་གྱི་སྔོན་འགྲོ་ཡིན་ཞིང་། དག་པ་རྗེས་སུ་དྲན་པ་ནི། ཁ་ཅིག་སྤྱོད་ལམ་གྱི་རྣལ་འབྱོར་གྱི་ཁོངས་སུ་བསྡུ་མོད་ཀྱིས། འདིར་བསྐྱེད་རིམ་བརྟན་པར་བྱེད་པ་ཡིན་པས་མཉམ་བཞག་གི་ཁོངས་སུ་བསྡུའོ། །
དང་པོ་མཉམ་པར་གཞག་པའི་རྣལ་འབྱོར་ལ་གཉིས་ཏེ། བསྐྱེད་པའི་རིམ་པ་དང་། རྫོགས་པའི་རིམ་པའོ། ། དང་པོ་ལ་གཉིས་ཏེ། བདག་ཉིད་སངས་རྒྱས་སུ་བསྐྱེད་པ་ལ་མཆོད་པ་དང་། བཟླས་པའི་རྣལ་འབྱོར་རོ། ། དང་པོ་ལ་གསུམ་སྟེ། རྒྱས་པ་ལ་དགའ་བས་ཇི་སྙེད་ཡོད་པའི་ཆོས་ཇི་ལྟ་བ་བཞིན་དུ་བསྒོམ་པ་དང་། འབྲིང་ལ་དགའ་བས་ཇི་ལྟ་བ་བཞིན་བསྒོམ་པ་དང་། བསྡུས་པ་ལ་དགའ་བས་རང་གི་ལུས་ལ་ཇི་ལྟར་གྲུབ་པ་ཙམ་ཞིག་བསྒོམ་པའོ། །
དང་པོ་ལ་གཉིས་ཏེ། བདག་ཉིད་སངས་རྒྱས་བསྐྱེད་པ་དང་། ། དེ་ལ་མཆོད་པའོ། ། དང་པོ་ལ་གཉིས་ཏེ། རྒྱུ་ཚོགས་གཉིས་བསགས་པ་དང་། འབྲས་བུ་ལྷར་བསྐྱེད་པའོ། ། དང་པོ་ལ་གཉིས་ཏེ། བསོད་ནམས་ཀྱི་ཚོགས་འཁོར་དང་བཅས་པ་དང་། དོན་ཆེན་པོ་ཡེ་ཤེས་ཀྱི་ཚོགས་བསྒོམ་པའོ། ། དང་པོ་ལ་ཡང་བཞི་སྟེ།
གསོག་པར་འགྱུར་བའི་དགེ་བའི་རྩ་བ་ཐམས་ཅད་གཞན་དོན་དུ་འགྱུར་བར་བྱ་བའི་ཕྱིར་ཚངས་པའི་གནས་བཞི་བསྒོམ་པ་དང་། ཚོགས་གསོག་པ་ལ་རྟེན་ཁྱད་པར་ཅན་ཞིག་དགོས་པས་ཕུང་ཁམས་སྐྱེ་མཆེད་བཞི་སྦྱངས་བསྒྱུར་དང་། ཚོགས་བསགས་དངོས་དང་འབྲེལ་བའི་ཚོགས་བསགས་བཅུ་གསུམ་གྱི་ཚོགས་བསགས་དང་། དོན་ཆེན་པོ་ཡེ་ཤེས་ཀྱི་ཚོགས་ལ་བར་ཆད་མི་འབྱུང་བར་བྱ་བའི་ཕྱིར་བསྲུང་བའི་འཁོར་ལོ་བསྒོམ་པར་བྱའོ། ། དང་པོ་ལ་གཉིས་ཏེ། སྔོན་དུ་བྱ་བའི་རིམ་པ་དང་། རྣལ་འབྱོར་བསྒོམ་པ་དངོས་སོ། ། དང་པོ་ནི། ཐོ་རངས་ཚངས་པའི་གནས་བཞི་བསྒོམ་པའི་སྔོན་དུ་ལྡང་བའི་རྣལ་འབྱོར་འཇུག་ལ། དེའི་ཡང་སྔོན་དུ་ཉལ་བའི་རྣལ་འབྱོར་འཇུག་པའི་ཕྱིར།
རིམ་པ་བཞིན་བརྗོད་ན། མདང་ནུབ་མོ་ཉལ་བའི་རྣལ་འབྱོར་ཆོས་ཐམས་ཅད་བསམ་གྱིས་མི་ཁྱབ་པ། རྡོ་རྗེ་སེམས་དཔའ་བསྡུ་བའི་རྫོགས་པའི་རིམ་པ་སྟོང་པ་ཉིད་ཀྱི་ངང་ལ་ཉལ་བར་བྱ་སྟེ་ཉལ་བའི་རྣལ་འབྱོར་རོ། ། དེ་ནས་ལྡང་བའི་རྣལ་འབྱོར་ནི། ནམ་གྱི་བཞི་ཆའམ་བརྒྱད་ཆ་ནས་ལྡང་བར་འདོད་པས། ནམ་མཁའ་ལ་ཌ་མ་རུའི་སྒྲ་ཀ་ར་ཀ་ར་ཀུ་རུ་ཀུ་རུ་ཞེས་བྱ་བ་ལ་སོགས་པ་དཔའ་བོ་ཉི་ཤུ་རྩ་བཞིའི་སྔགས་སུ་གྲགས་པས་བདག་གི་གཉིད་བསྐུལ་ནས། སད་པ་དང་མཉམ་དུ་དཔལ་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པ་ཡུམ་རྡོ་རྗེ་ཕག་མོ་དང་མཉམ་པར་སྦྱོར་བའི་སྐུ་ཅན་དུ་ལྡང་བར་བྱ་སྟེ་ལུས་ལྷར་བྱིན་གྱིས་བརླབས་པ་སྐུའི་དགའ་བའོ། ། དེ་ལྟར་ཞལ་བཞི་ཕྱག་བཅུ་གཉིས་པར་ལྡང་བ་ཡང་། ཚངས་པའི་གནས་བཞི་བསྒོམ་ཚུལ་ཐུན་མོང་མ་ཡིན་པ་ལ་དེ་ལྟ་བུར་དགོས་པའོ། ། འདི་ནི་དྲིལ་བུ་གཞུང་ཆུང་ལས་ཀྱང་།
ཉེར་བཞིས་བསྐུལ་ནས་ཞལ་བཞི་ཡིས། ། དཔའ་བོའི་དབང་པོ་བཞེངས་པར་བྱས། ། ཞེས་གསུངས་སོ། ། དེ་ནི་སྐུའི་དགའ་བའོ། ། དེ་ནས་བདུད་རྩི་རིལ་བུ་ཁར་བཅུག་ནས་ངག་ཏུ་ཤྲཱི་ཧེ་རུ་ཀ་ལ་ཧྃ། ཞེས་བརྗོད་ལ། དེའི་དོན་ཀུན་སྤྱོད་ལས། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་སོགས་གསུངས་པ་དྲན་པར་བྱ་བ་ནི་ངག་སྔགས་སུ་བྱིན་གྱིས་བརླབས་པ་གསུང་གི་དགའ་བའོ། ། དེ་ལྟར་ཡང་དྲིལ་བུ་སྒྲུབ་ཐབས་ལས།
རྣལ་འབྱོར་དང་རྗེས་སུ་མཐུན་པའི་གནས་སུ་སྟན་བདེ་བ་ལ་འདུག་སྟེ། བདུད་རྩི་རིལ་བུ་ཁར་བཅུག་ལ་ཤྲཱི་ཧེ་རུ་ཀ་ཞེས་བྱ་བའི་དོན་དྲན་པར་བྱ་སྟེ། ཞེས་གསུངས། དེ་ནས་རང་གི་སྙིང་ཁར་ཨ་རྣམ་པར་མི་རྟོག་པའི་ཡེ་ཤེས་ལས་བྱུང་བ་ཟླ་བའི་དཀྱིལ་འཁོར་དག་པ་འཇིག་རྟེན་པའི་ཡེ་ཤེས་ཀྱི་སྟེང་དུ་གཟུང་འཛིན་དང་བྲལ་བའི་སེམས་ཧཱུྃ་དུ་དམིགས་པའི་ཞབས་ཀྱུ་བྱ་བ་གྲུབ་པ། ཁོག་པ་སོ་སོར་རྟོག་པ། མགོ་བོ་མཉམ་ཉིད། ཟླ་ཚེས་མེ་ལོང་ལྟ་བུ། ཐིག་ལེ་ཆོས་ཀྱི་དབྱིངས་ཀྱི་ཡེ་ཤེས་སུ་བསམ་པ་ནི་སེམས་ཡེ་ཤེས་སུ་བྱིན་གྱིས་བརླབས་པ་ཐུགས་ཀྱི་དགའ་བའོ། ། དེ་ལྟར་དྲིལ་བུ་སྒྲུབ་ཐབས་ལས་གསུང་གི་དགའ་བའི་རྗེས་སུ་སྙིང་གར་ཟླ་བ་ལ་དཔལ་མཆོག་དང་པོའི་ཡི་གེ ཡེ་ཤེས་ལྔའི་རང་བཞིན་ཅན་འོད་ཟེར་དང་བཅས་པའོ། །
དེས་སྒོ་གསུམ་གྱི་དྲི་མ་སྦྱོང་ངོ་། ། ཞེས་གསུངས་སོ། ། དེ་ལྟ་བུའི་ཉལ་བའི་རྣལ་འབྱོར་ཚུལ་བཞིན་དུ་བྱས་ནས། དེ་ནས་ལྡང་བའི་ལུགས་ལྟར་ཡིན་ལ། ཉལ་བའི་རྣལ་འབྱོར་ཚུལ་བཞིན་མ་བྱས་པའམ། ཐུན་གཞན་ལ་ནི་དགའ་བ་གསུམ་གྱི་སྔོན་དུ་ཐུན་མོང་གི་སྔོན་འགྲོ་སྐྱབས་འགྲོ་སེམས་བསྐྱེད་རྡོ་རྗེ་སེམས་དཔའི་བསྒོམ་བཟླས་གསུམ་ངེས་པར་བྱ་དགོས་ཏེ། སྙིང་པོ་རྒྱན་ལས། སངས་རྒྱས་ཀུན་གྱི་སྐུ་གཅིག་པུ། ། པད་དཀར་ཟླ་བའི་དབུས་གནས་ཤིང་། ། རྡོ་རྗེ་དྲིལ་བུའི་རྒྱན་སྤྲས་པའི། །
རྡོ་རྗེ་སེམས་དཔའ་ལེགས་དམིགས་ཤིང་། ། ཡི་གེ་བརྒྱ་པ་ཆོ་ག་བཞིན། ། ཉི་ཤུ་རྩ་ནི་རེ་རེ་བཟླས། ། ཞེས་པ་ནས། རྣམ་པར་དག་པའི་བདག་ཉིད་འགྱུར། ། ཞེས་པའི་བར་གསུངས་པས་སོ། ། དེ་ནས་དགའ་བ་གསུམ་ལ་འཇུག་གོ ། གཉིས་པ་རྣལ་འབྱོར་དངོས་ནི། སློབ་དཔོན་གྱི་གཞུང་ལས། དང་པོ་ཁོ་ནར་ཚངས་པའི་གནས་བཞི་བསྒོམ་པར་བྱའོ་ཞེས་གསུངས་སོ། །
དེའི་དོན་རྗེ་བཙུན་གྱིས་སྙིང་ཁའི་ཧཱུྃ་ལས་འོད་ཟེར་སྔོན་པོ་རྩ་ཞལ་སྔོན་པོ་ནས་ཕྱིར་འཕྲོས་པས། དང་པོ་ཤར་ཕྱོགས་ཀྱི་འཇིག་རྟེན་གྱི་ཁམས་ཐམས་ཅད་གང་། དེ་ནས་ཕྱོགས་བཅུའི་འཇིག་རྟེན་གྱི་ཁམས་ཐམས་ཅད་གང་བས། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་བསམ་པར་ཐུགས་ཀྱི་བྱིན་གྱིས་བརླབས་པ། ངག་ཏུ་སུ་ཁེ་བྷ་ཝནྟུ་ཞེས་བརྗོད་པ་གསུང་གི་བྱིན་གྱིས་བརླབས་པ། གཡོན་པའི་སྡིགས་མཛུབ་ཕྱོགས་བཅུར་བསྐོར་ཞིང་སེ་གོལ་བརྡབས་པ་སྐུའི་བྱིན་གྱིས་བརླབས་པའོ། ། དེ་བཞིན་དུ་སྙིང་གའི་ཧཱུྃ་ལས་འོད་ཟེར་ལྗང་ཁུ་གཡོན་ཞལ་ལྗང་ཁུ་ནས་སོང་། དང་པོར་བྱང་ཕྱོགས་ཀྱི་འཇིག་རྟེན་གྱི། དེ་ནས་འཇིག་རྟེན་གྱི་ཁམས་ཐམས་ཅད་ཁྱབ། སེམས་ཅན་ཐམས་ཅད་སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བ་ལ་བཀོད་པ་སོགས་འགྲེའོ། །
དེ་ལྟར་སྐུ་གསུང་ཐུགས་བྱིན་རླབས་དང་ལྡན་པའི་ཐུན་མོང་མ་ཡིན་ཚངས་པའི་གནས་བཞི་བསྒོམ་པ་རྒྱས་པ་རྗེ་བཙུན་གྱིས་གསུངས་སོ། ། འཕགས་པ་རིན་པོ་ཆེས། ཞལ་བཞི་ནས་འོད་ཟེར་བཞི་འཕྲོས། སེམས་ཅན་ཐམས་ཅད་ཚད་མེད་བཞི་ལ་བཀོད་པ་ཐུགས་ཀྱི་བྱིན་གྱིས་རླབས། སུ་ཁེ་བྷ་ཝན་ཏུ་ངག་གི གཡོན་པས་སྡིགས་མཛུབ་བསྐོར་བ་སྐུའི་བྱིན་རླབས་དང་ལྡན་པ་སྟེ། ཅུང་བསྡུས་པ་གཅིག་གསུངས་ཏེ་མངོན་རྟོགས་བཞིན་ནོ། ། དེ་ལྟར་ཚངས་པའི་གནས་བཞི་བསྒོམ་པའི་དགོས་པ་ནི། ཚངས་པ་ནི་ཡང་དག་པར་རྫོགས་པའི་སངས་རྒྱས་ཡིན་ལ། དེའི་གནས་ནི་སངས་རྒྱས་ཀྱི་རིང་བའི་རྒྱུ་སྟེ།
སངས་རྒྱས་ཐོབ་པའི་དགོས་པ་དང་། ཡང་ཚངས་པ་ནི་གཟུགས་ཁམས་ཀྱི་ལྷ་ཚངས་པ་ཡིན་ལ། དེའི་གནས་ནི་ཚངས་པའི་ཉེ་བའི་རྒྱུ་སྟེ། གནས་སྐབས་སུ་ལྷ་ཚངས་པའི་གོ་འཕང་ཐོབ་པའོ། ། དང་པོར་བསྒོམ་པའི་དགོས་པ་ནི། འོག་ནས་འབྱུང་བའི་ཕུང་ཁམས་སྐྱེ་མཆེད་ལྷའི་ང་རྒྱལ་དུ་བསྒོམས་པས། སྤྱོད་ལམ་གྱི་རྣལ་འབྱོར་གྱི་བར་གྱི་གསོག་པར་འགྱུར་བའི་དགེ་བ་ཐམས་ཅད་གཞན་དོན་དུ་འགྱུར་བའི་ཕྱིར་ཡིན་ཏེ། དཔེར་ན་མ་ན་བའི་བུས་སྨན་དང་སྨན་པ་ལ་སོགས་པ་ཚོལ་བ་ན། དང་པོ་མའི་དོན་དུ་དམིགས་པར་བསམ་པའི་དམིགས་པ་དེས་འཕངས་པའི་ཕྱིས་ངལ་དུབ་དང་ཟས་བཟའ་བ་སོགས་ཀྱི་ཚེ་མ་ལ་ཕན་འདོད་ཀྱི་བསམ་པ་དངོས་སུ་མེད་ཀྱང་། དང་པོའི་འཕེན་པའི་ཤུགས་ཀྱིས་ཐམས་ཅད་མའི་དོན་དུ་བྱས་པར་འགྱུར་བ་བཞིན་ནོ། །
གཉིས་པ་ཚོགས་གསོག་པ་ལ་རྟེན་ཁྱད་པར་ཅན་ཞིག་དགོས་པས་གཞི་ཕུང་ཁམས་སྐྱེ་མཆེད་སྦྱངས་ཤིང་བསྒྱུར་བ་ནི། ཀུན་སྤྱོད་དང་པོ་ལས། དེ་ལ་ཐོག་མར་ཕུང་པོ་ལྔའི་ང་རྒྱལ་བསྐྱེད་པར་བྱ་སྟེ། གཟུགས་ཀྱི་ཕུང་པོ་ནི་རྣམ་པར་སྣང་མཛད་དོ་ཞེས་པ་ནས། ནམ་མཁའི་ཁམས་པདྨའི་དྲ་བ་ཅན་ནོ་ཞེས་པའི་བར་གསུངས་ཤིང་། སློབ་དཔོན་གྱིས་ཀྱང་དེ་ལྟར་རོ། ། སྙིང་གའི་ཧཱུྃ་ལས་འོད་ཟེར་འཕྲོས་པས་རང་གི་སྤྱི་གཙུག་ནས་རྐང་མཐིལ་གྱི་བར་ཐམས་ཅད་གང་བས་རང་གི་གཞི་སྦྱང་བ། དེ་ནས་འོད་ཟེར་བ་སྤུའི་བུ་ག་ནས་ཕྱིར་འཕྲོས་པས་སེམས་ཅན་ཐམས་ཅད་ཀྱི་སྡིག་སྒྲིབ་བག་ཆགས་དང་བཅས་པ་ཐམས་ཅད་སྦྱངས་པས། གཞན་གྱི་གཞི་སྦྱང་བ། དེ་ནས་སེམས་ཅན་ཐམས་ཅད་འཁོར་ལོ་བདེ་མཆོག་གི་སྐུར་གྱུར་པ།
གཞན་གྱི་གཞི་བསྒྱུར་བ། དེ་རྣམས་འོད་ཟེར་གྱི་རྣམ་པས་རང་ལ་ཐིམ་པ། རང་གི་ཕུང་པོ་ལྔ། དེའི་ཆོས་ཉིད་དང་དྲུག་དང་། སྐྱེ་མཆེད་དྲུག་སྟེ་བཅུ་གཉིས། ཁམས་ལྔ་སྟེ་བཅུ་བདུན་པོ་རྣམ་པར་སྣང་མཛད་ནས་པདྨའི་དྲྭ་བ་ཅན་གྱི་བར་བཅུ་བདུན་དུ་ལྡང་བ། རང་གི་གཞི་བསྒྱུར་བའོ། ། དེ་ཡང་ངེས་བརྗོད་བླ་མའི་དགོངས་པས་ལྷར་བསྒོམ་པ་དང་། ཀུན་སྤྱོད་ཀྱི་དགོངས་པས་ལྷར་ང་རྒྱལ་བྱེད་པའོ། ། གཙོ་བོར་ནི་འདིའོ། །
དེའི་རྒྱུ་མཚན་ཡང་སློབ་དཔོན་ལཱུ་ཧི་པ་རང་གིས། དེ་ནས་ཕུང་པོ་ལྔའི་ང་རྒྱལ་བསྐྱེད་པར་བྱ་སྟེ་ཞེས་གསུངས་པའི་ཕྱིར་རོ། ། ཕུང་ཁམས་སྐྱེ་མཆེད་དེ་ལྟར་བསྒོམ་པ་ལ་དགོས་པ་ཅི་ཡོད་ན། བདག་ཉིད་ཚོགས་གསོག་པའི་རྟེན་ཁྱད་པར་ཅན་དུ་བསྒྲུབ་པ་དང་། ཐ་མལ་རྣམ་རྟོག་སྦྱང་བ་དང་། ལྷ་ཉེ་བར་བསྙེན་དུ་རུང་བར་བསྒྱུར་བའོ། ། དང་པོའི་དབང་དུ་བྱས་ན། དཔེར་ན་རིགས་ངན་གྱི་ཁང་པ་མེས་བསྲེགས་པ་སོགས་བྱས་ནས། རྒྱལ་པོ་སོགས་སྤྱན་འདྲེན་དུ་བཏུབ་པ་བཞིན། རང་གིས་ཕུང་ཁམས་སྐྱེ་མཆེད་ལྷའི་ང་རྒྱལ་དང་བཅས་པས་ཚོགས་བསགས་ན་ཚོགས་མྱུར་དུ་འདུམ་པའོ། །
གཉིས་པའི་དབང་དུ་བྱས་ན་བསྐྱེད་རིམ་བསྒོམ་པ་ལ། ཐ་མལ་རྣམ་རྟོག་མ་སྦྱངས་ན་བསྐྱེད་རིམ་མི་གསལ་ལ། སྦྱངས་ན་གསལ་བ་སྟེ། དཔེར་ན་དང་པོ་ཆུ་རྙོག་མ་ཅན་ལ་གཟུགས་བརྙན་མི་འཆར་དྭངས་པར་འཆར་བ་བཞིན་ནོ། ། གསུམ་པའི་དབང་དུ་བྱས་ན། ཐ་མལ་པའི་ལུས་མི་གཙང་བས་གང་བར་འཛིན་པ་ལ་བྱིན་གྱིས་མི་རློབས། ལྷའི་ང་རྒྱལ་དང་ལྡན་པ་ལ་བྱིན་གྱིས་བརླབས་པའོ། ། གསུམ་པ་ཚོགས་བསགས་དངོས་དང་འབྲེལ་བའི་ཚོགས་བསགས་བཅུ་གསུམ་བྱ་བ་ལ། དང་པོར་ཚོགས་གསོག་པའི་ཡུལ་སྤྱན་དྲང་པ་ནི། རང་གི་སྙིང་གའི་ཧཱུྃ་ལས་འོད་ཟེར་འཕྲོས།
མདུན་གྱི་ནམ་མཁར་སྟེང་གི་ཆ་ལ་རྩ་བའི་བླ་མ་ལ་བརྒྱུད་པའི་བླ་མས་བསྐོར་བ་སྤྱན་དྲངས་ལ། དེའི་རྣམ་པ། བདག་ལ་གདམས་ངག་གསུངས་པའི་རང་བཞིན་ཡིན་པས་རྩ་བའི་བླ་མ་གསུང་རྡོ་རྗེ་ཆོས་ཀྱི་རྣམ་པ་སྐུ་མདོག་དམར་པོ། རྡོ་རྗེ་དང་དྲིལ་བུ་ཐུགས་ཁར་འཛིན་པ། རྡོ་རྗེ་སྐྱིལ་ཀྲུང་གིས་བཞུགས་པ་ལ་བརྒྱུད་པའི་བླ་མ་ཀླུ་སྒྲུབ་རབ་བྱུང་གི་ཆ་ལུགས། གཞན་རྒྱ་གར་བ་ཐམས་ཅད་རྣལ་འབྱོར་པའི་ཆ་བྱད་གཡས་ཌ་མ་རུ། གཡོན་ཐོད་པ་བདུད་རྩིས་གང་བ། གྲུ་མོ་ན་ཁ་ཊྭཱྃ་ཀ་འཛིན་པ། མལ་ལོ་ནས། རྗེ་བཙུན་ཡན་དགེ་བསྙེན་གྱི་ཆ་ལུགས།
ས་པཎ་མན་རབ་བྱུང་གི་རྣམ་པ་ཅན་གྱིས་བསྐོར་བའོ། ། འོག་གི་ཆ་ལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སངས་རྒྱས་བྱང་སེམས་ཐམས་ཅད་ཀྱིས་བསྐོར་བའོ། ། གང་ནས་སྤྱན་འདྲེན་ན། རང་བཞིན་ཀྱི་གནས་སམ། འོག་མིན་ནས་སོ། ། ཚོགས་བསགས་དངོས་ནི་ཕྱག་འཚལ་བ་ནས། བསྔོ་བའི་བར་བཅུ་གཅིག དེ་དང་འབྲེལ་བའི་གནང་བ་ནོད་པ་དང་། གཤེགས་སུ་གསོལ་བ་གཉིས་སོ། ། དེ་ལའང་སྡིག་པ་བཤགས་པ་ནས་བསྔོ་བའི་བར་ལན་གསུམ་གསུམ་བྱའོ། །
དེ་ཡང་མཆོད་པའི་སྐབས་སུ། ཕྱི་མཆོད་དང་། ཡིད་བྱུང་གི་མཆོད་པ་གཉིས་ལས། དང་པོ་ལ་ཨ་བྷི་དྷ་ནར། མཆོད་ཡོན་ཞབས་བསིལ་དག་གིས་མཆོད། ། ཅེས་གསུངས་པ་ལྟར། ཆ་གཉིས་སྔོན་དུ་འགྲོ་བའི་ཉེར་སྤྱོད་ལྔས་མཆོད་པའོ། ། གཉིས་པ་ནི་སློབ་དཔོན་བྷུའུ་རི་པའི་རྒྱུན་བཤགས་ལས། གསང་དང་རབ་གསང་གསང་ཆེན་བླ་མེད་དང་། ། ཀུན་ཏུ་བཟང་པོའི་མཆོད་སྤྲིན་རྒྱ་ཆེན་ལྟར། །
ཞེས་ཀུན་ཏུ་བཟང་པོའི་མཆོད་པ་འབུལ་བར་བཤད། དེའི་ཚུལ་ནི། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ནས། ན་མོ་ཆོས་ཀྱི་དབྱིངས་ཀྱི་བྱིན་རླབས་དང་། ། ཞེས་པ་ནས་འབྱུང་བར་གྱུར་ཅིག་གི་བར་བརྗོད་ནས་སེ་གོལ་གཅིག་གཏོགས། ཡང་ཕྱག་རྒྱ་བཅས་ཏེ་ཨོཾ་སརྦ་བིད་ནས་སྭཱ་ཧཱའི་བར་བརྗོད་ནས་སེ་གོལ་གཅིག་གཏོགས། ཡང་ཕྱག་རྒྱ་བཅས་ནས་གཅིག་གཏོགས་གོ ། སྔགས་དོན་ལ། ཨོཾ་སརྺ་བིད་ནི་ཐམས་ཅད་རིག་པའོ། ། པུ་ར་པུ་ར་ནི་གང་བ་གཉིས།
སུ་ར་སུ་ར་ནི་མཛེས་པ་གཉིས་ཏེ། བཀོད་པའི་ཁྱད་པར་ཕུན་སུམ་ཚོགས་པའོ། ། ཨཱ་ཝརྟ་ཡ་ཨཱ་ཝརྟ་ཡ་འཕེལ་བ་གཉིས། ཧོ་ནི་རྒྱས་པ། ན་མཿས་མནྟ་བུདྡྷ་ནཱཾ་ནི་ཀུན་ནས་དང་བས་སངས་རྒྱས་ལ་ཕྱག་འཚལ་ལོ། ། ཨ་བིསྨ་ར་ཡ་ནི་ངོ་མཚར་བ། སྥ་ར་ཎ་ནི་འཕྲོ་བ། ཨི་མཾ་འདི་ནི། ག་ག་ན་ཁཾ་ནི་ནམ་མཁའ། དྷརྨ་དྷཱ་ཏུ་ནི་ཆོས་ཀྱི་དབྱིངས།
ཨ་ཀ་ཤ་ནི་ནམ་མཁའ། ས་མཱནྟ་ནི་མཉམ་པར་ཁྱབ་པ། སརྺ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ཨ་པ་རི་ཤྭ་དྷ་མེ་མཎྜ་ལེ་ནི་འཁོར་གྱི་དཀྱིལ་འཁོར། མ་མ་ནི་བདག པྲ་ཎི་ནི་སྨོན་ལམ། པུཎྱ་ནི་བསོད་ནམས། ཛྙཱ་ན་ནི་ཡེ་ཤེས། ཝ་ལེན་ན་ནི་སྟོབས། སརྺ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད།
ཨ་དྷིཥྛ་ན་ནི། བྱིན་གྱིས་བརླབས་སོ། ། ཝ་ལེན་ནི་སྟོབས། དྷརྨ་དྷཱ་ཏྭཱ་ཏིཥྛ་ནི། ཆོས་ཀྱི་དབྱིངས་ཀྱི་བྱིན་རླབས། བ་ལེན་ན་ནི་སྟོབས། ཙ་ནི་འབྱེད་པ། སྭཱཧཱ་ནི་གཞི་ཚུགས་ཤིག་པའོ་ཞེས་པའི་སྔགས་འདི་རྣམ་སྣང་མངོན་བྱང་ནས་བཤད་པའོ། ། ཕྱག་རྒྱ་འདི་སྤྱི་བོར་བཅས་པ་ཙམ་གྱིས་དཀོན་མཆོག་སྤྱན་སྔར་མཆོད་པ་དཔག་ཏུ་མེད་པ་འབྱུང་བར་འཇམ་དཔལ་རྩ་རྒྱུད་ལས་བཤད་དེ། དེ་ཉིད་ལས།
གང་བའི་ཕྱག་རྒྱ་སྤྱི་བོར་བཞག་ནས་སངས་རྒྱས་ཐམས་ཅད་མཆོད་པའི་བསམ་པས་མཆོད་ན། དེ་བཞིན་གཤེགས་པ་རེ་རེ་ལ་ཡང་ལྷུང་བཟེད་དང་ཆོས་གོས་འབྱུང་བར་འགྱུར་རོ། ། ཞེས་གསུངས། དེ་ནས་རྒྱུན་བཤགས་ལ། རྗེ་བཙུན་གྱིས་སྡིག་པ་བཤགས་པ་ནས་དགེ་བའི་རྩ་བ་བསྔོ་བའི་བར་དགུར་གསུངས་པའི། སེམས་བསྐྱེད་པའི་སྐབས་སུ། དེའང་སེམས་ཅན་མ་བསྒྲལ་བ་རྣམས་བསྒྲལ། ། ཞེས་བྱ་བ་ནི་སྲིད་པའི་རྒྱ་མཚོར་གནས་པ་ཐམས་ཅད་འཁོར་བ་ལས་སྒྲོལ་བར་འདོད་པའོ། ། མ་གྲོལ་བ་རྣམས་གྲོལ་བ་ནི། ཉན་ཐོས་དང་རང་སངས་རྒྱས་རྣམས་རང་རང་གི་མྱ་ངན་ལས་འདས་པའི་འཆིང་བ་དམ་པོས་བཅིངས་པ་རྣམས་སྒྲོལ་བར་འདོད་པའོ། །
དབུགས་མ་ཕྱུང་བ་རྣམས་དབུགས་དབྱུང་བ་ནི་ངན་སོང་གསུམ་གྱིས་བསྡུས་པའི་སེམས་ཅན་བསྲན་ཐབས་མེད་པའི་སྡུག་བསྔལ་དབུགས་མ་ཕྱིན་པ་རྣམས་དབུགས་དབྱུང་བའོ། ། མྱ་ངན་ལས་མ་འདས་པ་མྱ་ངན་ལས་འདའ་བ་ནི་ས་ལ་གནས་པའི་བྱང་ཆུབ་སེམས་དཔའ་མྱ་ངན་ལས་འདའ་བ་ལ་འདོད་པ་མེ་འབར་བ་ལྟ་བུ་ཡོད་པ་རྣམས་མྱ་ངན་ལས་འདའ་བར་འདོད་པ་སྟེ། བསམ་པ་དེ་དག་དང་ལྡན་པས་ཐམས་ཅད་ངག་ཏུ་བརྗོད་པར་བྱའོ། ། ཞེས་གསུངས། གཞན་ནི་གོ་སླའོ། ། དེ་ཐམས་ཅད་སྦྱང་གཞི་སྦྱོང་བྱེད་དང་སྦྱར་ན། ལས་བསག་པའི་ཡུལ་སྣོད་བཅུད་ཐམས་ཅད་ཚོགས་ཞིང་གི་གཞལ་ཡས་ཁང་དང་། ལྷ་དང་བླ་མར་བསྒྱུར། ལས་གསོག་པའི་རྟེན་ཐམས་ཅད་ཚོགས་གསོག་པ་པོའི་བདེ་མཆོག་ཏུ་བསྒྱུར། བསགས་པའི་ལས་ཐམས་ཅད་མཆོད་རྫས་སོགས་སུ་བསྒྱུར།
ལས་བསོག་ཚུལ་ཐམས་ཅད་ཚོགས་བསགས་བཅུ་གསུམ་དུ་བསྒྱུར་ནས་སོ། ། བཞི་པ་དོན་ཆེན་པོ་ཡེ་ཤེས་ཀྱི་ཚོགས་ལ་བར་ཆད་མི་འབྱུང་བར་བྱ་བའི་ཕྱིར་བསྲུང་བའི་འཁོར་ལོ་བསྒོམ་པ་ལ་གསུམ་སྟེ། རྒྱུད་འགྲེལ་ལས་ཇི་ལྟར་གསུངས་པའི་ཚུལ། དེའི་དོན་ཐུན་མོང་མ་ཡིན་པའི་ལུགས་བཤད་པ། དེ་ལྟར་བསྒོམ་པའི་དགོས་པའོ། ། དང་པོ་ནི། རྩ་རྒྱུད་ལེའུ་གསུམ་པ་ལས། དེ་ལྟར་བདག་ཉིད་གོ་བགོས་ནས། ། རྭ་བ་རྣམས་ནི་ཕྱོགས་སུ་དགོད། ། འོག་ཏུ་མཚོན་ཆ་དགོད་པར་བྱ། །
འཁོར་ལོ་གནས་པའི་བདག་ཉིད་མཉམ། ། སྟེང་དུ་མདའ་ཡི་དྲ་བ་བྱ། ། མཁའ་སྤྱོད་དུ་ནི་གུར་བྱ་སྟེ། ། དེ་དག་གིས་ནི་གོ་ཆར་འགྱུར། ། དེ་ལྟར་གོ་བགོས་སུམ་ཅུ་ནི། ། རྩ་གསུམ་པས་ཀྱང་གཞིག་མི་ནུས། ། ཞེས་གསུངས་པས། ར་བ་དང་། ས་གཞི་དང་། མདའི་དྲྭ་བ་དང་།
གུར་ཏེ་བཞི་གསུངས། སྐད་ཅིག་གིས་ནི་སྐུ་བརྒྱད་འགྱུར། ། ཞེས་པས་ཁྲོ་མོ་བཅུ་སྤྲོ་བ། ཤེས་རབ་ཡན་ལག་ཕུར་བུ་དྲ། ། ཞེས་པས་ཕུར་པ་སོགས་སྤྲོ་བ་བསྟན། སློབ་དཔོན་གྱི་གཞུང་ལས། དེ་ནས་རྡོ་རྗེའི་ར་བ་བསམ་པར་བྱ་སྟེ། ཨོཾ་སུམྦྷ་ནི་སུམྦྷ་ནི་ཧཱུྃ་ཧཱུྃ་ཕཊ྄། ཨོཾ་གྲིཧྞ་གྲིཧྞ་ཧཱུྃ་ཧཱུྃ་ཕཊ྄། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧཱུྃ་ཧཱུྃ་ཕཊ྄།
ཨོཾ་ཨཱ་ན་ཡ་ཧོ་བྷ་ག་ཝཱན་བཛྲ་ཧཱུྃ་ཧཱུྃ་ཕཊ྄། ཅེས་བྱ་བའི་སྔགས་ཀྱི་ཤར་ཕྱོགས་ལ་སོགས་པར་ངེས་པར་གཞག་པར་བྱའོ། ། སྟེང་དུ་མདའི་དྲ་བའོ། ། ས་གཞི་ནི་ཡི་གེ་ཧཱུྃ་ལས་སྣ་ཚོགས་རྡོ་རྗེའི་རང་བཞིན་དུ་བྱིན་གྱིས་བརླབས་ལ། དེའི་འོད་ཀྱི་སྣང་བ་ལས་རྡོ་རྗེའི་ར་བ་དང་། རྡོ་རྗེའི་བླ་བྲེ་སྟེ། ཨོཾ་གྷ་གྷ་ནི་རྡུངས་གཉིས། གྷ་ཏ་ཡ་གྷ་ཏ་ཡ་ནི་བརྡུང་དུ་ཆུག་གཉིས། སརྺ་ནི་ཐམས་ཅད། དཥྚཱཾ་ནི་གདུག་པ་རྣམས།
ཕཊ྄་ཕཊ྄་ནི་ཁོས་གཉིས། ཀི་ལ་ཡ་ཀི་ལ་ཡ་ནི་ཕུར་བུ་ཐོགས་གཉིས། སརྺ་པཱ་པྃ་ནི་སྡིག་པ་རྣམས། ཕཊ྄་ཕཊ྄་ནི་ཁོས་གཉིས། ཧཱུྃ་ཧཱུྃ་ཧཱུྃ་བཛྲ་ཀི་ལ་ཡ་ནི་རྡོ་རྗེ་ཕུར་བུ། ། བཛྲ་དྷ་རོ་ནི་རྡོ་རྗེ་འཆང་གི ཨ་ཛྙཱ་པ་ཡ་ཏི་ནི་བཀའ་ལས་མ་འདའ་ཞིག སརྦ་ནི་ཐམས་ཅད། བིགྷྣཱཾ་ནི་བགེགས་རྣམས་ཀྱི། ཀ་ཡ་ཝཀ་ཙིཏྟ་ནི་ལུས་ངག་ཡིད་གསུམ།
ཀཱི་ལ་ཡ་ནི་ཕུར་བུས་ཐོབ། ཧཱུྃ་ཧཱུྃ་ཕཊ྄་ཕཊ྄་ནི་ཕུར་བུས་བཏབ་པའི་སྔགས་སོ། ། ཨོཾ་བཛྲ་མུ་ཀ་ར་ནི་རྡོ་རྗེ་ཐོ་བས། ཨ་ཀོ་ཊ་ཡ་ནི་རྡུངས་ཤིག ཧཱུྃ་ཕཊ྄་ཕུར་བུ་བརྡུང་བའི་སྔགས་སོ་ཞེས་རྡོ་རྗེའི་ར་བ་དང་། མདའི་དྲ་བ་དང་། རྡོ་རྗེའི་ས་གཞི་དང་། ར་བ་དང་། བླ་རེ་དང་། ཕུར་བུ་གདབ་པ་སྟེ་དྲུག་གསུངས་སོ། །
གཉིས་པ་ནི་ས་ཕྱོགས་བགེགས་དང་བྲལ་བར་བྱ་བ་དང་། བསྲུང་བའི་འཁོར་ལོ་བརྟན་པར་བསྒོམ་པ་དང་། བགེགས་ཚར་གཅད་པ་གསུམ་ལས། དང་པོ་ནི། རང་གི་སྙིང་གའི་ཧཱུྃ་ལས་གཤིན་རྗེ་གཤེད་བཅུའམ། ཁཎྜ་རོ་ཧི་བཅུའམ། སྒོ་མཚམས་མ་བརྒྱད། ཁཎྜ་རོ་ཧི་གཉིས་ཏེ་བཅུ་གང་མོས་སྤྲོ། ཁྲོ་བོ་སྤྲོ་པ་ནི། ནག་པོ་པའི་སྒྲུབ་ཐབས་ལས།
ཧཱུྃ་བྱུང་ཁྲོ་བོའི་ཚོགས་སྤྲོས་ནས། ། བློ་དང་ལྡན་པས་ཕུར་སོགས་བྱ། ། གསུངས་སོ། ། ལྷ་མོ་སྤྲོ་བ་ནི། རྡོ་རྗེ་མཁའ་འགྲོ་ལས། མ་མོ་བརྒྱད་དང་རྣལ་འབྱོར་མ། ། ཕྱོགས་དང་ཕྱོགས་མཚམས་རྣམས་སུ་དགོད། ། ཅེས་གསུངས། ཕྱག་རྒྱ་ཡང་། ཧེ་རུ་ཀ་མངོན་བྱུང་ལས།
མཛུབ་མོ་མཐེ་བོང་དང་སྦྱར་ནས། ། སེ་གོལ་གཏོགས་པ་ཕྱོགས་བཅུར་ཡང་། ། ཞེས་སོ། ། གང་བདེ་གསུངས་ནའང་ཕྱི་མ་གཙོ་བོ་སྟེ། ལུས་ཀྱི་གཡོན་པའི་སྡིགས་མཛུབ་ཕྱོགས་བཅུར་བསྟན་ཅིང་སེ་གོལ་བརྡབ། ངག་ཏུ་ཞལ་བཞི་པའི་སྔགས་བརྗོད། ཕྱོགས་ཤར་ནས་བཟུང་སྟེ་གཡོན་བསྐོར་དུ་སྤྲོ་བའི་ཚེ་ཤར་དང་སྟེང་གི་དུས་གཅིག ནུབ་དང་འོག་གི་དུས་གཅིག་སྤྲོ་བ་ལ་སྔགས་ཚན་གཅིག མཚམས་རྣམས་མེ་ནས་བཟུང་སྟེ། གཡས་བསྐོར་དུ་སྤྲོ་བ་ལ་སྔགས་ཚན་གཅིག་སྟེ།
དེས་བགེགས་ཐམས་ཅད་བསྐྲད་པར་བསམ་མོ། ། གཉིས་པ་ནི། ས་ཕྱོགས་དེར་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་བསྒོམས་ནས། དེ་ནས་འོད་བྱུང་བས། འོག་རྡོ་རྗེའི་ས་གཞི་དང་། འཁོར་ཡུག་ཏུ་རྡོ་རྗེ་ནག་པོ་གདེངས་པ་འགྲེང་བུར་གྱུར་པའི་ར་བ་དང་། ཡང་རྡོ་རྗེ་འཕྲེང་ལ་སོགས་བའི་དྲ་བ་གཉིས་གཅིག་ཏུ་བྱས་པ་དང་། སྟེང་དུ་རྡོ་རྗེའི་གུར་དང་། དེའི་འོག་ཏུ་རྡོ་རྗེའི་བླ་རེ་དང་། དེ་དག་གི་ཕྱི་རོལ་ཏུ་མདའི་དྲ་བ་དང་།
དེའི་ཕྱི་རོལ་ཏུ་མེ་རི་འབར་བ་བསྒོམས་ལ། གཡོན་པའི་སྡིགས་མཛུབ་ཕྱོགས་བཅུར་བསྐོར་ཞིང་ཨ་བྷི་དྷ་ན་ནས་འབྱུང་བའི་སྔགས་དྲུག་པོ་ལན་གསུམ་གསུམ་བརྗོད་པས་བྱིན་གྱིས་བརླབས། གསུམ་པ་ནི། དེ་ནས་སྔར་གྱི་ཕོ་ཉ་བཅུ་པོས་བགེགས་ཁ་ཅིག་ནི་སྐྱབས་སུ་འགྲོ་བ་དང་བྱང་ཆུབ་ཀྱི་སེམས་ལ་བཀོད། ནག་པོའི་རིགས་ཅན་ཁ་ཅིག་ནི་བསྒྲལ་ཏེ་བདེ་བ་ཅན་གྱི་ཞིང་ལ་སོགས་པའི་གནས་སུ་གནས་སྤར། བགེགས་ཀྱི་གཙོ་བོ་ཕྱོགས་སྐྱོང་བཅུ་ནི་བཀུག་སྟེ་འོངས་ནས། མེ་རིས་ཀྱི་ནང་། རྡོ་རྗེ་རྭ་བའི་ཕྱི་རོལ། མདའི་དྲ་བའི་ནི་འོག་ཏུ་འོབས་ཤིག་ཡོད་པར་བསམ། དེའི་ཁ་ཁྱེར་ལ་ཕྱོགས་སྐྱོང་བཅུ་པོ་ཡོད་པར་བསྒོམས་ལ།
དེ་ནས་ཕུར་གདབ་བྱ་བར་གསུངས། དེའི་རྗེས་སུ་ཕོ་ཉ་བཅུ་པོ་རྣམས་ལས་རང་དང་འདྲ་བའི་སྤྲུལ་པ་དཔག་ཏུ་མེད་པ་སྤྲོས་ཏེ་མཚོན་ཆ་སྣ་ཚོགས་ཐོགས་ནས་རྡོ་རྗེའི་དྲ་མིག་ནས་རོ་སྟོད་ཐོན་ཏེ། སྒྲུབ་པ་པོ་ཇི་སྲིད་བྱང་ཆུབ་མ་ཐོབ་ཀྱི་བར་དུ་བར་ཆད་ཐམས་ཅད་བསྲུང་བར་བསམ་མོ། ། ཞེས་གསུངས་སོ། ། གསུམ་པ་ནི་རྗེ་བཙུན་གྱིས་དོན་ཆེན་པོ་ཡེ་ཤེས་ཀྱི་ཚོགས་གསོག་པ་ལ་བར་ཆད་མི་འབྱུང་བར་བྱ་བའི་ཕྱིར་ཡིན་པར་གསུངས་སོ། ། དེའི་རྒྱུ་མཚན་ཡང་། དོན་ནི་རང་གི་སྡིག་སྒྲིབ་རང་ལ་གནོད་པར་བྱས་པའི་ལས་རྣམས་གཟུགས་བགེགས་ཀྱི་རྣམ་པར་བྱས་ནས་སྦྱོང་བ་སྟེ། ཡེ་ཤེས་ཀྱི་ཚོགས་ནི་དོན་དམ་པའི་བྱང་ཆུབ་ཀྱི་སེམས་དངོས་སུ་བསྒོམ་པ་ཡིན་པས་དོན་ཆེན་པོ་ཡིན་ལ། དེ་ལ་བར་ཆད་མི་འབྱུང་བའི་ཕྱིར་བསྲུང་བའི་འཁོར་ལོ་བསྒོམ་མོ། ། འོ་ན་དངོས་གཞི་ལ་མི་ཕན་པར་འགྱུར་རོ་སྙམ་ན་མ་ཡིན་ཏེ།
དོན་དམ་པའི་བྱང་ཆུབ་ཀྱི་སེམས་བསྒོམ་པ་དེ་ལས་ལངས་ནས། དེ་རྟོགས་པའི་ཕྱིར་ཀུན་རྫོབ་ཀྱི་སེམས་བསྒོམ་པ་ནི་དངོས་གཞི་ཡིན་པས། གཉིས་ཀའི་བར་ཆད་བསྲུང་བར་འགྱུར་རོ་སྙམ་དུ་དགོངས་སོ། ། འོ་ན་སྤྱིར་བགེགས་ཞེས་བྱ་བ་རང་གང་ཡིན། དེ་དོན་དམ་པར་ཡོད་དམ། ཀུན་རྫོབ་ཏུ་ཡོད། བསྲུང་ན་ཇི་ལྟར་བསྲུང་ཞེ་ན། ཕྱིར་སྣ་ཚོགས་སུ་སྣང་བ་ཐམས་ཅད་རང་སེམས་གཅིག་གི་ཆོ་འཕྲུལ་ཡིན་ཅིང་། དེ་སྐྱེ་འགག་གནས་གསུམ་གྱིས་སྟོང་པ་ཡིན་ཡང་། དེ་ལྟར་མ་རྟོགས་པའི་དབང་གིས་རྣམ་པར་རྟོག་པ་ཕྱིན་ཅི་ལོག་གིས་བསླད་པས།
སྡིག་པའི་སེམས་ཉིད་ཕྱི་རོལ་གྱི་བདུད་དུ་སྣང་བ་གང་ཡིན་པ་དེ་ཉིད་ཡིན་ཏེ། ཞི་བ་ལྷས། འདི་ལྟར་འཇིགས་པ་ཐམས་ཅད་དང་། ། སྡུག་བསྔལ་དཔག་ཏུ་མེད་པ་ཡང་། ། སེམས་ལས་བྱུང་བ་ཡིན་ནོ་ཞེས། ། ཡང་དག་གསུངས་པ་ཉིད་ཀྱིས་བསྟན། ། ཅེས་སོ། ། དེ་དོན་དམ་པར་སྤྲོས་པ་ལས་གྲོལ་ཀྱང་། ཐ་སྙད་ཀུན་རྫོབ་ཏུ་རང་སེམས་མ་ཐུལ་གྱི་བར་དུ་འབྱུང་ལ། ཐུལ་ན་མི་འབྱུང་སྟེ།
ངེས་བརྗོད་ལེའུ་གསུམ་པ་ལས། བདུད་མིན་བདུད་མིན་པ་ཡང་མིན། ། རང་གི་སེམས་ནི་བཅིང་བར་བྱ། ། རང་གི་སེམས་ནི་ཐུལ་བ་ལ། ། བགེགས་ཀྱི་འཇུག་པ་ག་ལ་ཡོད། ། ཅེས་གསུངས་པས་ན། གང་དུ་རང་གི་སེམས་གཟུང་འཛིན་རྣམ་པར་རྟོག་པ་མི་འཆོར་བར་བཅིངས་པ་དང་། བདག་ལ་གཅེས་པར་འཛིན་པའི་བློ་ལོག་ནས།

བདག་གཞན་མཉམ་པར་རྟོགས་པའི་བྱང་ཆུབ་ཀྱི་སེམས་དང་ལྡན་པ་དང་། སྣང་བ་གདོན་མི་ཟ་བར་རང་བཞིན་མེད་པར་རྟོགས་པའི་གང་ཟག་གསུམ་ལ་བདུད་མི་འབྱུང་ལ། དེ་རྣམས་དང་མི་ལྡན་ན་བགེགས་ཀྱང་ཡོད་ལ་བསྲུང་པས་ཀྱང་ཐུབ་སྟེ། དཔེར་ན་རྒྱ་གར་གྱི་ལྷོ་ཕྱོགས་ཀྱི་རྒྱུད་ན། རྒྱལ་པོ་ཕྱི་རོལ་པའི་གྲུབ་མཐའ་འཛིན་པ་ཞིག་ལ། མཆོད་གནས་མུ་སྟེགས་ཞི་བའི་གྲུབ་མཐའ་འཛིན་པ་ཞིག་ཡོད་པ་ལ། དེ་ལ་རཱ་ཛས་ཁོ་རང་གི་ལུགས་ཀྱི་དབང་བསྐུར་ཞུས་པས། དེས་ཀྱང་དཀྱིལ་འཁོར་གྱི་ཁང་པ་བརྩིགས། རྒྱལ་མཚན་དང་བ་དན་ལ་སོགས་པ་ལྔ་བསྒྲེངས་རྡུལ་ཚོན་གྱི་དཀྱིལ་འཁོར་བཞེངས། མཆོད་པ་རྒྱ་ཆེན་པོ་ཡང་བཤམས་ནས་དབང་བསྐུར་བྱེད་ལ། དེ་བལྟ་བའི་ཕྱིར་སྐྱེ་བོའི་ཚོགས་དུ་མ་འདུས་པའི་ཚེ།
དེ་ནས་ཐག་མི་རིང་བ་ཞིག་ན་སངས་རྒྱས་པའི་རྣལ་འབྱོར་པ་བྷོ་ཛ་དེ་ཝ་ཞེས་པ་བདེ་མཆོག་བསྒོམ་པ་ཞིག་གི་བསམ་པ་ལ། འདིས་སངས་རྒྱས་ཀྱི་བསྟན་པ་ལ་གནོད་སྙམ་ནས་རླུང་ལྷ་བཀུག་སྟེ་གཏོར་མ་བྱིན་པས། ཁོ་ན་རེ་ཅི་བྱ་ཟེར་བ་ལ། དབང་བསྐུར་གྱི་བྱ་བ་བྱེད་པ་ཕ་གི་ཚོ་རླུང་ལ་སྐུར་ཅིག་བྱས་པས། དེ་འདྲ་སླའི་ཟེར་ཏེ། རི་དྭགས་ཤ་བ་ལ་ཞོན་རླུང་གི་བ་དན་ཁྱེར་ཏེ་འཚུབ་མའི་རྣམ་པར་སོང་ནས་ཡུད་ཙམ་ཅིག་གིས་དེ་རྣམས་རྗེས་མེད་པར་བྱས་སོ། ། དེར་མུ་སྟེགས་ཀྱི་རྣལ་འབྱོར་པ་དེས་བསམ་པས་ཁོ་བོ་ནི་ཤིན་ཏུ་དམའ་ཕབ་ལ། འདི་ངེས་པར་རི་སུལ་གྱི་སྤྱིལ་པོའི་སངས་རྒྱས་པའི་རྣལ་འབྱོར་པའི་ཆོ་འཕྲུལ་ཡིན་སྙམ་ནས། ལེན་དུ་སླར་མེ་ལྷ་བཀུག་ནས་སྦྱིན་སྲེག་དགང་བླུག་བདུན་བྱིན་ནས། སངས་རྒྱས་པའི་རྣལ་འབྱོར་པ་ཕ་གི་ཟོ་ཞིག་བྱས་པས།
མེ་ལྷ་འཁོར་བཅས་སྐད་ཅིག་གིས་འོངས་པ་དང་། རྣལ་འབྱོར་པས་ཀྱང་བར་ཆད་བྱེད་པར་ཤེས་ནས་མོད་ལ། བསྲུང་བའི་འཁོར་ལོ་ཕྱོགས་མཚམས་བདུན་རིམ། སྟེང་བཞི་རིམ། འོག་རྡོ་རྗེའི་ས་གཞིར་བསྒོམས་ནས། དེའི་ནང་དུ་རང་ལྷ་སུམ་ཅུ་རྩ་བདུན་དུ་རྟེན་དང་བརྟེན་པར་བཅས་པའི་དབུས་སུ་གཙོ་བོའི་ང་རྒྱལ་གྱིས་སྔགས་བཟླ་ཞིང་ཡོད་པའི་ཚེ། མེ་ལྷའི་འཁོར་རྣམས་མེ་རིས་ལ་གཏུགས་ནས་སླར་ལོག་པ་དང་། མེ་ལྷ་ན་རེ་མེའི་རང་བཞིན་ཡིན་པས་དེ་ལ་ཚེགས་མེད་ཀྱིས་ཟེར་ནས། མེ་རི་དང་འོབ་གསུམ་ལ་བརྒལ་ནས་བྱུང་ནས་མདའི་དྲ་བ་ལ་གཏུགས་ནས་ལོག་སྟེ། མུ་སྟེགས་ཀྱི་དྲུང་དུ་འོངས་ནས་ངས་ཁོ་ལ་གནོད་པ་མི་འཁྱོལ་བར་འདུག་མར་དགང་བླུག་བདུན་བླངས་ཟེར་ནས་སོང་སྐད་དོ། །
ཞེས་དམར་གྱི་བཤད་དེ། སྤྱིར་སྲུང་འཁོར་བསྒོམ་པའི་དགོས་པ་དང་། བྱེ་བྲག་རིམ་པ་མང་པོ་བསྒོམ་དགོས་པ་ཡང་ལེགས་པར་གྲུབ་བོ། ། དོན་ནི་རང་རྒྱུད་ཀྱི་རྣམ་རྟོག་ངན་པ་ཐམས་ཅད་སྦྱང་གཞི། སྲུང་འཁོར་སྦྱོང་བྱེད། སྲུང་འཁོར་བསྒོམ་པ་སྦྱོང་ཚུལ་ལོ། ། གཉིས་པ་དོན་ཆེན་པོ་ཡེ་ཤེས་ཀྱི་ཚོགས་བསྒོམ་པ་ལ་གསུམ་སྟེ། གཞུང་ལས་བཤད་ཚུལ། མན་ངག་གིས་ཇི་ལྟར་བསྒོམ་ཚུལ། དེ་ལྟར་བསྒོམ་པའི་དགོས་པའོ། །
དང་པོ་ནི། སློབ་དཔོན་གྱི་གཞུང་ལས། ཨོཾ་སྭ་བྷ་ཝ་ཤུདྡྷ་སརྺ་དྷརྨ་སྭ་བྷཱ་ཝ་ཤུདྡྷོ྅ཧྃ། ཞེས་བརྗོད་ལ། ཡང་སྟོང་པ་ཉིད་དུ་བསམ་པར་བྱ་སྟེ། བྱང་ཆུབ་ཀྱི་ཕྱོགས་བསྒོམས་པས། རང་གི་སེམས་ཙམ་ཉིད་ལ་གནས་ཤིང་། མིག་ཡོར་ཙམ་ཉིད་ལ་གནས་ཤིང་། མིག་ཡོར་ཙམ་གྱི་ཡེ་ཤེས་དག་ལ། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ།
ཞེས་བརྗོད་པར་བྱའོ་ཞེས་གསུངས་སོ། ། གཉིས་པ་ནི་རྗེ་བཙུན་གྱིས། དེ་ནས་བསྲུང་བའི་རྣམ་པ་སེམས་སུ་ཤེས་པར་བྱ་བའི་ཕྱིར། དོན་ཆེན་པོ་ཡེ་ཤེས་ཀྱི་ཚོགས་བསྒོམ་པ་ནི། ཕྱི་དང་ནང་གིས་བསྡུས་པའི་ཆོས་ཐམས་ཅད་རང་གི་སེམས་ཙམ་དང་། སྒྱུ་མ་དང་། སྨིག་སྒྱུ་དང་། མིག་ཡོར་ལྟ་བུར་བསྒོམ་ལ། ངག་ཏུ། ཨོཾ་སྭ་བྷ་ཝ་ཤུདྡྷཿསརྺ་དྷརྨཱ་སྭ་བྷཱ་ཝ་ཤུདྡྷོ྅ཧཾ།
ཞེས་བརྗོད་ལ་བརྟན་པར་བྱ། ཡང་སྒྱུ་མ་ཡང་རང་བཞིན་མེད་པར་བསྒོམ་ལ། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ན་ཨཏྨ་ཀོ྅ཧཾ། ཞེས་བརྟན་པར་བྱའོ་ཞེས་གསུངས་པས་སྣང་བ་སེམས་དང་། སེམས་ཀྱང་མི་དམིགས་པར་བསྒོམ་པ་ཙམ་ཞིག་བསྟན་ནོ། ། དེ་ཡང་མནར་མེད་ནས་སྲིད་རྩེའི་བར་གྱི་འཆི་བ་ཐམས་ཅད་རང་གི་ལུས་སེམས་ལས་གྲུབ། དེ་རྣམས་འདིར་བསྒྱུར་ནས་བསྒོམ། ཡེ་ཤེས་ཚོགས་བསག་གིས་འཆི་སྲིད་སྦྱང་བ་མི་གཡོ་བ། བླ་མེད་ལས་སྟོང་པ་ཉིད་ནི་ཡེ་ཤེས་ཀྱི་ཚོགས་འཆི་བ། ཁྱད་པར་བ་དྲི་མ་མེད་པའི་ལུས་དྲི་ཟའོ། །
ཞེས་གསུངས། གསུམ་པ་ནི། རྗེ་བཙུན་རྩེ་མོས་དགོས་པ་བཞི་གསུངས་ཏེ། ཀུན་བརྟགས་ཀྱི་དྲི་མ་ལས་དག་པར་བྱ་བ་དང་། ཐམས་ཅད་མཁྱེན་པའི་མྱུ་གུ་བསྐྱེད་པ་དང་། བསོད་ནམས་ཀྱི་ཚོགས་དང་། ཡེ་ཤེས་ཀྱི་ཚོགས་འབྲེལ་བའི་ཕྱིར་དང་། ཆོས་སྐུ་ལས་གཟུགས་སྐུ་འགྲུབ་པར་བྱ་བའི་ཕྱིར་རོ། ། གཉིས་པ་འབྲས་བུ་ལྷ་བསྐྱེད་པ་ལ་བཞི་སྟེ། དམ་པ་བསྐྱེད་པ།
ཡེ་ཤེས་ཀྱི་འཁོར་ལོ་དགུག་གཞུག་བྱ་བ། གོ་ཆ་བཅིང་པ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པའོ། ། དང་པོ་ལ་གཉིས་ཏེ། ཕྱིའི་དཀྱིལ་འཁོར་དག་པ་དང་བཅས་པ་བསྒོམ་པ། ལུས་ཀྱི་དཀྱིལ་འཁོར་སྔགས་ཀྱི་བྱིན་གྱིས་རློབས་པ་དང་བཅས་པ་བསྒོམ་པའོ། ། དང་པོ་ལ་གསུམ། ཕྱིའི་དཀྱིལ་འཁོར་བསྒོམ་པ་དངོས། ཕོ་ཉ་གསུམ་བསྲེ་བ། བྱང་ཆུབ་ཀྱི་ཕྱོགས་ཀྱི་དག་པ་དྲན་པའོ། །
དང་པོ་ལ་གཉིས་ཏེ། རྟེན་བསྐྱེད་པ་དང་། བརྟེན་པ་བསྐྱེད་པའོ། ། དང་པོ་ནི། སློབ་དཔོན་གྱི་གཞུང་ལས། དེ་ལས་ལངས་ནས་རྟེན་དང་བརྟེན་པའི་ཚུལ་དུ་གནས་པར་བཻ་རྃ་པ་ལ་སོགས་པར་གནས་པ་ལ། ཡི་གེ་ཡྃ་ཡོངས་སུ་གྱུར་པ་ལས། རླུང་གི་དཀྱིལ་འཁོར་གཞུ་བདུངས་ལྟ་བུ་ལ་རྒྱལ་མཚན་གྱིས་མཚན་པ། མདོག་སྔོན་པོའི་རྣམ་པར་བསམ་སྟེ། དེའི་སྟེང་དུ་ཡི་གེ་རཾ་ཡོངས་སུ་གྱུར་པ་ལས་མེའི་དཀྱིལ་འཁོར་གྲུ་གསུམ་འབར་བས་མཚན་པ་ཁ་དོག་དམར་པོའོ། །
དེའི་སྟེང་དུ་བཾ་ཡོངས་སུ་གྱུར་པ་ལས་ཆུའི་དཀྱིལ་འཁོར་དཀར་པོ་བུམ་པས་མཚན་པའོ། ། དེའི་སྟེང་དུ་ཡི་གེ་ལཾ་ཡོངས་སུ་གྱུར་པ་ལས་སའི་དཀྱིལ་འཁོར་གྲུ་བཞི་པ་ལ་ཁ་དོག་སེར་པོ་གྲྭར་རྡོ་རྗེ་རྩེ་གསུམ་པས་མཚན་པའོ། ། དེའི་སྟེང་དུ་ཡི་གེ་སུམ་ཡོངས་སུ་གྱུར་པ་ལས་རིའི་རྒྱལ་པོ་རི་རབ་ཟུར་བཞི་པ། རིན་པོ་ཆེ་སྣ་བཞིའི་རང་བཞིན་ཅན་རྩེ་མོ་བརྒྱད་ཀྱིས་ཉེ་བར་མཛེས་པར་བྱས་པའོ། ། དེའི་སྟེང་དུ་ཡི་གེ་ཧཱུྃ་ལས་བྱུང་བའི་སྣ་ཚོགས་རྡོ་རྗེ། དེའི་སྟེང་དུ་པཾ་ལས་བྱུང་བའི་སྣ་ཚོགས་པདྨ་འདབ་མ་བརྒྱད་པ་ལྟེ་བ་གེ་སར་དུ་བཅས་པ་ཞེས་གསུངས་ལ། དེའི་དོན་རྗེ་བཙུན་གྱི་ཡེ་ཤེས་ཚོགས་བསག་གི་ཐམས་ཅད་སྟོང་པ་ཉིད་དུ་སྦྱངས་པའི་ངང་ལས། རང་གི་སེམས་གསལ་ཙམ། ནཱ་དའམ། ཡཾ་ལ་སོགས་པའི་ས་བོན་དུ་ལངས་ནས་རྟེན་དང་བརྟེན་པར་བཅས་པའི་དཀྱིལ་འཁོར་བསྒོམས་པས།
ཐམས་ཅད་རང་གི་སེམས་ཀྱི་རྣམ་འཕྲུལ་དུ་བསྒྲུབ་པའི་ཆེད་ཡིན་ལ། དེ་ལ་ནཱ་ད་དང་། ས་བོན་གང་ནས་ལངས་ཀྱང་ཁྱད་པར་མེད་པར་བཞེད་དོ། ། བཻ་རྃ་པ་ནི་འོག་གཞིའི་རླུང་གི་མིང་སྟེ་རྩོམ་ཆེན་ཞེས་བསྒྱུར་རོ་ཞེས་བུ་སྟོན་གྱིས་གསུངས་པ་ལྟར། ཡཾ་རཾ་བཾ་ལཾ་སུཾ་དང་ལྔ་ལས་འབྱུང་བཞི་རི་རབ་དང་བཅས་པ་བསྐྱེད་པར་ཐམས་ཅད་མཐུན་ལ། འབྱུང་བཞིའི་རིམ་པ་དེ་ལྟར་འོང་བའི་རྒྱུ་མཚན་ཕྱི་རོལ་གྱི་འབྱུང་བ་རླུང་ནས་རིམ་བཞིན་ཆགས་པའི་རིམ་པའོ། ། འདི་དག་ཀྱང་རྩ་རྒྱུད་ལེའུ་སུམ་ཅུ་རྩ་གཉིས་པ་ལས། བ་ལང་ལྷས་ཀྱི་མི་འབྱིང་དང་། ། ལྷག་མ་སྐེམ་བྱེད་རྩ་གནས་སོ། ། བྲག་ཆེན་པོ་ཡི་ངོ་བོ་རུ། །
ཡང་ན་རུས་སྦལ་དག་གིས་སོ། ། ཞེས་གསུངས་པའི་དོན་ཏེ། བ་ལང་ནི་རྒྱ་སྐད་ལ་གོ་ཞེས་པ་ས་ཡིན་ལ། ལྷས་ནི་རྟེན་ཉིད་ཡིན་པས་སོ། ། མི་འབྱིང་ཞེས་པ་ནི་དེའི་སྟེང་དུ་དངོས་པོ་གཞན་མི་འབྱུང་ཞིང་ལྡིང་བར་བྱེད་པས་ཆུའོ། ། ལྷག་མ་ནི་ཚིག་ཕྲད་དེ་དོན་ལོགས་པ་མེད་དོ། ། སྐེམ་བྱེད་ནི་དེས་ཆུ་སྐེམ་པར་བྱེད་པས་ན་མེའོ། ། རྩ་གནས་ནི་དང་པོར་ཆགས་པའི་ཚེ་འོག་དག་ཏུ་ཆགས་པ་རླུང་ངོ་། ། བྲག་ཆེན་པོ་ནི་རི་རབ་སྟེ། དེའི་སྟེང་དུ་ཐིག་ལེ་སེར་པོ་ཡང་བསྒོམས་ནས།
ལྷ་མངལ་སྐྱེས་ལྟར་ན། དེ་དག་ཞུ་བ་ལས་རླུང་ནས་བརྩམས་ཏེ། འབྱུང་བཞི་ལུགས་འབྱུང་གི་སྟེང་དུ་རི་རབ་བསྒོམས་ནས། དེའི་སྟེང་དུ་གཞལ་ཡས་ཁང་བསྐྱེད་པའོ། ། ལུགས་འབྱུང་ལུགས་བཟློག་གཉིས་ཀ་གཞུང་འདིས་བསྟན་ནོ། ། ཡང་ན་ཞེས་པ་ནི་ལྷ་སྒོང་སྐྱེས་ལྟར་ན། དང་པོར་རྩ་གནས། དེ་ནས་མི་འབྱིང་། དེ་ནས་སྐེམ་བྱེད། དེ་ནས་བ་ལང་ལྷས།
དེ་ནས་བྲག་ཆེན་བསྒོམ་སྟེ། རུས་སྦལ་དག་གིས་སོ་ཞེས་པ་ནི་རུས་སྦལ་གྱི་ཕྱིའི་ལྐོགས་ཤུན་དང་། ནང་སེམས་ཅན་ཅིག་ཆར་དུ་སྐྱེ་བ་ལྟར། རྟེན་བརྟེན་པ་ཅིག་ཅར་དུ་བསྐྱེད་པའི་སྒོང་སྐྱེས་ཀྱི་བསྐྱེད་ཆོག་བསྟན་པར་བཞེད་དོ། ། འབྱུང་བཞི་རི་རབ་ཀྱི་ཁ་དོག་དང་། དབྱིབས་ནི་གཞུང་དག་ན་གསལ་ལོ། ། འབྱུང་བཞི་རི་རབ་དང་བཅས་པའི་སྟེང་དུ། སྡོམ་འབྱུང་ལས། རི་རབ་ཀྱི་སྟེང་དུ་ཧཱུྃ་ལས་བྱུང་བའི་སྣ་ཚོགས་རྡོ་རྗེ་རྣམ་པར་བསྒོམ། དེའི་སྟེང་དུ་པདྨ་ནི་ལྟེ་བ་གེ་སར་ལྡན་པར་བསྒོམ་ཞེས།
སྣ་ཚོགས་རྡོ་རྗེ་དང་། དེའི་སྟེང་དུ་པདྨ་བསྒོམ་པར་གསུངས། མདོར་ན་སྒྲུབ་ཐབས་འདིའི་སྐབས་སུ་འབྱུང་བཞི་པདྨ་དང་བཅས་པའི་བར་ཐོག་མར་བསྐྱེད་ནས། དེའི་སྟེང་དུ་མངོན་བྱང་ལས་རྟེན་བརྟེན་པ་ཅིག་ཅར་བསྐྱེད་པའོ། ། གཉིས་པ་རྟེན་པ་བསྐྱེད་པ་ལ་གཉིས་ཏེ། བསྐྱེད་ཆོག་གི་སྒོ་ནས་སྤྱིར་བསྟན། རྟེན་དང་བརྟེན་པའི་གནས་ཚུལ་སོ་སོར་བཤད་པའོ། ། དང་པོ་ནི། སློབ་དཔོན་གྱི་གཞུང་ལས། དེའི་དབུས་སུ་ཨཱ་ལི་ཀཱ་ལིའི་སྦྱོར་བ།
དེའི་དབུས་སུ་ཡི་གེ་ཧཱུྃ་རྡོ་རྗེ་སེམས་དཔའི་རང་བཞིན་ཅན་འོད་ཟེར་སྣ་ཚོགས་རྣམ་པར་འཕྲོ་བར་བསམས་ལ། དེ་ཡོངས་སུ་གྱུར་པ་ལས། དཔལ་ཧེ་རུ་ཀ་ཉི་མ་ལ་བཞུགས་ཤིང་། དཀྱིལ་འཁོར་གྱི་འཁོར་ལོ་དང་བཅས་པ་དུར་ཁྲོད་བརྒྱད་ཀྱིས་བརྒྱན་པའོ་ཞེས་གསུངས་སོ། ། འདིའི་དོན་འཆད་པ་ལ་གསུམ་སྟེ། བསྐྱེད་རིམ་མངལ་སྒོང་གི་ཁྱད་པར། སྒོང་སྐྱེས་ཀྱི་མངོན་བྱང་བྱེ་བྲག་ཏུ་བཤད་པ། དེ་ཉིད་ཀྱི་སྦྱང་བཞི་སྦྱོང་བའི་ཚུལ་ལོ། ། དང་པོ་ནི། མངལ་སྐྱེས་གླུ་ཡི་སྦྱོར་བ་ཡིས། །
སྒོམ་པ་རྣམས་ནི་ཡོངས་སུ་བརྟག ། སྒོང་སྐྱེས་གླུ་ནི་མེད་པ་ཡིས། ། སྒྲ་དང་སྒྲ་མིན་སྤངས་པའོ། ། ཞེས་མངལ་སྐྱེས་ཀྱི་བསྐྱེད་ཆོག་ལ་སྒྲ་སྟེ། སཾསྐྲྀ་ཏའི་སྐད་དང་། སྒྲ་མིན་ཏེ་པྲ་ཏྲི་ཏ་ལ་སོགས་པའི་སྐད་ཀྱི་གླུས་བསྐུལ་བ་ཡོད་པ་དང་། སྒོང་སྐྱེས་ཀྱི་བསྐྱེད་ཆོག་ལ་དེ་མེད་པར་གསུངས་སོ། ། དེས་ན་འདིར་ཡང་གཞུང་གི་དངོས་བསྟན་དང་། འགྲེལ་པ་རྣམས་ཀྱི་བཤད་ཚུལ་གླུས་བསྐུལ་མེད་པར། རོ་གཅིག་ཏུ་འདྲེས་པའི་ཐིག་ལེའི་གོང་བུ་ཙམ་ལ་རྟེན་བརྟེན་པ་ཅིག་ཅར་དུ་བསྐྱེད་པ་སྒོང་སྐྱེས་ཀྱི་བསྐྱེད་ཆོག་ཡིན་པར་མཁས་པ་ཐམས་ཅད་མགྲིན་གཅིག་ཏུ་གསུང་ངོ་། །
གཉིས་པ་ནི་རྗེ་བཙུན་གྱིས་འདི་ལྟར་བཤད་དེ། འབྱུང་བཞི་རི་རབ་སྣ་ཚོགས་རྡོ་རྗེའི་སྟེང་དུ་པདྨའི་ལྟེ་བར་ཨ་ལྀ་བཅུ་དྲུག་ཁ་དོག་དཀར་པོ་ཕྲག་གཉིས་གཡོན་བསྐོར་དུ་བསམས་པ་ནི་རྣམ་པ་ཡིན་ལ། ངོ་བོ་ནི་འབྲས་བུ་སངས་རྒྱས་ལ་མངའ་བའི་མཚན་བཟང་པོ་སུམ་ཅུ་རྩ་གཉིས་སུ་མོས་པ་བྱའོ། ། དེ་ཡོངས་སུ་གྱུར་པ་ལས་ཟླ་བའི་དཀྱིལ་འཁོར་ནི་རྣམ་པ་ཡིན་ལ། ངོ་བོ་མེ་ལོང་ལྟ་བུའི་ཡེ་ཤེས་སུ་མོས་པ་བྱའོ། ། དེའི་སྟེང་དུ་ཀཱ་ལི་སུམ་ཅུ་རྩ་བཞིའི་སྟེང་དུ་ཡ་ར་ལ་ཝ་ཌ་ཌྷ་དྲུག་བསྣན་པས་བཞི་བཅུ། དེ་ཕྲག་གཉིས་ཁ་དོག་དམར་པོ་གཡས་བསྐོར་ནི་རྣམ་པ་ཡིན་ལ། ངོ་བོ་དཔེ་བྱད་བཟང་པོ་བརྒྱད་ཅུར་མོས་པ་བྱའོ། ། དེ་ཡོངས་སུ་གྱུར་པ་ལས་ཉི་མའི་དཀྱིལ་འཁོར་ནི་རྣམ་པ། ངོ་བོ་མཉམ་པ་ཉིད་ཀྱི་ཡེ་ཤེས་སུ་མོས་པ་བྱའོ། །
དེ་གཉིས་ཀྱི་བར་དུ་རིགས་དྲུག་པ་རྡོ་རྗེ་འཆང་གི་ངོ་བོ་ཡིན་པས་ཡི་གེ་ཧཱུྃ་ཁ་དོག་དཀར་པོ་ཞིག་བསྒོམས་ཏེ། སོ་སོར་ཀུན་ཏུ་རྟོག་པ་ཡེ་ཤེས་སུ་མོས་པ་བྱ། དེ་ནས་སྒྲ་ཚུལ་གྱི་རྟེན་འབྲེལ་ནི་ཉི་ཟླ་ཁ་སྦྱོར་གྱི་སྟེང་གི་མཐོ་གང་ཙམ་གྱིས་མ་རེག་པར་ཐ་མལ་པའི་ལུས་ངག་ཡིད་གསུམ་གྱི་རང་བཞིན་མས་རིམ་གྱི་ཨོཾ་ཨཱཿཧཱུྃ། དེའི་སྟེང་དུ་ཡུམ་གྱི་མཁའ་དག་པའི་རྟགས་སུ་པདྨ། ཡབ་ཀྱི་བྱང་ཆུབ་ཀྱི་སེམས་མཚོན་པ་ཟླ་བ། དེའི་སྟེང་དུ་སེམས་རང་བཞིན་གྱིས་འོད་གསལ་བ་མཚོན་པ་ཡི་གེ་ཧཱུྃ་བསམ། དེ་ནས་མས་ཡར་རིམ་གྱིས། ཨོཾ་ཨཱཿལ། ཨཱཿཧཱུྃ་ལ། ཧཱུྃ་པདྨ་ལ།
པདྨ་ཟླ་བ་ལ། ཟླ་བ་ཧཱུྃ་གི་ཞབས་ཀྱུ་ལ། དེ་ཁོག་པ་ལ། དེ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ། ནཱ་ད་དམར་སྐྱ་ཀ་ར་ཀ་ར་ལ་སོགས་པ་དཔའ་བོ་ཉི་ཤུ་རྩ་བཞིའི་སྔགས་ཀྱི་སྒྲ་སྒྲོགས་པ་ཡས་མར་བྱོན་པ་ནི་སྒྲ་ཞེས་བྱ། ཉི་ཟླའི་བར་གྱི་ཡི་གེ་ཧཱུྃ་ལ་ནི་ཚུལ་ཞེས་བྱ་སྟེ། རྩ་རྒྱུད་ལས།
སྒྲ་ཡི་ཚུལ་ལ་ངེས་བྱུང་ཞིང་། ། དམ་ཚིག་སྤྱོད་པའི་སྤྱོད་ཡུལ་ཅན། ། ཞེས་གསུངས་པའི་དགོངས་པ་ཡང་དེ་ཉིད་ཡིན་ནོ། ། དེ་ལྟ་བུའི་སྒྲ་དེས་སྟེང་གི་ཉི་མ་ཕུག་ནས་བར་གྱི་ཚུལ་ལ་ཐིམ་པའི་རྐྱེན་བྱས་ནས་ཉི་ཟླ་དང་བཅས་པ་ཐམས་ཅད་རོ་གཅིག་ཏུ་འདྲེས་པ་ལས། རྟེན་དང་བརྟེན་པར་བཅས་པའི་དཀྱིལ་འཁོར་གྱི་འཁོར་ལོ་དུས་གཅིག་ལ་ཝལ་གྱིས་བསྐྱེད་ལ། དབུས་ཀྱི་གཙོ་བོ་ནས་བཟུང་སྟེ། བསྲུང་བའི་འཁོར་ལོའི་བར་རིམ་གྱིས་གསལ་གདབ་པར་བྱའོ། ། མདོར་ན་པདྨའི་ལྟེ་བར་སྒྲ་ཚུལ་གྱིས་བསྐྱེད་པ་ཡིན་ན། བསྐྱེད་ཚུལ་ཞུ་བ་གླུས་བསྐུལ་སོགས་ཀྱིས་བསྐྱེད་དམ་སྙམ་ན། སྒོང་སྐྱེས་ཡིན་པས་གླུས་བསྐུལ་མེད་དེ།
ཨ་བྷི་དྷ་ན་ལས། སྒོང་སྐྱེས་གླུ་ནི་མེད་པ་ཡི། ། ཞེས་གསུངས། འོ་ན་རིམ་གྱིས་བསྐྱེད་དམ་སྙམ་ན། རྟེན་བརྟེན་པ་ཅིག་ཅར་བསྐྱེད་པ་སྟེ། དཔེར་ན་རུས་སྦལ་གྱི་ཕྱིའི་ལྐོགས་པ་དང་། ནང་སེམས་ཅིག་ཅར་སྐྱེ་བ་ལྟར་རོ། ། དེ་ལྟར་ཡང་། ཡང་ན་རུས་སྦལ་དག་གིས་སོ། ། ཞེས་གསུངས་སོ། །
དེ་ལ་མངོན་བྱང་གི་སྐབས་སུ་ཨཱ་ལྀ་ཀཱ་ལྀ་ངོ་བོ་གང་ཡིན་དང་། ཨཱ་ལྀ་ཀཱ་ལྀ་བསྒོམ་པའི་དགོས་པ་ཅི་ཡོད་ཅེ་ན། དེ་ལ་ཨཱ་ལིའི་ངོ་བོ་བྱང་སེམས་དཀར་པོ་ཡིན་ལ། དེའང་ལུས་ཀྱི་གནས་སོ་སོའི་དབྱེ་བས་བཅུ་དྲུག་ཡོད་ལ། དེ་རེ་རེ་ལ་ཐབས་ཤེས་གཉིས་གཉིས་ཡོད་པས་སུམ་ཅུ་སོ་གཉིས་སོ། ། དེ་ལུས་ལ་གནས་ཚུལ་ཡང་རྗེ་བཙུན་ཆེན་པོས། ཡར་ངོའི་ཚེས་གཅིག་ལ་སྐྱེས་པའི་རྐང་པ་གཡས་པའི་མཐེ་བོ་གཏུམ་མོ་ནས་མགོ་འཛིན་ཏེ། དེ་ཡང་ཚེས་གཅིག་གི་ཉིན་མོ་རྐང་བ་གཡས་ཀྱི་མཐེ་བོར་སྐྱེས། མཚན་མོ་དེར་ཐིམ། དེ་བཞིན་དུ།
བྱིན་པ། བརླ། སྐྱེ་གནས། ལྟེ་བ། སྙིང་ཁ། ནུ་མ། མགྲིན་པ། ལག་མཐིལ། མཁུར་བ། མིག
རྣ་བ། དཔྲལ་བ། སྤྱི་བོ་སྟེ་དེ་དག་ཏུ་ཉིན་མོ་སྐྱེ་བ་དང་། མཚན་མོ་དེར་ཐིམ་པ་གཉིས་གནས་གཅིག་ཏུ་བྱས་པས་བཅུ་བཞི། ཚེས་བཅོ་ལྔའི་ཉིན་མོ་སྤྱི་གཙུག་གི་གཡས་རོ་མའི་སྟེང་ན་གནས་སོ། ། མཚན་མོ་དབུ་མའི་སྟེང་ན་གནས་ནས་དེ་ཉིད་ཧཱུྃ་གི་རྣམ་པར་བྱས་ཏེ་ཐིམ་པར་གྱུར་ཏེ། བཅོ་ལྔའི་སྐྱེ་བ་དང་ཐིམ་པ་གནས་ཐ་དད་ཡིན་པས་བཅུ་དྲུག་གོ ། དེ་བཞིན་དུ་མར་ངོའི་ཚེས་གཅིག་ལ་སྐྱེས་པའི་རྐང་པ་གཡོན་མི་ཕྱེད་མ་ནས་མགོ་བཟུང་ནས་གནས་དང་། ཚེས་ཀྱི་གོ་རིམ་སྔར་བཞིན་བྱས་ནས། གནམ་སྟོང་གི་ཉིན་མོ་སྤྱི་གཙུག་གི་གཡོན་རྐྱང་མའི་སྟེང་ན་གནས།
མཚན་མོ་དབུ་མའི་སྟེང་ན་གནས་ཏེ། ཡང་དེ་ཉིད་དུ་ཧཱུྃ་གི་རྣམ་པར་བྱས་ཏེ་ཐིམ་པར་འགྱུར་རོ། ། བུད་མེད་ལ་ཡར་ངོ་ལ་གཡོན་དང་མར་ངོ་ལ་གཡས་ནས་ཏེ་གོ་ལོག་པའོ། ། ཀཱ་ལྀའི་ངོ་བོ་ནི་བྱང་སེམས་དམར་པོ་ཡིན་ལ། དེ་ལ་ས་སོགས་ཁམས་ལྔ་ཡོད། ཁམས་རེ་རེ་ལ་འབྱུང་བ་བཞི་བཞི་ཡོད་པས། ལྔ་བཞི་ཉི་ཤུའོ། ། དེ་རེ་རེ་ལ་ཡང་རྡུལ་དང་ཁུ་བའི་ཆ་གཉིས་གཉིས་ཡོད་པས་བཞི་བཅུའོ། ། དེ་རེ་རེ་ལ་ཡང་ཐབས་དང་ཤེས་རབ་ཀྱིཆ་གཉིས་གཉིས་སུ་ཕྱེ་བས་བརྒྱད་ཅུའོ། ། དགོས་པ་ནི་གཞི་དུས་ཀྱི་བྱང་སེམས་དཀར་དམར་དེ་ཉིད་ལམ་དུས་སུ་ཨཱ་ལྀ་ཀཱ་ལྀར་བསྒོམས་པས་འབྲས་བུ་མཚན་དང་དཔེ་བྱད་ཐོབ་པར་འགྱུར་རོ། །
ཨཱ་ལྀ་ཞུ་བ་ལས་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་ཞེས་སོགས་ལ། ཟླ་བ་ལ་སོགས་པ་དེ་དག་མེ་ལོང་ལྟ་བུའི་ཡེ་ཤེས་སོགས་ཡིན་ནས་བསྒོམ་མམ། མིན་ཡང་བསྒོམ། དང་པོ་ལྟར་ན་བསྒོམ་མི་དགོས། གཉིས་པ་ལྟར་ན་བསྒོམས་ཀྱང་མི་འགྲུབ་སྙམ་ན། ཡིན་ནས་བསྒོམས་ལ། ཡིན་པ་ལ་ཡང་། འབྲས་བུ་དངོས་ཡིན་པ་དང་། རྣམ་པའམ་ཆོས་ཉིད་ཡིན་པ་གཉིས་ལས། འདིར་ནི་ཆོས་ཉིད་དོ། །
གསུམ་པ་དེ་ཉིད་ཀྱི་སྦྱང་གཞི་སྦྱོང་ཚུལ་ནི། བསོད་ནམས་ཚོགས་བསགས་སྲུང་འཁོར་དང་བཅས་པས་སྐྱེ་བ་སྔ་མ་འདིར། མིར་སྐྱེ་བའི་ལས་བསགས་པ་སྦྱོང་། ཡེ་ཤེས་ཚོགས་བསགས་ཀྱིས་སྔར་གྱི་ལས་བསགས་པའི་གང་ཟག་ཤི་བ་སྦྱོང་། དེ་ནས་འབྱུང་བཞིས་ནི། མངལ་གྱི་དངོས་གཞི་སྦྱོང་། གང་ལ་བརྟེན་ནས་ལུས་ལེན་པའི་ཕ་མ་ནི། ཉི་ཟླའི་བར་གྱི་ཧཱུྃ་གིས་སྦྱོང་། ཟླ་བ་དང་ཉི་མས་ནི་ཕ་མའི་ཁུ་ཁྲག་སྦྱོང་། སྟེང་གི་ཡི་གེ་གསུམ་ནི་བར་དོའི་ལུས་ངག་ཡིད་གསུམ།
པདྨ་ནི་མའི་པདྨ། ཟླ་བ་ནི་ཡབ་ཀྱི་བྱང་སེམས་དཀར་པོ། ཧཱུྃ་ནི་སེམས་ཀྱི་ངོ་བོ་རིམ་གྱིས་བསྡུ་བས་ནཱ་ད་ཉི་ཟླའི་བར་གྱི་ཧཱུྃ་ལ་ཐིམ་པ་ནི། བར་སྲིད་མངལ་དུ་ཞུགས་པ་དེ་ལས་རྟེན་བརྟེན་པ་ཡོངས་སུ་རྫོགས་པ་ནི། ལུས་གྲུབ་པ་སྦྱོང་། ལུས་ཀྱི་ནང་གི་རྩ་ཁམས་རྒྱས་པ་ནི་ལུས་དཀྱིལ་འགོད་པས་སྦྱོང་། སེམས་སྟོབས་ཆེར་འཕེལ་བ་ནི་ཡེ་ཤེས་པས་སྦྱོང་། སྐྱེ་མཆེད་དང་ཡན་ལག་རྒྱས་པ་ནི་གོ་ཆ་འགོད་པས་སྦྱོང་། སྐྱེས་བུ་སྟོབས་ལྡན་དུ་འགྱུར་བའམ། རྒྱལ་སའམ།
རང་གི་མངའ་རིས་ལ་བསྐོས་པ་ནི། དབང་བསྐུར་ཞིང་རྒྱས་གདབ་པས་སྦྱོང་། རྒྱལ་སར་བསྐོས་པ་ནས། འཁོར་རྣམས་ཀྱིས་མཆོད་བསྟོད་བསྔགས་གསུམ་བྱེད་པ། མཆོད་བསྟོད་སོགས་ཀྱིས་སྦྱོང་ངོ་། ། རྒྱལ་སར་ཕྱིན་ནས་གཞན་ཕྱོགས་བཏུལ་རང་ཕྱོགས་རྗེས་སུ་བཟུང་བ་བཟླས་པའི་མཆོག་ཐུན་མོང་གི་དངོས་གྲུབ་བསྒྲུབ་པས་སྦྱོང་། དེ་ནས་འཆི་བ་ནི་རྡོ་རྗེ་སེམས་དཔའ་བསྡུ་རིམ་གྱིས་སྦྱོང་། དེ་ནས་སྐྱེ་བ་ཕྱི་མ་ལེན་པ་ནི་འོད་གསལ་ལས་ལྷའི་སྐུར་ལྡང་བས་སྦྱོང་། མདོར་ན་སྒོང་སྐྱེས་ནི་རྟེན་བརྟེན་པ་ཅིག་ཅར་བསྐྱེད་པས་སྦྱོང་། ཉི་ཟླ་ཧཱུྃ་ཡིག་ལས་བསྐྱེད་པས་མངལ་སྐྱེས་སྦྱོང་།
ཉི་མ་དྲོད། ཟླ་བ་གཤེར་ལས་དྲོད་གཤེར་སྐྱེས་སྦྱོང་། ལུས་དཀྱིལ་གྱི་རྟེན་བརྟེན་པ་ཅིག་ཅར་བསྐྱེད་པས་བརྫུས་སྐྱེས་སྦྱོང་། དེས་ན་སྦྱང་གཞི་སྦྱོང་བྱེད་གོང་འོག་ཐམས་ཅད་འདིར་སྟོན་པའམ། འོག་སྤྱོད་ལམ་གྱི་གོང་དུ་བསྟན་ཀྱང་ཆོག ཐམས་ཅད་རེ་རེས་སྦྱོང་བ་ཡང་། དམན་ཞབས་ཀྱིས། ཕྱག་རྒྱ་ཆེན་པོ་ལྷན་ཅིག་བྱེད་པ་ནི་གང་དག་སེམས་ཇི་ལྟ་བ་བཞིན་དུ་བརྟག་པའི་ཐབས་ལ་བརྩོན་འགྲུས་འབར་བ་དང་ལྡན་པ་དག་གི་བསྐྱེད་པ་དང་རྫོགས་པའི་སྐད་ཅིག་རེ་རེ་ལ་ཡང་། སྣོད་དང་བཅུད་དང་ལམ་དང་འབྲས་བུ་ཐམས་ཅད་སྦྱོང་བར་བྱེད་ཅིང་། རྣལ་འབྱོར་དང་ཕྱག་རྒྱ་ལ་བརྟེན་ནས་རབ་དང་རབ་ཀྱི་མཐར་ཕྱིན་པར་འགྱུར་བས་སོམ་ཉི་མེད་པས་བླ་ན་མེད་པའོ་ཞེས་གསུངས་པས་སོ། །
གཉིས་པ་རྟེན་དང་བརྟེན་པའི་གནས་ཚུལ་སོ་སོར་བཤད་པ་ལ་གཉིས་ཏེ། རྟེན་བཤད་པ་དང་། བརྟེན་པ་བཤད་པའོ། ། དང་པོ་ལ་འདག་བྱ་དག་བྱེད་ངོ་སྤྲད་པ་དང་། གཞལ་ཡས་ཁང་གི་གནས་ཚུལ་བསྟན་པ་གཉིས་ལས། དང་པོ་ནི། གནས་ཆེན་གྲངས་མེད་དང་། བྱེ་བ་དང་། སྟོང་ཕྲག་བདུན་ཅུ་རྩ་གཉིས། ཡུལ་སུམ་ཅུ་སོ་བདུན་དུ་འདུ་ལ།
དེ་ཡང་ཉི་ཤུ་རྩ་བཞི། དེ་ཡང་དུར་ཁྲོད་བརྒྱད་དུ་འདུ་བ་ཡིན་ཏེ། དེ་ལྟར་དུ་གནད་ཀྱི་གསལ་བྱེད་དུ་བཤད་པའི་ཕྱིར་རོ། ། དུར་ཁྲོད་བརྒྱད་ཀྱང་གཞལ་ཡས་ཁང་དུ་འདུ་ལ། གཞལ་ཡས་ཁང་ལ་ཕྱེ་ན་སྔར་གྱི་དེ་ཙམ་དུ་ཚང་བ་ཡིན་ཏེ། སྟོན་པ་ཧེ་རུ་ཀའི་བྱོན་ཚུལ་དང་སྦྱར་ན། དྲག་པོ་སོ་བདུན་ལ་འཁོར་གྲངས་མེད་སོགས་ཡོད་ཅིང་། དེ་རྣམས་ལ་རང་རང་གི་གནས་ཁང་རེ་རེ་ཡོད་ལ། དེ་ཐམས་ཅད་གཞལ་ཡས་ཁང་ལ་ཚང་དགོས་པའི་ཕྱིར་ཏེ། ཁོའི་གནས་མལ་རྣམས་ཕྲོགས་ནས་བཅོམ་ལྡན་འདས་ཀྱི་གཞལ་ཡས་ཁང་དུ་མཛད་པའི་ཕྱིར་རོ། །
འཛམ་བུ་གླིང་གི་གནས་ཆེན་ཐམས་ཅད་རྣལ་འབྱོར་པའི་བསྒོམ་པའི་གཞལ་ཡས་ཁང་ལ་ཚང་ལ། དེ་ཡང་འཁོར་ལོ་བདེ་མཆོག་གི་ཡེ་ཤེས་ཀྱིས་བསྡུས་པའི་ཡེ་ཤེས་གཞལ་ཡས་ཁང་གི་རྣམ་པར་སྣང་བ་ཡིན་ཏེ། དཔའ་བོའི་ཡན་ལག་བརྟན་གཡོའི་བདག ། པུ་ལ་སོགས་པར་གང་བསྟན་པ། ། ཕྱི་དང་ནང་གི་བདག་ཉིད་ཅན། ། ཞེས་པ་ནས། ཐམས་ཅད་གཡོགས་ཏེ་རྣམ་པར་གནས། ། ཞེས་པའི་བར་གྱིས་བརྟན་གཡོ་ཐམས་ཅད་ལ་འཁོར་ལོ་བདེ་མཆོག་གིས་ཁྱབ་པར་བཞུགས་པ་བསྟན་པས་སོ། ། དེ་ཡང་ཡུལ་ཉི་ཤུ་རྩ་བཞི་གཞལ་ཡས་ཁང་ལ་ཚང་ཚུལ། ཨ་བྷི་དྷ་ན་ལས།
པདྨ་པུལླི་ར་ཡིན་ཏེ། ། ཛ་ལནྡྷ་ར་ཐུགས་འཁོར་ལ། ། ཨུ་རྒྱན་གསུང་གི་འཁོར་ལོ་སྟེ། ། སྐུ་ཡི་འཁོར་ལོ་ཨར་བུ་ཏ། ། གོ་ཏ་ཝ་རི་ཟུར་བཞི་པ། ། ར་མེ་ཤྭ་རི་མེ་ཡི་མཚམས། ། དེ་ཝཱི་ཀོ་ཊི་བདེན་བྲལ་བཤད། ། མ་ལ་ཝ་ནི་རླུང་གི་ཟུར། ། དབང་ལྡན་མཚམས་སུ་ཀ་མ་རུ། ། གྲྭ་བཞི་རྣམ་པར་དག་པ་སྟེ། །
འདི་ནི་ཐེ་ཚོམ་མེད་པ་ཡིན། ། ཤར་གྱི་སྒོ་ནི་ཨོ་ཌིའོ། ། ལྷོ་ནི་ཊི་ཤ་ཀུ་ནེར་བཤད། ། ནུབ་ཀྱི་སྒོ་ནི་ཀོ་ས་ལ། ། བྱང་གི་སྒོ་ནི་ཀ་ལིཾ་ཀ ། ཤར་གྱི་རྟ་བབས་ལཾ་པ་ཀ ། ཀཉྩི་ལྷོ་ཡི་རྟ་བབས་ཡིན། ། ཧི་མ་ལ་ཡ་ནུབ་ཕྱོགས་སུ། ། བྱང་གི་རྟ་བབས་པྲེ་ཏ་པུ། ། གྲྀ་ཧ་དེ་ཝ་ལྷའི་སྣམ་བུ། །
རིན་ཆེན་སྣམ་བུ་སཽ་རཥྚ། ། དྲ་བ་དྲ་ཕྱེད་གསེར་གླིང་སྟེ། ། རྒྱལ་མཚན་གཡེར་ཁ་རྔ་ཡབ་དང་། ། གདུགས་དང་བ་དན་ན་ག་ར། ། རྡོ་རྗེའི་ཐིག་ནི་ཟླུམ་པོ་ཉིད། ། སིནྡྷུ་ཉིད་དུ་བཤད་པ་ཡིན། ། སྒོ་ཁྱུད་དེ་བཞིན་མ་རོ་སྟེ། ། རྡོ་རྗེ་རིན་ཆེན་ཀུ་ལུ་ཏ། ། ཞེས་སོ། ། ཆོས་ཀྱི་དབྱིངས་རྣམ་པར་དག་པ་ནི་རྩིག་པ་སྟེ།
དེ་སྐད་དུའང་། རི་མོ་ལྔ་ནི་གང་ཡིན་པ། ། ཤིན་ཏུ་རྣམ་དག་རང་བཞིན་ཏེ། ། རི་མོ་ས་གཞི་ཐམས་ཅད་ནི། ། དཔའ་བོ་རྣམ་པར་དག་བསྒོམ་སྟེ། ། རི་བོ་ཉི་ཤུ་རྩ་བཞི་ནི། ། དེ་ནི་དཔའ་བོ་རྣམ་དག་གོ ། འཁོར་ལོའི་རྩིབས་ནི་རྣལ་འབྱོར་མ། ། ལྟེ་བ་རྡོ་རྗེ་ཕག་མོ་སྟེ། ། ས་བོན་ཞེས་གྲགས་ཁྲག་འཐུང་བཤད། །
འདབ་མ་མཁའ་འགྲོ་མའི་རང་བཞིན། ། དཀྱིལ་འཁོར་དཀྱིལ་འཁོར་རྣམས་ཀྱི་མཆོག ། སུམ་ཅུ་རྩ་བདུན་རྣམ་དག་པའོ། ། ཞེས་དང་། རིགས་རྣམས་ཀུན་ནི་དོན་ཡོད་གྲུབ། ། སྐུ་ཡི་འཁོར་ལོ་སྐུ་དབང་ཕྱུག ། གསུང་གི་འཁོར་ལོ་སྣང་མཐའ་ཡས། ། མི་བསྐྱོད་ཐུགས་ཀྱི་འཁོར་ལོ་སྟེ། ། དབུས་སུ་རིན་ཆེན་པདྨ་འཛིན། ། ཕྱི་ཡི་དཀྱིལ་འཁོར་གཟུགས་རྣམས་ནི། །
རྣམ་པར་སྣང་མཛད་རྣམ་པར་བསྒོམ། ། སྐུ་ཡི་འཁོར་ལོ་ཚོར་བ་སྟེ། ། འདུ་ཤེས་གསུང་གི་འཁོར་ལོ་ཡིན། ། འདུ་བྱེད་ཐུགས་ཀྱི་འཁོར་ལོར་གྲགས། ། པདྨ་དོན་ཡོད་རྣམ་ཤེས་སོ། ། ཞེས་སོ། ། ས་བཅུ་མཚོན་པ་ནི། དབུས་སུ་པདྨ་ལྟེ་བར་བཅས། ། རབ་ཏུ་དགའ་བའི་ས་ཡིན་ནོ། ། ཐུགས་ཀྱི་འཁོར་ལོ་དྲི་མ་མེད། །
གསུང་གི་འཁོར་ལོ་འོད་བྱེད་པ། ། སྐུ་ཡི་འཁོར་ལོ་འོད་འཕྲོ་བ། ། དེ་བཞིན་གྲུ་བཞི་སྦྱང་དཀའ་བ། ། ལྷ་ཡི་སྣམ་བུ་མངོན་དུ་གྱུར། ། སྒོ་བཞི་རིང་དུ་སོང་བ་སྟེ། ། ཟུར་གྱི་ཆ་ནི་མི་གཡོ་བ། ། ལེགས་པའི་བློ་གྲོས་རྡོ་རྗེའི་ཐིག ། རྟ་བབས་ཆོས་ཀྱི་སྤྲིན་ཞེས་བཤད། ། དེ་ལྟའི་དཀྱིལ་འཁོར་བྲིས་ནས་ནི། ། རྟག་ཏུ་བསྒོམ་ཞིང་མཆོད་པར་བྱ། །
དངོས་གྲུབ་རྒྱ་ཆེན་ཐོབ་པར་འགྱུར། ། ཞེས་སོ། ། དེ་དག་ནི་ནག་པོ་དཀྱིལ་ཆོག་ཏུ་དཀྱིལ་འཁོར་དང་ལྷའི་དེ་ཁོ་ན་ཉིད་བསྟན་པར་བྱའོ་ཞེས་གསུངས་པའི་དོན་ནོ། ། གཉིས་པ་ནི་རྗེ་བཙུན་གྱིས་གསལ་བཏབ་པའི་ཚེ་གཙོ་བོ་ནས་མེ་རིའི་བར་རིམ་གྱིས་གསལ་གདབ་པར་གསུངས་པ་ནི། ཐོག་མར་རང་གི་སེམས་གང་དུ་གནས་པའི་ས་ནས་ཕར་རིམ་གྱིས་གསལ་བཏབ་པའི་དབང་དུ་བྱས་ལ། འཕགས་པས་ཐོག་མར་རྟེན་གསལ་གདབ་པར་གསུངས་པ་ནི་སྤྱི་དང་མཐུན་པའི་དབང་དུ་བྱས་པས། གང་ལྟར་ཀྱང་འགལ་བ་མེད་མོད་ཀྱིས། འདིར་བཤད་བདེ་བས་རྟེན་ནས་བཤད་ན། བཤད་བྱའི་ལུང་དྲངས་པ། དེའི་དོན་བཤད་པ་གཉིས་ལས།
དང་པོ་ནི། སྡོམ་འབྱུང་ལས། ཐིག་གི་མཚན་མ་དྲུག་ཅུ་བཞི། ། ཀུན་ཏུ་འཁོར་ལོའི་མཐར་ཐུག་པ། ། ཞེས་ཐིག་སྐུད་ཆ་ཕྲན་དྲུག་ཅུ་རྩ་བཞི་པའི་ཕྱོགས་གསུངས་པ་དང་། ནག་པོ་དཀྱིལ་ཆོག་ལས། ཟུར་བཞི་པ་ལ་སྒོ་བཞི་པ། ། རྟ་བབས་བཞིས་ནི་རྣམ་པར་བརྒྱན། ། དྲ་བ་དྲ་ཕྱེད་འཕྱང་བས་མཛེས། ། གཡེར་ཁའི་ཕྲེང་བའི་དྲ་བ་ཅན། །
མཚམས་ཀྱི་ཆ་ནས་ཐམས་ཅད་དང་། ། སྒོ་ཁྱུད་ཀྱི་ནི་ནང་རྣམས་སུ། ། རྡོ་རྗེ་རིན་ཆེན་གྱིས་སྤྲས་པ། ། ཕྱི་ཡི་དཀྱིལ་འཁོར་ཐིག་གདབ་བོ། ། དེ་ཡི་ནང་དུ་པདྨ་སྟེ། ། པདྨའི་རྒྱབ་ཏུ་འཁོར་ལོ་བྱ། ། འཁོར་ལོ་གཉིས་པ་དེ་ཡི་རྒྱབ། ། རྡོ་རྗེ་ཕྲེང་བས་བསྐོར་བར་བྱ། ། འཁོར་ལོ་གསུམ་ནི་ཆ་ཆེན་པོ། ། རྡོ་རྗེའི་ཐིག་གིས་བསྐོར་བར་བྱ། །
གེ་སར་དང་ནི་པདྨར་བཅས། ། འདབ་མ་བཅུ་དྲུག་དག་ཏུ་གནས། ། མན་ངག་དག་ནི་ཐོབ་པ་ལས། ། དཀྱིལ་འཁོར་ཐིག་གདབ་ཀུན་ཤེས་ནས། ། སྒོ་ནི་འཁོར་ལོའི་བརྒྱད་ཆ་སྟེ། ། ཁྱམས་ནི་དེ་ཡི་ཕྱེད་དུ་བྱ། ། སྒོ་ཁྱུད་དག་ནི་སྒོ་ཡི་ཚད། ། ལྷ་ཡི་སྣམ་བུ་ཚད་དེ་བཞིན། ། མཚམས་ཀྱི་ཐིག་ནི་བསྐོར་བ་དག ། རྟ་བབས་ཀྱི་ནི་གནས་སུ་བཤད། །
བ་དན་དྲིལ་བུ་འོད་ཟེར་གྱིས། ། བརྒྱན་པར་ཐམས་ཅད་ཐིག་གདབ་ཅིང་། ། ལྕགས་རི་མཐར་ཐུག་པ་ཡི་བར། ། རྡོ་རྗེ་ཕྲེང་བས་མངོན་བསྐོར་ཅིང་། ། འོད་ཀྱི་དཀྱིལ་འཁོར་ནང་དུ་ནི། ། རིམ་གཉིས་ཐིག་ནི་གདབ་པར་བྱ། ། ཞེས་པ་དང་། ལྷ་སྟ་གོན་གྱི་སྐབས་སུ། ཨིནྡྲ་ནི་ལའི་ས་གཞི་ལ། ། འཁོར་ལོ་གསུམ་གྱི་བདག་ཉིད་བསམ། །
ཞེས་གསུངས་ཤིང་། རྗེ་བཙུན་ཆེན་པོས། དེ་ལ་འཁོར་ལོ་བཞི་པོའི་ས་གཞི་ནི་སྔོན་པོ་ཡིན་ལ། ས་གཞིའི་སྟེང་ནས་ཡར་རྩིབས་ཀྱི་ངོ་བོ་ཅུང་ཟད་ཙམ་འཕགས་པ་ཡིན་ལ། འཁོར་ལོ་སོ་སོའི་མཐོ་དམན་གྱི་ཁྱད་པར་ནི་ལྷ་རྣམས་ཀྱི་པུས་མོའི་ཚད་ཙམ་རེས་འཕགས་པ་ཡིན་ལ། རྡོ་རྗེ་ལ་སོགས་པའི་དཔངས་ནི་ལྷ་དེ་དག་གི་སྐེད་པར་སླེབ་པ་ཡིན་ཞིང་། ཀ་བའི་དཔངས་ནི་དབུའི་སྟེང་ནས་ཡར་ཁྲུ་གང་ཙམ་གྱིས་འཕགས་པ་ཡིན་ལ། སྟེང་གི་ཕུབ་ཀྱི་ནི་འོག་མའི་ཕུབ་ནོན་པ་སྟེ། བློ་སྣང་བ་ལ་ཆར་གྱི་ཆུ་ལྟ་བུ་ཡང་གཅིག་གི་སྟེང་དུ་གཅིག་གི་ཆུ་བབས་ནས་དམ་ཚིག་གི་འཁོར་ལོའི་ཕུབ་ཀྱི་འདོད་ཡོན་གྱི་ས་སྟེགས་ཀྱི་ཐད་སོ་ནོན་པ་ཙམ་སྟེ་ཆུ་ལྔ་འདོད་ཡོན་གྱི་ཕྱི་སོར་འགྲོ་བ་ལྟ་བུའོ། ། དམ་ཚིག་གི་འཁོར་ལོ་ནི་ས་སྟེགས་ལ་ཕེབས་པ་སྟེ་ཁ་དོག་ནི་ཤར་སྔོ་བ།
ལྷོ་སེར་བ། ནུབ་དམར་བ། བྱང་ལྗང་བའོ། ། སྒོ་ནི་ས་གཞི་ལ་བྲིས་པ་ལྟར་བརྩིགས་ནས་ཀྱང་ཡོད་པར་འདོད་དེ། ཡ་ཕུབ་ནི་སྒོའི་དངོས་གཞི་ཡིན་པའི་ཕྱིར། ཡ་ཕུབ་ཀྱི་རྩིག་པ་ནི་མེད་པར་འདོད་ལ། སྒོ་ཁང་གི་སྟེང་བཀབ་པ་ནི་རྟ་བབས་ཡིན་པས། ཀ་བ་བཞིས་མཐོ་བར་བཏེགས་ལ། རྩིག་པའི་དངོས་གཞི་དང་རྟ་བབས་ཀྱི་བར་ན་ནམ་མཁའ་སྟོང་པ་དང་བཅས་པའོ། ། ཕ་གུ་དང་མདའ་ཡབ་ཀྱི་བར་ན་དྲ་ཕྱེད་ཡོད་ལ།
མདའ་ཡབ་ཀྱི་སྟེང་ན་ཡར་ལ། པུ་ཤུ་ཞེས་བྱ་བ་རིན་པོ་ཆེའི་དྲ་བ་སེང་མ་ནང་ནས་ཕྱིར་མཐོང་བ། མདའ་ཡབ་ཀྱི་དཔངས་དང་མཉམ་པ་ཡོད་དོ། ། འདོད་ཡོན་གྱི་སྣམ་བུའི་སྟེང་ན་ཕྱོགས་རེ་ན་རིག་མའི་ལྷ་མོ་བཞི་བཞི་སྟེ། བཅུ་དྲུག་གིས་ཡོངས་སུ་བསྐོར་བ་ཡིན་ནོ། ། རྩིག་པ་ལྔ་ནི་ཡེ་ཤེས་ཀྱི་རིམ་པས་ནང་ནས་ནག་པོ་དང་། དཀར་པོ་དང་། སེར་པོ་དང་། དམར་པོ་དང་། ལྗང་ཁུ་རྣམས་ཡིན་ལ།
འབྲི་བའི་དུས་སུ་ནི་ནག་པོ་དང་། ལྗང་ཁུ་ནས་བརྩམས་ཏེ་དཀར་པོ་ཕྱི་རུ་བཏོན་ཀྱང་ཕྱོགས་ཀྱི་རིམ་པ་ཡིན་པའི་ཕྱིར་ཉེས་པ་མེད་དོ་ཞེས་གསུངས་པ་རྣམས་སོ། ། གཉིས་པ་ནི། འོག་གཞི་ལོགས་དང་སྟེང་ཐོག་དང་། ། སྒོ་དང་རྟ་བབས་ལྔ་ཡིས་བསྡུས། ། ཞེས་པ་ལྟར་ལྔ་ལས། དང་པོ། འོག་ལ་སྣ་ཚོགས་རྡོ་རྗེ་དང་། ། ཉི་མ་པདྨ་ཁོར་ཡུག་གོ ། ཞེས་བཞི་ལས།
དང་པོ་སྣ་ཚོགས་རྡོ་རྗེ་ནི་གཞལ་ཡས་ཁང་གནས་པའི་གཞི་སྟེ། ལྟེ་བ་གྲུ་བཞི་པའི་རྒྱར་ཆ་ཆེན་བཅུ་གཉིས་ཡིན་ལ། དེའི་སྟེང་འོག་གི་དཔངས་ནི་ཆ་ཆེན་གཅིག་གོ ། དེ་ལས་འཐོན་པའི་ཕྱོགས་བཞིའི་རྭ་ནི། འདིར་སྡོམ་འབྱུང་ལས་རྭ་རྩེ་ནས་རྭ་རྩེའི་བར་ཆ་ཕྲན་དྲུག་ཅུ་རེ་བཞིར་བཤད་པའི་ལུགས་ཡིན་པས། རྭའི་སྲིད་ལ་ཆ་ཆེན་གཉིས་སོ། ། དཔངས་ཚད་ནི་རྭ་དབུས་མའི་རྩ་བ་དང་རྩེ་མོ་དཔངས་ཆ་ཕྲན་གཉིས། དབུས་ཀྱི་སྦོམ་པའི་དཔངས་ཆ་ཆེན་གཅིག་སྟེ་གཡས་གཡོན་གཉིས་ཅུང་ཟད་ཙམ་གྱིས་ཕྲ་བ་ཆུ་སྲིན་གྱི་ཁ་ནས་བྱུང་བའོ། ། ཁ་དོག་ནི་ཤར་སྔོན་པོ་བྱས་པའི་ཕྱོགས་མདོག་སྟེ། ལྟེ་བ་མཐིང་ནག་གོ །
རྭ་ཡི་གྲངས་ཕྱོགས་རེར་གསུམ་གསུམ་སྟེ་བཅུ་གཉིས་སུ་བྱེད་པ་དང་། ཕྱོགས་རེར་ལྔ་ལྔ་སྟེ་ཉི་ཤུར་བྱེད་པའི་ལུགས་གང་ལྟར་ཡང་འགལ་བ་མེད་དོ། ། སྔ་མ་ནི་རྟེན་འབྲེལ་ཡན་ལག་བཅུ་གཉིས་རྣམ་པར་དག་པ་དང་། ཕྱི་མ་ནི་འཇིགས་ཚོགས་ལ་ལྟ་བའི་རི་བོ་ཉི་ཤུ་དག་པ་མཚོན་པའོ། ། རྩེ་ལྔ་པར་བྱེད་པའི་ཚེ། རྭའི་གློར་ཡང་རྭ་གཞན་ནོ། ། ཞེས་གསུངས་པ་ལྟར་གཡས་གཡོན་དུ་གཉིས་གཉིས་འོང་བ་ཡིན་གྱིས་སྟེང་འོག་ཏུ་ནི་མ་ཡིན་ནོ། ། གཉིས་པ་ཉི་མ་ནི་སྣ་ཚོགས་རྡོ་རྗེ་གནས་པའི་གཞི་སྟེ་མེ་ཤེལ་གྱི་རང་བཞིན་ཅན་ཁ་དོག་དམར་པོ། དབྱིབས་ཟླུམ་པོ། རྒྱར་ཆ་ཆུང་དྲུག་ཅུ་རེ་བཞིའོ། །
གལ་ཏེ་ཉི་མ་དམར་པོ་ཡིན་ན་བྲི་ཆ་ལ་ལྗང་ཁུ་བྱེད་པ་འགལ་ལམ་སྙམ་ན་ཉི་མ་དེ་ལྟར་ཡིན་ཡང་། དེའི་འོག་ན་པདྨ་ཡོད་ལ། དེའི་ལྟེ་བ་ལྗང་གུ་ཡིན་པས་དེའི་ཁ་དོག་ཏུ་སྣང་བ་སྟེ། དཔེར་ན་དར་ལྗང་གུའི་སྟེང་དུ་མེ་ཤེལ་དམར་པོ་བཞག་པ་ལྟ་བུའོ་ཞེས་བོད་ཀྱི་ཕྲེང་བ་མཁན་པོ་རྣམས་གསུངས་སོ། ། འདི་ཡན་ཆད་མངོན་བྱང་ལས་ཅིག་ཅར་དུ་གྲུབ་པའོ། ། གསུམ་པ་པདྨ་ནི་སྣ་ཚོགས་རྡོ་རྗེ་གནས་པའི་རྟེན་ཏེ། ལྟེ་བའི་ཚད་ཉི་མའི་དཀྱིལ་འཁོར་དང་མཉམ་སྟེ། འདབ་མའི་རྒྱ་ཆེ་ཆུང་གཉིས་པར་ཐིག་གི་རིགས་པས་ཤེས་ཤིང་། གྲངས་ནི་ལ་ལི་ཏ་བཛྲས། འདབ་མ་འབུམ་ལྡན་དེ་དབུས་ན། །
ཞེས་བཤད་ལ། བླ་མ་རྔོག་པས་སུམ་ཅུ་རྩ་གཉིས་འདོད་ཀྱང་། འདིར་ནི་སྔར་རྟེན་བསྐྱེད་པའི་སྐབས་སུ་བཤད་པ་དང་མཐུན་པས་འདབ་མ་བརྒྱད་པའོ། ། ཁ་དོག་ནི་ཕྱོགས་བཞི་དམར་བ་ལ་སོགས་པའོ། ། བཞི་པ་ཁོར་ཡུག་ནི་རྡོ་རྭ་མེ་རིས་དང་། དུར་ཁྲོད་གཉིས་ལས་བསྒོམ་བྱའི་སྐབས་སུ། བསྐྱེད་ཆོག་ལས་རྟེན་བརྟེན་པ་གྲུབ་པའི་ཚེ་སྲུང་འཁོར་དུར་ཁྲོད་ཀྱང་གྲུབ་པའི་ཚུལ་དང་། དེ་དག་གི་བསྒོམ་ཚུལ་གོང་དུ་བསྟན་ཟིན་ལ། བྲི་ཆའི་སྐབས་སུ་རྡོ་རྗེའི་རྭ་བ་ཆ་ཕྲན་གཉིས་དང་། མེ་རིས་ཆ་ཆེན་གཅིག་གོ །
དུར་ཁྲོད་ནི་རྡོ་རྗེ་མཁའ་འགྲོའི་དགོངས་པས་སྲུང་འཁོར་གྱི་ཕྱི་རོལ་ཏུ་ཡོད་དེ། དེ་ཉིད་ལས། རྡོ་རྗེ་རྭ་བའི་ཕྱི་རོལ་ཏུ། ། ཤིང་སོགས་དུར་ཁྲོད་བརྒྱད་པོ་ཡིན། ། ཞེས་གསུངས་པའོ། ། སྡོམ་འབྱུང་གི་དགོངས་པ་རྡོ་རའི་ནང་དུ་སྟེ། དེ་ཉིད་ལས། རྡོ་རྗེ་རྭ་བའི་ནང་དུ་ནི། ། དུར་ཁྲོད་བརྒྱད་ཀྱིས་བརྒྱན་པའོ། ། ཞེས་བཤད་དོ། །
དེས་ན་ཕྱི་ནང་གང་དུ་བསྒོམས་ཀྱང་མི་འགལ་ཏེ། འཁོར་འདས་དབྱེར་མེད་ཡིན་པའི་ཕྱིར་རོ། ། དེ་ལ་དུར་ཁྲོད་ནི་སློབ་དཔོན་གྱི་གཞུང་ལས། དེ་ནས་དུར་ཁྲོད་རྣམ་བཤད་དེ། རྡོ་རྗེ་རྭ་བའི་ནང་དུ་གཡོན་བསྐོར་གྱི་ཕྱོགས་ཐམས་ཅད་དང་། དབང་ལྡན་ལ་སོགས་པའི་མཚམས་རྣམས་སུ་བཞི་བཞིར་བརྗོད་པར་བྱ་སྟེ། དྲག་ཏུ་གཏུམ་པ་དང་། ཚང་ཚིང་འཁྲིགས་པ་དང་། འུར་འུར་འབར་བས་ཁྱབ་པ་དང་། འཇིགས་སུ་རུང་བ་རྣམས་ཤར་ལ་སོགས་པའི་ཕྱོགས་སུ་གཡོན་བསྐོར་གྱིས་ལེགས་པར་གནས་སོ། །
དབང་ལྡན་གྱི་མཚམས་སུ་ནི་ཧ་ཧར་རྒོད་པའོ། ། བྱིན་ཟའི་མཚམས་སུ་ནི་ནགས་ཚལ་ཕུན་སུམ་ཚོགས་པའོ། ། སྲིན་པོའི་གནས་ནི་མུན་པ་མི་ཟད་པའོ། ། རླུང་གི་མཚམས་སུ་ཀི་ལི་ཀི་ལའི་སྒྲ་སྒྲོག་པ་སྟེ། དུར་ཁྲོད་དེ་རྣམས་ནི་འཇིགས་པའི་གཟུགས་ཀྱི་རོ་ལངས་དང་། འབྱུང་པོ་འདུས་པ་ཅེ་སྤྱང་གི་སྒྲ་སྒྲོག་པའོ། ། རིམ་པས་དེ་ལྟར་གནས་པའི་དུར་ཁྲོད་བརྒྱད་པོ་དེར། ཤིང་དང་། ཕྱོགས་སྐྱོང་བ་དང་། ཀླུའི་དབང་པོ་དང་།
སྤྲིན་གྱི་དབང་པོ་རྣམས་ལ་ཤི་རི་ཤ་དང་། ཨ་ཤྭ་ཐ་དང་། ཀ་ཀོ་ལ་དང་། ཙུ་ཏའི་ཤིང་སྟེ། ཤར་ལ་སོགས་པའོ། ། ཁཱ་ཏ་ཀ་དང་། ཀ་རན་ཙ་པ་དང་། ལ་ཏ་པར་ཏ་ཀི་དང་། པ་ཏི་ཏ་པའོ། ། དེ་བཞིན་དུ་དབང་པོ་དང་།
སྦྱིན་བདག་དང་། ཀླུའི་དབང་པོ་དང་། གཤིན་རྗེ་དང་། དབང་ལྡན་དང་། བྱིན་ཟ་ད་ང་། སྲིན་པོའི་དབང་པོ་དང་། རླུང་བདག་གོ ། དེ་བཞིན་ནོར་རྒྱས་དང་། འཇོག་པོ་དང་། སྟོབས་ཀྱི་རྒྱུ་དང་།
པདྨ་དང་། དེ་བཞིན་པདྨ་ཆེན་པོ་དང་། ཧུ་ལུ་ན་ཏ་དང་། རིགས་ལྡན་དང་། དུང་སྐྱོང་དང་། དེ་བཞིན་དུ་སྒྲ་སྒྲོག་པ་དང་། རྨུགས་པ་དང་། མུན་པ་ཅན་དང་། ཀུན་ཏུ་འཁྱིལ་དང་། འཁྲིགས་པ་དང་།
གང་བ་དང་། འབབ་པ་དང་། དྲག་པོ་སྤྲིན་གྱི་བདག་པོ་སྟེ། དེ་རྣམས་དེ་བཞིན་དུ་བསམས་ནས་ཞེས་གསུངས་ཏེ། དུར་ཁྲོད་ཀྱི་གཞུང་འདི་དག་ལཱུ་ཧི་པའི་གཞུང་ན་མེད་ཀྱང་། རྗེ་བཙུན་ནཱ་རོ་པས་ཁ་བསྐངས་པ་ཡིན་པར་རྗེ་བཙུན་གྱིས་གསུངས་ཏེ། ཕམ་མཐིང་པའི་སློབ་མ་རྣམས་ཀྱི་རྒྱ་དཔེ་ལ་ཡང་འདི་དག་ཡོད་པ་དང་། མེད་པ་གཉིས་ཡོད་པར་གྲག་གོ ། གཉིས་པ་ནི། ལོགས་ལ་རྩིག་པ་ཕ་གུ་དང་། །
དྲ་ཕྱེད་མདའ་ཡབ་པུ་ཤུའོ། ། ཞེས་པ་ལྔ་ལས། དང་པོ་རྩིག་པ་ནི། སྔར་གྱི་སྣ་ཚོགས་རྡོ་རྗེའི་སྟེང་དུ་ཆ་ཆེན་བཅུ་གཉིས་མཉམ་པར་བགོས་པའི་དབུས་ནས་བགྲང་པའི་ཆ་ཆེན་ལྔ་པ་དབུས་ངོར་མཐའ་གཉིས་གདབ་པའི་མཐའ་ནང་མ་ནི་རྩིག་པའི་ས་ཡིན་པས། དེའི་རྒྱ་ནི་ཐིག་ན་ཇི་ལྟར་ཡོད་པ་བཞིན་ཡིན་ལ། མཆུར་ནི་ཕྱོགས་བཞི་ལ་སྒོའི་བུག་པའི་ཐད་དུ་སྒོ་ལོགས་ནས་སྒོ་ལོགས་ཀྱི་བར་རྒྱུན་ཆགས་སུ་སོང་བ་དང་། སྒོའི་སྟེང་གི་ཐད་ནི་ཕྱོགས་མཐའ་དག་ཏུ་རྒྱུན་ཆགས་སུ་སོང་བའོ། ། དཔངས་ནི་ནོར་བུ་རྒྱས་པའི་གཞལ་མེད་ཁང་ཤིན་ཏུ་རབ་ཏུ་གནས་པའི་གསང་བ་དམ་པའི་གསང་བའི་ཆོ་ག་ཞིབ་མོའི་རྒྱལ་པོ་ལས། དཔངས་སུ་དཔག་ཚད་གསུམ་ཡོད་པ། རྒྱར་དཔག་ཚད་ལྔ་ཡོད་པ་ཞེས་གསུངས་པས།
ཤར་ནུབ་ཏུ་ཆ་ཆེན་བརྒྱད་ཆ་ཕྲན་སུམ་ཅུ་སོ་གཉིས་ཡོད་པ། དེ་ཉིད་དུམ་བུ་ལྔར་བགོས་པའི་དུམ་བུ་རེ་རེ་ནི་དཔག་ཚད་རེ་རེར་བྱས་པའི་དཔག་ཚད་རེ་ལ་ཆ་ཕྲན་དྲུག་རེ་དང་། ཆ་ཕྲན་གཅིག་གི་ལྔ་གཉིས་རེ་ཐོབ་སྟེ། དེ་ལྟ་བུར་རྒྱར་ལྔ། དཔངས་སུ་གསུམ་ཡོད་པ་ནི། གྲུ་བཞི་ཐོག་མན་གྱི་དཔངས་ཡིན་པས། དེ་ལ་ཆ་ཕྲན་བཅུ་དགུ་དང་། ཆ་ཕྲན་གཅིག་གི་ལྔ་ཆ་སྟེ། མདོར་ན་རྩིག་པའི་དཔངས་ནི་ཆ་ཆེན་བཞི། ཕ་གུ་ཆ་ཕྲན་གཅིག
དྲ་ཕྱེད་ཆ་ཕྲན་གཉིས། གསེར་གྱི་སྐ་རགས་ལ་ཆ་ཕྲན་གཅིག་གི་ལྔ་ཆ་སྟེ་འདི་མན་དཔག་ཚད་གསུམ་ཡིན་ལ། སྐ་རགས་ནང་གི་གདུང་དཔངས་མཉམ་པའི་སྟེང་ནས་ཐོག་འབུབས་པ་ཡིན་ནོ། ། དེ་ལ་རྩིག་པ་ལྔ་ནི། རྗེ་བཙུན་གྱིས་ཡེ་ཤེས་ཀྱི་རིམ་པ་དང་། ཕྱོགས་ཀྱི་རིམ་པ་གཉིས་གསུངས་པ་བསྒོམ་པ་དང་། བྲི་བའི་གནས་སྐབས་སོ་སོར་སྦྱར་བར་བྱའོ། ། གཉིས་པ་ཕ་གུ་ནི་སློབ་དཔོན་ཤཱདྡྷས། འགྲམ་རྒྱས་རིན་ཆེན་ཕ་གུ་སྟེ། ། ཆ་ཆུང་གཅིག་གི་ཚད་དུ་བྱ། །
ཞེས་གསུངས་པས། དཔངས་སུ་ཆ་ཆུང་གཅིག་ཡིན་ལ། རྒྱར་ནི་རྩིག་པ་ལས་ཆ་ཆུང་ཕྱེད་ཀྱི་འཕྱར་དུ་ཡོད་པ་ཡོ་ག་བའི་བླ་མ་རྣམས་བཞེད་དོ། ། ཁ་དོག་ནི་གཞི་སེར་པོ་ལ་རིན་པོ་ཆེ་གཞན་གྱི་ཕྲས་མཛེས་པའོ། ། གསུམ་པ་དྲ་ཕྱེད་ནི། ཕ་གུའི་སྟེང་དུ་ཆ་ཕྲན་གཉིས་ཀྱི་གཞི་ནག་པོར་བཤད་པ་ནི་བར་སྟོང་གི་དོན་ཡིན་པས་སྟོང་པའི་རང་བཞིན་ལ་བར་སྐབས་སུ་རིན་པོ་ཆེའི་བྲེ་ཕུལ་བཞི་སྟེང་འོག་ཏུ་བརྩེགས་པ་རེ་རེའི་དཔངས་ཆ་ཕྲན་ཕྱེད་ཕྱེད་ཡོད་ཅིང་། རྒྱར་ནི་བྲེ་ཕུལ་འོག་མ་ལ་ཆ་ཕྲན་གཅིག གོང་མ་རྣམས་ཆ་ཕྲན་ཕྱེད་ཕྱེད་ཀྱིས་རྒྱ་ཆེ་བར་གྱུར་པའོ། ། དེའི་སྟེང་དུ་གསེར་གྱི་སྐ་རགས་ནི་དོན་གསེར་གྱི་གདུང་ལེབ་སྟེ། དཔངས་སུ་ཐིག་སྐུད་གང་ལས་མེད་པས་ཆ་ཕྲན་གཅིག་གི་ལྔ་ཆ་ཡིན་ལ།
རྒྱར་བྲེ་ཕུལ་གོང་མ་དང་མཉམ་པའོ། ། དེའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་བྱུང་བའི་དྲ་བ་དང་དྲ་བ་ཕྱེད་པ་འཕྱང་བ་སྟེ། དེ་ལ་སློབ་དཔོན་ཤཱཀྱ་བཤེས་གཉེན་གྱིས། དྲ་བ་ནི་མུ་ཏིག་གི་ཆུན་འཕྱང་སྟེ། མཆོག་དབུས་ན་ཡོད་པའོ། ། དྲ་བ་ཕྱེད་པ་ནི་མཆོག་མཐའ་ན་ཡོད་པའོ་ཞེས་སོ། ། བཞི་པ་མདའ་ཡབ་ནི། གསེར་གྱི་སྐ་རགས་དང་། ནང་གི་གདུང་མཉམ་པའི་སྟེང་ནས་ཐོག་ཕུབ་པའི་ཕྱམ་གྱི་རྩེ་མོས་འདོད་སྣམ་ནོན་པའི་སྣེ་མོ་ལ་ཐུར་དུ་འཕྱང་བའི་རིན་པོ་ཆེའི་མདའ་ཡབ་སྟེ། དབྱིབས་རིལ་བ་སྤྱི་བླུགས་མཆུ་མེད་པ།
མགོ་མཇུག་ལྡོག་པ་ལྟ་བུའོ། ། ལྔ་པ་པུ་ཤུ་ནི་མདའ་ཡབ་ཀྱི་སྟེང་གི་ཐད་དུ་གྱེན་དུ་བསྒྲེངས་པའི་ཚུལ་གྱིས་གནས་པ་སྟེ། དབྱིབས་ནི་རྗེ་བཙུན་གྱིས། རིན་པོ་ཆེའི་དྲ་མིག་སེང་མའི་པུ་ཤུ་ཞེས་གསུངས་པས། དཔངས་སུ་ཆ་ཕྲན་གཅིག་པ་ཁོར་ཡུག་ཏུ་ཡོད་པ་ལ། དྲ་མིག་རིན་པོ་ཆེའི་མིག་གསུམ་པ་ཡོད་པའོ། ། གསུམ་པ་ནི། སྟེང་ཐོག་ཀ་བ་ཤིང་བརྩེགས་དང་། ། གདུང་དང་ཐོག་ཕུབ་རིམ་པ་དྲུག ། ཅེས་པ་ལྟར་བཞི་ལས།
དང་པོ་ཀ་བ་ནི་འདིར་འཁོར་ལོ་གོང་མ་བཞི་པོ་རེ་རེ་ལ་བརྒྱད་བརྒྱད་གསུངས་པས་སུམ་ཅུ་རྩ་གཉིས་སོ། ། གཉིས་པ་ཤིང་བརྩེགས་ཀྱང་དེའི་རིགས་པས་སུམ་ཅུ་རྩ་གཉིས་སོ། ། གསུམ་པ་གདུང་ནི་ཟླུམ་པོ་བཞི་དང་། ཐལ་གདུང་མིག་མང་རིས་སུ་བྲིས་པ་རྣམས་སོ། ། བཞི་པ་ཐོག་ཕུབ་རིམ་པ་དྲུག་ལ། ཐོག་ཕུབ་དང་པོ་ནི་ནག་པོ་དཀྱིལ་ཆོག་ལས། ཨིནྡྲ་ནི་ལའི་ས་གཞི་ལ། ། འཁོར་ལོ་གསུམ་གྱི་བདག་ཉིད་བསམ། ། ཞེས་དང་། རྗེ་བཙུན་གྱིས་འཁོར་ལོ་ཐམས་ཅད་ཀྱི་གཞི་ནི་སྔོན་པོ་ཡིན་ལ་ཞེས་གསུངས་པའི་དོན།
རྩིག་པའི་ནང་དུ་རྒྱར་ཆ་ཆེན་གཅིག་པ། དཔངས་སུ་ཆ་ཕྲན་གཅིག་ཡོད་པའི་ལྷ་སྣམ་གྲུ་བཞི་པ། ཕྱོགས་མདོག་ཅན་ནི་དམ་ཚིག་གི་འཁོར་ལོ་ཡིན་ལ། ། དེའི་དབུས་ཀྱི་ཆ་ཆེན་དྲུག་སྔོན་པོར་བྱེད་པ་ནི་ཨིནྡྲ་ནཱི་ལའི་ས་གཞི་ཡིན་ཞིང་། དེའི་དཔངས་གཞུང་ལས་དངོས་སུ་མ་བཤད་ཀྱང་། སྐུ་འཁོར་གྱི་གདུང་དང་། གསེར་གྱི་གདུང་ལེབ་མཉམ་པོར་འོང་དགོས་པའི་རིགས་པས་ཆ་ཕྲན་ཕྱེད་དང་དགུའོ། དེའི་སྟེང་དུ་སྐུའི་འཁོར་ལོ་དཀར་པོ་ལྟེ་བའི་རྒྱར་ཆ་ཆེན་ལྔ་ལ། ཆ་ཕྲན་གཅིག་གིས་མ་ཆོག་པ། དཔངས་ཆ་ཕྲན་གཉིས།
དེའི་སྐེད་པར་རྩིབས་ཀྱི་དཔངས་ཆ་ཕྲན་གཅིག ཞེང་ལ་ཆ་ཕྲན་གཉིས་ཡོད་པས་བསྐོར་བ་ནི། རྗེ་བཙུན་གྱིས་ས་གཞིའི་སྟེང་དུ་རྩིབས་ཀྱི་ངོ་བོ་ཡར་ལ་ཅུང་ཟད་འཕགས་པ་ཡིན་ལ། ། རྩིབས་སོ་སོའི་མཐོ་དམན་གྱི་ཚད་ནི། ལྷ་སོ་སོའི་པུས་མོར་སླེབ་པ་ཙམ་ཡིན་ཞིང་ཞེས་པའི་དོན་ཏོ། རྩིབས་ཀྱི་རྩེ་མོར་མུ་ཁྱུད་ཆ་ཕྲན་ཕྱེད་ཀྱིས་བསྐོར་བའི་སྟེང་དུ་རྭ་བ་དཔངས་སུ་ཆ་ཕྲན་གཉིས་པས་བསྐོར་བ་ནི། རྭ་བའི་ཚད་ལྷ་སོ་སོའི་སྐེད་པར་སླེབ་པ་ཞེས་གསུངས་པའི་དོན་ཡིན་ནོ། ། ཨིནྡྲ་ནི་ལའི་ས་གཞིར་རྩིབས་བརྒྱད་ཀྱི་བར་མཚམས་སུ་རྭ་བ་དང་མཉམ་པའི་ཀ་རྟེན་བཙུགས་ནས། དེའི་སྟེང་དུ་ཀ་བ་ཆ་ཕྲན་ལྔ་པ་རེ་རེ་འཛུགསཔ་ནི། ཀ་བའི་ཚད་ལྷ་སོ་སོའི་དབུའི་སྟེང་ནས་ཡར་ཁྲུ་གང་འཕགས་པ་ཞེས་པའི་དོན་ཏོ། །
དེ་དག་གི་སྟེང་དུ་ཤིང་བརྩེགས་ཆ་ཕྲན་གཅིག་དང་། ཆ་ཕྲན་གཅིག་གི་ལྔ་ཆ་གཅིག དེ་ནི་དམ་ཚིག་འཁོར་ལོའི་ཐོག་ཕུབ་ཡིན་ལ། འདིའི་རྭ་བ་དང་། ཀ་བ་དང་། གདུང་རྣམས་ནི་སྐུ་འཁོར་གྱི་ཡིན་པས་འཁོར་ལོས་མཚན་པར་བྱའོ། ། ཐོག་ཕུབ་གཉིས་པ་ནི་སྐུ་འཁོར་གྱི་ལྟེ་བའི་སྟེང་དུ། གསུང་འཁོར་དམར་པོ། ལྟེ་བའི་རྒྱར་ཆ་ཆེན་ཕྱེད་དང་བཞི། དཔངས་སྔ་མ་དང་འདྲ་བ་ལ་ལྟེ་བའི་སྐེད་པར་རྩིབས་དང་མུ་ཁྱུད།
རྒྱ་དཔངས་སྔ་མ་དང་འདྲ། མུ་ཁྱུད་ཀྱི་སྟེང་དུ་ར་བ་དང་། ཀ་བའི་དཔངས་ཀྱང་སྔ་མ་དང་འདྲ་ཞིང་། དེའི་སྟེང་ཤིང་བརྩེགས་ཆ་ཕྲན་རེ་རེའི་སྟེང་དུ་གདུང་ཟླུམ་ཆ་ཕྲན་གཅིག་པ་བཀོད་དོ། ། ཡང་སྐུ་འཁོར་གྱི་གདུང་ཟླུམ་གྱི་སྟེང་དུ་རྩིག་པ་དཔངས་སུ་ཆ་ཕྲན་གཅིག ཕ་གུ་དང་། དྲ་ཕྱེད་དང་། གསེར་གྱི་གདུང་ལེབ་ཟླུམ་པོ་གསུམ་ཆར་ལ་དཔངས་སུ་ཆ་ཕྲན་གཅིག་བྱས་པ་དང་། ནང་གི་གདུང་ཟླུམ་མཉམ་པའི་སྟེང་དུ་ཐོག་ཕུབ་སྟེ། འདིའི་ཐོག་ནི་སྐུ་འཁོར་གྱི་ཡིན་པས།
འཁོར་ལོས་མཚན་པ་དང་། རྭ་བ་སོགས་ནི་གསུང་འཁོར་གྱི་ཡིན་པས་པདྨས་མཚན་པར་བྱའོ། ། ཐོག་ཕུབ་གསུམ་པ་ནི་གསུང་འཁོར་གྱི་ལྟེ་བའི་སྟེང་དུ། ཐུགས་ཀྱི་འཁོར་ལོ་སྔོན་པོ་ལྟེ་བའི་རྒྱར་ཆ་ཆེན་གཉིས་དང་ཆ་ཕྲན་གཅིག དཔངས་ཚད་སྔ་མ་དང་འདྲ། དེའི་སྐེད་པར་རྩིབས་དང་། མུ་ཁྱུད་དང་། རྒྱ་དཔངས་སྔ་མ་དང་འདྲ་བའི་མུ་ཁྱུད་ཀྱི་སྟེང་དུ་རྭ་བ་དང་ཀ་བ་དང་ཤིང་བརྩེགས་དང་། གདུང་ཟླུམ་རྣམས་ཀྱང་ཚད་སྔ་མ་བཞིན་དུ་བྱའོ། ། ཡང་གསུང་འཁོར་གྱི་གདུང་ཟླུམ་གྱི་སྟེང་དུ་བརྩིགས་པ་ཆ་ཕྲན་གཅིག
ཕ་གུ། དྲ་ཕྱེད། གདུང་ལེབ་གསུམ་ལ་ཆ་ཕྲན་གཅིག་རེ། དེ་དང་ནང་གི་གདུང་ཟླུམ་ཐད་མཉམ་པའི་སྟེང་དུ་ཐོག་ཕུབ་པ་ནི་གསུང་འཁོར་གྱི་ཡིན་པས་པདྨས་མཚན་པ་བྱས་ལ། རྭ་བ་སོགས་ནི་ཐུགས་འཁོར་གྱི་ཡིན་པས་རྡོ་རྗེས་མཚན་པའོ། ། ཐོག་ཕུབ་བཞི་པ་ནི་ཐུགས་འཁོར་གྱི་ལྟེ་བའི་སྟེང་དུ་སྣ་ཚོགས་པདྨ་ཡུ་བ་དང་ལྟེ་བའི་རྒྱར་ཆ་ཆེན་གཅིག་པ། ཡུ་བའི་དཔངས་ལ་ཆ་ཕྲན་ཕྱེད་ཡོད་པའི་སྟེང་དུ་འདབ་མ་རྒྱ་དཔངས་སྔར་གྱི་རྩིབས་དང་འདྲ་བའི་རྩེ་མོར་མུ་ཁྱུད་ཆ་ཕྲན་ཕྱེད་པའི་སྟེང་དུ་རྭ་བ་དང་། ཀ་བ་དང་། ཤིང་བརྩེགས་དང་། གདུང་ཟླུམ་རྣམས་སྔ་མ་དང་ཚད་མཉམ་པའོ། །
ཡང་ཐུགས་འཁོར་གྱི་གདུང་གི་སྟེང་དུ་རྩིག་པ་ནས་གདུང་ལེབ་ཀྱི་བར་སྔ་མ་ལྟ་བུ་བྱས་པ་ཐད་མཉམ་པའི་སྟེང་དུ་ཐོག་ཕུབ་པ་ནི་ཐུགས་འཁོར་གྱི་ཡིན་པས་རྡོ་རྗེས་མཚན་པ་བྱས་ལ། རྭ་བ་སོགས་ནི་བདེ་ཆེན་གྱི་འཁོར་ལོའི་ཡིན་པས་གྲི་གུག་གིས་མཚན་པ་བྱའོ། ། ཐོག་ཕུབ་ལྔ་པ་ནི་བདེ་ཆེན་འཁོར་ལོའི་གདུང་ཟླུམ་གྱི་སྟེང་དུ་རྩིག་པ་ཆ་ཕྲན་ཕྱེད་དང་གཉིས་ལ། ལྔ་ཆ་གཅིག་གིས་མ་ཆོག་པ། དེའི་སྟེང་ཕ་གུ་དྲ་ཕྱེད་གདུང་ལེབ་གསུམ་ཆ་ཕྲན་ཕྱེད་དང་གཉིས་བྱས་པའི་སྟེང་དུ་ཐལ་གདུང་བཞི། མིག་མངས་རིས་སུ་བྲིས་པའི་དཔངས་ལ་ཆ་ཕྲན་གཅིག དེའི་རེ་མིག་བརྒྱད་ཕུབ་པ་ནི་བདེ་ཆེན་འཁོར་ལོའི་ཐོག་ཕུབ་ཡིན་ནོ། ། ཐོག་ཕུབ་དྲུག་པ་ནི་དེའི་དབུས་ཀྱི་གདུང་གྲུ་བཞིའི་སྟེང་དུ་རྩིག་པ་ཆ་ཕྲན་ཕྱེད་དང་གཉིས། དེའི་སྟེང་དུ་དྲ་ཕྱེད་ཕ་གུ་གསེར་གྱི་གདུང་ལེབ་རྣམས་ལ་ཆ་ཕྲན་ཕྱེད་དང་གཉིས་བྱས་པའི་སྟེང་དུ། ཐོག་གྲུ་བཞིར་ཕུབ་པ་ནི་གཙོ་བོའི་ཐོག་ཕུབ་སྟེ།
སྟེང་རྡོ་རྗེ་ནོར་བུ་རིན་པོ་ཆེ་ཆ་ཆེན་གཅིག་པའི་ཏོག་གིས་སྤྲས་པའོ། ། ཐོག་ཕུབ་གོང་མ་རྣམས་ལ་ཡང་བྱ་འདབ་དང་། མདའ་ཡབ་དང་། པུ་ཤུ་རྣམས་ཀྱང་ཇི་ལྟར་འཚམས་པར་བྱ་ཞིང་། གདུགས་དང་རྒྱལ་མཚན་ལ་སོགས་པ་རྣམས་ཀྱིས་སྤྲས་པར་བྱའོ། ། ཡང་ཀ་བ་རྣམས་ཀྱི་ཕྱི་སོ་དང་། རྭ་བ་རྣམས་ཀྱི་ཕྱི་སོ་མཉམ་པོར་བྱས་པས་ཀ་བའི་བར་མཚམས་སུ་རྭ་བས་བསྐོར་བ་འབྱུང་ཞིང་། ཀ་བའི་ཐད་དུ་ཀ་གདན་རང་རང་གི་འོག་མའི་ལྟེ་བའི་ཐད་དུ་འཛུགས་པ་ཡང་ཐམས་ཅད་ལ་འགྲེའོ། ། འདིའི་ཐོག་གོང་མ་ནས་སྣ་ཚོགས་རྡོ་རྗེའི་ལྟེ་བའི་བར་དང་རྩིག་པའི་ནང་ངོས་ཀྱི་རྒྱ་མཉམ་པ་ནི་ལུས་མི་མཉམ་པ་མེད་པ་རྣམ་པར་དག་པ་མཚོན་ལ། འཁོར་ལོ་སོ་སོའི་ལྟེ་བ་སོགས་ཀྱི་གཅོད་ཚུལ་རྗེ་བཙུན་གྱི་ནག་པོ་དཀྱིལ་ཆོག་ལས།
ཕྱིའི་དཀྱིལ་འཁོར་གྱི་དབྱིབས་ནི་དཀྱིལ་འཁོར་གཞན་དང་མཐུན་ནོ། ། ནང་ན་ཆ་ཆེན་བཞི་གནས་པ་ལས། ཆ་ཆེན་གཅིག་བདེ་ཆེན་འཁོར་ལོ་ལ་བཏང་སྟེ། དེའི་ཡང་ཕྱེད་ལྟེ་བ་ལ། ཕྱེད་འདབ་མ་ལ། དེ་ནས་ཆ་ཆེན་གཉིས་ལ་ཐག་པ་བརྐྱང་བ་ཆ་གསུམ་མཉམ་དུ་བྱས་ལ། དབུས་སུ་ཕུར་བུ་བཏབ་ལ་དེ་ལ་སྲད་བུ་སོགས་ཉིས་བལྟབ་ཏུ་བྱས་ལ། རྡོ་རུས་ལ་སོགས་པས་འཁོར་ལོ་དེ་བསྐོར། དེ་ནས་རང་རང་གི་གནས་ཀྱི་ནང་དུ་པཎ་རག་གིས་ཕྱེད་ཙམ་རེ་བསྐོར་ལ། ལྟེ་བའི་གེ་སར་དང་གྲི་གུག་ལ་སོགས་པས་རྭ་བ་བྱའོ། །
རྡོ་རུས་ལ་སོགས་པས་པདྨ་འཁོར་ལོའི་རྩིབས་དང་རྐང་པའི་རི་མོ་བྲིའོ། ། ཆ་ཆེན་གཅིག་དམ་ཚིག་གི་འཁོར་ལོ་སྟེ་ལྷ་སྣམ་ལ་བཞག་གོ ། སྤྱོད་པ་བ་ཉིད་ཀྱི་དགོངས་པའོ་ཞེས་གསུངས་པའི་དོན་ཏེ། བདེ་ཆེན་འཁོར་ལོའི་ནང་དུ་པཎ་རག་གིས་ཕྱེད་ཚད་བསྐོར་རྒྱུ་མེད་པས་དེ་ཉིད་ཕྱི་ནས་བསྐོར་ཏེ། ལྷག་མ་ཆ་ཕྲན་ཕྱེད་དང་བརྒྱད་ལ་དུམ་བུ་གསུམ་དུ་བྱས་ནས་བསྐོར་བའི་ཚེ་ཇི་ལྟ་བ་བཞིན་འགྲིག་གོ ། ཕྱིའི་རྩིག་པའི་རྩ་བར་འདོད་ཡོན་གྱི་སྣམ་བུ་ཞེས་ཀྱང་བྱ། ཁྱམས་ཞེས་ཀྱང་བྱ་བ་ཁ་དོག་དམར་པོ་རྒྱ་དཔངས་ཆ་ཕྲན་གཉིས་པ། དཀྱུས་སུ་སྒོ་ཁྱུད་ཀྱི་རྒྱབ་ནས། ཅིག་ཤོས་ཀྱི་སྒོ་ཁྱུད་ཀྱི་རྒྱབ་ཀྱི་བར་དུ་སོང་བའི་སྟེང་དུ། རིག་མ་བཅུ་དྲུག་ཕྱོགས་རེར་བཞི་བཞི་སྟེ་ཐམས་ཅད་ཀྱང་འཛུམ་པའི་བཞིན་མཛེས་པའི་རྒྱན་དང་ལྡན་པ་ལག་ན་རང་རང་གི་མཆོད་རྫས་འཛིན་པས་བཅོམ་ལྡན་འདས་ལ་མཆོད་པའོ། །
བཞི་པ་སྒོ་ལ་དརྤཎ་གྱིས་སྒོ་ཆེ་ཆུང་གཉིས་གསུངས་པའི་ཆེ་བ་ལ་དཔངས་སུ་ཆ་ཆེན་གསུམ། ཆུང་བ་ལ་ཆ་ཆེན་གཉིས་ཡོད་པའི་རྟ་བབས་དཔངས་སུ་སྒོ་ཚད་གཅིག་མའི་སྐབས་འདིར་སྒོ་ཕྱི་མ་ཁས་ལེན་དགོས་པས། དེ་ལ་གཡས་གཡོན་གྱི་རྩིག་པ་ལྔ་ཆར་གྱི་རྒྱུན་མདུན་ངོས་སུ་ཆ་ཆེན་གཅིག་སོང་བ་ནི་སྒོ་ཁྱུད། དེ་ནས་གཡས་གཡོན་དུ་ནང་ངོས་ཆ་ཕྲན་གཉིས་གཉིས་སོང་བ་ནི་སྒོ་འགྲམ། དེ་ནས་མདུན་ངོས་སུ་ནང་ངོས་ཀྱི་ཆ་ཕྲན་གསུམ་གསུམ་སོང་བ་ནི་སྒོ་ལོགས་ཡིན་ནོ། ། དེ་ལྟ་བུའི་སྒོ་ཁྱུད་ཀྱི་ཕྱིའི་གདོང་ལ་སྒོ་འཛུད་པ་ཡིན་ནོ། ། རྗེ་བཙུན་གྱིས་སྒོ་ནི་བྲིས་པ་བཞིན་བརྩིགས་ནས་ཀྱང་ཡོད་པར་འདོད་ལ་ཞེས་སོགས་ཀྱི་དོན། སྤྱིར་སྒོ་ཁང་བྲིས་པ་བཞིན་བརྩིགས་ནས་ཀྱང་ཡོད་པར་འདོད་ལ། དམིགས་བསལ་ལ་བྲི་བྱའི་ཡང་ཕུབ་ནི་སྒོའི་དངོས་གཞིའི་ཐད་ཡིན་པས་རྩིག་རྒྱུན་མ་ཆད་པར་མཚོན་པའི་ཕྱིར། དེར་བྲིས་པ་ཡིན་གྱིས་བསྒོམ་བྱ་ལ་ཡང་ཕུབ་ཀྱི་ཐད་ཀྱི་རྩིག་པ་མེད་པར་འདོད་དོ། །
འོ་ན་བསྒོམ་བྱ་ལ་རྩིག་རྒྱུན་ཆད་པར་འགྱུར་རམ་སྙམ་ན་མ་ཡིན་ཏེ། སྒོ་སྟེང་དུ་ཆ་ཆེན་གཉིས་ཀྱི་རྩིག་རྒྱུན་མ་ཆད་པར་ཡོད་པའི་ཕྱིར། དེས་ན་སྒོ་ཁྱུད་སྒོ་འགྲམ་སྒོ་ལོགས་གསུམ་གྱི་རྩིག་པའི་དཔངས་ལ་ཆ་ཆེན་གཉིས་ཡིན་ལ། སྒོ་ལོགས་ཀྱི་རྩིག་གདོང་མཉམ་པར་བཅད་པའོ། ། ལྔ་པ་རྟ་བབས་ནི། རྗེ་བཙུན་གྱིས་སྒོ་ཁང་གི་སྟེང་བཀབ་པ་ནི་རྟ་བབས་ཡིན་པས་ཞེས་སོགས་ཀྱི་དོན། རྟ་བབས་ཀྱིས་སྒོ་ཁང་གི་སྟེང་འགེབས་དགོས་པས། སྒོ་ལོགས་ཀྱི་ཕྱི་མཐའ་ཆ་ཕྲན་རེ་རེ་སོང་བའི་སར། ནང་ངོས་འདོད་སྣམ་ལ་རེག་པ་དང་། ཕྱི་ངོས་སྣ་ཚོགས་རྡོ་རྗེའི་ལྟེ་བ་ཟད་མཚམས་སུ་སྟེགས་བུ་གྲུ་བཞི་པའི་དཔངས་སུ་ཆ་ཕྲན་གཅིག
དེའི་སྟེང་དུ་བུམ་པ་ཆ་ཕྲན་གཅིག དེའི་སྟེང་དུ་ཀ་བ་ཆ་ཕྲན་ལྔ་པ་རེ་སྟེ་བཞི་འཛུགས་སོ། ། དེ་དག་གི་སྟེང་དུ་གཞུ་རིང་ཐུང་ལ་དཔངས་སུ་ཆ་ཕྲན་གཅིག སྲིད་དུ་གཞུ་རིང་ལ་ཆ་ཕྲན་གཉིས་ཡོད་པ། རྩེ་མོའི་ཀ་རྒྱན་དང་། མུན་པའི་ཕྱེད་ཕྱེད་ནོན་པའི་ཚུལ་གྱིས་ཡོད་པའོ། ། དེའི་སྟེང་དུ་མདུན་ངོས་ལ་གདུང་དཀྱུས་སུ་ཆ་ཆེན་བཞི། དཔངས་སུ་ཆ་ཕྲན་གཅིག་ཡོད་པ། ཀ་བ་ནང་མ་གཉིས་ཀྱི་སྟེང་དུ་ཡང་དེ་དང་མཉམ་པའི་གདུང་དགོད་དོ། ། དེའི་སྟེང་དུ་རྟ་བབས་འོག་མ་དཀྱུས་ཆ་ཆེན་བཞི།
ཞེང་དུ་ཆ་ཕྲན་ལྔ་ཡོད་པས་བཀབ། དེའི་སྟེང་དུ་སྣམ་བུ་གོང་མ་གསུམ། གཡས་གཡོན་མདུན་གསུམ་ཆ་ཕྲན་རེ་རེ་ཐུང་བ་བརྩེགས་ཏེ། མཆོད་རྟེན་གྱི་བང་རིམ་ལྟར་ཡོད་པའི་སྟེང་མ་ལ། དཀྱུས་སུ་ཆ་ཕྲན་བཅུ་དང་ཞེང་དུ་ཆ་ཕྲན་གཉིས་ཡོད་པའོ། ། དེའི་དབུས་སུ་པདྨ་འཁོར་ལོ་གདུགས་གསུམ་ཆ་ཆེན་གཅིག་གི་ཚད་དང་། གཡས་གཡོན་དུ་རི་དྭགས་ཕོ་མོ་གཉིས་དང་། མཇུག་མའི་ངོས་སུ་གདུགས་འཛིན་པའི་སྤྲེའུ་གཉིས་དང་། སྣམ་བུ་སོ་སོ་ལ་རྒྱལ་མཚན་དང་བ་དན་ལ་སོགས་པས་མཛེས་པར་བྱས་སོ། ། སྣམ་བུ་བཞི་ཆར་གྱི་ནང་ངོས་མཉམ་པ་དང་།
སྒོའི་སྟེང་གི་ལོགས་ཀྱི་རྩིག་པའི་བར་ན་ཆ་ཕྲན་གཉིས་སྟོང་པར་ཡོད་པ་ནི་རྩིག་པའི་དངོས་གཞི་དང་། རྟ་བབས་ཀྱི་བར་ན་ནམ་མཁའ་སྟོང་པ་དང་བཅས་པའི་དོན་ཡིན་ཞིང་། སྒོ་ཁང་གི་རྩིག་པ་དང་རྟ་བབས་ཀྱི་བར་ན་ཆ་ཕྲན་གཅིག་ཡོད་པ་ནི་ཀ་བ་བཞིས་མཐོ་བར་བཏེགས་པ་ཞེས་དང་། ཀ་བ་བཞི་དགོས་པའི་དོན་ཡིན་ནོ། ། ཀ་བའི་གདན་ལ་སྟེགས་བུ་དང་། བུམ་པ་ཡོད་པ་ནི་ཀླུའི་བློས། བུམ་པ་ཀ་བའི་སྟེང་གནས་པའི། ། སྒོ་ལས་གསུམ་འགྱུར་རྟ་བབས་ཏེ། ། ཞེས་དང་། ཕྲེང་བར།
སྟེགས་བུ་བུམ་པ་ལ་གནས་པའི། ། རྟ་བབས་ཀ་བ་དྲང་པོར་བྱེད། ། ཅེས་པས་གྲུབ་ཅིང་། རྟ་བབས་འདེགས་པའི་གདུང་དགོས་པ་ནི། རིན་ཆེན་འབར་བར། ཡ་ཕུབ་ཐ་མ་རྡོ་རྗེའི་གདུང་། ཞེས་པས་འགྲུབ་བོ། ། འདིར་བྲི་ཆ་ལ་མེད་དོ་སྙམ་ན། ཡ་ཕུབ་དང་རྟ་བབས་ཀྱི་བར་ཀྱི་ཆ་ཕྲན་གཅིག་པ་དེ་ཉིད་སློབ་དཔོན་འདིས་གདུང་ཐིག་ཏུ་འདོད་དེ། ཡ་ཕུབ་ཐ་མ་རྡོ་རྗེ་གདུང་། །
བདུན་པ་རྟ་བབས་དག་ཏུ་འགྱུར། ། ཞེས་བཤད་པས་སོ། ། གུ་ཎ་དྷ་རི་ནི་སྣམ་བུ་འོག་མའི་ནང་ངོས་དཔངས་སུ་ཆ་ཕྲན་ཕྱེད་ཙམ་བྲུས་པ་དབྱིབས་མཛེས་པོ་འབྱུང་པོ། ཞེས་པ་ནི་རྗེ་བཙུན་གྱི་དགོངས་པ་ཡིན་ནོ་སྙམ་དུ་ཁོ་བོ་སེམས་སོ་ཞེས་རྗེ་བླ་མ་ཀུན་མཁྱེན་གསུང་ངོ་། ། གཞལ་ཡས་ཁང་དེར་ལྷ་སོ་བདུན་ལ། པདྨ་དང་ཉི་མའི་གདན་རེ་རེ་ནི་འདྲ་ལ། ཁྱད་པར་གཙོ་བོ་ལ་འཇིགས་བྱེད་དང་དུས་མཚན་གྱི་གདན། སྒོ་མཚམས་མ་བརྒྱད་ལ་ཡི་དྭགས་ཀྱི་གདན་ཏེ། སློབ་དཔོན་གྱི་གཞུང་ལས། སྒོ་མཚམས་མ་བརྒྱད་བཤད་མ་ཐག་ཏུ་ཐམས་ཅད་ཀྱང་ཡི་དགས་ཀྱི་གདན་ལ་བཞུགས་པ་སེམས་ཅན་གྱི་དོན་མཛད་པ་ལ་བརྩོན་པའོ་ཞེས་པའི་དོན།
འཁོར་གྱི་ལྷ་ཐམས་ཅད་ལ་སྦྱར་ན་སྔོན་བྱུང་གི་རྣམ་འཕྲུལ་དང་འགྲིག་པར་སྣང་ཡང་། དེའི་འགྲེལ་པར། ཡི་དྭགས་ཀྱི་གདན་ལ་གནས་ཤིང་། འཇིགས་པ་ཆེན་མོ་ཞེས་བྱ་བ་ནི་བརྒྱད་ཆར་ལ་ཡང་རིག་པར་བྱའོ། ། དུར་ཁྲོད་དུ་གནས་པ་ཅན་ཉིད་ཀྱི་ཕྱིར་འདི་རྣམས་ཀྱི་གདན་རོ་ཉིད་དོ་ཞེས་གསུངས་པ་ལ་བརྟེན་ནས། རྗེ་བཙུན་དང་། འཕགས་པས་ཀྱང་སྒོ་མཚམས་མ་བརྒྱད་ཁོ་ན་ལ་སྦྱར་བར་མཛད་དོ། ། གཉིས་པ་བརྟེན་པ་བཤད་པ་ལ་གཉིས་ཏེ། གཙོ་བོ་ཡབ་ཡུམ་གྱི་རྣམ་པ། འཁོར་གྱི་ལྷ་རྣམས་ཀྱི་རྣམ་པ་བཤད་པའོ། །
དང་པོ་ནི། སློབ་དཔོན་གྱི་གཞུང་ལས། བཅོམ་ལྡན་འདས་ཞལ་བཞི་པ། སྤྱན་གསུམ་པ། ཕྱག་བཅུ་གཉིས་པ། སྐུ་མདོག་མཐིང་ག གཡས་བརྐྱང་བས་བཞུགས་པ། འཇིགས་བྱེད་དང་དུས་མཚན་མནན་པ། རྡོ་རྗེ་ཕག་མོ་ལ་འཁྱུད་པའི་ཕྱག་གཉིས་ཀྱིས་རྡོ་རྗེ་དང་དྲིལ་བུ་བསྣམས་པ། ཕྱག་གཞན་གཉིས་ཀྱིས་གླང་པོ་ཆེའི་པགས་པའི་ན་བཟའ་བསྣམས་པ།
གཡས་པའི་ཕྱག་གསུམ་པ་ལ་ཌ་མ་རུ། བཞི་པ་ལ་དགྲ་སཏྭ། ལྔ་པ་ལ་གྲི་གུག དྲུག་པ་ལ་ཚངས་པའི་མདུང་རྩེ་གསུམ་པ་བསྒྲེང་བ། གཡོན་པའི་ཕྱག་གསུམ་པ་ལ་ཁ་ཊྭཾ་ཀ་རྡོ་རྗེས་མཚན་པ། བཞི་པ་ལ་ཁྲག་གིས་བཀང་བའི་ཐོད་པ་དང་། ལྔ་པ་ལ་རྡོ་རྗེའི་ཞགས་པ། དྲུག་པ་ལ་ཚངས་པའི་མགོ་བོ་བསྣམས་པ། རལ་པ་དང་ཅོད་པན་གྱིས་བརྒྱན་པ། ཐོད་པའི་ཕྲེང་བའི་ཐོད་ཅན།
ཟླ་བ་ཕྱེད་པར་འཇོག་པ་སྣ་ཚོགས་རྡོ་རྗེས་མཚན་པའི་དབུ་རྒྱན་ཅན། ཞལ་རྣམ་པར་འགྱུར་བ་མཆེ་བ་གཙིགས་ཤིང་འཇིགས་པར་བྱེད་པ། སྒེག་པ་ལ་སོགས་པའི་ཉམས་དང་ལྡན་པ། སྐུ་མདོག་མཐིང་ཀར་བསམ་པར་བྱའོ། ། ཞལ་གཡས་པ་ཤིན་ཏུ་སེར་བ། རྒྱབ་ཞལ་པདྨ་རཱ་ག་ལྟ་བུའི་མདོག་ཅན། གཡོན་པ་མརྒད་ལྟ་བུའི་མདོག་ཅན། སྟག་གི་པགས་པའི་ན་བཟའ་བསྣམས་པའོ། ། མི་མགོ་རློན་པའི་ཕྲེང་བ་འཕྱང་བ། རྣ་ཆ་དང་།
གདུ་བུ་དང་། མགུལ་རྒྱན་དང་། སྤྱི་གཙུག་གི་ནོར་བུས་བརྒྱན་པ། མཆོད་ཕྱིར་ཐོགས་འཕྱང་བ། ཐལ་བ་དང་ཕྱག་རྒྱ་དྲུག་སྟེ་ཕ་རོལ་ཏུ་ཕྱིན་པ་དྲུག་རྣམ་པར་དག་པའི་ཕྱིར། ཕྱག་རྒྱ་དྲུག་གིས་རྒྱས་བཏབ་པའོ། ། དེའི་སྤྱན་སྔར་བཅོམ་ལྡན་འདས་མ་ཡུམ་སྐུ་མདོག་དམར་པོ་ཞལ་གཅིག སྤྱན་གསུམ་མ། ཕྱག་གཉིས་པ། སྐྲ་གྲོལ་བ།
གཅེར་བུ། དུམ་བུའི་སྐེ་རགས་ཀྱིས་བརྒྱན་པ། ཕྱག་གཡོན་པས་འཁྱུད་ནས་གདུག་པ་དང་། བདུད་ལ་སོགས་པའི་ཁྲག་གིས་བཀང་བའི་ཐོད་པ་བསྣམས་པའོ། ། གཡས་པས་ཕྱོགས་ཐམས་ཅད་དུ་གདུག་པ་རྣམས་ལ་སྡིགས་མཛུབ་བྱེད་པའི་རྡོ་རྗེ་བསྣམས་པ། བསྐལ་པའི་མེ་ལྟ་བུའི་གཟི་བརྗིད་ཆེན་པོ་དང་ལྡན་པའོ། ། ཁྲག་ལ་དགེས་ཤིང་ཁྲག་འཛག་པ། བྱིན་པ་གཉིས་འཁྱུད་པ། བདེ་བ་ཆེན་པོའི་ཐུགས་རྗེའི་བདག་ཉིད་ཅན་ནོ་ཞེས་གསུངས་སོ། ། འདིའི་དོན་ལ་སྐུ་མདོག་དང་།
ཕྱག་མཚན་བཤད་པ། རྒྱན་ཆ་དང་གདན་བཤད་པ། དེ་དག་གི་རྣམ་དག་བཤད་པ་དང་གསུམ་ལས། དང་པོ་ནི། སྐུ་བྱིང་པོ་མཐིང་ག་ཡིན་ལ། དེའི་སྟོབས་ཀྱིས་རྩ་བའི་ཞལ་ཡང་དེ་དང་འདྲ་ཞིང་། ཞལ་གཞན་གསུམ་ནི་ཨ་བྷི་དྷ་ན་ལས་གསུངས་པ་ལྟར་ཕྱོགས་མདོག་ཅན་ནོ། ། ཕྱག་བཅུ་གཉིས་ཀྱི་གྱེས་ཚུལ་གཡས་གཡོན་གྱི་དྲུག་དྲུག མདུན་ནས་རྒྱབ་ཏུ་བསྒྲིགས་པའི་ཚུལ་གྱིས་ཡོད་པ་ལས། དང་པོ་གཉིས་ཀྱིས་རྡོ་རྗེ་དྲིལ་བུ་འཛིན་པས་ཡུམ་ལ་འཁྱུད་པ།
དེའི་འོག་མ་གཉིས་ཀྱིས་གླང་པོ་ཆེའི་པགས་པ་རློན་པའི་ལག་པ་གཡོན་པ་དང་། རྐང་པ་གཡོན་པ་གཉིས་ནས་བཟུང་སྟེ་སྤུ་ཕྱིར་བསྟན་པ། མཐོ་དམན་གཙོ་བོའི་སྨིན་མཚམས་ཀྱི་ཐད་དུ་མཉམ་པར་ཕྱག་མཚན་ཐམས་ཅད་ཀྱི་ཕྱི་རོལ་ཏུ་བརྒྱངས་ཏེ་འཛིན་པའོ། ། གཡས་ཀྱི་གསུམ་པ་ན་ཌ་མ་རུའི་རྔེའུ་ཆུང་སྐེད་པ་ཉག་པའོ། ། བཞི་པ་ན་དགྲ་སཏྭ་ནི་ཡུ་བ་ཁྲུ་གང་ཡོད་པའི་རྩ་བ་དང་རྩེ་མོར་རྡོ་རྗེ་ཕྱེད་པས་མཚན་པ་སྟེང་གི་རྡོ་རྗེ་ཕྱེད་པའི་འོག་ཏུ། དགྲ་སཏྭ་ཁ་བོ་ཆེ་མེ་ལོང་ཕྱེད་བཀས་པ་ལྟ་བུའི་ཟླུམ་པོའི་ཕྱོགས་སུ་ཡུ་བ་འདོགས་པའོ། ། ལྔ་པ་ན་གྲི་གུག་ནི་རྡོ་རྗེ་ཕྱེད་ཀྱི་འོག་ཏུ་ཆུ་སྲིན་གྱི་ཁ་ནས་བྱུང་བའི་གྲི་གུག་གི་སོ་ལ་སོར་བཅུ་གཉིས་ཡོད་པའོ། ། དྲུག་པ་ན་མདུང་རྩེ་གསུམ་པ་ནི་ཡུ་བ་ཁྲུ་གང་ཡོད་པའི་རྩ་བ་དང་རྩེ་མོར་རྡོ་རྗེ་ཕྱེད་པས་མཚན་པའི་སྟེང་དུ་པདྨ་དེའི་སྟེང་དུ་རལ་གྲིའི་སོ་ལྟ་བུ་གསུམ་ལ་དབུས་རིང་ཞིང་། གཡས་གཡོན་ཅུང་ཟད་ཐུང་བའོ། ། གཡོན་གྱི་གསུམ་པ་ན་རྡོ་རྗེས་མཚན་པའི་ཁ་ཊྭཾ་ག་ནི།
མངོན་བརྗོད་ལས། མཆོད་ཕྱིར་ཐོགས་དང་། འགྲེལ་པའི་རྡོ་རྗེ་ཁ་ཊྭཾ་ཀ་སྟེང་དུ་རྩེ་མོ་ལྔ་པའི་རྡོ་རྗེ་རབ་ཏུ་འཇིགས་པ་རྡོ་རྗེ་དྲིལ་བུ་རབ་ཏུ་འཕྱང་ཞིང་། སྣ་ཚོགས་པའི་བ་དན་རབ་ཏུ་དཔྱངས་པ། དབུས་སུ་སྣ་ཚོགས་རྡོ་རྗེ་དང་གསེར་གྱི་བུམ་པའི་རྩ་བ་ནས་འཐོན་པ་གཡེར་ཁའི་སྒྲ་དང་བཅས་པའི་སྣ་ཚོགས་ཀྱི་བ་དན་དང་བཅས་པ་མཛེས་པར་བྱས་པའི་ཁ་ཊྭཾ་ཀ་ཞེས་བཤད་དོ། ། ཕག་མོ་ཤེས་རབ་སྣང་བའི་སྒྲུབ་ཐབས་སུ། དབྱུག་པ་དཀར་པོ་རྩེ་མོར་རྡོ་རྗེ་རྩེ་མོ་ལྔ་པ། དེའི་འོག་ཏུ་མི་མགོ་སྐམ་པོ་དང་། རྙིང་པ་དང་། གསར་པ་རློན་པ་དང་།
དེའི་འོག་ཏུ་སྣ་ཚོགས་རྡོ་རྗེ་སྟེ། དེའི་འོག་ཏུ་གསེར་གྱི་བུམ་པ། དེ་མན་ཆད་དབྱུག་པ་སྒྲ་དང་བཅས་པའི་དྲིལ་བུ་གཡེར་ཁས་བརྒྱན་པ། རྒྱན་སྣ་ཚོགས་ཀྱིས་མཛེས་པར་བྱས་པ་ཞེས་བཤད་དོ། ། འདིར་ཕམ་མཐིང་པའི་མན་ངག་བརྒྱུད་པ་ལས། འོག་ཏུ་རྡོ་རྗེ་རྩེ་ལྔ་པ་ཕྱེད་པའི་སྟེང་དུ། ཡུ་བ་བརྒྱད་གཞོགས་སུ་བྱས་པ་ལ་གྱེན་དུ་འཕེལ་ཁ་ཆེ་བའི་རྣམ་པ་ཅན། དེའི་སྟེང་དུ་སྣ་ཚོགས་རྡོ་རྗེ། དེའི་སྟེང་དུ་བུམ་པ། དེའི་སྟེང་དུ་ཐོད་པ་སྐམ་པོ་གསུམ།
དེའི་སྟེང་དུ་རྡོ་རྗེ་རྩེ་ལྔ་པ་ཕྱེད་པས་མཚན་པ། བུམ་པའི་འོག་ཏུ་དྲིལ་བུ་དང་ཌ་མ་རུ་དང་འཕན་འཕྱང་བ་སྟེ། དེ་ཡང་འོག་གི་རྡོ་རྗེ་རྩེ་ལྔ་པ་ནི་འགྲོ་བ་རྒྱུད་ལྔ་མཚོན་ཞིང་། ཡུ་བ་བརྒྱད་གཞོགས་ནི་འཕགས་ལམ་ཡན་ལག་བརྒྱད་མཚོན་ལ། གྱེན་དུ་འཕེལ་ཁ་ཆེ་བ་ནི་ཡོན་ཏན་གོང་ནས་གོང་དུ་འཕེལ་བ་མཚོན་ཞིང་དེས་འགྲོ་བ་རྒྱུད་ལྔ་འདྲེན་པར་བྱེད་པའོ། ། གང་དུ་ཞེ་ན་སྐུ་གསུམ་གྱིས་སར་འདྲེན་པར་བྱེད་པའོ། ། དེ་ཡང་སྣ་ཚོགས་རྡོ་རྗེ་འཕྲིན་ལས་སྣ་ཚོགས་པས་སེམས་ཅན་གྱི་དོན་བྱེད་པས་སྤྲུལ་སྐུ་མཚོན་ཞིང་། བུམ་པ་ནི་བདེ་བ་ཆེན་པོ་སྟེ་ལོངས་སྐུ་མཚོན་པར་བྱེད་ལ། ཐོད་པ་སྐམ་པོ་གསུམ་གྱི་ནི་རྣམ་ཐར་སྒོ་གསུམ་རང་བཞིན་གྱི་ཆོས་སྐུ་མཚོན་པར་བྱེད་དོ། ། དེའི་སྟེང་གི་རྡོ་རྗེ་རྩེ་ལྔ་པས་ནི་སྐུ་གསུམ་པོ་རེ་རེ་ཡང་ཡེ་ཤེས་ལྔ་ལྔའི་བདག་ཉིད་ཅན་དུ་མཚོན་པར་བྱེད་དོ། །
དེ་དག་ནི་ཐུགས་ཀྱི་གསང་བ་མཚོན་ལ། དྲིལ་བུ་དང་ཌ་མ་རུ་ནི་གསུང་གི་གསང་བ་བསམ་གྱིས་མི་ཁྱབ་པ་དང་། འཕན་གྱིས་ནི་སྐུའི་གསང་བ་བསམ་གྱིས་མི་ཁྱབ་པ་མཚོན་པ་ཡིན་ནོ་ཞེས་འབྱུང་ངོ་། ། བཞི་པ་ན་ཁྲག་གིས་གང་བའི་ཐོད་པ་ནི་ལྷ་དང་། ལྷ་མ་ཡིན་གྱིས་བོའི་ནང་དུ་བདུད་བཞིའི་ཁྲག་བླུགས་པའོ། ། ལྔ་པ་ན་རྡོ་རྗེ་ཞགས་པ་ནི་རྩ་བ་དང་རྩེ་མོར་རྡོ་རྗེ་ཕྱེད་པས་མཚན་པའི་ཞགས་པ་སེར་པོ་སུམ་བལྟབ་ཏུ་བྱས་ནས་འཛིན་པའོ། ། དྲུག་པ་ན་ཚངས་པའི་མགོ་བོ་ནི། མགོ་བོ་གདོང་བཞི་པའི་སྐྲ་ནས་འཛིན་པའོ། ། ཕྱག་འོག་མ་བརྒྱད་ཀྱི་གཡས་པ་བཞི་མས་འགྱེད་དང་། གཡོན་པ་བཞི་ཡས་འགྱེད་དགོས་པའི་རྒྱུ་མཚན་ནི།
གཡོན་གྱི་ཚངས་པའི་མགོ་བོ་ནི་གཏི་མུག་གི་རང་བཞིན་མཚོན། གཡས་པའི་ཌ་མ་རུའི་སྒྲས་གཏི་མུག་ལས་བསྐུལ་བ་མཚོན་པས་གསུམ་པ་གཉིས་ནའོ། ། གཡོན་གྱི་ཞགས་པས་བདུད་དང་ཉོན་མོངས་པ་བཅིངས་ནས། གཡས་ཀྱི་དགྲ་སཏྭས་བཅད་པ་མཚོན་པས་བཞི་པ་གཉིས་ནའོ། ། གཡས་ཀྱི་གྲི་གུག་གིས་ལྷ་དང་ལྷ་མ་ཡིན་གྱི་མགོ་བོ་བཅད་པའི་ཁྲག་གཡོན་གྱི་ཐོད་པར་བླུགས་པས་ལྔ་པ་གཉིས་ནའོ། ། གཡས་པའི་རྩེ་གསུམ་གྱིས་ཚར་བཅད་པ་དང་། གཡོན་པའི་ཁ་ཊྭཾ་གས་བྱང་ཆུབ་ཀྱི་སེམས་ཀྱིས་གཞན་རྗེས་སུ་འཛིན་པས་དྲུག་པ་གཉིས་ནའོ། ། དེས་ན་ལཱུ་ཧི་པའི་ལུགས་ཀྱི་ཞལ་ཕྱག་འདི་ལྟར་བྱེད་པ་མངོན་བརྗོད་དགུ་པ་ལ་བརྟེན་པ་ཡིན་ནོ། ། ཡུམ་རྡོ་རྗེ་ཕག་མོ་ནི་དེའི་སྤྱན་སྔར་ཞེས་པ་ནས། ཐུགས་རྗེ་ཆེན་པོའི་བདག་ཉིད་ཅེས་པའི་བར་ཏེ།
གཞན་རྣམས་ནི་གོ་སླ་ལ། འདིར་ཕྱག་གཡས་ཀྱིས་རྡོ་རྗེ་བསྣམས་པར་གསུངས་ཤིང་། མན་ངག་གི་རྡོ་རྗེས་མཚན་པའི་གྲི་གུག་བསྣམས་པར་མཛད་པར་སྣང་བ་ནི། ཀུན་སྤྱོད་ལེའུ་དྲུག་པ་ལས། མདུན་ན་བཞུགས་པའི་བཅོམ་ལྡན་ཡུམ། ། ཞལ་གཅིག་འབར་བ་ཆེན་པོ་སྟེ། ། འཁྱུད་པ་ཡིས་ནི་ཐོད་པ་དག ། གདུག་པ་བདུད་ཀྱི་ཁྲག་གང་བསྣམས། ། གཡས་པས་རྟག་ཏུ་སྡིགས་མཛུབ་དང་། ། མ་རུངས་པ་ཡི་གྲི་གུག་བསྣམས། །
ཞེས་གསུངས་པ་ལ་བརྟེན་པ་སྟེ། ནཱ་རོ་པས་མཛད་པའི་རྡོ་རྗེ་རྣལ་འབྱོར་མའི་སྒྲུབ་ཐབས་ལས། ཕྱག་མཚན་རྡོ་རྗེ་གསུངས་ཀྱང་། མན་ངག་གིས་རྡོ་རྗེས་མཚན་པའི་གྲི་གུག་ཏུ་མཛད་པ་ལྟ་བུའོ། ། བྱིན་པ་གཉིས་ཀྱིས་འཁྱུད་པ་ནི། སྡོམ་འབྱུང་དང་ཀུན་སྤྱོད་ལས་དངོས་སུ་གསུངས་ཤིང་། འགྲེལ་པར་བྱིན་པས་འཁྱུད་པས་ནི་ཤིང་ལ་འཛེག་པའི་འཁྱུད་ཐབས་ཀྱིས་གནས་པའོ་ཞེས་གསུངས་པས་སོ། ། གཉིས་པ་རྒྱན་ཆ་དང་གདན་བཤད་པ་ནི། རལ་པ་དང་ཅོད་པན་གྱིས་བརྒྱན་པ་ཞེས་སོགས་དང་། གོང་གི་གཡས་བརྐྱངས་པས་བཞུགས་པས།
འཇིགས་བྱེད་དང་དུས་མཚན་མནན་པ་ཞེས་པ་སྟེ། རལ་པ་ནི་ཐོར་ཅོག་ཏུ་བྱས་པའོ། ། ཅོད་པན་ནི་ཐོད་པ་སྐམ་པོ་ལྔའི་སྟེང་གི་རྩེ་ཕྲན་ནོ། ། ཐོད་པའི་ཕྲེང་བའི་ཐོད་ཅན་ནི། ཐོད་པ་སྐམ་པོ་ལྔ་ལྔའོ། ། ཟླ་བ་ཕྱེད་པ་འཇོག་པ་ནི། གཡོན་ཕྱོགས་སུ་ཚེས་གཅིག་གི་ཟླ་བ་འཇོག་པའོ། ། སྣ་ཚོགས་རྡོ་རྗེས་མཚན་པའི་དབུ་རྒྱན་ཅན་ནི། སྣ་ཚོགས་རྡོ་རྗེ་ཉིད་དབུ་རྒྱན་དུ་བྱས་པ་སྟེ། འཚོགས་མའི་སྟེང་གི་རལ་པ་ལ་འཇོག་པའོ། །
དེ་ལྟར་སྡོམ་འབྱུང་ལས། སྤྱི་བོར་སྣ་ཚོགས་རྡོ་རྗེས་མཚན། ། ཞེས་གསུངས་པས་སོ། ། ཚེས་གཅིག་གི་ཟླ་བ་ནི་བྱང་ཆུབ་ཀྱི་སེམས་གོང་ནས་གོང་དུ་འཕེལ་བ་མཚོན་པ། དེ་ཉིད་གཡོན་ཕྱོགས་སུ་འཇོག་པ་ནི་གཡོན་ནས་བྱང་སེམས་འབབ་པ་མཚོན་པ། སྟག་གི་པགས་པའི་ན་བཟའ་ནི་འདིར་ཡུམ་དང་ཞལ་སྦྱོར་གྱི་སྐབས་སུ་རྒྱབ་ཏུ་སྟག་ལྤགས་ཀྱི་ལག་པ་དང་རྐང་པ་འདུ་བྱེད་མདུན་ཕྱོགས་སུ་གསང་གནས་ཀྱི་འོག་ཏུ་ལྷུག་གེ་ཡོད་པ་སྟེ་སྟག་གི་པགས་པའི་ཤམ་ཐབས་གྲོལ་བ་ཞེས་པའི་དོན་ནོ། ། རྣ་ཆ་དང་སོགས་ནི་ཕྱག་རྒྱ་དྲུག་སྟེ། དེ་ཡང་ཀུན་སྤྱོད་ལེའུ་བཅུ་བདུན་པ་ལས། ཀུན་ཏུ་མི་དབུགས་བཅིངས་པ་དང་། ། གཞུག་དང་དེ་བཞིན་བསྐྱོད་པ་དང་། །
འབེབས་པ་དང་ནི་འཁྱིལ་བའོ། ། དང་པོ་འདིར་ནི་བརྒྱན་པ་དང་། ། རྣམ་པ་ཀུན་ཏུ་བཅིངས་པ་དང་། ། དཔུང་རྒྱན་དག་དང་དེ་བཞིན་དུ། ། ལག་པ་རྒྱན་ནི་ཉིད་དག་དང་། ། རྐང་གདུབ་རབ་ཏུ་གཞུག་པའོ། ། འོག་པག་དག་ནི་བརྒྱད་པའོ། ། རོ་ལྡན་བཅུ་དྲུག་ཤེས་པར་བྱ། ། ཚངས་སྐུད་སྐུད་པ་གཅིག་ཏུ་འགྱུར། ། ཕྲེང་བ་ཉི་ཤུ་རྩ་ལྔ་ཡིན། །
ཞེས་འབྱུང་ངོ་། ། དེའི་དོན་ནི་ཀུན་ཏུ་མི་དབུགས་ནི་བུ་ག་མེད་པ་སྟེ། མགོ་རྒྱན་ཡིན་པས་མགོ་བོ་ལ་བསྐོན་པ་སྟེ། དང་པོ་འདིར་ནི་བརྒྱན་པ་དང་ཞེས་པའི་དོན་ནོ། ། བཅིངས་པ་ནི་རྣ་རྒྱན་ཏེ། རྣམ་པ་ཀུན་ཏུ་བཅིངས་པ་དང་གི་དོན་ཡིན་ནོ། ། གཞུག་པ་ནི་གདུ་བུ་དྲུག་སྟེ། དཔུང་རྒྱན་དག་ལ་སོགས་པས་ཚིག་རྐང་པ་གསུམ་གྱིས་བསྟན་ནོ། ། དེ་བཞིན་བསྐྱོད་པ་ནི་སྐ་རགས་ཏེ། འོག་པགས་དག་ནི་བརྒྱད་པ་ཡིན། །
ཞེས་པས་ཕྲེང་བ་རིམ་པ་བརྒྱད་ཡོད་དོ། ། འབེབས་པ་ནི་མགུལ་རྒྱན་ཏེ། མགྲིན་པ་ནས་སྒྲ་འབེབས་པ་མིན་ལ། དེ་ཉིད་རོ་ལྡན་བཅུ་དྲུག་ཤེས་པར་བྱ། ། ཞེས་པ་སྟེ། རོ་ལྡན་ནི་མགྲིན་པ་ཡིན་ལ། དེར་ཕྲེང་བ་བརྒྱད་དང་དོ་ཤལ་བརྒྱད་དེ་བཅུ་དྲུག་ཡིན་ནོ། ། ཀུན་ཏུ་འཁྱིལ་བ་ནི་སེ་རལ་ཁ་རྒྱ་གྲམ་དུ་འཁྱིལ་བ་དང་ཐོད་པའི་དོ་ཤལ་ཡིན་ཏེ། དེའང་དང་པོ་ནི། ཚངས་སྐུད་སྐུད་པ་གཅིག་ཏུ་འགྱུར། །
ཞེས་བྱ་བ་རྒྱ་གྲམ་དུ་འཁྱིལ་བ་ལས་སྲད་བུ་རེ་རེ་ལས་མེད་པ་ལ་བྱའོ། ། གཉིས་པ་དོ་ཤལ་ནི། ཕྲེང་བ་ཉི་ཤུ་རྩ་ལྔ་ཉིད། ། ཅེས་བྱ་བ་ཉི་ཤུ་རྩ་ལྔ་ཉིད། ཉིས་བལྟབ་ཏུ་བྱས་ན་ལྔ་བཅུ་ཐམ་པ་ཡིན་ནོ། ། དེ་དག་གི་དོན་ནི་སྤྱི་བོ་རུས་པའི་འཁོར་ལོ་ལ་དྲ་བ་སོ་གཉིས་བྱེད་པ་ནི། སྤྱི་བོ་བདེ་ཆེན་འཁོར་ལོ་ལ་རྩ་འདབ་སོ་གཉིས་ཡོད་པའོ། ། མགུལ་རྒྱན་ལ་རུས་པའི་གཞུང་གསུམ་ཕྲེང་བ་བརྒྱད་བརྒྱད་ཀྱི་བར་བསྡམས་པ་དྲ་བ་བཅུ་དྲུག་པ་སྟེ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་ལ་དགོངས་སོ། ། གདུ་བུ་དྲུག་གཞུང་གསུམ་ཡོད་པའི་བར་རྣམས་ཕྲེང་བ་ལྔ་ལྔས་བསྡམས་པ་ནི།
ཚིགས་རྣམས་ཀྱི་ནང་དུ་རྩ་ལྔ་ལྔ་ཡོད་པ་ལ་དགོངས་སོ། ། སྐེད་རྒྱན་ནི་རུས་པའི་གཞུང་ལྔའི་བར་རྣམས་ཕྲེང་བ་བརྒྱད་རིམ་གྱིས་བསྡམས་པ་ལ་དྲ་མིག་དྲུག་ཅུ་རྩ་བཞི་ཡོད་པའོ། ། དེ་ནི་ལྟེ་བ་སྤྲུལ་པའི་འཁོར་ལོའི་རྩ་འདབ་དྲུག་ཅུ་རྩ་བཞི་ལ་དགོངས་སོ། ། འདི་དུས་ཕྱེ་མས་ལུས་ལ་བྱུག་པ། ནང་དུ་ལུས་ཐམས་ཅད་ལ་བྱང་སེམས་ཀྱིས་ཁྱབ་པ་མཚོན། རྐུན་མའི་སྐྲ་ལས་བྱས་པའི་མཆོད་ཕྱིར་ཐོགས་པ་དང་། སེ་རལ་ཁ་ཞེས་བྱ་བ་རུས་པའི་སྒོར་མོ་ཞིག་ལ་བུག་པ་བརྒྱད་ཕུག་པ་སྙིང་ཁའི་ཐད་དུ་འོང་བར་བྱས་ལ་རྒྱབ་ཏུ་ཡང་རུས་པའི་སྒོར་མོ་དེ་ལྟ་བུ་ཡོད་པ་དེ་གཉིས་ལ་འབྲེལ་རུས་པའི་ཕྲེང་བ་ཕྲག་གོང་དང་། མཆན་ཁུང་གཡས་གཡོན་ནས་ཉིས་རིམ་དུ་ཡོད་པའི་མདུན་གྱི་རུས་པ་སྒོར་མོར་ཕུག་པ་བརྒྱད་ཡོད་པ་སྙིང་ཁའི་རྩ་འདབ་བརྒྱད་མཚོན་པའོ། ། མིའི་རྒྱུ་མ་ལ་མི་མགོ་རློན་པ་ལྔ་བཅུ་བརྒྱུས་ནས་དོ་ཤལ་བྱས་པ་ནང་དུ་སེམས་གཟུང་འཛིན་ལ་དབྱེ་ན་ལྔ་བཅུར་འགྱུར་བ་རྣམ་པར་དག་པ་མཚོན་ནོ། ། ཞབས་ཀྱི་འཇིགས་བྱེད་དང་དུས་མཚན་མནན་པའི་ཚུལ་ལ།
རྩ་འགྲེལ་གཉིས་ལས། ཞབས་གཡས་བརྐྱངས་པས་འཇིགས་བྱེད་དང་། དུས་མཚན་གནོན་ཞེས་པ་ལས་གསལ་ཁ་མ་བྱུང་ཞིང་། མངོན་བརྗོད་ལས། འཇིགས་བྱེད་དང་ནི་དུས་མཚན་དག ། སྲེད་དང་སྡང་བ་ཞབས་ཀྱིས་གནོན། ། ཅེས་དང་། རྟག་དང་ཆད་པའི་རྣམ་རྟོག་གི ། འཇིགས་བྱེད་དུས་མཚན་འོག་ཏུ་བྱས། ། ཞེས་གསུངས་པའི་དོན།
རྗེ་བཙུན་གྱིས་ཞབས་གཡས་བརྐྱངས་པས་དུས་མཚན་མ་དམར་མོ། གྲི་གུག་དང་ཐོད་པ་འཛིན་པ་དང་། གཡོན་བསྐུམས་པས་འཇིགས་བྱེད་ནག་པོ་ལག་པ་བཞི་པ་གཡས་ཌ་མ་རུ་དང་གྲི་གུག གཡོན་ཁ་ཊྭཾ་ཀ་དང་ཐོད་པ་བསྣམས་པ་མནན་པ་ཞེས་གསུངས་སོ། ། གསུམ་པ་དེ་དག་གི་རྣམ་དག་ནི། རྗེ་བཙུན་གྱིས་བཅོམ་ལྡན་འདས་སྐུ་མདོག་སྔོན་པོ་ཞལ་བཞི་པ། རྩ་བའི་ཞལ་ནི་ལུས་མདོག་དང་མཚུངས་ལ། གཡས་ཞལ་ནི་ཤིན་ཏུ་སེར་བ། རྒྱབ་དམར་བ། གཡོན་ལྗང་བ་སྟེ།
ཚད་མེད་པ་བཞིའམ། འབྱུང་བ་བཞིའམ། རྣམ་པར་ཐར་པ་བཞིའམ། འཕྲིན་ལས་བཞི་འགྲུབ་པའི་རྟགས་ཡིན་ནོ། ། ཁམས་གསུམ་ལ་གཟིགས་ཤིང་། དུས་གསུམ་གྱི་དངོས་པོ་མཁྱེན་པའི་བརྡར་ཞལ་རེ་རེ་ལ་སྤྱན་གསུམ་གསུམ་མོ། ། རྟེན་ཅིང་འབྲེལ་པར་འབྱུང་བ་བཅུ་གཉིས་ལུགས་འབྱུང་དང་། ལུགས་ལས་བཟློག་པ་ཐུགས་སུ་ཆུད་པའི་བརྡར་ཕྱག་བཅུ་གཉིས་པ། ཐབས་ཤེས་གཉིས་སུ་མེད་པའི་བརྡར་རྡོ་རྗེ་ཕག་མོ་ལ་འཁྱུད་པའི་ཕྱག་དང་པོ་གཉིས་ཀྱིས་ཡེ་ཤེས་ལྔ་རོ་གཅིག་པའི་བརྡར་རྡོ་རྗེ་དང་། སྟོང་པ་ཉིད་ཀྱི་སྒྲ་སྒྲོག་པའི་བརྡར་དྲིལ་བུ་བསྣམས་པ།
དེའི་འོག་མ་གཉིས་ཀྱིས་གཏི་མུག་སྤངས་པའི་བརྡར་གླང་པོ་ཆེའི་པགས་པ་མགོ་གཡས་སུ་བསྟན་ཏེ། བརྐྱངས་པའི་ཚུལ་གྱིས་བསྣམས་པ། མཆོག་ཏུ་དགའ་བའི་སྒྲས་སངས་རྒྱས་ཐམས་ཅད་བསྐུལ་བའི་རྟགས་སུ། གཡས་ཀྱི་གསུམ་པ་ན་ཌ་མ་རུ། ཉེས་པ་ཐམས་ཅད་གཅོད་པའི་བརྡར་བཞི་པས་དགྲ་སཏྭ། དངོས་པོ་དང་དངོས་པོ་མེད་པའི་རྣམ་པར་རྟོག་པ་ཐམས་ཅད་གཅོད་པའི་བརྡར་ལྔ་པ་ན་གྲི་གུག སྲིད་པ་གསུམ་གྱི་ཉེས་པ་འཇོམས་པའི་རྟགས་སུ་དྲུག་པ་ན་མདུང་རྩེ་གསུམ་པ་བསྒྲེངས་པའོ། ། བྱང་ཆུབ་ཀྱི་སེམས་དང་མི་འབྲལ་བ་མཚོན་པས་ན་གཡོན་གྱི་གསུམ་པ་ན་ཁ་ཊྭཾ་ག་རྡོ་རྗེས་མཚན་པ། བདེ་བ་ཆེན་པོ་སྐྱོང་བའི་རྟགས་སུ་བཞི་པ་ན་ཁྲག་གིས་གང་བའི་ཐོད་པ་དང་། ཡང་དག་པའི་ཡེ་ཤེས་སེམས་ཅན་གྱི་རྒྱུད་ལ་འཆིང་བ་ནི་ལྔ་པ་ན་རྡོ་རྗེ་ཞགས་པ།
རྣམ་པར་རྟོག་པ་ཐམས་ཅད་བཅོམ་པའི་བརྡར། དྲུག་པ་ན་ཚངས་པའི་མགོ་བོ་གདོང་བཞི་པ་བསྣམས་པ། པདྨ་དང་ཉི་མའི་གདན་གྱི་སྟེང་ན་ཞབས་གཡས་པ་ཐུགས་རྗེ་ཆེན་པོའི་རང་བཞིན་བརྐྱངས་པས་དུས་མཚན་མ་དམར་མོ་མྱ་ངན་ལས་འདས་པའི་མཐའ་མནན་པ། ཞབས་གཡོན་པ་ཤེས་རབ་ཀྱི་རང་བཞིན་བསྐུམས་པས་འཇིགས་བྱེད་ནག་པོ་འཁོར་བའི་མཐའ་མནན་པའོ། ། ཚོགས་གཉིས་ཡོངས་སུ་རྫོགས་པའི་རལ་པའི་ཐོར་གཙུག་གིས་བརྒྱན་པ། ཡེ་ཤེས་ལྔའི་རང་བཞིན་གྱི་དབུ་རེ་རེ་ལ་ཐོད་པ་སྐམ་པོ་ལྔ་ལྔའི་ཐོད་ཅན། ཚོགས་ཐམས་ཅད་ཡོངས་སུ་རྫོགས་ཤིང་བྱང་ཆུབ་ཀྱི་སེམས་གོང་ནས་གོང་དུ་འཕེལ་བ་མཚོན་པ་ནི། གཡོན་ན་ཚེས་གཅིག་གི་ཟླ་བ་འཇོམས་པ་དང་། འཕྲིན་ལས་སྣ་ཚོགས་ཀྱིས་སེམས་ཅན་གྱི་དོན་མཛད་པ་ནི་སྣ་ཚོགས་རྡོ་རྗེས་སྤྱི་བོར་བརྒྱན་པ། ཞལ་རྣམ་པར་འགྱུར་བ་ནི་ལོག་པར་ལྟ་བ་སྤངས་པ།
མཆེ་བ་རྣམ་པར་གཙིགས་པ་ནི་བདུད་བཞི་འཇོམས་པ། སྟག་གི་པགས་པའི་ཤམ་ཐབས་ཀྱིས་གཟུང་འཛིན་སྤངས་པ། མི་མགོ་རློན་པ་ཁྲག་འཛག་པ་ལྔ་བཅུ་ཐམ་པའི་དོ་ཤལ་གྱིས་ནི་ཡི་གེ་ཨ་ལྀ་ཀ་ལྀ་ལྔ་བཅུ་དག་པ། རྣ་རྒྱན་གཉིས་ནི་བཟོད་པའི་ཕ་རོལ་ཏུ་ཕྱིན་པ། གདུ་བུ་དྲུག་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ། མགུལ་རྒྱན་དང་། དོ་ཤལ་ནི་སྦྱིན་པའི་ཕ་རོལ་ཏུ་ཕྱིན་པ། སྐ་རགས་ནི་བརྩོན་འགྲུས་ཀྱི་ཕ་རོལ་ཏུ་ཕྱིན་པ། སྤྱི་བོ་རུས་པའི་འཁོར་ལོ་ནི་བསམ་གཏན་གྱི་ཕ་རོལ་དུ་ཕྱིན་པ། ཐལ་བ་དང་མཆོད་ཕྱིར་ཐོགས་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ།
ཕ་རོལ་ཏུ་ཕྱིན་པ་དྲུག་རྣམ་པར་དག་པའི་ཕྱག་རྒྱ་དྲུག་གི་རྒྱས་བཏབ་པའོ། ། སྒེག་པ་དང་། དཔའ་བ་དང་། མི་སྡུག་པ་དང་། རྒོད་པ་དང་། དྲག་ཤུལ་དང་། འཇིགས་སུ་རུང་བ་དང་། སྙིང་རྗེ་དང་། རྔམས་པ་དང་། ཞི་བ་དང་ལྡན་པ་སྟེ།
གར་གྱི་ཉམས་དགུ་དང་ལྡན་པའོ། ། ཡུམ་རྡོ་རྗེ་ཕག་མོ་ནི་སྐུ་མདོག་དམར་ཞིང་། སྐྲ་གྲོལ་བ་ནི་སེམས་ཅན་ལ་རྗེས་སུ་ཆགས་པ། ཞལ་གཅིག་པ་ནི་དེ་བཞིན་ཉིད་དུ་རོ་གཅིག་པ། ཕྱག་གཉིས་ནི་བདེན་པ་གཉིས་ཐུགས་སུ་ཚུད་པ། སྤྱན་གསུམ་ནི་སྔར་ལྟར་རོ། ། གཅེར་བུ་ནི་ཉོན་མོངས་པའི་སྒྲིབ་གཡོགས་དང་བྲལ་བ། ཕྱག་གཡོན་པས་འཁྱུད་ནས་གདུག་པ་དང་། བདུད་ལ་སོགས་པའི་ཁྲག་གིས་བཀང་བའི་ཐོད་པ་བསྣམས་པ་ནི་གདུག་པ་ལ་སོགས་པ་འདུལ་བ། གཡས་པས་ཕྱོགས་ཐམས་ཅད་དུ་གདུག་པ་ཅན་རྣམས་ལ་སྡིགས་མཛུབ་བྱེད་ཅིང་།
གྲི་གུག་རྡོ་རྗེས་མཚན་པ་བསྣམས་པ་ནི་ཉོན་མོངས་པ་ཚར་གཅོད་པ། ཐལ་བ་དང་མཆོད་ཕྱིར་ཐོགས་མ་གཏོགས་པའི་རྒྱན་ལྔ་ནི་ཕ་རོལ་ཏུ་ཕྱིན་པ་ལྔ་སྟེ། ཤེས་རབ་ནི་ལྷ་མོ་ཉིད་ཡིན་པའི་ཕྱིར་རོ། ། ལྷ་མོ་འོག་ནས་འབྱུང་བ་རྣམས་ཀྱི་རྒྱན་ཡང་དེ་བཞིན་དུ་ཤེས་པར་བྱའོ། ། བསྐལ་པའི་མེ་ལྟ་བུའི་གཟི་བརྗིད་ལྡན་པ་ནི་བདུད་ཐམས་ཅད་སྐྲག་པར་བྱེད་པ། བདེ་བ་གསོལ་བའི་བརྡར་ཁྲག་གསོ་ལ་བ་ལ་དགྱེས་ཤིང་བྷ་ག་ནས་ཁྲག་འཛག་པ། ཐབས་ཤེས་རབ་ཟུང་དུ་འཇུག་པ་མཚོན་པ་ནི་བྱིན་པ་གཉིས་ཀྱིས་ལེགས་པར་འཁྱུད་པ་སྟེ། བཅོམ་ལྡན་འདས་ནི་ལྷག་མཐོང་དང་ཐུགས་རྗེ་ཆེན་པོའི་བརྡ་ཡིན་ལ། ཡུམ་ནི་ཞི་གནས་དང་བདེ་བ་ཆེན་པོའི་བརྡའི་རང་བཞིན་ཡིན་ནོ་ཞེས་གསུངས་སོ། ། གཉིས་པ་འཁོར་གྱི་ལྷ་རྣམས་བཤད་པ་ནི།
སློབ་དཔོན་གྱི་གཞུང་ལས། མཁའ་འགྲོ་མ་དང་། ལཱ་མ་དང་ཞེས་པ་ནས། དཔའ་བོ་དང་རྣལ་འབྱོར་མ་འདི་ཐམས་ཅད་ཀྱི་དཔྲལ་བར་རྡོ་རྗེའི་ཕྲེང་བའོ་ཞེས་པའི་བར་གྱིས་བསྟན་ཏེ། བདེ་ཆེན་འཁོར་ལོའི་པདྨའི་འདབ་མ་བཞི་ལ། ཤར་དུ་ཌཱ་ཀི་ནི་སྟེ་མཁའ་འགྲོ་མ་ནག་མོ། བྱང་དུ་ལཱ་མ་སྟེ་མཛེས་མ་ལྗང་ཁུ། ནུབ་ཏུ་ཁཎྜ་རོ་ཧི་སྟེ་དུམ་སྐྱེས་མ་དམར་མོ། ལྷོར་རུ་པི་ཎི་སྟེ་གཟུགས་ཅན་མ་སེར་མོ་རྣམས་ཞལ་གཅིག་ཕྱག་བཞི་མ། གཡས་གཉིས་ན་ཌཱ་མ་རུ་དང་གྲི་གུག
གཡོན་གཉིས་ན་ཁ་ཊྭཾ་ཀ་དང་ཐོད་པ་སྟེ་རྒྱབ་ནས་ཚུར་བགྲངས་པའོ། ། གཅེར་བུ་སྐྲ་གྲོལ་བ། སྤྱན་གསུམ་པ། གཡས་བརྐྱངས་པས་བཞུགས་པ། ཞལ་མཆེ་བ་རྣམ་པར་གཙིགས་པ། ཕྱག་རྒྱ་ལྔས་བརྒྱན་པར་བསམ་པར་བྱའོ། ། མཚམས་བཞིར་བདུད་རྩི་ལྔས་ཡོངས་སུ་གང་བའི་བུམ་པའི་སྟེང་དུ། བྱང་སེམས་དཀར་པོས་གང་བའི་ཐོད་པ་བཞི་འཇོག་པར་མངོན་བརྗོད་དུ་གསུངས། ཀུན་སྤྱོད་ལས་ཀྱང་། ཕྱོགས་བྲལ་གྱི་ནི་བཞི་པོ་དག །
ལྔ་ཡིས་གང་བའི་ཐོད་པ་ཉིད། ། ཅེས་གསུངས་སོ། ། དེ་ནས་ཐུགས་ཀྱི་འཁོར་ལོའི་ཤར་རྩིབས་པུ་ལླིར་མ་ལ་ཡར་ཁཎྜ་ཀ་པཱ་ལི་དང་རབ་ཏུ་གཏུམ་མོའོ་ཞེས་པ་ནས། བྱང་ཤར་ཀུ་མུ་ཏར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོའོ་ཞེས་པའི་བར་འཁོར་ལོ་གསུམ་གྱི་དཔའ་བོ་ཉི་ཤུ་རྩ་བཞི་ནི། ཞལ་གཅིག་ཕྱག་བཞིའི་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་རང་གི་ཡུམ་ལ་འཁྱུད་པ། གཡས་འོག་མ་ཌ་མ་རུ། གཡོན་འོག་མ་ཁ་ཊྭཾ་ཀ་འཛིན་པར་གཞུང་ལས་གསུངས་ཤིང་། རྗེ་བཙུན་གྱིས་ཕམ་མཐིང་པའི་དགོངས་པ་ཁ་ཊྭཾ་ཀ་ནི་གྲུ་མོར་འོང་ལ། གཡོན་པ་དངོས་སུ་ནི་ཐོད་པ་འོང་སྟེ། རྩ་རྒྱུད་ལེའུ་དང་པོ་ལས།
མཆོད་གཞི་དཔའ་བོ་ཆེན་པོ་ནི། ། ཞེས་གསུངས་པའི་དགོངས་པ་ཡིན་ནོ་ཞེས་གསུངས་ཏེ། བསྒོམ་པའི་ཚེ་ཐོད་པ་སྒོམ་ལ། འབྲི་དུས་ཁ་ཊྭཾ་ག་འབྲི་སྟེ་གཞུང་ན་སྦས་པའོ། ། གཞན་རྒྱན་ཆ་ལུགས་བཞུགས་ཚུལ་རྣམས་གཙོ་བོ་དང་འདྲ་ཞིང་། དཔའ་མོ་ཉི་ཤུ་རྩ་བཞིའི་ཕྱག་མཚན། རྒྱན་ཆ་ལུགས་འཁྱུད་ཚུལ་ཐམས་ཅད་རྡོ་རྗེ་ཕག་མོ་དང་འདྲའོ། ། དེ་ནས་དམ་ཚིག་གི་འཁོར་ལོའི་ཤར་སྒོར་ཁྭའི་གདོང་ཅན་མ་ནས། བྱང་ཤར་དུ་གཤིན་རྗེ་འཇོམས་མའི་བར་གྱི་ཕྱག་གི་གྲངས་དང་། ཕྱག་མཚན་རྒྱན་རྣམས་སྙིང་པོའི་རྣལ་འབྱོར་མ་བཞི་དང་མཚུངས་ཤིང་།
ཁྱད་པར་ནི་ཡི་དྭགས་ཀྱི་གདན་ལ་གཡས་བརྐྱངས་ནས་བཞུགས་ཤིང་། སེམས་ཅན་གྱི་དོན་ལ་མངོན་པར་བརྩོན་པའོ། ། ཞེས་གསུངས་སོ། ། སྒོ་མ་བཞི་ནི་བྷུ་ཝ་བློ་ལྡན་གྱིས།

བཞིན་ནི་ལྷའི་རང་བཞིན་ལ། ། གདོང་ནི་རང་གི་དངོས་པོར་འདོད། ། ཅེས་མགོ་བོ་ལྷ་ཡི་ལ་ཁྭ་ཏ་ལ་སོགས་པའི་མཆུ་ཡོད་པའོ། ། དཔྲལ་བར་རྡོ་རྗེ་ཕྲེང་བས་བསྐོར་བ་རིགས་དྲན་པའི་ཕྱིར་དང་། ཡེ་ཤེས་ཀྱི་རང་བཞིན་ཡིན་པར་བསྟན་པའི་ཕྱིར་ཞེས་གསུངས། ། སྒོ་མཚམས་མ་བརྒྱད་དང་གཙོ་བོའི་ཕྱག་ལྷག་མ་བརྒྱད་ཐབས་ཤེས་སུ་སྦྱར་བ། ཨ་བྷི་དྷ་ན་ལས། གླང་ཆེན་མ་གཏོགས་འཁྱུད་མ་གཏོགས། སྒོ་མཚམས་བརྒྱད་ཀྱི་ཐབས་ཡིན་ནོ། ། ཞེས་གསུངས་པས་སོ། ། འདིར་འཁོར་གྱི་ལྷ་ཞལ་གཅིག་ཕྱག་བཞིར་མཛད་པ་ནི་ཨ་བྷི་དྷ་ན་ལ་བརྟེན་ནོ། །
དེ་ལྟར་ཡང་ཨ་བྷི་དྷ་ན་ལས། ཐོད་པའི་དུམ་བུ་ལ་སོགས་པའི་དཔའ་བོ་རབ་ཏུ་གཏུམ་མོ་དང་བཅས་པ་གདོང་གཅིག་པ། ཕྱག་བཞི་པ་ཞབས་གཡས་བརྐྱངས་པས་ཞེས་གསུངས་སོ། ། གཉིས་པ་ཕོ་ཉ་གསུམ་བསྲེ་བ་ནི། སློབ་དཔོན་གྱི་གཞུང་ལས་སྐབས་འདིར་མ་བྱུང་ཡང་། རྗེ་བཙུན་ནཱ་རོ་པའི་སློབ་བཤད་ཕམ་མཐིང་པ་ནས་བརྒྱུད་པ། རྗེ་བཙུན་ཆེན་པོས་འདི་ལྟར་གསུངས་ཏེ། དེ་ལྟར་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པ་བསྐྱེད་ནས་ཕོ་ཉ་བསྲེ་བ་ལས། སྤྱིར་ཕོ་ཉ་ཞེས་བྱ་བ་ནི་རྒྱལ་པོའི་ཕོ་ཉ་དང་འདྲ་སྟེ། དངོས་གྲུབ་འགྲུབ་པ་ལ་ཤིན་ཏུ་མྱུར་བའི་ཕྱིར་ཕོ་ཉ་ཞེས་བྱའོ་ཞེས་གསུངས།
དེ་ལ་གསུམ་ལས། དང་པོ་མངོན་རྟོགས་རྫོགས་པ་གཅིག་ལ་ཕོ་ཉ་གསུམ་བཞག་པ་ནི། སྔགས་སྐྱེས་ནི་ཨཱ་ལི་ཀཱ་ལིའམ། སྒྲ་ཚུལ་ལས་བསྐྱེད་པའི་དཔའ་བོ་དང་དཔའ་མོ་རྣམས་སོ། ། ཞིང་སྐྱེས་ནི་སྤྲུལ་སྐུ་འཛམ་བུའི་གླིང་ན་བཞུགས་པ་རྣམས་སོ། ། ལྷན་སྐྱེས་ནི་ལོངས་སྐུ་འོག་མིན་ན་བཞུགས་པའི་བདེ་ཆེན་འཁོར་ལོའི་ལྷ་ལྔའོ། ། གཉིས་པ་གང་ཟག་གཅིག་གི་བློ་སྤྱོད་ཡུལ་རྫོགས་པ་གཅིག་ལ་ཕོ་ཉ་གསུམ་ཚང་བར་བཞག་པ་ནི། རྣལ་འབྱོར་པ་རང་གི་བློ་ལ་སྣང་བའི་ལྷ་སུམ་ཅུ་སོ་བདུན་མངལ་སྐྱེས། བསྡུ་བྱ་སྡུད་བྱེད་ཀྱི་འཛམ་བུའི་གླིང་གི་ལྷ་སོ་བདུན་ཞིང་སྐྱེས། འོག་མིན་ན་བཞུགས་པ་རྣམས་ལྷན་སྐྱེས་སོ། །
གསུམ་པ་དཀྱིལ་འཁོར་གྱི་འཁོར་ལོ་གཅིག་ལ་ཕོ་ཉ་གསུམ་བཞག་པ་ནི། སྒོ་མཚམས་མ་བརྒྱད་སྔགས་སྐྱེས། དཔའ་བོ་དང་དཔའ་མོ་ཉི་ཤུ་རྩ་བཞི་ཞིང་སྐྱེས། བདེ་ཆེན་ལྷ་ལྔ་ལྷན་སྐྱེས་སོ། ། བསྲེ་བ་ནི་རང་གི་བློ་ལ་སྣང་བའི་ཕོ་ཉ་སྔགས་སྐྱེས་རྣམས་འཛམ་བུའི་གླིང་ན་བཞུགས་པའི་ཞིང་སྐྱེས་རྣམས་དང་ཐ་མི་དད་པར་ཞེན་པར་བྱ། དེའང་འོག་མིན་གྱི་ལྷན་སྐྱེས་རྣམས་དང་ཐ་མི་དད་པར་ཞེན་པར་བྱ། དེའང་ཆོས་སྐུ་དང་ཐ་མི་དད་པར་ཞེན་པར་བྱའོ། ། དེ་ལྟར་ཞེན་ནས་བཞུགས་ཏེ་བསྒོམས་པས་སྔགས་སྐྱེས་ཞིང་སྐྱེས་ལ་འབྲེལ། ཞིང་སྐྱེས་ལྷན་སྐྱེས་ལ་འབྲེལ། དེ་ཆོས་སྐུ་ལ་འབྲེལ་བས་མི་བསླུ་བར་ཆོས་སྐུ་ཐོབ་སྟེ།
དེའང་བསྒོམ་པ་སྔགས་སྐྱེས་ནས་མས་རིམ་དུ་བསྒོམས་པས་ལན་གཅིག་རྟོགས་པའི་ཚེ་འབྲས་བུ་ཡས་འཆར་བ་ཡིན་ཏེ། ཆོས་ཉིད་རྟོགས་པས་ཆོས་སྐུ་འཆར། དེ་ལས་ལོངས་སྐུ། དེ་ལས་སྤྲུལ་སྐུ་འཆར་རོ། ། འོ་ན་སྒོ་མཚམས་མ་བརྒྱད་ལ་ཞིང་སྐྱེས་དང་ལྷན་སྐྱེས་མེད་པས་ཞེན་པ་བྱས་པ་དོན་མེད་དོ་སྙམ་ན་སྐྱོན་མེད་དེ། སྒོ་མཚམས་མ་བརྒྱད་ཀྱི་སྤྲུལ་བྱེད་བདེ་ཆེན་འཁོར་ལོ་ཡིན་པས། དཔེར་ན་རྒྱལ་པོ་འཁོར་བཅས་སྤྱན་འདྲེན་པ་ན། འཁོར་དེ་རྣམས་ཀྱི་སྡུད་བྱེད་རྒྱལ་པོ་ཡིན་པས། རྒྱལ་པོ་གཅིག་པུ་སྤྱན་དྲངས་པས་ཆོག་པའམ། ཡང་ན་བློན་པོ་བོས་པས་གོ་ཆོད་པ་བཞིན་ནོ། །
ཡང་དཔའ་བོ་དཔའ་མོ་ཉི་ཤུ་རྩ་བཞི་སྐུའི་ཆ་ཤས་ཀྱིས་བསྡུས་ལ། སྒོ་མཚམས་མ་བརྒྱད་གཙོ་བོའི་ཕྱག་གིས་བསྡུས་པས་ཞིང་སྐྱེས་སུམ་ཅུ་རྩ་བདུན། ལྷན་སྐྱེས་སུམ་ཅུ་རྩ་བདུན་དུ་ཞེན་པས་བཏུབ་གསུང་ངོ་། ། དེས་ན་ཕོ་ཉ་གསུམ་བསྲེ་བ་ནི། རྩ་རྒྱུད་ལས། ཕོ་ཉ་རྣམ་གསུམ་ལེགས་བསྲེས་ནས། ། སྒྲུབ་པ་པོ་ལ་དངོས་གྲུབ་སྟེར། ། ཞེས་གསུངས་སོ། ། དེ་ནི་རྗེ་བཙུན་ཆེན་པོས་རྐང་པ་གཉིས་སུ་དོན་བསྡུས་པ་ཡིན་ལ། རྒྱུད་ལས་བཤད་ཚུལ་རང་ནི།
རྩ་རྒྱུད་ལེའུ་དང་པོ་ལས། ཕོ་ཉ་ལྷན་ཅིག་སྐྱེས་གྲུབ་ཅིང་། ། མཆོག་དང་འབྲིང་དང་ཐ་མ་སྟེ། ། ཞེས་ཕོ་ཉ་གསུམ་དུ་གསུངས་ཤིང་། ལེའུ་ཉི་ཤུ་རྩ་དྲུག་པ་ལས། རིམ་དང་རིམ་ལས་བཟློག་པ་ཡིན། ། ཕོ་ཉ་རྣམས་ནི་ཡང་དག་གནས། ། འོག་དང་སྟེང་གྲུབ་རྟག་ཏུ་སྟེར། ། བདག་གི་ཕོ་ཉ་མ་ཀུན་འགྲོ ། ཕོ་ཉ་མ་དེ་ཀུན་གྲུབ་སྟེར། །
ཞེས་དང་། ཉི་ཤུ་རྩ་བདུན་པ་ལས། དེ་བཞིན་ཕོ་ཉ་ལེགས་འདྲེས་པ། ། སྒྲུབ་པ་པོ་ཡིས་དངོས་གྲུབ་ཐོབ། ། ཅེས་གསུངས་སོ། ། གསུམ་པ་དག་པ་དྲན་པ་ནི། སློབ་དཔོན་གྱི་གཞུང་ལས། དེ་ནས་གཞན་ཡང་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལྷའི་སྦྱོར་བར་བྱ་སྟེ། དེ་དག་གང་ཞེ་ན་ལུས་རྗེས་སུ་དྲན་པ་ནི་ཞེས་སོགས་གསུངས། དེའི་དོན་ལ་གང་ཟག་འགའ་ཞིག་ལྷ་སོ་བདུན་བསྒོམ་པའི་ལམ་འདི་ནི་སྔགས་ཀྱི་ལམ་ཡིན་པས་ཟབ་ལ།
བྱང་ཕྱོགས་སོ་བདུན་ནི་ཕ་རོལ་ཏུ་ཕྱིན་པའི་ལམ་ཡིན་པས་དམན་པའོ་སྙམ་དུ་འཛིན་པ་དང་། ཡང་འགའ་ཞིག་མཆོག་དམན་དུ་འཛིན་པ་མེད་ཀྱང་། ལྷ་རྣམས་ལས་ལོགས་སུ་ལྷའི་རྣམ་པ་མིན་པའི་བྱང་ཕྱོགས་སོ་བདུན་བྱ་བའི་ལམ་ཐ་དད་པ་ཞིག་ཡོད་པར་འཛིན་པའི་ཐེ་ཚོམ་བསལ་བ་ལ་བྱང་ཕྱོགས་སོ་བདུན་ཚུར་ལྷ་སོ་བདུན་གྱི་ངོ་བོ་སྦྱར་བའི་ཚུར་དག་བསྒོམ་པར་བཤད་དེ། ལུས་རྗེས་སུ་དྲན་པ་ནི་མཁའ་འགྲོ་མའོ་ཞེས་སོགས་སོ། ། ཡང་ཕར་ཕྱིན་ཐེག་པ་ལ་ཐོས་བསམ་བྱས་པ་འགའ་ཞིག་གི་བསམ་པ་ལ། སངས་རྒྱས་ཐོབ་པ་ལ་བྱང་ཕྱོགས་སོ་བདུན་གྱི་ལམ་གྱི་རིམ་པས་ལམ་བགྲོད་དགོས་པ་ཡིན་པ་ལ། སྔགས་ཀྱི་བསྐྱེད་རིམ་བསྒོམ་པ་ལ་དེ་མེད་པས་ལམ་དུ་མི་འགྲོའམ་སྙམ་པའི་ཐེ་ཚོམ་ཡོད་པ་དང་། སྔགས་པ་འགའ་ཞིག་གི་ཕྱི་ནང་གི་ལྷའི་ཞལ་ཕྱག་སོགས་ལ་སེམས་གཏད་ནས་ཡུན་དུ་བསྒོམས་པས་ཤིན་ཏུ་གསལ་བར་གྱུར་པའི་ཚེ་ལྷ་དག་རྡུལ་ཕྲ་རབ་ལས་རྫས་སུ་གྲུབ་པ་ཡིན་ནམ་སྙམ་པའི་མངོན་ཞེན་སྐྱེ་ན་ལྷར་ཞེན་པས་ཀྱང་འཁོར་བར་འཆིང་པས། དེ་རྣམས་སྤང་བའི་ཕྱིར། ལྷ་སོ་བདུན་པོ་བྱང་ཕྱོགས་སོ་བདུན་གྱི་ངོ་བོར་ཕར་སྦྱར་བའི་བར་དག་བསྒོམ་པར་བཤད་དེ།
མཁའ་འགྲོ་མ་ནི་ལུས་རྗེས་སུ་དྲན་པའོ་ཞེས་སོགས་སོ། ། འོ་ན་ལྷ་བསྒོམ་པ་དང་། བྱང་ཕྱོགས་སོ་བདུན་གྱི་ལམ་ལ་ཁྱད་པར་ཡེ་མེད་པ་ཡིན་ནམ་སྙམ་ན། ལྷ་སོ་བདུན་བྱང་ཕྱོགས་སོ་བདུན་གྱི་ངོ་བོར་རྣམ་པར་དག་པ་ཡིན་ནོ། ། འོན་ཀྱང་སྔགས་ལ་མ་ཞུགས་པའི་ཕར་ཕྱིན་ཐེག་པའི་བྱང་ཕྱོགས་སོ་བདུན་རྣམས་རིམ་ཀྱི་ལམ་བགྲོད་དགོས་པ་ཡིན་པ་ལ། འདིར་ལྷ་སོ་བདུན་དང་བྱང་ཕྱོགས་སོ་བདུན་ཅིག་ཅར་བསྒོམ་པ་ཡིན་པས་འདི་ཉེ་ལམ་མོ། ། དྲན་པ་ཉེར་བཞག་བཞིའི་རྗེས་ཐོགས་སུ་ཡང་དག་སྤོང་བ་བཞི་སྤོང་རིགས་པ་ལ། དེ་བཞི་འོག་ཏུ་ཕྱི་དག་ཏུ་བསྟན་པ་དེ་གང་ཞེ་ན། དེ་ནི་བྱང་ཕྱོགས་ཀྱི་གོ་རིམ་དང་། ལྷའི་གོ་རིམ་གཉིས་ལས།
ཕྱི་མའི་དབང་དུ་བྱས་པའོ། ། ཡང་ཧེ་རུ་ཀ་གཙོ་བོ་ཡིན་པས་ཀུན་གྱི་སྔོན་ལ་འོང་རིགས་པ་ལ། འོག་ནས་འབྱུང་བ་ཅི་ལྟར་སྙམ་ན། དེ་ནི་བྱང་ཕྱོགས་ཀྱི་གོ་རིམ་གྱི་དབང་དུ་བྱས་པའོ། ། འོ་ན་དག་པ་གཞན་རྣམས་དཔའ་མོ་ལ་སྦྱར་ནས། ཡང་དག་པའི་ཏིང་ངེ་འཛིན་གཅིག་པུ་དཔལ་ཧེ་རུ་ཀ་ལ་སྦྱར་བ་ཅི་ཞེ་ན། དེ་ནི་ཡང་དག་པའི་ཏིང་ངེ་འཛིན་དཔལ་ཧེ་རུ་ཀའི་དག་པ་ཡིན་པས་དེ་བཞིན་དུ། ཕག་མོའི་དག་པའང་ཡིན་ལ། སྔར་གྱི་དཔའ་མོ་རྣམས་ཀྱི་དག་པ་དེ་དག དཔའ་བོ་རྣམས་ཀྱི་དག་པའང་ཡིན་ནོ་ཞེས་ཤེས་པར་བྱ་བའི་དོན་ཏོ། །
དེས་ནི་བྱང་ཕྱོགས་བསྐྱེད་རིམ་ལ་སྦྱར་བའི་དག་པའོ། ། རྫོགས་རིམ་ལ་སྦྱར་བའི་རྣམ་དག་འབྲུ་གསུམ་དུ་ཤེས་པར་བྱའོ། ། གཉིས་པ་ལུས་ཀྱི་དཀྱིལ་འཁོར་སྔགས་ཀྱི་བྱིན་གྱིས་བརླབས་དང་བཅས་པ་ནི། སློབ་དཔོན་གྱིས་གཞུང་ལས། དེ་ནས་གཞན་ཡང་སྐུ་དཀྱིལ་ཆོག ། ཅེས་པ་ནས། འདི་དག་ནི་སྐུའི་འཁོར་ལོ་སྟེ་ས་འོག་ན་གནས་པའོ་ཞེས་པའི་བར་གྱིས་བསྟན་ཏེ། དེའི་དོན་ལ་རྟེན་ལུས་དཀྱིལ་གཞུང་ལས་དངོས་སུ་མ་གསུངས་ཀྱང་། མན་ངག་གིས་ཁ་བསྐང་དགོས་ཏེ། སམྦུ་ཊི་ལས།
ལུས་ནི་དཀྱིལ་འཁོར་ཉམས་དགའ་བ། ། སྒོ་བཞི་ཇི་སྐད་གསུངས་པའོ། ། རང་གི་ཡན་ལག་བརྒྱད་བྱུང་བས། ། ཀ་བ་དེ་ཡིས་བསྐོར་ནས་གནས། ། དངོས་པོ་ཀུན་གྱིས་མཉམ་པའི་ཕྱིར། ། གྲུ་བཞི་པ་ནི་རབ་ཏུ་གྲགས། ། སྐུ་གསུང་ཐུགས་ཀྱི་ངོ་བོ་ནི། ། འཁོར་ལོ་གསུམ་ནི་གཅིག་ཏུ་གསུངས། ། རི་ནི་མགོ་བོའི་ཟེའུ་འབྲུ་ལ། ། ཇི་ལྟར་རྩོམ་ཆེན་ལ་སོགས་རིམ། །
བླ་མའི་དུས་ཐབས་རིམ་ཉིད་ཀྱིས། ། དེ་ནི་རྫོགས་པར་དཀྱིལ་འཁོར་གནས། ། རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་རྣམ་པར་གནས། ། སུམ་མདོ་ཡི་ནི་གནས་སུ་ནི། ། དེ་བཞིན་གྲུ་གསུམ་འབར་བ་ཉིད། ། ཟླུམ་པོའི་རྣམ་པའི་གཟུགས་ཀྱིས་ནི། ། ཆུ་ནི་ལྟོ་བར་རྣམ་པར་གནས། ། སྙིང་གར་ཡང་ནི་ས་ཉིད་དེ། ། ཀུན་ནས་གྲུ་བཞི་པ་ཉིད་དེ། །
སྒལ་ཚིགས་དབྱིག་གུའི་གཟུགས་ཀྱིས་ནི། ། རི་རབ་རི་རྒྱལ་དེ་བཞིན་ནོ། ། ཞེས་གསུངས་པའི་དོན། གྲུབ་ཆེན་དྲིལ་བུ་པས། རྐང་མཐིལ་སུམ་མདོ་ལྟེ་སྙིང་ཀ ། རླུང་དང་མེ་ཆུ་ས་ཡིན་ནོ། ། སྒལ་ཚིགས་རི་རྒྱལ་དེ་བཞིན་དེ། ། ལུས་ནི་མཉམ་པ་སྒོ་བཞི་རླུང་། ། རྒྱན་རྣམས་རབ་མཛེས་ཧེ་རུ་ཀའི། ། ལུས་ནི་དཀྱིལ་འཁོར་དུ་འདོད་དོ། །
ཞེས་གསུངས་པས་འདིར་ཡང་། ལུས་དཀྱིལ་གྱི་སྐབས་སུ་ཁས་ལེན་ནོ། ། གསལ་འདེབས་ཚུལ་ཡང་། ན་རོ་པའི་མན་ངག་གི་སྒྲ་ཚུལ་ལས་ཏེ། འོག་གི་རླུང་གི་ལྟེ་བའི་ཨྃ་ལས་ཕུལ་བ་ནི་ཚུལ། ལྟག་པའི་རླུང་གི་སྤྱི་གཙུག་གི་ཧྃ་ཡས་འཕུལ་བ་ནི་སྒྲ་སྟེ། དེ་ལྟར་སྒྲ་ཚུལ་གཉིས་སྙིང་ཁའི་གནས་སུ་དཀྲུག་གིས་འདྲེས་པས་རྐྱེན་བྱས་ནས་རྟེན་བརྟེན་པ་དུས་གཅིག་ཏུ་ཝལ་གྱིས་བསྐྱེད་ནས་རིམ་གྱིས་གསལ་འདེབས་པའོ། ། དེ་ཡང་རྐང་མཐིལ་ལ་སོགས་པའི་གནས་དེ་དང་དེར་བསྐྱེད་གཞི་གང་ཡིན་པ་དེ། རྣམ་པ་དེ་དང་དེའི་དབྱིབས་སུ་བསྒོམ་པའོ། ། བརྟེན་པ་ལྷ་ཡང་།
རྩ་རྒྱུད་ལས། རྣལ་འབྱོར་མ་ཡི་ས་དང་གནས། ། ཧེ་རུ་ཀ་དཔལ་སྐུའི་ཡན་ལག ། ཐམས་ཅད་བརྟན་གཡོའི་བདག་ཉིད་ཅན། ། ཞེས་སོ། ། ས་དང་གནས་ཐམས་ཅད་ལུས་ལ་ཚང་དགོས་པར་གསུངས། སམྦུ་ཊིར། ཧེ་རུ་ཀ་ལ་སོགས་པའི་ལྷ། ། རྩ་གཟུགས་མཛེས་པར་ཡང་དག་འབྱུང་། ། ཞེས་གསུངས།
ལཱུ་ནག་གཉིས་ཀྱི་གཞུང་ལས། འཁོར་ལོ་གསུམ་གྱི་ལུས་དཀྱིལ་ཁོ་ན་བཤད་ཀྱིས། གཞན་ལྷ་བཅུ་གསུམ་དང་། རྟེན་ལུས་དཀྱིལ་མ་བཤད་པ་ནི། ཨ་བྷི་དྷ་ནའི་དགུ་པ་མ་གཏོགས་པའི་ལུས་དཀྱིལ་སྟོན་པའི་སྐབས་ཕལ་ཆེར་དང་། རྡོ་རྗེ་མཁའ་འགྲོ་དང་། ཀུན་སྤྱོད་ཀྱི་ལུས་དཀྱིལ་སྟོན་པའི་སྐབས་རྣམས་སུ་འཁོར་ལོ་གསུམ་གྱི་ལུས་དཀྱིལ་ལས་གཞན་མ་བཤད་པས་དེའི་དབང་དུ་བྱས་པའོ། ། གྲུབ་ཆེན་དྲིལ་བུ་པས། འདི་དག་གནས་སུ་རྣལ་འབྱོར་མ། ། རྩ་ཡིན་དཔའ་བོ་ཉི་ཤུ་བཞི། །
ལུས་ཀྱི་ཁམས་སུ་བརྟག་པར་བྱ། ། ཞེས་དང་། ཐུགས་སུ་ཨ་ཝ་དྷཱུ་ཏཱི་ཧཱུྃ། ། མ་བཅོམ་ནང་གི་བདག་ཉིད་དོ། ། ཞེས་གསུངས་པས་དེ་དག་ཐམས་ཅད་ཀྱི་དོན་གཙོ་བོ་ཡབ་ཡུམ་ནས་གསལ་འདེབས་དགོས་པས། སྙིང་ག་ཆོས་ཀྱི་འཁོར་ལོའི་དབུས་ཀྱི་རྩ་ཨ་ཝ་དྷཱུ་ཏཱི་ཧཱུྃ་གི་དབྱིབས་སུ་གནས་པའི་ནང་གི་ཁམས་བྱང་ཆུབ་ཀྱི་སེམས་ཡབ་དང་། ཕྱིའི་རྩ་ཡུམ་དུ་རང་བཞིན་གྱིས་གྲུབ་པ་སྒྲ་ཚུལ་གྱི་རྐྱེན་གྱིས་ཞལ་ཕྱག་གི་རྣམ་པ་ཅན་དུ་བློ་ངོར་གསལ་བཏབ་བོ། ། སྙིང་པོའི་རྣལ་འབྱོར་མ་བཞི་ཕྱིའི་ཧེ་རུ་ཀའི་ཕྱག་དང་པོ་བཞི་དང་། མ་མོ་བརྒྱད་ཕྱག་ལྷག་མ་བརྒྱད་ལ་བཀོད་པ་ནི་སྒོ་མ་བཞི་གཡས་ལྷག་མ་ལ། མཚམས་མ་བཞི་གཡོན་ལྷག་མ་ལ་ཕྱག་མཚན་དང་ཐབས་ཤེས་རབ་སྦྱར་བའི་ཚུལ་དུ་བསྒོམ་པའོ། །
བུམ་ཐོད་བཞི་སྐབས་འདིར་སྒོམ་ཚུལ་མི་སྣང་། དེ་ནས་འཁོར་གསུམ་གྱི་ལུས་དཀྱིལ་ལ། སྤྱི་བོ་ལ་སོགས་པའི་གནས་དེ་དག་པུལླི་ར་མ་ཡ་ལ་སོགས་པའི་ཡུལ་ཉི་ཤུ་རྩ་བཞིར་བསྒོམ་ཞིང་། པུ་ལ་སོགས་པའི་རྩ་ཡི་གེའི་དབྱིབས་སུ་གནས་པ་རྣམས་ལ་ནང་གི་ཁམས་དཔའ་བོ་དང་། ཕྱི་ཤུན་གྱི་རྩ་དཔའ་མོར་བསྒོམ་པ་ནི། དེ་དང་དེའི་ངོ་བོ་གདོད་མ་ནས་གྲུབ་པ་སྐབས་འདིར་སྒྲ་ཚུལ་གྱི་རྐྱེན་གྱིས་བློ་ངོར་ཞལ་ཕྱག་གི་རྣམ་པ་ཅན་དུ་བསྐྱེད་པ་རིམ་གྱིས་གསལ་གདབ་བོ། ། སློབ་དཔོན་གྱི་གཞུང་ལས། མགོ་བོ་ལ་ནི་རབ་ཏུ་གཏུམ་མོའོ། ། ཞེས་སོགས་ཡུམ་རྐྱང་ལས་མ་སྨོས་པ་ནི། ཤེས་རབ་ཀྱི་རྒྱུད་གཙོ་ཆེ་བར་བསྟན་པའི་ཆེད་ཡིན་ལ་བསྒོམ་པའི་ཚེ་ཡབ་ཡུམ་གཉིས་ཀ་ངེས་པར་བསྒོམ་དགོས་ཏེ།
དྲིལ་བུ་པས། སྤྱི་བོར་ཁཎྜ་ཀ་པཱ་ལི་དང་རབ་ཏུ་གཏུམ་མོའོ་ཞེས་སོགས་ཡབ་ཡུམ་གཉིས་ཀ་སྦྱར་ནས་གསུངས་པའི་ཕྱིར་རོ། ། འདི་དག་རེ་རེའི་སྟེང་དུ་ཡང་ཕྱི་རོལ་གྱི་ཡུལ་ངོས་གཟུང་བ། ནང་གི་གནས་ངོས་གཟུང་བ། དེར་ལྷ་གང་བསྒོམ་པའི་ཚུལ། དེ་དག་ས་དང་སྦྱར་བ་བཞི་བཞིའི་སྒོ་ནས་རྟོགས་པར་བྱ་དགོས་ཏེ། དང་པོ་ཕྱི་རོལ་གྱི་ཡུལ་རྣམས་སྟེང་ཚངས་པའི་འཇིག་རྟེན་ནས། འོག་རླུང་གི་དཀྱིལ་འཁོར་ཡན་ཆད་ལ་གྲུབ་པ་དང་ལྷན་ཅིག་ཏུ་ཡུལ་ཉི་ཤུ་རྩ་བཞི་གྲུབ་ཅིང་། བྱེ་བྲག་འཛམ་བུའི་གླིང་གྲུབ་པ་དང་དུས་མཉམ་དུ་དེར་ཡང་ཡུལ་ཉི་ཤུ་རྩ་བཞི་གྲུབ། རྣལ་འབྱོར་པའི་ལུས་གྲུབ་པ་དང་དུས་མཉམ་དུ།
དེར་ཡང་ཡུལ་ཉི་ཤུ་རྩ་བཞི་གྲུབ་པས། དེ་ལྟར་ན་པལླི་ར་མ་ལ་ཡ་ནི་ཕྱི་རོལ་ཏུ་རྡོ་རྗེ་གདན་ལྟེ་བར་བྱས་པའི་དེའི་ལྷོ་ནུབ་ན་ཡོད་ལ། དེ་ཉིད་ལུས་ལ་སྤྱི་བོ་ཞེས་པ། སྤྱི་གཙུག་ནས་སྐྲ་མཚམས་ཀྱི་བར་ཕྱེད་མར་བྱས་པའི་དཀྱིལ་ལོ། ། དེར་ཁཎྜ་ཀ་པཱ་ལི་དང་རབ་ཏུ་གཏུམ་མོ་བཞུགས་པ་ནི། ཕྱི་རོལ་ཏུ་སྤྲུལ་པའི་སྐུ་ས་དང་པོ་ཐོབ་པའི་ཚུལ་བཟུང་བ་བཞུགས་ལ། ནང་དུ་རྩ་ཁམས་ཀྱི་ཚུལ་དུ་བཞུགས་ཏེ་ཀུན་ལ་འགྲེའོ། ། ཛ་ལནྡྷ་ར་ནི་ཕྱིའི་ཡུལ་ནུབ་བྱང་ན་རྡོ་ལ་མེ་འབར་དང་། ནང་དུ་སྤྱི་གཙུག་ཚངས་པའི་བུ་གའོ། ། དེར་མ་ཧཱ་ཀཾ་ཀ་ལ་དང་།
གཏུམ་པའི་མིག་ཅན་ནོ། ། ཨོ་ཌི་ཡ་ན་ནི་ཕྱི་རུ་འཕུར་འགྲོ་སྟེ་ནུབ་ཕྱོགས་ན་ཡོད། ནང་ལུས་ལ་རྣ་བ་གཡས་པའི་ནང་དུ་ཀྃ་ཀ་ལ་དང་འོད་ལྡན་མའོ། ། ཨར་བུ་ཏ་ནི་རྒྱ་གར་ལྷོ་ནུབ་ན་ཡོད། ནང་ན་ལྟག་པ་ན་མཆེ་བ་རྣམ་པར་གཙིགས་པ་དང་། སྣ་ཆེན་མའོ། ། བཞི་པོ་ལ་གནས་ཞེས་པ་ཐུན་མོང་གི་མིང་སྟེ། ཡུལ་དེ་བཞིའི་རླུང་སེམས་དབུ་མར་ཞུགས་པས། ས་དང་པོ་རབ་ཏུ་དགའ་བའི་རྟོགས་པ་སྐྱེ་ཞིང་། ས་དེ་ལ་རྒྱུ་བའི་སྒོ་ནས་གནས་ཞེས་པ་མ་རྒྱུད་ཀྱི་ཐུན་མོང་མ་ཡིན་པའི་ཐ་སྙད་ཡིན་ལ།
དེས་ནང་རྟེན་འབྲེལ་བྱས་ནས། ཕྱིའི་ཡུལ་དེ་རྣམས་ལ་གནས་པའི་དཔའ་བོ་དང་རྣལ་འབྱོར་མ་རྣམས་ངོ་བོ་སངས་རྒྱས་ཡིན་ཡང་། རྣམ་པ་ས་དང་པོ་ཐོབ་པའི་ཚུལ་དུ་བཞུགས་པ་རྣམས་བདག་གི་དབང་དུ་འདུས། ཡང་ཐོག་མར་དེ་རྣམས་སྤྱོད་པའི་སྒོ་ནས། བདག་གི་དབང་དུ་འདུས་ནས། དེས་ཕྱི་རྟེན་འབྲེལ་བྱས་ནས་ནང་དུ་གནས་བཞིའི་རླུང་སེམས་དབུ་མར་ཞུགས་ཏེ། ས་དང་པོའི་རྟོགས་པ་སྐྱེའོ། ། དེས་ས་ལྷག་མ་རྣམས་ལ་འགྲེ་བར་བྱའོ། ། གོ་དྷ་ཝ་རི་ནི་ཕྱི་རྒྱ་གར་ལྷོ་ཕྱོགས་དཔལ་གྱི་རིའི་རྩ་བ་ན། ཆུ་བོ་གོ་དྷ་ཝ་རི་འབབ་པའི་འགྲམ་མོ། །
དེ་ཉིད་ལུས་ལ་རྣ་བ་གཡོན་པའི་ནང་སྟེ། དེར་སུ་ར་ཝི་ར་དང་། བརྟན་པའི་བློ་ཅན་མའོ། ། རཱ་མེ་ཤྭ་ར་ནི་ཕྱི་ལྷོ་ནུབ་ན་དགའ་བྱེད་དབང་ཕྱུག་གི་རྟེན་ཡོད་པ། ནང་ལུས་ལ་སྨིན་མའི་དབུས་ཏེ་དེར་འོད་དཔག་མེད་དང་། མིའུ་ཐུང་མའོ། ། དེ་ཝཱི་ཀོ་ཊ་ནི་ཕྱི་ཤར་ཕྱོགས་ཀྱི་ལྷ་མོའི་མཁར། ནང་ལུས་ཀྱི་མིག་གཉིས། དེར་རྡོ་རྗེའི་འོད་དང་ལང་ཀའི་དབང་ཕྱུག་མའོ། ། མ་ལ་ཝ་ནི་ཕྱིའི་ལྷོ་ཕྱོགས་ན་ཡོད།
ནང་ལུས་ཀྱི་ཕྲག་པ་གཉིས་ཏེ། དེར་རྡོ་རྗེའི་སྐུ་དང་ཤིང་གྲིབ་མའོ། ། ཉེ་བའི་གནས་ཞེས་པས་ས་གཉིས་པ་སྟེ་སྔ་མ་བཞིན་དུ་སྦྱར་རོ། ། ཐུགས་ཀྱི་འཁོར་ལོའོ། ། ཀ་མ་རུ་པ་ནི། ཕྱི་ཆགས་པ་ཤས་ཆེ་བའི་ཡུལ་ལྷོ་ཕྱོགས་ན་ཡོད། ནང་ལུས་ཀྱི་མཆན་ཁུང་གཉིས་ཏེ་དེར་ཨྃ་ཀུ་རི་དང་། ཨེ་རཱ་བ་ཏིའོ། ། ཨེ་ཏྲེ་བི་ཤ་ནི་ཕྱི་ཤར་ཕྱོགས་ན་ཡོད། ནང་ལུས་ཀྱི་ནུ་མ་གཉིས་སྟེ།
དེར་རྡོ་རྗེ་རལ་བ་ཅན་དང་། འཇིགས་བྱེད་ཆེན་མོའོ། ། ཞིང་ཞེས་པས་གསུམ་པ་སྟེ་སྔ་མ་བཞིན་དུ་སྦྱར་རོ། ། ཏྲི་ཤ་ཀུན་ནེ་ནི། ཕྱི་ལྷོ་ནུབ་ཀྱི་ཡུལ། ནང་ལུས་ཀྱི་ལྟེ་བ་སྟེ། དེར་དཔའ་བོ་ཆེན་པོ་དང་། རླུང་གི་ཤུགས་ཅན་མའོ། ། ཀོ་ས་ལ་ནི་ཕྱི་རྒྱལ་པོ་གསལ་རྒྱལ་གྱི་ཡུལ་ཏེ་ནུབ། ནང་ལུས་ཀྱི་སྣ་རྩེར་དེར་རྡོ་རྗེ་ཧཱུྃ་མཛད་དང་།
ཆང་འཐུང་མའོ། ། ཉེ་བའི་ཞིང་ཞེས་པས་ས་བཞིན་པ་སྟེ་སྔ་མ་བཞི་སྦྱར་རོ། ། ཀ་ལིཾ་ཀ་ནི་ཕྱི་ལྷོ་ཕྱོགས་རྒྱལ་པོའི་ཁབ། ནང་ལུས་ཀྱི་ལྕེའི་རྩ་བ་སྟེ། དེར་རབ་ཏུ་བཟང་མོ་དང་ཤྱེ་མ་དེ་ཝིའོ། ། ལཾ་པ་ཀ་ནི་ཕྱི་ལྷོ་ཕྱོགས་ན་ཡོད། ནང་ལུས་ཀྱི་མགྲིན་པ་སྟེ། དེར་རྡོ་རྗེ་བཟང་པོ་དང་། ཤིན་ཏུ་བཟང་མོའོ། ། ཚནྡྷོ་ཧ་ཞེས་པ་ས་ལྔ་པ་སྟེ་སྔ་མ་བཞིན་དུ་སྦྱར་རོ། །
ཀཉྩིར་ནི་ཕྱི་ལྷོ་ཕྱོགས་ན་ཡོད། ནང་ལུས་ཀྱི་སྙིང་ཁ་སྟེ་དེར་འཇིགས་བྱེད་ཆེན་མོ་དང་། རྟ་རྣ་མའོ། ། ཧི་མ་ལ་ཡ་ནི་ཕྱི་ཁ་བའི་རི་བྱང་ཕྱོགས་ན་ཡོད། ནང་ལུས་ཀྱི་འདོམས་བར་ཏེ། ཕོའི་འབྲས་བུ་གཉིས་ན་མིག་མི་བཟང་དང་། ཁ་ག་ནའོ། ། ཉེ་བའི་ཚནྡྷོ་ཧ་ཞེས་པ་ས་དྲུག་པ་སྟེ་སྔ་མ་བཞིན་སྦྱར་རོ། ། གསུང་གི་འཁོར་ལོའོ། ། པྲེ་ཏ་པུ་རི་ནི་ཕྱི་ཡི་དྭགས་གྲོང་ཞེས་པ་བྱང་ཕྱོགས་ན་ཡོད།
ནང་ལུས་ཀྱི་མཚན་མའི་རྩ་བ་སྟེ། དེར་སྟོབས་པོ་ཆེ་དང་འཁོར་ལོའི་ཤུགས་ཅན་མའོ། ། གྲྀ་ཧ་དེ་ཝ་ནི་ཕྱི་ལྷོ་ཕྱོགས་ན་ཡོད། ནང་ལུས་ཀྱི་བཤང་ལམ་སྟེ། དེར་རིན་ཆེན་རྡོ་རྗེ་དང་ཁཎྜ་རོ་ཧཱིའོ། ། འདུ་བ་ཞེས་པ་ས་བདུན་པ་སྟེ་སྔ་མ་བཞིན་སྦྱར་རོ། ། སཽ་རཥྚ་ནི་ཕྱི་ལྷོ་ནུབ་ན་སྭ་ཝ་ན་དེའི་རྟེན་ཡོད་ལ། ནང་ལུས་ཀྱི་བརླ་རྩ་གཉིས་ཏེ། དེར་རྟ་མགྲིན་དང་ཤཽཎྜི་ནཱིའོ། ། སུ་ཝརྞ་དི་པ་ནི་ཕྱི་ལྷོ་ནུབ་ན་སྲིན་པོས་བཟུང་བའི་གསེར་གྱིས་གང་བའི་གླིང་ཕྲན།
ནང་ལུས་ཀྱི་བྱིན་པ་གཉིས་ཏེ། དེར་ནམ་མཁའི་སྙིང་པོ་དང་། འཁོར་ལོའི་གོ་ཆའོ། ། ཉེ་བའི་འདུ་བ་ནི་ས་བརྒྱད་པ་སྟེ་སྔ་མ་བཞིན་སྦྱར་རོ། ། ན་ག་རར་ནི་ལྷོ་ཕྱོགས་ན་པ་ཏྲ་ན་ག་ར་ལ་སོགས་པ་ཡུལ་ཆེན་བཅུ་དྲུག་ཡོད་པ། ནང་ལུས་ལ་མཐེ་བོང་བཞི་མ་གཏོགས་སོར་མོ་བཅུ་དྲུག་སྟེ། དེར་དཔལ་ཧེ་རུ་ཀ་དང་། ཤིན་ཏུ་དཔའ་མོའོ། ། སིནྡྷ་ནི་ཕྱིར་ལྷོ་ཕྱོགས་ན་ཆུ་བོ་སིནྡྷུ་འབབ་པའི་འགྲམ། ནང་ལུས་ཀྱི་རྐང་པའི་བོལ་གཉིས་ཏེ།
དེར་པདྨ་གར་གྱི་དབང་ཕྱུག་དང་། སྟོབས་ཆེན་མའོ། ། དུར་ཁྲོད་ཅེས་པ་ས་དགུ་པ་སྟེ་སྔ་མ་བཞིན་སྦྱར་རོ། ། མ་རོ་ནི་ཕྱི་ལྷོ་ཕྱོགས་ན་མྱ་ངན་གྱི་གྲོང་ཁྱེར་ཞེས་ཀྱང་ཟེར། བུད་མེད་གཞོན་ནུ་མ་གཟུགས་བཟང་བ་ཡོད་པས་ན་གཞོན་ནུའི་གྲོང་ཁྱེར་ཟེར། ནང་ལུས་ཀྱི་རྐང་ལག་གི་མཐེ་བོང་བཞི་སྟེ། དེར་རྣམ་པར་སྣང་མཛད་དང་། འཁོར་ལོས་བསྒྱུར་མའོ། ། ཀུ་ལུ་ཏཱ་ནི་ཕྱི་ལྷོ་ནུབ་ན་རྡོ་པུས་མོ་འདྲ་བ་ཡོད་པའི་ས། ནང་ལུས་ཀྱི་པུས་མོ་གཉིས་ཏེ།
དེར་རྡོ་རྗེ་སེམས་དཔའ་དང་། བརྩོན་འགྲུས་ཆེན་མོའོ། ། ཉེ་བའི་དུར་ཁྲོད་ཅེས་པ་ནི་ས་བཅུ་པ་སྟེ་སྔ་མ་བཞིན་སྦྱར་རོ། ། སྐུའི་འཁོར་ལོའོ། ། འཁོར་ལོ་གསུམ་གྱི་ལུས་དཀྱིལ་གྱི་ལྷ་འདི་དག་ཐམས་ཅད་གཙོ་བོ་ལ་ཞལ་གཟིགས་པའོ། ། མ་མོ་བཅུ་གཉིས་ཕྱག་ལ་བཀོད་པ་ལུས་དཀྱིལ་དུ་འགྱུར་རམ་མི་འགྱུར་སྙམ་ན། དེ་ལ་ཡང་ལུས་དཀྱིལ་གྱི་ཐ་སྙད་མཛད་དོ། ། རྡོ་རྗེའི་ལུས་ལ་བཀོད་པས་ས་ལམ་བགྲོད་པའི་ཚུལ་ཇི་ལྟར་སྙམ་ན། ཕྱིའི་གནས་ཕྱོགས་ཀྱི་དུར་ཁྲོད་བཞི། ནང་གི་ཁ་དང་།
སྣ་དང་། ཆུ་ལམ་དང་། གཤང་ལམ་སྟེ་བཞིའམ། སྙིང་ཁའི་ཕྱི་སྐོར་གྱི་ཕྱོགས་ཀྱི་རྩ་བཞི་ནི་སྒོ་མ་སྟེ། དེ་དག་གི་རླུང་སེམས་དབུ་མར་ཞུགས་པས་ཐུན་མོང་གི་མིང་ཀུན་ཏུ་འོད་བྱེད། ཐུན་མོང་མ་ཡིན་པའི་མིང་དཔེ་མེད་པ་ཐོབ་སྟེ། དགོངས་པ་ལུང་སྟོན་ལས། འཇིག་རྟེན་དང་ནི་འཕགས་པའི་ཆོས། ། སྔ་མ་ཀུན་གྱིས་བསྐྲུན་མེད་ཅིང་། དེ་ཕྱིར་ཀུན་ཏུ་འོད་བྱེད་པ། །
དཔེ་མེད་ཡེ་ཤེས་ཞེས་སུ་བཤད། ། ཅེས་སོ། ། ཕྱིའི་ཡུལ་མཚམས་ཀྱི་དུར་ཁྲོད་བཞི་དང་། ནང་གི་རྣ་བ་གཉིས་དང་། མིག་གཉིས་སམ། སྙིང་ཁའི་ཕྱི་སྐོར་གྱི་མཚམས་ཀྱི་རྩ་བཞི་ནི་མཚམས་མ་བཞི་སྟེ། དེ་དག་གི་རླུང་སེམས་དབུ་མར་ཞུགས་པས་བཅུ་གཉིས་པ་ཡེ་ཤེས་ཆེན་པོ་ཐོབ་སྟེ། དགོངས་པ་ལུང་སྟོན་ལས། ཐུབ་པའི་སྤྱོད་ཡུལ་མ་གཏོགས་པ། ། རྒྱལ་སྲས་ཀུན་གྱི་ས་ལ་བརྒལ། །
ཤེས་བྱ་ཀུན་ལ་འཇུག་ཆོས་ཅན། ། ས་དེ་ཡེ་ཤེས་ཆེན་པོར་བཞེད། ། ཅེས་སོ། ། ཕྱི་གླིང་བཞི་དང་། གླིང་བཞི་གཅིག་ཏུ་སྡོམ་པ་སྟེ་ལྔ་ནང་སྙིང་གའི་ནང་དུ་སྦས་པའི་རྩ་ལྔ་ནི། དེ་དག་གི་རླུང་སེམས་དབུ་མར་ཞུགས་པས་བཅུ་གསུམ་རྡོ་རྗེ་འཛིན་པའི་ས་ཐོབ་སྟེ། ངེས་བརྗོད་ལས། རྡོ་རྗེའི་ས་ནི་བཅུ་གསུམ་པ། ཞེས་དང་། དགོངས་པ་ལུང་སྟོན་ལས།
སངས་རྒྱས་རྣམས་ཀྱིས་གང་བསྟེན་པའི། ། ས་གྱུར་དེ་ནི་བཅུ་གསུམ་པ། ། ཞེས་གསུངས་པས་སོ། ། དེ་ལྟར་བསྒོམ་པའི་དགོས་པ་ནི། ལོངས་སྐུ་ལམ་དུ་བྱ་བར་རྗེ་བཙུན་དང་། དམར་གྱིས་གསུངས་ཏེ། ལུས་འདི་ཉིད་ལ་ཕྱག་ཆེན་དངོས་གྲུབ་ཐོབ་པའི་ཚེ་ལུས་དཀྱིལ་གྱི་རྟེན་དང་བརྟེན་པའི་དབང་རྟེན་རགས་པ་དང་། རྩ་ཁམས་འདི་དག་འཁོར་ལོ་བདེ་མཆོག་གི་རྟེན་དང་བརྟེན་པར་གནས་གྱུར་པ་དེ་ཉིད་ལོངས་སྤྱོད་རྫོགས་པའི་སྐུ་ཡིན་པའི་ཕྱིར་རོ་སྙམ་དུ་དགོངས་སོ། ། དེ་ནས་སྔགས་ཀྱི་བྱིན་གྱིས་བརླབ་པ་ནི། སློབ་དཔོན་གྱི་གཞུང་ལས།
དེ་ཡང་སྐུ་གསུང་ཐུགས་ཀྱི་དབྱེ་བས། ཡི་གེ་གསུམ་གྱི་ངོ་བོ་ཉིད། ། མཐོ་རིས་དང་ནི་མི་ཡུལ་དང་། ། ས་འོག་དག་ཏུ་སྐད་ཅིག་མ། ། གཅིག་གིས་སྐུ་གཅིག་ཏུ་འགྱུར་རོ། ། སྐད་ཅིག་ཙམ་གྱིས་རྣལ་འབྱོར་བདག ། སྐད་ཅིག་སྔགས་དང་ཕྱག་རྒྱ་ཅན། ། ཀུན་ནས་ཀུན་ཏུ་སྐད་ཅིག་སྟེ། ། སྐད་ཅིག་གིས་ནི་གསང་སྔགས་འདོན། ། ཨོཾ་ཨཱཿཧཱུྃ།
ཨོཾ་སརྺ་ཝི་རཱ་ཡོ་གི་ནཱི། ཀཱ་ཡ་ཝཀ་ཙིཏྟ་བཛྲ་སྭ་བྷ་ཝ་ཨཏྨ་ཀོ྅ཧཾ། ཨོཾ་བཛྲ་ཤུདྡྷ་སརྺ་དྷརྨཿབཛྲ་ཤུདྡྷོ་ཧཾ་ཞེས་གསུངས་ཏེ། བདེ་ཆེན་གྱི་འཁོར་ལོ་ལུས་ལ་འདུས། དམ་ཚིག་གི་འཁོར་ལོ་སྐུ་ལ་འདུས་ཏེ། འཁོར་ལོ་གསུམ་གྱིས་སེམས་ཅན་གྱི་དོན་མཛད་པ་ནི་སྐུ་དང་གསུང་དང་ཐུགས་ཀྱི་དབྱེ་བས་ཞེས་པའོ། ། ཡི་གེ་གསུམ་གྱི་ངོ་བོ་ཉིད། ། ཅེས་པ་ནི་འོག་གི་ཡི་གེ་གསུམ་བརྗོད་པའི་ཚེ་ཐམས་ཅད་དྲན་པའི་ཤེས་བྱེད་དུ། དེ་ཉིད་གང་ལ་གནས་ན་ལུས་ཀྱི་སྟོད་དུ། བར་ལ་གནས་པ་ནི་མཐོ་རིས་སོགས་སོ། །
སྐད་ཅིག་མ་གཅིག་གིས་སྐུ་གཅིག་ཏུ་འདུས་པ་ནི་སྐད་ཅིག་གིས་ལུས་ལ་ཚང་བར་བསྒོམ་པའོ། ། སྐད་ཅིག་རྣམ་པའི་རྣལ་འབྱོར་བདག ། ཅེས་པ་དུས་མཉམ་དུའོ། ། སྐད་ཅིག་རྣམ་པའི་ཕྱག་རྒྱ་ཅན། ། ཞེས་པ་རྒྱན་དང་བཅས་པར་རོ། ། ཀུན་ནས་ཀུན་ཏུ་སྐད་ཅིག་སྟེ། ། ཞེས་པ་རྟེན་བརྟེན་པ་དུས་གཅིག་ཏུ་བསྐྱེད་པའོ། ། སྐད་ཅིག་གཅིག་གིས་གསང་སྔགས་འདོན། ། ཞེས་པ་སྔགས་ཀྱི་བྱིན་གྱིས་བརླབས་པའོ། ། ཅི་ལྟར་བྱིན་གྱིས་རློབ་ན།
ཨོཾ་ཨཱཿཧཱུྃ། ཞེས་པ་ལ་སོགས་པ་སྨོས་ཏེ། དེའི་དོན་ཨོཾ་ཞེས་བརྗོད་པའི་ཚེ། ལུས་ཀྱི་སྐུའི་འཁོར་ལོ་དང་། ཕྱིའི་སྐུའི་དཀྱིལ་འཁོར་དང་། འཛམ་བུ་གླིང་ན་བཞུགས་པའི་སྐུའི་འཁོར་ལོ་འོག་མིན་ལོངས་སྐུའི་འཁོར་ལོ་བཞི་དྲན་པར་བྱ། དེ་བཞིན་དུ་ཨཱཿཞེས་བརྗོད་པས་གསུང་གི་འཁོར་ལོ་བཞི་དྲན་པར་བྱ། ཧཱུྃ་ཞེས་བརྗོད་པས་ཐུགས་ཀྱི་འཁོར་ལོ་བཞི་དྲན་པར་བྱ། སརྺ་ཝི་ར་ཡོ་གི་ནཱི་དཔའ་བོ་དང་རྣལ་འབྱོར་མ་ཐམས་ཅད་ཅེས་བྱ་བ་ཡིན་ཏེ། རྟེན་དང་བརྟེན་པར་བཅས་པའི་ལྷ་དྲུག་ཅུ་རྩ་གཉིས་པོ་ཐམས་ཅད་དྲན་པར་བྱའོ། །
ཀཱ་ཡ་ཞེས་པས་སྐུ་སྟེ་སྐུ་བཞི་དབྱེར་མི་ཕྱེད་སྙམ་དུ་བསམ། ཝཱཀ་ཅེས་པས་གསུང་སྟེ་གསུང་བཞི་དབྱེར་མི་ཕྱེད། ཙིཏྟ་ཞེས་པས་ཐུགས་ཏེ། ཐུགས་བཞི་དབྱེར་མི་ཕྱེད་སྙམ་དུ་དྲན་པར་བྱའོ། ། བཛྲ་སྭ་བྷ་ཝ་ཨཏྨ་ཀོ྅ཧཾ། ཞེས་པ་གཉིས་སུ་མེད་པ་དབྱེར་མི་ཕྱེད་པ་རྡོ་རྗེའི་རང་བཞིན་ང་ཡིན་སྙམ་དུ་བསམས་ལ། ཨོཾ་བཛྲ་ཤུདྡྷ་སརྺ་དྷརྨཱ་བཛྲ་ཤུདྡྷོ་ནི་རྡོ་རྗེའི་དག་པ། ཆོས་ཐམས་ཅད་རྡོ་རྗེར་དག་པའི་རང་བཞིན་ནོ་ཞེས་པ་དངོས་པོ་ཐམས་ཅད་ལྷའི་རང་བཞིན་ལ་དེ་དང་བདག་གི་ལུས་ཀྱང་སངས་རྒྱས་ཀྱི་སྐུ་གསུང་ཐུགས་རྡོ་རྗེའི་རང་བཞིན་དུ་དག་པ། ཆོས་ཐམས་ཅད་བརྗོད་པ་དང་བྲལ་བ་རྡོ་རྗེའི་རང་བཞིན་དུ་དག་གོ ། ཞེས་དྲན་པར་བྱའོ། །
གཉིས་པ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ནི། སློབ་དཔོན་གྱི་གཞུང་ལས། དེ་ནས་གོ་ཆ་གཉིས་ཤེས་ན། ། ཡེ་ཤེས་འཁོར་ལོ་རྣམ་པར་བསྒོམ། ། སྔགས་དང་ཕྱག་རྒྱའི་སྦྱོར་ཤེས་པས། ། དམ་ཚིག་འཁོར་ལོ་ལ་གྱུར་གཞུག ། ཅེས་གསུངས་ཤིང་། འདི་ཉིད་མངོན་བརྗོད་དང་། ཀུན་སྤྱོད་གཉིས་ལས་ཀྱང་འབྱུང་ངོ་། ། རྒྱུད་གཞུང་དེ་དག་ལས་སྔོན་ལ་གོ་ཆ་བསྒོམས་ནས།
ཡེ་ཤེས་འཁོར་ལོ་གཞུག་པ་རྗེས་ལ་གསུངས། འདིར་ནཱ་རོ་པའི་མན་ངག་གི་སྔོན་ལ་ཡེ་ཤེས་པ་བཅུག་ནས་གོ་ཆ་བཅིང་བ་རྗེས་ལ་མཛད་པ་ནི། ཤིང་གཉིས་གཟེར་གྱིས་བསྡམས་ནས་མི་འབྲལ་བར་བྱེད་པ་བཞིན་དམ་ཚིག་པ་དང་ཡེ་ཤེས་པ་མི་འབྲལ་བར་བྱེད་པ་ཡིན་ཞེས་གསུངས། དེ་ལྟར་ཡང་ཨ་བྷི་དྷ་ན་ལས། གཞུག་དང་བཅིང་བ་བྱས་ནས་ནི། ། རྗེས་སུ་ཆགས་པས་མཉེས་པར་བྱ། ། གཅིག་གི་ངོ་བོར་ཐིམ་པ་ལས། ། དེ་ལ་གོ་ཆ་གཉིས་པ་འགོད། ། ཅེས་གསུངས་པའི་དགོངས་པའོ། ། དེ་ལ་ལུས་ཀྱི་མཛུབ་མོ་འདུད་བྱས་གུང་མོ་ངེས་པར་སྦྱར།
མཐེ་བོང་རྡོ་རྗེ་བརྟན་པོར་རབ་ཏུ་བསྒྱུར། ། འདི་ནི་དཔྲལ་བའི་དབྱེས་སུ་རབ་བཞག་ནས། ། བསྐོར་ཞིང་བསྐོར་བས་ཀུན་ནས་བསྐོར་བར་བྱ། ། རྐང་པ་མནན་ཞིང་སྟེང་དུ་བལྟ། ། གྱེན་དུ་ཕཻཾ་གྱི་སྒྲ་སྒྲོགས་ཤིང་། ། ཕྱོགས་བཅུའི་འཇིག་རྟེན་ཁམས་བཞུགས་པའི། ། དཔའ་བོ་རྣལ་འབྱོར་མ་རྣམས་དགུག ། ཅེས་རྒྱུད་གཞུང་གསུམ་ལས་གསུངས་པ་ལྟར། ལུས་དང་། ངག་དང་།
སེམས་ཀྱི་སྦྱོར་བས་ཡེ་ཤེས་པ་སྤྱན་དྲངས་ནས། ཕྱི་མཆོད་དང་། ཡིད་ལས་བྱུང་བའི་མཆོད་པ་གཉིས་ཀྱིས་མཆོད་དེ། ངེས་བརྗོད་བཅུ་བཞི་པ་ལས། ཛཿཧཱུྃ་བཾ་ཧོའི་སྦྱོར་བ་ཡིས། ། དགུག་དང་དེ་བཞིན་གཞུག་པ་དང་། ། བཅིངས་ནས་དབང་དུ་བྱ་བ་ཡིན། ། ཞེས་གསུངས་པ་ལྟར་དགུག་གཞུག་བྱས་ལ། གཞུང་ལས། ཨོཾ་ཡོ་ག་ཤུདྡྷ་སརྺ་དྷརྨཱ་ཡོ་ག་ཤུདྡྷོ྅ཧཾ།
དེ་ནས་སྙིང་པོའི་ཕྱག་རྒྱ་བསྟན་པར་བྱ་སྟེ། ལག་པ་གཡས་པ་དང་། གཡོན་པ་དག་བསྐོར་ཞིང་། མཁའ་འགྲོ་མའི་བདེ་བའི་དམ་པར་གཞུག་པར་བྱའོ་ཞེས་གསུངས་པ་ལྟར་གཉིས་སུ་མེད་པའི་བདེ་བ་དམ་པ་དྲན་པར་བྱའོ། ། གསུམ་པ་གོ་ཆ་འགོད་པ་ནི། སློབ་དཔོན་གྱི་གཞུང་ལས། དེ་ནས་གོ་ཆ་གཉིས་བཤད་པར་བྱ་སྟེ། སྙིང་གར་ནི་ཨོཾ་ཧའོ། ། མགོར་ནི་ན་མ་ཧིའོ། ། སྤྱི་གཙུག་ལ་ནི་སྭཱཧཱ་ཧཱུྃ།
ཕྲག་པ་གཉིས་ལ་ནི་བཽ་ཥཊ་ཧེ། མིག་གཉིས་ལ་ནི་ཧཱུྃ་ཧཱུྃ་ཧོཿ ཡན་ལག་ཐམས་ཅད་ལ་མཚོན་ཆ་ཕཊ྄་ཧཾ། དང་པོ་རྡོ་རྗེ་སེམས་དཔའ་སྟེ། ། གཉིས་པ་རྣམ་པར་སྣང་མཛད་བཞུགས། ། གསུམ་པ་པདྨ་གར་དབང་ཕྱུག ། བཞི་པ་དཔལ་ལྡན་ཧེ་རུ་ཀ ། རྡོ་རྗེ་ཉི་མ་རྟ་མཆོག་སྟེ། ། དྲུག་པའི་གོ་ཆ་རྣམས་ཀྱིས་བསྲུང་། ། ཨོཾ་ཨོཾ་བཾ་ནི་རྡོ་རྗེ་ཕག་མོ་ཉིད། །
ཨོཾ་ཧཾ་ཡོཾ་ནི་ཡ་མི་ནི། ། ཨོཾ་ཧྲིཾ་མོཾ་ནི་རྨོངས་བྱེད་མའོ། ། ཨོཾ་ཧྲིཾ་ཧྲིཾ་ནི་སྦྱིན་བྱེད་མའོ། ། ཨོཾ་ཧཱུྃ་ཧཱུྃ་ནི་སྐྱོད་བྱེད་མའོ། ། ཨོཾ་ཕཊ྄་ཕཊ྄་ནི་ཏི་ཀ་ཏེ། ། ཡན་ལག་ཐམས་ཅད་ལ་མཚོན་ཆ་ཡིན་ཏེ། ལྟེ་བ་དང་། སྙིང་ག་དང་། མགོ་བོ་དང་། སྤྱི་གཙུག་དག་གི་མཚོན་ཆ་ཉིད་དོ་ཞེས་གསུངས་ཏེ།
དེའི་དོན། འདིར་བླ་མ་མལ་གྱོའི་རྗེས་སུ་འབྲང་བ་རྣམས་གཙོ་བོ་ནས་འཁོར་གྱི་བར་ལྷ་ཐམས་ཅད་ལ་གོ་ཆ་གཉིས་ཆར་འགོད་དེ། མངོན་བརྗོད་ལས། གོ་ཆ་གཉིས་པོ་འདི་དག་ཀྱང་། ། འཁོར་ལོ་ཀུན་ལ་རྣམ་བསྒོམས་ནས། ། ཞེས་གསུངས་པས་སོ། ། དེ་དག་གི་རྣམ་པ་ཡང་ཕམ་མཐིང་པ་རྗེས་འབྲང་དང་བཅས་པ་ཀུན་སྤྱོད། ལཱུ་ཧི་པའི་དགོངས་པ་རང་རང་གི་གནས་སུ་ཟླ་བ་ལ་སྔགས་བསམ་ནས་ལྷར་མོས་པ་ཉིད་ཀྱིས་ཆོག་གོ ། བཞི་པ་དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ་ནི། སློབ་དཔོན་གྱི་གཞུང་ལས།
སྔགས་འཕྲེང་གི་འོག ཇི་ལྟར་བལྟམས་པ་ཙམ་གྱིས་ཀྱང་། ། ཞེས་པ་ནས་དབང་བསྐུར་པའི་སྔགས་སོ་ཞེས་པའི་བར་གསུངས་ཏེ། འདི་ལ་བཞི་སྟེ་དབང་ལྷ་སྤྱན་དྲང་བ། མཆོད་ཅིང་གསོལ་བ་གདབ་པ། དབང་བསྐུར་བའི་ཚུལ། རིགས་བདག་གི་རྒྱས་གདབ་པའོ། ། དང་པོ་ནི། རྗེ་བཙུན་གྱིས་དེ་ནས་དབང་བསྐུར་བ་བརྗོད་པར་བྱ་སྟེ། གོང་གི་ཡེ་ཤེས་ཀྱི་དཀྱིལ་འཁོར་སྤྱན་དྲངས་པའི་སྐབས་ཀྱི་ལུས་ཀྱི་ཕྱག་རྒྱ་དང་།
སྔགས་དང་། ཏིང་ངེ་འཛིན་གྱི་དབང་བསྐུར་གྱི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་སྤྱན་དྲངས་ཞེས་གསུངས་པ་ལྟར་བྱའོ། ། གཉིས་པ་ནི་ཡེ་ཤེས་ཀྱི་འཁོར་ལོའི་སྐབས་ལྟར། ཕྱི་དང་ཡིད་ཀྱི་མཆོད་པས་མཆོད། དེ་བཞིན་གཤེགས་པ་ཁྱེད་རྣམས་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་གདབ་བོ། ། གསུམ་པ་ནི་དེ་བཞིན་གཤེགས་པ་དེ་རྣམས་ཀྱི་ཕྱག་ན་ཡེ་ཤེས་ཀྱི་བདུད་རྩིས་གང་བའི་བུམ་པ་སྤྱི་གཙུག་ན་མར་ལ་དབང་བསྐུར་ཞིང་། ངག་ཏུ། ཇི་ལྟར་བལྟམས་པ་ཙམ་གྱིས་ཀྱང་། ། ཞེས་པ་ནས།
ས་མ་ཡ་ཤྲཱི་ཡེ་ཧཱུྃ་ཞེས་པའི་བར་བརྗོད་ཅིང་དབང་བསྐུར་བས། ལུས་ཐམས་ཅད་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་གང་སྟེ། ལུས་ངག་ཡིད་གསུམ་གྱིས་དྲི་མ་སྦྱངས་ཞེས་བརྗོད། བཞི་པ་ནི། རྗེ་བཙུན་གྱི་ཆུ་ལྷག་མ་ཡར་ལུད་པ་ལས་རིགས་ཀྱི་བདག་པོས་དབུ་བརྒྱན་པར་བསམ་སྟེ། དེ་ཡང་བདེ་བ་ཆེན་པོའི་འཁོར་ལོ་ལྷ་ལྔ་དང་། སྒོ་མཚམས་མ་བརྒྱད་དེ་བཅུ་གསུམ་ལ་ནི། བཅོམ་ལྡན་འདས་ཞལ་བཞི་ཕྱག་བཅུ་གཉིས་པ་ཉིད་ཀྱིས་དབུ་བརྒྱན་པ་ཡིན་ལ། ཐུགས་ཀྱི་འཁོར་ལོའི་ལྷ་རྣམས་ལ་མི་བསྐྱོད་པ། གསུང་གི་འཁོར་ལོའི་ལྷ་རྣམས་ལ་འོད་དཔག་མེད།
སྐུའི་འཁོར་ལོའི་ལྷ་རྣམས་ལ་ནི་རྣམ་པར་སྣང་མཛད་ཀྱི་དབུ་བརྒྱན་པར་བྱའོ་ཞེས་གསུངས་ཏེ། བདག་ཉིད་སངས་རྒྱས་སུ་བསྐྱེད་པའོ། ཨ་བྷི་དྷ་ནར། སྔོན་གྱི་ཚིགས་བཅད་འདི་ཡིས་ནི། ། དབང་བསྐུར་བ་ནི་ནོད་པར་བྱ། ། ཇི་ལྟར་ཞེས་སོགས་གསུངས། ཆུ་ཡང་། རང་བྱུང་ཡེ་ཤེས་རྡོ་རྗེ་ཡིས། ། དབང་བསྐུར་རྡོ་རྗེ་མགོན་པོ་ནི། ། ལྷན་སྐྱེས་ཆུས་གང་སྤྱི་བོར་རོ། །
ཞེས་དང་། རིགས་བདག་ཀྱང་། ཡེ་ཤེས་ཆུ་ཡི་དབང་བསྐུར་ལ། ། གཙོ་བོ་ཉིད་ཀྱིས་དབུ་བརྒྱན་ནོ། ། མི་བསྐྱོད་པ་ཡི་ཅོད་པན་ཅན། ། གནས་དང་ཉེ་བའི་གནས་ཉིད་དོ། ། དེ་རྣམས་ཐུགས་ཀྱི་འཁོར་ལོའོ། ། ཞིང་དང་ཉེ་བའི་ཞིང་། ཚནྡྷོ་དང་ཉེ་བའི་ཚནྡྷོ་རྣམས་ནི་འོད་དཔག་ཏུ་མེད་པའི་ཅོད་པན་ཅན་ནོ། ། འདུ་བ་དང་ཉེ་བ།
དུར་ཁྲོད་དང་ཉེ་བའི་དུར་ཁྲོད་རྣམས་ནི་རྣམ་པར་སྣང་མཛད་ཀྱི་ཅོད་པན་ཅན་ནོ་ཞེས་གསུངས་པས་སོ། ། གཉིས་པ་དེ་ལ་མཆོད་པ་ནི། སློབ་དཔོན་གྱི་གཞུང་ལས། ཤྲཱི་བཛྲ་ཧེ་ཧེ་ཞེས་པ་ནས། དེ་དག་ནི་མཆོད་པའི་སྔགས་སོ་ཞེས་པའི་བར། ཡབ་ཀྱི་སྙིང་པོ་དང་ཉེ་སྙིང་གཉིས། ཡུམ་གྱི་སྙིང་པོ་དང་། ཉེ་སྙིང་གཉིས། དཔའ་བོ་ཉི་ཤུ་རྩ་བཞི་དང་དཔའ་མོ་ཉི་ཤུ་རྩ་བཞིའི་སྔགས། སྒོ་མཚམས་མ་བརྒྱད་ཀྱི་སྔགས།
སྙིང་པོའི་རྣལ་འབྱོར་མ་བཞིའི་སྔགས། ཡབ་ཀྱི་རྐང་པ་བརྒྱད་པ་ཙམ་ཞིག་གསུངས། རྗེ་བཙུན་གྱིས་བདག་གི་མངོན་པར་རྟོགས་པ་ནང་མའི་སྐབས་སུ། གསང་སྔགས་ཀྱི་མཆོད་པ་དང་། ཕྱིའི་མཆོད་པ་དང་། བདུད་རྩིའི་མཆོད་པ་དང་། མཉེས་པའི་མཆོད་པ་དང་། ཡིད་ལས་བྱུང་བའི་མཆོད་པ་དང་། བསྟོད་པའི་མཆོད་པ་སྟེ་དྲུག་པོ་འབའ་ཞིག་བྱེད་པ་ཡིན་ལ་ཞེས་གསུངས་ལ། དེ་ལ་སྔགས་ཀྱི་མཆོད་པ་ནི་རྩ་སྔགས་གཉིས་གཉིས་སུ་མེད་པ་དང་།
སྙིང་པོ་གཉིས་གཉིས་སུ་མེད་པ་དང་། ཉེ་སྙིང་གཉིས་གཉིས་སུ་མེད་པས་གཙོ་བོ་ཡབ་ཡུམ་གསལ་གདབ་པའི་ཚུལ་གྱིས་མཆོད། ཞལ་བཞི་པའི་སྔགས་དང་། སྙིང་པོའི་རྣལ་འབྱོར་མ་བཞི་གཉིས་སུ་མེད་པ་དང་། འཁོར་ལོ་གསུམ་ཡབ་ཡུམ་རྣམས་ཀྱི་སྔགས་གཉིས་སུ་མེད་པ་དང་། རྐང་པ་བརྒྱད་པ་དང་སྒོ་མཚམས་མ་གཉིས་སུ་མེད་པས་ལྷ་ཐམས་ཅད་གསལ་གདབ་པའི་ཚུལ་གྱིས་མཆོད་པར་བྱ་བ་ནི་སྔགས་ཀྱི་མཆོད་པའོ། ། ཞེས་རྗེ་བཙུན་གྱིས་གསུངས་སོ། ། གཉིས་པ་ཕྱིའི་མཆོད་པ་ནི་དངོས་སུ་བཤམས་ན་ལེགས། མ་བཤམས་ཀྱང་ཡིད་ཀྱིས་བསམ་སྟེ། དེ་ལ་ཞལ་བཞི་པའི་སྔགས་ཀྱིས་བསང་།
སྭ་བྷཱ་ཝས་སྟོང་པར་བསྒོམ། སྟོང་པའི་ངང་ལས། ཨ་བདུན་ལས་ཐོད་པའི་སྣོད་བདུན་གྱི་ནང་དུ་ཧཱུྃ་བདུན་ཞུ་བ་ལས་བྱུང་བའི་མཆོད་ཡོན་སོགས་བདུན་དུ་བསྐྱེད་ལ། ཨརྒྷཾ་སོགས་བདུན་གྱི་བྱིན་གྱིས་བརླབས་ལ་ཚོགས་ཞིང་གི་སྐབས་ལྟར་མཆོད་དོ། ། གསུམ་པ་ནང་བདུད་རྩིའི་མཆོད་པ་ནི་སྔར་ངག་དག་གི་སྐབས་སུ་བྱིན་གྱིས་བརླབས་པའི་བདུད་རྩི་ཨོཾ་ཨཱཿཧཱུྃ་གི་བྱིན་རླབས་དྲན་པར་བྱས་ཏེ། མཐེ་བོང་དང་སྲིན་ལག་གི་འཐོར་མས། དང་པོར་རྩ་བའི་བླ་མའི་མཚན་བརྗོད་པ་སྔོན་དུ་འགྲོ་བས་ཨོཾ་ཨཱཿཧཱུྃ་ཞེས་དང་། དེ་ནས་བརྒྱུད་པའི་བླ་མ་རྣམས་ཀྱི་མཚན་ནས་བརྗོད་པས་མཆོད། དེ་ནས་དཀྱིལ་འཁོར་གྱི་འཁོར་ལོ་རྣམས་སྔགས་རྒྱས་བསྡུས་གང་རུང་གིས་མཆོད། དེ་ནས་ཆོས་སྐྱོང་སྲུང་མ་རྣམས་ཀྱང་མཆོད་དོ། །
དེ་དག་གི་དུས་སུ་མདུན་དུ་བསྐྱེད་པ་དེ་ལས་ཐོད་པ་བདུད་རྩིས་གང་བ་དུ་མ་ཆད་ཅིང་། བླ་མ་རྣམས་དང་། དཀྱིལ་འཁོར་གྱི་ལྷ་ཐམས་ཅད་དང་། དུར་ཁྲོད་བདག་པོ་རྣམས་ལ་ཕྱག་གཡོན་པར་ཐོད་པ་བདུད་རྩིས་གང་བ་རེ་ཕུལ་བར་བསམ། ཐོད་པ་གཞི་མ་དེ་བྱང་ཤར་གྱི་གཤིན་རྗེ་འཇོམས་པའི་ཕྱག་ཏུ་ཕུལ་བར་བསམ། གཏོར་མ་དང་བདུད་རྩི་གཉིས་ཀ་བྱང་ཤར་གྱི་དུར་ཁྲོད་དུ་བསྐྱེད་པར་བྱ་བ་མན་ངག་གོ ། བཞི་པ་མཉེས་པའི་མཆོད་པ་ནི། དེ་ནས་བདག་གི་ལྕེ་ལ་བདུད་རྩི་མྱང་བར་བྱས་པས། ཕྱི་ནང་གི་ལྷ་ཐམས་ཅད་དགྱེས་པར་གྱུར་ནས་ལྷ་ཐམས་ཅད་ཀྱི་ཞལ་ནས་ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ྄་ཞེས་གསུངས་པར་བསམ། བདག་གིས་ཀྱང་བརྗོད་ཅིང་ལག་པ་གཉིས་སྙིང་གར་རྣམ་ལྔ་འདོད་པའི་བསྐོར་བ་བྱ་སྟེ།
མཐར་འཁྱུད་པའི་སྟངས་ཀ་བྱས་ལ་བདེ་བ་ཆེན་པོས་མཉེས་པར་བསམ་མོ། ། ལྔ་པ་ཡིད་ལས་བྱུང་བའི་མཆོད་པ་ནི་ཚོགས་ཞིང་གི་སྐབས་སུ་བཤད་པ་ལྟར་རོ། ། དྲུག་པ་བསྟོད་པའི་མཆོད་པ་ནི། ཡབ་ཡུམ་གྱི་རྐང་བརྒྱད་གཉིས་ཀྱིས་བསྟོད། རྒྱས་པར་ན་རྒྱལ་བ་སྤྲུལ་པ་སོགས་ཀྱིས་ཀྱང་བསྟོད་དོ། ། དེ་ལྟར་བདག་ཉིད་སངས་རྒྱས་སུ་བསྐྱེད་པ་ལ་མཆོད་ནས་བཟླས་པ་བྱ། དེའི་རྗེས་ལ་ཐུན་གོང་མ་གསུམ་ལ་ནི་རྡོ་རྗེ་སེམས་དཔའ་བསྡུ་བའི་ཚུལ་གྱི་རྫོགས་རིམ་བསྒོམ་པ་དང་། དེ་ལས་ལྷའི་སྐུར་ལངས་ནས་དག་པ་རྗེས་སུ་དྲན་པར་བྱ་སྟེ། དེ་དག་ནི་མཉམ་པར་གཞག་པའི་རྣལ་འབྱོར་ཞེས་བྱ་བ་ཡིན་ནོ། ། དེ་ནས་སྤྱོད་ལམ་གྱི་རྣལ་འབྱོར་དང་།
ཁ་ཟས་ཀྱི་རྣལ་འབྱོར་འགྲེ་ཞིང་འབྱུང་ལ། སྲོད་ཀྱི་ཐུན་ལ་ནི་ལཱུ་ཧི་པའི་གཞུང་ཇི་ལྟ་བ་བཞིན་དུ་བཟླས་པའི་རྗེས་ལ་གཏོར་མ་བཏང་ལ། དེ་ནས་དག་པ་རྗེས་སུ་དྲན་པར་བྱ་སྟེ། དེ་ནས་སྐབས་ཤིག་ཏུ་བྲེལ་བར་བྱུང་ན་སྤྱོད་ལམ་དང་ཁ་ཟས་ཀྱི་རྣལ་འབྱོར་བྱས་ལ་རྡོ་རྗེ་སེམས་དཔའ་བསྡུ་བའི་རྫོགས་པའི་རིམ་པ་བསྒོམ་པའི་ཚུལ་གྱིས། ཉལ་བའི་རྣལ་འབྱོར་ཏེ་གཉིད་ལོག་པར་བྱའོ། ། ནངས་པར་ལྡང་པའི་རྣལ་འབྱོར་གྱིས་ལང་ལ་ཆོ་ག་ཐམས་ཅད་སྔ་མ་བཞིན་དུ་རྗེས་སུ་སྤྱད་པར་བྱའོ། ། ཐུན་བཞི་ཀ་ལ་གཏོར་མ་གཏོང་བར་འདོད་ན་བཟླས་པའི་རྗེས་ལ་རྫོགས་རིམ་བསྒོམས་ལ། དེ་ལས་ལངས་ཏེ་གཏོར་མ་བཏང་ནས་དག་པ་རྗེས་སུ་དྲན་པ་དང་། སྤྱོད་ལམ་དང་ཁ་ཟས་ཀྱི་རྣལ་འབྱོར་ལ་འཇུག་པ་ཡིན་ཏེ། དེ་ལྟར་ན་ནི་དག་པ་རྗེས་སུ་དྲན་པ་སྤྱོད་ལམ་གྱི་ཁོངས་སུ་མཛེས་སོ། །
རྒྱས་པ་ལ་དགའ་བས་ཇི་སྙེད་ཡོད་པའི་ཆོས་ཐམས་ཅད་ཇི་ལྟ་བ་བཞིན་དུ་བསྒོམ་པའི་མངོན་པར་རྟོགས་པ་བསྟན་ཟིན་ཏོ།། ༈ །།གཉིས་པ་འབྲིང་ལ་དགའ་བས་ཅི་ལྟ་བ་བཞིན་དུ་བསྒོམ་པ་ནི། ཉལ་བའི་རྣལ་འབྱོར་དང་། ལྡང་བའི་རྣལ་འབྱོར་དང་། དེ་དང་འབྲེལ་བ་དགའ་བ་གསུམ་ནི་རྒྱས་པའི་སྐབས་དང་འདྲའོ། ། བསམ་གཏན་གྱི་གྲོགས་སུ་འགྲོ་ན་ཁྲུས་བྱ། སྟན་བདེ་བ་ལ་བསྡད་ནས་མངོན་པར་རྟོགས་པ་བསྒོམ་པ་ནི། བདག་གིས་སྟན་བདེ་བ་འདི་ལ་བསྡད་ལ། སེམས་ཅན་གྱི་དོན་དུ་རྣམ་པ་ཐམས་ཅད་མཁྱེན་པ་རྫོགས་པའི་སངས་རྒྱས་བདེ་མཆོག་འཁོར་ལོའི་གོ་འཕང་ཐོབ་པར་བྱའོ་སྙམ་པའི་བྱང་ཆུབ་ཀྱི་སེམས་བསྒོམ་པ་ནི་ཚད་མེད་བཞིའི་དོད་དོ། ། དེ་ནས་བདག་བླ་མ་དམ་པས་དཀྱིལ་འཁོར་དུ་བཙུད་ཚུན་ཆད་བདག་གི་ལུས་ནི་རྟེན་གཞལ་ཡས་ཁང་པ་ཡིན་ལ།
དེ་ལ་བརྟེན་པ་ལྷ་བཅུ་བདུན་དང་། དྲུག་ཅུ་རྩ་གཉིས་ཀྱི་དཀྱིལ་འཁོར་ནི་ངོ་བོ་ཉིད་ཀྱི་གནས་ཡིན་སྙམ་པ་ནི་ཕུང་པོ་ཁམས་དང་སྐྱེ་མཆེད་གཞི་སྦྱངས་བསྒྱུར་གྱི་དོད་ཡིན་ནོ། ། དེ་ནས་བླ་མའི་ཆགས་ལྷྭམ་གཉིས་སྤྱི་བོར་བསྒོམས་ལ། འདི་ཉིད་ཁོ་ན་སངས་རྒྱས་དང་ཆོས་དང་དགེ་འདུན་ཐམས་ཅད་ཀྱི་ངོ་བོ་ཡིན། བདག་གི་རྒྱུད་ལ་ཡོན་ཏན་རིན་པོ་ཆེ་སྐྱེད་པར་བྱེད་པའང་འདི་ཡིན་སྙམ་དུ་བསམས་ལ། གུས་འདུད་དྲག་པོ་བྱས་ལ་སྤྱི་བོ་ནས་མར་བསྟིམས་ཏེ། ཚོགས་བསགས་བཅུ་གསུམ་གྱི་དོད་ཡིན་ནོ། ། དེ་ནས་ལས་དང་པོ་པ་ལ་བར་ཆད་འབྱུང་བར་འདྲ་བས་ན་བསྲུང་བའི་འཁོར་ལོ་རྒྱས་པ་བཞིན་བསྒོམ་སྟེ། ཡེ་ཤེས་ཀྱི་ཚོགས་མི་དགོས་པར་བསྲུང་འཁོར་གྱི་དབུས་སུ་སྒྲ་ཚུལ་གྱི་རྐྱེན་གྱི་ལུས་དཀྱིལ་ཐོག་མར་རྟེན་དང་། དེ་ནས་ཕྱིའི་ཧེ་རུ་ཀ་དང་།
དེ་ནས་སྙིང་ཁའི་ཧེ་རུ་ཀ་ནས་བཟུང་སྟེ་བརྟེན་པ་ལྷ་ཐམས་ཅད་གསལ་གདབ། སྔགས་ཀྱི་བྱིན་གྱིས་བརླབས་པ་ནི་འདྲ། དེ་ནས་སྐབས་འདིར་ལྷ་ལ་ཞེན་པ་སྐྱེ་བ་དང་། ལམ་ལ་སོམ་ཉི་ཟ་ན་བྱང་ཆུབ་ཀྱི་ཕྱོགས་ཀྱི་དག་པ་དྲན་པ་བྱ་བ་སྔར་རྒྱས་པའི་སྐབས་སུ་བསྟན་པ་ལྟར་བྱ། ལྷ་ལ་ཞེན་པ་དང་། ལམ་ལ་སོམ་ཉི་མེད་ན་མ་བྱས་ཀྱང་བཏུབ་ཅེས་ཀྱང་གསུང་ངོ་། ། དེ་ནས་ཡན་ལག་ལྷག་མ་གསུམ་དང་། མཆོད་པ་དྲུག་ནི་རྒྱས་པའི་སྐབས་ཅི་ལྟ་བ་བཞིན་བྱ་སྟེ། འབྲིང་ལ་དགའ་བས་ཅི་ལྟ་བ་བཞིན་བསྒོམ་པ་ཞེས་བྱ་བའི་མངོན་པར་རྟོགས་པ་བསྟན་ཟིན་ཏོ། ། གསུམ་པ་བསྡུས་པ་ལ་དགའ་བས་ལུས་ལ་ཇི་ལྟར་གྲུབ་པ་ཙམ་གཅིག་བསྒོམ་པ་ནི།
ཉལ་བ་དང་། ལྡང་བ་དང་། ཁྲུས་ཀྱི་རྣལ་འབྱོར་ནི་གོང་དུ་བསྟན་པ་ཉིད་དང་འདྲ་ལ། དེ་ནས་སྟན་བདེ་བ་ལ་བསྡད་ནས། བདག་གིས་སེམས་ཅན་ཐམས་ཅད་ཀྱི་དོན་དུ་བཅོམ་ལྡན་འདས་འཁོར་ལོ་བདེ་མཆོག་གི་གོ་འཕང་ཐོབ་པར་བྱའོ། ། ཞེས་བྱང་ཆུབ་ཀྱི་སེམས་ཡུན་རིང་དུ་བསྒོམ། བླ་མའི་ཆག་ལྷྭམ་གཉིས་སྤྱི་བོར་བསྒོམས་ལ་མོས་གུས་དྲག་པོ་བྱས་ལ་བསྟིམ། སྤྱི་གཙུག་གི་ཧཾ་དང་། ལྟེ་བའི་ཨཾ་གཉིས་སྒྲ་ཚུལ་གྱི་རང་བཞིན་སྙིང་ཁར་འདྲེས་པར་གྱུར་པའི་རྟེན་འབྲེལ་གྱི་རྟེན་དང་བརྟེན་པར་བཅས་པའི་དཀྱིལ་འཁོར། ལུས་ཀྱི་དཀྱིལ་འཁོར་འབྲིང་གི་རྣལ་འབྱོར་བཞིན་གསལ་བཏབ་ལ་སྔགས་ཀྱི་བྱིན་གྱིས་བརླབས་པ་དང་།
བརྟན་པར་བྱ་བ་སྔར་དང་འདྲ། ལྷ་ལ་ཞེན་པ་སྐྱེས་པ་དང་། ལམ་ལ་སོམ་ཉི་ཟ་ན་བྱང་ཆུབ་ཀྱི་ཕྱོགས་ཀྱི་དག་པ་དྲན་པར་བྱ་བ་སྐབས་འདིར་བྱ། མི་སྐྱེ་ན་མི་དགོས། འདིར་རང་བྱུང་གི་དཀྱིལ་འཁོར་ཡིན་པའི་ཕྱིར་ཡེ་ཤེས་པ་གཞུག་པ་དང་། གོ་ཆ་བཅིང་བ་དང་། དབང་བསྐུར་བ་ནི་མི་དགོས། མཆོད་པ་ལ་སོགས་པ་མན་ཆད་ཀྱི་ཆོ་ག་རྣམས་འདྲ་བ་ཉིད་ཡིན་ཏེ། གོང་དུ་བསྟན་པ་བཞིན་འདིར་ཡང་ཉམས་སུ་བླང་བར་བྱའོ། ། བསྡུས་པ་ལ་དགའ་བས་ཇི་ལྟར་གྲུབ་པ་ཙམ་ཞིག་བསྒོམ་པ་ཞེས་བྱ་བའང་བསྟན་ཟིན་ཏོ།།
༈ །།གཉིས་པ་བཟླས་པའི་རྣལ་འབྱོར་ནི། འདིར་བཟླས་པའི་གྲངས་འཛིན་ནི་མི་རུས་ཀྱི་ཕྲེང་བ་བསྔགས་པ་ཡིན་ཏེ། དུང་ཆེན་ཕྲེང་བ་བླངས་ནས་ནི། ། ཞེས་གསུངས་པས་སོ། ། དེའང་ཐོད་ངེས་པ་ཅན་ཡིན་ནོ། ། བཟླ་བྱའི་སྔགས་ནི། ས་སྟེང་ན་ནི་རིན་ཆེན་བཞི། ། ཕྲེང་བའི་སྔགས་ནི་དམ་པ་ཡིན། ། ཞེས་པ་ཡབ་ཡུམ་གྱི་རྩ་སྔགས་གཉིས་གཉིས་སུ་མེད་པ་དང་། སྙིང་པོ་གཉིས་གཉིས་སུ་མེད་པ་དང་།
ཉེ་སྙིང་གཉིས་གཉིས་སུ་མེད་པ་དང་། གོ་ཆ་གཉིས་གཉིས་སུ་མེད་པ་སྟེ། དེ་རྣམས་གང་བཟླས་ཀྱང་ཆོག་གོ་ཞེས་གསུངས། དེའང་རྩ་སྔགས་དང་། སྙིང་པོ་དང་། ཉེ་སྙིང་གཉིས་སུ་མེད་པའི་རྗེས་སུ། སྙིང་པོའི་རྣལ་འབྱོར་མ་བཞི། འཁོར་ལོ་གསུམ་གྱི་ལྷ། སྒོ་མཚམས་མ་བརྒྱད་རྣམས་ཀྱི་སྔགས་བཟླ། དེ་ནས་གོ་ཆའི་འོ། །
བཟླས་པའི་དམིགས་པ་ནི། གཙོ་བོ་ཡབ་ཡུམ་གྱི་ལྷ། ཡབ་ཀྱི་སྙིང་ཁའི་ཧཱུྃ་ལས་སྔགས་ཕྲེང་བྱུང་ཞལ་ནས་འཐོན། ཡུམ་གྱི་ཞལ་ནས་ཞུགས། སྐུའི་དབྱིབས་བརྒྱུད་པདྨའི་ལམ་ནས་འཐོན། ཡབ་ཀྱི་རྡོ་རྗེའི་ལམ་ནས་ཞུགས། ཐུགས་ཀའི་ཧཱུྃ་ལ་ཐིམ་པར་བསྒོམ་པའོ། ། འཁོར་རྣམས་ཀྱི་སྔགས་ནི་ཐུན་མཇུག་ལ་ཅི་རིགས་པ་བཟླས་པ་ཡིན་ནོ། ། དེའང་སྔགས་ཀྱི་ཁ་དོག་ནི་ཞི་བ་ལ་དཀར་པོ། རྒྱས་པ་ལ་སེར་པོ།
དབང་ལ་དམར་པོ། དྲག་པོ་ལ་ནག་པོ། རྒྱུན་གྱི་བཟླས་པ་ནི་དཀར་པོའོ། ། བསྙེན་པའི་གྲངས་ནི། བརྟག་གཉིས་ལས། འཁོར་ལོའི་བདག་པོ་བཟླས་པ་འབུམ། ། ཞེས་སོགས་གསུངས་པ་ལ་དེ་ཉིད་དུས་ཀྱི་བྱེ་བྲག་གི སྡོམ་འབྱུང་ལས། རྩོད་དུས་བཞི་འགྱུར་དུ་ནི་བཟླས། ། ཞེས་གསུངས་པས་བཞི་འབུམ་ལ་སོགས་པའོ། །
དབང་བསྐུར་སོགས་ཀྱི་བསྙེན་པ་ཁ་གསོ་ནི་ནག་པོ་དཀྱིལ་ཆོག་ལས་ཇི་ལྟར་གསུངས་པ་བཞིན་ནོ། ། དེ་ལྟར་བཟླས་པའི་དུས་སུ་གང་བཟླས་པའི་སྔགས་ལས་འོད་ཟེར་འཕྲོས་པས་སངས་རྒྱས་ཐམས་ཅད་མཆོད། སེམས་ཅན་གྱི་དོན་བྱས་སྔགས་ལ་ཐིམ་པར་བསྒོམ། དེ་དག་གིས་ནི་བསྐྱེད་པའི་རིམ་པ་བསྟན་ཟིན་ནས། གཉིས་པ་རྫོགས་པའི་རིམ་པ་ནི། གཞུང་ལས་ནི་འོག་ཏུ་འབྱུང་སྟེ། ཨཱ་ལི་ཀཱ་ལི་མདུན་བསམས་ནས། ། ཞེས་པ་ནས། དེ་ལས་གཟུངས་ནི་ཐོབ་པར་འགྱུར། ། ཞེས་པའི་བར་རོ། །
འདི་ཉིད་ཀུན་སྤྱོད་ལེའུ་བཅུ་གཉིས་པ་ལས་འབྱུང་བའོ། ། འདི་དག་གི་དོན་རྗེ་བཙུན་གྱི་འདི་ལ་གསུམ་སྟེ། རྡོ་རྗེ་སེམས་དཔའ་བསྡུ་བ་དང་། ཡི་གེ་བསྡུ་བ་དང་། ཐིག་ལེ་བསྡུ་བའོ། ། དང་པོ་ནི་རྩ་བའི་དཔེ་ལྔ་དང་། ཡན་ལག་གི་དཔེ་དུ་མས་མཚོན་པ་སྟེ། དེའང་བསྐྱེད་པའི་རིམ་པའི་ཐུན་གྱི་མཇུག་ཏུ། བཅོམ་ལྡན་འདས་ཀྱི་ལྟེ་བར་པདྨ་འདབ་མ་བརྒྱད་པའི་ལྟེ་བར་ཟླ་བས་བརྒྱན་པར་བསྒོམ། དེར་ཧཱུྃ་ལས་བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དྲིལ་བུ་འཛིན་པ།
ཡུམ་རྡོ་རྗེ་སྙེམ་མ་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པའི་ཚུལ་དུ་བཞུགས་པ། གཉིས་ཀའང་རུས་པའི་རྒྱན་གྱིས་བརྒྱན་པའི་ཐུགས་གར་ཡི་གེ་ཧཱུྃ་བསྒོམ། ཧཱུྃ་དེ་ལས་འོད་ཟེར་འཕྲོས་པས། རྡོ་རྗེ་སེམས་དཔའ་ཡབ་ཡུམ་དང་། ཕྱིའི་ཧེ་རུ་ཀ་ཡབ་ཡུམ་ནས་འཁོར་ལོ་ནང་མ་ན་ཕར་རིམ་གྱིས་ཇེ་གསལ་ཇེ་གསལ་ཁམས་གསུམ་སྣོད་བཅུད་ཐམས་ཅད་གསལ་བར་བྱས་ལ། དེའི་སྟོབས་ཀྱིས་ཐམས་ཅད་ཕྲིག་ཕྲིག་གཡོས་པར་བསམས་ཏེ། དེ་ནི་རྡོ་ཁབ་ལེན་གྱིས་ལྕགས་གཡོ་བ་ཞེས་བྱ་བའི་དཔེ་དང་པོ་ཡིན་ནོ། ། དེ་ནས་ཁམས་གསུམ་སྣོད་བཅུད་ཐམས་ཅད་བསྲུང་བའི་འཁོར་ལོ་ལ་བསྡུ་བ་ནས། བཅོམ་ལྡན་འདས་ཀྱི་ཞལ་བཞི་ལ་བསྡུ་བའི་བར་ཏེ། དཔེ་གཉིས་པ་ལྕི་བས་དངུལ་ཆུ་བསྡུ་པ་ཞེས་བྱ་བ་ཡིན་ནོ། །
འབྲིང་བསྡུས་གཉིས་ལ་ཕྱིའི་དཀྱིལ་འཁོར་མེད་པས་ཁམས་གསུམ་ལུས་ལ་བསྡུས་པ་ཉིད་དཔེ་གཉིས་པ་ཡིན་ནོ། ། དེ་ནས་བཅོམ་ལྡན་འདས་ཞལ་བཞི་ཕྱག་བཅུ་གཉིས་པ་ནི། ཞལ་གཅིག་ཕྱག་གཉིས་པར་བསྡུས་ཏེ། དཔེ་གསུམ་པ་རུས་སྦལ་ཡན་ལག་འཁུམ་པ་ཞེས་བྱ་བ་ཡིན་ནོ། ། དེ་ནས་བདག་ཕྱིའི་ཧེ་རུ་ཀ་ཡུམ་ཡབ་ལ་བསྡུ། ཡབ་ལྟེ་བའི་རྡོ་རྗེ་སེམས་དཔའ་ཡབ་ཡུམ་ལ་བསྡུ། རྡོ་རྗེ་སེམས་མའང་ཡབ་ལ། ཡབ་ཧཱུྃ་ལ། ཧཱུྃ་གི་གདན་ཟླ་བ་ཞབས་ཀྱུ་ལ། ཞབས་ཀྱུ་ཁོག་པ་ལ།
ཁོག་པ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ་བསྡུ་སྟེ། དེ་ན་དཔེ་བཞི་པ་སྐར་མདའ་གཅིག་ལ་གཅིག་ཐིམ་པ་ཞེས་བྱ་བ་ཡིན་ནོ། ། དེ་ནས་ཐིག་ལེའང་ཇེ་ཕྲ་ཇེ་ཕྲ་མི་དམིགས་པ་བསམ་གྱིས་མི་ཁྱབ་པའི་ངང་ལ་བཞག་པར་བྱ་སྟེ། དེ་ནི་རྩ་བའི་དཔེ་ལྔ་པ་ལན་ཚྭ་ཆུ་ལ་ཐིམ་པ་ཞེས་བྱ་བ་ཡིན་ནོ། ། དེ་ནས་ཡན་ལག་གི་དཔེ་ནི་ངོ་བོ་ཉིད་ཀྱི་སྟེང་དུ་དབབ་སྟེ། གོང་གི་སྤྲོས་པ་རྣམས་ནི་ཆ་ལུགས་སམ་འོད་ཟེར་རམ། མཚོ་དང་རླབས་ཞེས་བྱ་བ་ཡིན་ལ། བསམ་གྱིས་མི་ཁྱབ་པའི་ངོ་བོ་ཉིད་ནི་གར་མཁན་དངོས་སམ།
ཉི་མའམ་རྒྱ་མཚོ་ཉིད་དང་འདྲ་བ་ཡིན་པས་ན་གར་མཁན་ཉིད་དང་། ཆ་ལུགས་དང་། ཉི་མ་དང་། འོད་ཟེར་དང་། མཚོ་དང་། རླབས་དང་། ངོ་བོ་ཉིད་ཀྱི་སྟེང་དུ་ནི་ཆུ་ལ་ཆུ་བཞག་པའམ། མར་ལ་མར་བཞག་པ་སྟེ་ཡན་ལག་གི་དཔེ་ལྔས་མཚོན་པ་ཡིན་ནོ། ། དེའི་ངང་ལ་བློ་ཇི་ཙམ་གནས་པ་ཞིག་བཞག་ལ། ལྡང་བར་འདོད་ན་གོང་དུ་བསྟན་པའི་ལྡང་བའི་རྣལ་འབྱོར་གྱིས་ཧེ་རུ་ཀར་ལངས་ཏེ།
དག་པ་རྗེས་སུ་དྲན་པར་བྱ་བ་ཡིན་ནོ། ། རྡོ་རྗེ་སེམས་དཔའ་བསྡུ་བ་ཞེས་བྱ་བའི་རིམ་པ་འདི་ནི་བསྐྱེད་པའི་རིམ་པའི་རྗེས་ལ་ཅིས་ཀྱང་བསྒོམ་པ་ཡིན་ནོ། ། རྡོ་རྗེ་སེམས་དཔའ་བསྡུ་བའོ། ། ཡི་གེ་བསྡུ་བ་དང་། ཐིག་ལེ་བསྡུ་བ་འདི་གཉིས་ནི་བསྐྱེད་རིམ་གྱི་རྗེས་ལ་ཅིས་ཀྱང་འབྱུང་བའི་རྫོགས་རིམ་ནི་མ་ཡིན་ཏེ། རྣལ་འབྱོར་པ་བསྐྱེད་རིམ་ལ་བརྟན་པའམ། ཡང་ན་ལས་དང་པོ་པ་ཉིད་ནས་ཀྱང་རུང་སྟེ། རླུང་དང་སེམས་ཀྱི་དམིགས་པ་ལ་བརྟེན་ནས་ཏིང་ངེ་འཛིན་གྱི་ཡེ་ཤེས་མྱུར་དུ་ཚོལ་བར་འདོད་པའི་རྟེན་འབྲེལ་ཡིན་པས། བསྐྱེད་པའི་རིམ་པ་རྒྱས་པར་བསྒོམས་པའི་རྗེས་སམ། འདི་ཉིད་གཙོ་བོར་བྱེད་པའི་དུས་སུ་སྐད་ཅིག་གིས་ཧེ་རུ་ཀ་ཡབ་ཡུམ་དུ་དྲན་པར་བྱས་པའི་ལྟེ་བར་པདྨ་འདབ་མ་བཞི་པའི་ཤར་དུ་ས་རླུང་གི་རང་བཞིན་ལ་སེར་པོ།
གཡོན་དུ་ཆུ་རླུང་གི་རང་བཞིན་ཝ་དཀར་པོ། རྒྱབ་ཏུ་མེ་རླུང་གི་རང་བཞིན་ར་དམར་པོ། གཡས་སུ་རླུང་གི་རང་བཞིན་ཡ་ལྗང་ཁུ། དབུས་སུ་ནམ་མཁའི་རླུང་གི་རང་བཞིན་ཐིག་ལེ་ཁ་དོག་སྔོན་པོ་གཅིག་བསམས་ལ། རིམ་གྱིས་བློ་སྦྱང་བའི་ཕྱིར་དབུགས་ཕྱིར་རྒྱུ་བའི་དུས་སུ་མདུན་གྱི་ལ་སེར་པོ་ལས་འོད་ཟེར་ཁ་དོག་སེར་པོ་སྦོམ་ཕྲ་སྐུད་པ་འབྲིང་བོ་ཙམ་ལངས་ཏེ་གྱེན་དུ་ཕྱུང་ནས་སྣ་སྒོ་གཡོན་པ་ནས་ཕྱུང་སྟེ། མདུན་དུ་སོར་བཅུ་དྲུག་ཙམ་གྱི་ཚད་དུ་བྱུང་བར་བསམ། རླུང་ནང་དུ་འཇུག་པ་དང་བསྟུན་ལ་འོད་ཟེར་དེ་ནང་དུ་བསྡོགས། ལ་སེར་པོ་དེ་ལ་བསྟིམས་ལ་ཡིད་ཀྱིས་ས་སེར་པོ་དེ་ལ་བལྟ་ཞིང་རླུང་ཁ་སྦྱར་གྱིས་དམིགས་པ་བྱའོ། ། དེས་དུ་བ་ལྟ་བུའི་རྟགས་མཐོང་བ་དེའི་ཚེ་ས་རླུང་དབང་དུ་གྱུར་པའི་རྟགས་ཡིན་པས་ལ་སེར་པོ་དེ་དག་གཡོན་གྱི་ཝ་དཀར་པོ་ལ་བསྟིམ། ཝ་དཀར་པོ་ལས་འོད་ཟེར་དཀར་པོ་སྣ་བུག་གཡོན་པ་ནས་འབྱུང་བ་དང་།
འཇུག་པ་དང་རླུང་གི་རྣལ་འབྱོར་དང་བཅས་པ་སྔ་མ་བཞིན་བསྒོམས་པས་སྨིག་སྒྱུ་ལྟ་བུ་མཐོང་བ་དེའི་ཚེ་ཆུ་རླུང་དབང་དུ་འདུས་པས། ཝ་དཀར་པོ་དེ་རྒྱབ་ཀྱི་ར་དམར་པོ་ལ་བསྟིམ། ར་དམར་པོ་ལས་འོད་ཟེར་དམར་པོ་སྣ་གཡོན་ནས་བྱུང་པ་དང་། འཇུག་པ་དང་རླུང་གི་རྣལ་འབྱོར་སྔ་མ་བཞིན་དུ་བསྒོམས་པས་སྲིན་བུ་མེ་ཁྱེར་ལྟ་བུའི་རྟགས་མཐོང་བ་དེའི་ཚེ་མེ་རླུང་དབང་དུ་འདུས་པ་ཡིན་པས་ར་དམར་པོ་དེ་གཡས་ཀྱི་ཡ་ལྗང་ཁུ་ལ་བསྟིམས་ལ་བཞག ཡ་དེ་ལས་འོད་ཟེར་ལྗང་ཁུ་སྣ་གཡོན་ནས་འབྱུང་བ་དང་། འཇུག་པ་དང་། རླུང་གི་རྣལ་འབྱོར་སྔ་མ་བཞིན་དུ་བསྒོམས་པས་མར་མེ་འབར་མ་ལྟ་བུའི་རྟགས་མཐོང་བ་དེའི་ཚེ་རླུང་གི་རླུང་དབང་དུ་འདུས་པའི་རྟགས་ཡིན་པས་ཡི་གེ་ཡ་ལྗང་ཁུ་དེ་དབུས་ཀྱི་ཐིག་ལེ་སྔོན་པོ་ལ་བསྟིམས་ལ་བཞག དེ་ནས་ཐིག་ལེ་སྔོན་པོ་ལས་འོད་ཟེར་འབྱུང་འཇུག་མེད་པར་ཐིག་ལེ་ལ་ཡིད་ཀྱིས་ལྟ་ཞིང་རླུང་ཁ་སྦྱར་པའི་རྣལ་འབྱོར་པས་ནམ་མཁའ་སྤྲིན་མེད་ལྟ་བུ་མཐོང་བ་དེའི་ཚེ་ནམ་མཁའི་རླུང་དབང་དུ་འདུས་པ་ཡིན་པས། འདིའི་མཇུག་ཏུ་མཐོང་བའི་ལམ་གྱི་ཡེ་ཤེས་སྐྱེ་ཞེས་གསུངས་སོ། ། ཡི་གེ་བསྡུ་བའོ། །
ཐིག་ལེ་བསྡུ་བ་ནི་ཡི་གེ་རྣམས་ཀྱི་ཤུལ་དུ་ཐིག་ལེ་བསྒོམ་པ་སྟེ། ཤར་དུ་ཐིག་ལེ་སེར་པོ། གཡོན་དུ་དཀར་པོ། རྒྱབ་ཏུ་དམར་པོ། གཡས་སུ་ལྗང་ཁུ་རྣམས་བསྒོམ་ལ། འོད་ཟེར་གྱི་སྐུད་པའི་འབྱུང་འཇུག་དང་། རླུང་དང་རླུང་གི་རྣལ་འབྱོར་ལ་སོགས་པ་སྔ་མའི་ཚུལ་དུ་བསྒོམས་པས་མཐར་ཕྱིན་པའི་ཚད་སྔ་མ་བཞིན་དུ་འབྱུང་བར་འགྱུར་རོ། ། དེས་ན་འདི་གཉིས་ཀྱང་རྣལ་འབྱོར་པ་རང་གི་བློ་ལ་གང་བདེ་བ་བསྒོམ་པ་ཡིན་ལ། གཅིག་གི་རྗེས་ལ་གཅིག་བསྒོམ་པ་ནི་མ་ཡིན་ནོ། ། རྫོགས་པའི་རིམ་པ་བསྟན་ཟིན་ཏེ་རིམ་པ་གཉིས་ཀྱི་མངོན་པར་རྟོགས་པ་གཙོ་བོ་རྣམས་བསྟན་ཟིན་ཏོ་ཞེས་གསུངས་པས་སོ། །
གཉིས་པ་དག་པ་རྗེས་སུ་དྲན་པ་ནི། སློབ་དཔོན་གྱི་གཞུང་ལས། སོ་དང་སེན་མོ་དག་ལ་ནི། ཁཎྜ་ཀ་པཱ་ལིའོ། ། ཞེས་པ་ནས། དཔའ་བོ་སེང་གེ་བཞིན་དུ་སྤྱོད། ། ཅེས་པའི་བར་གསུངས། འདི་དང་ཀུན་སྤྱོད་ལེའུ་བཅོ་ལྔ་པ་ལས། རྩ་བའི་སྔགས་ཀྱི་དཔའ་བོ་གང་། ། ཚངས་པའི་སྐུད་པ་ལ་སོགས་བརྟག །
ལྷ་ཡི་སྙིང་པོའི་གསང་སྔགས་ཀྱིས། ། ཟླ་ཕྱེད་ཕྲེང་བས་བརྒྱན་པ་ཡིན། ། དཔའ་བོའི་གོ་ཆ་དྲུག་གི་ནི། ། རྒྱ་འདིས་ལུས་ནི་མཛེས་པ་ཡིན། ། རྡོ་རྗེ་ཕག་མོ་སོགས་སྔགས་གང་། ། མགུར་ཆུས་སྐེ་བ་མཛེས་པ་ཡིན། ། སངས་རྒྱས་ཀུན་གྱི་མཁའ་འགྲོ་མ། ། ལྤགས་པའི་གོས་ནི་འཛིན་པའི་མཆོག ། ཁ་ཊྭཾ་ག་ནི་ལྷ་ཡི་སྐུ། ། ཤེས་རབ་ཌ་མ་རུ་རུ་བརྟག །
ཐོད་པའི་དུམ་བུ་ལག་སོགས་ཀུན། ། ལུས་ཀྱི་ཁམས་ལྔ་རྣམ་པར་བརྟག ། ཡི་གེ་བདུན་ནི་གསང་སྔགས་ཀྱི། ། རྣ་ཆས་སྙན་ནི་མཛེས་པ་ཡིན། ། རྣལ་འབྱོར་མ་དག་གསང་སྔགས་གང་། ། སྐེ་རགས་བྱས་པ་བརྒྱན་པ་ཡིན། ། འཁོར་ལོ་ཀུན་གྱི་རྣལ་འབྱོར་མའི། ། སྔགས་ནི་ལག་པའི་ཐོད་པ་ཡིན། ། རྣམ་པར་སྣང་མཛད་ཡུམ་སྔགས་གང་། ། ཐོད་པས་མགོ་བོ་བརྒྱན་པ་ཡིན། །
དེ་ལྟར་བདག་ཉིད་རྣམ་གནས་ནས། ། ཚམ་ངམ་སྔགས་ཀྱིས་ལེགས་པར་བསྲུངས། ། རྟག་ཏུ་ཚངས་པར་སྤྱོད་འགྱུར་བ། ། རྐང་པ་བརྒྱད་པའི་སྔགས་ཀྱིས་མཆོད། ། ཉིན་མོ་བཅོམ་ལྡན་དཔའ་བོ་སྟེ། ། མཚན་མོ་བཅོམ་ལྡན་མ་བརྟག་བྱ། ། མི་བྱ་ཅི་ཡང་ཡོད་མིན་ཏེ། ། རྟག་ཏུ་མི་བསམ་ཡོད་མ་ཡིན། ། མི་ཟ་ཅི་ཡང་ཡོད་མིན་ལ། ། དགེ་དང་མི་དགེ་མི་སྨྲ་མེད། །
བདག་ཉིད་ཇི་བཞིན་འགྲོ་ཇི་བཞིན། ། བདག་ཅི་འདྲ་བ་གཞན་དེ་བཞིན། ། དེ་ལྟར་རྣམ་བསམ་རྣལ་འབྱོར་བདག ། འཇིགས་པ་ཐམས་ཅད་ཡོངས་སྤངས་ཏེ། ། དཔའ་བོ་སེང་གེ་བཞིན་དུ་སྤྱོད། ། བསམ་པ་ཐམས་ཅད་རྫོགས་བྱེད་ཡིན། ། ཞེས་པས་བསྟན། འདི་དག་གི་དོན་རྗེ་བཙུན་གྱིས། དེ་ཡང་གཏོར་མའི་རྗེས་ལ་འབྱུང་བ་ནི་རྗེས་སྤྱོད་ཀྱི་རྣལ་འབྱོར་དུ་ཡང་འགྲོ་ལ། རིམ་པ་གཉིས་ཁོ་ནའི་རྗེས་ལ་འབྱུང་བ་ནི་སྟན་གཅིག་གི་སྟེང་དུ་བརྗོད་པ་ཡིན་པའི་ཕྱིར་མཉམ་གཞག་གི་ཁོངས་སུ་འདུ་བ་ཡིན་ནོ། །
དེ་ཡང་ལག་ཏུ་ལེན་པར་འདོད་ན། གཏོར་མ་གཏང་བའམ། མ་བཏང་ཡང་རུང་སྟེ། མཉམ་གཞག་བསྒོམ་པའི་སྟན་དེ་ལས་མ་ལངས་པར། ལུས་ཀྱི་ཌ་མ་རུའི་སྒྲ་དང་བཅས་པའམ། མེད་ཀྱང་བཏུབ་སྟེ། ངག་ཏུ་འོག་ནས་འབྱུང་བ་རྣམས་གསལ་བར་བརྗོད་ཅིང་། སེམས་ཀྱིས་མ་དག་པའི་ཁམས་དང་། རྒྱན་ཆ་ལ་སོགས་པ་དེ་དང་དེ་དག་དག་པའི་ལྷ་དང་། སྔགས་དེ་དང་དེའི་ངོ་བོ་ཡིན་སྙམ་དུ་མོས་པ་བྱ་བ་ཡིན་གྱི།
ལྷ་དང་སྔགས་ཀྱི་རྣམ་པར་བསྒོམ་པ་ནི་མི་དགོས་སོ་ཞེས་གསུངས་ཏེ། ཇི་ལྟར་བརྗོད་པའི་ཚུལ་ནི་མངོན་པར་རྟོགས་པ་ལྟར་རོ། ། འོག་གི་ཁ་ཊྭཾ་ཀ་ནི་ལྷ་ཡི་སྐུ། ། ཞེས་སོགས་ཚིག་བཅད་གཅིག་གིས་སྤྱོད་ལམ་གྱི་རྣལ་འབྱོར་དང་། སྤྲུལ་པ་ལས་བྱུང་དཔའ་བོ་རྣམས། ། ཞེས་སོགས་ཀྱིས་དེ་དག་གི་རྒྱུ་མཚན་སྟོན་པར་འགྲེལ་པས་བཤད་དོ། ། གསུམ་པ་གཏོར་མའི་རྣལ་འབྱོར་ནི། གཞུང་ལས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ་ཞེས་པ་ནས། ས་ཧ་ཡི་བྷ་ཝན་ཏུ་ཧཱུྃ་ཕཊ྄་ཅེས་པའི་བར་བཟླས་པའི་གཏོར་སྔགས་དང་། དེ་ཉིད་ལན་ལྔ་བརྗོད་པས་འབུལ་ཚུལ་དང་།
འཇིག་རྟེན་པའི་གཏོར་སྔགས་ཙམ་ཞིག་གསུངས་ལ། དེ་ཉིད་ཀུན་སྤྱོད་ལེའུ་བཅུ་པ་ལས་ཀྱང་གསུངས་སོ། ། དེ་དག་གི་དོན་ལ་ལྔ་སྟེ། གཏོར་མ་གཏང་བའི་དུས་དང་། ཡོ་བྱད་དང་། ཆོ་ག་དང་། གཏོང་ཚུལ་དང་། དགོས་པའོ། ། དང་པོ་ལ་གཉིས་ལས། རྒྱུན་གྱི་དུས་ནི།
མངོན་བརྗོད་ལས། ཆོ་ག་འདི་ཡི་རིམ་པ་ཡིས། ། ཐུན་མཚམས་བཞི་རུ་སྦྱིན་པར་བྱ། ། ཞེས་གསུངས་སོ། ། གཉིས་པ་ཁྱད་པར་ཀྱི་དུས་ནི། ཀུན་སྤྱོད་ལེའུ་བཅུ་པ་ལས། ཟླ་བ་མར་ངོའི་ཚེས་བཅུ་དང་། ། ཟླ་བ་ཡར་ངོའི་དེ་ཉིད་ལ། ། ཞེས་དང་། དགུན་ཟླ་འབྲིང་པོ་ལ་སོགས་པའི། །
ཚེས་བཅུ་ལ་ནི་དད་པས་ཚོད། ། ཅེས་གསུངས་པ་ལྟར་རོ། ། གཉིས་པ་ཡོ་བྱད་ནི། ལེའུ་དེ་ཉིད་ལས། མྱུར་དུ་འབད་པས་ཤ་དང་ཆང་དག་གིས། ། རྡོ་རྗེ་ལྷ་མོ་རབ་ཏུ་མཆོད་པར་བྱ། ། ཞེས་གསུངས་པ་ལྟར་རོ། ། གསུམ་པ་ཆོ་ག་ལ་འདས་པ་དང་། འཇིག་རྟེན་པའི་གཏོར་མ་གཉིས་ཀའང་མངོན་པར་རྟོགས་པའི་དཀྱུས་ནས་འབྱུང་བ་བཞིན་ནོ། ། བཞི་པ་གཏོང་ཚུལ་ནི།
ལེའུ་དེ་ཉིད་ལས། ལྷོ་ཕྱོགས་ཁ་བལྟས་རྣལ་འབྱོར་པས། ། གནས་ནི་མཐོན་པོར་རབ་ཏུ་མཆོད། ། མཚན་མོ་སྐྲ་ནི་གྲོལ་གྱུར་པས། ། བརྟུལ་ཞུགས་གོས་མེད་གཏོར་མ་སྦྱིན། ། ཞེས་གསུངས་པ་ལྟར་རོ། ། ལྔ་པ་དགོས་པ་ནི་ལེའུ་དེ་ཉིད་ལས། དེ་ཡི་ལག་ཏུ་འོངས་པའི་དཔལ། ། གང་གིས་ཀྱང་ནི་གཞོམ་མི་ནུས། ། དེ་ནི་སྐྱེ་བོ་དད་ལྡན་རྣམས་ཀྱིས་མཆོད། །
ཧེ་རུ་ཀ་དཔལ་མངོན་པར་རྒྱས་གྱུར་ནས། ། ཀུན་དགྱེས་པ་ཡི་མཆོག་ནི་གསོལ་གྱུར་ཏེ། ། གང་ཕྱིར་མཆོག་ནི་དེ་ཡི་ལག་ན་གནས། ། ཞེས་གསུངས་སོ། ། དེ་ལྟར་གཏོར་མ་བཏང་ནས། དེ་ནས་དཔའ་བོའི་གོ་ཆ་དང་། དཔའ་མོའི་གོ་ཆ་དང་། གོ་ཆ་ཆེན་པོ་དང་། ཞལ་བཞི་པའི་ཚམ་ངམ་སྔགས་ཀྱི་བསྲུང་བ་སྤྱོད་ལམ་གྱི་རྣལ་འབྱོར་དྲན་པ་ཙམ་བྱའོ། ། བཞི་པ་ཁ་ཟས་ཀྱི་རྣལ་འབྱོར་ནི།
ཁ་ཟས་གཏོར་མ་བཞིན་དུ་བྱིན་གྱིས་བརླབས་པའམ། ལག་པ་གཡོན་པའི་མཐེབ་སྲིན་རེག་ནས། ཨོཾ་ཨཱཿཧཱུྃ་ཞེས་བརྗོད་པས་བདུད་རྩིའི་རང་བཞིན་དུ་བྱིན་གྱིས་བརླབས་ལ། ནང་གི་སྦྱིན་སྲེག་གི་ཚུལ་གྱི་གཡོན་གྱི་ཀུན་ཏུ་སྤྱོད་པས་ལོངས་སྤྱད་པར་བྱའོ། ། དེ་ཡང་རྒྱས་པར་ན་ལག་མཆོད་ཚུལ་བཞིན་བྱ། དེ་ཙམ་མ་གྲུབ་ན། དཀོན་མཆོག་དང་འབྱུང་པོའི་ཕུད་ཀྱི་བྱ་བ་གཞན་ནས་འབྱུང་བ་བཞིན་བྱས་ལ། དེ་ནས་བདག་གི་ལུས་ཕྱིའི་ཧེ་རུ་ཀ་ལ། ལུས་ཀྱི་དཀྱིལ་འཁོར་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཡིན་པར་མོས་པ་དང་། ཁྱད་པར་དུ་ལྟེ་བ་ནས་མེ་འབར་བའི་ཁྲོད།
སྙིང་གར་མེའི་དབུས་སུ་བཅོམ་ལྡན་འདས་ཧེ་རུ་ཀ་ཡབ་ཡུམ་ཙམ་མམ། ལྷ་བཅུ་གསུམ་ཙམ་མམ། དཀྱིལ་འཁོར་གྱི་འཁོར་ལོ་ཐམས་ཅད་རྫོགས་པ་གང་རུང་གསལ་པོར་དམིགས་ལ་ཁ་སྦྱིན་སྲེག་གི་ཐབ་ཁུང་། ལུས་ནི་ལྷའི་དཀྱིལ་འཁོར། ལག་པ་ནི་གཟར་བུ། ཁ་ཟས་ནི་བསྲེག་རྫས་སུ་བསམ་ལ། ལྷ་མཆོད་པའི་བསམ་པས་ཐོག་མར་ལག་པ་གཡོན་པས་ལོངས་སྤྱོད་པར་བྱའོ། ། དེ་ལྟར་ཁ་ཟས་ཀྱི་རྣལ་འབྱོར་ཚུལ་བཞིན་དུ་བྱས་པའི་རྗེས་སུ། ལྷག་མའི་གཏོར་མ་ཡང་ཚུལ་བཞིན་བྱའོ། ། རིམ་གཉིས་བརྟན་པར་བྱ་བའི་སྤྱོད་པ་ནི།
རྣལ་འབྱོར་མའི་ཀུན་སྤྱོད་དང་། སློབ་དཔོན་གྱི་གཞུང་གཉིས་ཀ་ལས། དག་པ་དྲན་པའི་རྗེས་སུ་གཞུང་ཅུང་ཟད་ཅིག་འབྱུང་བས། དེ་བརྗོད་ན་རང་དོན་གྱི་སྤྱོད་པ་དང་། གཞན་དོན་གྱི་སྤྱོད་པ་གཉིས། དང་པོ་ལ་བསྐྱེད་རིམ་བརྟན་པར་བྱེད་པ་སྤྲོས་བཅས་ཀྱི་སྤྱོད་པ་དང་། རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ་གཉིས། དང་པོ་ནི་འབྱོར་པ་དང་བཅས་པས་ཀུན་ཏུ་སྤྱོད་ན་བསྐྱེད་པའི་རིམ་པ་ཅུང་ཟད་བརྟན་པ། དེས་ཚོགས་ཀྱི་ཁང་པ་གསུམ་རིམ་བརྩིགས་ལ། ནང་དུ་ལྷ་དྲུག་ཅུ་རྩ་གཉིས་ཀྱི་འབག་དང་ང་རྒྱལ་འཛིན་པའི་དཔའ་བོ་དང་དཔའ་མོ་དྲུག་ཅུ་རྩ་གཉིས་དཀྱིལ་འཁོར་གྱི་རྣམ་པའི་ཚུལ་དུ་བཀོད་ལ།
ཐམས་ཅད་ཀྱིས་ཀྱང་མངོན་པར་རྟོགས་པ་ཚུལ་གཅིག་ཏུ་བསྒོམ། རིམ་པ་གཉིས་པ་ལ་རྡོ་རྗེ་མ་དྲུག་གི་ང་རྒྱལ་འཛིན་པ་གྲངས་ཅི་རིགས་པ་བཀོད་ལ། ཚོགས་ཀྱི་འཁོར་ལོའི་ཁ་ཟས་ཀྱི་གཡོས་བྱས་ཤིང་ཐུན་མཚམས་སུ་ཕྱི་ནང་ན་གནས་པ་རྣམས་ལ་ཚོགས་ཀྱི་འཁོར་ལོའི་སྟོན་མོ་དྲང་བར་བྱའོ། ། རིམ་པ་ཐ་མ་ལ་གླུ་ལེན་པ་དང་། གར་བྱེད་པ་ལ་སོགས་པའི་རྣལ་འབྱོར་རིག་མ་བཅུ་དྲུག་གི་ང་རྒྱལ་འཛིན་ཅིང་དཀྱིལ་འཁོར་མཆོད་པའི་བསམ་པ་དང་ལྡན་པ་བཀོད་དོ ། དེ་ལྟ་བུའི་ཚུལ་གྱིས་ཐུན་བཞིའམ་དྲུག་ཏུ་ཚོགས་ཀྱི་འཁོར་ལོ་བྱ་ཞིང་། ལོའམ་ཟླ་བ་དུ་མར་བསྒྲུབས་ནས་བསྐྱེད་པའི་རིམ་པའི་དམིགས་པ་ཤིན་ཏུ་བརྟན་པར་བྱེད་པ་ཡིན་ནོ། ། ཡོ་བྱད་དང་འབྱོར་པ་དེ་ཙམ་མེད་པས་རང་ཉིད་ཧེ་རུ་ཀའི་ང་རྒྱལ་དང་ལྡན་པས་རྒྱན་དྲུག་བགོས་ལ། ཌ་མ་རུ་དང་། ཁ་ཊྭཾ་ཀ་དང་།
ཐོད་པ་འཛིན་པས་ཐུན་དྲུག་གམ་གསུམ་དུ་བསྐྱེད་རིམ་བརྟན་པར་བྱ་ཞིང་བསྒོམ་མོ། ། རྫོགས་རིམ་བརྟན་པར་བྱེད་པ་སྤྲོས་མེད་ཀྱི་སྤྱོད་པ་ནི། མཉམ་གཞག་གི་དུས་སུ་འཇིག་རྟེན་གྱི་ཆོས་བརྒྱད་མགོ་སྙོམས་པ་སྙམ་བྱེད་ན། དེ་བརྟན་ནམ་མི་བརྟན་བརྟག་པའི་དོན་དུ་མཚན་མོ་ལམ་ཀའི་བཞི་མདོ་ལ་སོགས་པར་ཕྱིན་ཏེ། ཡུལ་རྣམས་ཉེ་བར་ལོངས་སྤྱད་ནས་རྣམ་པར་རྟོག་པ་སྐྱེའམ་མི་སྐྱེ་བརྟག་ཅིང་བརྟན་པར་བྱེད་པ་ཡིན་ནོ། ། ཉིན་མོའི་དུས་སུ་བྲམ་ཟེ་ལ་སོགས་པས་རང་གི་རིགས་དང་མཐུན་པའི་སྤྱོད་པས་གནས་པར་བྱ་བ་ཡིན་ནོ། གཉིས་ཀ་བརྟན་པར་བྱེད་པ་ཤིན་ཏུ་སྤྲོས་མེད་ཀྱི་སྤྱོད་པ་ནི། སྤྲོས་མེད་ཀྱི་སྤྱོད་པས་ཐ་མལ་གྱི་རྣམ་རྟོག་མི་སྐྱེ་བར་ངེས་པར་བརྟན་པ་དང་། རང་གི་ཡུལ་འཁོར་ཡོངས་སུ་སྤངས་ཏེ། རང་གི་རིགས་དང་།
རུས་དང་། ཆོ་འབྲང་ལ་སོགས་པ་ཐམས་ཅད་གསང་ནས་སྨྱོན་པར་བརྫུས་ཏེ། སྨྱོན་པའི་སྦྱོར་བས་རང་གི་རྟོགས་པའི་ཡེ་ཤེས་ཀུན་ཏུ་སྐྱོང་ཞིང་བརྟན་པར་བྱེད་པ་ཡིན་ནོ། ། གཞན་གྱིདོན་གྱི་སྤྱོད་པ་ནི། ཤིན་ཏུ་སྤྲོས་མེད་ཀྱི་སྤྱོད་པས་ཡེ་ཤེས་ཤིན་ཏུ་བརྟན་ནས་ནུས་པ་ཆེན་པོ་སྐྱེས་པ་དེའི་ཚེ་སེམས་ཅན་ཐམས་ཅད་རྗེས་སུ་བཟུང་བའི་སྤྱོད་པས་རྣལ་འབྱོར་པར་ཁས་བླངས་ནས། སློབ་དཔོན་བིརྺ་པའམ། སློབ་དཔོན་ལཱུ་ཧི་པ་བཞིན་དུ་གཞན་དོན་གྱི་སྤྱོད་པ་བྱེད་པ་ཡིན་ནོ། ། དེ་ལ་སློབ་དཔོན་ལཱུ་ཧི་པའི་དགོངས་པ་ཇོ་བོ་ན་རོ་ཏ་པས་བསྐངས་པའི་མངོན་པར་རྟོགས་པ་འདི། སྐུ་གསུམ་ལམ་དུ་བྱེད་པའི་སྒྲུབ་ཐབས་ཡིན་ཏེ། དེ་ཡང་བློའི་སྤྱོད་ཡུལ་རྫོགས་པ་གཅིག་ལ་སྐུ་གསུམ་དུ་བཞག་པ་དང་།
དཀྱིལ་འཁོར་གྱི་འཁོར་ལོ་རྫོགས་པ་གཅིག་ལ་སྐུ་གསུམ་དུ་བཞག་པ་དང་། མངོན་པར་རྟོགས་པ་གཅིག་ལ་སྐུ་གསུམ་དུ་བཞག་པའོ། ། དང་པོ་ནི་བདག་གི་བློ་སྣང་གི་དཀྱིལ་འཁོར་ནི་ཞིང་སྐྱེས་ཀྱིས་སྤྲུལ་ལ། ཞིང་སྐྱེས་ཉིད་ཀྱང་ལྷན་སྐྱེས་ཀྱིས་སྤྲུལ་པའི་ཕྱིར། དེ་གཉིས་ཀའང་སྤྲུལ་པའི་སྐུའོ། ། ལྷན་སྐྱེས་ནི་གནས་འཕོ་བ་མེད་པའི་ཚུལ་གྱིས་ཟག་པ་མེད་པའི་བདེ་བ་དང་། ཆོས་ལ་ལོངས་སྤྱོད་པའི་ཕྱིར་ལོངས་སྤྱོད་རྫོགས་པའི་སྐུའོ། ། ཆོས་ཀྱི་སྐུ་ནི་ཆོས་ཀྱི་སྐུ་ཉིད་དོ། ། གཉིས་པ་དཀྱིལ་འཁོར་གྱི་འཁོར་ལོ་རྫོགས་པ་གཅིག་ལ་སྐུ་གསུམ་དུ་འཇོག་པ་ན། བདེ་བ་ཆེན་པོའི་འཁོར་ལོ་ནི་ཆོས་ཀྱི་སྐུ།
འཁོར་ལོ་གསུམ་ནི་ལོངས་སྐུ། སྒོ་མཚམས་མ་བརྒྱད་ནི་སྤྲུལ་པའི་སྐུའོ། ། མངོན་པར་རྟོགས་པ་རྫོགས་པ་གཅིག་ལ་སྐུ་གསུམ་དུ་འཇོག་ན། ཕྱིའི་དཀྱིལ་འཁོར་དག་པ་དང་བཅས་པ་སྤྲུལ་པའི་སྐུ་ལམ་དུ་བྱེད་པའི་སྒྲུབ་ཐབས། ལུས་ཀྱི་དཀྱིལ་འཁོར་སྔགས་ཀྱི་བྱིན་གྱིས་བརླབས་པ་དང་བཅས་པ་ལོངས་སྤྱོད་རྫོགས་པའི་སྐུ་ལམ་དུ་བྱེད་པའི་སྒྲུབ་ཐབས། རྫོགས་པའི་རིམ་པ་སྤྱོད་པ་དང་བཅས་པ་ཆོས་ཀྱི་སྐུ་ལམ་དུ་བྱེད་པའི་སྒྲུབ་ཐབས་སོ། ། དེ་ལ་འབྲིང་བསྡུས་གཉིས་ཀྱི་དབང་དུ་བྱས་ན་ཕྱིའི་དཀྱིལ་འཁོར་མེད་པས། ལུས་ལ་ལྷ་རྣམས་རྫོགས་པར་བསྐྱེད་པ་ཙམ་ནི་སྤྲུལ་པའི་སྐུ་ཡིན་ལ། བསྐྱེད་པ་གསལ་གདབ་པ་དང་། ཐིམ་པའི་ཚུལ་གྱིས་ལོངས་སྤྱོད་པ་ནི་ལོངས་སྤྱོད་པའི་སྐུ་ཡིན་ལ།
རྫོགས་པའི་རིམ་པ་སྤྱོད་པ་དང་བཅས་པ་ནི་ཆོས་ཀྱི་སྐུ་ལམ་དུ་བྱེད་པའི་སྒྲུབ་ཐབས་སོ། ། བཞི་པ་དེ་ལྟར་བསྒོམས་པའི་འབྲས་བུ་ལ་གསུམ་སྟེ་ཞེས་སོགས་བྱ་བ་དམན་པའི་དངོས་གྲུབ་དང་། འབྲིང་གྲུབ་པ་ཆེན་པོ་བརྒྱད་དང་། མཁའ་སྤྱོད་ཀྱི་དངོས་གྲུབ་དང་། རབ་ཕྱག་རྒྱ་ཆེན་པོ་མཆོག་གི་དངོས་གྲུབ་སྐུ་གསུམ་གྱི་རང་བཞིན་སངས་རྒྱས་ཀྱི་ས་རྡོ་རྗེ་འཛིན་པ་ཉིད་འགྲུབ་པ་ཡིན་ནོ། ། དེ་ལ་མཁའ་སྤྱོད་ཀྱི་དངོས་གྲུབ་གཞུང་ལས། འཕོ་བའི་ཚེ་ན་རྣལ་འབྱོར་པ། ། ཞེས་པ་ནས། མཁའ་སྤྱོད་གནས་སུ་འཁྲིད་པར་བྱེད། ། ཅེས་པའི་བར་ཏེ།
ཀུན་སྤྱོད་ལེའུ་བཅུ་བདུན་པ་ལས། རྣལ་འབྱོར་པ་ནི་འཕོ་བའི་ཚེ། ། དཔལ་ལྡན་ཧེ་རུ་ཀ་ལ་སོགས། ། དཔའ་བོ་དང་ནི་ཐམས་ཅད་དང་། ། རྣལ་འབྱོར་མ་ནི་ཇི་སྙེད་པ། ། ལག་ན་མེ་ཏོག་སྣ་ཚོགས་བསྣམས། ། བ་དན་རྒྱལ་མཚན་སྣ་ཚོགས་དང་། ། རོལ་མོའི་སྒྲ་ནི་སྣ་ཚོགས་དང་། ། སྣ་ཚོགས་གླུས་ནི་ཉེ་བར་མཆོད། ། འཆི་བ་ཞེས་བྱ་རྣམ་རྟོག་དེ། །
མཁའ་ལ་སྤྱོད་པའི་གནས་སུ་འཁྱེར། ། དེ་ལྟར་དཔའ་བོ་ཆེན་པོ་དང་། ། རྣལ་འབྱོར་མ་ནི་ས་སྟེང་དཀོན། ། ཞེས་གསུངས་པའི་དོན་དུ་སྣང་ངོ་། ། གལ་ཏེ་མཁའ་སྤྱོད་ཀྱི་གོ་འཕང་འཆི་ཁར་མ་ཐོབ་ན་འཁོར་ལོས་བསྒྱུར་བ་ལ་སོགས་པ་མཐོ་རིས་ཀྱི་རྟེན་ལ་ལམ་ལྷག་མ་རྣམས་བགྲོད་པར་བྱེད་དེ། དེ་ཉིད་ལས། བསམ་གཏན་གྱིས་ནི་བསམ་ཙམ་འམ། ། འདོད་ཅིང་ཀློག་གམ་བྲིས་པ་ཡིས། ། མཐོ་རིས་ལོངས་སྤྱོད་ཐོབ་འགྱུར་ཏེ། ། ཡང་ན་འཁོར་ལོས་བསྒྱུར་ཉིད་འགྱུར། །
ཞེས་གསུངས། རབ་ཕྱག་རྒྱ་ཆེན་པོ་མཆོག་གི་དངོས་གྲུབ་ནི། རྗེ་བཙུན་གྱི་ཀུན་སྤྱོད་ལེའུ་བཅུ་གསུམ་པ་ལས། བསྟན་པ་ཡི་ནི་སྤྲུལ་པ་ཡིན། ། བཤད་པས་ལོངས་སྤྱོད་རྫོགས་པར་འདོད། ། སོ་སོར་བསྟན་པ་མ་ལུས་ཉིད། ། མྱ་ངན་འདས་པ་དེ་ཉིད་བསྟན། ། སྐུ་གསུམ་འཁོར་ལོ་གསུམ་དུ་བཤད། ། ཆོས་དང་ལོངས་སྤྱོད་སྤྲུལ་མཚན་ཉིད། ། ཅེས་གསུངས་པ་ལྟར་སྐུ་གསུམ་ལ་བཞེད་དེ།
བཅུ་གསུམ་རྡོ་རྗེ་འཛིན་པའི་སར་གློ་བུར་གྱི་དྲི་མ་མ་ལུས་པ་དང་བྲལ་བའི་ཚེ་སྣང་བའི་དངོས་པོ་ཐམས་ཅད་བདེ་བ་ཆེན་པོ་ལྷན་ཅིག་སྐྱེས་པའི་ངོ་བོར་སྡོམ་པ་ནི་ཆོས་ཀྱི་སྐུ་དང་། དེ་ཉིད་འོག་མིན་དུ་གདུལ་བྱ་དག་པ་རྣམས་ལ་ལྷ་དྲུག་ཅུ་རྩ་གཉིས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་དུ་ཤར་བ་ནི་ལོངས་སྤྱོད་རྫོགས་པའི་སྐུ་དང་། དེ་ཉིད་གདུལ་བྱ་གྲུབ་པའི་ས་ལ་གནས་པ་རྣམས་ལ་སྤྲུལ་པ་མཆོག་གི་དཀྱིལ་འཁོར་དུ་ཤར་ནས། རིགས་ཅན་གསུམ་ལ་ཤཱཀྱ་ཐུབ་པ་ལ་སོགས་པ་དང་། རི་བོང་དང་། སྟག་དང་། སེང་གེ་དང་། གཟིངས་དང་ཟམ་པ་ལ་སོགས་པའི་རྣམ་འཕྲུལ་མཐའ་ཡས་པས་སེམས་ཅན་གྱི་དོན་བསམ་གྱིས་མི་ཁྱབ་པ་མཛད་པ་ནི་སྤྲུལ་པའི་སྐུར་བཞེད་ཅིང་། དེ་དག་གིས་འཕྲིན་ལས་ཐམས་ཅད་ཀྱང་སྐུ་གསུམ་གྱི་འཕྲིན་ལས་ཡིན་པར་བཞེད་དོ། ། དེ་དག་གི་ནི་གྲུབ་ཆེན་ལཱུ་ཧི་པའི་ལུགས་ཀྱི་འཁོར་ལོ་བདེ་མཆོག་གི་སྒྲུབ་ཐབས་བཤད་པས་བསྟན་ཟིན་ནས།
གཉིས་པ་གྲུབ་ཆེན་ནག་པོ་པ་ལུགས་ཀྱི་འཁོར་ལོ་བདེ་མཆོག་གི་སྒྲུབ་ཐབས་བཤད་པ་ལ། རྗེ་བཙུན་བླ་མ་མུས་ཆེན་འཁོར་ལོ་སྡོམ་པ་སངས་རྒྱས་རྒྱལ་མཚན་གྱི་གསུང་ལས་ཇི་ལྟར་ཟིན་པ་བཞིན་བརྗོད་པར་བྱ་སྟེ། དེ་ལ་ཡང་། གང་གིས་བསྒོམ་པ་བའི་རྟེན་གྱི་གང་ཟག གང་དུ་བསྒོམ་པ་གནས་ཀྱི་རྣམ་གཞག ནམ་བསྒོམ་པའི་དུས་ཀྱི་རྣམ་གཞག ཇི་ལྟར་བསྒོམ་པའི་ཆོ་གའི་རྣམ་གཞག་གོ ། དང་པོ་ནི། མཚན་ཉིད་དང་ལྡན་པ་སྟེ། ཕ་རོལ་ཏུ་ཕྱིན་པའི་ཐེག་པས་རྒྱུད་ལེགས་པར་སྦྱངས་ཏེ།
འགྲོ་བའི་དོན་དུ་རྣམ་མཁྱེན་གྱི་གོ་འཕང་མྱུར་དུ་ཐོབ་པར་འདོད་པས། བཀའ་སྲོལ་འདི་པའི་ལུགས་ཀྱི་དབང་ལེགས་པར་ཐོབ་སྟེ་རྒྱུད་སྨིན་པར་བྱས་པ། སྨིན་པ་མ་ཉམས་པའི་དམ་ཚིག་དང་སྡོམ་པ་ལ་གནས་པ། གནས་ནས་ཉམས་ལེན་གྱི་དོན་རྣམས་བླ་མ་ལས་ཐོབ་སྟེ། ཐོབ་པའི་དོན་ལ་ངེས་ཤེས་རྙེད་པའོ། ། དང་པོ་ནི། གྲུབ་ཆེན་འདི་ཉིད་ཀྱི་དཀྱིལ་ཆོག་ལས། འཇམ་ཞིང་སྙན་པར་སྨྲ་བ་དང་། ། སྙིང་རྗེ་ལ་སོགས་ཕན་སེམས་ལྡན། ། ཐོས་དང་ཀློག་ལ་མངོན་པར་བརྩོན། །
གསང་པའི་ཆོས་ལ་ལྷག་པར་དད། ། རྟག་པར་རྒྱུན་དུ་བླ་མ་གུས། ། སློབ་མ་དེ་ནི་ཡོངས་སུ་བཟུང་། ། ཞེས་བྱ་བའི་དོན་ནི། བཤད་སྦྱར་དུ། འཇམ་པ་ནི་ལུས་ཀྱི་སྤྱོད་པ་ངག་སྙན་པར་སྨྲ་བ། བྱང་ཆུབ་སེམས་ཀྱི་རྩ་བ་སྙིང་རྗེ་ལ་སོགས་པ་ཚད་མེད་གསུམ་དང་བྱང་ཆུབ་ཀྱི་སེམས་གསུམ་སྟེ་མདོར་ན་ཕན་སེམས་དང་ལྡན་པ་སྟེ་བྱང་ཆུབ་སེམས་དཔའ་དང་སེམས་དཔའ་ཆེན་པོའོ། ། ཕ་རོལ་ཏུ་ཕྱིན་པ་ལ་ཐོས་པ་ཆེ་ཞིང་ཀློག་པ་ལ་བརྩོན་པ། གསང་བའི་ཆོས་རྡོ་རྗེ་ཐེག་པའི་སྤྱོད་པ་ལ་ལྷག་པར་དད་པ། ལམ་གྱི་རྩ་བ་བླ་མ་ལ་གུས་པའི་སློབ་མ་བཟུང་ཞེས་གསུངས་པས།
སྨིན་གྲོལ་གཉིས་ལས་སྨིན་ལམ་གྱི་སྣོད་དུ་གྱུར་པ་ལ་མཚན་ཉིད་དེ་དག་ལྡན་དགོས་ཞེས་པའོ། ། རྒྱས་པར་མདོ་བསྟན་བཅོས་མན་ངག་དམ་པ་གཞན་གྱིས་བརྒྱན་ཏེ་བཤད་པར་བྱའོ། ། གཉིས་པ་ནི་གྲོལ་ལམ་གྱི་སྣོད་དུ་འགྱུར་བ་དེ་ཙམ་གྱིས་ཀྱང་མི་ཆོག་ཅིང་དབང་གིས་ལེགས་པར་སྨིན་པ་དགོས་ཏེ། ཕྱག་ཆེན་ཐིག་ལེར། དང་པོ་རེ་ཞིག་སློབ་མ་ལ། ། དབང་རྣམས་ལན་ཅིག་བསྐུར་བ་ཡི། ། དེ་ཚེ་གསང་ཆེན་བཤད་པ་ཡི། ། ངེས་པར་སྣོད་དུ་གྱུར་པའོ། ། ཞེས་དང་། སྒྲོན་གསལ་ལས།
དངོས་གྲུབ་ཐམས་ཅད་ནི་དཀྱིལ་འཁོར་དུ་དབང་བསྐུར་བ་ཉིད་ལས་འབྱུང་བར་འགྱུར་རོ། ། ཞེས་གསུངས། དབང་ཡང་རྒྱུད་གཞུང་དང་བཀའ་འདི་ཉིད་ལས་ལེགས་པར་ཐོབ་དགོས་ཏེ། གཤེད་དམར་བཅུ་གསུམ་མའི་རྒྱུད་ལས། དཀྱིལ་འཁོར་དུ་ནི་མ་ཞུགས་ལ། ། མིང་ཙམ་བསྟན་པར་མི་བྱ་སྟེ། ། དཀྱིལ་འཁོར་གཞན་དུ་ཞུགས་པ་ལ། ། འདི་ཡི་གསང་བ་བསྟན་མི་བྱ། ། ཞེས་གསུངས་པའི་དོན་དང་རྒྱུ་མཚན་རྣམས་ལེགས་པར་བསམ་མོ། ། གསུམ་པ་ནི།
དེ་ལྟར་སྨིན་པ་ཙམ་གྱིས་ཀྱང་མི་ཆོག་སྟེ། སླར་མི་ཉམས་ཤིང་དངོས་གྲུབ་ཐམས་ཅད་ཀྱི་རྩ་བ་དམ་ཚིག་དང་སྡོམ་པ་རྣམ་པར་དག་པ་ལ་གནས་དགོས་ཏེ། རྩ་རྒྱུད་ལེའུ་དང་པོར་ཤིན་ཏུ་མཉམ་གཞག་སྒྲུབ་པ་པོས། ། དམ་ཚིག་རྟག་ཏུ་བསྲུང་བར་བྱ། ། དམ་ཚིག་ཉམས་པས་དཀྱིལ་འཁོར་དུ། ། དབང་བསྐུར་དངོས་གྲུབ་ཐོབ་མི་འགྱུར། ། ཞེས་གསུངས་པས། དངོས་གྲུབ་འདོད་པས་སྒོ་གསུམ་བསྒྲིམས་ཏེ། དྲན་ཤེས་བཞིན་བརྟེན་དགོས། གལ་ཏེ་དམ་ཚིག་དང་འགལ་ཏེ་ལྟུང་བ་བྱུང་ན་དབང་བསྐུར་བའི་ནུས་པ་ཉམས་ཏེ།
དེའི་སྟོབས་ཀྱིས་དངོས་གྲུབ་ཐོབ་པར་མི་འགྱུར། ཕྲན་ཚེགས་ཐོབ་ཀྱང་ཉམས་པའི་དབང་གིས་རྡོ་རྗེའི་དམྱལ་བར་ལྟུང་བར་འགྱུར་བས་བསྲུང་བར་བྱའོ། ། དམ་ཚིག་ཀྱང་བཞི་སྟེ། བསྲུང་བའི་དམ་ཚིག ཟ་བའི་དམ་ཚིག མི་འབྲལ་བའི་དམ་ཚིག བསྒྲུབ་པའི་དམ་ཚིག་གོ ། དང་པོ་ལ་ཐུན་མོང་དང་། ཐུན་མོང་མིན་པ་གཉིས་ཏེ། དང་པོ་ནི།
དཀྱིལ་ཆོག་ཏུ། ཆེ་གེ་དུས་འདི་ནས་བཟུང་སྟེ། ཇི་སྲིད་གཉིས་མེད་ལ་གནས་བར། ། དེ་ཡི་ཚངས་སྤྱོད་གཉིས་མེད་ལ། ། ཉི་ཤུ་རྩ་གཉིས་ལེགས་པར་བསྲུང་། ། ཞེས་གསུངས་པའི་དོན། བཤད་སྦྱར་དུ། བདག་གིས་སྡོམ་པ་བཟུང་བའི་དུས་འདི་ནས་བཟུང་སྟེ། ཇི་སྲིད་གཉིས་མེད་སངས་རྒྱས་ཀྱི་གོ་འཕང་མ་ཐོབ་ཀྱི་བར། ནག་ནོག་གི་དྲི་མ་མེད་པས།
ཚངས་སྤྱོད་མཐའ་གཉིས་འགོག་ནུས་པའི་ཀུན་རྫོབ་དང་། དོན་དམ་བྱང་ཆུབ་སེམས་གཉིས་ཟུང་དུ་ཆུད་པས་གཉིས་མེད། འཇུག་པའི་བདག་ཉིད་རྩ་བ་བཅུ་བཞི་དང་ཡན་ལག་བརྒྱད་དེ་ཉི་ཤུ་རྩ་གཉིས་ཀྱིས་མ་གོས་པར་ལེགས་པར་བསྲུང་ཞེས་པའོ། ། དེ་དག་གི་དོན་ནི། རྗེ་བཙུན་གྱི་འཁྲུལ་པ་སྤོང་བ་ཆེན་པོ་ལ་རག་ལས་པས་དེར་བལྟའོ། ། གཉིས་པ་ལ། སྤྱིར་གཡོན་པའི་ཀུན་སྤྱོད། ཁྱད་པར་བུད་མེད་ལ་མ་གུས་པ་སྤང་བ། ཉིང་དགོས་སུ་རང་གི་ཤེས་རབ་མ་དང་འབྲེལ་བ་བརྒྱད་དོ། ། དང་པོ་ནི།
རྩ་རྒྱུད་ཉེར་བརྒྱད་པར། འཇིག་རྟེན་ལས་རྟག་གཡོན་ནས་སྤྱོད། ། རྐང་པ་གཡོན་པ་སྔོན་ལ་དོར། ། ལག་པ་གཡོན་པ་སྔོན་དུ་བསྒྱུར། ། གཡོན་གྱི་སྤྱོད་པས་རབ་མཆོད་བྱེད། ། ལུས་ཀྱི་གཡོན་ནི་རྣམ་པར་འཁྲི། ། གཡོན་པ་ཡིས་ནི་ཚིམ་པར་བཟའ། ། ཞེས་གསུངས་ཤིང་དེའི་ཕན་ཡོན་ཡང་རྩ་རྒྱུད་ལས། སྐྱེས་པ་བུད་མེད་གཡོན་པས་འགྲོ ། འདོད་པའི་དངོས་གྲུབ་སྟེར་བར་བྱེད། །
ཁྱིམ་དང་ཞིང་ན་རྣམ་གནས་པའི། ། ཤིན་ཏུ་རིང་ཡང་ཤེས་པར་འགྱུར། ། ཞེས་གསུངས། ཡང་རྒྱུད་ལས། ཁམས་གསུམ་རྒྱུ་དང་མི་རྒྱུ་བར། ། འགྲོ་ཀུན་གཡོན་ལས་བྱུང་བ་ཡིན། ། ཞེས་གསུངས། རྡོ་རྗེ་མཁའ་འགྲོར། གཡོན་པའི་སྤྱོད་པ་ཤེས་རབ་སྟེ། ། གཡས་པ་དེ་བཞིན་ཐབས་ཡིན་ནོ། །
ཞེས་གསུངས། ཧེ་རུ་ཀ་མངོན་བྱུང་དུ། དཔལ་ལྡན་ཁྲག་འཐུང་གཡོན་པས་སྤྱོད། ། སྒྲུབ་པོ་ས་སྟེང་ས་འོག་ན། ། བཟླས་དང་བརྟུལ་ཞུགས་བྲལ་བས་ཀྱང་། ། གཡོན་པས་དངོས་གྲུབ་འགྱུར་བ་ཡིན། ། ཞེས་གསུངས་པས། ཆོས་ཐམས་ཅད་ཤེས་རབ་བདག་མེད་པའི་དོན་དྲན་པ་ལས་སྐད་ཅིག་ཀྱང་མ་གཡོས་པར་བྱའོ། ། འདི་ནི་སྤྱིར་ཐེག་ཆེན་ཁྱད་པར་དུ་གསང་སྔགས་ཀྱི་དམ་ཚིག་ཡིན་ལ། འདི་པའི་ལུགས་ཀྱི་ཀུན་སྤྱོད་ཐམས་ཅད་འདིའི་ཆོས་ཅན་དུ་རིག་པར་བྱའོ། །
གཉིས་པ་ནི། རྩ་རྒྱུད་ལས། ཕྱག་རྒྱ་དང་བྲལ་གསང་སྔགས་ནི། ། ལུས་ཅན་རྣམས་ལ་འགྲུབ་མི་འགྱུར། ། ཞེས་དགག་པ་དང་། ཕོ་ཉའི་ལམ་ལ་དགའ་རྣམས་ཀྱི། ། སྒྲུབ་པ་པོ་ནི་དངོས་གྲུབ་འགྱུར། ། ཞེས་གསུངས། གུས་པ་བྱེད་ཚུལ་ཡང་། བུད་མེད་ཐམས་ཅད་མཐོང་བ་ན། །
གཡོན་ནས་ལན་གསུམ་བསྐོར་བྱ་ཞིང་། ། སྤྱི་བོས་ཕྱག་ནི་བྱས་ནས་ཀྱང་། ། ལན་གསུམ་བར་དུ་གསོལ་བ་གདབ། ། ཅེས་གསུངས། ཕན་ཡོན་ཡང་། རྩ་རྒྱུད་ཉེར་དྲུག་པར། མོས་དང་དད་པ་འཕེལ་བྱེད་པ། ། རྟག་པར་དངོས་གྲུབ་རྣམས་ཀྱི་རྒྱུ། ། ཞེས་གསུངས་པས་དེ་དག་ཕལ་ཆེར་བྱའོ། ། གསུམ་པ་ནི།
ལྷ་མོ་གཞན་དང་ཀུན་སྦྱོར་བ། ། ཞེས་གསུངས་པ་ནི། རང་གི་རྟགས་སྦྱངས་བྱས་པ་བོར་ནས། མ་བྱས་པ་བསྟེན་ན་དམ་ཚིག་ཉམས་སོ། ། འདོད་ལ་ཆགས་པར་འགྱུར་འགྲོ་བ། ། ཞེས་པས་འདོད་པ་ལ་ཆགས་པས། དེ་ལ་འགྲོ་བར་བྱེད་ན་དམ་ཚིག་ཉམས་སོ། ། མི་གཡོ་བདག་གཞན་གཉིས་མེད་པ། ། ཞེས་པས་ཆོས་ཐམས་ཅད་མཉམ་པ་ཉིད་ལས་མི་གཡོ་བས། བདག་གཞན་གཉིས་མེད་དུ་རྟོགས་པའི་དེ་ཁོ་ན་ཉིད་དང་བྲལ་བས་བསྟེན་ན་དམ་ཚིག་ཉམས་སོ། །
གཉིས་སུ་མེད་དང་ཐོགས་པ་མེད། ། ཅེས་པས་ཕོ་ཉ་མ་བཟང་ངན་གཉིས་སུ་མེད་པ་དང་། བཟང་ངན་ལ་ཐོགས་པ་མེད་པས་མ་ཤེས་ན་དམ་ཚིག་ཉམས་སོ། ། དང་པོ་ནི་དངོས་སུ་བླང་དོར་བྱས་པ་ཡིན་ལ། འདི་ནི་བླང་དོར་གྱི་བསམ་པས་སྟོང་པ་ལ་བཞག་པས་ཟློས་སྐྱོན་མེད་དོ། ། དམ་ཚིག་སྤྱོད་པ་སྤྱད་པར་བྱ། ། ཞེས་པ་དོན་གྱི་བཞི་པ་རྟོགས་པར་བྱ་བའི་བསམ་པས་སྤྱད་པར་བྱ་ཡིས། དེ་དང་བྲལ་བའི་བསམ་པས་བསྟེན་ན་བྲལ་ལོ། ། བུད་མེད་དབང་ཕྱུག་ཤིན་ཏུ་སྦྱར། ཞེས་པས་མ་དང་སྲིང་མོ་ལ་སོགས་པའི་ཡོན་ཏན་དང་ལྡན་པའི་ཕྱག་རྒྱ་བསྟེན་པ་ལས་བཟློག་ནའོ། །
ཚངས་སྤྱོད་དེ་བཞིན་བསམ་གཏན་གནས། ཞེས་པས་ཚངས་སྤྱོད་ནི། བྱང་སེམས་ནོར་བུའི་རྩེ་ལས་མི་འཕོ་བ་སྟེ། དེ་ལ་མི་ཚངས་པ་སྤྱོད་པ་མེད་པས་སོ། ། བསམ་གཏན་གནས་ནི། དཔའ་བོ་གཅིག་པས་མི་ཆོག་པས། དཀྱིལ་འཁོར་བསྒོམ་པ་ལ་རྩེ་གཅིག་གནས་པའོ། ། ཁྲོ་མེད་རྒྱུད་དུ་ཀུན་ཏུ་སྤྱོད། ། ཅེས་པ་ནི། གཞན་གྱི་གནོད་པའི་རྒྱུ་རྐྱེན་དང་འཕྲད་ཀྱང་རང་རྒྱུད་ལ་ཁྲོ་བ་མེད་པའི་ཀུན་སྤྱོད་ལ་གནས་པའོ། །
འདི་བརྒྱད་དམ་ཚིག་ཀུན་སྤྱོད་ཡིན། ། ཞེས་རྩ་རྒྱུད་ཉེར་དྲུག་པར་བཤད་དོ། ། ཉེར་བདུན་པར། ཕོ་ཉ་རལ་གྲིའི་སོ་འདྲ་ཞིང་། ། དག་བྱེད་བསོད་ནམས་འཕེལ་བྱེད་ཡིན། ། ཞེས་བསྟེན་ཚུལ་ལ་སོགས་པའི་ཕན་ཡོན་བཤད་དོ། ། བསྟེན་པའི་རྟེན་ནི། ཁྱིམ་པ་དང་རབ་བྱུང་གཉིས་ལས་ཕྱི་མ་ནི། དེ་ཉིད་རིག་པ་ཉེས་པ་མེད། ། ཅེས་གསུངས་པས།
བདེན་པ་མཐོང་བས་བསྟན་པ་ལ་སྨོད་པའི་དགག་བྱ་མེད་ན་བརྟེན་པར་གསུངས་སོ། །

སློབ་དཔོན་ཁ་ཅིག་རྩེ་མོའམ། བཟོད་པ་ཐོབ་ན་དེ་ཉིད་རིག་པར་བཞེད་དོ། ། གཉིས་པ་བཟའ་བའི་དམ་ཚིག་ལ། རྒྱུན་དང་ཁྱད་པར་གྱི་བཟའ་བའི་དམ་ཚིག་གཉིས་ལས། དང་པོ་ལ་བདུད་རྩི་རིལ་བུ་བསྒྲུབ་པའི་ཚུལ། གྲུབ་པ་དམ་ཚིག་ཏུ་བསྟེན་པའི་ཚུལ། བསྟེན་པའི་ཕན་ཡོན་དང་གསུམ་ལས། དང་པོ་ནི། རྩ་རྒྱུད་ལེའུ་དང་པོར། སྦྲང་རྩི་མཚལ་དང་ག་པུར་བཅས། ། དམར་པོ་ཙནྡན་སྦྱར་བ་ནི། །
ཞེས་པས་རྫས་བསྟན་ཏེ། སྦྲང་རྩི་ནི་དྲི་ཆུ། མཚལ་ནི་རཀྟ། ག་པུར་བྱང་སེམས་བཅས་ཀྱི་དྲི་ཆེན། དམར་པོ་ཙནྡན་གྱི་ཤ་ཆེན་རྣམས་དངོས་སུ་བསྟན་ནོ། ། སྒྲུབ་པའི་ཚུལ་ནི། ཚོགས་ཀྱི་ནང་དུ་གཞག་བྱ་བ། ། རྡོ་རྗེ་ཀུན་མཚན་མཚན་མ་འཛིན། ། ཞེས་པས་བསྒྲུབ་པའི་དུས་དང་ཆོ་ག་མཚོན་ནས་བསྟན་ནོ། ། ལག་ལེན་དངོས་ནི་རྗེ་བཙུན་དང་འཕགས་པའི་ཡིག་ཆའི་སྟེང་ནས་མཐོང་བ་བརྒྱུད་པ་བཞིན་ནོ། །
གཉིས་པ་ནི་སྦོམ་པོ་མཐའ་ལྟག་རྩེ་སྦྱར་བས། ། རྣལ་འབྱོར་རིག་པས་རྟག་ཏུ་སྤྱད། ། ཞི་བའི་བཏུང་བ་བཞིན་མྱངས་ན། ། ཞེས་པས་བསྟན། སྦོམ་པོ་མཐའ་ལྟག་མཐེབ་སྲིན་རྩེ་མོ་སྦྱར་བས་ལྕེའི་སྟེང་དུ་བཞག སུ་ཡིས་ན། རྣལ་འབྱོར་རིག་པ་སྟེ། བདུད་རྩི་མྱང་བའི་ཆོ་ག་རིག་པའི་སྒྲུབ་པ་པོ་ཡིས་སོ། ། རྟག་ཏུ་སྤྱད་ནི། རབ་ཐུན་བཞིའི་ཐོག་མཐའ་རེ་རེ་སྟེ་བརྒྱད།
འབྲིང་ཐུན་མགོ་ལ་རེ་རེ་སྟེ་བཞི་བཞི། ཐ་མ་ཐུན་དང་པོ་ལ་གཅིག་བཞག་ལ་བསྟེན་པའོ། ། དེ་ཡང་མ་གྲུབ་ན་ཟླ་བ་རེ་རེ་ལ་རེ་རེ་བསྟེན། དེའང་མ་གྲུབ་ན་ཟླ་བ་དྲུག་ལ་རེ་རེ། དེའང་མ་གྲུབ་ན་དཔྱིད་ཟླ་འབྲིང་པོའི་ཚེས་བཅུ་གཉིས་ལ་རེ་རེ་བསྟེན་ནོ། ། ཞི་བའི་བཏུང་བ་བཞིན་མྱངས་ན། ། ཞེས་ཏེ། ཞི་བ་ལྷ་ཡིན་ལ། དེ་ལ་ལྷའི་བདུད་རྩི་མྱང་བ་བཞིན་དུ་རེག་པའི་དུས་དལ་བར་མྱང་། ལྕེའི་སྟེང་དུ་རོ་ཕྱིན་པར་མྱང་།
ཡུན་རིང་བར་མ་ཡེངས་པར་ཞི་རྒྱས་ལ་སོགས་པ་ལས་གང་བསྒྲུབ་པ་ལ་དམིགས་ཏེ་མྱང་བའོ། ། གསུམ་པ་ཕན་ཡོན་ནི། ཀམ་པ་ལས། འདི་ལྟ་བུ་ཡི་སྦྱོར་བ་ཡིས། ། རྡོ་རྗེ་སེམས་དཔའ་མཉམ་དང་འགྱུར། ། དངོས་གྲུབ་རྟག་པ་ཐོབ་པར་འགྱུར། ། ཞེས་པ་སྟེ། བཅུད་ལེན་དེས་རྡོ་རྗེའི་ལུས་ཐོབ་པར་འགྱུར་རོ། ། གཞན་ཡང་། ཉོན་མོངས་པ་ལྔ་དང་ནད་ལྔ་ཞི་བ་དང་སེལ།
བར་ཆད་ཐམས་ཅད་ཞི། མཁའ་འགྲོ་ཐམས་ཅད་འདུ་བས་བྱིན་གྱིས་རློབ་པའོ། ། དེ་དག་གང་གི་ནུས་པ་ཡིན་ན། འདི་ནི་མི་འཆི་བཅུ་ཕྱེད་འགྱུར། ། དངོས་གྲུབ་ཐམས་ཅད་འཇུག་བྱེད་ཡིན། ། ཞེས་གསུངས་པས། མི་འཆི་བ་ནི་བདུད་རྩི་ཡིན་ལ། བཅུ་ཕྱེད་ནི་བདུད་རྩི་ལྔ་སྟེ། དེ་མྱངས་པའི་ནུས་པའོ། ། གཞན་ཡང་དངོས་གྲུབ་གཉིས་པོ་ཐམས་ཅད་ཐོབ་པའི་གྲོགས་སུ་འགྱུར་རོ། །
གཉིས་པ་ཁྱད་པར་གྱི་བཟའ་བའི་དམ་ཚིག་ནི་ཚོགས་ཀྱི་འཁོར་ལོ། དེ་ལ་རྟེན་གྱི་སྒོ་ནས་སྐྱེས་པ་ཁོ་ན་ཚོགས་པ་ལ་དཔའ་བོའི་སྟོན་མོ་དང་། བུད་མེད་ཁོ་ན་ཚོགས་ལ་དཔའ་མོའི་སྟོན་མོ་དང་། གཉིས་ཀ་འདུས་པའི་ཚོགས་ཀྱི་འཁོར་ལོ་སྟེ་གསུམ། དུས་ཀྱི་སྒོ་ནས་དབང་བསྐུར་བ། རབ་ཏུ་གནས་པ། རྒྱུད་དོན་ཟབ་མོ་འཆད་པ་སོགས་ཀྱི་ཚེ་ནི། དགའ་སྟོན་ཙ་རུའི་བཟའ་བའོ། ། རྣལ་འབྱོར་གྱི་སྒོ་ནས་མཛའ་བ་འདུས་པའི་སྟོན་མོ་དང་། གཙོ་བོ་བདག་བསྐྱེད་ཀྱི་སྒོ་ནས་མཆོད་པ་དང་།
གཙོ་བོ་མདུན་བསྐྱེད་ཀྱི་སྒོ་ནས་མཆོད་པའོ། ། དགོས་པའི་སྒོ་ནས་སངས་རྒྱས་ཀྱི་གར། མཆོད་ཡུལ་གྱི་སྒོ་ནས་རིགས་ལྡན་མ་མཆོད་པ་དང་། གཞོན་ནུ་མའི་སྟོན་མོ་ལྟར་རོ། ། ཁྱད་པར་འདིར་ཚེས་བཅུ་གཉིས་གསལ་ཏེ། ཚེས་བཅུ་ལ་ནི་དེ་རབ་མཆོད། ། ཅེས་གསུངས། ཕྱག་བཞེས་ནི། རྗེ་བཙུན་གྱི་ཚོགས་འཁོར་འབྲིང་པོ་སྟེ། དེ་ཡང་ཤིན་ཏུ་གསལ་བར་བྱས་པ་གསང་བ་ཀུན་རྒྱན་དང་།
བདེ་ཆེན་རྣམ་རོལ་ཞེས་པ་རྗེ་བཙུན་ཀུན་དགའ་བཟང་པོ་པས་མཛད་པ་འདིའི་ལོག་རྟོག་གི་དྲི་མ་སེལ་བ་དང་བཅས་པ། ས་པཎ་གྱིས་ཚོགས་འཁོར་རྩོད་སྤོངས་རྣམས་ལས་ངེས་ཤེས་རྙེད་པར་བྱའོ། ། དེ་ལྟར་བྱས་པའི་ཕན་ཡོན་ཡང་། ས་པཎ་གྱི་མཁན་པོ་ཁ་ཆེ་བའི་ཞལ་ནས། བསོད་ནམས་ཀྱི་ཚོགས་ལ་བསམ་པས་བསྡུས་པ་ལ་བྱང་ཆུབ་ཀྱི་སེམས་དང་། སྦྱོར་བས་བསྡུས་པ་བསྐྱེད་རིམ་ཟབ་མོ་དང་འབྲེལ་བའི་ཚོགས་འཁོར་ཆེ་བར་གསུངས་ཏེ། རྡོ་རྗེ་འཆང་ཆེན་པོས། རྒྱུད་ཀྱི་མཐར་ཐུག་པ་དཔལ་ལྡན་འདུས་པ། འཁྲུལ་འཁོར་གྱི་མཐར་ཐུག་པ་གཤིན་རྗེའི་གཤེད་སྐོར། སྤྱོད་པའི་མཐར་ཐུག་པ་བདེ་མཆོག་སངས་རྒྱས་ཐོད་པ།
བསོད་ནམས་ཀྱི་མཐར་ཐུག་པ་ཚོགས་ཀྱི་འཁོར་ལོར་བཤད་ཅེས་དང་མཁའ་འགྲོ་མ་རྡོ་རྗེ་གུར་ལས། བསོད་ནམས་དང་ཡེ་ཤེས་ཀྱི་ཚོགས་རྒྱ་མཚོ་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ་ཞེས་གསུངས། གཞན་ཡང་། སྒྱུ་མ་བདེ་མཆོག་ཀྱེ་རྡོ་རྗེ། ། གང་དུ་ཟོས་པས་འདོད་དོན་ཀུན། ། བསྒྲུབ་པ་ཅན་གྱི་དངོས་གྲུབ་འགྱུར། ། ཞེས་གསུངས་ཏེ་མཐའ་ཡས་སོ། ། གསུམ་པ་མི་འབྲལ་བའི་དམ་ཚིག་ལ་ཤིན་ཏུ་མང་བར་གསུངས་ནའང་། གཙོ་བོར་གྱུར་པ་སྐུ་གསུང་ཐུགས་ཀྱི་དམ་ཚིག་རྫས་གསུམ་སྟེ། སྐུའི་དམ་ཚིག་ཏུ་རྒྱུད་ནས་གསུངས་པ་བཞིན་གྱི་བྲིས་སྐུ་རབ་གནས་ཅན།
གསུང་གི་དམ་ཚིག་ཏུ་རྒྱུད་ནས་གསུངས་པ་ལྟར་གྱི་རྒྱུད་ཀྱི་གླེགས་བམ་སྦྲང་ཆེན་གྱི་སྣག་ཚས་བྲིས་པ་དཀྱུས་སུ་སོར་བཅུ་གཉིས། ཞེང་དུ་སོར་བཞི་པ་རབ་གནས་ཅན་ནོ། ། ཐུགས་ཀྱི་དམ་ཚིག་ཏུ་རྡོ་རྗེ་དྲིལ་བུ་མཚན་ཉིད་དང་ལྡན་པ་རབ་གནས་ཅན་ནོ། ། དེ་དག་ཀྱང་དམ་ཚིག་དང་མི་ལྡན་པས་མ་མཐོང་བ་དགོས་ཏེ། སྒྱུ་མ་བདེ་མཆོག་ཏུ། གླེགས་བམ་དང་ནི་བྲིས་སྐུ་ཉིད། ། གལ་ཏེ་སྐལ་མེད་ཀྱིས་མཐོང་ན། ། སྐྱེ་བ་འདིར་ནི་དངོས་གྲུབ་མེད། ། འཇིག་རྟེན་ཕ་རོལ་སྤྱོད་ཡུལ་མིན། ། ཞེས་གསུངས་པས་གསང་ཞིང་སྦས་ནས་འཆང་ངོ་། །
དེ་དག་དགོས་པ་མེད་པར་ཞག་གཅིག་ཀྱང་འབྲལ་དུ་མེད་ལ། དགོས་པའི་དབང་གིས་ཞག་དྲུག་པའི་མཚན་མོའི་མཐའ་ཚུན་ཆད་དུ་འབྲལ་བར་སྣང་སྟེ། ཉན་ཐོས་དག་ཏུ་རློམ་བྱེད་པའི། ། ནང་དུ་ཞག་བདུན་གནས་པ་དང་། ། ཞེས་གསུངས་པའི་རིགས་པས་ཤེས་གསུངས། བཞི་པ་བསྒྲུབ་པའམ། བསྟེན་པའི་དམ་ཚིག་ལ་ཡང་ཤིན་ཏུ་མང་བར་ཤེས་པར་དགོས་ནའང་། གཙོ་བོར་ལམ་རིམ་གཉིས་བསྒོམ་པ་སྟེ། འདིའང་དུས་སྐད་ཅིག་ཀྱང་རིམ་གཉིས་ཀྱི་ཏིང་ངེ་འཛིན་བསྒོམ་པའི་རྟོག་པ་ལས་མ་གཡོས་པའོ། ། ཐ་ནའང་ཐུན་དྲུག་ཏུ་བསྒོམ་པ་གཅིག་དགོས་ཏེ།
འདི་ཉེ་བར་འཁོར་གྱི་མདོ་དཔང་དུ་བྱས་ན། བྱང་ཆུབ་ཀྱི་སེམས་ལ་ཐུན་དྲུག་དགོས་ལ། རྡོ་རྗེ་འཆང་གི་གསུང་དཔང་དུ་བྱས་ནའང་འདིར་ཐུན་དྲུག་ངེས་པར་དགོས་ཏེ། རིན་ཆེན་རིགས་མཆོག་ཆེན་པོ་ལ། ། ཉིན་དང་མཚན་མོ་ལན་དྲུག་ཏུ། ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། ཞེས་དང་། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་ཡང་བཟླས་པར་བྱ། །
གང་ཚེ་ཉམས་གྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། ཞེས་གསུངས་པའོ། ། དེ་ལྟ་བུའི་དམ་ཚིག་གི་ཚོགས་ནི་དངོས་གྲུབ་ཐམས་ཅད་ཀྱི་གཞི་ཡིན་པ་ལ་ངེས་ཤེས་བསྐྱེད། ཁྱད་པར་ལས་དང་པོ་པའི་བསྲུང་བའི་དམ་ཚིག་ལ་དགོས་པ་གལ་ཆེ་ཞིང་། དེ་ལ་བླང་དོར་ཤེས་པའི་ཕྱིར། རྗེ་བཙུན་གྱི་འཁྲུལ་སྤོང་གི་མགོ་མཇུག་བར་གསུམ་དུ་གསུངས་པའི་དགོངས་དོན་རྣམས་ལ་ངེས་པའི་ཤེས་པ་གཏིང་ཐག་པ་ནས་བསམས་ནས་དྲན་པར་བྱའོ། ། བཞི་པ་ནི། དེ་ལྟར་དམ་ཚིག་ལ་གནས་ནས་གང་ཉམས་སུ་བླང་བྱའི་ཆོས་ལ་ཐོས་བསམ་གྱི་སྒོ་ནས་ངེས་ཤེས་རྙེད་པ་དགོས་ཏེ། རྩ་རྒྱུད་སོ་གཉིས་པར།
དེ་ནས་རྟག་ཏུ་སྒྲུབ་པ་པོས། ། སྔགས་ཀྱི་ལྷ་ནི་ཤེས་ནས་བསྒོམ། ། དེ་ལྟ་བུ་ཡི་ཁྱད་པར་གྱིས། ། སྒྲུབ་པ་པོ་ནི་དངོས་གྲུབ་འགྱུར། ། ཞེས་གསུངས། རྩ་རྒྱུད་ལས། རང་རྒྱུད་སྔགས་དང་རྣལ་འབྱོར་ཤེས། ། ཞེས་གསུངས། རྒྱུད་གཞན་ལས། གསང་བའི་དེ་ཉིད་མི་ཤེས་པས། །
བསྒྲུབས་ཀྱང་འགྲུབ་པ་ཉིད་མི་འགྱུར། ། ཞེས་གསུངས། ཐོས་བསམ་ཡང་རང་གི་གཞུང་རྣམས་ལ་བལྟས་པ་ཙམ་གྱིས་མི་ཤེས། ཤེས་ཀྱང་བྱིན་རླབས་མི་འོངས་པས། བླ་མ་ལ་ལྟོས་དགོས་ཏེ། དཔལ་ཁ་སྦྱོར་ལས། གསང་དོན་དེ་ཉིད་དངོས་པོ་ཡང་། ། གཅིག་ནས་གཅིག་བརྒྱུད་ཤེས་པར་བྱ། ། བླ་མ་རབ་ཀྱི་ཞལ་ལས་བླངས། ། ཞེས་གསུངས།
ཤྲདྷས། དང་པོར་ཉན་པའི་ཤེས་རབ་ཀྱིས། ། ཚིག་གིས་རྒྱུད་ལ་ཐོས་པ་བསྐྱེད། ། དེ་ནས་བསམ་པའི་ཤེས་རབ་ཀྱིས། ། ཚིག་དང་དོན་ལ་འབྲེལ་པར་བསླབ། ། དེ་ནས་བསྒོམ་པའི་བློ་རྩལ་གྱིས། ། དང་པོར་བསྐྱེད་པའི་རིམ་ལ་བསླབ། ། དེ་ནས་རྫོགས་པ་མཐར་དབྱུང་སྟེ། ། ཁ་ཕུབ་རྡོལ་དང་དུག་ཅན་གྱི། ། སྐྱོན་རྣམས་སྤངས་ཏེ་རྒྱུན་བསྒོམས་ན། །
ཆུ་ལུད་རྐྱེན་གྱིས་འབྲས་བསྐྱེད་བཞིན། ། འབྲས་བུ་མངོན་འགྱུར་ཐེ་ཚོམ་མེད། ། ཅེས་གསུངས་པས་རྟེན་གྱི་གང་ཟག་ནི་མཚན་ཉིད་དེ་དག་དང་ལྡན་པ་ཞིག་དགོས་ཤིང་། གྲུབ་ཆེན་གྱི་གཞུང་ལས། འཇིགས་བྲལ་ཡོངས་སུ་དག་པའི་བློས། ། མ་ལུས་རྣམ་རྟོག་ཕར་བསལ་ཏེ། ། ཞེས་གསུངས་པ་ལྟར་སྡོམ་པ་གསུམ་དང་འགལ་བའི་ཉེས་པའི་འཇིགས་པ་དང་བྲལ་བ། དེའི་སྟེང་དུ་བསྐྱེད་རིམ་བསྒོམ་པའི་བློ་དང་ལྡན་པའི་རྣལ་འབྱོར་པ་དང་། གཅིག་ཏུ་སེམས་ཅན་གདུག་ཅིང་གཏུམ་ཞེས་སོགས་གསུངས་པས། སྟོང་ཉིད་སྙིང་རྗེའི་སྙིང་པོ་ཅན་གྱི་བྱང་ཆུབ་ཀྱི་སེམས་ཀྱི།་
རྒྱུད་སྦྱངས་པ། ནག་པོ་དཀྱིལ་འཁོར་གྱི་ཆོ་གས་དབང་ལེགས་པར་བསྐུར་བ་ཐོབ་པའི་རྣལ་འབྱོར་པ་དེ་སྒོམ་པ་པོའི་རྟེན་གྱི་གང་ཟག་གོ ། གཉིས་པ་ནི། ཨ་བྷི་དྷ་ན་ལས། གནས་ནི་བརྟག་པ་བྱས་པའམ། ། ཡིད་ནི་གང་དུ་དགའ་གྱུར་པ། ། སྣ་ཚོགས་འཁོར་ལོ་སྡོམ་པ་ཡིས། ། དངོས་གྲུབ་མཆོག་ནི་ཐོབ་པར་འགྱུར། ། ཞེས་གསུངས་པ་ལྟར། རྣལ་འབྱོར་པ་རང་གི་བློས་བརྟགས་ཏེ།
གང་དུ་ནད་གཞི་ལ་སོགས་པ་མི་བསྐྱེད་པ། དགྲ་ཇག་ཆོམ་རྐུན་ལ་སོགས་པས་དབེན་ཞིང་། མཆོག་ཐུན་མོང་གི་དངོས་གྲུབ་འགྲུབ་པའི་གནས་མཆོག་ཏུ་གྱུར་པའམ། ཡང་ན་རང་གི་ཡིད་དང་མཐུན་པ་དེར་སྡོད་སྙིང་འདོད་ཅིང་བག་ཕེབས་པ་བློ་བདེ་བ་ཉམས་དགའ་བའི་གནས་མེ་ཏོག་དང་འབྲས་བུ་ལ་སོགས་པ་ཕུན་སུམ་ཚོགས་པ། འབབ་ཆུ་དང་སྐྱེད་མོས་ཚལ་ལ་སོགས་པས་བརྒྱན་པའི་དགའ་ཞིང་ཡིད་དུ་འོང་བའི་གནས་གཉིས་གསུངས་སོ། ། དེ་ལྟ་བུའི་གནས་སུ་བསམ་གཏན་གྱི་ཁང་བུ། ལང་།་ ན་མགོ་བོ་མི་ཐུག་པ། བརྐྱངས་ན་རྐང་པ་མི་ཐུག་པ། འདོམ་ཤད་བརྐྱང་།་
ན་ཤོང་བ། ཕྱིན་ན་གོམ་གསུམ་འདོར་ཐུབ་པའི་ཁང་བུའི་ནང་དུ་ཆག་ཆག་བཏབ། བདུད་རྩི་ལྔའི་ཆུས་བྱུགས། མེ་ཏོག་སིལ་མ་གཏོར་ཏེ། ཨ་བྷི་དྷ་ན་ལས། བདུད་རྩི་ལྔ་ཡི།་ ཆུ་ཡིས་ནི། ། ས་ཕྱོགས་ཀྱང་ནི་བྱུག་པར་བྱ། ། བཟོད་པའི་ཕ་རོལ་ཕྱིན་མེ་ཏོག ། འབད་པ་ཡི་ནི་གཏོར་བར་བྱ། །
ཞེས་གསུངས་སོ། ། ས་ཕྱོགས་དེར་རྣལ་འབྱོར་པ་རབ་ཡིན་ན། རོ་དངོས་ལ་རིགས་ལྔ་སོ་སོའི་མཚན་མ། འབྲིང་ན་མི་ལྤགས་ལ་མཚན་མ་བྲི། ཐ་མ་ཡིན་ན་དུར་ཁྲོད་ཀྱི་རོའི་རས་ལ་མི་ལྤགས་ཀྱི་གཟུགས་བྲིས་པ་དེ་ལ་རིགས་ལྔའི་མཚན་མ་བྱས་པའི་གདན་ལ་ཁ་ལྷོ་ཕྱོགས་སུ་ཕྱོགས་ལ་འདུག་སྟེ། ཁ་ལྷོར་ལྟ་བ་སློབ་དཔོན་ཛ་ཡ་སེ་ནས་བཤད་ཅིང་། དེའི་དོན་ཡང་སློབ་དཔོན་བྷ་ཝ་བྷ་དྲས། ལྷོ་ཤེས་རབ་ཀྱི་གནས་དང་། དགའ་བའི་གནས་ཡིན་པའི་རྒྱུ་མཚན་ལྷོར་བལྟ་བར་བཤད་དོ། ། གསུམ་པ་ནི།
ལས་དང་པོ་པ་ཡིན་ན་སྲོད་ཀྱི་དུས་སུ་བསྒོམ།་ ཏེ། སྲོད་དངོས་གྲུབ་མང་ཞིང་བར་ཆད་ཉུང་བའི་དུས་ཡིན་པའི་ཕྱིར་ཏེ། རྡོ་རྗེ་མཁའ་འགྲོ་ལས། ཡུལ་འདི་དག་ནི་བུ་མོ་གང་། ། སྒྲུབ་པ་པོ་ལ་དངོས་གྲུབ་སྟེར། ། རྟག་ཏུ་མཚན་མོ་འཚམས་པ་དང་། ། ཞེས་གསུངས་པའི་ཕྱིར། འབྲིང་ཡིན་ན། ཐོ་རངས་དང་ཐུན་གཉིས་སུ་བསྒོམ།
རབ་ཡིན་ན་ཉིན་གུང་ནམ་གུང་དང་ཐུན་བཞི་རུ་བསྒོམ་པའོ། ། བཞི་པ་ཇི་ལྟར་བསྒོམ་པའི་ཆོ་ག་ལ་བཞི། ལྷ་མ་གྲུབ་པ་གྲུབ་པར་བྱེད་པའི་སྒྲུབ་ཐབས། སྔགས་མ་གྲུབ་པ་གྲུབ་པར་བྱེད་པའི་སྒྲུབ་ཐབས། བསྒྲུབས་པའི་འབྲས་བུ་མྱུར་དུ་འབྱིན་པའི་སྒྲུབ་ཐབས། བསྒྲུབ་པའི་བར་ཆད་སེལ་བར་བྱེད་པའི་སྒྲུབ་ཐབས་སོ། ། དང་པོ་ནི། གྲུབ་ཆེན་གྱི་བསྐྱེད་རིམ་གྱི་གཞུང་འདི་ཡིན་ནོ། ། གཉིས་པ་ནི། རྩ་རྒྱུད་ལས།
ས་སྟེང་ན་ནི་རིན་ཆེན་བཞི། ། ཕྲེང་བའི་སྔགས་ནི་དམ་པའོ། ། ཞེས་གསུངས་པ་ལྟར་རིན་ཆེན་བཞིའི་སྔགས་ཀྱི་བཟླས་བརྗོད་དོ། ། གསུམ་པ་ནི། སྦྱིན་སྲེག་གི་ཆོ་ག་སྟེ། འདི་ལ་ཕྱི་ནང་གསང་བ་བླ་ན་མེད་པའི་སྦྱིན་སྲེག་གསུངས་ལ། གསལ་བྱེད་ནི་ས་སྐྱ་པ་ཆེན་པོའི་ནག་འབུམ་དུ་བལྟའོ། ། བཞི་པ་ནི། རྩ་རྒྱུད་ལེའུ་སུམ་ཅུ་པ་ནས། རྫ་རྔ་ཁ་བཞི་པ་ལ་བརྟེན་ནས་ཞལ་བཞི་པའི་སྔགས་བཏུ་ལུགས་གསུངས་པའོ། །
མདོར་བསྟན་ཏོ། ། རྒྱས་པར་བཤད་ན། དང་པོ་ལྷ་མ་གྲུབ་པ་གྲུབ་པར་བྱེད་པ་ལ་ཡང་བཞི་སྟེ། མཉམ་པར་གཞག་པའི་རྣལ་འབྱོར། བཟླས་པའི་རྣལ་འབྱོར། གཏོར་མའི་རྣལ་འབྱོར། ཐུན་མཚམས་ཀྱི་བྱ་བའོ། ། དང་པོ་ལ་གཉིས། རྟེན་བསྐྱེད་པའི་རིམ་པ་དང་། བརྟེན་པ་རྫོགས་པའི་རིམ་པའོ། །
དང་པོ་ལ་གཉིས། སྔོན་འགྲོ་དང་དངོས་གཞིའོ། ། སྔོན་འགྲོ་ལ་གཉིས། ཐུན་མོང་བའི་སྔོན་འགྲོ་དང་། ཐུན་མོང་མ་ཡིན་པའི་སྔོན་འགྲོའོ། ། དང་པོ་ནི། སྐྱབས་འགྲོ་སོགས་གསུམ་གྱིས་སྒྲུབ་པ་པོའི་རྒྱུད་སྡོམ་པ་གསུམ་དང་འགལ་བའི་ཉེས་པའི་དྲི་མས་མ་གོས་པའི་ཚུལ་ཁྲིམས་རྣམ་པར་དག་པ་གཅིག་ཏུ་བསྒྲུབ། ཚུལ་ཁྲིམས་རྣམ་དག་དེས་གཞི་བཟུང་ནས། ལམ་ཉམས་སུ་བླངས་ན་དངོས་གྲུབ་དོགས་མེད་དུ་འགྲུབ་སྟེ། སློབ་དཔོན་འཇམ་དཔལ་གྲགས་པས།
སྡོམ་གསུམ་ཆོ་གར་མི་ལྡན་པའི། ། སྔགས་པའི་བདག་ཉིད་མི་འགྱུར་ཏེ། ། སྡོམ་གསུམ་ཆོ་ག་རབ་ཏུ་བརྟག ། ཅེས་དང་། དེ་ལྟར་སྔགས་པ་ཚུལ་ལྡན་པས། ། དངོས་གྲུབ་ལ་ནི་དོགས་མེད་དེ། ། ཞེས་གསུངས་པས་སོ། ། ཚུལ་ཁྲིམས་རྣམ་དག་གིས་གཞི་བཟུང་ནས། འཁོར་ལོ་བདེ་མཆོག་གི་གོ་འཕང་བསྒྲུབ་པ་ལ་ཚོགས་གཉིས་བསག་དགོས་སོ། ། དེ་ལ་རྟེན་སྒྲུབ་པ་པོའི་ལུས་ངག་ཡིད་གསུམ་འཁོར་ལོ་བདེ་མཆོག་གི་སྐུ་གསུང་ཐུགས་སུ་སོང་བ་ཞིག་དགོས་ལ།
བདེ་མཆོག་གི་སྐུ་གསུང་ཐུགས་ཀྱི་ང་རྒྱལ་གྱིས་བསོད་ནམས་དང་ཡེ་ཤེས་ཀྱི་ཚོགས་གཉིས་བསགས་པས་རང་ལུས་བདེ་མཆོག་ཏུ་རྟོགས་པའི་རིམ་གཉིས་ཀྱི་ཏིང་འཛིན་འབྱུང་། དེ་ལ་བརྟེན་ནས་འཁོར་ལོ་བདེ་མཆོག་གི་སྐུ་གཉིས་ཀྱི་གོ་འཕང་ཐོབ་པར་བྱེད་དོ། ། དེ་ནས་ལམ་གྱི་ཁོག་བསྒྲིགས་ནས་སྔོན་འགྲོ་ཉམས་སུ་ལེན་པ་ལ་ཐུན་མོང་བ་འདི་གསུམ་ཕ་རྒྱུད་མ་རྒྱུད་ཀུན་དང་ཐུན་མོང་བ་ཡིན་པས་དེ་སྐད་ཅེས་བྱ་ལ། དེ་ཡང་སྐྱབས་འགྲོ་ནི་སྒྲུབ་ཐབས་ཀྱི་གཞུང་ན་མེད་ཀྱང་། ཨ་བྷི་དྷ་ན་ལས། ཇི་སྲིད་བྱང་ཆུབ་སྙིང་པོའི་བར། ། གསུམ་པོ་གང་ལ་སྐྱབས་སུ་སོང་། ། སེམས་ཅན་ཀུན་གྱི་དོན་གྱི་ཕྱིར། ། བྱང་ཆུབ་མཆོག་ནི་ཐོབ་པར་བྱ། ། ཞེས་གསུངས་པས་སྐྱབས་འགྲོ་དང་སེམས་བསྐྱེད་གཉིས་ཀ་བསྟན་ལ།
ཉམས་སུ་ལེན་ཚུལ་ནི། སྤྱིར་སྐྱབས་འགྲོས་སྦྱང་གཞི་མ་དག་པ་ཐམས་ཅད་སྦྱོང་མོད། ངོས་སྐལ་ནི་རང་གི་ལུས་སེམས་ཀྱི་སྟེང་ན་སོ་ཐར་གྱི་སྡོམ་པ་དང་འགལ་བའི་རང་བཞིན་དང་བཅས་པའི་ཁ་ན་མ་ཐོ་བའི་སྡིག་སྒྲིབ་ཚད་མེད་པ་ཞིག་ཡོད་པ་དེ་ལ་བརྟེན་ནས། ཁམས་གསུམ་གྱི་སྡུག་བསྔལ་བསམ་གྱིས་མི་ཁྱབ་པ་མྱོང་དགོས་པ་མི་གསལ་བ་ནུས་པའི་ཚུལ་གྱིས་གནས་པ་རྣམས་ཡིན་ལ། དེའི་སྟེང་དུ་ཚེ་ཐོག་མ་མེད་པ་ནས་བསགས་པའི་འཁོར་བ་རྒྱུ་འབྲས་དང་། རྒྱུད་གསུམ་གྱིས་བསྡུས་པའི་ཤེས་བྱའི་དཀྱིལ་འཁོར་ཐམས་ཅད་དྲིལ། དེ་ཐམས་ཅད་རང་སེམས་གསལ་སྟོང་ཟུང་འཇུག་གི་ངང་དུ་བཤིག་ནས་སྦྱོང་བྱེད་སྐྱབས་འགྲོའི་རྣལ་འབྱོར་དུ་སྒྱུར་བར་བྱེད་དེ། གང་ལ་སྟོང་པ་ཉིད་རུང་བ། ། དེ་ལ་ཐམས་ཅད་རུང་བ་ཡིན། ། ཞེས་གསུངས་པ་ལྟར་རོ། །
ངོས་སྐལ་གྱི་སྦྱང་གཞི་གསལ་སྟོང་ཟུང་འཇུག་གི་ངང་དུ་བཤིག་པ་འདི་ནི་རས་སམ་སྣམ་བུ་བཀྲུ་ཆགས་བྱེད་པ་དང་འདྲ་སྟེ། སེམས་བསྐྱེད་དང་རྡོ་རྗེ་སེམས་དཔའི་བསྒོམ་བཟླས་གཉིས་ལ་ཡང་ཤེས་པར་བྱའོ། ། སྐྱབས་སུ་འགྲོ་ཚུལ་ལ། སྐྱབས་སུ་འགྲོ་བ་པོ་ནི་རང་ཉིད་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པར་གསལ་བ་དང་། སྐྱབས་སུ་འགྲོ་རོགས་དྲིན་ཅན་གྱི་ཕ་མ་དང་། མཁའ་ཁྱབ་རིགས་དྲུག་གིས་བསྡུས་པའི་སེམས་ཅན་ཐམས་ཅད་འཁོར་ལོ་བདེ་མཆོག་ཏུ་གསལ་བས་སྐྱབས་སུ་འགྲོ་སྟེ། སྦྱང་གཞི་སྲོག་གཅོད་དང་མ་བྱིན་ལེན་ལ་སོགས་པའི་ལས་རང་གི་ངོ་བོ་ཐམས་ཅད་སྐྱབས་སུ་འགྲོ་བ་པོ་ཞལ་བཞི་ཕྱག་བཅུ་གཉིས་པའི་རྣམ་པ་ཅན་དུ་བསྒྱུར་བ་ཡིན་གསུངས། སྐྱབས་སུ་འགྲོ་བའི་ཡུལ་ནི། མདུན་གྱི་ནམ་མཁར་གཞལ་ཡས་ཁང་གྲུ་བཞི་སྒོ་བཞི་འཁོར་ལོ་རིམ་པ་ལྔ་དང་ལྡན་པའི་དབུས་སུ་བླ་མ་དང་གཉིས་སུ་མེད་པའི་གཙོ་བོ་ནི་སངས་རྒྱས་དཀོན་མཆོག གཙོ་བོའི་སྐུའི་རྒྱབ་ཁཎྜ་རོ་ཧིའི་མདུན་དུ།
དེ་དག་གི་ཐུགས་རྒྱུད་ལ་བཞུགས་པའི་ལུང་རྟོགས་ཀྱི་ཡོན་ཏན། རྩ་སྔགས་སྙིང་པོ་ཉེ་སྙིང་རྣམས་གསུང་རབ་པོ་ཏིའི་རྣམ་པར་ཤར་བ་བྲག་རི་བརྩེགས་པ་ལྟ་བུ། གདོང་དར་དང་བཅས་པ་ནི་ཆོས་དཀོན་མཆོག འཁོར་ལོ་གསུམ་གྱི་དཔའ་བོ་དང་རྣལ་འབྱོར་མ་རྣམས་ནི་དགེ་འདུན་དཀོན་མཆོག་སྟེ། སྦྱང་གཞི་གང་གི་སྲོག་བཅད་པ་དང་། གང་ལ་མ་བྱིན་ལེན་སོགས་བྱས་པའི་ཡུལ་སེམས་ཅན་དེ་རྣམས་སྦྱོང་བྱེད་གང་ལ་སྐྱབས་སུ་འགྲོ་ཡུལ་དཀོན་མཆོག་གསུམ་གྱི་རྣམ་པར་བསྒྱུར་ནས་སྐྱབས་སུ་འགྲོ སྐྱབས་འགྲོའི་རྒྱུ་ཀུན་སློང་ནི་འཇིགས་དད་སྙིང་རྗེ་གསུམ་ལས། འདིར་ཐ་མལ་སྣང་ཞེན་གྱི་འཇིགས་པ་ལས་སྐྱོབ་པའི་ཕྱིར་དུ་སྐྱབས་སུ་འགྲོ་བས། རང་གི་གནས་ཁང་ལ་སོགས་པའི་སྣོད་ཐམས་ཅད་ཀྱང་གཞལ་ཡས་ཁང་དུ་གསལ་བཏབ་ནས་སྐྱབས་འགྲོ་བཞི་སྐོར་སྙིང་ཐག་པ་ནས། མགོ་བཅད་ཕུང་བསྐྱུར་ཏེ་རེ་དོགས་འགོག་པའི་ཚུལ་དུ་གྲངས་མང་ན་བརྒྱ་རྩ་སྟོང་རྩ། ཉུང་ཐའང་ཉེར་གཅིག་བྱས་ལ་ཐལ་མོ་སྙིང་ཁར་སྦྱར།
བླ་མ་དང་དཀོན་མཆོག་རིན་པོ་ཆེ་སོགས་ཀྱི་སྐྱབས་གསོལ་ལན་གསུམ་བྱས་པས། བླ་མ་དང་གཙོ་བོ་ཐ་མི་དད་འོད་ཟེར་སྔོན་པོའི་རྣམ་པར་ཞུ་ནས་སྙིང་གར་ཐིམ། ཆོས་པོ་ཏི་རྣམས་འོད་ཟེར་དམར་པོའི་རྣམ་པར་ཞུ་ནས་མགྲིན་པར་ཐིམ། འཁོར་གྱི་དཔའ་བོ་དང་རྣལ་འབྱོར་མ་རྣམས་འོད་ཟེར་དཀར་པོའི་རྣམ་པར་ཞུ་ནས་རང་གི་སྤྱི་བོར་ཐིམ་པས་སྒོ་གསུམ་རྩ་གསུམ་ཁམས་གསུམ་རྣམས་དཀོན་མཆོག་གསུམ་དང་རོ་གཅིག་པའི་ངང་ལ་ཅུང་ཞིག་བཞག སེམས་བསྐྱེད་ནི། སྦྱང་གཞི་བྱང་སེམས་ཀྱི་སྡོམ་པ་དང་འགལ་བའི་སྡིག་པ་མི་དགེ་བ་རྒྱུ་འབྲས་ཀྱིས་བསྡུས་པའི་ཤེས་བྱའི་དཀྱིལ་འཁོར་ཐམས་ཅད་སེམས་བསྐྱེདཔ་པོ་ཞལ་བཞི་ཕྱག་བཅུ་གཉིས་པ་དང་། དེའི་དམིགས་ཡུལ་དུ་གྱུར་པའི་སངས་རྒྱས་དང་སེམས་བསྐྱེད་རྣམས་སུ་བསྒྱུར་ནས་བསྒོམ། ཚིག་ནི་བདག་གིས་རྫོགས་པའི་བྱང་ཆུབ་ཐོབ་པར་བྱས་ལ་སེམས་ཅན་འདི་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་བར་བྱ། དེའི་ཆེད་དུ་ལམ་ཟབ་མོ་ཉམས་སུ་བླང་བར་བྱའོ་ཞེས་པ་ལན་གསུམ་མོ། ། རྡོ་རྗེ་སེམས་དཔའི་བསྒོམ་བཟླས་ནི།
སྦྱང་གཞི་སྔགས་ཀྱི་སྡོམ་པ་དང་འགལ་བའི་སྡིག་སྒྲིབ་ཐམས་ཅད་རང་གི་ལུས་སེམས་ལ་བསྡུས། དེ་བརྗོད་བྲལ་དུ་བཤིག་ལ་སྤྱི་བོ་ན་ཡོད་པའི་རྡོ་རྗེ་སེམས་དཔའ། བདུད་རྩིའི་རྒྱུན་བཟླ་བྱའི་སྔགས་རྣམས་སུ་བསྒྱུར་རོ། ། འདི་ལ་གསུམ། ལྷ་བསྒོམ་པ། སྔགས་བཟླ་བ། བཤགས་སྡོམ་ལ་འཇུག་པའོ། ། དང་པོ་ནི། སྤྱིར་རྡོ་རྗེ་སེམས་དཔའ་ཡབ་ཡུམ་ཡེ་ཤེས་པའི་ངོ་བོར་རིགས་བདག་རང་ཆས་ཅན་སྐད་ཅིག་གིས་གསལ་བཏབ། བདུད་རྩི་སྤྱན་འདྲེན་པ་ནི།
ཕྱོགས་བཅུའི་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་ཐམས་ཅད་དང་། ཁྱད་པར་ཕོ་ཉ་གསུམ་གྱི་ངོ་བོར་གྱུར་པའི་བྱང་ཆུབ་ཀྱི་སེམས་བདུད་རྩིའི་རྒྱུན་རྣམས་སྤྱན་དྲངས་པས་སྙིང་ཁའི་ཧཱུྃ་ལ་བསྟིམ། གཞན་སྤྱི་དང་འདྲ། གཉིས་པ་ནི། དམ་ཚིག་ཉམས་པར་གྱུར་པ་ལ། ། སྦྱོར་བ་འདི་ནི་བསྙེན་པར་བྱ། ། ཞི་བར་གྱུར་ནས་བླ་མེད་པ། ། རྣལ་འབྱོར་མ་ཡི་དབང་ཡང་བསྐུར། ། དུས་བཞི་དག་གི་རིམ་པ་ཡིས། ། ཕྱི་དང་ནང་གི་ཆུ་ཁྲུས་བྱ། །
ཞེས་གསུངས་པས། ཡབ་ཡུམ་གྱི་སྦྱོར་མཚམས་ནས་བྱུང་བའི་བདུད་རྩི་བྱང་ཆུབ་ཀྱི་སེམས་དེས་སྨིན་མཚམས་ཡན་ཆད་གང་། ལུས་ཀྱི་དྲི་མ་དག བུམ་པའི་དབང་བསྐུར་ཐོབ། མགྲིན་པ་ཡན་ཆད་གང་ངག་གི་དྲི་མ་དག གསང་བའི་དབང་ཐོབ། སྙིང་ཁ་ཡན་ཆད་གང་ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག ལུས་ཐམས་ཅད་གང་དབང་བཞི་པ་ཐོབ། སྒོ་གསུམ་གྱི་དྲི་མ་བག་ཆགས་དང་བཅས་པ་དག་པར་བསམ།
དུས་བཞི་དག་གི་རིམ་པ་ཡིས། ། ཞེས་པའི་དོན་ནི། སྨིན་མཚམས་ཡན་གང་བ་ན་དགའ་བའི་ཡེ་ཤེས་ཉམས་སུ་མྱོང་། མགྲིན་པར་མཆོག་དགའ། སྙིང་གར་དགའ་བྲལ། ལུས་ཐམས་ཅད་ལ་ཁྱབ་པས་ལྷན་ཅིག་སྐྱེས་པའི་ཡེ་ཤེས་ཉམས་སུ་མྱོང་བའོ། ། དེ་ལྟ་བུའི་བདེ་ཆེན་ལྷན་ཅིག་སྐྱེས་པའི་ཡེ་ཤེས་རྣམ་པ་བདུད་རྩི་དཀར་པོའི་རྣམ་པར་གནས་པ་དེས། སྦྱང་གཞི་སྡིག་སྒྲིབ་ཐམས་ཅད་བདུད་རྩི་དེའི་ངང་དུ་བསྒྱུར་ནས་སྦྱང་གཞི་སྦྱོང་བྱེད་དབྱེར་མེད་པའི་བདེ་བ་ཆེན་པོའི་ངང་དུ་བཤིག་ནས་སྔགས་བཟླ་བ་ཡིན་ནོ། ། སྡིག་སྒྲིབ་རྣམས་དུད་ཁུ་དང་རྣག་ཁྲག་གི་རྣམ་པས་བཤང་ལམ་གཅི་ལམ་སོགས་ནས་འཐོན་པར་བསམ་པ་སོགས་ནི་ལས་དང་པོ་པ་དམིགས་པ་གསལ་བའི་ཆེད་ཡིན་གསུངས། ཕྱི་དང་ནང་གི་ཆུ་ཁྲུས་བྱ། །
ཞེས་པའི་དོན་ནི། ནང་གི་ཆུ་ནི་བདུད་རྩི་ཡིན་ལ། འདིས་ནི་དུས་རྒྱུན་གྱི་ཡིག་བརྒྱ་བཟླ་བའི་ཚེ་ནང་གི་དྲི་མ་འཁྲུད་ཅིང་དག་པར་བསམ། ཕྱིའི་ཆུ་ནི་ཁྲུས་ཀྱི་རྣལ་འབྱོར་སྤྱི་དང་། སྒྲུབ་པ་པོ་སྐྲ་བཀྲུ་བའི་དུས་ཀྱི་ཆུ་ཡིན་ལ། དེའི་ཚེ་ན་དབང་གི་ལྷ་དྲུག་ཅུ་རྩ་གཉིས་སྤྱན་དྲངས་ནས་དབང་བསྐུར་ཞིང་སྡིག་སྒྲིབ་དག་པར་བསམ་ལ་ཡིག་བརྒྱ་བཟླ། གྲངས་ནི་ཉུང་ནའང་ཉི་ཤུ་རྩ་གཅིག་བཟླ་དགོས་ཏེ། སློབ་དཔོན་འཇམ་དཔལ་གྲགས་པས། ཡི་གེ་བརྒྱ་པ་ཆོ་ག་བཞིན། ། ཉི་ཤུ་རྩ་ནི་རེ་རེ་བཟླ། །
ཞེས་གསུངས་སོ། ། གསུམ་པ་བཤགས་སྡོམ་བྱ་བ་ནི། སྤྱི་བོ་ན་བཞུགས་པའི་རྡོ་རྗེ་སེམས་དཔའ། བླ་མ་དང་ཐ་མི་དད་པ་ནི་རྟེན་གྱི་སྟོབས། རྣམ་པར་སུན་འབྱིན་པ་ནི། བདག་ནི་མི་ཤེས་ཞེས་སོགས་ཚིག་རྐང་གསུམ་གྱིས་བསྟན་ཏེ། མི་ཤེས་པ་དང་། མ་གུས་པ་དང་། བག་མེད་པ་དང་། ཉོན་མོངས་མང་བ་སྟེ་རྒྱུ་བཞིའི་དབང་གིས་རྩ་བ་དང་ཡན་ལག་གི་དམ་ཚིག་ལས་འགལ།
དེའི་སྟོབས་ཀྱིས་དངོས་གྲུབ་ཐོབ་པ་ལས་ཉམས་ཤིང་རྩ་ལྟུང་བྱུང་ན་ངན་སོང་གསུམ་དུ་སྐྱེས་ནས་མཐོ་རིས་ཀྱི་བདེ་བ་ཐོབ་པ་ལས་ཉམས་ན། བྱང་ཆུབ་རིན་པོ་ཆེ་རྣམ་པ་གསུམ་ཐོབ་པ་ལས་ཉམས་པ་ལྟ་སྨོས་ཀྱང་ཅི་དགོས་ཏེ། དེ་ལྟ་བུ་ལ་འགྱོད་པ་བསྒོམ་པའོ། ། གཉེན་པོ་ཀུན་ཏུ་སྤྱོད་པའི་སྟོབས་ནི། གཙོ་བོ་རྡོ་རྗེ་ཞེས་སོགས་ཚིག་རྐང་གསུམ་གྱིས་བསྟན་ཏེ། ད་ཕྱིན་ཆད་གཙོ་བོ་རྡོ་རྗེ་འཛིན་པ་ཐུགས་རྗེ་ཆེན་པོའི་བདག་ཉིད་ཅན་ཁྱེད་ལ་སྐྱབས་སུ་སོང་ཕྱིན། ཁྱེད་ཀྱི་གསུང་བཞིན་དང་དུ་བླངས་ཏེ་སྲོག་བདོས་བྱས་ནས་རྩ་བ་དང་ཡན་ལག་གི་ཉེས་པའི་དྲི་མས་མ་གོས་པར་བྱ་སྙམ་པའོ། ། ད་ཉེས་པ་ཐམས་ཅད་དག་ཡོད་སྙམ་པ་ནི་སོར་ཆུད་པའི་སྟོབས་སོ། ། རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་ནས་རང་ལ་ཐིམ་པས། དེའི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པ་དང་།
རང་གི་སྒོ་གསུམ་བྱ་བྱེད་དང་བཅས་པ་རོ་གཅིག་ཏུ་འདྲེས་པར་བསམ་ལ་མཉམ་གཞག་ཅུང་ཟད་སྐྱོང་ངོ་། ། འདི་ལ་སེམས་དཔའ་ཆེན་པོས། ཡིད་གང་དུ་ཆགས་པ་དེར་སྐྱོང་ཞེས་གསུངས་སོ། ། དེ་ལྟར་ཐུན་མོང་བ་གསུམ་སོང་ནས་ཐུན་མོང་མ་ཡིན་པའི་སྔོན་འགྲོ་དག་པ་གསུམ་ནི། བདུད་རྩི་རིལ་བུ་ཡོད་ན་ཁར་བཅུག ཡང་ན་བུར་ཆང་སོགས་ལ་བདུད་རྩི་བཏབ་པ་ལ་འོག་ནས་འབྱུང་བ་ལྟར་གྱི་བདུད་རྩི་བྱིན་རླབས་བྱས་ཏེ། གཡོན་པའི་མཐེབ་སྲིན་གྱིས་གཡོན་སྐོར་དུ་བསྐོར་ཅིང་། དབུས་ནས་བླངས་ཏེ་ལྕེ་ཐོག་ཏུ་བཞག ཤྲཱི་ཧེ་རུ་ཀ་ཨ་ཧཾ་ཞེས་བརྗོད་ཅིང་། ཤྲཱི་ནི་གཉིས་མེད་ཡེ་ཤེས་ཏེ། །
ཞེས་སོགས་ཡི་གེ་བཞིའི་དོན་ཡང་དྲན་པར་བྱ་ཞིང་བརྗོད་དོ། ། འདིའི་སྦྱང་གཞི་ནི་རང་རྒྱུད་ཀྱི་སྡིག་སྒྲིབ་རྣམས་དང་། ཁྱད་པར་ངག་གི་སྒོ་ནས་བསགས་པའི་སྡིག་སྒྲིབ་ཐམས་ཅད་སྦྱོང་བྱེད་བདུད་རྩིའི་རྣམ་པར་བསྒྱུར་ཏེ་མགྲིན་པ་ནས་མྱངས་པས། གཞིར་གནས་ཀྱི་ཁམས་དང་རོ་གཅིག་ཏུ་འདྲེས་ཏེ་གསལ་སྟོང་བདེ་བས་བརྒྱན་པའི་ཏིང་ངེ་འཛིན་སྐྱེ་འགག་གནས་གསུམ་དང་བྲལ་བས་ཆོས་སྐུ་རྣམ་ཐར་སྒོ་བཞིའི་བདག་ཉིད་རྒྱུད་ལ་སྐྱེས་པར་བསམ་པ་ནི་ངག་དག་པ་ཡིན་ནོ། ། སེམས་དག་ནི། མཉམ་གཞག་རྣམ་པར་མི་རྟོག་པའི་ཏིང་ངེ་འཛིན་ནི་ཨ་རུ་ཤར། རྗེས་ཆོས་ཐམས་ཅད་སྣང་ལ་རང་བཞིན་མེད་པ་སྒྱུ་མ་ལྟ་བུ་ནི་ཟླ་བའི་དཀྱིལ་འཁོར་དུ་ཤར། མཉམ་རྗེས་གཉིས་ཀྱི་རྒྱུན་བསྐྱངས་པ་ལས། ཡེ་ཤེས་ལྔ་ལྡན་གྱི་སངས་རྒྱས་ཐོབ་པ་ནི་ཧཱུྃ་སྔོན་པོའོ། ། ཡང་སེམས་རང་བཞིན་གྱི་འོད་གསལ་བ་ནི་ཧཱུྃ་དུ་ཤར།
གཟུང་འཛིན་གྱི་རྣམ་རྟོག་སྣ་ཚོགས་པ་ནི་ཧཱུྃ་དེ་ལས་འཕྲོས་པའི་འོད་ཟེར་སྣ་ཚོགས་པར་ཤར་བ་ཡིན་ནོ། ། དེ་སྐད་དུ། གྲུབ་ཆེན་དྲིལ་བུ་པའི་གཞུང་ལས། སྙིང་ཁར་དཔལ་མཆོག་དང་པོའི་ངོ་བོ་ཡི་གེ་ཧཱུྃ་འོད་ཟེར་སྣ་ཚོགས་འཕྲོ་བར་བསྒོམས་ལ། དེས་སྒོ་གསུམ་གྱི་དྲི་མ་སྦྱངས་པར་བསམ་ཞེས་གསུངས་སོ། ། འདིའི་སྦྱང་གཞི་ནི། གཙོ་བོར་ཡིད་ཀྱི་སྒོ་ནས་བསགས་པའི་སྡིག་སྒྲིབ། དེས་མཚོན་པའི་འཁོར་བ་རྒྱུ་འབྲས། རྒྱུད་གསུམ་གྱི་བསྡུས་པའི་ཤེས་བྱའི་དཀྱིལ་འཁོར་ཐམས་ཅད་ལུས་སེམས་གཉིས་ལ་དྲིལ། དེའི་ནང་ནས་སེམས་ལ་དྲིལ།
སེམས་དེ་ཉིད་ཧཱུྃ་ཆ་ལྔ་པ་ཡེ་ཤེས་ལྔའི་རང་བཞིན་དུ་བསྒོམ་པ་ཡིན་ནོ། ། སེམས་དག་གི་ཧཱུྃ་དེ་ལས་འོད་ཟེར་འཕྲོས་པས་ལུས་ཐམས་ཅད་གང་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྦྱངས་ནས། དཔལ་འཁོར་ལོ་བདེ་མཆོག་ཡབ་ཡུམ་དུ་བསྒོམ་པ་ལུས་དག་ཀྱང་ཡིན་ལ། གཞི་སྦྱང་བསྒྱུར་ཡང་ཡིན་ནོ། ། འདིས་ནི་སྦྱང་གཞི་གཙོ་བོར་ལུས་ཀྱི་སྒོ་ནས་བསགས་པའི་སྡིག་སྒྲིབ། དེས་མཚོན་པའི་འཁོར་བ་རྒྱུ་འབྲས་ཐམས་ཅད་ལུས་ངག་གི་ངོ་བོ་འཁོར་ལོ་བདེ་མཆོག་ཞལ་བཞི་ཕྱག་བཅུ་གཉིས་པ་ཡབ་ཡུམ་དུ་བསྒོམ་པ་ཡིན་ནོ། ། འདིའི་ཐད་དུ་ཆོས་རྗེ་བློ་བཟང་གྲགས་པས་རྩོད་པ་དང་། དེ་ལ་རྗེ་རྡོ་རྗེ་འཆང་གིས་ལན་མཛད་པ་རྣམས་ནི་ནག་པོ་ཟིན་བྲིས་ཉིད་དུ་བལྟ་བར་བྱའོ། ། གཉིས་པ་དངོས་གཞིའི་རྣལ་འབྱོར་ལ་གཉིས་ཏེ། ཚོགས་གཉིས་བསགས་པ་དང་།
འབྲས་བུ་ལྷ་བསྐྱེད་པའོ། ། དང་པོ་ལ་གཉིས། བསོད་ནམས་ཀྱི་ཚོགས་བསགས་པ་དང་། འབྲས་བུ་ལྷ་བསྐྱེད་པའོ། ། གྲུབ་ཆེན་གྱི་གཞུང་ལས། སྙིང་ཁའི་ས་བོན་འོད་ཚོགས་ཀྱིས། ། མདུན་དུ་བདེ་གཤེགས་སྤྱན་དྲངས་ལ། ། མཆོད་པ་ཀུན་གྱིས་ལེགས་མཆོད་རྟེན། ། དཀོན་མཆོག་གསུམ་ལ་སོགས་པ་བརྗོད། ། ཅེས་གསུངས་ལ།
འདི་ལ་གང་གིས་ཚོགས་གསོག་པ་རྟེན་གྱི་གང་ཟག གང་ལ་ཚོགས་གསོག་པ་ཞིང་གི་རྣམ་གཞག ཇི་ལྟར་གསོག་པའི་ཚུལ་དང་གསུམ་མོ། ། དང་པོ་ནི། དག་པ་གསུམ་སྔོན་དུ་སོང་བའི་སྒྲུབ་པ་པོ་ཞལ་བཞི་ཕྱག་བཅུ་གཉིས་པར་གསལ་བ་འདི་ཡིན་ནོ། ། གཉིས་པ་ནི་སྤྱིར་བདེ་མཆོག་པ་རྣམས་སྨིན་མཚམས་ནས་འོད་ཟེར་སྤྲོ་ཡང་། ད་ལན་གྲུབ་ཆེན་རང་གི་གཞུང་ནས་གསུངས་པ་ལྟར། སྙིང་ཁ་ནས་འོད་ཟེར་གྱི་ཚོགས་སྤྲོས་ཏེ། འོག་མིན་ན་བཞུགས་པའི་ལོངས་སྐུའི་ཐུགས་ཁ་ནས་སྤྲུལ་པའི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་མདུན་གྱི་ནམ་མཁར་སྤྱན་དྲངས། དེའི་སྟེང་གི་ཆ་ལ་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་པདྨ་དང་ཉི་མའི་དཀྱིལ་འཁོར་གྱི་སྟེང་དུ།
དྲིན་ཅན་རྩ་བའི་བླ་མ་རྡོ་རྗེ་འཆང་སངས་རྒྱས་རྡོ་རྗེ་ཆོས་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་ཐུགས་གར་བསྣོལ་ནས་འཛིན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། རིན་པོ་ཆེའི་རྒྱན་སྣ་ཚོགས་དང་། དར་སྣ་ཚོགས་ཀྱི་ན་བཟའ་ཅན། མཚན་དང་དཔེ་བྱད་ཀྱིས་སྤྲས་པ། ལང་ཚོ་དར་ལ་བབས་པ། ཞལ་འཛུམ་བག་ཅན་བདག་ལ་ཡེ་ཤེས་གཟིགས་པའི་བྱིན་རླབས་འཇུག་པའི་ངང་ཚུལ་ཅན་ཞིག་བསྒོམ། དེའི་མདུན་ནས་བརྩམས་ཏེ་གཡོན་དུ་བསྐོར་བའི་མཐའ་སྐོར་དུ། ཕྱག་ན་རྡོ་རྗེ་སྐུ་མདོག་སྔོན་པོ། གཡས་སྣ་ཚོགས་རྡོ་རྗེ་ཐུགས་གར་འགྱིང་བ།
གཡོན་དྲིལ་བུ་དཀུར་བརྟེན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། ཀླུ་སྒྲུབ་རབ་བྱུང་གི་ཆ་ལུགས་ལ་སྦྲུལ་མགོའི་གདེངས་ཀ་དང་ལྡན་པ། ཕམ་མཐིང་པ་ཆེན་པོ་འཇིགས་མེད་གྲགས་པ་དང་། གཅུང་དུས་འཁོར་བ་ཤེས་རབ་བཟང་པོ་གཉིས་པཎྜི་ཏའི་ཆ་ལུགས་ལ། ན་བཟའ་དཀར་པོ་བཞེས་པ། དབུ་ལ་པཎ་ཞྭ་རིང་པོ་དང་བཅས་པ། གཞན་བྲམ་ཟེ་ཆེན་པོ་ནས། རྗེ་བཙུན་ཡན་གྱི་བླ་མ་རྣམས་རྣལ་འབྱོར་པའི་ཆ་ལུགས་ཅན་གཡས་ཌ་མ་རུ་གཡོན་ཐོད་པ་གྲུ་མོ་ན་ཁ་ཊྭཾ་ག་བསྣམས་པ། རུས་པའི་རྒྱན་དྲུག་གིས་བརྒྱན་ཅིང་རལ་པའི་ཅོད་པན་ཅན།
ས་པཎ་ནས་བཟུང་མུས་ཆེན་སེམས་དཔའ་ཆེན་པོ། རྗེ་བཙུན་སངས་རྒྱས་དཔལ་བཟང་། རྗེ་དཔལ་ལྡན་རྒྱལ་པོ། ཆོས་རྗེ་བཟང་པོ་དཔལ་པ། པཎ་ཆེན་ནམ་མཁའ་དབང་ཕྱུག འཇམ་དབྱངས་དཀོན་མཆོག་རྒྱ་མཚོ་དང་། མཁན་ཆེན་ཆོས་དབང་ཕྱུག་གི་བར་གྱི་བླ་མ་རྣམས་རབ་བྱུང་གི་ཆ་ལུགས་རང་རང་གི་རྣམ་པ་དང་མཐུན་པར་བསྒོམ་མོ། ། གསུམ་པ་ལ་གསུམ། ཕྱག་འཚལ་བ། མཆོད་པ་འབུལ་བ།
རྒྱུན་བཤགས་བྱ་བའོ། ། དང་པོ་ནི། ངག་འདོན་བཞིན་དང་། དང་པོར་བླ་མ་ལ། དེ་ནས་ཡི་དམ་ལ་ཕྱག་འཚལ་བའོ། ། འདི་ནི་སྔར་ཡུལ་ཁྱད་ཅན་རྣམས་ལ་མ་དད་པ་དང་། ལས་ངན་བསགས་པ་ཐམས་ཅད་བླ་མ་དང་ཡི་དམ་ལ་ཕྱག་འཚལ་བའི་ངོ་བོར་བསྒྱུར་ནས་སྦྱོང་བར་བྱེད་དོ། ། གཉིས་པ་ལ། ཕྱི་མཆོད་དང་། ཡིད་བྱུང་གི་མཆོད་པ་གཉིས་སོ། །
དང་པོ་ནི། སེར་སྣས་ཀུན་ནས་བསླངས་ཏེ་ལས་ངན་ཇི་སྙེད་ཅིག་བསགས་པ་དང་། དད་རྫས་གཤིན་ཟས་ཟོས་ཤིང་འཐུངས་པ་ལ་སོགས་པའི་མ་དག་པའི་ཚོགས་ཐམས་ཅད་སྙིང་གའི་ཧཱུྃ་ལ་བསྡུས། ཧཱུྃ་དེ་ལས་མཆོད་པའི་ལྷ་མོ་ལག་པ་གཡོན་དུ་ཐོད་པའི་ནང་དུ་མཆོད་ཡོན་ཞབས་བསིལ་ལ་སོགས་པའི་རང་རང་གི་མཆོད་རྫས་ཐོགས་པ་དཔག་ཏུ་མེད་པ་བློས་ཁྱུད་ཚད་སྤྲུལ་ནས་སྔགས་དང་བཅས་ཏེ། བླ་མ་དང་དཀྱིལ་འཁོར་གྱི་ལྷ་ཚོགས་རྣམས་ལ་འབུལ་བར་བྱེད་དོ། ། གཉིས་པ་ནི། སྔགས་ནི་རྣམ་སྣང་མངོན་བྱང་ལས་གསུངས། ཕྱག་རྒྱ་ནི་འཇམ་དཔལ་རྩ་རྒྱུད་ནས་གསུངས། ཏིང་ངེ་འཛིན་དཀོན་མཆོག་སྒྲོན་མེའི་མདོ་ལས་གསུངས་ཏེ། སེར་སྣས་ཀུན་ནས་བསླངས་ཏེ་སྡིག་སྒྲིབ་ཀྱིས་མཚོན།
འཁོར་བ་རྒྱུ་འབྲས་ཐམས་ཅད་དད་རྫས་གཤིན་ཟས་ལ་སོགས་པའི་མ་དག་པའི་འཚོ་བ་ཐམས་ཅད་སྙིང་ཁའི་ཧཱུྃ་ལ་བསྡུས། དེ་ལས་སྔོན་བྱང་ཆུབ་སེམས་དཔའ་ཀུན་ཏུ་བཟང་པོས་སངས་རྒྱས་ཐམས་ཅད་མཆོད་པའི་ཏིང་ངེ་འཛིན་ལ་མཉམ་པར་གཞག་པ་ནི། བ་སྤུའི་བུ་ག་རེ་རེ་ནས་འོད་ཟེར་གྱི་ཚོགས་སྤྲོས་པའི་འོད་ཟེར་གྱི་རྩེ་རེ་རེ་ལ་ཀུན་ཏུ་བཟང་པོ་རེ་རེ། དེ་རེ་རེའི་བ་སྤུའི་བུ་ག་ནས་ཀྱང་། འོད་ཟེར་གྱི་ཚོགས་སྤྲོས་པའི་འོད་ཟེར་གྱི་རྩེ་རེ་རེ་ལ་ཡང་། རིན་ཆེན་སྣ་བདུན། འདོད་ཡོན་ལྔ། རིག་མ་བཅུ་དྲུག མཆོད་པ་ཉི་ཤུ་མ། མཆོད་པ་ཉེར་ལྔ་མ་ལ་སོགས་པའི་མཆོད་རྫས་མེད་ན་ཕར་ཞོག
ཡོད་ན་ཡོད་དོ་ཅོག་གིས་སངས་རྒྱས་ཐམས་ཅད་མཆོད་པ་བཞིན་དུ། ན་མོ་ཆོས་དབྱིངས་མ་ནས་བཟུང་། ཙ་ཡེ་སྭཱཧཱ་ཞེས་པའི་སྐབས་སུ། བློས་སྤྲུལ་གྱི་མཆོད་པ་བསམ་གྱིས་མི་ཁྱབ་པ་འདི་འབུལ་ཞིང་། མཐར་སེ་གོལ་ལན་གསུམ་གཏོགས་སོ། ། ཕ་རོལ་ཏུ་ཕྱིན་པ་ལ། དགེ་བ་བྱས་པ་མཆོད་པར་འབུལ་བ་ཙམ་ལས། མི་དགེ་བའི་ལས་བྱས་པ་མཆོད་པར་བསྒྱུར་ནས་འབུལ་བ་མེད་མོད། གསང་སྔགས་ཐབས་ལ་མཁས་པས། མི་དགེ་བ་དང་ལུང་མ་བསྟན་ཡང་མཆོད་པར་བསྒྱུར་ནས་ཕུལ་བས་ཚོགས་རྫོགས་པར་འགྱུར་བ་ཡིན་ནོ་གསུངས།
གསུམ་པ་རྒྱུན་བཤགས་ནི། གུར་ལས། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། ཞེས་སྟོབས་བཞི་ཚང་བའི་བཤགས་པ། འགྲོ་བའི་དགེ་ལ་རྗེས་ཡི་རང་། ། ཞེས་པ་རྗེས་སུ་ཡིད་རང་བ། སངས་རྒྱས་བྱང་ཆུབ་ཡིད་ཀྱིས་བཟུང་། ། ཞེས་པ་དོན་དམ་སེམས་བསྐྱེད་དམ་བཅའི་ཚུལ་དུ་ཡིད་ཀྱིས་བཟུང་བ། སངས་རྒྱས་ཆོས་དང་ཚོགས་མཆོག་ལ། །
བྱང་ཆུབ་བར་དུ་བདག་སྐྱབས་མཆི། ། ཞེས་པ་རྡོ་རྗེ་ཐེག་པའི་ལུགས་ཀྱི་ཐུན་མོང་མ་ཡིན་པའི་དཀོན་མཆོག་གསུམ་ལ་སྐྱབས་སུ་འགྲོ་བ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། ཞེས་པ་སྨོན་པ་སེམས་བསྐྱེད། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། ཞེས་པ་འཇུག་པ་སེམས་བསྐྱེད། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག །
ཅེས་པ་སྔར་གྱི་དགེ་བ་སངས་རྒྱས་ཀྱི་སར་བསྔོ་བའོ། ། ཚོགས་ཞིང་བྱིན་རླབས་བསྡུ་བའི་ཕྱིར་རང་ལ་བསྟིམས་ཀྱང་ཆོག་གོ ། གཉིས་པ་ཡེ་ཤེས་ཚོགས་བསགས་ནི། གཞུང་ལས། ཐམས་ཅད་སྟོང་པར་རྣམ་བསྒོམས་ལ། ། ཞེས་པས་བསྟན། ཉམས་སུ་ལེན་ཚུལ་ནི། སྣང་གྲགས་ཀྱི་ཆོས་ཐམས་ཅད་གཟུང་འཛིན་གྱི་སྦུན་ལྤགས་དང་བྲལ་བའི་གཉིས་མེད་ཀྱི་སེམས་རང་རིག་རང་གསལ་གྱི་ངང་ལ་མཉམ་པར་གཞག ཨོཾ་སྭ་བྷཱ་ཝ་སོགས་བརྗོད། སྭ་བྷ་ཝ་ཤུདྡྷ་ནི་གཟུང་བ་ཐམས་ཅད་རང་བཞིན་རྣམ་པར་དག་པ།
སརྺ་དྷརྨ་སྭ་བྷ་ཝ་ཤུདྡྷོ་ནི་འཛིན་པའི་ཆོས་ཐམས་ཅད་རང་བཞིན་གྱིས་རྣམ་པར་དག་པའོ། ། གཉིས་མེད་ཀྱི་ཤེས་པ་རང་རིག་རང་གསལ་དེ་ཡང་མཐའ་བྲལ་སྟོང་པ་ཉིད་ཀྱི་ངང་ལ་བཤིག་ལ། ཨོཾ་ཤུ་ནྱ་ཏཱ་སོགས་བརྗོད། ཡེ་ཤེས་ཚོགས་བསགས་རིམ་པ་གཉིས་བྱུང་བ་ནི་སྦྱང་གཞིའི་དབང་གིས་ཡིན་ཏེ། སྣང་བའི་ཆོས་ཐམས་ཅད་ལུས་ལ་ཐིམ་པ་ནས་ཀུན་གཞིའི་གསལ་ཆ་ལ་ཐིམ་པའི་བར་དང་། གསལ་ཆ་དེ་ཡང་ཟུང་འཇུག་བརྗོད་བྲལ་ལ་ཐིམ་པའི་འཆི་བ་འོད་གསལ་དངོས་གཉིས་ལས། དང་པོ་སྦྱང་བའི་ཕྱིར་རིམ་པ་དང་པོ་དང་། གཉིས་པ་སྦྱང་བའི་ཕྱིར་རིམ་པ་གཉིས་པ་བྱུང་བ་ཡིན་ནོ། ། དེ་སྐད་དུ། མི་གཡོ་བ་བླ་མེད་ཀྱི་རྒྱུད་ལས།
དང་པོ་མཆོད་པ་ནི་བསོད་ནམས་ཀྱི་ཚོགས་ཁྱད་པར་འཕགས་པའི་ལས་སོ། ། སྟོང་པ་ཉིད་ཀྱི་མཐར་ཐུག་པ་ནི་འཆི་བ་འོད་གསལ་ཆོས་ཀྱི་སྐུ་དྲི་མ་མེད་པའི་ལུས་ཏེ། དྲི་ཟའི་སེམས་སོ་ཞེས་དང་། རིམ་བཞི་ལམ་སློང་ལས། གསང་སྔགས་རྡོ་རྗེ་ཐེག་པ་བའི་ལུགས་ཀྱི་འཆི་བ་འོད་གསལ་ཆོས་སྐུ་ཟེར་ཞེས་གསུངས་ཤིང་། ཆོས་སྐུ་དེ་ལས་གཟུགས་སྐུ་འགྲུབ་པར་རྩེ་མོས་བཤད་དོ། ། འཆི་བའི་ཚེ་སྣང་མཆེད་ཐོབ་གསུམ་ལུགས་འབྱུང་དུ་འགགས་པ་དེ་ཉིད་བར་དོར་ལུགས་བཟློག་ཏུ་ལངས་ཏེ་ལུས་གྲུབ། དེའི་ཚེ་ཚད་ཞག་བདུན་དུ་གནས་པ་དེའི་གནས་སྐབས་ཀྱི་སྣོད་བཅུད་ཐམས་ཅད། སྟོང་པའི་ངང་ལས་མདུན་གྱི་ནམ་མཁར་རང་གི་སེམས་ཉིད་ཀྱི་ངོ་བོ་ནཱ་ད། དེ་ལས་ཐིག་ལེ་སོགས་ཧཱུྃ་ཆ་བདུན་པ་འདིས་སྦྱོང་བར་བྱེད་དོ། །
ཡེ་ཤེས་ཚོགས་བསག་གིས་འཆི་སྲིད་མི་སྦྱོང་ན་ཧཱུྃ་ཆ་བདུན་པ་འདིས་ཀྱང་བར་སྲིད་མི་སྦྱོང་བར་འགྱུར་རོ། ། ཡང་ལྗོན་ཤིང་ལས། སྔོན་འགྲོ་ཚོགས་གཉིས་བསགས་པས་ལས་ཉོན་སྦྱོང་བར་གསུངས་པ་ལྟར་ན། ཡེ་ཤེས་ཚོགས་གསོག་གིས་ལས་ཉོན་གྱི་རྩ་བར་གྱུར་པའི་བདག་འཛིན་གཙོ་བོར་སྦྱོང་བར་བྱེད་པས། འཆི་སྲིད་སྦྱོང་བྱེད་དུ་མ་བྱས་ཀྱང་ཆོག་ལ། སྤྱིར་ནི་སྦྱོང་བྱེད་གཅིག་གིས་སྦྱང་གཞི་ཐམས་ཅད་སྦྱོང་བ་དང་། སྦྱང་གཞི་གཅིག་གི་སྟེང་དུ་སྦྱང་གཞི་ཐམས་ཅད་བསྡུས་ནས་སྦྱོང་བ་དང་། སྦྱང་གཞི་རེ་རེས་སྦྱོང་བྱེད་རེ་རེ་སྦྱོང་བའི་ཚུལ་དང་གསུམ་ཡོད་པས། ཀུན་མཁྱེན་རིན་པོ་ཆེ་སོགས་ཀྱི་བཞེད་པ་མི་འདྲ་བ་དེ་དག་ཀྱང་ལུགས་ཚད་ལྡན་རེ་རེ་ཡིན་གསུངས་སོ། ། གཉིས་པ་འབྲས་བུ་ལྷར་བསྐྱེད་པ་ལ་གསུམ།
དང་པོ་སྦྱོར་བའི་ཏིང་ངེ་འཛིན་ནི། དཀྱིལ་འཁོར་རྒྱལ་མཆོག་གི་ཏིང་ངེ་འཛིན། ལས་རྒྱལ་མཆོག་གི་ཏིང་ངེ་འཛིན་ནོ། ། དང་པོ་ལ་གཉིས། རྟེན་བསྐྱེད་པ་དང་། བརྟེན་པ་བསྐྱེད་པའོ། ། དང་པོ་ལ་གཉིས། བསྲུང་བའི་འཁོར་ལོ་བསྒོམ་པ་དང་། གཞལ་ཡས་ཁང་བསྒོམ་པའོ། ། དང་པོ་ནི།
གཞུང་ལས། སྣ་ཚོགས་པད་ཉི་ཧཱུྃ་རྡོ་རྗེ། ། ཧཱུྃ་བྱུང་ཁྲོ་བོའི་ཚོགས་སྤྲོས་ནས། ། བློ་དང་ལྡན་པས་ཕུར་སོགས་བྱ། ། ཞེས་པས་བསྟན། འདི་ལ་འདུལ་བྱེད་ཀྱི་ཁྲོ་མོ་སྤྲོ་བ། གདུལ་བྱའི་བགེགས་འགུགས་པ། འདུལ་ཚུལ་ཕུར་བུ་བཏབ་པ། བསྲུང་བའི་འཁོར་ལོ་བརྟན་པོ་བསྒོམ་པའོ། ། དང་པོ་ནི།
བར་སྲིད་སྦྱོང་བྱེད་ཀྱི་ཧཱུྃ་དེ་ལས་པཾ་འཕྲོས་པ་ལས་པདྨ། རཾ་འཕྲོས་པ་ལས་ཉི་མ། ཧཱུྃ་གཉིས་པ་འཕྲོས་པ་ལས་ཧཱུྃ་ལས་བྱུང་བའི་སྣ་ཚོགས་རྡོ་རྗེ་ལྟེ་བ་ལ་ཧཱུྃ་གིས་མཚན་པའི་ཧཱུྃ་དེ་ལས་སྒོ་མཚམས་མ་བརྒྱད་ཁཱ་གདོང་མ་དང་དགུ། ཁཎྜ་རོ་ཧི་སྟེ་བཅུ་ཐོག་མར་ཞལ་ཕྱག་རྣམས་གསལ་བཏབ་ནས། དེ་ནས་ཨ་བྷི་དྷ་ན་ལས། མཐེ་བོང་མཛུབ་མོ་དང་སྦྱར་ནས། སེ་གོལ་གཏོགས་པ་ཕྱོགས་བཅུར་ཡང་། ། ཞེས་གསུངས་པའི་ཕྱག་རྒྱ་དང་བསྟུན། སུམྦྷ་ནིའི་སྔགས་བརྗོད་པའི་ཚེ། ཕྱོགས་མཚམས་བརྒྱད་སྟེང་འོག་གཉིས་དང་བཅུར།
རྡོ་རྗེའི་རྭ་བའི་ཕྱིར་འོང་བ་ཙམ་གྱི་ཐད་དུ་འཕྲོ་བ་ཡིན་ནོ། ། གཉིས་པ་ནི། རྡོ་རྗེ་མཁའ་འགྲོ་ལས། ཁྭ་གདོང་མ་ལ་སོགས་པ་སོ་སོའི་བ་སྤུའི་བུ་ག་རེ་རེའི་ཁུང་བུའི་ནང་ནས། དེ་ལྟ་བུ་རི་རབ་དུ་མའི་མཐར་ཐུག་པའི་མཁའ་འགྲོ་མའི་འཁོར་སྤྲོས་ཏེ་ནམ་མཁའི་ཁམས་ཁྱབ་པར་བྱས་ཏེ་སྔགས་པས་ཀྱང་དེ་ལྟར་དུ་བསམ་པར་བྱའོ་ཞེས་གསུངས་པ་ལྟར། རང་འདྲ་བའི་སྤྲུལ་པ་དཔག་ཏུ་མེད་པ་སྤྲོས་ཏེ་ཕྱོགས་སྐྱོང་བཅུའི་ཚུལ་བཟུང་བའི་བགེགས་ཀྱི་གཙོ་བོ་དཔག་ཏུ་མེད་པ་བཀུག་ནས་ཕྱོགས་མཚམས་སྟེང་འོག་རྣམས་སུ་འདུལ་བྱེད་ཀྱི་ཁྲོ་མོ་རེ་རེའི་དྲུང་དུ་བགེགས་རེ་རེ་ཁུགས་པར་བསམས་པའོ། ། གསུམ་པ་ནི། ཧཱུྃ་དེ་ལས་སྟོད་ཁྲོ་བོའི་གཟུགས་ལ་སྨད་ཕུར་བུ་ཟུར་གསུམ་དབལ་དང་ལྡན་པ་མེ་འབར་བ་དཔག་ཏུ་མེད་པ་སྤྲོས་ཏེ། ཕོ་ཉ་རྣམས་ཀྱི་ལག་པ་གཡོན་པར་གཏད། བགེགས་རྣམས་ཀྱི་སྤྱི་བོ་ནས་བཙུགས་ཏེ།
ལག་པ་གཡས་ཀྱི་རྡོ་རྗེ་ཐོ་བས་བརྡུངས་པས་ཕོའི་རྐང་པ་གཡས་དང་མོའི་རྐང་པ་གཡོན་ནས་ཕུག་གསེར་གྱི་ས་གཞི་ལ་སྦྲགས་པས། ལུས་འགུལ་བ་མེད། ངག་རླུང་རྒྱུ་བ་མེད། ཡིད་རྣམ་པར་རྟོག་པ་དང་བྲལ་བར་བྱས་ཞེས་ཆོས་རྗེ་རྡོ་རྗེ་འཆང་གསུངས་པ་ལཱུ་ཧི་པའི་སྐབས་སུ་སྒྲ་ཇི་བཞིན་སྦྱོར། ད་ལན་རོ་རྣམས་འོད་དུ་ཞུ་བ་ལས། ཨ་ཚེག་དྲག་ཅན་དུ་གྱུར་ཏེ། དེ་ལས་སྲུང་འཁོར་བསྒོམ་པ་ཡིན་ནོ། ། བཞི་པ་བསྲུང་བའི་འཁོར་ལོ་བརྟན་པོ་བསྒོམ་པ་ནི། འོག་གི་རོ་ཞུ་བ་ལས་རྡོ་རྗེའི་ས་གཞི། ཕྱོགས་ཀྱི་རོ་ཞུ་བ་ལས་ར་བ།
མཚམས་ཀྱི་རྣམས་ལས་དྲ་བ། སྟེང་གི་རྣམས་ལས་གུར་དང་བླ་བྲེ་དང་མེ་རི་འབར་བ་སྟེ། སྲུང་འཁོར་དྲུག་ལྡན་དུ་གསལ་བར་དམིགས་ཏེ་སྔགས་ཕྱག་རྒྱ་ཏིང་ངེ་འཛིན་གསུམ་གྱི་བྱིན་གྱིས་བརླབས། སྔགས་རྣམས་ལན་གསུམ་གསུམ་བརྗོད་པ་ནི་བདག་དང་གནས་དང་རྣལ་འབྱོར་གསུམ་བསྲུང་བའོ། ། དེ་གསུམ་ནི། འཕགས་པ་རིན་པོ་ཆེའི་དབང་ཕྱུག་འབུམ་གྱི་དྲིས་ལན་ལས། བདག་དང་གནས་དང་རྣལ་འབྱོར་གསུམ། ། བདག་ནི་སྒྲུབ་པ་པོ་ཡིན་ཏེ། ། གནས་ནི་གང་དུ་བསྒྲུབ་པའི་ཡུལ། ། རྣལ་འབྱོར་ཏིང་ངེ་འཛིན་དུ་བརྗོད། །
ཏིང་འཛིན་བསྐྱེད་པའི་གེགས་བསལ་ཕྱིར། ། རྣལ་འབྱོར་བསྲུང་བ་ཞེས་བཤད་དོ། ། ཞེས་གསུངས་པ་ལྟར་རོ། ། མདའ་དྲ་བསྒོམ་པ་ན་མདའ་རྩེ་རྣོ་བ་ཕྱིར་བསྟན་པ། སྔོ་ཟིང་ངེ་སྤུ་གྲི་བརྡར་བ་ལྟ་བུ་ལ་མེ་འབར་བ་དང་། མེ་རི་བསྒོམ་པ་ན་ཆ་སྡེར་ལས་རླངས་པ་འཐོན་པ་བཞིན་ར་གུར་ལས་མེ་རྣམས་འོད་ཟེར་གྱི་ཚུལ་དུ་འཕྲོས་ནས་ཕྱི་རོལ་ཀུན་ཏུ་འབར་བར་བསྒོམ་པ་འཇམ་དབྱངས་སངས་རྒྱས་རིན་ཆེན་གྱི་ཕྱག་ལེན། མཁན་ཆེན་ནམ་མཁའ་སངས་རྒྱས་པས་རྗེ་ཆོས་དབང་པ་ལ་གནང་བ་ཡིན་གསུངས། སྲུང་འཁོར་བསྒོམ་པ་འདིས་ནི་སྦྱང་གཞི་གཞན་ཆོས་བསྒྲུབ་པ་ལ་བར་ཆད་བྱས་པའི་ལས་སྒྲིབ་ཚད་མེད་པ་བསགས་ནས་ཡོད་པ། སེམས་ལ་བག་ཆགས་དང་ལུས་ལ་རྩ་ཡི་གེའི་ཚུལ་གྱིས་གནས་པ་དང་། དེའི་སྟོབས་ཀྱིས་ཕྱི་རོལ་གྱི་སྣང་བ་ལ་དམྱལ་བའི་གནས་སུ་གཤིན་རྗེའི་ཕོ་ཉ་ལ་སོགས་པའི་སྣང་བ་བསམ་གྱིས་མི་ཁྱབ་པ་དང་།
ཡི་དྭགས་དང་དུད་འགྲོའི་གནས་སྐབས་སུ་ཡང་དེ་ལྟ་བུའི་སྣང་བ་འཆར། བར་དོའི་གནས་སྐབས་སུ་འཇིགས་པའི་སྒྲ་བཞི་ལ་སོགས་པའི་འཁྲུལ་སྣང་སྣ་ཚོགས་པ་འཆར། ད་ལྟ་མིའི་གནས་སྐབས་སུ་ཡང་ཆོས་བསྒྲུབ་པའི་བར་ཆད་ཕྱི་ནས་བགེགས་དང་ལོག་འདྲེན་ལ་སོགས་པའི་སྣང་བ་ནང་ནས་འབྱུང་བཞིའི་ནད་ལ་སོགས་པའི་སྡུག་བསྔལ་བསམ་པ་སེམས་ལ་ཁམས་འདུས་ལ་སོགས་པའི་སྡུག་བསྔལ། མདོར་ན་མི་འདོད་པ་རང་དབང་མེད་པར་འབྱུང་བ་ཐམས་ཅད། སྦྱོང་བྱེད་ཆོས་ཀྱི་དབྱིངས་ཀྱི་ཡེ་ཤེས་ཀྱིས་ངོ་བོ་བསྲུང་བའི་འཁོར་ལོ་དང་། འདུལ་བྱེད་ཀྱི་ཁྲོ་མོ་སྔགས་ཐོ་ཕུར་དང་བཅས་པའི་རྣམ་པར་བསྒྱུར་ནས་སྦྱོང་བར་བྱེད་དོ། ། བསྲུང་རྒྱུའི་བར་ཆད་ཐམས་ཅད་ཀྱང་ཀུན་རྫོབ་འཁྲུལ་བའི་སྣང་བ་ཙམ་ཡིན་གྱིས། དོན་ལ་རང་གི་སེམས་ལས་གཞན་པའི་བར་ཆད་མེད་པས། ། རང་གི་སེམས་ཐུལ་ན་བར་ཆད་མི་འབྱུང་སྟེ། རྒྱུད་ལས།
རྣམ་པར་རྟོག་པ་བགེགས་ཡིན་ཏེ། ། བགེགས་ནི་རང་གི་སེམས་ལ་གནས། རང་གི་སེམས་ནི་ཐུལ་བ་ལ། ། བགེགས་ཀྱི་འཇུག་པ་ག་ལ་ཡོད། ། ཅེས་དང་། སྤྱོད་འཇུག་ལས། ལྕགས་བསྲེགས་ས་གཞི་སུ་ཡིས་བྱས། ། ཞེས་སོགས་གསུངས་སོ། ། སེམས་ལས་གཞན་པའི་བར་ཆད་མེད་ཀྱང་ཀུན་རྫོབ་ཏུ་ཐབས་སྲུང་འཁོར་བསྒོམས་པས་བསྲུང་ནུས་པའི་རྒྱུ་མཚན་ནི། སྔོན་རྒྱ་གར་ཕྱོགས་སུ་མུ་སྟེགས་པའི་རྣལ་འབྱོར་པ་གཅིག་དང་།
སངས་རྒྱས་པའི་རྣལ་འབྱོར་པ་བྷོ་ཛ་བདེ་བའི་གཏམ་རྒྱུད་བཞིན་ནོ། ། གཉིས་པ་གཞལ་ཡས་ཁང་ལ་གཉིས་ཏེ། གཞལ་ཡས་ཁང་གཙོ་བོར་བསྒོམ་པ་དང་ཞར་བྱུང་དུར་ཁྲོད་བཤད་པའོ། ། དང་པོ་ནི། སྒྲུབ་ཐབས་ཀྱི་གཞུང་ལས། བློ་དང་ལྡན་པས་མཁའ་དབྱིངས་སུ། ། འབྱུང་བ་ཐམས་ཅད་འདུས་པ་ལས། ། ཇི་བཞིན་སྣ་ཚོགས་བཞིར་གྱུར་པའི། ། འབྱུང་བ་བཞི་ནི་རྣམ་པར་བསྒོམ། ། དེ་ཡི་རིམ་པ་འདི་ཡིན་ཏེ། །
བ་གླང་ལྷས་ཀྱི་མི་འཆིང་དང་། ། ལྷག་མ་སྐེམ་བྱེད་རྩ་གནས་སོ། ། བྲག་ཆེན་པོ་ཡི་ངོ་བོར་ཡང་། ། མི་བྱེད་རུས་སྦལ་དག་གྱུར་པ། ། ཞེས་གསུངས་པའི་དོན་མཁའ་དབྱིངས་ཏེ་ཆོས་འབྱུང་གི་ནང་དུ་འབྱུང་བཞི་རི་རབ་དང་བཅས་པ་བསྒོམ་པ་འདི་ཡིན་ལ། འདི་ལ་མངལ་གྱི་སྔོན་འགྲོ་སྦྱང་བའི་ཕྱིར་ལུགས་བཟློག་དང་། དངོས་གཞི་སྦྱོང་བའི་ཕྱིར་ལུགས་འབྱུང་དུ་བསྒོམ་པ་གཉིས་ལས། དང་པོ་ནི། བར་སྲིད་མངལ་དུ་མ་ཞུགས་བར་དེར་བར་སྲིད་འཁོར་བ་ཙམ་གྱི་སྐབས་ལ་མངལ་གྱི་སྔོན་འགྲོ་ཞེས་བྱ་ཞིང་། དེའི་ཚེ་ན་ཕའི་རྡོ་རྗེ་དང་མའི་པདྨ་འཕྲད་པའི་གནས་སྐབས་སུ་ས།
གཤེར་བ་བྱང་སེམས་འབྱུང་བ་ནི་ཆུ། འདོད་ཆགས་ཀྱི་དྲོད་འབྱུང་བ་ནི་མེ། རྩ་གནས་སུ་འཕུལ་བར་བྱེད་པ་ནི་རླུང་སྟེ་བཞི་པོ་འདི་སྦྱོང་བ་ལ། ལཾ་ལས་སའི་དཀྱིལ་འཁོར་གྲུ་བཞི་སེར་པོ་སོགས་འབྱུང་བ་རང་རང་གི་ས་བོན་ལས་ཁ་དོག་དབྱིབས་མཚན་མ་དང་ལྡན་པ་བསྒོམ་པ་ངག་འདོན་བཞིན་ཡིན་ལ། ཁམས་དཀར་དམར་འདྲེས་པ་ལས་བདེ་བ་ཉམས་སུ་མྱོང་བ་ནི། སུཾ་ལས་རི་རབ་ཐིག་ལེ་སེར་པོ་དང་བཅས་པས་སྦྱོང་བར་བྱེད་དོ། ། གཉིས་པ་ལུགས་འབྱུང་བསྒོམ་པ་ནི། བར་སྲིད་མངལ་དུ་ཞུགས་པ་ནི་མངལ་གྱི་དངོས་གཞི་ཡིན་ལ། དེའི་ཚེ་ན་བར་དོའི་རྣམ་ཤེས་རླུང་གི་ཞོན་པ་ཅན་ཡིན་པས་ཐོག་མར་རླུང་། འདོད་ཆགས་ཀྱི་མེས་དྲོད་དང་བཅས་པ་ནི་མེ།
གཤེར་བ་བྱང་སེམས་དང་འཕྲད་པའི་ཚེ་ན་ཆུ། ཁམས་དཀར་དམར་དང་བར་དོ་གཅིག་ཏུ་འདྲེས་པའི་གོང་བུ་ནི་ས་སྟེ་ལུགས་འབྱུང་བཞི་པོ་འདི་སྦྱོང་བའི་ཕྱིར་དུ་བར་སྣང་གི་ཧཱུྃ་ཆ་བདུན་པ་ལས་ཧཱུྃ་གཉིས་པ་ཆད་ནས་འབྱུང་བ་ལུགས་བཟློག་རི་རབ་དང་བཅས་པ་ལ་འདྲེས་པའི་རྐྱེན་བྱས་ནས་དེ་རྣམས་རོ་གཅིག་ཏུ་འདྲེས་པ་ལས་འོག་ཏུ་རླུང་གི་དཀྱིལ་འཁོར་ཟླ་གམ་ལྗང་ཁུ་སོགས་འབྱུང་བ་ལུགས་འབྱུང་དུ་བསྒོམས་པས་སྦྱོང་བར་བྱེད། ལུས་ཆགས་པའི་གནས་སྐབས་ཀྱི་ནར་ནར་པོ་ལྟར་ལྟར་པོ། ཁྲང་ཁྲང་པོ་ལ་སོགས་པའི་སྐབས་རྣམས་ནི། རིའི་རྒྱལ་པོ་རི་རབ་རིན་པོ་ཆེ་སྣ་བཞིའི་རང་བཞིན་ཅན་གྱིས་སྦྱོང་བར་བྱེད། དེ་ནས་རང་བཞིན་བརྒྱད་ཅུའི་རྟོག་པ་དང་རྣམ་ཤེས་ཚོགས་བརྒྱད་ལ་སོགས་པའི་རྟོག་པ་བསམ་གྱིས་མི་ཁྱབ་པ་རྣམས་ནི་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་མཚན་ཉིད་ཐམས་ཅད་ཡོངས་སུ་རྫོགས་པ་འདིས་སྦྱོང་བར་བྱེད་དོ། ། དེ་ཡང་སྔར་གྱི་ཆོས་འབྱུང་གྲུ་གསུམ་ནི་ཆོས་སྐུ་ཡོན་ཏན་རྣམ་ཐར་སྒོ་གསུམ་དང་། ཕྱི་དཀར་ལ་ནང་དམར་བ་ནི་ཐབས་ཤེས་གཉིས་ཀྱི་ངོ་བོ་ཡིན་པས་སྦྱང་གཞིའི་དབང་དུ་བྱས་ན། མངལ་སྐྱེས་ཀྱི་མངལ། སྒོང་སྐྱེས་ཀྱི་སྒོ་ང་།
དྲོད་གཤེར་སྐྱེས་ཀྱི་གང་དུ་སྐྱེ་བའི་ས་ཕྱོགས། བརྫུས་སྐྱེས་ཀྱི་གང་དུ་སྐྱེ་བའི་ནམ་མཁའ་མེ་ཏོག་འབྲས་བུ་ལ་སོགས་པ་རྣམས། སྦྱོང་བྱེད་ཆོས་འབྱུང་གི་རྣམ་པ་ཅན་དུ་བསྒྱུར་ནས་བསྒོམས་པས་རྣམ་པ་ལམ་བྱེད། དེ་ཉིད་རྣམ་ཐར་སྒོ་གསུམ་སོགས་སུ་བསྒོམས་པས་མོས་པ་ལམ་བྱེད། འབྲས་དུས་ཀྱི་ཆོས་སྐུའི་ཡོན་ཏན་སོགས་དངོས་ཡིན་པ་བསྒོམས་པས་འབྲས་བུ་ལམ་བྱེད། དེ་ལྟར་བསྒོམས་པས་སྒྲུབ་པ་པོའི་རྒྱུད་བྱིན་གྱིས་རློབ་པ་ནི་བྱིན་རླབས་ལམ་བྱེད་དེ། ཞེན་པས་འཇུག་ཅིང་འབྲེལ་པས་མི་བསླུ་བས་ཞེས་གསུངས་པའི་དོན་ཡིན་ནོ། ། དེ་བཞིན་དུ་འབྱུང་བཞི་རི་རབ་དང་བཅས་པ་བསྒོམ་པ་ན་ཡང་། རང་རང་གི་སྦྱང་གཞི་མངལ་གྱི་གནས་སྐབས་ཀྱི་འབྱུང་བཞི་ལུས་གྲུབ་ཚུལ་དང་བཅས་པ་དེ་ཉིད་སྦྱོང་བྱེད་རྣལ་འབྱོར་བ་རང་གི་བློས་སྣང་ལ་བསྒོམས་པས་འབྱུང་བཞིའི་དཀྱིལ་འཁོར་རི་རབ་དང་བཅས་པའི་རྣམ་པར་བསྒྱུར་ནས་བསྒོམས་པས་རྣམ་པ་ལམ་བྱེད། དེ་དག་ཀྱང་ལྷ་མོ་སྤྱན་མ་ལ་སོགས་པའམ།
མཁའ་འགྲོ་མ་དང་། ལཱ་མ་དང་། ཁཎྜ་རོ་ཧི་དང་། ཕག་མོ་དང་ལྔའི་ངོ་བོར་མོས་པ་ནི་མོས་པ་ལམ་བྱེད། རྩ་རྒྱུད་ལས། ས་ནི་སྤྱན་ཞེས་བྱ་བར་བཤད། ། ཆུ་ཡི་ཁམས་ནི་མ་མ་ཀཱི ། མེ་ནི་གོས་དཀར་མོ་རུ་བརྗོད། ། རླུང་ནི་སྒྲོལ་མར་གྲགས་པ་སྟེ། ། ཙུམ་བྷ་ན་ནི་སྟོང་པ་སྟེ། །
ཞེས་གསུངས་པས་སོ། ། ལྷ་མོ་བཞི་ཡང་ཚད་མེད་བཞིའི་རང་བཞིན་ཡིན་པས་འབྲས་བུ་ལམ་བྱེད། དེ་ལྟར་བསྒོམས་པས་བྱིན་གྱིས་རློབ་པ་ནི་བྱིན་རླབས་ལམ་བྱེད་ཡིན་ནོ། ། དེ་ལྟར་འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་བསྒོམ་ཚུལ་ལ། གྲུབ་ཆེན་རང་གི་དཀྱིལ་ཆོག་ལས། དེ་ལྟར་སྣ་ཚོགས་བྲིས་པ་ཡི། ། གཞལ་མེད་ཁང་མཆོག་ལྷ་ཡི་གནས། ། ཞེས་དང་། ཨིཎྜ་ནཱི་ལའི་ས་གཞི་ལ། ། འཁོར་ལོ་གསུམ་གྱི་བདག་ཉིད་བསམ། །
ཞེས་པ་ཙམ་ལས་གསལ་བར་གསུངས་པ་མེད་པས། རྩ་རྒྱུད་དང་ཨ་བྷི་དྷ་ན་གཉིས་རྩ་བཤད་དུ་སྦྱར་ནས་འཆད་པར་བྱེད་པ་སྟེ། དེ་ཡང་རྩ་རྒྱུད་ལས། དཔལ་ལྡན་ཁྲག་འཐུང་གྲོང་ཁྱེར་མཆོག ། དཀྱིལ་འཁོར་འཇིགས་པ་ཐིག་གདབ་བྱ། ། ཁྲུ་གང་ཁྲུ་བཞི་ཁྲུ་བརྒྱད་པ། ། སྒོ་བཞི་ཀུན་ནས་ཟུར་བཞི་པ། ། རྟ་བབས་བཞིས་ནི་རྣམ་པར་བརྒྱན། ། སྔགས་པས་གཉིས་འགྱུར་རྣམ་དཔྱད་ཅིང་། ། དེ་ཡི་དབུས་སུ་པདྨ་ནི། །
འདབ་བཅས་ལྟེ་བ་འབར་དང་བཅས། ། གེ་སར་ཡང་དག་ལྡན་པར་བཞག ། ཅེས་དང་། ཨ་བྷི་དྷ་ནའི་ལེའུ་བཅུ་གཉིས་པ་ལས། དཀྱིལ་འཁོར་གྲུ་བཞིའི་དབུས་དག་ཏུ། ། འཁོར་ལོ་ཉི་ཤུ་བཞི་བརྩེགས་མཆོག ། དེ་ཡི་དབུས་སུ་པདྨ་ནི། ། སྣ་ཚོགས་འདབ་མས་ཉེ་བར་མཛེས། ། འདབ་མ་བརྒྱད་པ་ལྟེ་བར་བཅས། ། གེ་སར་གྱིས་ནི་ཉེ་བར་མཛེས། །
གྲུ་བཞི་པ་ལ་སྒོ་བཞི་པ། ། རྟ་བབས་བཞི་དང་ཡང་དག་ལྡན། ། དྲ་བ་དྲ་ཕྱེད་རྣམས་ཀྱིས་བརྒྱན། ། མཚན་ཉིད་ཐམས་ཅད་ལྡན་པའོ། ། ཞེས་དང་། འཁོར་ལོ་པདྨ་རྡོ་རྗེའི་ཕྲེང་། ། འཁོར་ལོ་གསུམ་པོ་ཡོངས་སུ་བསྐོར། ། ཇི་ལྟར་དམ་ཚིག་མཆོག་འཁོར་ལོ། ། སྣ་ཚོགས་རྡོ་རྗེ་ཕྲེང་གིས་བསྐོར། ། ཞེས་གསུངས་པ་རྣམས་ཀྱིས་གཞལ་ཡས་ཁང་གི་མཚན་ཉིད་ཡོངས་རྫོགས་བསྟན་པས།
འདི་འཆད་པ་ལ། ཕྱིའི་གནས་ལུགས་དང་ནང་གི་གནས་ལུགས་གཉིས། དང་པོ་ནི། ཀྱེ་རྡོར་སོགས་སྤྱི་དང་མཐུན་པས། གནད་ཀྱི་ཟླ་ཟེར་ལས་འབྱུང་བ་བཞིན། ། ཀུན་མཁྱེན་རིན་པོ་ཆེ་བསོད་ནམས་སེང་གེས་ཚིགས་བཅད་དུབསྡེབས་པ་ལས། འོག་གཞི་སོགས་དང་སྟེང་ཐོག་དང་། ། སྒོ་དང་རྟ་བབས་ལྔ་ཡིས་བསྡུས། ། འོག་ལ་སྣ་ཚོགས་རྡོ་རྗེ་དང་། ། ཉི་མ་པདྨ་ཁོར་ཡུག་གོ །
རྡོ་རྗེའི་ལྟེ་བ་གྲུ་བཞིའི་རྒྱར། ། ཆ་ཆེན་བཅུ་གཉིས་དཔངས་སུ་གཅིག ། ར་རྩེ་ཡན་ལག་བཞི་དྲུག་ལ། ། གསུམ་དང་ལྔ་སྟེ་ཆ་ཆེན་གཉིས། ། དེ་འོག་ཉི་མ་པད་ལྟེ་ཡིན། ། རྡོ་རྗེ་ལྟེ་བའི་ཟུར་དང་མཉམ། ། པད་འདབ་ཆ་ཕྲན་གཉིས་པས་བསྐོར། ། ཡན་ལག་བཞི་ཕྱོགས་པདྨ་མེད། ། འཁོར་ཡུག་དུར་ཁྲོད་ཆོས་འབྱུང་དང་། ། གུར་དང་རྡོ་རྭ་མེ་རིས་ཏེ། །
སྲུང་འཁོར་ཐུན་མོང་མིན་བསྒོམས་ན། ། གུར་ནང་དེ་དང་བཅས་པའོ། ། ཞེས་པས་འོག་གཞི་བཤད་ལ། དེ་ཡང་འོག་གི་སྣ་ཚོགས་རྡོ་རྗེ་རྭ་རྩེ་ནས་རྭ་རྩེའི་བར་ལ་ཆ་ཕྲན་དྲུག་ཅུ་རྩ་བཞི་སྟེ། སྡོམ་འབྱུང་ལས། མཚན་མ་དྲུག་ཅུ་རྩ་བཞི་ཡི། ། ཐིག་ལེ་ཁམས་རྣམས་ངེས་པར་བྱ། ། ཞེས་གསུངས་པས་སོ། རྡོ་རྗེ་དེའི་ལྟེ་བ་གྲུ་བཞི་རྒྱར་ཆ་ཆེན་བཅུ་གཉིས། དཔངས་སུ་ཆ་ཆེན་གཅིག་ཡོད་པ་ཡིན་ནོ། །
ལོགས་ལ་རྩིག་པ་ཕ་གུ་དང་། ། དྲ་ཕྱེད་པ་དང་གདུང་ལེབ་སྟེ། ། རྩིག་པ་དབུས་ནས་ཆ་ཆེན་བཞི། ། དོར་ནས་ལྔ་པའི་དང་པོ་ལ། ། ཁ་དོག་ལྔ་སྦྲགས་ཆ་ཕྲན་གཅིག ། དཔངས་སུ་ཆ་ཕྲན་བཅུ་དྲུག་གོ ། དེ་སྟེང་ཕ་གུ་ཆ་ཕྲན་གཅིག ། ཞེང་དུ་ཕྱེད་དང་གཉིས་ཡིན་ཏེ། ། བ་གམ་ཚུལ་དུ་རྩིག་པ་ལས། ། ཕྱི་རུ་ཆ་ཕྲན་ཕྱེད་འཕགས་སོ། །
དེ་སྟེང་དྲ་ཕྱེད་ས་ལ་ནི། ། དཔངས་སུ་ཆ་ཕྲན་ཕྱེད་པ་ཡིན། ། ཤིང་བརྩེགས་འོག་མ་ཆ་ཕྲན་གཅིག ། གོང་མ་ཕྱེད་ཕྱེད་ཀྱིས་ལྷག་པའི། ། བཞི་བརྩེགས་ཕྱོགས་བཞིར་བརྒྱད་བརྒྱད་དང་། ། ཟུར་བཞིར་བཞི་སྟེང་སུམ་ཅུ་དྲུག ། དེ་སྟེང་གདུང་ལེབ་ཆ་ཕྲན་གཅིག ། དཔངས་སུ་ཆ་ཕྲན་ལྔ་ཆས་འགེབས། ། ཕྱི་ངོས་ཤིང་བརྩེགས་དག་གི་ཐད། ། ཆུ་སྲིན་མགོའམ་གཟི་པ་ཏྲའི། །
ཁ་ནས་གཡས་གཡོན་དོ་ཤལ་གྱི། ། རྩ་བ་གཉིས་དང་ཕྱེད་པ་ཡི། ། རྩ་བ་ནས་བཟུང་ཕ་གུ་ལ། ། འཕྱང་བའི་ཚུལ་དུ་གནས་པའོ། ། རྩིག་པའི་རྩ་བར་འདོད་ཡོན་གྱི། ། སྟེགས་བུ་དམར་པོ་ཆ་ཕྲན་གཉིས། ། ཕྱོགས་བཞིར་ལྷ་མོ་བཞི་བཞི་ཡིས། ། བཅོམ་ལྡན་འདས་ལ་མཆོད་པའི་གནས། ། ཞེས་དང་། ཐོག་ཕུབ་འོག་མ་ནང་ངོས་ཟླུམ། །
ཕྱི་རུ་གྲུ་བཞི་གདུང་ལེབ་ལས། ། ཕྱི་རུ་བྱ་འདབ་ཆ་ཕྲན་གཉིས། ། དེ་ལ་འོག་ཏུ་མདའ་ཡབ་དང་། ། པུ་ཤུ་ཆ་ཕྲན་རེ་རེ་སྟེ། ། རྒྱལ་མཚན་བ་དན་སོགས་ཀྱིས་བརྒྱན། ། ཅེས་པ་ལྟར་ཤེས་པར་བྱ་ཞིང་། འདིའི་དཔངས་ལ་རྩིག་པ་ཆ་ཕྲན་བཅུ་དྲུག་གི་སྟེང་དུ། ཕ་གུ་ཆ་ཕྲན་གཅིག ཤིང་བརྩེགས་ཆ་ཕྲན་གཅིག གདུང་ལེབ་ཆ་ཕྲན་གཅིག་སྟེ་བཅུ་དགུ་ཡོད་པ་ནི་དམ་ཚིག་འཁོར་ལོའི་ཐོག་ཕུབ་མན་གྱི་དཔངས་སུ་རྩི་བ་ཡིན་ནོ། །
གཉིས་པ་ནང་གི་གནས་ལུགས་ནི། རྗེ་བཙུན་གྱི་དོན་འགྲེལ་ཆེན་མོ་ལས། གཞལ་ཡས་ཁང་དེའི་དབུས་སུ་འཁོར་ལོ་རིམ་པ་བཞི་མཆོད་རྟེན་ཟླུམ་པོའི་ཚུལ་དུ་ཇེ་མཐོ་ལ་སོང་བ་ཡིན་ལ། འཁོར་ལོ་རྣམས་ཀྱི་རྩིབས་ཀྱི་ངོ་བོ་ནི་དཀྱིལ་འཁོར་གྱི་ས་གཞི་ལས་ཅུང་ཟད་གྱེན་ལ་འཕགས་པ་ཙམ། འཁོར་ལོའི་རྩིབས་ཀྱི་ངོ་བོ་ནི་ལྷ་རང་རང་གི་པུས་མོའི་ཚད་ཙམ། ར་བ་རྣམས་ནི་ལྷ་རང་རང་གི་སྐེད་པར་སླེབ་པ་ཙམ་ཡིན་ལ། ཀ་བ་རྣམས་ནི་ལྷ་རང་རང་གི་དབུའི་སྟེང་ནས་ཁྲུ་གང་ཙམ་གྱིས་མ་རེག་པ། སྟེང་གི་ཕུབ་ཀྱི་འོག་གི་ཕུབ་ནོན་ཅིང་། བློས་སྣང་ལ་ཆར་གྱི་ཆུ་ལྟ་བུ་ཡང་གཅིག་གིས་ཆུ་གཅིག་གིས་སྟེང་དུ་བབས་ནས་འདོད་ཡོན་གྱི་སྣམ་བུའི་ཕྱི་སོར་འབབ་པ། དམ་ཚིག་འཁོར་ལོ་ནི་དཀྱིལ་འཁོར་གྱི་ས་གཞི་ལ་ཕེབས་པའོ་ཞེས་གསུངས་ལ།
དེའི་དོན་ལ་ཆོས་རྗེ་རྡོ་རྗེ་འཆང་གི་དགོངས་པ་སྡེ་སྣོད་འཛིན་པ་བསམ་འགྲུབ་བཟང་པོས་ལུགས་བསྐྱར་བ་གཅིག་དང་། ཉག་རེ་ཡོན་ཏན་འོད་ཟེར་བ་ལ་སོགས་པའི་ལུགས་གཅིག་དང་གཉིས་ཡོད་པ་ལས། དང་པོ་ནི། རྩིག་པའི་ནང་ནས་ལྷ་སྣམ་ཕྱོགས་མདོག་ཅན་ལ་ཆ་ཆེན་རེ་ཡོད་པ་དོར་བའི་དབུས་ཆ་ཆེན་དྲུག་གི་རྒྱ་ནི། གཞལ་ཡས་ཁང་གི་གར་བུ་གྲུ་བཞི་པ་ཨིནྡྲ་ནཱི་ལའི་ས་གཞིར་གྲགས་པ་དེའི་རྒྱ་ཡིན་ཞིང་། འདིའི་དཔངས་སུ་ཆ་ཕྲན་དགུ འོག་གི་སྣ་ཚོགས་རྡོ་རྗེའི་ལྟེ་བ་ལ་རེག་པར་གནས་སོ། ། གར་བུ་དེའི་དབུས་སུ་སྐུ་འཁོར་གྱི་ལྟེ་བའི་དཔངས་ལ་ཆ་ཕྲན་གཉིས། རྒྱར་ཆ་ཕྲན་བཅུ་དགུ། སྐུ་འཁོར་གྱི་ལྟེ་བའི་སྐེད་པ་ནས་ཐོན་པའི་རྩིབས་ཆ་ཕྲན་ཕྱེད་དང་གསུམ་པ་དཔངས་སུ་ཆ་ཕྲན་གཅིག་པ། རྩིབས་ཀྱི་མཐའ་འོག་གཞི་གར་བུའི་རྒྱ་དང་མཉམ་པས།
རྩིབས་མཐའ་ཚུན་ལ་ཆ་ཕྲན་ཉི་ཤུ་རྩ་བཞི་འཁོར་ལོའི་རེ་བ་དཀར་པོས་འཁོར་མོར་བསྐོར་བ། རྩིབས་མཚམས་བརྒྱད་དུ་འཁོར་ལོས་མཚན་པའི་ཀ་གདན་རིན་པོ་ཆེ་ཆུ་ཤེལ་ལས་གྲུབ་པ་ཆ་ཕྲན་གཉིས་པ་རེ། དེའི་སྟེང་དུ་ཀ་བ་ཆ་ཕྲན་ལྔ་པ། དེའི་སྟེང་གཞུ་ཐུང་གཞུ་རིང་ལ་ཆ་ཕྲན་རེ་རེ། གདུང་ཟླུམ་ལ་ཆ་ཕྲན་གྱི་ལྔ་ཆ། དེ་དང་ཕྱིའི་གསེར་གྱི་གདུང་ལེབ་ཀྱི་བར་ལ་རིན་པོ་ཆེའི་ལྕམ་དང་གྲལ་མ། རིན་པོ་ཆེ་སྣ་ལྔའི་འཇིམ་པ་ལ་སོགས་པས་ཐོག་ཕུབ་པའི་འོག་ཏུ་ལྷ་སྣམ་ཕྱོགས་མདོག་ཅན་ལ་སྒོ་མཚམས་མ་བརྒྱད་བཞུགས་པ་ནི་དམ་ཚིག་འཁོར་ལོའི་ཐོག་ཕུབ་སྟེ་ཐོག་ཕུབ་རིམ་པ་དང་པོའོ། ། ཐོབ་ཕུབ་འདི་མན་གྱི་ཕྱི་ནང་གཉིས་ཀའི་དཔངས་ལ་ཆ་ཕྲན་བཅུ་དགུ་བརྩི་བ་ནི་བློས་དཔྱད་ནས་ཤེས་པར་བྱ་སྟེ། ཕྱིའི་གསེར་གྱི་གདུང་ལེབ་མན་ལ་ཆ་ཕྲན་བཅུ་དགུ་ཡོད་པ་སྔར་བཤད་ཟིན་མ་ཐག་པ་ལྟར་ཡིན་ཞིང་། ནང་ངོས་ལ་གར་བུ་ཆ་ཕྲན་དགུ་པའི་སྟེང་དུ་སྐུ་འཁོར་གྱི་ཀ་གདན་ཆ་ཕྲན་གཉིས།
ཀ་བ་ཆ་ཕྲན་ལྔ། གཞུ་རིང་ཐུང་ལ་ཆ་ཕྲན་གཉིས། གདུང་ཟླུམ་ལ་གཅིག་སྟེ་ཆ་ཕྲན་བཅུ་དགུར་འགྱུར་བ་ཡིན་ནོ། ། ཡང་སྐུ་འཁོར་གྱི་ལྟེ་བའི་དཀྱིལ་འཁོར་དྲང་ཐད་ནས་གསུང་འཁོར་གྱི་ལྟེ་བ་འབུར་ཏེ་དཔངས་ཆ་ཕྲན་གཉིས། རྒྱར་ཆ་ཕྲན་བཅུ་བཞི། རྩིབས་རྣམས་སྔར་དང་འདྲ། པདྨའི་ར་བ་ཆ་ཕྲན་གཉིས་པས་འཁོར་ཡུག་ཏུ་བསྐོར་བ། སྐུ་འཁོར་གྱི་ལྟེ་བའི་སྟེང་དུ་ཀ་གདན་པདྨ་རཱ་ག་ལས་གྲུབ་པ་དཔངས་ཆ་ཕྲན་གཉིས། དེའི་སྟེང་ཀ་བ་ཆ་ཕྲན་ལྔ་པ། གཞུ་རིང་ཐུང་ལ་ཆ་ཕྲན་རེ་རེ།
གདུང་ཟླུམ་ལ་གཅིག གདུང་ཁེབས་ལ་ཆ་ཕྲན་གཅིག་གི་ལྔ་ཆ། དེ་ལ་ནང་ལོགས་སམ་ནང་གི་རྒྱ་བྱས་ལ། ཕྱིའི་རྒྱ་སྐུ་འཁོར་གྱི་གདུང་ཟླུམ་གྱི་སྟེང་དུ་ཆུ་ཤེལ་ལས་གྲུབ་པའི་རྩིག་ཟླུམ་ཆ་ཕྲན་གཅིག ཕ་གུར་དྲ་བ་དྲ་ཕྱེད་གདུང་ལེབ་དང་བཅས་པ་ལ་ཆ་ཕྲན་གཅིག་ཡོད་པ་དེ་དང་སྔར་གྱི་དེའི་བར་ལ་ཐོག་ཕུབ་པའི་ནང་དུ་སྐུ་འཁོར་བ་རྣམས་བཞུགས་སོ། ། ཐོག་ཕུབ་རིམ་པ་གཉིས་པའོ། ། ཡང་གསུང་འཁོར་གྱི་ལྟེ་བ་ནས་ཐུགས་འཁོར་གྱི་ལྟེ་བ་འབུར་ཏེ། རྒྱར་ཆ་ཕྲན་དགུ། དཔངས་དང་རྩིག་པ་སྔར་དང་འདྲ། རྡོ་རྗེའི་རྭ་བས་བསྐོར་བས་རྩིབས་མཚམས་རྣམས་སུ་ཀ་གདན་དཔངས་ཆ་ཕྲན་གཉིས་པ་གསུང་འཁོར་གྱི་ལྟེ་བ་ནས་བཙུགས་པ།
དེའི་སྟེང་དུ་ཀ་བ་ནས་གདུང་ལེབ་ཀྱི་བར་སྔར་དང་འདྲ་བས་ནང་གི་རྒྱ་བྱས་ལ། ཕྱིར་རྒྱ་གསུང་འཁོར་གྱི་གདུང་ཟླུམ་གྱི་སྟེང་དུ། རྩིག་པ་ཕ་གུ་དྲ་བ་དྲ་ཕྱེད་གདུང་ལེབ་དང་བཅས་པ་ལ་ཆ་ཕྲན་གཉིས་ཡོད་པ་དེ་དང་སྔར་གྱི་དེའི་བར་ལ་ཐོག་ཕུབ་པའི་ནང་དུ་གསུང་འཁོར་བ་རྣམས་བཞུགས་སོ། ། ཐོག་ཕུབ་རིམ་པ་གསུམ་པའོ། ། ཐུགས་འཁོར་གྱི་ལྟེ་བ་དྲང་ཐད་ནས་བདེ་ཆེན་འཁོར་ལོའི་ལྟེ་བ་འབུར་ཏེ་ཐུགས་འཁོར་གྱི་ལྟེ་བའི་སྟེང་དུ་ཀ་གདན་ཆ་ཕྲན་གཉིས་པ་བདེ་ཆེན་རང་གི་ལྟེ་བའི་དཔངས་དང་མཉམ་པ། སྟེང་པདྨ་འདབ་བརྒྱད་ལྟེ་བ་དང་བཅས་པ་གྲི་གུག་གི་ར་བས་བསྐོར་བ། ཀ་གདན་གྱི་སྟེང་དུ་ཀ་བ་ཆ་ཕྲན་ལྔ་པ་ནས་གདུང་ཟླུམ་གྱི་བར་སྔར་གྱི་དེ་དང་འདྲ་བས་ནང་གི་རྒྱ་བྱས་ལ། ཕྱིར་རྒྱ་ཐུགས་འཁོར་གྱི་གདུང་ཟླུམ་གྱི་སྟེང་དུ་རྩིག་པ་ཆ་ཕྲན་གཅིག ཕ་གུ་དྲ་བ་དྲ་ཕྱེད་གདུང་ལེབ་དང་བཅས་པ་ལ་ཆ་ཕྲན་གཅིག་ཡོད་པ་དེ་དང་། སྔར་གྱི་དེའི་བར་ལ་ཐོག་ཕུབ་པའི་ནང་དུ་ཐུགས་འཁོར་བ་རྣམས་བཞུགས་སོ། །
ཐོག་ཕུབ་རིམ་པ་བཞི་པའོ། ། བདེ་ཆེན་འཁོར་ལོའི་ཀ་བས་བཏེགས་པའི་གདུང་ཟླུམ་གྱི་སྟེང་དུ་རྩིག་ཟླུམ་ཆ་ཕྲན་གཅིག དེའི་སྟེང་ཕ་གུ་དང་དྲ་བ་དྲ་ཕྱེད་གདུང་ལེབ་དང་བཅས་པ་ལ་ཆ་ཕྲན་གཅིག དེའི་སྟེང་དུ་ཆ་ཕྲན་གཅིག་གི་དཔངས་དང་མཉམ་པའི་ཐལ་གདུང་གྲུ་བཞི་པ་ཤར་ནུབ་དང་ལྷོ་བྱང་ལ་བཏང་བའི་རེ་མིག་བརྒྱད་ཕུབ། གདུང་ཟུར་ལ་བསླངས་པའི་བར་སྟོང་ནག་སང་ངེ་བ་རྣམས་རིན་པོ་ཆེའི་ཡས་བད་མས་བད་ཀྱིས་བཀག་ཅིང་། ཐོག་ཕུབ་འདིའི་འོག་ན་སྙིང་པོའི་རྣལ་འབྱོར་མ་བཞི་བུམ་ཐོད་བཞི་དང་བཅས་པ་ཡོད་དོ། ། ཐོག་ཕུབ་རིམ་པ་ལྔ་པའོ། ། རེ་མིག་གྲུ་བཞི་པ་དེར་རྩིག་པ་སྔོན་པོ་གྲུ་བཞི་པ་དཔངས་ཆ་ཕྲན་གཉིས། དེའི་སྟེང་དུ་ཕ་གུ་ཆ་ཕྲན་ཕྱེད། དྲ་བ་དང་དྲ་ཕྱེད་གདུང་ཁེབས་དང་བཅས་པ་ལ་ཆ་ཕྲན་ཕྱེད་དང་གཉིས་ཏེ་བདེ་ཆེན་གྱི་ལྟེ་བ་ཡན་ནས་འདིའི་བར་ལ་དཔངས་ཆ་ཕྲན་བཅུ་བདུན་བརྩི་ཞིང་།
དེའི་སྟེང་དུ་གར་བུའི་དཔངས་ཆ་ཕྲན་དགུ། སྐུ་གསུང་ཐུགས་ཀྱི་ལྟེ་བའི་དཔངས་ཆ་ཕྲན་གཉིས་གཉིས་ཡོད་པས་དྲུག་སྟེ་བཅོ་ལྔ་པོ་དེ་བསྣན་པས་སུམ་ཅུ་སོ་གཉིས་འབྱུང་བ་ནི། དཀྱིལ་འཁོར་གྱི་ནང་གི་རྒྱ་དང་དཔངས་གཉིས་མཉམ་པ་སྟེ་ལུས་ཀྱི་དག་པ་དང་འགྲིགས་པ་ཡིན་ནོ་གསུངས་སོ། ། དེ་ལྟར་དཔངས་ཆ་ཕྲན་སོ་གཉིས་སོང་བ་དེའི་སྟེང་དུ་རིན་པོ་ཆེའི་ཐོག་རྒྱ་ཕིབས་ལྟར་ཕྱུར་བུར་གྱུར་པའི་སྟེང་དུ་རྡོ་རྗེ་ཕྱེད་པའི་ཏོག་གིས་མཚན་པའི་སྟེང་དུ་ནོར་བུ་རིན་པོ་ཆེ་འོད་ཟེར་འབར་བས་བསྐོར་བ། དབུས་རྭ་སྦུབས་ཅན་ལ་བཙུགས་ནས་ཡོད་པ། འདིའི་འོག་ན་གཙོ་བོ་ཡབ་ཡུམ་བཞུགས་ཏེ། ཐོག་ཕུབ་རིམ་པ་དྲུག་པའོ། ། ཐོག་ཕུབ་ཀུན་ལ་བྱ་འདབ་དང་། མདའ་ཡབ་དང་པུ་ཤུ་རྣམས་ཀྱང་ཇི་ལྟར་འཚམས་པར་བྱ་ཞིང་གདུགས་དང་རྒྱལ་མཚན་ལ་སོགས་པའི་རྒྱན་སྣ་ཚོགས་ཀྱིས་སྤྲས་པར་བྱའོ། ། ལུགས་གཉིས་པ་ནི།
ལྷ་སྣམ་ཕྱོགས་མདོག་ཅན་ལ་དཔངས་ཆ་ཕྲན་གཅིག གར་བུ་ལ་ཆ་ཕྲན་ཕྱེད་དང་དགུ ། དེའི་སྟེང་དུ་སྐུ་འཁོར་གྱི་དཔངས་ལ་ཆ་ཕྲན་གཉིས་ཡོད་པའི་ཡས་མས་སུ་ཆ་ཕྲན་ཕྱེད་རེ་བཞག་པའི་བར་ཆ་ཕྲན་གཅིག་ལ་རྩིབས་ཆ་ཕྲན་གཅིག་པ་འཐོན་པའོ། ། འཁོར་ལོའི་རྩིབས་སྟེང་དུ་ར་བ་ཆ་ཕྲན་གཉིས་པས་བསྐོར། རྭ་བའི་སྟེང་དུ་ཀ་བ་ཆ་ཕྲན་ལྔ་པ། གཞུ་རིང་ཐུང་ལ་གཅིག གདུང་ཟླུམ་ལ་གཅིག་གོ ། ཀ་བ་འཁོར་ལོའི་རྩིབས་སྟེང་དུ་བཙུགས་པའི་སྟོབས་ཀྱིས་རྩིབས་ཀྱིས་མི་ཐེགས་པའི་བློས་སྣང་བྱུང་ན། རྩིབས་འོག་ཏུ་ས་སྟེགས་གྲུ་བཞི་པ་ཆ་ཕྲན་ཕྱེད་པ་རེ་བཞག་གོ ། གསུང་འཁོར་ཐུགས་འཁོར་གཉིས་ལ་ཡང་དེའི་རིགས་བསྒྲེས་ཤིང་།
བདེ་ཆེན་གྱི་པདྨའི་ཡུ་བ་ལ་ཆ་ཕྲན་གཉིས། པདྨ་ལ་གཅིག ཀ་བ་ལ་ལྔ། གཞུ་རིང་ཐུང་ལ་གཅིག གདུང་ཟླུམ་ལ་གཅིག དེའི་སྟེང་གི་རྩིག་པ་ལ་གཉིས། ཐལ་གདུང་ལ་གཅིག་ཏུ་ལྔ་ཆས་མ་ཚང་བའོ། ། དེ་ཡན་གྱི་དཔངས་ལ་ཆ་ཕྲན་བཞི་པ་ཀུན་དང་མཐུན་པས། དེ་ལྟར་བྱས་ན་ཕྱི་རྩིག་པ་ནས་ཡར་བརྩིས་ཀྱང་ཆ་ཕྲན་སོ་གཉིས། ནང་གར་བུ་ནས་ཡར་བརྩིས་ཀྱང་ཆ་ཕྲན་སོ་གཉིས་སོ། །
ཀུན་མཁྱེན་ཆེན་པོའི་དགོངས་པ་ཡང་ཕལ་ཆེར་འདི་དང་མཐུན་ཏེ། སྡོམ་ཚིག་བཅད་མ་ལས། བདེ་མཆོག་འཁོར་ལོའི་ཕོ་བྲང་ལ། ། གསེར་གྱི་གདུང་ལེབ་མན་ཆད་ཀྱི། ། རྒྱ་དཔངས་སྒོ་དང་རྟ་བབས་དང་། ། སྣ་ཚོགས་རྡོ་རྗེ་སྤྱི་དང་མཐུན། ། རྩིག་ནང་ལྷ་སྣམ་ཆ་ཆེན་རེ། ། ངོར་ནས་དབུས་ཀྱི་ཆ་དྲུག་ལ། ། ཨིནྡྲ་ནི་ལའི་ས་གཞི་ཡི། ། དཔངས་སུ་ཆ་ཕྲན་ཕྱེད་དང་དགུ། །
དེ་སྟེང་སྐུ་འཁོར་ལྟེ་བའི་དཔངས། ། ཆ་ཕྲན་གཉིས་ཀྱི་སྐེད་པ་ནས། ། རྩིབས་ཀྱི་དཔངས་ལ་ཆ་ཕྲན་གཅིག ། རྩིབས་མཐའ་འོག་གཞིའི་ལོགས་དང་མཉམ། ། རྩིབས་ཀྱི་མཚམས་སུ་འཁོར་ལོ་ཡི། ། ར་བ་ཆ་ཕྲན་གཉིས་པའི་སྟེང་། ། འཁོར་ལོའི་ཀ་བ་ཆ་ཕྲན་ལྔ། ། ཀ་གཞུ་ཤིང་བརྩེགས་གདུང་ཟླུམ་རྣམས། ། ཆ་ཕྲན་གཉིས་དང་ལྔ་ཆ་གཅིག ། དེ་དང་ཕྱི་ཡི་གདུང་ལེབ་གཉིས། །
མཉམ་པའི་སྟེང་དུ་ཐོག་ཕུབ་སྟེ། ། དམ་ཚིག་འཁོར་ལོའི་ཐོག་ཕུབ་ཡིན། ། གདུང་ཟླུམ་སྟེང་དུ་རྩིག་པ་དང་། ། ཕ་གུ་གཉིས་ལ་ཆ་ཕྲན་གཅིག ། དྲ་ཕྱེད་པ་དང་གདུང་ལེབ་ལ། ། ཆ་ཕྲན་གཅིག་སྟེ་ར་བ་ནས། ། བཟུང་སྟེ་གདུང་ལེབ་ཟླུམ་པོའི་བར། ། སྐུ་ཡི་འཁོར་ལོའི་ལོགས་ཡིན་ཏེ། ། གསུང་འཁོར་རྩིབས་ཀྱི་རྩེ་མོར་ནི། ། ར་བ་ནས་བཟུང་གདུང་ཟླུམ་བར། །
སྔ་མའི་ཚད་བཞིན་གནས་པ་དང་། ། མཉམ་པའི་སྟེང་དུ་ཐོག་ཕུབ་སྟེ། ། འདི་ནི་སྐུ་འཁོར་ཐོག་ཡིན་ཕྱིར། ། འཁོར་ལོ་ཉིད་ཀྱིས་མཚན་པའོ། ། དེ་ཡི་རིགས་པས་གསུང་འཁོར་ཏེ། ། ཁྱད་པར་པདྨས་མཚན་པའོ། ། དེ་ཡི་རིགས་པས་ཐུགས་འཁོར་ཏེ། ། ཁྱད་པར་རྡོ་རྗེས་མཚན་པའོ། ། དེ་ཡི་རིགས་པས་བདེ་ཆེན་གྱི། ། འཁོར་ལོ་ཡིན་ཏེ་ཁྱད་པར་ནི། །
གྲུ་གུག་གིས་མཚན་འཁོར་ལོ་ཡི། ། ཚབ་ཏུ་པདྨ་འདབ་བརྒྱད་དོ། ། རྩིབས་དང་པད་འདབ་རྣམས་ཀྱི་རྒྱར། ། ཆ་ཕྲན་གཉིས་པར་མཉམ་པ་སྟེ། ། ལྟེ་བ་རིམ་བཞིན་དེའི་ཚད་ཀྱི། ། ཆུང་བ་ཡིན་ཏེ་རྩིབས་ཀྱི་རྩེ། ། འོག་མའི་ལྟེ་བ་དང་མཉམ་ཕྱིར། ། འོག་མའི་ལྟེ་བར་གོང་མ་ཡིས། ། ཀ་གདན་ཆ་ཕྲན་ཕྱེད་དང་གཉིས། ། རྩིབས་ཀྱི་བར་མཚམས་བརྒྱད་དུ་བྱ། །
བདེ་ཆེན་འཁོར་ལོའི་གདུང་ཟླུམ་སྟེང་། ། རྩིག་པ་ནས་བཟུང་གདུང་ལེབ་བར། ། ཆ་ཕྲན་གཉིས་ཏེ་དེ་སྟེང་དུ། ། ཐལ་གདུང་བཞི་ལ་ཆ་ཕྲན་གཅིག ། ཕྱུར་བུའི་ཚད་ལ་ཆ་ཆེན་གཅིག ། སྤྱི་དང་མཐུན་ཏེ་འོག་གཞི་ནས། ། ཕྱུར་བའི་ཐོག་འོག་བར་དག་དང་། ། རྩིག་ནང་རྒྱ་དང་མཉམ་པ་ཡིན། ། ཞེས་གསུངས་པ་ལྟར་རོ། ། ཐོག་ཕུབ་འོག་མའི་གཞལ་ཡས་ཁང་གི་རྩིག་ངོས་ཀྱི་ཕྱོགས་བཞིར།
སྒོ། སྒོ་ཁྱུད། སྒོ་འགྲམ་ལ་སོགས་པ་དང་སྟེང་དུ་རྟ་བབས་བཞིའི་རྣམ་གཞག་རྣམས་ནི། སྒོ་ནི་ཕྱོགས་བཞིའི་རྩིག་པའི་དབུས། ། ཆ་ཆེན་གཅིག་སྟེ་དཔངས་སུ་གཉིས། ། དེ་ཡི་གཡས་གཡོན་སྒོ་འགྲམ་ལ། ། ཆ་ཕྲན་གཉིས་ཏེ་སླར་ཡང་མདུན། ། སྒོ་ལོགས་ནང་དུ་ཆ་ཕྲན་གཉིས། ། ཕྱི་རུ་ཆ་ཕྲན་བཞི་ཡིན་ཏེ། ། རྩིག་གདོང་སེར་ཁ་ཡོད་ཕྱིར་རོ། །
ཡས་ཕུབ་རྩིག་པ་ཆ་ཕྲན་གཅིག ། ཐམས་ཅད་དཔངས་སུ་ཆ་ཕྲན་དགུ ། དེ་སྟེང་ཐོག་རྣམས་མཉམ་པར་ཕུབ། ། སྒོ་ཁྱུད་ཕྱི་མཐར་སྒོ་གླེགས་གཞུག ། རྟ་བབས་ཀ་བ་སྒོ་ལོགས་ཀྱི། ། གཡས་གཡོན་ཆ་ཕྲན་རེ་དོར་ནས། ། ཀ་བ་ཆ་ཕྲན་ལྔ་པ་རེ། ། ཕྱི་མའི་ཕྱི་མཐའ་སྟེགས་བུ་མཉམ། ། ནང་མའི་ནང་ངོས་འདོད་སྣམ་རེག ། དེ་སྟེང་སྣམ་བུ་འོག་མ་ནི། །
གཡས་གཡོན་ཆ་ཕྲན་གསུམ་གསུམ་སྟེ། ། གཉིས་པ་གཉིས་དང་གསུམ་པ་གཅིག ། བཞི་པ་སྒོ་ལོགས་རྩིག་གདོང་མཉམ། ། གཡས་གཡོན་སྐས་ཀྱི་རིམ་པ་བཞིན། ། མདུན་ངོས་ཐམས་ཅད་མཉམ་པོ་ལ། ། ཁ་དོག་དབྱེ་བས་སོ་སོར་ཕྱེ། ། གཡས་གཡོན་ཆ་ཕྲན་གསུམ་གསུམ་སྟེ། ། གཉིས་པ་གཉིས་དང་གསུམ་པ་གཅིག ། བཞི་པ་སྒོ་ལོགས་རྩིག་གདོང་མཉམ། ། གཡས་གཡོན་སྐས་ཀྱི་རིམ་པ་བཞིན། །
མདུན་ངོས་ཐམས་ཅད་མཉམ་པོ་ལ། ། ཁ་དོག་དབྱེ་བས་སོ་སོར་ཕྱེ། ། དེ་སྟེང་པདྨ་ཆོས་འཁོར་གདུགས། ། ཕ་ཕྲན་གཅིག་དང་གཉིས་དང་གཅིག ། གཡས་གཡོན་རི་དྭགས་ཕོ་མོ་གཉིས། ། ཤིན་ཏུ་སྦྱར་མིན་རྒྱང་རིང་མིན། ། རྟ་བབས་སྣམ་བུ་དོ་ཤལ་ནི། ། པུ་ཤུའི་ཁོར་ར་ཁོར་ཡུག་ཏུ། ། གོས་འཕན་མེ་ཏོག་འཕྲེང་བ་སོགས། ། རྒྱན་རྣམས་ཀུན་གྱིས་མཛེས་པར་བརྒྱན། །
ནང་ངོས་རྒྱ་དཔངས་མཉམ་པ་ནི། ། ལུས་ཀྱི་དག་པ་ཉིད་དང་སྦྱར། ། ཞེས་གསུངས་པ་ལྟར་ཤེས་པར་བྱའོ། ། འདིར་རྗེ་རྡོ་རྗེ་འཆང་གི་དགོངས་པ་རྟ་བབས་སྒོ་གདོང་ལ་བཀྲི་བར་བཞེད། ཀུན་མཁྱེན་རིན་པོ་ཆེས་རྟ་བབས་ཀྱི་ཁང་གི་སྟེང་འགེབས་པར་བཞེད་དོ། ། རྗེ་བཙུན་གྱིས་དོན་འགྲེལ་ཆེན་མོ་ལས། སྒོ་ཁང་གི་སྟེང་འགེབས་པ་ནི་རྟ་བབས་ཡིན་པས་ཀ་བ་བཞིས་མཐོ་བར་བཏེགས་ལ། རྩིག་པའི་དངོས་གཞི་དང་རྟ་བབས་ཀྱི་བར་ན་ནམ་མཁའ་སྟོང་པ་དང་བཅས་པའོ། ། ཞེས་གསུངས་པ་འདི་འདྲེན་པར་མཛད་དོ། ། དེའི་ཚེ་ན་སྒོ་ལོགས་ཀྱི་ཕྱི་མཐའ་ཆ་ཕྲན་རེ་རེ་སོང་བའི་སར་སྟེགས་བུ་གྲུ་བཞི་པ་དཔངས་སུ་ཆ་ཕྲན་གཅིག
དེའི་སྟེང་དུ་བུམ་པ་ཆ་ཕྲན་གཅིག་པ་བཞི། དེའི་སྟེང་དུ་ཀ་བ་ཆ་ཕྲན་ལྔ་པ་བཞི་འཛུགས་ཏེ། སློབ་དཔོན་ཀླུའི་བློས། བུམ་པ་ཀ་བའི་སྟེང་གནས་པའི། ། སྒོ་ལས་སུམ་འགྱུར་རྟ་བབས་ཏེ། ། ཞེས་དང་། སྟེགས་བུ་བུམ་པ་ལ་གནས་པའི། ། རྟ་བབས་ཀ་བ་དྲང་པོར་བྱེད། ། ཅེས་གསུངས་པས་སོ། ། གཞལ་ཡས་ཁང་འདིའི་སྦྱང་གཞི་ནི།
ཕྱི་སྣོད་ཀྱི་འཇིག་རྟེན་དང་། ནང་བསྒྲུབ་པ་པོས་རང་གི་ལུས་དབང་རྟེན་ཁོག་པ་དང་བཅས་པ་འདི་ཉིད་ཡིན་ལ། སྦྱོང་བྱེད་སངས་རྒྱས་ཀྱི་ཐུགས་བྱང་ཕྱོགས་སོ་བདུན་གྱི་ངོ་བོ་གཞལ་ཡས་ཁང་གི་རྣམ་པར་ཤར་བ་འདི་ཉིད་དུ་བསྒྱུར་ནས་སྦྱངས་པས། སྦྱངས་འབྲས་སྐུ་གསུམ་གྱི་ནང་ནས་ཐུགས་རྣམ་པར་མི་རྟོག་པ་ཆོས་ཀྱི་སྐུ་དང་། རིགས་ལྔའི་ནང་ནས་རྣམ་པར་སྣང་མཛད་ཀྱི་གོ་འཕང་ཐོབ་པར་འགྱུར་བ་ཡིན་ནོ། ། ཞར་བྱུང་དུར་ཁྲོད་ནི། ཨ་བྷི་དྷ་ན་ལས། ཕྱི་རོལ་དུར་ཁྲོད་མ་རུངས་པ། ། སྣ་ཚོགས་གཟུགས་ཅན་མཆོག་དམ་པ། ། སྣ་ཚོགས་ཤིང་རྣམས་དགའ་བ་དང་།
ཁྱི་དང་ལྕེ་སྤྱང་མ་རུངས་པ། ། ཞེས་པས་བསྟན། འདི་ལ་བསྒོམ་ཚུལ་ནི། སྲུང་འཁོར་གྱི་ཕྱི་རུ་བསྒོམས་ཀྱང་ཆོག ནང་དུ་བསྒོམས་ཀྱང་ཆོག ད་ལྟ་ཕྱག་ལེན་ལ་ནང་དུ་བསྒོམ་ཞིང་། དུར་ཁྲོད་ཀྱིས་འཁོར་བའི་ཆོས་མཚོན། ། གཞལ་ཡས་ཁང་གིས་ལམ་གྱི་ཆོས་མཚོན། ནང་གི་ལྷ་རྣམས་ཀྱིས་འབྲས་བུའི་ཆོས་མཚོན་ཞིང་དེ་གསུམ་ཡང་དོན་དེ་ན་ལ་དབྱེར་མེད་ཡིན་ནོ། ། དུར་ཁྲོད་ནི་སྔོན་བྱུང་གི་དབང་དུ་བྱས་ན།
བསྐལ་པ་རྩོད་དུས་ཀྱི་མགོ་བརྩམས་པའི་ཚེ་ན་སྐྱེ་དགུ་རྣམས་འཐབ་རྩོད་བྱས་པས། གཅིག་གིས་གཅིག་བསད་པའི་རོ་རྣམས་ཕྱོགས་མཚམས་བརྒྱད་དུ་བསྐྱལ་བས། བྱ་ཁྱི་ཅེ་སྤྱང་རྣམས་ཀྱིས་རོའི་ཁ་ཕྱེ་བས་རླངས་པ་རྣམས་ནམ་མཁར་སོང་སྟེ་ཆར་བབས་པས་ཆུ་བརྒྱད་བྱུང་། ཆུས་བརླན་པས་ཤིང་བརྒྱད་བྱུང་། ཤིང་གི་རྩ་བ་ལ་བརྟེན་པའི་ཕྱོགས་སྐྱོང་བརྒྱད་བྱུང་། ཡལ་ག་ལ་བརྟེན་པའི་ཞིང་སྐྱོང་བརྒྱད་བྱུང་། ཆུའི་རླངས་པ་ནམ་མཁར་སོང་བས་སྤྲིན་བརྒྱད་དང་། དེ་ལ་གནས་པའི་ཀླུ་བརྒྱད་བྱུང་། དེར་འདྲེ་དང་སྲིན་པོ་དང་རོ་ལངས་ལ་སོགས་པ་དུ་མ་འདུས་ཏེ་གནས་དེ་གཉན་པོར་སོང་བས་རིམ་གཉིས་ལ་བརྟན་པ་ཐོབ་པའི་རྣལ་འབྱོར་པ་རྣམས། སྤྱོད་ལ་བྱོན་པས་གྲུབ་ཐོབ་བརྒྱད་བྱུང་།
རུས་པ་འཐོར་བ་རྣམས་བསྡུས་ཏེ་ཚ་ཚར་བཏབ། དེ་བཞུགས་པའི་གནས་བརྩིགས་པས་མཆོད་རྟེན་བརྒྱད་བྱུང་བར་སློབ་དཔོན་བསོད་སྙོམས་པས་དུར་ཁྲོད་ཀྱི་རྟོགས་པ་དང་། རྗེ་བཙུན་རིན་པོ་ཆེས་ཧེ་རུ་ཀའི་བྱོན་ཚུལ་ལས་གསུངས་སོ། ། འདིའི་སྦྱང་གཞི་ནི་རྣམ་ཤེས་ཚོགས་བརྒྱད་དང་འཇིག་རྟེན་ཆོས་བརྒྱད་ཀྱི་རྟོག་པ་རྣམས་ཡིན་ལ། སྦྱོང་བྱེད་རྣམ་ཐར་བརྒྱད་ཀྱི་རང་བཞིན་དུར་ཁྲོད་དུ་བསྒྱུར་ནས་སྦྱངས་པས་འབྲས་བུ་རྣམ་ཐར་བརྒྱད་ཐོབ་པར་བྱེད་དོ། ། གཉིས་པ་བརྟེན་པ་ལྷ་བསྐྱེད་པ་ནི། འདིར་བསྒོམ་བྱ་ལྷའི་དཀྱིལ་འཁོར་གང་བསྒོམ་སྙམ་ན། འདི་ལ་རིགས་རྐྱང་གི་དཀྱིལ་འཁོར་དང་། རིགས་བསྡུས་ཀྱི་དཀྱིལ་འཁོར་གཉིས་ལས། དང་པོ་ལ་ལྷ་ལྔ་མ་གཅིག
དགུ་མ་བཞི། བཅུ་གསུམ་མ་གཅིག ཉེར་གཅིག་མ་གསུམ་སྟེ་དགུ་ཡོད་པ་ལས། ལྷ་ལྔ་མ་ནི་གཙོ་བོ་ལ་སྙིང་པོའི་རྣལ་འབྱོར་མ་བཞིས་བསྐོར་བའོ། ། དགུ་མ་བཞི་ནི། གཙོ་བོ་ལ་ཐུགས་འཁོར་བརྒྱད་ཀྱིས་བསྐོར་བ་དང་། གསུང་འཁོར་བརྒྱད་ཀྱིས་བསྐོར་བ་དང་། སྐུ་འཁོར་བརྒྱད་ཀྱིས་བསྐོར་བ་དང་། སྒོ་མཚམས་མ་བརྒྱད་ཀྱིས་བསྐོར་བ་རྣམས་སོ། ། བཅུ་གསུམ་པ་ནི།
གཙོ་བོ་ལ་སྙིང་པོའི་རྣལ་འབྱོར་མ་བཞི་དང་། སྒོ་མཚམས་མ་བརྒྱད་ཀྱིས་བསྐོར་བའོ། ། ཉེར་གཅིག་མ་གསུམ་ནི། བཅུ་གསུམ་མ་དེ་ལ་ཐུགས་འཁོར་བརྒྱད་བསྣན་པ་དང་། གསུང་འཁོར་བརྒྱད་བསྣན་པ་དང་། སྐུ་འཁོར་བརྒྱད་བསྣན་པ་རྣམས་སོ། ། རིགས་རྐྱང་དགུ་པོ་དེའི་གཞལ་ཡས་ཁང་ནི་རིགས་བསྡུས་དང་མི་འདྲ་སྟེ། ཐོག་ཕུབ་རིམ་པ་གསུམ་དང་ནང་ཀ་བ་བརྒྱད་དང་བཅས་པའི་དབུས་སུ་སྣ་ཚོགས་པདྨ་འདབ་བརྒྱད་སོགས་ཀྱི་གདན་བཀོད་ནས་ལྷ་བསྐྱེད་པ་ཡིན་ནོ། ། རིགས་བསྡུས་ཀྱི་དཀྱིལ་འཁོར་དུ་དབང་ཐོབ་པས། རིགས་རྐྱང་གི་དཀྱིལ་འཁོར་འདི་དག་ཀྱང་གང་འཐད་བསྒོམས་པས་ཆོག་གསུངས།
དེ་ལྟར་རིགས་རྐྱང་རིགས་བསྡུས་ཀྱི་དཀྱིལ་འཁོར་བཅུ་ལས། འདིར་རིགས་བསྡུས་ཀྱི་དཀྱིལ་འཁོར་བསྒོམ་ལ ། དེའི་གཙོ་བོ་ལ་རྒྱུ་འབྲས་གཉིས་ལས། རྒྱུ་རྡོ་རྗེ་འཆང་མངོན་བྱང་ལྔ་ལས་བསྐྱེད་པ་ཡིན་ལ། མངོན་བྱང་དང་པོ་ནི། རྩ་རྒྱུད་ལེའུ་ལྔ་བཅུ་རྩ་གཅིག་པ་ལས། རི་སྟེང་སྣ་ཚོགས་པདྨ་ཡི། ། ལྟེ་བར་ཨ་ལྀ་ཀ་ལྀ་སྐྱེས། ། ཞེས་པས་བསྟན། མངོན་བྱུང་གསུམ་པ་ནི་སྦྱིན་སྲེག་གི་གཞུང་ལས་བསྟན།
རྡོ་རྗེ་མཁའ་འགྲོ་ལས་ཀྱང་མངོན་བྱང་གསལ་བར་གསུངས་ལ། བསྐྱེད་ཚུལ་ནི། བདེ་ཆེན་འཁོར་ལོའི་པདྨའི་ལྟེ་བར་ཉི་མ་དང་འཇིགས་བྱེད་ཕོ་མོའི་གདན་གྱི་སྟེང་དུ་ཨ་ལྀ་བཅུ་དྲུག་ཕྲག་གཉིས་གཡས་བསྐོར་དང་། གཡོན་བསྐོར་མགོ་གཉིས་དང་མཇུག་གཉིས་ཕན་ཚུན་རྩེ་སྤྲད་དེ་བསྒོམ། དེ་ཡང་སྦྱང་གཞི་སྒྲུབ་པ་པོའི་རྐང་པ་གཡས་གཡོན་གྱི་མཐེ་བོང་ནས་སྤྱི་གཙུག་གི་བར་ལ་ཨ་ལྀ་བཅུ་དྲུག་བཅུ་དྲུག་གི་རྣམ་པ་ཅན་གྱི་ཁམས་གནས་པ་རྣམས་སྦྱང་བ་དང་། ལམ་གྱི་གནས་སྐབས་སུ་ཐབས་ཤེས་ཟུང་འཇུག་གི་ཉམས་ལེན་མཚོན་པ་དང་། འབྲས་བུའི་གནས་སྐབས་ཀྱི་མཚན་བཟང་པོ་སོ་གཉིས་མཚོན་པར་བྱ་བའི་ཕྱིར་ཨཱ་ལྀ་ཕྲག་གཉིས་བསྒོམ་སྟེ། སྦྱང་གཞི་ཁམས་བཅུ་དྲུག་ཚན་པ་གཉིས་སྦྱོང་བྱེད་ཨཱ་ལྀ་ཕྲག་གཉིས་ཀྱི་རྣམ་པར་བསྒྱུར་བ་ནི་རྣམ་པ་ལམ་བྱེད། ཕྲག་གཉིས་ཀྱང་མཚན་བཟང་པོ་སོ་གཉིས་སུ་མོས་པ་ནི་མོས་པ་ལམ་བྱེད། སངས་རྒྱས་ལ་མངའ་བའི་མཚན་བཟང་པོ་སོ་གཉིས་དངོས་ཡིན་པར་བསྒོམ་པ་ནི་འབྲས་བུ་ལམ་བྱེད།
དེས་ཚོགས་རྫོགས་སྒྲིབ་པ་སྦྱོང་བའི་རྟེན་འབྲེལ་དུ་འགྱུར་བ་ནི་བྱིན་རླབས་ལམ་བྱེད། འབྲས་བུ་དངོས་སུ་ཞེན་ནས་ལམ་ལ་འཇུག་པ་ནི་ཞེན་པས་འཇུག་པ། དེ་ལྟར་བསྒོམས་པ་ལ་བརྟེན་ནས་འབྲས་བུ་མངོན་དུ་འགྱུར་བ་ནི་འབྲེལ་པས་མི་བསླུ་བའོ། ། དེ་ལྟ་བུའི་ཨཱ་ལྀ་ཕྲག་གཉིས་རྒྱུར་བྱས་ཏེ་ཞུ་བ་ལས་བྱུང་བའི་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས་ཀྱི་ངོ་བོ་སྐྱ་ཆིལ་པ་ཞིག་བསྒོམ། འདི་ནི་ཕའི་ཁམས་དཀར་པོ་ཞུ་ནས་མའི་སྐྱེ་གནས་སུ་ཧྲིལ་འདྲིལ་བའི་གནས་སྐབས་དེ་སྦྱོང་བྱེད་ཡིན་ཏེ། མངལ་སྐྱེས་ཀྱི་ལུས་འགྲུབ་པའི་རྒྱུ་གཙོ་བོ་ཕ་མའི་ཁུ་ཁྲག་གཉིས་ལས། མངོན་བྱང་དང་པོའི་སྐབས་འདིར་ཕའི་ཁུ་བ་དང་། དེས་མཚོན་སྒྲུབ་པ་པོའི་ལུས་འདི་ལ་ཟག་བཅས་ཀྱི་ལུས་བསྐྱེད་པའི་ཁམས་བསམ་གྱིས་མི་ཁྱབ་པ་ཡོད་པ་ཐམས་ཅད་སྦྱོང་བྱེད་ཟླ་བའི་རྣམ་པར་བསྒྱུར་ནས་མེ་ལོང་ལྟ་བུའི་ཡེ་ཤེས་སུ་མོས་པ་སོགས་ཀྱི་ལམ་བྱེད་བཞིའམ་དྲུག་ལྡན་དུ་བསྒོམ་མོ། ། ཟླ་བའི་སྟེང་དུ་མངོན་བྱུང་གཉིས་པའི་རྒྱུ་དཔེ་བྱད་བཟང་པོ་བརྒྱད་ཅུའི་ངོ་བོ་ཀཱ་ལྀ་བཞི་བཅུ་ཕྲག་གཉིས་བསྒོམ། འདི་ནི་སྦྱང་གཞི་མའི་རཀྟ་རྩའི་སྒོ་ནས་འབྱུང་བའི་རྒྱུ་འབྱུང་བ་བཞི་དང་།
ནམ་མཁའི་ཁམས་དང་ལྔ་ཡོད་པའི་འབྱུང་བ་ལ་འབྱུང་ཆུང་བཅུ་དྲུག་དང་། ནམ་མཁའ་ལ་བདེ་བ་ནམ་མཁའ་ཉིད་ཀྱི་ཁམས་ཞེས་གསུངས་པ་ལྟར། དགའ་བ་བཞིར་དབྱེ་བས་ཉི་ཤུ། དེ་རེ་རེ་ལ་ཁུ་རྡུལ་དང་ཁྲག་རྡུལ་གཉིས་གཉིས་སུ་དབྱེ་བས་བཞི་བཅུ། བཞི་བཅུ་པོ་དེ་ལ་ཐབས་ཤེས་གཉིས་གཉིས་སུ་དབྱེ་བས་བརྒྱད་ཅུ་འབྱུང་བ་ནི་སྦྱོང་བྱེད། ཀཱ་ལྀ་ཕྲག་གཉིས་ཀྱི་རྣམ་པར་བསྒྱུར་ནས་དཔེ་བྱད་བཟང་པོ་བརྒྱད་ཅུར་མོས་པ་སོགས་ལམ་བྱེད་བཞི་ལྡན་སྔར་དང་འདྲ།

ཀཱ་ལྀ་དེ་ཞུ་བ་ལས་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་དམར་ཆིལ་བ་ཞིག་བསྒོམ། འདི་ནི་མའི་རཀྟ་སྐྱེ་གནས་སུ་དམར་ཧྲིལ་འདྲིལ་བ་དེ་སྦྱོང་བྱེད་ཉི་མའི་རྣམ་པར་བསྒྱུར་ནས་མཉམ་ཉིད་ཡེ་ཤེས་སུ་མོས་པ་སོགས་ཀྱི་ལམ་བྱེད་བཞི་ལྡན་སོགས་སྔར་དང་འདྲའོ། ། ཉི་ཟླ་གཉིས་ཀྱི་བར་དུ་མངོན་བྱང་གསུམ་པ་ས་བོན་ལས་ཕྱག་མཚན་ས་བོན་གྱིས་མཚན་པ་ནི་སྦྱང་བཞི་ཁུ་ཁྲག་གི་བར་དུ་བར་སྲིད་ཞུགས་པ་དེ། སྦྱོང་བྱེད་ཕྱག་མཚན་ས་བོན་གྱིས་མཚན་པར་བསྒྱུར་ནས་སོར་རྟོག་ཡེ་ཤེས་སུ་མོས་པ་སོགས་ཀྱི་ལམ་བྱེད་བཞི་ལྡན་བྱ། མངོན་བྱུང་བཞི་པ་ནི་དེ་རྣམས་རོ་གཅིག་ཏུ་འདྲེས་པའི་འོད་ཀྱི་གོང་བུ་སྟེ། སྦྱང་གཞི་ཁུ་ཁྲག་དང་བར་སྲིད་རོ་གཅིག་ཏུ་འདྲེས་པའི་གོང་བུ་དེ། སྦྱོང་བྱེད་མངོན་བྱང་དང་པོ་གསུམ་རོ་གཅིག་ཏུ་འདྲེས་པའི་འོད་ཀྱི་གོང་བུར་བསྒྱུར་ནས་བྱ་གྲུབ་ཡེ་ཤེས་སུ་མོས་པ་སོགས་ཀྱི་ལམ་བྱེད་བཞི་ལྡན་བྱ། མངོན་བྱང་ལྔ་པ་ནི་དེ་ལས་རྒྱུ་རྡོ་རྗེ་འཛིན་པ་སྐུ་མདོག་དཀར་པོ་ཞལ་བཞི་ཕྱག་བཅུ་གཉིས་པར་བཞེངས་པ་སྟེ། སྦྱང་གཞི་སྐྱེ་གནས་ནས་ཕྱིར་བཙས་ཏེ་ལུས་གྲུབ་པའི་གནས་སྐབས་དེ་སྦྱོང་བྱེད་ལྷའི་སྐུ་ཡོངས་སུ་རྫོགས་པ་ཞལ་བཞི་ཕྱག་བཅུ་གཉིས་པའི་རྣམ་པ་སོགས་སུ་བསྒྱུར་ནས་ཆོས་དབྱིངས་ཡེ་ཤེས་སུ་མོས་པ་སོགས་ཀྱི་ལམ་བྱེད་བཞི་ལྡན་པའོ། ། ལྷ་དེའི་ཞལ་བཞི་ནི། རྩ་ཞལ་དཀར་པོ།
གཡོན་ཞལ་དམར་བ། རྒྱབ་སེར་བ། གཡས་སྔོ་བ་ཡིན་ལ། ཕྱག་མཚན་ནི། རྒྱུད་ལས། དུས་མིན་འཆི་ལས་རྣམ་རྒྱལ་ཞིང་། ཡན་ལག་ཁ་ཊྭཾ་ག་དང་སྦྱར། ། ཐོད་པ་མཆོད་ཡོན་སྣོད་དུ་ནི། ། ཞལ་དུ་མཚོན་ཆ་ངེས་པར་སྦྱར། ། ཞེས་གསུངས་པ་དང་།
དཔེ་མཐོང་བ་ཙམ་གྱིས་རང་དགར་འཇུག་པ་དགག་པའི་ཕྱིར་དཀྲུགས་ནས་བཞག་ལ། དེ་བླ་མའི་མན་ངག་གིས་བཀྲོལ་ཞིང་། ཕྱག་མཚན་རིམ་བཞིན་འཛིན་ཚུལ་བཤད་ན། དུས་མིན་ནི་གཤིན་རྗེའི་ལག་ཏུ་ཞགས་པ་འཛིན་པས་གཡོན་གྱི་བཞི་པའི་ཞགས་པ་བསྟན། འཆི་བ་ནི་མདུང་རྩེ་གསུམ་པ། རྣམ་རྒྱལ་ནི་མ་རིག་པའི་གཉིད་ལས་རྒྱལ་བའི་ཌ་མ་རུ། ཡན་ལག་ནི་གླང་ལྤགས། ཁ་ཊྭཾ་ག་ནི་ཁ་ཊྭཾ་ག ཐོད་པ་ནི་ཐོད་པ་གཅོད་པའི་དགྲ་སཏྭ། མཆོད་ཡོན་སྣོད་ནི་ཐོད་པ།
ཞལ་ནི་ཚངས་པའི་མགོ་བོ་གདོང་བཞི་པ། མཚོན་ཆ་ནི་གྲུ་གུག དེ་རྣམས་འཛིན་པའི་གོ་རིམ་ནི། ནག་པོ་སྒྲུབ་ཐབས་ཀྱི་མཆོད་བརྗོད་དུ། ཡི་དྭགས་གདན་ལ་བཞུགས་ཤིང་ཞལ་རྣམས་ཀུན་ལ་སྤྱན་གསུམ་དང་ནི་ཕག་མོ་དམར་ལུས་ལ། ། རྩ་བའི་ཕྱག་གཉིས་ཀྱིས་འཁྱུད་གཞན་གཉིས་ཀྱིས་ནི་མྱུར་དུ་གླང་ཆེན་ལྤགས་པ་བརྒྱངས། ། ལྷག་མ་གཡོན་པ་ཕྱག་བཞི་ཡིས་ནི་ཁ་ཊྭཾ་ཞགས་པ་མི་ཐོད་ཚངས་པའི་མགོ་བོ་འཆང་། ། གཡས་པ་གྲི་གུག་རྩེ་གསུམ་དགྲ་སཏྭ་རྔ་ཆུང་འཆང་བའི་ཧེ་རུ་ཀ་ལ་ཕྱག་འཚལ་ལོ། ། ཞེས་གསུངས་པ་ལྟར་ཡིན་ལ། དེ་ཡང་གཡོན་གྱི་བཞི་ནི།
མདུན་ནས་རྒྱབ་ཏུ་བགྲང་བ་དང་། གཡས་ཀྱི་བཞི་རྒྱབ་ནས་ཚུར་མདུན་ལ་བགྲང་བའི་དབང་དུ་བྱས་པའོ། ། སྔར་གྱི་དེ་ཚེ་སྒྲུབ་ལ་སྤྱི་བོའི་མཐོ་གང་ཙམ་གྱི་ནམ་མཁར་ཁ་ཊྭཾ་ག་དཀར་པོ་མགོ་ཐུར་དུ་བསྟན་པའི་རྩེ་མོར་ཧཱུྃ་དཀར་པོ། དེ་ལས་འོད་འཕྲོས་པས་སངས་རྒྱས་ཐམས་ཅད་ཀྱི་ཐུགས་ཀ་ནས་འཆི་མེད་ཀྱི་བདུད་རྩི་སྤྱན་དྲངས་ཁ་ཊྭཱཾ་ག་ལ་ཐིམ། དེ་ལས་བདུད་རྩིའི་རྒྱུན་བབས་པ་སྤྱི་བོ་ནས་ཞུགས་ཏེ། ལུས་ཐམས་ཅད་གང་བ་ནི། དུས་མིན་འཆི་ལས་རྣམ་རྒྱལ་ཞིང་། ། ཞེས་པའི་དོན་ནོ། ། དེ་ཡན་གྱིས་བརྟེན་པ་ལྷ་བསྐྱེད་པ་ལ་གཉིས་ཡོད་པའི་དང་པོ་མངོན་བྱང་ལྔ་ལས་རྒྱུའི་རྡོ་རྗེ་འཛིན་པ་བསྐྱེད་པ་སོང་ཟིན་ནས། ད་ནི་གཉིས་པ་ཞུ་བ་གླུས་བསྐུལ་བ་ལས་འབྲས་བུ་རྡོར་འཛིན་བཞེངས་པ་ལ་གཉིས་ཏེ།
ཞུ་བ་གླུས་བསྐུལ་བ་དང་། འབྲས་བུ་རྡོར་འཛིན་བཞེངས་པའོ། ། དང་པོ་ལ་གསུམ་སྟེ། སྦྱོར་བ་འདུ་ཤེས་སུམ་ལྡན་བྱ་བ། དེ་ལས་ཐིག་ལེར་ཞུ་བ། དེ་ལས་གླུས་བསྐུལ་བའོ། ། དང་པོ་ནི། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ་ཞེས་པའི་བར་ལུས་ལྷའི་འདུ་ཤེས། ཡབ་ཀྱི་གསང་བའི་གནས་མི་དམིགས་ཏེ་ཞེས་སོགས་མཁའ་གསང་བྱིན་གྱིས་བརླབས་པ་ངག་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་བདེ་ཆེན་གྱི་ཡེ་ཤེས་མངོན་དུ་བྱའོ་སྙམ་པ་ཆོས་ཀྱི་འདུ་ཤེས་ཏེ་འདུ་ཤེས་སུམ་ལྡན་ནོ །
གཉིས་པ་ནི། འདུ་ཤེས་སུམ་ལྡན་གྱི་སྒོ་ནས་སྙོམས་པར་བཞུགས་པས་བདེ་བ་ཆེན་པོའི་སྒྲ་ཧཱུྃ་དང་ཨཾ་གི་སྒྲ་གྲགས་པ་དང་། སྙིང་གའི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་དང་། སྟེང་གི་ནམ་མཁར་ཡོད་པའི་བར་སྲིད་ཀྱི་ངོ་བོ་ཧཱུྃ་ཆ་བདུན་པ་རྣམས་བཀུག་ནས་ཡབ་ཀྱི་ཞལ་དུ་ཞུགས། སྙིང་ཁའི་བར་དུ་བྱོན། དེའི་ཚེ་ན་དེ་དག་དང་། རང་རྒྱུད་ལ་ཡོད་པའི་སྐྱེ་གནས་བཞིར་སྐྱེ་བ་ལེན་འགྱུར་གྱི་དྲི་མ་བག་ཆགས་དང་བཅས་པ་རྣམས་ཀྱང་དུས་གཅིག་ལ་ཞུ་ནས་རོ་གཅིག་ཏུ་འདྲེས་པ་དེ། སྐུའི་དབྱིབས་བརྒྱུད་རྡོ་རྗེ་ལམ་ནས་ཡུམ་གྱི་པདྨར་བབས་པ་ལས། ཡབ་ཡུམ་གྱི་ཕུང་ཁམས་སྐྱེ་མཆེད་ཐམས་ཅད་ཀྱང་ཞུ་ནས་ངོ་བོ་བདེ་སྟོང་དབྱེར་མེད་ཀྱི་ཆོས་སྐུ་ཡིན་པ་ལ། རྣམ་པ་བྱང་ཆུབ་ཀྱི་སེམས་ཀྱི་ཐིག་ལེ་དཀར་ལ་དམར་བའི་མདངས་ཅན་གཅིག་ཏུ་གྱུར་པ་ལ་སེམས་འཛིན་ནོ། །
གསུམ་པ་གླུས་བསྐུལ་བ་ནི། གྲུབ་ཆེན་གྱི་གཞུང་ལས། སངས་རྒྱས་ཐམས་ཅད་འདུས་པ་ཡི། ། མྱུར་བ་ཉིད་དུ་བདག་ལ་བསྐུལ། ། ཞེས་གསུངས་པས། ཐིག་ལེར་ཞུ་མ་ཐག་ཏུ་ཐིག་ལེ་དེ་ལས་འཐོན་པའི་དཔའ་བོ་དང་རྣལ་འབྱོར་མ་ཐམས་ཅད་ཀྱི་གླུས་བསྐུལ་ལ། གླུ་ནི། ཨོཾ་ནི་མཆོག་གི་དངོས་གྲུབ་སྟེར་བ་ལ་འཇུག མཧཱ་སུ་ཁ་བདེ་བ་ཆེན་པོ། བཛྲ་རྡོ་རྗེ་སྟེ་རྟོགས་བྱའི་ཆོས་དབྱིངས།
ས་ཏྭ་སེམས་དཔའ་སྟེ་རྟོགས་བྱེད་ཀྱི་ཡེ་ཤེས། དེ་ལྟར་ན་དབྱིངས་རིག་དབྱེར་མེད་པའི་བདེ་བ་ཆེན་པོའི་ཡེ་ཤེས་ཞེས་བོས་ནས། ཛཿཧཱུྃ་ཞེས་པས་ཆོས་སྐུ་ལས་གཟུགས་སྐུའི་རྣམ་པར་བྱོན། བཾ་ཞེས་པས་དེ་ཡང་ཞལ་བཞི་ཕྱག་བཅུ་གཉིས་པའི་རྣམ་པ་ཅན་དུ་བཞེངས། ཧོཿཞེས་པས་དེ་ཡང་དགེས་པ་ཆེན་པོའི་ངང་ནས་བྱོན། བྱོན་ནས་ཅི་བྱེད་ན། སུ་ར་ཏ་སཏྭྃ་ཏྲི་ཤ་ཧོཿཞེས་པ་སེམས་ཅན་གྱི་དོན་རྒྱ་ཆེན་པོ་མཛོད་ཅེས་པའོ། ། གཉིས་པ་འབྲས་བུ་རྡོར་འཛིན་བཞེངས་པ་ལ་གསུམ་སྟེ། འབྲས་བུ་རྡོར་འཛིན་བསྐྱེད་པ། དེ་ལ་བསྙེན་བསྒྲུབ་ཡན་ལག་བཞི་བྱ་བ།
དེ་ཉིད་མཆོད་པས་མཉེས་པར་བྱ་བའོ། ། དང་པོ་ནི། གླུས་བསྐུལ་བ་ལས། ཐིག་ལེ་དེ་སྔོན་དམར་ཆ་གཉིས་སུ་གྱུར། དེ་ལས་ཧཱུྃ་ལས་རྡོ་རྗེ་ཧཱུྃ་དང་། ཨཾ་ལས་གྲི་གུག་ཨྃ་གིས་མཚན་པར་གྱུར། དེ་རྣམས་ཡོངས་སུ་གྱུར་པ་ལས། འབྲས་བུ་རྡོ་རྗེ་འཛིན་པ་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་པ་ཡུམ་དང་བཅས་པ་བཞེངས་པ་སྟེ། དག་བྱ་དག་བྱེད་ཅུང་ཟད་ངོ་སྤྲད་ན། ཆོས་ཀྱི་དབྱིངས་ལས་མི་འགྱུར་བས་སྐུ་མདོག་སྔོན་པོ།
འབྱུང་བཞི་རྣམ་པར་དག་པ་དང་། ཚད་མེད་པ་བཞི་དང་། རྣམ་པར་ཐར་བ་བཞི་དང་། འཕྲིན་ལས་བཞིའི་ངོ་བོ་ཞལ་བཞི། དེ་ཡང་རྩ་ཞལ་ནི་ཆུ་ཁམས་རྣམ་པར་དག་པ་སྙིང་རྗེ་ཚད་མེད་པའི་ངོ་བོ་ཡིན་པས་སྔོ་བ། གཡོན་ཞལ་ནི་མེ་ཁམས་རྣམ་པར་དག་པས་དགའ་བ་ཚད་མེད་པའི་ངོ་བོ་ཡིན་པས་དམར་པོ། རྒྱབ་ཞལ་ནི་ས་རྣམ་པར་དག་པ་བྱམས་པ་ཚད་མེད་པའི་ངོ་བོ་ཡིན་པས་སེར་པོ། གཡས་ཞལ་ནི་རླུང་རྣམ་པར་དག་པ་བཏང་སྙོམས་ཚད་མེད་ཀྱི་ངོ་བོ་ཡིན་པས་དཀར་པོ། དུས་གསུམ་གྱི་དངོས་པོ་ཅིག་ཅར་དུ་མཁྱེན་པསཞལ་རེ་རེ་ལ་སྤྱན་གསུམ་གསུམ་དང་ལྡན་པ། གདུག་པ་ཅན་འདུལ་བས་ཞལ་རྣམས་མཆེ་བ་གཙིགས་པ།
ཕྱག་དང་པོ་གཉིས་ཀྱིས་ཡེ་ཤེས་ལྔ་རོ་གཅིག་པས་རྡོ་རྗེ་རྩེ་ལྔ་པ་དང་སྟོང་པ་ཉིད་ཀྱི་སྒྲ་སྒྲོག་པས་དྲིལ་བུ་འཛིན་པས། ཤེས་རབ་དང་ཟུང་དུ་འཇུག་པའི་ཕྱིར་ཡུམ་ལ་འཁྱུད་པ། དེའི་འོག་མ་གཉིས་ཀྱིས་གཏི་མུག་ལས་རྒྱལ་བའི་རྟགས་སུ་གླང་པོ་བསད་མ་ཐག་པའི་པགས་པ་རློན་པ་ཁྲག་འཛག་པ་སྤུ་དཀར་པོ་ཕྱིར་བསྟན་པ་སྨིན་མཚམས་ཀྱི་ཐད་དུ་ཁུ་ཚུར་གྱིས་བརྒྱངས་ཏེ་འཛིན་པ། ནང་གི་ཁྲག་འཛག་པ་ནི་ཤེས་རབ་དང་། ཕྱིའི་སྤུ་དཀར་པོ་ནི་སྙིང་རྗེ་མཚོན་པས་ཐབས་ཤེས་ཟུང་འཇུག་གོ ། གཡས་ཀྱི་གསུམ་པ་ན་གཏི་མུག་གི་གཉིད་ལས་སློང་བའི་རྟགས་སུ་ཌ་མ་རུ་མའི་མངལ་གྱི་རུས་པ་ལ་སྤྲེའུའི་པགས་པ་བསྐོན་པ་ཆུ་སྐྱར་གྱི་རྐང་གིས་ཌར་རྒྱན་བྱས་པ། བཞི་པ་ན་ཉེས་པ་ཐམས་ཅད་གཅོད་པས་དགྲ་སཏྭ་རྡོ་རྗེ་ཕྱེད་པའི་རྩ་བ་ཅན་གྱི་ཡུ་བ་ཁྲུ་གང་པའི་རྩེ་མོར་དགྲ་སཏྭ་ཁ་བོ་ཆེ་མང་པོ་ཕྱེད་བཀས་པ་ལྟ་བུའོ། ། ལྔ་པ་ན་སྲིད་གསུམ་གྱི་ཉེས་པ་འཇོམས་པས་མདུང་རྩེ་གསུམ་པ་རྩ་བར་རྡོ་རྗེ་ཕྱེད་པས་མཚན་པའི་ཡུ་བ་ཁྲུ་གང་པ་ལ་རྩེ་མོར་རལ་གྲིའི་སོ་ལྟ་བུ་གསུམ་མོ། ། དྲུག་པ་ན་རྣམ་རྟོག་ཐམས་ཅད་གཅོད་པས་རྡོ་རྗེ་ཕྱེད་པའི་ཡུ་བ་ཅན་གྱི་གྲི་གུག་འཛིན་པའོ། ། གཡོན་གྱི་གསུམ་པ་ན་ཐབས་བྱང་ཆུབ་ཀྱི་སེམས་དང་མི་འབྲལ་བ་མཚོན་པའི་རྡོ་རྗེས་མཚན་པའི་ཁ་ཊྭཾ་ཀ
འོག་གི་རྡོ་རྗེ་ཕྱེད་པའི་ར་ལྔ་ནི་རྒྱུད་ལྔའི་འགྲོ་བ་ཐམས་ཅད་ཡར་ལམ་ལ་འཇུག་པ་མཚོན། ཡུ་བ་བརྒྱད་བཞོགས་ལ་གྱེན་དུ་འཕེལ་ཁ་བྱས་པ་ནི་ལམ་ཉམས་སུ་བླངས་པས་ཡོན་ཏན་གོང་ནས་གོང་དུ་འཕེལ་བ་མཚོན། དེའི་སྟེང་གི་སྣ་ཚོགས་རྡོ་རྗེ་ནི་འཕྲིན་ལས་སྣ་ཚོགས་པས་སེམས་ཅན་གྱི་དོན་བྱེད་པས་སྤྲུལ་སྐུ་མཚོན། དེའི་སྟེང་གི་བུམ་པ་སེར་པོ་བདུད་རྩིས་གང་བ་ནི་བདེ་བ་ཆེན་པོའི་རང་བཞིན་པས་ལོངས་སྐུ་མཚོན། དེའི་སྟེང་གི་ཐོད་པ་དཀར་པོ་སུམ་བརྩེགས་ནི་རྣམ་ཐར་སྒོ་གསུམ་གྱི་རང་བཞིན་ཡིན་པས་ཆོས་སྐུ་མཚོན། དེའི་སྟེང་གི་རྡོ་རྗེ་རྩེ་ལྔ་པས་སྐུ་གསུམ་པོ་རེ་རེ་ཡང་ཡེ་ཤེས་ལྔའི་བདག་ཉིད་ཅན་ཡིན་པ་མཚོན་ནོ། ། ཚད་ནི་འདིར་ལྷའི་ཕྱག་མཚན་ཡིན་པས་ཁྲུ་གང་པ་དང་། རྣལ་འབྱོར་པ་སྤྱོད་པ་ལ་རྒྱུ་བའི་ཁ་ཊྭཾ་ག་ནི་ལུས་ཚད་དང་མཉམ་པ་ཡིན་ནོ་གསུངས། བཞི་པ་ན་ཞགས་པ་ནི་བདུད་དང་ཉོན་མོངས་པ་ཐམས་ཅད་འཆིང་བར་བྱེད་པས་རྡོ་རྗེས་མཚན་པའི་ཞགས་པ་སེར་པོ། ལྔ་པ་ན་བདེ་ཆེན་གྱི་ཡེ་ཤེས་ལ་ལོངས་སྤྱོད་པ་མཚོན་པས་ཁྲག་གིས་གང་བའི་ཐོད་པ།
དྲུག་པ་ན་རྣམ་པར་རྟོག་པ་ཐམས་ཅད་བཅོམ་པ་མཚོན་པས་ཚངས་པའི་མགོ་བོ་གདོང་བཞི་པ་བསྣམས་པའོ། ། ཕྱག་བཅུ་གཉིས་ནི་རྟེན་འབྲེལ་བཅུ་གཉིས་ལུགས་འབྱུང་དང་ལུགས་བཟློག་བཅུ་གཉིས་རྣམ་པར་དག་པ་དང་། འཕོ་བ་བཅུ་གཉིས་རྣམ་པར་དག་པའི་ཡོན་ཏན་མངའ་བ་མཚོན། ཞབས་གཡས་བརྐྱངས་གཡོན་བསྐུམས་པས་རྟག་ཆད་ཀྱི་ངོ་བོ་འཇིགས་བྱེད་ཕོ་མོ་མནན་པ་ནི་སྲིད་ཞིའི་མཐའ་གཉིས་དང་། ཉོན་མོངས་པ་ཆགས་སྡང་གཉིས་མནན་པ་མཚོན། སྐུ་སྟོད་ཟླུམ་པོ་ལ་མགྲིན་པ་བཞི་དང་བཅས་པའི་དབུ་བཞི་པོ་རེ་རེའི་དབུ་སྐྲ་རྣམས་གྱེན་ལ་སོང་བ་དབུ་རྣམས་ཀྱི་སྤྱི་བོར་ཐོར་ཅོག་བཅིངས་པའི་དབུས་བུམ་པའི་རྣམ་པ་ཅན་གྱི་གཡོན་དུ་ཟླ་བ་ཚེས་པ་འཕེལ་ཁ་གྱེན་ལ་བསྟན་པ། ཕྱི་དང་སྦྱར་ན་དབང་ཕྱུག་གི་མགོ་བོའི་རྒྱན་ལ་ཟླ་བ་ཡོད་པས་དེའི་གཉེན་པོ་དང་། ནང་དང་སྦྱར་ན་ཀུན་ད་བྱང་ཆུབ་ཀྱི་སེམས་གོང་དུ་འཕེལ་བ་མཚོན། འཚོགས་མའི་སྟེང་དུ་སྣ་ཚོགས་རྡོ་རྗེ་མདུན་ཕྱོགས་ལ་སྟོན་རྒྱུའི་ར་རྩེ་གྱེན་དུ་ལངས་པའི་རྩེ་མོར་འདོད་དོན་སྩོལ་བའི་ཡིད་བཞིན་གྱི་ནོར་བུ་རིན་པོ་ཆེ་མིག་གསུམ་པ་འོད་ཟེར་པ་ཏྲ་རིས་དང་བཅས་པས་མཚན་པ། ཡེ་ཤེས་ལྔའི་ཡོན་ཏན་ཡོངས་སུ་རྫོགས་པས་དབུ་རེ་རེ་ལ་ཐོད་པ་སྐམ་པོ་ལྔ་ལྔས་བརྒྱན་པ།
ནང་གི་ཡི་གེ་ཨཱ་ལྀ་ཀཱ་ལྀ་ལྔ་བཅུ་དག་པས་མི་མགོ་རློན་པ་ཁྲག་འཛག་པ་ལྔ་བཅུའི་དོ་ཤལ། ཕར་ཕྱིན་དྲུག་རྣམ་པར་དག་པས་སྤྱི་བོའི་རུས་པའི་འཁོར་ལོ་བསམ་གཏན། རྣ་རྒྱན་གཉིས་བཟོད་པ། མགུལ་རྒྱན་གཉིས་སྦྱིན་པ། དཔུང་རྒྱན་གཉིས་ལ་སོགས་པའི་གདུ་བུ་དྲུག་ནི་ཚུལ་ཁྲིམས། སྐེ་རགས་ནི་བརྩོན་འགྲུས། ཐལ་བ་དང་མཆོད་ཕྱིར་ཐོགས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། ཕྱག་རྒྱ་དྲུག་གིས་བརྒྱན་པ། གཟུང་འཛིན་སྤངས་པས་སྟག་གི་པགས་པའི་ཤམ་ཐབས་ཅན། འདི་ལ་ཤམ་ཐབས་བསྣམས་པས།
བཟོད་པ། གྲོལ་བ་དང་གསུམ་ལས། འདིར་གྲོལ་བའོ། ། མདོར་ན་སྒེག་པ་དཔའ་བ་མི་སྡུག་པ་སྐུའི་ཉམས་གསུམ་དང་། རྒོད་པ་དྲག་ཤུལ་འཇིགས་སུ་རུང་བ་གསུང་གི་ཉམས་གསུམ་དང་། སྙིང་རྗེ་རྔམ་དང་ཞི་བ་ཐུགས་ཀྱི་ཉམས་གསུམ་དང་ལྡན་པ་སྟེ། རྒྱལ་པོ་ཨིནྡྲ་བྷཱུ་ཏིས། འཇིགས་བྱེད་ཆེན་པོ་གར་གྱི་ཉམས་དགུར་ལྡན། ། ཅེས་དང་། ཁ་ཆེ་རིན་ཆེན་རྡོ་རྗེའི་བསྟོད་པ་ལས།
སྐུ་ཡི་ཡོན་ཏན་མཚན་དང་དཔེ་བྱད་མངའ། ། སྒེག་པ་དཔའ་བ་མི་སྡུག་ཉམས་སུ་ཤར། ། གསུང་གི་ཡོན་ཏན་དྲུག་ཅུའི་དབྱངས་ལྡན་ཉིད། ། རྒོད་པ་གཤེ་བ་འཇིགས་པའི་ཉམས་སུ་ཤར། ། ཐུགས་ཀྱི་ཡོན་ཏན་གཟུངས་དང་ཏིང་འཛིན་སོགས། ། ཞི་བ་སེམས་དཔའ་རྨད་དུ་བྱུང་བའི་ཉམས། ། དབང་ཕྱུག་ཆེན་པོ་ཆགས་པའི་ཉམས་བཅོམ་ནས། ། ཟག་མེད་ཡུམ་ལ་འཁྱུད་དེ་འགྱིང་བག་ཅན། ། གཞོན་ནུ་གདོང་དྲུག་དཔའ་བའི་ཉམས་བཅོམ་ནས། ། འཇིགས་བྱེད་དུས་མཚན་གཡས་བརྐྱངས་ཞབས་ཀྱིས་མནན། །
ཁྱབ་འཇུག་ནག་པོ་དྲག་པོ་ཉམས་བཅོམ་ནས། ། བཅུ་གཉིས་ཕྱག་ཅན་ཞལ་བཞི་སྐུ་མདོག་གནག ། ལྷ་ཆེན་ཚངས་པ་བཞད་པའི་ཉམས་བཅོམ་ནས། ། གཡས་ཞལ་སེར་པོ་བཞད་པའི་ཚུལ་དུ་བཞུགས། ། བརྒྱ་བྱིན་མིག་མང་ཞི་བའི་ཉམས་བཅོམ་ནས། ། གཡས་ཞལ་སེར་པོ་བཞད་པའི་ཚུལ་དུ་བཞུགས། ། བརྒྱ་བྱིན་མིག་མང་ཞི་བའི་ཉམས་བཅོམ་ནས། ། ཞལ་རྣམས་རེ་ལ་སྤྱན་གསུམ་ཡང་དག་ལྡན། ། ཞེས་གསུངས་སོ། ། གཡས་ཞལ་སེར་པོ་ནི།
ལཱུ་ཧི་པའི་དབང་དུ་བྱས་ནས་བསྟོད་པ་ཡིན་གསུངས། ཡབ་ལ་བཤད་པའི་ཐོད་པ་སྐམ་རློན་རུས་པའི་རྒྱན་དྲུག་སྟག་ལྤགས་རྣམས་ནི། ཁཎྜ་ཀཱ་པ་ལི་ལ་སོགས་པའི་དཔའ་བོ་ཉེར་བཞི་ལ་ཡང་ཡོད་དོ། ། ཡུམ་རྡོ་རྗེ་ཕག་མོ་ནི། ཀུན་སྤྱོད་ལས། མདུན་ན་བཞུགས་པའི་བཅོམ་ལྡན་ཡུམ། ། ཞལ་གཅིག་འོད་འབར་ཆེན་མོ་སྟེ། ། འཁྱུད་པ་ཡི་ནི་ཐོད་པ་དང་། ། གདུག་པ་བདུད་ཀྱི་ཁྲག་གང་སྣོད། ། གཡས་པས་རྟག་ཏུ་སྡིགས་མཛུབ་དང་། །
མ་རུངས་པ་ཡི་གྲུ་གུག་བསྣམས། ། སྐུ་མདོག་དམར་ཞིང་ཆེར་འབར་བ། ། ཞེས་གསུངས་པ་ལྟར། སེམས་ཅན་གྱི་དོན་ལ་རྗེས་སུ་ཆགས་པས་སྐུ་མདོག་དམར་མོ། ཆོས་ཐམས་ཅད་དེ་བཞིན་ཉིད་དུ་རོ་གཅིག་པས་ཞལ་གཅིག ཀུན་ཏུ་འཛིན་པའི་མདུད་པ་གྲོལ་བས་སྐྲ་གྲོལ་བ། ཉོན་མོངས་པའི་སྒྲིབ་གཡོགས་དང་བྲལ་བས་གཅེར་བུ། སྤྱན་གསུམ་དང་། ཐོད་པའི་དབུ་རྒྱན་རྣམས་ནི་སྔར་དང་འདྲ། གདུག་པ་ཅན་རྣམས་འདུལ་བས་ཕྱག་གཡོན་པས་གདུག་པ་ཅན་གྱི་ཁྲག་གིས་གང་བའི་ཐོད་པ་བསྣམས་ནས་ཡབ་ལ་འཁྱུད་པ།
ཉོན་མོངས་པ་རྣམས་ཚར་གཅོད་པས་གཡས་པ་སྡིགས་མཛུབ་དང་བཅས་པའི་རྡོ་རྗེ་གྲི་གུག་གིས་ཕྱོགས་ཐམས་ཅད་དུ་བསྡིགས་པར་མཛད་པ། ལྷ་མོ་རང་ཉིད་ཤེས་རབ་ཀྱི་ངོ་བོ་ཡིན་པས་ཐལ་བ་དང་མཆོད་ཕྱིར་ཐོགས་མ་གཏོགས་པའི་རུས་པའི་རྒྱན་ཆ་ལྔས་བརྒྱན་པ། ཕྱི་ནང་གི་གདོན་ཐམས་ཅད་སྲེག་པར་བྱེད་པས་བསྐལ་པའི་མེ་ལྟ་བུའི་གཟི་བརྗིད་དང་ལྡན་ཞིང་ཡབ་ཡུམ་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཐབས་ཤེས་ཟུང་དུ་འཇུག་པས་ཞབས་ཀྱི་བྱིན་པས་ཡབ་ལ་འཁྱུད་པ། ཡབ་ནི་ལྷག་མཐོང་དང་སྙིང་རྗེ་ཆེན་པོའི་རང་བཞིན་དང་། ཡུམ་ནི་ཞི་གནས་དང་བདེ་བ་ཆེན་པོའི་རང་བཞིན་དུ་བསམ་པར་བྱའོ། ། དེ་ནས་རྩ་ཞལ་ནས་བཟུང་གཡོན་སྐོར་དུ་རིམ་བཞིན་དགའ་བ་བཞི་དང་སྐུ་བཞིའི་ངོ་བོར་བྱིན་གྱིས་བརླབས་པའི་མོས་པ་བྱས་ལ་ཞལ་བཞི་པའི་སྔགས་ཚར་གཅིག་བརྗོད། ཆོས་ཀྱི་དབྱིངས་ཀྱི་ང་རྒྱལ་བྱ་བ་ནི། ཨོཾ་སྔར་བཞིན། དྷརྨཱ་དྷཱ་ཏུ་ཆོས་ཀྱི་དབྱིངས།
སྭ་བྷཱ་ཝ་རང་བཞིན། ཨཏྨ་ཀོ྅ཧཾ་ང་རྒྱལ་འཛིན་པ་སྟེ། སྔར་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྒྱུ་རྡོར་འཛིན་བདེ་སྟོང་གི་ཆོས་སྐུ་ཐིག་ལེར་ཞུ་བ་དེ། འབྲས་བུ་རྡོར་འཛིན་དུ་བཞེངས་པ་དངོས་ཡིན་སྙམ་དུ་ང་རྒྱལ་བསྒོམ་པའོ། ། གཉིས་པ་བསྙེན་བསྒྲུབ་ཡན་ལག་བཞི་བྱ་བ་ནི། དམ་ཚིག་པ་བསྐྱེད་པ་བསྙེན་པ། ཡེ་ཤེས་པ་གཞུག་པ་བསྒྲུབ་པ། གོ་ཆ་བཀོད་ཅིང་གནས་གསུམ་གནས་ལྔ་བྱིན་གྱིས་བརླབས་པ་ཉེར་སྒྲུབ། དབང་བསྐུར་ཞིང་རིགས་བདག་གི་རྒྱས་གདབ་པ་སྒྲུབ་པ་ཆེན་པོ་ཡིན་པ་ལས། དང་པོ་སོང་ཟིན་པས།
གཉིས་པ་ནི། སྙིང་ཁ་ནས་འོད་ཟེར་འཕྲོས་འབར་བའི་ཕྱག་རྒྱ་དཔྲལ་བར་བྱ་ཞིང་། སྨིན་མཚམས་གནད་ཀྱི་སྒོ་ནས་ཕཻཾ་གྱི་སྒྲ་དང་བཅས་ཏེ་སོང་། འོག་མིན་རྣམ་པར་སྣང་མཛད་འོད་ཀྱི་རྒྱལ་པོའི་ཐུགས་ཀར་ཕོག་པས། གཙོ་བོ་ཡབ་ཡུམ་ལ་སངས་རྒྱས་བྱང་སེམས་ཀྱིས་བསྐོར་བ་སྤྱན་དྲངས། ཕྱི་མཆོད་དང་ཡིད་བྱུང་གིས་མཆོད་ནས་རང་ལ་བསྟིམ་མོ། ། གསུམ་པ་ནི། ཤིང་གཉིས་གཟེར་གྱིས་བསྡམས་ན་མི་འབྲལ་བ་ལྟར་དམ་ཚིག་པ་ལ་ཡེ་ཤེས་སེམས་དཔའ་བཅུག་པ་དེ་ཉིད་གོ་ཆའི་སྔགས་ཀྱིས་མི་འབྲལ་ཞིང་བརྟན་པར་འགྱུར་བས། ཡབ་ལ་གོ་ཆའི་གནས་སྙིང་ཁ་ལ་སོགས་པའི་བཅོ་ལྔ་དང་། ཡུམ་ལ་ལྟེ་བ་ལ་སོགས་པའི་གནས་བཅུ་གསུམ་དུ་འགོད་དོ། །
དེ་ལྟར་གོ་ཆ་གནས་ཀྱི་སྒོ་ནས་ཉེར་བརྒྱད་པོ་དེ་ལ། ཡབ་ཀྱི་གོ་ཆ་ལ་ཡུམ་གྱི་གོ་ཆས་འཁྱུད། ཡུམ་གྱི་དེ་ལ་ཡང་ཡབ་ཀྱིས་འཁྱུད་པས་ཉེར་བརྒྱད་པ་ཚན་པ་གཉིས་ཏེ་ལྔ་བཅུ་ང་དྲུག་ཏུ་འགྱུར་རོ། ། གནས་གསུམ་དང་གནས་ལྔ་བྱིན་གྱིས་བརླབ་པ་ནི། ངག་འདོན་བཞིན་ལ། ཡི་གེ་བདུན་པ་སོགས་ཀྱི་སྔགས་རྣམས་གཡོན་སྐོར་དུ་སྦྲུལ་འཁྱིལ་བ་ལྟ་བུར་བསྒོམ་མོ། ། བཞི་པ་སྒྲུབ་པ་ཆེན་པོ་ནི། དབང་གི་ལྷ་འཁོར་ལོ་བདེ་མཆོག་ཞལ་བཞི་ཕྱི་བཅུ་གཉིས་པ་རིགས་ལྔ་སྤྱན་འདྲེན་པའམ། ཡང་ན་ཆོས་རྗེ་རྡོ་རྗེ་འཆང་གི་བཞེད་པ་ལྟར་དབང་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྤྱན་དྲངས་ནས་དབང་བསྐུར་ཞིང་རིགས་བདག་མི་བསྐྱོད་པས་དབུ་བརྒྱན་པར་བསམ་མོ། ། གསུམ་པ་དེ་ལ་མཆོད་པ་བྱ་བ་ལ།
ཕྱི་མཆོད། ནང་མཆོད། མཉེས་མཆོད་གསུམ་དཀྱུས་བཞིན་ནོ། ། སྦྱོར་བའི་ཏིང་ངེ་འཛིན་བསྟན་ཟིན་ཏོ། ། གཉིས་པ་དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ལ་གསུམ་སྟེ། གསང་བའི་དཀྱིལ་འཁོར་དུ་ལྷ་བསྐྱེད་པ། དེ་དམ་ཚིག་གི་གནས་སུ་སྤྲོ་བ། དེ་ལ་བསྙེན་སྒྲུབ་ཡན་ལག་བྱ་བའོ། ། དང་པོ་ནི་སྔར་ལྟར་འདུ་ཤེས་སུམ་ལྡན་གྱིས་སྙོམས་པར་ཞུགས་པས། བདེ་བ་ཆེན་པོའི་སྒྲ་དང་།
སྙིང་གའི་ས་བོན་གྱི་འོད་ཀྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་རྣམ་པར་སྤྱན་དྲངས། དཔའ་བོ་རྣམས་ཡབ་ཀྱི་སྨིན་མཚམས་དང་དཔའ་མོ་རྣམས་ཡུམ་གྱི་སྨིན་མཚམས་ནས་ཞུགས། ཨ་ཝ་དྷུ་ཏིའི་ལམ་ནས་བརྒྱུད་དེ་སྙིང་ཁའི་བར་དུ་བྱོན། དབྱངས་དང་པོ་ལྟེ་བའི་ཨཾ་གི་མེས་ལུས་ལ་རང་བཞིན་གྱིས་གྲུབ་པའི་འཁོར་ལོ་བདེ་མཆོག་རྟེན་དང་བརྟེན་པར་བཅས་པ་རྣམས་དང་། སྤྱན་དྲངས་པའི་ཡེ་ཤེས་བྱོན་པ་རྣམས་དང་། མངལ་སྐྱེས་ཀྱི་དྲི་མ་བག་ཆགས་དང་བཅས་པ་ཐམས་ཅད་འོད་དུ་ཞུ་ནས་ཡབ་ཡུམ་གྱི་དབུ་མའི་ནང་ན་མར་འོད་ཀྱི་གོང་བུ་མགལ་མེ་ལྟར་འཁོར་ཞིང་འབར་བའི་རྣམ་པས་སོང་སྟེ། ཡུམ་གྱི་མཁའ་ནང་དུ་བབས་པས་རོ་གཅིག་ཏུ་འདྲེས་པའི་གོང་བུ་དེ་ལས་རྟེན་དང་བརྟེན་པར་བཅས་པ་ཅིག་ཆར་དུ་བསྐྱེད་པའམ། ཡང་ན་ཐིག་ལེ་ཆ་གཉིས་སུ་གྱུར་ནས། ཆ་གཅིག་ལས་རྟེན་གཞལ་ཡས་ཁང་དུར་ཁྲོད་དང་བཅས་པ་བསྐྱེད། ཆ་གཅིག་ལས་བརྟེན་པ་ལྷ་རྣམས་བསྐྱེད་དོ། །
དེ་སྐད་དུ། གྲུབ་ཆེན་གྱི་གཞུང་ལས། སྙིང་ཁའི་ས་བོན་འོད་ཟེར་གྱིས། ། དེ་བཞིན་གཤེགས་པ་སྤྱན་དྲངས་ནས། ། སྨིན་མའི་བར་དུ་ངེས་པར་གཞུག ། ཨ་ཝ་དྷུ་ཏཱི་གནས་དེ་བཞིན། ། དང་པོའི་དབྱངས་དང་ཡང་དག་ལྡན། ། དེ་ནི་སྐད་ཅིག་གིས་འབར་བསྒོམ། ། མགལ་མེའི་འཁོར་ལོ་ལྟ་བུ་སྟེ། ། རྣལ་འབྱོར་མ་ནི་དེ་བཞིན་ནོ། །
འཁོར་ལོ་ཐམས་ཅད་ཀྱི་ནི་སྒོ། ། འབར་བའི་ཕྲེང་བ་དུ་མའོ། ། ཞལ་བཞི་དཔའ་བོ་རྣམས་ཀྱི་གཙོ། ། དཔའ་བོ་རྣལ་འབྱོར་མས་ཡོངས་བསྐོར། ། ཞེས་གསུངས་སོ། ། གཉིས་པ་དམ་ཚིག་གི་གནས་སུ་སྤྲོ་བ་ནི། གཞུང་ལས། སྔགས་པ་ཇི་ལྟར་དབྱེ་འདོད་པ། ། ད་ཉིད་དབྱེ་བས་ཐ་དད་ཡིན། ། ཞེས་གསུངས་པའི་དོན་འོག་རླུང་འཐེན་ཙམ་བྱས་པས་རླུང་འོད་ཟེར་གྱི་ཚུལ་དུ་འཕྲོས་ནས།
མཁའ་ནང་གི་གཙོ་བོ་ཡབ་ཡུམ་ཞལ་སྦྱོར་དུ་ཡོད་པ་དེ། རེ་ཞིག་ཐ་དད་དུ་དབྱེ་ནས་རྩ་ལམ་ནས་འདྲེན་པར་བྱེད་པ་སྟེ། འདིར་ཕྱི་དཀྱིལ་གྱི་ཞར་ལ་ལུས་དཀྱིལ་བསྒོམ་དགོས་ལ། དེ་ལ་ཐོག་མར་མཁའ་ནང་གི་དེས་བསྐྱེད་གཞི་ལ་རེག་པའི་རྐྱེན་གྱིས་ལུས་དཀྱིལ་གསལ་འདེབས་སོ། ། བསྐྱེད་གཞི་ནི། སྙིང་ཁར་ཧཱུྃ་སྔོན་པོ་བྱང་ཆུབ་ཀྱི་སེམས་ཀྱིས་གང་བ། དེའི་ཕྱོགས་བཞི་ལ་ཤར་དུ་མྃ་སྔོན་མོ། བྱང་དུ་ལཾ་ལྗང་སེར། ནུབ་ཏུ་པཾ་དམར་སེར། ལྷོར་ཏཾ་དཀར་སེར།
མཚམས་བཞིར་བདུད་རྩི་སེར་སྐྱས་གང་བའི་རྩ་བཞི། ཕྱི་སྐོར་འདབ་མ་བརྒྱད་ལ་ཧཱུྃ་བརྒྱད་ཕྱོགས་བཞིར་ཁ་དོག་ཉིས་ཚོགས། མཚམས་བཞིར་ཁ་དོག་ཕྱེད་གཟུགས། སྤྱི་བོ་ལ་སོགས་པའི་གནས་བརྒྱད་དུ། རྩ་ཡི་གེ་པུ་ལ་སོགས་པའི་དབྱིབས་ཅན་ཁ་དོག་སྔོན་པོ། ནང་གི་ཁམས་དཀར་ལ་སྔོ་བའི་མདངས་ཅན། མཆན་ཁུང་ལ་སོགས་པ་བརྒྱད་ན། རྩ་ཡི་གེ་ཀ་ལ་སོགས་པའི་དབྱིབས་ཅན་ཁ་དོག་དམར་པོ་ལ་ནང་གི་ཁམས་དཀར་ལ་དམར་བའི་མདངས་ཅན། མཚན་མ་ལ་སོགས་པ་བརྒྱད་དུ་རྩ་ཡི་གེ་ཏྲེ་ལ་སོགས་པའི་དབྱིབས་ཅན་ཁ་དོག་དཀར་ཞིང་ཁམས་དཀར་པོས་གང་བའོ། ། བསྐྱེད་གཞི་དེ་ལྟར་གསལ་བཏབ་ནས་མཁའ་ནང་གི་གཙོ་བོ་རྡོ་རྗེའི་ལམ་ནས་ཡར་དྲངས།
སྙིང་གའི་རྩ་ཧཱུྃ་གི་དབྱིབས་ཅན་ལ་རེག་པས། ནང་གི་ཁམས་བཅོམ་ལྡན་འདས་ཡབ་དང་། རྩ་རྡོ་རྗེ་ཕག་མོར་གྱུར་པ་སོགས་ངག་འདོན་བཞིན་ལ། ནང་གི་ཧེ་རུ་ཀ་གསལ་འདེབས་པ་ན། ཕྱིའི་ཧེ་རུ་ཀ་ཡང་གསལ་འདེབས་ཏེ། དཀྱིལ་འཁོར་རྒྱལ་མཆོག་གི་གཙོ་བོ་ཧེ་རུ་ཀ་དེ་ཕྱིའི་ཧེ་རུ་ཀ་ལ་ཐིམ་པས་ཕྱི་ཡང་གསལ་འདེབས་དགོས་པ་ཡིན་ནོ་གསུངས། དེ་ནས་མཁའ་ནང་གཙོ་མོ་པདྨའི་ལམ་ནས་དྲངས་པ་ཡུམ་ལ་ཐིམ། སྙིང་པོའི་རྣལ་འབྱོར་མ་བཞི་རྡོ་རྗེའི་ལམ་ནས་དྲངས་པ་བསྐྱེད་གཞི་ལ་རེག་པས། བསྐྱེད་གཞི་རྣལ་འབྱོར་མ་བཞིར་གྱུར་པ་ཕྱིའི་ཧེ་རུའི་ཕྱག་དང་པོ་བཞི་ལ་འཁོད། ཡར་དྲངས་པ་རྣམས་ཕྱིའི་བདེ་ཆེན་འཁོར་ལོའི་ཕྱོགས་བཞིར་འཁོད་དེ།
སྐུ་མདོག་དང་ཕྱག་མཚན་གསལ་འདེབས་པར་བྱེད། ཁྱད་པར་ཕྱག་གཡོན་པ་རྣམས་ན་ཐོད་པ་ཁྲག་གིས་གང་བའི་ནང་དུ། གླང་པོ་ཆེ་སོགས་སྲོག་ཆགས་ཀྱི་གཟུགས་ཡོངས་སུ་རྫོགས་པ་གདོང་ཕྱི་བསྟན། ཀྱེ་རྡོར་གྱི་གཡས་ཀྱི་ཕྱག་མཚན་དང་འདྲ། པཎ་ཆེན་ཉི་ཟླ་བའི་རྣམ་བཤད་དུ་ཡང་འདི་ལྟར་བཤད་གསུང་ངོ་། ། སྙིང་པོའི་རྣལ་འབྱོར་མ་ཕྱག་ལ་བཀོད་པ་ནི་ཐབས་ཤེས་ཟུང་འཇུག་མཚོན་པ་ཡིན་ཏེ། རྣལ་འབྱོར་མ་ནི་ཤེས་རབ་དང་། ཕྱག་མཚན་ནི་ཐབས་ཡིན་ཞིང་། ལྷ་མོ་དེ་དག་ཞལ་ནང་བསྟན་གྱི་ཚུལ་གྱིས་ཕྱག་མཚན་གྱི་མདུན་ངོས་སུ་བཀོད་པས་ཐབས་ཤེས་ཟུང་འབྲེལ་དུ་འགྱུར་བའི་ཕྱིར་རོ། ། དེ་བཞིན་དུ་ཕྱག་ལྷག་མ་བརྒྱད་ལ་མ་མོ་བརྒྱད་བཀོད་པ་ན་ཡང་འགོད་ཚུལ་འདི་དང་འདྲ་ཞིང་།
ཕྱག་མཚན་དང་ཐེབས་སུ་སྦྱོར་བ་ཡིན་ཏེ། ཨ་བྷི་དྷ་ན་ལས། གླང་ཆེན་མ་གཏོགས་འཁྱུད་མ་གཏོགས། ། མ་མོ་བརྒྱད་པོ་རྣམས་ཀྱི་ཐབས། ། ཞེས་གསུངས་པའི་ཕྱིར། ཚུལ་འདི་ནི་ཀུན་མཁྱེན་རིན་པོ་ཆེ་གོ་བོ་རབ་འབྱམས་པའི་བཞེད་པ། འཇམ་དབྱངས་སངས་རྒྱས་རིན་ཆེན་གྱི་ནག་པོ་མངོན་རྟོགས་སུ་འབྱུང་བ་དེའི་ལུགས་ཡིན་ལ། གཞན་རྗེ་བཙུན་ཞྭ་ལུ་བའི་སློབ་རྒྱུན་རྣམས་ནི་མ་མོ་སྙིང་གར་བཀོད་པའི་ལུགས་གཙོ་བོར་མཛད། རྗེ་སེམས་དཔའ་ཆེན་པོས་ཀྱང་འདི་དང་མཐུན་པའི་ཡིག་ཆ་ཡང་ཡོད། འོན་ཀྱང་རྗེ་དཔལ་ལྡན་རྒྱལ་པོ་མ་མོ་ཕྱག་བཀོད་དང་སྙིང་འགོད་གཉིས་ཀ་བཞེད་པས་གཞན་ལས་ཕུལ་དུ་ཐོན་པ་ཡིན་ནོ་གསུངས།
དེ་ནས་མཁའ་ནང་གི་བུམ་ཐོད་ཡར་དྲངས། བསྐྱེད་གཞི་ལ་རེག་པས་བུམ་ཐོད་དུ་གྱུར་པ་དེ་ཁར་འཇོག ཡར་བྱོན་པ་ཕྱིའི་བདེ་ཆེན་འཁོར་ལོའི་མཚམས་བཞིར་འཁོད། དེ་བཞིན་དུ་མཁའ་ནང་གི་ཐུགས་འཁོར་གསུང་འཁོར་སྐུ་འཁོར་བ་རྣམས་ཡར་དྲངས། བསྐྱེད་གཞི་སོ་སོ་ལ་རེག་པས་ལྷར་གྱུར་པ་དེ་ཀར་བཞུགས། ཡར་བྱོན་པ་རྣམས་ཕྱིའི་འཁོར་ལོ་གསུམ་ལ་འཁོད། མཁའ་ནང་གི་སྒོ་མཚམས་མ་བརྒྱད་ཡར་དྲངས། བསྐྱེད་གཞི་ཕྱི་སྐོར་གྱི་ཧཱུྃ་རིང་པོ་བརྒྱད་ལ་རེག་པས་སྒོ་མཚམས་མ་བརྒྱད་དུ་གྱུར་པ་དེ་ཀར་བཞུགས་པའམ། ཕྱག་ལ་བཀོད་པ་ལུས་དཀྱིལ་གྱི་ལྷ། ཡར་བྱོན་པ་རྣམས་ཕྱིའི་དམ་ཚིག་འཁོར་ལོའི་སྒོ་མཚམས་མ་བརྒྱད་དུ་འཁོད་པ་ནི་ཕྱི་དཀྱིལ་གྱི་ལྷའོ། །
དེ་ལྟར་ཕྱི་ནང་གི་དཀྱིལ་འཁོར་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་གསལ་བཏབ་ཅིང་། དེ་ཐེབས་པ་ན་གསང་མཐའི་ལམ་གྱི་ཟབ་ཁྱད་ཕོ་ཉ་གསུམ་བསྲེ་བར་བྱ་སྟེ། འདི་ལ་བསྲེ་རྒྱུའི་ཕོ་ཉ་ངོས་བཟུང་བ། བསྲེ་བ་བྱེད་པའི་ཚུལ་བསྟན་པ། བསྲེ་པའི་འཐད་པ་བཤད་པ། འདྲེས་པའི་ཚད་བསྟན་པ། མི་འདྲེ་བའི་ལོག་རྟོག་སྤང་བ་དང་ལྔའོ། ། དང་པོ་ནི། ཞིང་སྔགས་ལྷན་ཅིག་ལ་སྐྱེས་རང་ངོ་ཞེས་གསུངས་པ་ལྟར་གྱི་སྔགས་སྐྱེས་ཞིང་སྐྱེས་ལྷན་སྐྱེས་ཀྱི་ཕོ་ཉ་གསུམ་ཡིན་ལ། གསུམ་པོ་འདི་ཡང་བློའི་སྤྱོད་ཡུལ་ཡོངས་སུ་རྫོགས་པ་གཅིག་དང་།
དཀྱིལ་འཁོར་འཁོར་ལོ་ཡོངས་སུ་རྫོགས་པ་གཅིག་དང་། མངོན་པར་རྟོགས་པ་ཚར་གཅིག་ལ་བརྩི་བའི་ཚུལ་དང་གསུམ་ཡོད་དོ། ། གཉིས་པ་བསྲེ་ཚུལ་ནི། ལས་དང་པོ་པས་ལྷ་དང་རྩིབས་རེ་རེ་ནས་བསྲེ། འབྲིང་གིས་འཁོར་ལོ་རེ་རེ་ནས་བསྲེ། རབ་ཀྱིས་རྟེན་དང་བརྟེན་པར་བཅས་པ་ཀུན་དུས་གཅིག་ལ་བསྲེ་བ་ཡིན་ནོ། ། དེ་ཡང་བདག་གི་བསྒོམ་པའི་སྔགས་སྐྱེས་ལྷ་དྲུག་ཅུ་རྩ་གཉིས་རྟེན་དང་བརྟེན་པར་བཅས་པའི་དཀྱིལ་འཁོར་འདི་རྣམས་ཕྱི་རོལ་འཛམ་བུའི་གླིང་ན་བཞུགས་པའི་ཞིང་སྐྱེས་དྲུག་ཅུ་རྩ་གཉིས་ཀྱི་དཀྱིལ་འཁོར་ཡིན་ལ། དེ་ཡང་འོག་མིན་ན་བཞུགས་པའི་ལྷན་སྐྱེས་ཀྱི་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཡིན་ཞིང་། དེ་ཡང་ཆོས་ཀྱི་སྐུ་དང་ཐ་མི་དད་པ་ཡིན་ནོ་སྙམ་པའི་ང་རྒྱལ་འཛིན་པ་སྟེ། ཨོཾ་ཞེས་པའི་སྐབས་སུ་སྔགས་སྐྱེས་དང་ཞིང་སྐྱེས་དང་།
ལྷན་སྐྱེས་ཀྱི་སྐུ་འཁོར་གསུམ་པོ་དྲན་པར་བྱ། ཨ་ཞེས་པའི་སྐབས་སུ་གསུང་འཁོར་གསུམ་པོ། ཧཱུྃ་ཞེས་པའི་སྐབས་སུ་ཐུགས་འཁོར་གསུམ་པོ་དྲན་པར་བྱ། སརྺ་ནི་ཐམས་ཅད། ཝི་ར་ནི་དཔའ་བོ། ཡོ་གི་ནི་རྣལ་འབྱོར། ཀཱ་ཡ་སྐུ། ཝཱ་ཀ་གསུང་། ཙིཏྟ་ཐུགས། བཛྲ་རྡོ་རྗེ།
སྭ་བྷཱ་ཝ་རང་བཞིན། ཨཏྨ་ཀོ྅ཧཾ་ང་ཡིན་ཞེས་པའོ། ། མདོར་ན་ཕོ་ཉ་གསུམ་གྱི་སྐུ་གསུང་ཐུགས་དབྱེར་མི་ཕྱེད་པའི་རང་བཞིན་དེ་ང་ཡིན་སྙམ་པའོ། ། བཛྲ་ཤུདྡྷ་སོགས་ནི་ཆོས་ཐམས་ཅད་འཁོར་ལོ་བདེ་མཆོག་གི་རྟེན་དང་བརྟེན་པའི་དཀྱིལ་འཁོར་དུ་རྣམ་པར་དག དེ་ཡང་དཀྱིལ་འཁོར་དངོས་རང་ཡིན་སྙམ་དུ་བསམ་པའོ། ། གསུམ་པ་ནི། གསོལ་བ་མས་འདེབས་བྱིན་གྱི་ཡས་རློབས་པའི་ཕྱིར་འདྲེ་སྟེ། བདག་གིས་བསྒོམ་པའི་སྔགས་སྐྱེས་དེ་ཞིང་སྐྱེས་སུ་བསྒོམ། དེ་ཡང་ལྷན་སྐྱེས་སུ་བསྒོམ། དེ་ཆོས་སྐུ་ཐ་མི་དད་དུ་བསྒོམས་པས།
ཆོས་སྐུའི་བྱིན་རླབས་ལྷན་སྐྱེས་ལ་ཞུགས། དེའི་བྱིན་རླབས་ཞིང་སྐྱེས་ལ་ཞུགས། དེའི་བྱིན་རླབས་བསྒྲུབ་པ་པོ་ལ་ཞུགས་ཏེ། བློ་སྣང་ལ་བསྒོམ་པའི་སྔགས་སྐྱེས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་སྣང་བའི་བསྐྱེད་རིམ་གྱི་ཏིང་ངེ་འཛིན་བཟང་པོ་རང་ཤུགས་ཀྱིས་སྐྱེའོ། ། བཞི་པ་འདྲེས་པའི་ཚད་ནི། སྔགས་སྐྱེས་ཞིང་སྐྱེས་སུ་བསྒོམས་པས་དེ་གཉིས་ཐ་དད་དུ་འཛིན་པའི་རྟོག་པ་སྤངས་ནས་ཞིང་སྐྱེས་དངོས་ཡིན་སྙམ་པའི་ང་རྒྱལ་སྐྱེས་པ་དང་། དེ་བཞིན་དུ་ཞིང་སྐྱེས་ལ་ལྷན་སྐྱེས་ཀྱི་ང་རྒྱལ་དང་། ལྷན་སྐྱེས་ལ་ཆོས་སྐུ་དངོས་རང་ཡིན་སྙམ་པའི་ང་རྒྱལ་བྱུང་བ་ནི་འདྲེས་པའི་ཚད་ཡིན་ནོ། ། ལྔ་པ་ནི། སྔགས་སྐྱེས་ལ་ལྷ་དྲུག་ཅུ་རྩ་གཉིས་ཚང་མ་ཡོད་ལ།
འཛམ་བུའི་གླིང་ན་ཞིང་སྐྱེས་ཉི་ཤུ་རྩ་བཞི་ལས་མེད། འོག་མིན་ན་ཡང་བདེ་ཆེན་ལྷ་ལྔ་ལས་མེད་པས་གྲངས་མི་མཐུན་པའི་ཕྱིར་མི་འདྲེའོ་སྙམ་ན་སྐྱོན་མེད་དེ། འཛམ་བུའི་གླིང་དང་འོག་མིན་གཉིས་ན་ཡང་ལྷ་ཚང་མ་ཡོད་ལ། གལ་ཏེ་ཁྱེད་ཟེར་བ་བཞིན་གྱི་ལྷ་གྲངས་ལས་མེད་ན་ཡང་། འཁོར་ལ་བསྲེས་པས་གཙོ་བོ་ལ་བསྲེས་པར་འགྱུར། གཙོ་བོ་ལ་བསྲེས་པས་འཁོར་ལ་ཡང་བསྲེས་པར་འགྱུར་བའི་ཕྱིར། དཔེར་ན་འཇིག་རྟེན་ན་ཡང་འཁོར་མཉེས་པས་དཔོན་མཉེས་པ་དང་། དཔོན་མཉེས་པས་འཁོར་ཡང་མཉེས་པ་བཞིན་ནོ། ། མདོར་ན་ཞིང་སྐྱེས་ཀྱི་དཔའ་བོ་ཁཎྜ་ཀཱ་པ་ལི་པ་ལྟ་བུ་གཅིག་དང་། ལྷན་སྐྱེས་ཀྱི་མཁའ་འགྲོ་མ་ལྟ་བུ་ཞིག་གི་ལུས་ལ་ཡང་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཚང་མ་ཡོད་པས།
དེ་གཉིས་ལ་བསྲེས་པས་ཀྱང་གཙོ་འཁོར་ཐམས་ཅད་ལ་བསྲེས་པར་འགྱུར་རོ། ། གསུམ་པ་དེ་ལ་བསྙེན་སྒྲུབ་ཡན་ལག་བཞི་བྱ་བ་ནི། ཕྱི་ནང་གི་རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་ཅིང་གསལ་བཏབ་དམ་ཚིག་པ་བསྐྱེད་པ་བསྙེན་པའི་ཡན་ལག་བཤད་མ་ཐག་པ་དེ་ཡིན་ལ། གཉིས་པ་བསྒྲུབ་པའི་ཡན་ལག་ཡེ་ཤེས་པ་གཞུག་པ་ནི་སྔགས་ཕྱག་རྒྱ་ཏིང་ངེ་འཛིན་གསུམ་གྱི་ཡེ་ཤེས་པ་སྤྱན་དྲང་བྱ། སྔགས་ནི་ཕཻཾ་ཞེས་པའོ། ། ཕྱག་རྒྱ་ནི། ཀུན་སྤྱོད་ལས། རྐང་པ་མནན་ཏེ་སྟེང་དུ་བལྟ། ། སྟེང་དུ་ཕཻཾ་ཀྱི་སྒྲ་སྒྲོག་ལ། ། ཕྱོགས་བཅུའི་འཇིག་རྟེན་ཁམས་གནས་པའི། །
དཔའ་བོ་རྣལ་འབྱོར་མ་རྣམས་དགུག ། སྔགས་ཀྱི་ཡན་ལག་བསྐུལ་བ་དང་། ། སྐད་ཅིག་དེ་ལ་སྤྱན་དྲངས་བ ། མཛུབ་མོ་འདུད་བྱས་གུང་མོ་ངེས་པར་སྦྱར། ། མཐེ་བོང་རྡོ་རྗེ་བརྟན་པོ་ཡང་དག་སྦྱར། ། འདི་ནི་དཔྲལ་བའི་ཕྱོགས་ཀྱི་དབུས་བཞག་ལ། ། གཅུ་ཞིང་གཅུ་ཞིང་བསྐོར་བ་བྱས་པ་ཡི། ། སྔགས་པས་དཔའ་བོ་རྣལ་འབྱོར་མ་བྱིན་བརླབས། ། ཞེས་གསུངས་པ་ལྟར། འབར་བའི་ཕྱག་རྒྱ་དཔྲལ་བ་གཡོན་དུ་བསྐོར་བའོ། །
ཏིང་ངེ་འཛིན་ནི། སྙིང་གའི་ཧཱུྃ་ལས་འོད་ཟེར་དམར་པོ་ལྕགས་ཀྱུའི་རྣམ་པ་ཅན་འཕྲོས། སྨིན་མཚམས་གནད་ཀྱི་སྒོ་ཕྱེ་ནས་ཕཻཾ་སྒྲ་དང་བཅས་ནས་སོང་། འོག་མིན་གྱི་ལོངས་སྐུའི་ཐུགས་གར་ཕོག་པས། དེ་ལས་སྤྲུལ་པའི་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་མདུན་གྱི་ནམ་མཁར་བྱོན་པར་བསམ་ལ་ཕྱི་མཆོད་དང་ཡིད་བྱུང་གིས་མཆོད། ཛཿཧཱུྃ་བཾ་ཧོཿས་དམ་ཚིག་པ་ལ་དགུག་གཞུག་སོགས་བྱ། རྣམ་ལྔ་འདོད་སྐོར་དང་འཁྱུད་རྒྱ་བྱས་ལ། ཨོཾ་ཡོ་ག་ཤུདྡྷ་སོགས་བརྗོད། དེ་ཡང་ཆོས་ཐམས་ཅད་རྣལ་འབྱོར་གྱི་ངོ་བོར་རྣམ་པར་དག་པ་ང་ཡིན་ཞེས་པའོ། ། གསུམ་པ་ཉེར་སྒྲུབ་ཀྱི་ཡན་ལག་གོ་ཆ་བཀོད་པ་སོགས་ནི།
ཤིང་གཉིས་ཕན་ཚུན་གཟེར་གྱིས་བསྡམས་པ་བཞིན་དུ་དམ་ཚིག་པ་ལ་ཡེ་ཤེས་པ་བསྟིམས་པའི་རྗེས་ལ་གོ་ཆ་བཀོད་པ་ནཱ་རོ་ཏ་པའི་མན་ངག་ཡིན་གསུངས། དེ་ལྟ་བུའི་གོ་ཆ་ལ་དོན་དྲུག་སྟེ། གང་ལ་འགོད་པའི་གཞི། གང་དུ་འགོད་པའི་གནས། དེར་འགོད་པའི་གདན། ཇི་ལྟར་དུ་འགོད་པའི་ཚུལ། ཇི་ཙམ་འགོད་པའི་གྲངས། ཇི་ལྟར་བཀོད་པའི་ཕན་ཡོན་ནོ། ། དང་པོ་ནི། ཕྱི་དཀྱིལ་གྱི་ལྷ་དྲུག་ཅུ་རྩ་གཉིས་དང་།
ནང་དཀྱིལ་ལ་ཐུགས་འཁོར་ལ་མིག་གཉིས་དང་ཕྲག་པ་གཉིས་གནས་ཀྱི་དབྱེ་བས། དཔའ་བོ་དང་དཔའ་མོ་ཞལ་སྦྱོར་བཅུ། གསུང་འཁོར་ལ་མཆན་ཁུང་གཉིས། འདོམས་བར་གྱི་འབྲས་བུ་གཉིས་ཀྱི་དབྱེ་བས་བཅུ་གཅིག སྐུ་འཁོར་ལ། བརླ་གཉིས། བྱིན་པ་གཉིས། སོར་མོ་བཅུ་དྲུག བོལ་གོང་གཉིས། མཐེ་བོང་བཞི།
པུས་མོ་གཉིས་ཀྱི་གནས་ལྷག་པོའི་དབྱེ་བས་སུམ་ཅུ། ཀུན་དྲིལ་འཁོར་ལོ་གསུམ་ལ་ལྔ་བཅུ་ང་གཅིག་འབྱུང་བ་ལས། དཔའ་བོ་དང་དཔའ་མོ་རེ་རེ་ནས་བགྲངས་ན་བརྒྱ་དང་གཉིས། དེ་སྟེང་དུ་ཕྱག་ལ་བཀོད་པའི་མ་མོ་བཅུ་གཉིས། སྙིང་ཁའི་ཧེ་རུ་ཀ་ཡབ་ཡུམ་གཉིས་ཏེ་བཅུ་བཞི་བསྣན་པས་ལུས་དཀྱིལ་གྱི་ལྷ་བརྒྱ་དང་བཅུ་དྲུག ཕྱི་དཀྱིལ་གྱི་ལྷ་དྲུག་ཅུ་རྩ་གཉིས་དང་བཅས་པས་བརྒྱ་དང་བདུན་ཅུ་དོན་བརྒྱད་ནི་གོ་ཆ་གང་ལ་འགོད་པའི་གཞིར་གྱུར་པའི་ལྷ་ཡིན་ནོ། ། གཉིས་པ་ནི། ཕྱི་ནང་གི་ལྷ་བརྒྱ་དང་དོན་བརྒྱད་པོ་རེ་རེ་ལ་དཔའ་བོའི་གོ་ཆ་འགོད་པའི་གནས་སྙིང་ཁ་དང་། སྤྱི་བོ་དང་། སྤྱི་གཙུག་དང་།
ཕྲག་པ་གཉིས་དང་། མིག་གཉིས་དང་། ཚིགས་ཆེན་བརྒྱད་དེ་བཅོ་ལྔ་དང་། དཔའ་མོའི་གོ་ཆ་འགོད་པའི་གནས་ལྟེ་བ་དང་། སྙིང་ག་དང་། ཁ་དང་། སྤྱི་བོ་དང་། སྤྱི་གཙུག་དང་། ཚིགས་ཆེན་བརྒྱད་དེ་བཅུ་གསུམ། ཀུན་དྲིལ་བས་ཉི་ཤུ་རྩ་བརྒྱད་རེ་ཡོད་པར་རྗེ་བཟང་པོ་དཔལ་བའི་ནག་པོ་ཟིན་བྲིས་ཀྱི་ལུགས་བཞིན་འདིར་འཆད་དོ། །
དེ་སྐད་དུ། ཀུན་སྤྱོད་ལས། སྙིང་ག་སྤྱི་བོ་སྤྱི་གཙུག་དང་། ། ཕྲག་པ་མིག་གཉིས་ལུས་ལ་སྦྱར། ། ཞེས་པས་དཔའ་བོའི་གོ་ཆ་འགོད་པའི་གནས་བཅོ་ལྔ་དང་། ལྟེ་བ་སྙིང་ཁ་དེ་བཞིན་ཁ། ། སྤྱི་བོ་སྤྱི་གཙུག་ཡན་ལག་ཉིད། ། ཅེས་པས་དཔའ་མོའི་གོ་ཆ་འགོད་པའི་གནས་བཅུ་གསུམ་སྟོན་ནོ། ། ལུས་ལ་ཞེས་པ་དང་། ཡན་ལག་ཉིད་ཅེས་པའི་དོན་ཚིགས་ཆེན་བརྒྱད་ནི་ལག་པའི་མཁྲིག་མ་གཉིས།
དཔུང་པ་གཉིས། པུས་མོ་གཉིས། བོལ་གོང་གཉིས་རྣམས་སོ། ། ལག་པའི་མཁྲིག་མ་ལ་ཚིགས་སུ་འཇོག་པ་རྗེ་བཙུན་ཞ་ལུ་བའི་ལུགས་ཡིན་ལ། ཀུན་མཁྱེན་རིན་པོ་ཆེའི་བདེ་ཆེན་བཅུད་སྙིང་ལྟར་ན། ལག་པའི་གྲུ་མོ་གཡས་གཡོན་ལ་ཚིགས་ཆེན་དུ་འཇོག་པ་ཡིན་གསུང་ངོ་། ། གསུམ་པ་གདན་ནི། གོ་ཆ་འགོད་པའི་གནས་ཀུན་ཏུ་ཟླ་བའི་གདན་རེ་རེ་བསམ་པའོ། ། བཞི་པ་ཇི་ལྟར་འགོད་པའི་ཚུལ་ནི། ཨ་བྷ་དྷི་ནའི་ལུགས་གཅིག་ལ་གོ་ཆ་ཐམས་ཅད་ལྷའི་རྣམ་པར་བཤད་ཅིང་།
རྣལ་འབྱོར་མ་ཀུན་སྤྱོད་ལས་ཡི་གེའི་རྣམ་པར་བཤད། ད་ལྟ་ཕྱག་ལེན་ལ་ངོ་བོ་ལྷ་ཡིན་པ་ལ། རྣམ་པ་ཡིག་འབྲུར་བསྒོམ་སྟེ། ལྷ་ཉིད་སྔགས་ཀྱི་གཟུགས་ཀྱིས་ནི། ། སྒྲུབ་པ་པོ་ལ་དངོས་གྲུབ་སྟེར། ། ཞེས་གསུངས་པ་ལྟར་རོ། ། དེ་ཡང་དཔའ་བོའི་གོ་ཆ་སོ་སོ་ལ་དཔའ་མོའི་གོ་ཆ་འཁྱུད། དཔའ་མོའི་གོ་ཆ་སོ་སོ་ལ་དཔའ་བོའི་གོ་ཆས་འཁྱུད་པར་བསྒོམ་སྟེ། དཔེར་ན་སྙིང་གར། ཨོཾ་ཨོཾ་ཧ་དཀར་པོ་ལ་ཨོཾ་ཨོཾ་བཾ་དམར་མོས་འཁྱུད།
ལྟེ་བའི་གནས་སུ་དེ་ལས་བཟློག་པ་དང་། མགོ་བོར་ཨོཾ་ན་མ་ཧི་སེར་པོ་ལ། ཨོཾ་ཧཾ་ཡོཾ་སྔོན་མོས་འཁྱུད་ཅིང་། སྙིང་གའི་ཨོཾ་ཧཾ་ཡོཾ་ལ་ཨོཾ་ན་མ་ཧིས་འཁྱུད་པ་དང་། སྤྱི་གཙུག་ཏུ་ཨོཾ་སྭཧཱ་ཧཱུྃ་དམར་པོ་ལ་ཨོཾ་ཧྲིཾ་མོཾ་དཀར་མོས་འཁྱུད་ཅིང་། ཁར་ཧྲིཾ་མོཾ་དཀར་མོ་ལ་སྤྱི་གཙུག་གི་ཨོཾ་སྭཱཧཱ་ཧུས་འཁྱུད་པ་དང་། ཕྲག་པ་གཉིས་སུ་ཨོཾ་བཱཽཥྚ་ཧེ་ནག་པོ་ལ། ཨོཾ་ཧྲིཾ་ཧྲིཾ་སེར་མོས་འཁྱུད་པ་དང་། དཔྲལ་བའི་ཧྲིཾ་ཧྲིཾ་སེར་མོ་ལ། བཱཽཥྚས་འཁྱུད་པ་དང་།
མིག་གཉིས་སུ་ཨོཾ་ཧཱུྃ་ཧཱུྃ་ཧོ་དམར་སེར་ལ་ཨོཾ་ཧཱུྃ་ཧཱུྃ་ལྗང་གུས་འཁྱུད་ཅིང་། སྤྱི་གཙུག་གི་ཨོཾ་ཧཱུྃ་ཧཱུྃ་ལྗང་གུ་ལ་ཨོཾ་ཧཱུྃ་ཧཱུྃ་ཧོ་དམར་སེར་གྱིས་འཁྱུད་པ་དང་། ཚིགས་ཆེན་བརྒྱད་དུ་ཡང་ཨོཾ་ཕཊ྄་ཧཾ་ལྗང་ཁུ་ལ་ཨོཾ་ཕཊ྄་ཕཊ྄་དུད་ཁས་འཁྱུད་ཅིང་། ཡང་ཨོཾ་ཕཊ྄་ཕཊ྄་བརྒྱད་ལ་ཡང་ཨོཾ་ཕཊ྄་ཧྃ་ལྗང་གུས་འཁྱུད་པར་བསམ་པ་ཡིན་ནོ། ། ཚུལ་འདི་ནི་མཁའ་འགྲོ་རྒྱ་མཚོ་ལས། རྣལ་འབྱོར་རྣལ་འབྱོར་མ་བཅུ་གཉིས། ། རེ་རེའི་གནས་སུ་ངེས་པར་སྦྱར། ། ཞེས་དང་། ཨ་བྷི་དྷ་ན་ལས། གོ་ཆ་གཉིས་པོ་འདི་དག་ནི། །
འཁོར་ལོ་ཀུན་ལ་རྣམ་བསྒོམས་ནས། ། ཞེས་གསུངས་པའི་དོན་ནོ། ། དེ་ལྟ་བུའི་དཔའ་བོའི་གོ་ཆ་དྲུག་ནི་རྡོ་རྗེ་སེམས་དཔའ་སོགས་རྒྱལ་བ་རིགས་དྲུག་གི་ངོ་བོ་དང་། དཔའ་མོའི་གོ་ཆ་དྲུག་ནི། རྡོ་རྗེ་ཕག་མོ་སོགས་དཔའ་མོ་དྲུག་གི་ངོ་བོ་ཡིན་ཏེ། ཀུན་སྤྱོད་ལས། དང་པོ་རྡོ་རྗེ་སེམས་དཔའ་སྟེ། ། གཉིས་པ་རྣམ་པར་སྣང་མཛད་གནས། ། གསུམ་པ་པདྨ་གར་དབང་རྒྱལ། ། བཞི་པ་ཧེ་རུ་ཀ་དཔལ་བཤད། །
ལྔ་པ་རྡོ་རྗེ་ཉི་མ་སྟེ། ། དྲུག་པ་ལ་ནི་རྟ་མཆོག་ཡིན། ། ཞེས་དང་། དང་པོ་རྡོ་རྗེ་ཕག་མོ་སྟེ། ། གཉིས་པ་ལ་མི་ནི་རུ་བཤད། ། གསུམ་པ་རྨོངས་བྱེད་མ་ཉིད་དེ། ། བཞི་པ་བསྐྱོད་མ་ཡིན་པར་བཤད། ། ལྔ་པ་ཀུན་ཏུ་སྐྲག་པར་གྲགས། ། དྲུག་པ་གཏུམ་མོ་ཡིན་པར་བཤད། ། གོ་ཆ་དྲུག་ཉིད་ཕག་མོ་དང་། །
དཔའ་བོ་གཉིས་མེད་རྣལ་འབྱོར་མའོ། ། ཞེས་གསུངས་པས་སོ། ། ལྔ་པ་གྲངས་ནི། ལྷ་རེ་རེའི་སྐུ་ལུས་ལ་གོ་ཆའི་ལྷ་ཟུང་དུ་བྱས་ན་ཉེར་བརྒྱད། ཡ་འཕྲལ་ན་ལྔ་བཅུ་ང་དྲུག་ཡོད་པས། ཐམས་ཅད་སྡོམ་པ་ལ་དགུ་སྟོང་དགུ་བརྒྱ་དང་དྲུག་ཅུ་རེ་བརྒྱད་ཡོད་དེ། མན་ངག་གི་སྡོམ་ཚིགས་སུ་བཅད་པ་ལས། འགོད་གཞི་བརྒྱ་དང་དོན་བརྒྱད་ལ། ། འགོད་བྱེད་ལྷ་ནི་ལྔ་བཅུ་དྲུག ། བཀོད་པས་དགུ་སྟོང་དགུ་བརྒྱ་དང་། །
དྲུག་ཅུ་རེ་བརྒྱད་འབྱུང་བ་ནི། ། གོ་ཆའི་ལྷ་གྲངས་ཡིན་པར་ངེས། ། ཞེས་པ་ལྟར་རོ། ། ལུགས་འདི་ལ་སྙིང་ག སྤྱི་བོ་སྤྱི་གཙུག་ཚིགས་ཆེན་བརྒྱད་རྣམས་སུ་གོ་ཆ་གཉིས་ཚན་པ་གཉིས་གཉིས་པ་སྟེ་ཡ་ཕྲལ་ན་བཞི་བཞི། མིག་གཉིས་ཕྲག་པ་གཉིས་སུ་དཔའ་བོ་ལ་དཔའ་མོས་འཁྱུད་པའི་གོ་ཆ་གཉིས་ཚན་པ་རེ་དང་། ལྟེ་བ་དང་ཁར་དཔའ་མོ་ལ་དཔའ་བོས་འཁྱུད་པའི་གོ་ཆ་ཚན་པ་རེ་རེ། ཡ་ཕྲལ་ན་གཉིས་གཉིས་སུ་འགྱུར་བ་ཡིན་ནོ། ། གོ་ཆ་དེ་རྣམས་ཡབ་རྐྱང་ཡུམ་རྐྱང་མ་ཡིན་པ་ཞལ་སྦྱོར་དུ་གཉིས་ཚན་པ་རེ་གནས་པ་ནི། སྔར་དྲངས་པའི་རྒྱུད་དེ་རྣམས་ཀྱིས་གྲུབ་ཅིང་།
མངོན་རྟོགས་འདོན་ཆ་ལས་ཀྱང་། ཡབ་ཀྱི་གནས་སུ་ཡུམ་དང་། ཡུམ་གྱི་གནས་སུ་ཡབ་གཉིས་སུ་མེད་པར་གྱུར་ཅེས་གསུངས་སོ། ། དྲུག་པ་ཕན་ཡོན་ནི། གོ་ཆ་བཀོད་པས་བསྲུང་བ་ཆེན་པོར་འགྱུར་ཏེ། སྤྱི་བོ་དང་སྤྱི་གཙུག་དང་། ཡན་ལག་ལ་གོ་ཆ་བཀོད་པས་ལུས་ཀྱི་སྒོ་ཐམས་ཅད་ཀྱི་བར་ཆད་བསྲུང་། མིག་ལ་བཀོད་པས་མིག་གི་རྣམ་ཤེས་རྣམ་རྟོག་སྣ་ཚོགས་ལ་འཇུག་པའི་བར་ཆད་བསྲུང་། སྙིང་ལ་བཀོད་པས་ཡིད་ཀྱི་བར་ཆད་བསྲུང་། ཡུམ་གྱི་གོ་ཆས་ནི་ངག་གི་བར་ཆད་བསྲུང་བ་ཡིན་ནོ། །
གནས་གསུམ་གནས་ལྔ་བྱིན་རླབས་ནི། འབྲས་བུ་རྡོར་འཛིན་གྱི་སྐབས་དང་འདྲའོ། ། བཞི་པ་དབང་བསྐུར་བ་བསྒྲུབ་པ་ཆེན་པོའི་ཡན་ལག་ལ། གང་ལ་དབང་བསྐུར་བའི་ཡུལ། གང་གིས་དབང་བསྐུར་བའི་དཀྱིལ་འཁོར། ཇི་ལྟར་བསྐུར་བའི་ཚུལ་ལོ། ། དང་པོ་ནི། ཕྱི་ནང་གི་ལྷ་བརྒྱ་དང་དོན་བརྒྱད་ལའོ། ། གཉིས་པ་ནི། གདན་གསུམ་ཚང་བའི་དབང་ལྷ་སྤྱན་འདྲེན་པ་སྟེ།
འདི་ལ་རིགས་མི་མཐུན་གྱི་གདན་གསུམ་ཚང་བ་དང་། རིགས་མཐུན་གྱི་གདན་གསུམ་ཚང་བ་གཉིས་ལས། འདིར་ཕྱི་མ་ཡིན་ལ། གདན་གསུམ་ཚང་ཚུལ་ནི། དབང་ལྷ་དྲུག་ཅུ་རྩ་གཉིས་སྤྱན་དྲངས་པའི་བདེ་ཆེན་ལྷ་ལྔ་ནི་གཤེགས་པ་དང་གཤེགས་མའི་གདན། འཁོར་ལོ་གསུམ་གྱི་ལྷ་ཚོགས་རྣམས་ནི། སེམས་དཔའ་དང་སེམས་མའི་གདན། སྒོ་མཚམས་མ་བརྒྱད་ནི། ཁྲོ་བོ་དང་ཁྲོ་མོའི་གདན་ཡིན་ནོ། ། གསུམ་པ་དབང་བསྐུར་ཚུལ་ནི།
མཁའ་འགྲོ་རྒྱ་མཚོ་ལས། སྔོན་གྱི་ཚིགས་བཅད་འདི་ཡིས་ནི། ། དབང་བསྐུར་བ་ནི་ནོད་པར་བྱ། ། ཞེས་གསུངས་ལ། སྔོན་གྱི་ཚིགས་བཅད་གང་ཡིན་ན། ཇི་ལྟར་བལྟམས་པ་ཞེས་སོགས་ཀྱི་ཚིགས་བཅད་ཡིན་ལ། འདི་སྔགས་དང་བཅས་པའི་བུམ་པའི་ཆུས་ཕྱི་ནང་གི་ལྷ་ཐམས་ཅད་ལ་དབང་བསྐུར། ལུས་ཐམས་ཅད་གང་། དྲི་མ་དག ལྷན་ཅིག་སྐྱེས་པའི་ཡེ་ཤེས་ཀྱི་ཉམས་མྱོང་རྒྱུད་ལ་སྐྱེས།
ཆུ་ལྷག་མ་ཡར་ལུད་པ་ལས། གཙོ་བོ་ཡབ་ཡུམ་དང་། འཁོར་གྱི་ལྷ་ཤར་ཕྱོགས་པ་རྣམས་ལ་མི་བསྐྱོད་པ། བྱང་ཕྱོགས་པ་རྣམས་ལ་དོན་ཡོད་གྲུབ་པ་སོགས་ངག་འདོན་ལྟར་བྱའོ། ། དཀྱིལ་འཁོར་རྒྱལ་མཆོག་གི་ཏིང་ངེ་འཛིན་བསྟན་ཟིན་ཏོ།། ༈ །།གསུམ་པ་ལས་རྒྱལ་མཆོག་ལ། སྔགས་མཆོད། ཕྱི་མཆོད། ནང་མཆོད། མཉེས་མཆོད།
ཡིད་བྱུང་གི་མཆོད་པ། བསྟོད་པའི་མཆོད་པ། དག་པ་དྲན་པ་དང་བདུན་ནོ། ། དང་པོ་ནི། རྩ་རྒྱུད་ལས། སྔགས་རྣམས་ཀུན་གྱི་མཆོད་པ་དང་། ། ཞེས་གསུངས་པས་སྔགས་མཆོད་བསྟན་ལ། བྱེད་ཚུལ་ནི། ལྷ་གསལ་བཏབ་སྟེ་དེ་ལ་དམིགས་པ་རྩེ་གཅིག་པའི་ངང་ནས། ཡབ་ཡུམ་གྱི་རྩ་སྔགས་ནས་བཟུང་།
སྔགས་ཀུན་ཚར་གཅིག་འདོན་པའོ། ། གཉིས་པ་ཕྱི་མཆོད་ནི། རང་གི་ཚེ་ཐོག་མ་མེད་པ་ནས་སེར་སྣས་ཀུན་ནས་བསླངས་པའི་ལས་ངན་རྒྱུ་འབྲས་རྣམས་དང་། ཁྱད་པར་དད་རྫས་གཤིན་རྫས་ཟོས་པ་རྣམས་མདུན་དུ་སྤུངས་ལ། བསང་སྦྱངས་སྟོང་པའི་ངང་ལས། ཐོད་པའི་སྣོད་ཆེན་པོ་བདུན་གྱི་ནང་དུ་མཆོད་པ་བདུན་ཚན་པ་ནམ་མཁའི་ཁམས་གང་བ་བློས་སྤྲུལ་ཏེ། རང་གི་ཐུགས་ཀ་ནས་སྤྲུལ་པའི་མཆོད་པའི་ལྷ་མོ་རྣམས་ཀྱིས་དཀྱིལ་འཁོར་ལྷ་ཚོགས་ཐམས་ཅད་ལ་མཆོད་པར་བསམས་ལ། ཆུ་གཉིས་སྔོན་དུ་འགྲོ་བའི་ཉེར་མཆོད་ལྔ་ངག་འདོན་ལྟར་འབུལ་ལོ། ། གསུམ་པ་ནང་མཆོད་ནི། བདུད་རྩི་བྱིན་རླབས་གཏོར་མ་ལྟར་བྱས་ལ།
གཡོན་པའི་སྲིན་ལག་གིས་གཡོན་ནས་ལན་གསུམ་བསྐོར་ཏེ་དབུས་ནས་བླངས་ལ་མཆོད་དོ། ། དེ་ཡང་ནཱ་རོ་རྩ་རྐྱང་གི་ལུགས་ལ། རྡོ་རྗེ་མཁའ་འགྲོ་ལས། མཐེ་བོང་ཞེས་བྱ་རྡོ་རྗེ་སྟེ། ། མིང་མེད་ཅེས་བྱ་བྷ་གར་བརྗོད། ། དེ་ཉིད་ཁ་ཡི་སྒོ་བླངས་ནས། ། རང་གི་ལྷག་པའི་ཞལ་དུའོ། ། དང་པོ་བླ་མར་དབུལ་ནས་ནི། ། དེ་རྗེས་སངས་རྒྱས་རྣམས་ལ་དབུལ། ། ཞེས་གསུངས་པས།
མཐེ་བོང་རྡོ་རྗེ་དང་། མིང་མེད་སྟེང་སྲིན་ལག་པདྨར་བསམ་ལ། མཉམ་པར་སྦྱར་བ་ལས་བྱུང་བའི་བྱང་ཆུབ་ཀྱི་སེམས་ཀྱི་རང་བཞིན་དུ་བསམས་ལ། མཐེབ་སྲིན་གྱིས་བླངས་ལ་མཆོད་པས། གཞི་ཐོད་པ་ལས་དེ་འདྲ་བ་རེ་ཆད་ནས་ལྷ་ཐམས་ཅད་ཀྱི་ཕྱག་གཡོན་དུ་ཕུལ་བས་ལྗགས་རྡོ་རྗེའི་སྦུ་གུ་ཅན་གྱི་གསོལ། ཐུགས་རྒྱུད་ལ་ལྷན་སྐྱེས་ཀྱི་ཡེ་ཤེས་རྒྱས་པར་བསམ། མཐར་གཞི་ཐོད་བྱང་ཤར་གྱི་གཤིན་རྗེ་འཇོམས་མའི་ཕྱག་ཏུ་ཕུལ་ཏེ། སྒྲུབ་པ་པོ་ཚེ་རིང་བའི་རྟེན་འབྲེལ་ཡིན་ནོ། ། རྗེ་སེམས་དཔའ་ཆེན་པོའི་ཕྱག་ལེན་ལ། ཡབ་ཡུམ་ཞལ་སྦྱོར་ལ་བདུད་རྩི་འཐོར་ཐེངས་ལན་གཉིས་རེ་བྱེད་གསུངས།
བླ་མ་བརྒྱུད་པ་དང་བཅས་པ་རྣམས་ལ། རྒྱས་པར་ན་རེ་རེའི་མཚན་གྱི་མཇུག་ཏུ་འབྲུ་གསུམ་བཏགས་ལ་འབུལ། བསྡུ་ན་མངོན་རྟོགས་ཀྱི་ནང་གི་ངག་འདོན་ལྟར་བྱ། ལྷ་རྣམས་ལ་ཡང་ལྷ་རང་རང་གི་སྔགས་བརྗོད་དེ་གསལ་ཐེབས་པ་དང་བསྟུན་འབྲུ་གསུམ་བཏགས་ལ་ཕུལ་བ་ཕྱག་ལེན་རྒྱས་པ་ལ་བྱ་དགོས་གསུངས། བསྡུ་ན་ཧཱུྃ་ཨཾ་མཾ་ལཾ་ལ་སོགས་པའི་མཐར་འབྲུ་གསུམ་བཏགས་ནས་འབུལ་བ་འདི་ཡིན་ཏེ། འདི་ལ་ཡང་ལྷ་རྣམས་གསལ་ཐེབས་ཙམ་རེ་དགོས་གསུངས། དེ་ནས་ཆོས་སྐྱོང་སོགས་ལ་འབྲུ་གསུམ་བཏགས་ནས་ཕུལ། བཞི་པ་མཉེས་མཆོད་ནི། དེ་ལྟར་མཆོད་པས་ལྷ་ཐམས་ཅད་ཀྱི་ཐུགས་རྒྱུད་བདེ་ཆེན་ཡེ་ཤེས་ཀྱིས་གང་བའི་ཞལ་ནས་ཡི་གེ་བདུན་པ་བརྗོད་པར་བསམས་ནས། རང་གིས་ཡི་གེ་བདུན་པ་དངོས་སུ་བརྗོད་ཅིང་།
རྣམ་ལྔ་དང་འདོད་སྐོར་པད་སྐོར་གྱི་ཕྱག་རྒྱ་དང་པོར་སྙིང་ཁའི་དབུས་སུ་བྱ། དེ་ནས་ནུ་ཁ་གཡས་སུ། དེ་ནས་དབུས་སུ། དེ་ནས་གཡོན་དུ། ཡང་དབུས་སུ་བྱ་ཞིང་། མཐར་འཁྱུད་རྒྱ་བྱས་ལ་ཨོཾ་སརྺ་ཏ་ཐཱ་ག་ཏ་ཨ་ནུ་རཱ་ག་ཏ་སོགས་བརྗོད་དོ། ། ལྔ་པ་ཡིད་བྱུང་ནི་སྔར་བཞིན་ནོ། ། དྲུག་པ་བསྟོད་པའི་མཆོད་པ་ནི། རྐང་བརྒྱད་གཉིས་ཀྱིས་བསྟོད་ཅིང་། སྤྲོ་ན་རྒྱལ་བ་སྤྲུལ་པ་མ་དང་ཆོས་དབྱིངས་རྣམ་དག་མ་ལ་སོགས་པས་ཀྱང་བསྟོད་དོ། །
བདུན་པ་དག་པ་དྲན་པ་ནི། ལྷ་རྣམས་སྔགས་ནས་བཤད་པས་བཟང་ལ། བྱང་ཕྱོགས་རྣམས་ཕ་རོལ་ཏུ་ཕྱིན་པ་ནས་བཤད་པས་ངན་སྙམ་པའི་ལོག་རྟོག་བཟློག་པའི་ཕྱིར། མཁའ་འགྲོ་མ་ནི་ལུས་རྗེས་སུ་དྲན་པའོ། ། ལཱ་མ་ནི་ཚོར་བ་རྗེས་སུ་དྲན་པའོ་ཞེས་སོགས་ཕར་ངག་ཏུ་བྱ། ཡང་ལྷ་ཉིད་ནི་རང་གི་ལུས་ལ་བསྐྱེད་པས་ངན། བྱང་ཕྱོགས་ནི་སེམས་གཉིས་མེད་ཀྱི་ཡེ་ཤེས་ཡིན་པས་བཟང་སྙམ་ན། དེའི་ལོག་རྟོག་བཟློག་པའི་ཕྱིར། ལུས་རྗེས་སུ་དྲན་པ་ནི་མཁའ་འགྲོ་མའོ། ། ཞེས་སོགས་ཚུར་ངག་ཏུ་སྦྱར་ནས་ཉམས་སུ་ལེན་ནོ།
ལས་རྒྱལ་མཆོག་བསྟན་ཟིན་ཏོ། ། ད་ནི་བསྐྱེད་པའི་རིམ་པ་སྣང་ལ་རང་བཞིན་མེད་པའི་དཀྱིལ་འཁོར་ལ་སེམས་འཛིན་པར་བྱ་སྟེ། བདེ་མཆོག་པ་གསུང་གི་འཕྲིན་ལས་བསྒྲུབ་པའི་ཕྱིར། ཐོག་མར་གཙོ་བོའི་ཞལ་གྱི་དཀྱིལ་འཁོར་ལ་སེམས་འཛིན། དེ་ཡང་རྩ་ཞལ་སྔོན་པོ། དེ་ནས་གཡོན་ཞལ་དམར་པོ། རྒྱབ་ཞལ་སེར་པོ། གཡས་ཞལ་དཀར་པོ་རྣམས་ལ་སེམས་འཛིན། དེ་ནས་ཞལ་རྣམས་ཀྱི་ཤངས་དང་། སྤྱན་དང་།
ཁྲོ་གཉེར་དང་། སྙན་དང་། རྒྱན་ཆ་རྣམས་དང་། ཕྱག་རྣམས་དང་། ཡུམ་རྡོ་རྗེ་ཕག་མོ་རྣམས་ལ་སེམས་འཛིན། དེ་ནས་བདེ་ཆེན་འཁོར་ལོ་སོགས་འཁོར་ལོ་ལྔ་དང་གཞལ་ཡས་ཁང་དུར་ཁྲོད་སྲུང་འཁོར་དང་བཅས་པ་ལ་སེམས་འཛིན། དེ་ནས་ཡུལ་འཁོར་གཅིག་དང་། ལུང་པ་གཅིག་དང་། གླིང་བཞི་དང་། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་རྣམས་དང་རྟེན་དང་བརྟེན་པའི་དཀྱིལ་འཁོར་དུ་བསྒོམས་ཏེ་སེམས་འཛིན།
མཐར་ནམ་མཁས་ཁྱབ་པའི་འཇིག་རྟེན་གྱི་ཁམས་ཐམས་ཅད་དཀྱིལ་འཁོར་དུ་བསྒོམས་ནས་སེམས་འཛིན། དེ་ལ་བོགས་དབྱུང་བ་དང་རྩལ་སྦྱང་བའི་ཕྱིར། དེ་ཐམས་ཅད་བདག་བསྐྱེད་ལ་བསྲེས་ཏེ་བསྒོམ། རེ་འགའ་དེ་ཐམས་ཅད་ཡུངས་འབྲུ་ཙམ་དང་། རེས་དེ་ཐམས་ཅད་ནམ་མཁའ་དང་མཉམ་པའི་ཆེན་པོ་ཞིག་ཏུ་བསྒོམ། རེས་འགའ་དཀྱིལ་འཁོར་ཡུངས་འབྲུ་ཙམ་གཅིག་གི་ནང་དུ་ཁམས་གསུམ་ཐམས་ཅད་བཙུད་དེ། ཁམས་གསུམ་ཆུང་དུ་མ་སོང་བ་ཡུངས་འབྲུ་ཆེར་མ་སོང་བ། ཡང་དཀྱིལ་འཁོར་ཡུངས་འབྲུ་ཙམ་གཅིག་གིས་ཁམས་གསུམ་ཐམས་ཅད་ལ་ཁྱབ་པར་བསྒོམས་པས་ཡུངས་འབྲུ་ཆེ་རུ་མ་སོང་ཁམས་གསུམ་ཆུང་དུ་མ་སོང་བའོ། ། འདི་དག་ཚུལ་བཞིན་དུ་བྱུང་ན་བསྐྱེད་པའི་རིམ་པ་མཐར་ཕྱིན་པའི་ཚད་དོ། ། གོང་གི་གཉིས་པ་བརྟེན་པ་རྫོགས་པའི་རིམ་པ་ནི།
དཔྱིད་ཐིག་གི་དམིགས་པ་ཉམས་སུ་ལེན་པ་ཡིན་ལ། འདི་ལ་འཁོར་ལོ་གཉིས་ལ་བརྟེན་པ་འཕགས་པ་རིན་པོ་ཆེའི་སྒྲུབ་ཐབས་རིམ་པ་གསལ་བའི་ནང་གི་དམིགས་པ་དེ་རྒྱས་པ་ཙམ་དུ་བཞུགས། རྡོ་རྗེ་འཆང་གི་གསུང་འབུམ་གྱི་ནང་ན་དེ་ལས་བསྡུས་པའི་འབྲིང་པོ་ཙམ་དང་། རྗེ་བཟང་པོ་དཔལ་བས་རྡོ་རྗེ་འཆང་དཔལ་ལྡན་རྒྱལ་པོའི་གསུང་ལ་ཟིན་བྲིས་མཛད་པའི་དཔྱིད་ཐིག་དེ། བསྡུས་པ་དམིགས་པ་གཅིག་མ་རྒྱུན་དུ་ཉམས་སུ་ལེན་པ་འདི་ཡིན་ལ། འདི་དང་ཞྭ་ལུ་མཁྱེན་རབ་རིན་ཆེན་མཆོག་གྲུབ་ཀྱིས་མཛད་པའི་དཔྱིད་ཐིག་དམིགས་གཅིག་མ་གཉིས་ལ་ཁྱད་པར་མེད་ཅིང་བརྒྱུད་པ་ཡང་གཉིས་ཆར་དང་ལྡན་ཏེ། རྗེ་བཟང་པོ་དཔལ་བའི་དེ་མཁན་ཆེན་ཆོས་དབང་ཕྱུག་ལ་གསན། ཞྭ་ལུ་མཁྱེན་རབ་པས་ངོར་ཆེན་དཀོན་མཆོག་ལྷུན་གྲུབ་ནས་བརྒྱུད་པ་འཇམ་དབྱངས་དཀོན་མཆོག་རྒྱ་མཚོ་ལས་གསན་པ་ཡིན་གསུངས། དམིགས་པ་དངོས་ནི་ཟུར་དུ་བལྟའོ། ། མཉམ་བཞག་གི་རྣལ་འབྱོར་རིམ་གཉིས་བསྟན་ཟིན་ནས།
གཉིས་པ་བཟླས་པའི་རྣལ་འབྱོར་ལ་བཞི་སྟེ། བཟླས་པའི་བགྲངས་ཕྲེང་། བཟླས་པའི་གྲངས། བཟླ་བྱའི་སྔགས། བཟླ་དུས་ཀྱི་དམིགས་པའོ། ། དང་པོ་ནི། ཨ་བྷི་དྷ་ན་ལས། དུང་ཆེན་ཕྲེང་བ་བླངས་ནས་ནི། ། མཐེ་བོང་སྲིན་ལག་དག་གིས་བགྲངས། ། ཞེས་གསུངས་པས་ཐོད་ཕྲེང་ཉིད་གཙོ་བོར་བཤད་དོ། །
གཉིས་པ་གྲངས་ནི། མཆོག་བསྒྲུབ་པའི་བཟླས་པ་ལ་ནི་གྲངས་མེད་ལ། དབང་བསྐུར་བ་ལ་སོགས་པ་རྡོ་རྗེ་སློབ་དཔོན་དུ་བསྒྲུབ་པའི་བཟླས་པ་ལ། རབ་རྩ་སྔགས་གཉིས། སྙིང་པོ་གཉིས། ཉེ་སྙིང་གཉིས། གོ་ཆ་གཉིས་རྣམས་ལ་འབུམ་ཕྲག་བཞི་འཁོར་རྣམས་ལ་ཁྲི་ཕྲག་བཞི་བཞི་དང་བཅས་པ་བཟླ་བར་བཞེད། འབྲིང་ན་གཙོ་བོ་ཡབ་ཡུམ་གྱི་སྙིང་པོ་གཉིས། ཉེ་སྙིང་གཉིས་རྣམས་ལ་འབུམ་ཕྲག་བཞི་བཞི། འཁོར་རྣམས་ལ་ཁྲི་ཕྲག་བཞི་བཞི་བཟླས་ནས།
རྩ་སྔགས་དང་གོ་ཆ་ཇི་ཙམ་ནུས་པ་བཟླས་ཤིང་། ཞལ་བཞི་པའི་སྔགས་ནི་བར་ཆད་བསྲུང་བའི་ཕྱིར། ཐུན་གྱི་ཐོག་མཐར་ཉེར་གཅིག་གམ། བདུན་ནམ་ལྔའམ་གསུམ་ཙམ་རེ་བཟླ། གློ་བོ་མཁན་ཆེན་གྱི་ཕྱག་ལེན་ལ། ཞལ་བཞི་པའི་སྔགས་བརྒྱ་ཙམ་རེ་བཟླ། ཡབ་ཡུམ་གྱི་སྙིང་པོ་གཉིས་ལ་འབུམ་ཕྲག་བཞི་རེ་བཟླས་ནས། ཉེ་སྙིང་གཉིས་ལ་འབུམ་ཕྲག་རེ་བཟླས་ཀྱང་ཆོག འཁོར་གྱི་སྙིང་པོའི་རྣལ་འབྱོར་མ་བཞི་དང་། སྒོ་མཚམས་མ་བརྒྱད་ལ་བསྙེན་པ་ཁ་གསོའི་དུས་ལྟར་སྟོང་ཕྲག་ལྔ་དང་ལྔ་བརྒྱ་རེ་བཟླས་པས་ཆོག་པར་མཛད།
ལུགས་འདི་ཡང་རྗེ་རྡོ་རྗེ་འཆང་ནས་གུ་གེ་པཎྜི་ཏ་ལ་བརྒྱུད་པ་ཡིན་ཞིང་། དེང་སང་གདན་ས་ཆེན་པོ་ན་ཕྱག་ལེན་ཡོད་པ་འདི་ཡོན་གསུངས། རྩ་སྔགས་གཉིས་གཉིས་སུ་མེད་པའི་དོན་ནི། ཡབ་ཀྱི་རྩ་སྔགས་ཚར་གཅིག་བརྗོད་པའི་རྗེས་ལ། ཡུམ་གྱི་རྩ་སྔགས་ཀྱང་ཚར་གཅིག་བརྗོད་ཏེ་ཆ་མཉམ་དུ་བཟླས་པ་ལྟ་བུ་ལ་གཉིས་སུ་མེད་པ་ཟེར། དེ་བཞིན་དུ་སྙིང་པོ་གཉིས་གཉིས་སུ་མེད་པ་སོགས་ལ་ཡང་འགྲེ། སྒྲུབ་པ་པོ་བསྙེན་པ་བསྐྱལ་བའི་ཚེ། སྙིང་པོ་ཉེ་སྙིང་ལྟ་བུ་ལ་མཚོན་ན། དང་པོར་ཡབ་ཀྱི་སྙིང་པོ་ལ་འབུམ་ཕྲག་བཞིའི་གྲངས་བཟུང་། དེ་བར་ལ་སྔགས་གཞན་ཅི་རིགས་པ་བཟླ།
དེ་ནས་ཡུམ་གྱི་སྙིང་པོ་ལ་གྲངས་འཛིན་པ་སོགས་རྐང་ཐོན་དུ་བཟླས་ཀྱང་ཆོག ནཱ་རོ་པ་ཆེན་པོའི་ལུགས་ཀྱི་རོ་གཅིག་པའི་བཟླས་པ་ནི། ཡབ་ཡུམ་གྱི་ཉེ་སྙིང་ལ་མཚོན་ན། ཨོཾ་ཧྲཱི་ཧ་ཧ་བཛྲ་བཱཻ་རོ་ཙ་ནི་ཡེ་ཧཱུྃ་ཧཱུྃ་ཕཊ྄་ཅེས་པ་ལྟ་བུའོ། ། རིན་ཆེན་བཞི་ལ་བསྙེན་པ་སྐྱེལ་བ་ན་ཡང་། ཐོག་མར་སྙིང་པོ་ཉེ་སྙིང་འཁོར་རྣམས་དང་བཅས་པ་ལ་གྲངས་ཚད་བསྐྱལ་ཏེ། དེ་ནས་རྩ་སྔགས་ལ་འབུངས་ཀྱང་ཆོག་པ་ཡིན་ནོ། ། ཁ་གསོའི་བསྙེན་པ་ནི། ནག་པོ་པའི་དབང་བསྐུར་ལྟ་བུ་བྱེད་ན། བསྙེན་པ་ཁ་གསོ་རེ་བྱེད་པ་མུས་ཆེན་སེམས་དཔའ་ཆེན་པོ་བརྒྱུད་འཛིན་དང་བཅས་པའི་ཕྱག་ལེན་ལ་ཡོད་ལ།
གྲངས་ནི། ནག་པོ་སྤྱོད་པའི་རྡོ་རྗེའི་དཀྱིལ་ཆོག་ལས། དཔའ་བོའི་སྙིང་པོའི་གསང་སྔགས་ནི། ། ཁྲི་ཕྲག་གསུམ་དུ་བཟླས་བརྗོད་བྱ། ། དཔའ་བོ་རྣལ་འབྱོར་མ་འཁོར་ལོའི། ། ཁྲི་ཕྲག་གཉིས་ནི་བསྙེན་པ་བྱ། ། ཀ་ཁའི་གདོང་སོགས་བརྒྱད་པོ་དང་། ། སྙིང་པོའི་རྣལ་འབྱོར་མ་བཞི་ནི། ། སྟོང་ཕྲག་ལྔ་དང་ལྔ་བརྒྱ་ནི། ། སྔོན་དུ་བསྙེན་པས་འགྲུབ་པར་འགྱུར། །
ཞེས་གསུངས་སོ། ། འདི་ལ་ཡང་བུམ་པ་ལ་བརྟེན་ནས་བྱེད་པ་དང་། བུམ་པ་ལ་མ་བརྟེན་པར་མདུན་གྱི་ནམ་མཁར་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་བསྐྱེད་ནས་བྱེད་པའི་ལུགས་གཉིས་ཡོད་དོ། ། བཟླ་བྱའི་སྔགས་ནི་གྲངས་ཀྱི་སྐབས་ལས་རྟོགས་སོ། ། བཟླ་དུས་ཀྱི་དམིགས་པ་ནི། སྙིང་གའི་ཧཱུྃ་གི་མཐར་མདུན་ནས་བརྩམས་ཏེ་རྩ་སྔགས་ཀྱིས་གཡོན་སྐོར་དུ་ཚར་གཅིག་བསྐོར་བར་བསམ། དེའི་ནང་དུ་སྙིང་པོ་ཉེ་སྙིང་གིས་རིམ་བཞིན་དུ་གཡོན་དུ་བསྐོར། ཐུགས་ཀའི་ཧཱུྃ་ལས་སྔགས་ཀྱི་ཕྲེང་བ་བྱུང་སྟེ་ཡབ་ཀྱི་ཞལ་ནས་ཐོན། ཡུམ་གྱི་ཞལ་དུ་ཞུགས། ཐུགས་ཀའི་ཨཾ་ལ་ཐིམ་པས་ཡུམ་གྱི་མཁྱེན་བརྩེ་ནུས་གསུམ་ཐམས་ཅད་བསྡུས།
སྐུའི་དབྱིབས་བརྒྱུད་བྷ་ག་ནས་ཐོན་རྡོ་རྗེའི་ལམ་ནས་བརྒྱུད་ཐུགས་ཀའི་ཧཱུྃ་ལ་ཐིམ་པར་བསམས་ལ་གཙོ་བོ་ཡབ་ཡུམ་གྱི་སྔགས་རྣམས་བཟླ། འཁོར་རྣམས་ཀྱི་སྔགས་ལ་ཧཱུྃ་ལས་སྔགས་དེ་དང་དེ་ཐོན་ནས་ཡབ་ཀྱི་ཞལ་ནས་ཡུམ་གྱི་ཞལ་ན་མར་སོང་བ་སོགས་འཁོར་ཚུལ་སྔར་དང་འདྲ་བ་ལས། ཁྱད་པར་ནི་སྦྱོར་མཚམས་ནས་འོད་ཟེར་འཕྲོས། སྔགས་གང་བཟླ་བའི་ལྷ་དེ་དང་དེ་ལ་ཕོག་པས་དབང་དུ་འདུས་པར་བསམ་ལ་བཟླ། སྔགས་ཀྱི་ཁ་དོག་ནི་གཙོ་བོ་དཀར་པོའོ། ། གསུམ་པ་གཏོར་མའི་རྣལ་འབྱོར་ནི། རྡོ་རྗེའི་ཆུས་དམ་ཚིག་གི་གཟུངས་སུ། ནས་ཀྱི་ཟན་ལས་བྱས་པའི་གཏོར་མ་པདྨའི་དབྱིབས་ཅན་མདུན་དུ་བཞག་ལ་ཞེས་གསུངས་པས། པདྨའི་ལྟེ་བ་ལྟར་ཟླུམ་པོ་མཐེབ་ཀྱང་པད་འདབ་ཀྱི་དབྱིབས་ཅན་བཞིའམ་བརྒྱད་ཀྱིས་བསྐོར་བ་གསུམ་མམ་གཉིས་གང་རུང་བཤམས་ལ། བསང་སྦྱངས་བྱིན་གྱིས་བརླབས།
གཏོར་མགྲོན་ནི། རང་གི་སྙིང་ག་ནས་འོད་ཟེར་འཕྲོས་བདག་བསྐྱེད་ཀྱི་དུར་ཁྲོད་བརྒྱད་དུ་ཕོག་པས། བདག་བསྐྱེད་དང་བཅས་པའི་ཡོངས་སུ་རྫོགས་པའི་དཀྱིལ་འཁོར་ཆ་དགུར་གྱུར། ཕཻཾ་ལ་སོགས་པས་དཀྱིལ་འཁོར་ཆ་བརྒྱད་སྤྱན་དྲངས། དུར་ཁྲོད་བརྒྱད་ཀྱི་དེ་ལ་བསྟིམས། དེ་ནས་གཏོར་སྔགས་ཚར་དྲུག་གམ་ལྔས་དབུལ། ཚར་དང་པོའི་ཚེ་གཙོ་བོ་ཡབ་ཡུམ་གྱིས་ལྗགས་རྡོ་རྗེའི་སྦུ་གུ་ཅན་གྱི་བདུད་རྩིའི་བཅུད་དྲངས་ནས་བཞེས་པར་བསམ། ལན་གཉིས་པ་ལ་སྙིང་པོའི་རྣལ་འབྱོར་མ་བཞི་དང་། གསུམ་པ་ནས་དྲུག་པའི་བར་ལ་ཐུགས་འཁོར་བ་ནས་སྒོ་མཚམས་མའི་བར་དང་སྦྱར། དེ་ཡང་དཀྱིལ་འཁོར་ཆ་དགུ་ཡོད་པས་དགུ་ཚན་པ་རེ་དང་སྦྱར་རོ། །
ལན་ལྔས་འབུལ་ན། ལན་དང་པོ་ལ་དཀྱིལ་འཁོར་ཆ་དགུའི་བདེ་ཆེན་འཁོར་ལོ་ལྷ་ལྔས་བཞེས་པར་བསམ། གཞན་སྔར་དང་འདྲ། ཀ་ར་ཀ་ར་ལ་སོགས་པ་ནི་འདིར་བརྗོད་ཀྱང་གཏོར་སྔགས་ནི་མ་ཡིན་གསུངས། དེ་ནས་མཆོད་བསྟོད་སྨོན་ལམ་ལ་སོགས་པ་ནི་དཀྱུས་བཞིན་ནོ། ། ཡང་མདུན་བསྐྱེད་དང་འབྲེལ་ན། མདུན་བསྐྱེད་ཀྱི་དུར་ཁྲོད་བརྒྱད་དུ་དཀྱིལ་འཁོར་ཆ་བརྒྱད་བསམས་ནས། མདུན་བསྐྱེད་དང་བཅས་པའི་དཀྱིལ་འཁོར་ཆ་དགུ་ལ་གཏོར་མ་འབུལབ་ཡིན། དུས་རྒྱུན་དུ་ཡང་རས་བྲིས་ཀྱི་དཀྱིལ་འཁོར་རམ་ལྷའི་བྲིས་ཐང་ལྟ་བུ་ཡོད་ན་དེར་གཏོར་མགྲོན་བསྐྱེད་ནས་གཏོར་མ་ཕུལ། བརྟན་བཞུགས་བྱས་ན་རབ་གནས་སུ་ཡང་འགྱུར་བ་ཡིན་གསུངས།
འཇིག་རྟེན་པའི་གཏོར་མ་ནི་ཡུལ་ཉི་ཤུ་རྩ་བཞིའི་དཔའ་བོ་དང་རྣལ་འབྱོར་མ་རྣམས་སྤྱན་དྲངས་ནས་མཁའ་འགྲོ་སྤྱི་གཏོར་གྱིས་འབུལ་བའོ། ། འདི་ལ་འཇིག་རྟེན་པའི་གཏོར་མར་བཤད་ཀྱང་། གཏོར་མགྲོན་ནི་གཙོ་བོར་ཞིང་སྐྱེས་སྤྲུལ་པའི་སྐུ་རྣམས་ཡིན་ལ། འོན་ཀྱང་འཁོར་དུ་གཏོགས་པ་ལ་འཇིག་རྟེན་རང་རྒྱུད་པ་ཡང་ཡོད་དོ། ། དེ་ནས་མགོན་པོ་ལྕམ་དྲལ་ལ་ཡང་གཏོར་མ་ངེས་པར་འབུལ་དགོས་ཏེ། ལྷ་མོ་འདོད་ཁམས་དབང་ཕྱུག་མ་འདིས་བྲམ་ཟེ་མཆོག་སྲེད་ནས་བཟུང་། དེང་སང་གི་བར་དུ་འཁོར་ལོ་བདེ་མཆོག་སྒྲུབ་པ་པོ་རྣམས་ཀྱི་བར་ཆད་བསྲུང་ཞིང་མཐུན་རྐྱེན་ཐམས་ཅད་བསྒྲུབ་པ་ཡིན་ནོ། ། དེ་སྐད་དུ། ངོར་ཆེན་རྡོ་རྗེ་འཆང་ཆེན་པོས། དཔལ་ལྡན་འཁོར་ལོ་སྡོམ་པ་ལ་སོགས་པའི། །
མ་རྒྱུད་བསྟན་པ་རྒྱས་པའི་འཕྲིན་ལས་མཛོད། ། ཅེས་གསུངས་སོ། ། གཏོར་མའི་རྣལ་འབྱོར་བསྟན་ཟིན་ཏོ། ། སྤྱོད་ལམ་གྱི་རྣལ་འབྱོར་ནི། གནས་རྣམས་སུ་ཟླ་བའི་གདན་ལ་ཨོཾ་ཨོཾ་ཧ་སོགས་ཀྱི་ཡབ་ཡུམ་གྱི་གོ་ཆ་དང་། སྤྱི་བོ་ལ་སོགས་པའི་གནས་ཉེར་བཞིར། པུ་དང་ཛ་ལ་སོགས་པའི་ཡི་གེ་གསལ་གདབ་པ་གོ་ཆ་ཆེན་པོ་དང་། སུམྦྷ་ནི་ལན་གཉིས་ཀྱིས་ཚམ་ངམ་སྔགས་ཀྱི་བསྲུངས་ནས། ཧཱུྃ་ཞེས་བརྗོད་པས་སྣང་བ་ཐམས་ཅད་ལྷ་དང་། ཡབ་ཀྱི་རྐང་བརྒྱད་བརྗོད་པས་གྲགས་པ་ཐམས་ཅད་སྔགས་དང་།
ཡང་ཧཱུྃ་ཞེས་བརྗོད་པས། དྲན་རྟོག་ཐམས་ཅད་ཡེ་ཤེས་ཀྱི་རོལ་པར་བསམ་མོ། ། དེ་ལྟར་ན་འདི་དག་ནི། སྦྱིན་བྱ་བཞི་བརླབ་བྱ་གཉིས་གྲོགས་སྤྱོད་པ་གཉིས་ཀྱིས་མཚམས་སྦྱར་ནས། འབྲས་བུ་འགྲུབ་པའི་ལམ་རིམ་གྱི་ནང་ཚན་བསླབ་བྱ་དང་པོ་བསྐྱེད་པའི་རིམ་པ་ཡིན་ལ། འདི་དག་ཚུལ་བཞིན་དུ་སྟོན་པའི་གོ་རིམ་ནི་ནག་པོ་པ་ལ་མཚོན་ན། ཐོག་མར་བློ་སྦྱོང་བྱེད་ཞེན་པ་བཞི་བྲལ་ལ་སོགས་པས་རྒྱུད་སྦྱངས་ཏེ། བསམ་པ་བྱང་ཆུབ་ཀྱི་སེམས་དང་ལྡན་པར་བྱས་པ་དེ་ལ། ནག་པོ་དཀྱིལ་ཆོག་ལས་སྦྱིན་བྱ་དབང་བཞི་སྦྱིན་ནས་ལམ་སྟོན་པའི་སྣོད་རུང་དུ་བྱས། དེ་ནས་བསླབ་བྱ་དང་པོ་བསྐྱེད་རིམ་བསྒོམ་པ་ལ།
བསྐྱེད་རིམ་གྱི་བཤད་བཀའ་རྒྱས་པ་བྱས་ཏེ་ནག་པོ་མངོན་རྟོགས་ཚུལ་བཞིན་དུ་བསྒོམ། དེའི་རྗེས་སུ་རྫོགས་རིམ་གྱི་ཐིག་ལེ་རྒྱས་བསྡུས་རིགས་དྲུག་དང་། ནག་པོ་རིམ་བཞི་དང་། རིམ་བཞི་ལམ་སློང་རྣམས་རིམ་པས་སྟོན་ཅིང་བསྒོམ་པ་ནི་མུས་ཆེན་སེམས་དཔའ་ཆེན་པོ་ནས་དེང་སང་གི་བར་དུ་ཕྱག་ལེན་མ་ཉམས་པར་བཞུགས་པ་ཡིན། གཞན་དག་དབང་ཙམ་བསྐུར་ནས་ནག་པོ་རིམ་བཞི་ལ་སོགས་པ་སྟོན་ཅིང་། བསྐྱེད་རིམ་གྱི་བཤད་བཀའ་མི་མཛད་པ་ཡོད་ཀྱང་། རྗེ་རྡོ་རྗེ་འཆང་གི་ལུགས་མ་འཆུགས་པ་ལ་མུས་པའི་ལུགས་འདི་བཞིན་དུ་བྱ་དགོས་སོ་གསུངས། གནད་འདི་དག་བཤད་ཡམ་གྱི་ཚུལ་དུ་གསུངས་ཀྱང་བློ་ལ་འཇེམས་པར་བྱུང་ནས་དཀྱུས་སུ་བཀོད་པ་དཔྱོད་ལྡན་དག་གིས་སྙིང་ལ་གཅེས་སོ། ། ཐུན་མཚམས་སུ་ཁ་ཟས་ཀྱི་རྣལ་འབྱོར་ནི། རང་འཁོར་ལོ་བདེ་མཆོག་གི་ང་རྒྱལ་གྱིས་བཟའ་བ་དང་བཏུང་བ་རྣམས་གཏོར་མ་བཞིན་བྱིན་གྱིས་བརླབས་པའམ།
ཡང་ན་ཨོཾ་ཨཱཿཧཱུྃ་ལན་གསུམ་བརྗོད་པས་བདུད་རྩིའི་རང་བཞིན་དུ་བྱིན་གྱིས་བརླབས་ལ། བླ་མ་དང་དཀོན་མཆོག་ལ་ཕུད་མཆོད་དང་། འབྱུང་པོ་ལ་ཆང་བུ་སོགས་སྤྱི་དང་མཐུན་པར་བྱས་རྗེས། རང་ཕྱིའི་ཧེ་རུ་ཀ་ཡབ་ཡུམ་ལ་ནང་ལུས་ཀྱི་དཀྱིལ་འཁོར་ལྷ་དྲུག་ཅུ་རྩ་གཉིས་སྐད་ཅིག་གིས་གསལ་ལམ་སྟེ་བཏབ་ལ། ཁ་ཐབ་ཁུང་། ལག་པ་དགང་གཟར་དགང་བླུགས ཁ་ཟས་བསྲེག་རྫས་སུ་བསམས་ལ། ལུས་ཀྱི་ལྟེ་བ་ནས་གཏུམ་མོའི་མེ་སྦར་ཏེ་ལྷ་མཆོད་པའི་བསམ་པས་ལོངས་སྤྱད་པས་ཕྱི་ནང་གི་ལྷ་ཐམས་ཅད་ཚིམ་པར་བསམ། འདི་ལ་གཡོན་གྱི་ཀུན་སྤྱོད་གཙོ་ཆེ་བའི་ཕྱིར། ཁམ་དང་པོ་དེ་ལག་པ་གཡོན་པས་བཅད་ནས་བཟའ་བར་བྱ། དེ་ནས་ཅི་བདེར་བྱས་ཀྱང་ཆོག་གསུངས།
དེ་ལྟར་བྱས་པས་ཁ་ཟས་བུ་ལོན་དུ་མི་འགྱུར་ཞིང་། ལྷ་མཆོད་པས་ཚོགས་རྫོགས་པའི་ཐབས་སུ་འགྱུར་བ་ཡིན་ནོ། ། ཁྱད་པར་འདིར་ལག་པའི་མཆོད་པ་ཚུལ་བཞིན་དུ་བྱས་ན་དཔའ་བོ་དང་རྣལ་འབྱོར་མ་ཐམས་ཅད་མཉེས་པར་འགྱུར་ཞིང་། སྒྲུབ་པ་པོ་རང་ཉིད་ལོངས་སྤྱོད་ཕུན་སུམ་ཚོགས་པ་དང་ལྡན་པ་སོགས་བསམ་པའི་དོན་ཐམས་ཅད་འབད་མི་དགོས་པར། ཇི་ལྟར་འདོད་པ་རྣམས་རང་གི་ཡིད་བཞིན་དུ་འགྲུབ་པར་འགྱུར་བ་ཡིན་ནོ། ། དོན་འདི་ལ་དགོངས་ནས། རྣལ་འབྱོར་མ་ཀུན་སྤྱོད་ཀྱི་རྒྱུད་ལས། ལག་པ་མཆོད་པས་རྣལ་འབྱོར་པ། ། དབུལ་སེལ་འདོད་དོན་འགྲུབ་པར་འགྱུར། ། བསམ་མི་དགོས་པར་འགྱུར་བ་ཡིན། །
བཟའ་བཏུང་གོས་སོགས་ཐོབ་པར་འགྱུར། ། ལྷ་ཡི་མཆོད་པ་བྱས་ན་ནི། ། དེ་ཡིས་བསམ་པ་རྣམས་འགྲུབ་འགྱུར། ། དཔའ་བོ་འདི་ནི་དཔའ་ཆེན་པོ། ། ས་སྟེང་རྣལ་འབྱོར་མ་རྙེད་དཀའ། ། རྣལ་འབྱོར་པ་ཡི་སྤྱོད་བརྟུལ་ཞུགས། ། རྣལ་འབྱོར་དབང་ཕྱུག་ཀུན་གྱི་གཙོ། ། གང་ཞིག་རྟག་ཏུ་འདིས་རབ་མཆོད། ། འདོད་པའི་དངོས་གྲུབ་ཀུན་རབ་སྟེར། ། ཞེས་གསུངས་པ་ཡིན་ནོ། །
ཁ་ཟས་ཀྱི་རྣལ་འབྱོར་བཤད་ཟིན་ཏོ། ། དེ་དག་གིས་ནི་གྲུབ་ཆེན་ནག་པོ་པ་ལུགས་ཀྱི་འཁོར་ལོ་བདེ་མཆོག་གི་སྒྲུབ་ཐབས་བཤད་པ་བསྟན་ཟིན་ནས། གསུམ་པ་གྲུབ་ཆེན་དྲིལ་བུ་པ་ལུགས་ཀྱི་འཁོར་ལོ་བདེ་མཆོག་གི་སྒྲུབ་ཐབས་བཤད་པ་ལ། དེ་ཡང་རྣལ་འབྱོར་གསང་མཐའི་རྒྱུད་ཀྱི་རྒྱལ་པོ་འཁོར་ལོ་བདེ་མཆོག་རྩ་བའི་རྒྱུད་ཀྱི་ཕྱི་ནང་གི་བསྐྱེད་པའི་རིམ་པ་ཉམས་སུ་ལེན་པ་ལ། རྟེན་གྱི་གང་ཟག་གསུམ་སྟེ། ལས་དང་པོ་པའི་ཐུན་བཞིའི་རྣལ་འབྱོར་ལ་བརྟེན་ནས་ལྷ་མངལ་སྐྱེས་ཀྱི་མངོན་པར་རྟོགས་པ་ཉམས་སུ་ལེན་ཅིང་སྦྱིན་སྲེག་དང་བཟླས་པ་གཙོ་བོར་འདོན། དེ་ལ་བརྟན་པ་ཐོབ་པའི་གང་ཟག་གིས་སྒོང་སྐྱེས་ཀྱི་མངོན་པར་རྟོགས་པ་བསྒོམ་ཞིང་བཟླས་པ་དང་སྦྱིན་སྲེག་ཁ་སྐོང་ཙམ་བྱེད། གཙོ་བོར་ལྷའི་རྣམ་པ་ལ་སེམས་འཛིན། དེའང་ཕྱིའི་བསྐྱེད་རིམ་གཙོ་བོར་བྱ་ཞིང་། ནང་ཞར་བྱུང་གི་ཚུལ་དུ་ཉམས་སུ་བླངས་སོ། །
དེ་ནས་བརྟན་པ་ཆེར་ཐོབ་པའི་གང་ཟག་གིས་ནང་བསྐྱེད་པའི་རིམ་པ་བསྒོམ་པ་ཡིན་ཏེ། གྲུབ་ཆེན་གྱི་གཞུང་དུ། འགྲོ་ཀུན་དོན་ལ་རབ་གཞོལ་བ། ། རང་རྒྱུད་སྔགས་དང་རྣལ་འབྱོར་ཤེས། ། ཕྱི་རོལ་རྣམ་རྟོག་སྤངས་པའོ། ། དམ་ཚིག་མཉམ་ཉིད་རྣལ་འབྱོར་ཆེ། ། ཞེས་གསུངས་པས་སོ། ། དེ་ཉིད་ཨ་བྷི་དྷ་ན་ལས་ཀྱང་འབྱུང་ངོ་། ། དོན་ནི་རིམ་པ་བཞིན་བྱང་ཆུབ་མཆོག་ཏུ་སེམས་བསྐྱེད་པ་སོགས་ཐུན་མོང་བའི་ཐེག་པས་རྒྱུད་སྦྱངས་པ་དང་། རྣལ་འབྱོར་གསང་མཐའི་རྒྱུད་ཀྱི་སྔགས་རིན་ཆེན་བཞི་ལ་སོགས་པ་དང་།
ལྷའི་རྣལ་འབྱོར་ཉམས་སུ་ལེན་ལེགས་པར་ཤེས་པ། ཕྱི་རོལ་གྱི་རྣམ་རྟོག་སྤངས་པ་ནི། ཕྱི་རོལ་གཟུང་འཛིན་དུ་ཞེན་པའི་རྟོག་པ་སྤངས་པ་ལ་འབྲུ་བསྣན་ན་རུང་བ་ཙམ་དུ་སྣང་ཡང་། དེ་ལྟར་ནའང་བདེ་མཆོག་ལ་ཤིན་ཏུ་མཁས་པའི་བླ་མ་གོང་མ་རྣམས་ཀྱིས་ཕྱི་བསྐྱེད་རིམ་གྱི་རྣམ་རྟོག་སྤངས་པ་ལ་འབྲུ་སྣོན་པར་མཛད་ཅིང་། དེ་ཡང་ཕྱིའི་བསྐྱེད་རིམ་གཏན་ནས་འབོར་བ་ནི་མ་ཡིན་ཏེ། ཚེས་བཅུ་ལ་སོགས་པའི་དུས་སུ་ཉམས་སུ་ལེན་དགོས་པ་ཡིན་མོད་ཀྱང་། དེ་ལྟར་ན་ཡང་ཕྱིའི་བསྐྱེད་རིམ་རྟེན་འབྱུང་བ་རིམ་བརྩེགས། གཞལ་ཡས་ཁང་གྲུ་བཞི་སྒོ་བཞི་རྟ་བབས་དང་བཅས་པ་བསྒོམ་པ་དང་། བརྟེན་པ་ལྷ་མངོན་བྱང་ལྔ་ལས་རྒྱུ་འབྲས་ཀྱི་རྡོ་རྗེ་འཛིན་པ་བསྐྱེད་པ་དང་། རྟེན་དང་བརྟེན་པ་ཅིག་ཆར་དུ་བསྒོམ་པའི་བསྐྱེད་རིམ་གྱི་སྤྲོས་པའི་མཚན་མས་ཡིད་དུབ་པའི་གང་ཟག་དེས་སྤྲོས་པའི་མཚན་མ་ཆུང་བས་ནང་ལུས་དཀྱིལ་གྱི་ཏིང་ངེ་འཛིན་ལ་བརྟེན་ནས་བདེ་སྟོང་གི་ཡེ་ཤེས་རྟོགས་པར་འདོད་པ་དོན་དུ་གཉེར་བའོ། །
དམ་ཚིག་མཉམ་ཉིད་རྣལ་འབྱོར་ཆེ། ། ཞེས་པ་ནི། བཟའ་བ་དང་བསྲུང་བ་ལ་སོགས་པའི་དམ་ཚིག་དང་། མཉམ་ཉིད་ཅེས་པ་ནི་ཆོས་ཐམས་ཅད་མཉམ་ཉིད་དུ་ཅུང་ཟད་རྟོགས་པའོ། ། གཞུང་གང་ལ་བརྟེན་ནས་ཉམས་སུ་ལེན་ན་རྩ་བའི་རྒྱུད་དང་བཤད་པའི་རྒྱུད་ལྔ་ཆར་ལ་བརྟེན་ནོ། ། དེ་ཡང་རྩ་བའི་རྒྱུད་ཀྱི་གླེང་གཞི་དྲང་དོན་དུ་འཆད་པ་ལ། ཚོགས་བཤད་ཀྱི་ཚེ་མངལ་སྒོང་གི་མངོན་པར་རྟོགས་པ་གཉིས་སྟོན། སློབ་བཤད་ཀྱི་ཚེ་བརྫུས་སྐྱེས་ཀྱི་མངོན་པར་རྟོགས་པ་སྟོན་ཏེ། རྩ་རྒྱུད་ཀྱི་གླེང་གཞི་ལས། གསང་བ་མཆོག་གི་དགྱེས་པ་ན། །
ཐམས་ཅད་བདག་ཉིད་རྟག་ཏུ་འགྱུར། ། འདི་ནི་རང་བྱུང་བཅོམ་ལྡན་པ། ། མཁའ་འགྲོ་ཀུན་དངོས་སེམས་དཔའ་ནི། ། ཞེས་པ་འདིས་ལུས་དཀྱིལ་མདོར་བསྡུས་པའི་ཚུལ་གྱིས་བསྟན་ཏེ། གསང་བས་རྐང་མཐིལ་གྱི་རླུང་བསྟན། མཆོག་གིས་སུམ་མདོའི་མེ་བསྟན། དགྱེས་པས་ལྟེ་བའི་ཆུ། ཐམས་ཅད་བདག་ཉིད་ཀྱིས་གྲངས་ཀྱི་ས་བསྟན། རྟག་ཏུ་བཞུགས་ཀྱིས་སྒལ་ཚིགས་རི་རབ་དང་། མགོ་བོ་རི་རབ་ཀྱིས་སྟོད་ཀྱི་ཆ་བསྟན།
མཁའ་འགྲོ་ཀུན་དངོས་ནི་རྩ་སུམ་ཅུ་རྩ་གཉིས་པོ་ཡིན་ལ། དེ་ལ་མཁའ་འགྲོ་ཀུན་ཞེས་བྱ་སྟེ། དེ་ཡང་། མཁའ་འགྲོ་མ་ནི་རེ་རེས་ཞིང་། འཁོར་ནི་བྱེ་བ་དག་དང་ལྡན། ། ཞེས་གསུངས་ལ། དེའི་མཁའ་འགྲོ་གྲངས་མེད་བསམ་གྱིས་མི་ཁྱབ་པ་རྣམས་བསྡུ་ན། སྟོང་ཕྲག་བདུན་ཅུ་རྩ་གཉིས་སུ་འདུས། དེ་བདུན་ཅུ་རྩ་གཉིས་སུ་འདུ། དེ་སུམ་ཅུ་རྩ་བདུན་དུ་བསྡུས་པའི་མཁའ་འགྲོ་མ་ལུས་པ་ཐམས་ཅད་འདུས་པའི་ངོ་བོ་ཡིན་པས་སོ། །
སེམས་དཔའ་ནི་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཀྱི་རྟེན་བྱང་སེམས་སུམ་ཅུ་བདུན་པོ་ལ་སོགས་པའོ། ། རྡོ་རྗེ་སེམས་དཔའ་བདེ་བའི་མཆོག ། ཅེས་པས་ཐུགས་རྡོ་རྗེ་མི་བསྐྱོད་པའི་ངོ་བོ་སྙིང་ག་ན་གནས་པའི་ཧཱུྃ་བསྟན་ཏེ། དེའི་ཤུགས་ལ་སྙིང་ག་ཆོས་ཀྱི་འཁོར་ལོ་བསྟན་ནོ། ། འདི་ནི་རང་བྱུང་བཅོམ་ལྡན་པ། ། ཞེས་པས་དེ་ལྟ་བུའི་ལུས་དཀྱིལ་ཐམས་ཅད་ཀྱང་ཀུན་རྫོབ་ཏུ་བློས་རྟོག་པས་བཅོས་ནས་བསྒོམ་པ་མ་ཡིན་གྱིས། གྲུབ་ཙམ་ཉིད་ནས་རྟེན་དང་བརྟེན་པའི་དཀྱིལ་འཁོར་དུ་རང་བྱུང་དུ་བྱུང་བར་བསྟན་ནོ། ། འཆད་བྱེད་ཀྱི་མན་ངག་ནི་གྲུབ་ཆེན་དྲིལ་བུ་པས་མཛད་པའི་གཞུང་ཉིད་ལ་བརྟེན་ནོ། ། དེ་ལ་ཡང་གྲུབ་ཆེན་དེས་མཛད་པའི་དྲིལ་བུ་ལུས་དཀྱིལ་དང་། ལྷན་སྐྱེས་ཀྱི་སྒྲུབ་ཐབས་དང་།
དྲིལ་བུ་ལྷ་ལྔའི་སྒྲུབ་ཐབས་དང་། དྲིལ་བུ་པས་མཛད་པའི་གཞུང་ཆུང་རྣམས་ཡོད་པར་གྲགས་པ་ལས། ལྷ་ལྔའི་སྒྲུབ་ཐབས་དེ་ལ་གྲུབ་མཐའ་མི་མཐུན་པ་འགའ་རེ་སྣང་བས་གྲུབ་ཆེན་གྱིས་མཛད་པ་ཡིན་མིན་དཔྱད་དགོས་ལ། གཞུང་རྣམ་དག་ཅིག་ནི་ཡིན་པར་བཤད་ཅིང་། དྲིལ་བུ་གཞུང་ཆུང་དུ་གྲགས་པ་དེ་ས་སྐྱ་པ་གོང་མའི་ཕྱག་དཔེ་རྙིང་པ་དག་ནས་རྗེ་བཙུན་པུ་ཧྲང་པས་མཛད་པའོ་ཞེས་གསུངས་པ་ལྟར་དོན་ལ་གནས་པ་ཡིན་ནོ་ཞེས་རྗེ་རྡོ་རྗེ་འཆང་བཞེད་དོ། ། ལྷན་སྐྱེས་ཀྱི་སྒྲུབ་ཐབས་དེ་ཇོ་བོ་ནཱ་རོ་ཏ་པ་ནས་བརྒྱུད་པ་ལ་མེད་ཀྱང་དགའ་བའི་རྡོ་རྗེ་ནས་བརྒྱུད་དེ་རྗེ་བཙུན་བ་རི་ལོ་ཙཱ་བས་རྗེ་ས་སྐྱ་པ་ལ་གནང་བ་ཡིན་ཞིང་གྲུབ་ཆེན་གྱིས་མཛད་པར་ངེས་པ་ཡིན་ནོ། ། ལྷན་སྐྱེས་ཀྱི་སྒྲུབ་ཐབས་དེ་ཉིད་ལས། རྣལ་འབྱོར་གསུམ་དུ་ཤེས་བྱ་སྟེ། བྱིན་གྱིས་བརླབས་དང་ཡོངས་བརྟགས་དང་། ། གཟུགས་ཉིད་ཡོངས་སུ་གྱུར་པ་དེར། །
རྣལ་འབྱོར་སངས་རྒྱས་རྣམས་ཀྱིས་བསྔགས། ། ཞེས་འབྱུང་ཞིང་། དེའི་དོན་ཡོངས་སུ་བརྟགས་པའི་རྣལ་འབྱོར། བྱིན་གྱིས་བརླབས་པའི་རྣལ་འབྱོར། གཟུགས་ཡོངས་སུ་གྱུར་པའི་རྣལ་འབྱོར་དང་གསུམ་མོ། ། དང་པོ་ནི། ཕྱི་བསྐྱེད་རིམ་མོ། ། གཉིས་པ་ནི་གྲུབ་ཆེན་གྱིས་མཛད་པའི་ནང་ལུས་ཀྱི་དཀྱིལ་འཁོར། གསུམ་པ་ནི་རིམ་པ་ལྔའི་དང་པོ་བཞི་རྫོགས་ནས་བསམ་གྱིས་མི་ཁྱབ་པའི་གནས་སྐབས་སུ་སེམས་སྟོང་པར་ཞུགས་པ། སྟོང་པ་སེམས་སུ་ཞུགས་པ་གཉིས་ལས་སྟོང་པ་སེམས་སུ་ཞུགས་པ་སྟེ།
རྒྱས་པར་གཞན་དུ་འབྱུང་བ་ལྟར་ཤེས་པར་བྱའོ། ། དེས་ན་ཕྱི་ནང་གཉིས་ཀྱི་ནང་ནས་ནང་བསྐྱེད་པའི་རིམ་པ། རྣལ་འབྱོར་གསུམ་གྱི་ནང་ནས་བྱིན་གྱིས་བརླབས་པའི་རྣལ་འབྱོར། རྩ་བའི་རྒྱུད་དང་བཤད་པའི་རྒྱུད་ལྔ་ནས་འབྱུང་བའི་མན་ངག ཡེ་ཤེས་ཀྱི་མཁའ་འགྲོ་མས་གྲུབ་ཆེན་དྲིལ་བུ་པ་ལ་དངོས་སུ་གནང་བའི་མན་ངག་ལུས་དཀྱིལ་གྱི་སྒྲུབ་པའི་ཐབས་འདི་ནི་གཏན་ལ་དབབ་པར་བྱ་བའི་ཆོས་སོ། ། དེ་ལ་དེ་ཉམས་སུ་ལེན་པའི་རྟེན་གྱི་གང་ཟག ལམ་མངོན་པར་རྟོགས་པ། འབྲས་བུ་བཤད་པའོ། ། རྟེན་གྱི་གང་ཟག་ནི་གོང་དུ་བསྟན་ཟིན་ཏོ། ། གཉིས་པ་ལ་མཉམ་པར་གཞག་པའི་རྣལ་འབྱོར་དང་།
མཉམ་པར་མ་བཞག་པའི་རྣལ་འབྱོར། ཁ་ཟས་ཀྱི་རྣལ་འབྱོར་རོ། ། གཏོར་མའི་རྣལ་འབྱོར། ། གོ་རིམ་དེ་ཡང་ཉམས་ལེན་གྱི་རིམ་པ་བཞིན་བསྟན་པ་ཡིན་ཏེ། ཉིན་ཞག་ཕྲུགས་གཅིག་གི་ཐུན་བཞིའི་རྣལ་འབྱོར་ཉམས་སུ་ལེན་པའི་ཚེ། དང་པོར་བསྐྱེད་པའི་རིམ་པ་བསྒོམ། དེ་ལས་ལངས་ཏེ་ཐུན་མཚམས་སུ་རྗེས་སྤྱོད་ཀྱི་རྣལ་འབྱོར་ཉམས་སུ་ལེན། དེ་ནས་ཁ་ཟས་ཀྱི་རྣལ་འབྱོར་ཉམས་སུ་ལེན། གྲུབ་ན་ཐུན་བཞིའི་མཇུག་ཏུ་གཏོར་མའི་རྣལ་འབྱོར་དང་། མ་གྲུབ་ན་ཡང་ཐུན་ཐ་མ་སྲོད་ཐུན་གྱི་རྗེས་ལ་གཏོར་མའི་རྣལ་འབྱོར་ཉམས་སུ་ལེན་དགོས་པས་སོ། །
མཉམ་པར་གཞག་པའི་རྣལ་འབྱོར་ལ་བསྐྱེད་རྫོགས་གཉིས་ལས། དང་པོ་ལ་སྔོན་འགྲོ་ཚོགས་བསགས་པ་དང་། དངོས་གཞི་གཉིས་ལས། དང་པོ་ལ་ཚོགས་བསགས་པའི་སྔོན་དུ་འགྲོ་བ་དགའ་བ་གསུམ་སྒོམ་པ་དང་ཚོགས་བསགས་དངོས་སོ། ། དང་པོ་ནི་ཉལ་བའི་རྣལ་འབྱོར་གྱིས་ཉལ་ལ། ལྡང་བའི་རྣལ་འབྱོར་གྱིས་ལྡང་། རྣལ་འབྱོར་གྱི་གྲོགས་སུ་འགྲོ་ན་ཁྲུས་བྱ། སྟན་བདེ་བ་ལ་ཁ་ལྷོ་ཕྱོགས་སུ་བསྟན་ལ་རྡོ་རྗེའི་སྐྱིལ་ཀྲུང་གིས་འདུག བདུད་རྩི་རིལ་བུས་ཁ་དག་པར་བྱ། མེད་ན་ཁར་བཞག་པའི་མོས་པ་བྱ།
སྐྱབས་སུ་འགྲོ་བ་དང་། སེམས་བསྐྱེད་པ། རྡོ་རྗེ་སེམས་དཔའི་བསྒོམ་བཟླས་རྣམས་སྤྱི་དང་མཐུན་པར་བྱ། དེ་ནས་རྡོ་རྗེ་སེམས་དཔའ་འོད་དུ་ཞུ་རང་ལ་ཐིམ་པས། རང་སྐད་ཅིག་གི་ཧེ་རུ་ཀ་ཞལ་བཞི་ཕྱག་བཅུ་གཉིས་པར་བསྒོམ་པ་སྐུའི་དགའ་བ། ཤྲཱི་ཧེ་རུ་ཀ་ཨ་ཧཾ་ཞེས་བརྗོད་ལ་དེའི་དོན་དྲན་པར་བྱ་བ་གསུང་གི་དགའ་བ། སྙིང་ཁར་ཨ་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་བསྒོམ་པ་ཐུགས་ཀྱི་དགའ་བ། ཧཱུྃ་ལས་འོད་འཕྲོས་རང་གི་སྤྱི་གཙུག་ནས་རྐང་མཐིལ་གྱི་གྱི་བར་འོད་ཀྱིས་མེར་གང་བས་སྒོ་གསུམ་གྱི་དྲི་མ་སྦྱངས་པར་བསམ། དེ་ཡང་གྲུབ་ཆེན་གྱི་གཞུང་དུ། ནངས་པར་སད་པ་དང་མལ་ནས་ལངས་ཏེ་ཞེས་པས་སྐུའི་དགའ་བ་བསྟན།
ཤྲཱི་ཧེ་རུ་ཀ་ཨ་ཧཾ་ཞེས་བརྗོད་ལ་དེའི་དོན་དྲན་པར་བྱའོ་ཞེས་པས་གསུང་གི་དགའ་བ་བསྟན། སྙིང་གར་ཟླ་བ་ལ་དཔལ་མཆོག་དང་པོ་ཡེ་ཤེས་ལྔའི་རང་བཞིན་ཧཱུྃ་བསྒོམ། དེས་སྒོ་གསུམ་གྱི་སྒྲིབ་པ་སྦྱང་ངོ་ཞེས་པས་ཐུགས་ཀྱི་དགའ་བ་བསྟན། དཔལ་མཆོག་དང་པོ་ནི། ཐོག་མཐའ་མེད་པའི་སེམས་དཔའ་ནི། ། ཞེས་པ་ལྟར་ཡེ་ཤེས་ལྔའི་རང་བཞིན་གྱི་ཧཱུྃ་ནི། ཞབས་ཀྱུ་བྱ་བ་གྲུབ་པ་དང་། ། ཞེས་སོགས་སྒྲུབ་ཐབས་ནས་བཤད་པ་ལྟར་རོ། ། རྒྱས་པར་ནི་གཞན་དུ་བཤད་པ་ལས་ཤེས་པར་བྱའོ། ། གཉིས་པ་ཚོགས་བསགས་དངོས་ལ།
ཚོགས་བསགས་པའི་ཡུལ་སྤྱན་དྲང་བ། དེ་ལ་ཕྱག་མཆོད་སོགས་བྱེད་པའོ། ། དང་པོ་ནི། ཐུགས་ཀའི་ཧཱུྃ་ལས་འོད་ཟེར་འཕྲོས་པས། གཞུང་ལས། སྔོན་གྲུབ་པ་ཞེས་གསུངས་པ་ལྟར་རང་ཉིད་ཀྱི་སྔོན་རོལ་ཏུ་ལུས་ཀྱི་དཀྱིལ་འཁོར་དུ་དབང་བསྐུར་མཁན་གྱི་བླ་མ་གདོད་ནས་གྲུབ་པའི་ཧེ་རུ་ཀ་ཞལ་བཞི་ཕྱག་བཅུ་གཉིས་པ། ལུས་ལ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཚང་བ་ཁོང་རང་གི་བླ་མ་རིགས་བདག་གི་ཚུལ་དུ་བཞུགས་པ་སྤྱན་དྲང་ངོ་། ། གཉིས་པ་ནི། ན་མོ་གུ་རུ་སོགས་ཀྱིས་ཕྱག་དང་། སརྺ་ཏ་ཐཱ་ག་ཏ་ཞེས་སོགས་ཀྱིས་ཕྱིའི་མཆོད་པ་ལྔ་འབུལ།
སྤྲོ་ན་ཡིད་ཀྱིས་སྤྲུལ་པའི་མཆོད་པ་བྱས་ཀྱང་རུང་སྟེ། རྗེ་བཙུན་གྱིས། གང་ཡང་རུང་བས་མཆོད་ལ་ཞེས་བཤད་པས་སོ། ། མི་སྤྲོ་ན་སྤྲོས་པ་ཤིན་ཏུ་ཆུང་བའི་སྐབས་ཡིན་པས་ཆོ་ག་ཆད་པའི་སྐྱོན་མེད་དོ། ། དེ་ནས་བླ་མ་དང་དཀྱིལ་འཁོར་གྱི་ལྷ་ཚོགས་རྣམས་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། བདག་གི་རྒྱུད་བྱིན་གྱིས་བརླབ་ཏུ་གསོལ་ཞེས་གསོལ་བ་བཏབ་པས་དེ་རྣམས་སྤྱན་དྲངས། བླ་མ་དེ་སྤྱི་བོར་རིགས་བདག་གི་ཚུལ་དུ་བཞུགས་པར་བསམ། བཅོམ་ལྡན་འདས་བདག་གི་སྨིན་མཚམས་ནས་ལུས་ལ་ཞུགས་པས་ཕུང་པོ་དང་། ཁམས་དང་། སྐྱེ་མཆེད་སྦྱངས་ཤིང་བྱིན་གྱིས་བརླབས་ཏེ་རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་དུ་དུས་གཅིག་ཏུ་ཝལ་གྱིས་བསྐྱེད་ལ་རིམ་གྱིས་གསལ་གདབ་པར་བྱའོ། །
དེ་ནི་གྲུབ་ཆེན་གྱི་གཞུང་དུ། འོད་ཟེར་འཕྲོས་པས་སྔོན་གྲུབ་པ། ། མཆོད་ནས་ཕྱག་འཚལ་རང་ལུས་གཞུག ། ཅེས་པའི་དོན་ཏོ། ། བསྐྱེད་རིམ་དངོས་ལ། བདག་ཉིད་སངས་རྒྱས་སུ་བསྐྱེད་པ། དེ་ལ་མཆོད་པ་དང་བཟླས་པའོ། ། དང་པོ་ལ་ཡན་ལག་བཞི་རྫོགས་ཀྱི་སྒོ་ནས་སངས་རྒྱས་སུ་བསྐྱེད་པ་དང་། དེ་ལ་མཆོད་པའོ། ། དང་པོ་ནི།
རང་གི་ལུས་རྟེན་དང་བརྟེན་པར་བཅས་པའི་ལུས་ཀྱི་དཀྱིལ་འཁོར་དུ་སྐད་ཅིག་གིས་བསྐྱེད་པ་དེ་གསལ་འདེབས་ལ། རྗེ་བཙུན་གྱི་དྲིལ་བུ་ལུགས་ཀྱི་སྒྲུབ་ཐབས་སུ། རྐང་མཐིལ་རླུང་ཞེས་པ་ནས། མིག་ལ་སོགས་པ་གཞལ་ཡས་ཁང་གི་རྒྱན་རྟ་བབས་ལ་སོགས་པར་མོས་པ་བྱའོ་ཞེས་པའི་བར་གྱིས་ལུས་དཀྱིལ་གྱི་རྟེན་གཞལ་ཡས་ཁང་བསྒོམ་པ་གསུངས་ནས། སྤྱི་བོར་སྣ་ཚོགས་རྡོ་རྗེ་ཞེས་སོགས་སྲུང་འཁོར་མ་བཤད་པ་ནི་གྲུབ་ཆེན་གྱི་གཞུང་གི་དངོས་བསྟན་གྱི་དགོངས་པ་ཡིན་ཏེ། གཞུང་ལས། འོད་ཟེར་འཕྲོས་པས་སྔོན་གྲུབ་པ། ། མཆོད་ནས་ཕྱག་འཚལ་རང་ལུས་གཞུག ། ཅེས་པའི་རྗེས་ནས། རྐང་མཐིལ་སུམ་མདོ་ལྟེ་སྙིང་ག །
རླུང་མེ་ས་དང་ཆུ་ཡིན་ནོ། ། སྒལ་ཚིགས་རི་རྒྱལ་དེ་བཞིན་ཏེ། ། ལུས་ནི་མཉམ་པ་སྒོ་བཞི་རླུང་། ། རྒྱན་རྣམས་ཀུན་མཛེས་ཧེ་རུ་ཀའི། ། ལུས་ནི་དཀྱིལ་འཁོར་དུ་འདོད་དོ། ། ཞེས་གྲུབ་ཆེན་གྱི་གཞུང་དུ་བཤད་པས་སོ། ། འགྲོ་མགོན་འཕགས་པས་སྲུང་འཁོར་ལུས་དཀྱིལ་ཁ་སྐོང་བར་མཛད་པ་ནི། སྤྱིར་སྡོམ་པ་བཤད་པར་བདེ་མཆོག་གི་སྲུང་འཁོར་ལུས་དཀྱིལ་བཤད་པ་དང་། སྐབས་འདིའི་རྟེན་ལུས་དཀྱིལ་ནི། སམྦུ་ཊར།
ཇི་ལྟར་རྩོམ་ཆེན་ལ་སོགས་པ། ། བླ་མའི་དུས་ཐབས་རིམ་ཉིད་ཀྱི། ། འདི་ནི་རྫོགས་པར་དཀྱིལ་འཁོར་ཉིད། ། ཅེས་པའི་གཞུང་ལ་བརྟེན་པ་ཡིན་ལ། འདི་ནི་རྫོགས་པར་དཀྱིལ་འཁོར་ཉིད། ། ཅེས་པས་ཕྱིའི་དཀྱིལ་འཁོར་ལ་ཆོས་ཇི་སྙེད་ཡོད་པ་ལུས་དཀྱིལ་ལ་ཡང་ཡོད་པར་བཤད་པ་དང་། གཞུང་དེ་ལ་བརྟེན་ནས་ཀྱཻ་རྡོར་ལུས་དཀྱིལ་དུ་ཡང་སྲུང་འཁོར་ལུས་དཀྱིལ་མཛད་ལ། སྐབས་འདི་དང་ཀྱཻ་རྡོར་གྱི་རྟེན་ལུས་དཀྱིལ་གཉིས་བརྟེན་པའི་རྒྱུད་ཀྱང་གཅིག་ཡིན་ལ། རྒྱུད་དེའི་དགོངས་པ་འཆད་ཚུལ་ཡང་གཅིག་པས། སྲུང་འཁོར་ལུས་དཀྱིལ་ཁ་བསྐངས་ཀྱང་ལྷག་པའི་སྐྱོན་མེད་ཅིང་ཤིན་ཏུ་ལེགས་པ་ཡིན་ནོ། །
དེ་ནས་ཕྱིའི་ཧེ་རུ་ཀ་ཡབ་ཡུམ་གསལ་གདབ་པ་ནི་ལཱུ་ཧི་པ་དང་མཐུན་པར་གསལ་འདེབས་སྒྲུབ་པ་པོ་ཧེ་རུ་ཀར་བསྒོམས་པའི་སྙིང་གར་རྩ་དབུ་མ་ལ་རོ་རྐྱང་གཉིས་ཀྱིས་དཀྲིས་པས་ཧཱུྃ་གི་གཟུགས་སུ་གནས་པ་ཡོངས་སུ་གྱུར་པ་ལས་རྡོ་རྗེ་རྣལ་འབྱོར་མ་དང་།

དེའི་ནང་གི་བྱང་ཆུབ་ཀྱི་སེམས་ཡུངས་ཀར་གྱི་འབྲུ་ཙམ་ཁ་བ་ལྟ་བུར་འཛག་པ་ཡོངས་སུ་གྱུར་པ་ལས་ཧེ་རུ་ཀར་བསྐྱེད། སྙིང་གའི་ཕྱོགས་ཀྱི་རྩ་འདབ་བཞི་ལཾ་མཾ་པཾ་ཏཾ་བཞིའི་གཟུགས་སུ་གནས་པ་ཡོངས་སུ་གྱུར་པ་ལས་སྙིང་པོའི་རྣལ་འབྱོར་མ་བཞི་དང་། མཚམས་བཞི་ན་བདུད་རྩི་ལྔ་འདྲེས་པ་འབབ་པའི་རྩ་བཞི་ལ་བུམ་ཐོད་བཞི། སྤྱི་བོ་པུལླི་ར་མ་ལ་ཡར། རྩ་མི་ཕྱེད་མ་ཡི་གེ་པུའི་གཟུགས་སུ་གནས་པ་ཡོངས་སུ་གྱུར་པ་ལས་དཔའ་མོ་རབ་གཏུམ་མོ་དང་། དེའི་ནང་ན་སྐྲ་དང་སེན་པོ་རྒྱས་པར་བྱེད་པའི་ནུས་པ་དང་ལྡན་པའི་ཁམས་ཡོངས་སུ་གྱུར་པ་ལས། དཔའ་བོ་ཁཎྜ་ཀ་པཱ་ལི་བསྐྱེད། དེ་ཡང་སྤྱི་བོ་པུལླི་ར་མ་ཡ་འདི་ཉིད་ཕྱི་རོལ་གྱི་རྡོ་རྗེའི་གནས་ཆེན་པུ་ལི་ར་མ་ལ་ཡ་དེ་ཉིད་ཡིན་ནོ་ཞེས་ཡུལ་ལ་ཡུལ་གྱི་ཞེན་པ་དང་། དཔའ་བོ་ཁཎྜ་ཀ་པཱ་ལི་དང་། དཔའ་མོ་རབ་གཏུམ་མོ་འདི་གཉིས་ཀྱང་ཕྱི་རོལ་གྱི་རྡོ་རྗེའི་གནས་ཆེན་པུལླི་ར་མ་ལ་ཡ་ན་བཞུགས་པའི་དཔའ་བོ་དང་དཔའ་མོ་དེ་ཉིད་ཡིན་ནོ་སྙམ་དུ་ལྷ་ལ་ལྷའི་མོས་པ་བྱེད། དེ་བཞིན་དུ་པུས་མོ་ཀུ་ལུན་ཏའི་ནང་ན་རྩ་ཡི་གེ་ཀུའི་དབྱིབས་སུ་གནས་པའི་རྩ་གདུ་བུ་མ་དང་།
དེའི་ནང་ན་བུ་ཚའི་བརྒྱུད་པ་རྣམས་རྒྱས་པར་བྱེད་པའི་ནུས་པ་དང་ལྡན་པའི་ཁམས་གཉིས་ལས་དཔའ་མོ་བརྩོན་འགྲུས་ཆེན་མོ་དང་། དཔལ་བོ་རྡོ་རྗེ་སེམས་དཔའ་གཉིས་ཀྱི་བར་དུ་བསྐྱེད་ནས་སྔར་བཞིན་ཡུལ་དང་ལྷའི་ཞེན་པ་བྱེད་དོ། ། སྙིང་ཁའི་ཕྱི་སྐོར་ལ་མཚམས་ཀྱི་རྩ་བཞི། སྣེ་མོ་གཡས་གཡོན་གཉིས་ལས་གཅིག་ཕྱོགས་སུ་གྱེས། གཅིག་མཚམས་སུ་གྱེས་པའི་རྩ་འདབ་བརྒྱད་ཧཱུྃ་རིང་པོའི་གཟུགས་སུ་གནས་པ་ཡོངས་སུ་གྱུར་པ་ལས་སྒོ་མཚམས་མ་བརྒྱད་བསྐྱེད། ཨོཾ་ཨཱཿཧཱུྃ་སརྺ་ཝི་ར་ཡོ་གི་ནཱི་ཞེས་སོགས་ཕོ་ཉ་གསུམ་བསྲེས་བྱས་ནས་གོ་ཆ་བཅིངས་ལ་ཡེ་ཤེས་པ་བསྟིམས་པ་དང་དབང་བསྐུར་ནས། གཙོ་བོ་ཡབ་ཡུམ་ལ་གཙོ་བོ་ཉིད་ཀྱིས་དབུ་བརྒྱན། སྙིང་པོའི་རྣལ་འབྱོར་མ་བཞི་ལ་རིན་ཆེན་འབྱུང་ལྡན། ཐུགས་ཀྱི་འཁོར་ལོའི་ལྷ་ཚོགས་རྣམས་ལ་མི་བསྐྱོད་པ། གསུང་གི་འཁོར་ལོ་ལ་འོད་དཔག་མེད།
སྐུའི་འཁོར་ལོ་ལ་རྣམ་པར་སྣང་མཛད། སྒོ་མཚམས་མ་བརྒྱད་ལ་དོན་ཡོད་གྲུབ་པས་དབུ་བརྒྱན། དེ་ནས་མཆོད་པ་དྲུག་གི་དང་པོ་སྔགས་མཆོད་ནི་འདིར་ལཱུ་ནག་ལྟར་རྒྱས་པར་མི་མཛད་པས། ཡབ་ཡུམ་གྱི་སྙིང་པོ་གཉིས། ཉེ་སྙིང་གཉིས་དང་བཞི། ལཾ་མཾ་པཾ་ཏཾ་པུ་ཛ་ཨུ་ཨ་སོགས་ཉེར་བཞི་དང་། ཧཱུྃ་རིང་བརྒྱད་དང་། ཨོཾ་ཧ་ན་མ་ཧི་སོགས་གོ་ཆའི་ཡི་གེ་རྣམས་བརྗོད་དོ། ། གཉིས་པ་ནི་མཆོད་པ་བསང་སྦྱངས་ལ། ཨ་བདུན་ལས་ཐོད་པ་བདུན་གྱི་ནང་དུ་ཧཱུྃ་བདུན་ཞུ་བ་ལས་བྱུང་བའི་མཆོད་ཡོན་ཞེས་སོགས་བྱིན་གྱིས་བརླབས་ལ་སྔགས་ཙམ་གྱི་ཕྱི་མཆོད།
གསུམ་པ་ནི་ནང་མཆོད་བྱིན་གྱིས་བརླབས་ལ། བླ་མ་བརྒྱུད་པའི་མཚན་ལ་ཡི་གེ་གསུམ་བཏགས་པ་དང་། ཡི་དམ་ཆོས་སྐྱོང་སོགས་ལ་རང་གི་སྔགས་ལ་འབྲུ་གསུམ་སྦྱར་བས་ནང་གི་མཆོད་པ་དང་། བདུད་རྩི་མྱང་ཞིང་ཡི་གེ་བདུན་མ་བརྗོད་དེ་འཁྱུད་རྒྱ་དང་བཅས་པས་མཉེས་མཆོད། ན་མོ་ཆོས་དབྱིངས་སོགས་ཕྱག་རྒྱ་དང་བཅས་པས་ཡིད་བྱུང་། ཡབ་ཡུམ་གྱི་རྐང་བརྒྱད་ཀྱི་བསྟོད་པའི་མཆོད་པ་སོགས་རྗེ་བཙུན་དང་འཕགས་པའི་སྒྲུབ་ཐབས་བཞིན་ནོ། ། དེ་ནས་ལྷ་རྣམས་ཀྱི་སྔགས་རྣམས་བཟླས་པས་བསྙེན་པ་ཇི་ལྟར་ནུས་པ་བྱས་ལ་བསྲུང་བ་དང་དགའ་བ་གསུམ་དྲན་པ་སོགས་བྱས་ལ་སྤྱོད་ལམ་གྱི་བྱ་བ་ལ་འཇུག་གོ ། བསྟོད་པའི་མཆོད་པའི་རྗེས་སམ་བཟླས་པའི་རྗེས་སུ་རྫོགས་རིམ་བསྒོམ་པར་བྱ་ཞིང་། ཐུན་མཚམས་སུ་རྗེས་སྤྱོད་ཀྱི་རྣལ་འབྱོར་ཀྱི་ཉམས་ལེན་དང་། ཁ་ཟས་དང་ཐུན་གྱི་མཇུག་ཏུ་གཏོར་མའི་རྣལ་འབྱོར་ཉམས་སུ་བླང་ངོ་། །
དེ་དག་གི་ངག་འདོན་དང་རྣམ་གཞག་རྒྱས་པ་ནི་རྗེ་བཙུན་གོང་མ་རྣམས་དང་རྗེས་འཇུག་གི་གསུང་རབ་ཚད་ལྡན་དག་ནས་འབྱུང་བ་བཞིན་ཁོང་དུ་ཚུད་པར་བྱའོ། ། དེ་ལྟ་བུའི་ལུས་དཀྱིལ་གྱི་ཉམས་ལེན་ཟབ་མོ་དེ་ཉིད་ཕྱི་དཀྱིལ་རྐྱང་པ་ལས་ཁྱད་པར་དུ་འཕགས་ཚུལ། དེ་ཉིད་བཅོམ་ལྡན་འདས་ཀྱིས་རྒྱུད་རྣམས་ལས་ཁྱད་པར་དུ་གསུངས་པའི་ཚུལ། དེ་དག་གི་དོན་གཏན་ལ་དབབ་པའོ། ། དང་པོ་ལ་གཉིས། བྱིན་རླབས་མྱུར་བས་ཁྱད་པར་དུ་འཕགས་པ་དང་། རྫོགས་རིམ་གྱི་ཡེ་ཤེས་སྐྱེ་བས་ཁྱད་པར་དུ་འཕགས་ཚུལ་ལོ། ། དང་པོ་ནི། ལུས་དཀྱིལ་བསྒོམ་པའི་སྒྲུབ་པ་པོ་དེ་ལ་ཡུལ་ཉི་ཤུ་རྩ་བཞིའི་མཁའ་འགྲོ་རྣམས་ཀྱིས་བྱིན་གྱིས་རློབ་པར་བྱེད་པ་ཡིན་ཏེ། ཡུལ་འདི་རྣམས་ཀྱི་བུ་མོ་གང་། །
རྩ་གཟུགས་མཛེས་པས་ཡང་དག་གནས། ། ཞེས་པས་སྒྲུབ་པ་པོའི་ལུས་ལ་མཁའ་འགྲོ་མ་རྣམས་ཡང་དག་པར་གནས་པས་ཏེ། དེ་རྣམས་ཀྱི་བསྐྱེད་གཞིའམ་རྒྱུར་གྱུར་པའི་རྩ་རྣམས་དངོས་སུ་གནས་པའི་ཕྱིར། ཚུལ་ཇི་ལྟར་དུ་བྱིན་གྱིས་རློབ་ཅེ་ན། ཡིད་ཀྱི་ཤུགས་ཀྱིས་འཇུག་པ་ཡིན། ། ཞེས་གསུངས་པས་རང་གི་ཉམས་སུ་མྱོང་བའི་ཡུལ་ད་ལྟར་གྱི་དུས་སུ་ཡིད་ལ་དྲན་པ་ཙམ་གྱིས་རྣམ་པ་འཆར་ནུས་པ་ལྟར་ཡིད་ཀྱི་ཤུགས་ཀྱིས་ཏེ། ཡིད་ལ་དྲན་པ་ཙམ་གྱིས་བྱིན་གྱིས་རློབ་ནུས་པ་ཡིན་ནོ། ། དེ་རྣམས་ལ་དེ་ལྟར་བྱིན་གྱིས་རློབ་པའི་ནུས་པ་ཡོད་དམ་སྙམ་ན། དེ་ཀུན་འདོད་པའི་གཟུགས་བརྙན་ཏེ། ། ཞེས་གསུངས་པས་འདོད་པའི་གཟུགས་ཅན་ནམ་འདོད་དགུར་བསྒྱུར་བའི་གཟུགས་ཅན་ཏེ་བཞེད་པ་ཙམ་གྱིས་གང་འདོད་དུ་བྱིན་གྱིས་རློབ་ནུས་པའོ། །
འོ་ན་ཕྱི་དཀྱིལ་རྐྱང་བ་ལས་ཁྱད་པར་དུ་འཕགས་ནའང་ཕྱི་ནང་སྦྲགས་པ་ལས་ཁྱད་པར་དུ་འཕགས་པ་མི་འཐད་དེ། དེ་ལའང་ལུས་དཀྱིལ་ཡོད་པས་སོ་སྙམ་ནའང་དེ་ཡང་སྤྲོས་པའི་ཚོགས་ཆེ་བས་ན་ལུས་དཀྱིལ་གསལ་པོར་མི་འཆར་བ་དང་། ལུས་དཀྱིལ་འབུར་དོད་དུ་བྱས་ནས་བསྒོམ་པ་མེད་པ་དང་། ལུས་དཀྱིལ་རྫོགས་པར་བསྒོམ་པ་ཡང་མེད་པའི་ཕྱིར་དེ་བས་ཀྱང་ཁྱད་པར་དུ་འཕགས་པ་ཡིན་ནོ། ། གཉིས་པ་ཕྱི་བསྐྱེད་རིམ་ཡང་རྫོགས་རིམ་གྱི་ཡེ་ཤེས་སྐྱེ་བའི་རྒྱུར་འགྲོ། མངོན་བྱང་ལྔའི་གནས་སུ་ཁམས་དཀར་དམར་གྱི་སྦྱོར་བས་བདེ་ཆེན་གྱི་ཡེ་ཤེས་བསྐྱེད་པ་དང་། རྒྱུ་རྡོ་རྗེ་འཛིན་པ་ཡབ་ཡུམ་བྱང་ཆུབ་ཀྱི་སེམས་ཀྱི་ཐིག་ལེར་ཞུ་བ་ལས་བདེ་ཆེན་གྱི་ཡེ་ཤེས་བསྐྱེད་པ་དང་། འབྲས་བུ་རྡོ་རྗེ་འཛིན་པ་ཡབ་ཡུམ་སྙོམས་འཇུག་བྱས་ཏེ་བྱང་སེམས་ཡུམ་གྱི་མཁར་བབས་ཏེ་འཁོར་མངལ་འབྱིན་གྱི་ཚུལ་གྱིས་སྤྲོ་བ་ལས་བདེ་སྟོང་གི་ཡེ་ཤེས་བསྐྱེད་པ་ཡོད་པའི་ཕྱིར། དེ་ལྟ་ནའང་དེ་དང་དེར་མོས་པ་ཙམ་ཡིན་གྱི་སྦྱང་གཞི་ཡོད་པར་གནད་དུ་བསྣུན་པ་མེད་པས་བདེ་སྟོང་གི་ཡེ་ཤེས་བརྒྱུད་ནས་སྐྱེ་བའི་རྒྱུར་འགྲོ་བ་ཙམ་ཡིན་གྱིས་དངོས་རྒྱུར་མི་འགྲོའོ། ། ལུས་དཀྱིལ་ལ་ཡང་རགས་པ་ཕུང་ཁམས་སྐྱེ་མཆེད་ལྷར་བསྐྱེད་པའི་ལུས་དཀྱིལ་གསང་འདུས་དང་།
རྡོ་རྗེ་གདན་གཞིའི་ཕྱི་ནང་སྦྲགས་པའི་དཀྱིལ་འཁོར་དང་། འཁོར་ལོ་བདེ་མཆོག་ལའང་ཕུང་ཁམས་སྐྱེ་མཆེད་བྱིན་གྱིས་རློབ་བྱེད་ཀྱི་ལྷ་རྣམས་ལུས་དཀྱིལ་དུ་བྱས་པ་ཡོད་ཀྱང་། བདེ་སྟོང་གི་ཡེ་ཤེས་ཀྱི་བརྒྱུད་རྒྱུར་འགྲོ་བ་ཙམ་ཡིན་ནོ། ། ཕྲ་བ་རྩ་ཁམས་ལྷར་བསྐྱེད་པའི་ལུས་དཀྱིལ་འདི་ལྟ་བུ་ནི་རྫོགས་རིམ་གྱི་ཏིང་ངེ་འཛིན་བཞིན་དུ་བདེ་སྟོང་གི་ཡེ་ཤེས་ཀྱི་དངོས་རྒྱུར་འགྱུར་བ་ཡིན་ཏེ། རྫོགས་རིམ་པ་རྣམས་ལ་འཁོར་ལོ་བཞི། ལྟེ་བ་གཏུམ་མོའི་ཡེ་ཤེས་ཀྱི་མེ། སྤྱི་བོའི་ཧཾ་ཡིག་འཛག་པ་རྣམས་བསྒོམ་པ་བཞིན་དུ་སྦྱང་གཞི་ལའང་དེ་རྣམས་ཡོད་ཅིང་། རྣམ་པ་ཡི་གེའི་གཟུགས་དང་ཐིག་ལེ་དང་། མེའི་རྣམ་པར་བསྒྱུར་ནས་བསྒོམ་པ་བཞིན་དུ། འདིར་ཡང་ཡུལ་ཉེར་བཞི་ལ་སོགས་པའི་རྩ་ཁམས་རྣམས་ལ་དམིགས་ཏེ་བསྒོམས་པ་ལྟར།
སྦྱང་གཞི་ལའང་རྩ་ཁམས་དེ་རྣམས་གནས་ཤིང་། རྣམ་པ་ལྷར་བསྒྱུར་ནས་བསྒོམ་པ་ཡིན་པའི་ཕྱིར། དེ་ནས་སྦྱང་གཞི་ཡོད་པར་གནད་དུ་བསྣུན་པས་བྱིན་རླབས་མྱུར་བ་དང་། ཡེ་ཤེས་མྱུར་དུ་སྐྱེ་བར་འགྱུར་བ་དང་། ལྷའི་རྣམ་པར་བསྒྱུར་ནས་བསྒོམ་པས་སྒྲུབ་པ་པོའི་ལུས་བྱིན་གྱིས་རློབ་པར་བྱེད་པའི་དགོས་པ་ཡོད་དོ། ། འོ་ན་རྫོགས་རིམ་གྱི་ཏིང་ངེ་འཛིན་དང་ཁྱད་པར་མེད་པར་འགྱུར་རོ་སྙམ་ན། དབང་པོ་རྣོན་པོ་ལ་ནི་ཁྱད་པར་མེད་ལ། དབང་པོ་རྟུལ་པོ་ལ་ནི་ཡེ་ཤེས་སྐྱེ་བ་མྱུར་བུལ་གྱི་ཁྱད་པར་ཡོད་དོ། ། འདིར་རླུང་གི་སྦྱོར་བ་མེད་པས་སོ། ། འོ་ན་ཐབས་གང་ལ་བརྟེན་ནས་རྫོགས་རིམ་གྱི་ཡེ་ཤེས་ཇི་ལྟར་སྐྱེ་ཞེ་ན།
བ་སྤུའི་བུ་གའི་གྲངས་ཀྱི་ནི། ། རྩ་རྣམས་དབྱེ་བ་ཕྱེད་དང་བཞི། ། ཞེས་གསུངས་པ་ལྟར། སྤྱིར་སྦྱང་གཞི་ལ་བ་སྤུའི་བུ་གའི་གྲངས་དང་མཉམ་པའི་རྩ་བྱེ་བ་ཕྲག་ཕྱེད་དང་བཞི། འཁོར་ལོ་བཞིའི་སྒོ་ནས་དབྱེ་ན་བརྒྱ་ཉི་ཤུ། བྱང་ཆུབ་ཀྱི་སེམས་འབབ་པའི་སྒོ་ནས་དབྱེ་ན་སུམ་ཅུ་རྩ་གཉིས། ལུས་ངག་ཡིད་གསུམ་གྱི་རྟེན་བྱེད་པའི་སྒོ་ནས་དབྱེ་ན་རོ་རྐྱང་ཀུན་འདར་མ་གསུམ་ཡོད་ཀྱང་། འདིར་ཉེ་བར་མཁོ་བའི་དབང་དུ་བྱས་ན་ལུས་ཀྱི་དབུས་དྲང་པོར་རྩ་དབུ་མ། གཡས་སུ་རོ་མ་དམར་མོ་རཀྟས་གང་བ། གཡོན་དུ་རྐྱང་མ་དཀར་མོ་བྱང་ཆུབ་ཀྱི་སེམས་དཀར་པོས་གང་བ།
སྙིང་གའི་དབུས་ན་ཕ་མ་གཉིས་ལས་ཐོབ་པའི་ཐིག་ལེ་དཀར་དམར་སྲན་མ་ཙ་ན་ཀའི་ཚད་ཙམ་གྱི་བར་དུ། ཤེས་པའི་རྟེན་རྩ་དབུ་མ་ལ་རོ་རྐྱང་གཉིས་ཀྱིས་དཀྲིས་པའི་ཧཱུྃ་གི་རྣམ་པ་ཅན་འཕྱང་འཕྲུལ་དུ་ཡོད་པའི་ནང་དུ་གཏུམ་མོའི་མེས་མ་བཅོམ་པའི་དུས་སུ་ཧཱུྃ་གི་རྣམ་པ་ཅན་འཁྱོག་པོ་ལྔར་གནས་པ། མེས་བཅོམ་པ་ན་ཨ་ཤད་ཀྱི་རྣམ་པ་ལྟ་བུར་གནས་པའི་ཁམས། རྩ་རོ་རྐྱང་གཉིས་ལས་སྙིང་གའི་ནང་སྐོར་ཕྱོགས་བཞིར་རྩ་བཞི་རྩེ་མོར་ལཾ་མཾ་པཾ་ཏཾ་གི་ཡི་གེའི་གཟུགས་སུ་གནས་པ་བཞི་ནི། སྐྱེས་བུའི་འབྱུང་བཞིའི་སྟོབས་རྒྱས་པའི་རྟེན་བྱེད། མཚམས་ཀྱི་རྩ་བཞི་གཡས་གཡོན་དུ་གཉིས་གཉིས་གྱེས་ཏེ་སྙིང་ཁའི་ཕྱི་བསྐོར་ལ་རྩ་འདབ་དམར་པོ་གཙོ་ཆེར་ཁམས་དམར་པོ་རྒྱུ་བ་བརྒྱད། སྨད་དུ་རྩ་དཀར་ཤས་ཆེ་བ་ཁམས་དཀར་པོ་རྒྱུ་བ་བརྒྱད། དང་པོ་ཐུགས་དང་རྗེས་སུ་འབྲེལ་བ་སྟེ་ཡིད་བསྐྱེད་པའི་རྒྱུ། བར་པ་གསུང་དང་རྗེས་སུ་འབྲེལ་བ་སྟེ་ངག་བསྐྱེད་པའི་རྒྱུ། ཐ་མ་སྐུ་དང་རྗེས་སུ་འབྲེལ་བ་སྟེ་ལུས་བསྐྱེད་པའི་རྒྱུ།
སྐུ་གསུང་ཐུགས་ཀྱི་དབྱེ་བ་ཡིས། ། ཐ་མ་འབྲིང་དང་དམ་པ་ཉིད། ། ཅེས་གསུངས་པ་ནི། སྐུའི་རྩ་བརྒྱད་པོ་དེར་རླུང་སེམས་འདུས་ན་བདེ་སྟོང་གི་ཡེ་ཤེས་བསྐྱེད་པ་ལ་ཐ་མ། གསུང་གི་རྩ་བརྒྱད་པོ་དེར་རླུང་སེམས་འདུས་ན་འབྲིང་། ཐུགས་ཀྱི་རྩ་བརྒྱད་པོ་དེར་རླུང་སེམས་འདུས་ན་བདེ་སྟོང་གི་ཡེ་ཤེས་བསྐྱེད་པ་ལ་རབ་དམ་པའོ། ། སྙིང་ཁའི་ཕྱི་སྐོར་གྱི་རྩ་འདབ་བརྒྱད་ལ་སྒོ་མཚམས་མ་བརྒྱད་བསྒོམས་པས་དེར་རླུང་སེམས་འདུས་ནས་ཕྱི་རོལ་ཏུ་འཇུག་པའི་གཟུང་འཛིན་གྱི་རྣམ་པར་རྟོག་པ་རགས་པ་འགག སྐུའི་རྩ་བརྒྱད་དུ་སྐུ་འཁོར་གྱི་ལྷ་བརྒྱད་བསྒོམས་པས་དེར་རླུང་སེམས་འདུས་ནས་ལུས་ལ་བརྟེན་པའི་ཀུན་རྫོབ་རྟོག་པ་འགག གསུང་འཁོར་གྱི་རྩ་དམར་པོ་བརྒྱད་ལ་གསུང་འཁོར་གྱི་ལྷ་བསྒོམས་པས་དེར་རླུང་སེམས་འདུས་ནས་ངག་ལ་བརྟེན་པའི་རྣམ་རྟོག་འགག སྟོད་ཀྱི་རྩ་སྔོན་པོ་བརྒྱད་ལ་ཐུགས་འཁོར་གྱི་ལྷ་རྣམས་བསྒོམ་པ་ལ་བརྟེན་ནས་སེམས་སེམས་བྱུང་ལ་བརྟེན་པའི་གཟུང་འཛིན་རྣམ་རྟོག་འགག
སྙིང་ཁའི་ཕྱོགས་བཞིའི་རྩ་འདབ་བཞི་ལ་སྙིང་པོའི་རྣལ་འབྱོར་མ་བཞི་བསྒོམས་པས་དེར་རླུང་སེམས་འདུས་ནས་གཟུང་འཛིན་གྱི་རྟོག་པ་ཕྲ་མོ་འགག སྙིང་གའི་དབུས་སུ་བཅོམ་ལྡན་འདས་ཡབ་ཡུམ་བསྒོམས་པས་རླུང་སེམས་དབུ་མར་འདུས་ནས་བདེ་སྟོང་གི་ཡེ་ཤེས་དངོས་སུ་སྐྱེ་བར་འགྱུར་རོ། ། གཉིས་པ་དེ་ཉིད་བཅོམ་ལྡན་འདས་ཀྱིས་གཞུང་ནས་བཤད་པའི་ཚུལ་ནི། རྩ་རྒྱུད་ལས་སྦས་ཏེ་གསུངས་པའི་ཚུལ་དང་། བཤད་པའི་རྒྱུད་ལས་རྣམ་པར་འཐོར་ཏེ་གསུངས་པའི་ཚུལ་ལོ། ། དང་པོ་ནི། གླེང་གཞི་དྲང་དོན་དུ་བཤད་པ་ལ། མངལ་སྐྱེས་ལ་སྦྱར་བ། སྒོང་སྐྱེས་ལ་སྦྱར་བ། བརྫུས་སྐྱེས་ལ་སྦྱར་བ་གསུམ་ལས་བརྫུས་སྐྱེས་ལ་སྦྱར་བ་གཙོ་བོར་སྟོན་ཅིང་།
ལེའུ་ལྔ་བཅུ་པ་ལས། ཧེ་རུ་ཀ་དཔལ་སྐུ་ཡན་ལག ། ཀུན་ཏུ་བརྟན་གཡོའི་བདག་ཉིད་ཅན། ། ཞེས་པས་ཧེ་རུ་ཀ་དཔལ་གྱི་སྐུ་ལ་བརྟན་པ་རྣམ་པར་དག་པ་གཞལ་ཡས་ཁང་། གཡོ་བཅུད་རྣམ་པར་དག་པ་དཀྱིལ་འཁོར་གྱི་ལྷ་ཚོགས་རྣམས་འགོད་པར་བཤད་པ་དང་། པུ་ལ་སོགས་པ་གང་བསྟན་པ། ། ཕྱི་ནང་བདག་ཉིད་ཅན་དུ་གནས། ། ཞེས་གསུངས་པ་དང་། ལེའུ་བརྒྱད་པ་ལས། ཐོད་པའི་དུམ་བུ་ལ་སོགས་པ། །
དཔའ་བོ་ཉི་ཤུ་རྩ་བཞི་ཡིས། ། འགྲོ་བ་འདི་དག་ཐམས་ཅད་ཁྱབ། ། དཔའ་བོ་རྣམས་དང་མཁའ་འགྲོ་ཉིད། ། རྣལ་འབྱོར་མ་ནི་རབ་གཏུམ་སོགས། ། ལུས་རྣམས་ཀུན་ལ་སྒྲུབ་པ་པོས། ། འཁོར་ལོ་བཞུགས་པར་བལྟ་བར་བྱ། ། ཞེས་གསུངས་པ་དང་། གཞན་ཡང་། ཡུལ་འདི་རྣམས་ཀྱི་བུ་མོ་གང་། ། རྩ་གཟུགས་མཛེས་པར་ཡང་དག་གནས། །
ཞེས་གསུངས་པས་སོ། ། གཉིས་པ་ནི། འགྲོ་ཀུན་དོན་ལ་རབ་གཞོལ་བ། ། ཞེས་སོགས་ཤླཽ་ཀ་གཅིག་ནི་མངོན་སྤྱོད་ལེའུ་བཞི་པ་ལས་རྟེན་གྱི་གང་ཟག་བསྟན་པའི་སྐབས་ནས་གསུངས་ཏེ། འདི་ནང་གི་བསྐྱེད་རིམ་བསྒོམ་པའི་རྟེན་གྱི་གང་ཟག་བསྟན་པ་ཡིན་པ་ལྟར་གསལ་ལོ། ། དེ་ནས་ནངས་པར་སད་པ་དང་། མལ་ནས་ལངས་ཏེ་ཞེས་སོགས་ནི། ཧེ་རུ་ཀ་མངོན་འབྱུང་ལས་ལྷའི་རྣལ་འབྱོར་དང་ལྡན་པས་སྤྱོད་ལམ་ཐམས་ཅད་བྱེད་པར་བཤད་པའི་དོན་ཐོབ་ལས་གསུངས་པར་གསལ་ལོ། ། དེ་ནས་འོད་ཟེར་འཕྲོས་པས་སྔོན་གྲུབ་པ། ། ཞེས་སོགས་རྐང་པ་གཉིས་ནི།
མངོན་སྤྱོད་ལེའུ་དང་པོ་ཚོགས་རྟེན་སྤྱན་འདྲེན་གྱི་སྐབས་ནས་བཏུས་པ་ཡིན་ཏེ། དེས་ལུས་དཀྱིལ་གྱི་ཚོགས་རྟེན་སྤྱན་འདྲེན་བསྟན་པར་གསལ་ལོ། ། དེ་ནས། རྐང་པ་གསུམ་མདོ་ལྟེ་སྙིང་ག ། ཞེས་སོགས་ལུས་གཞལ་ཡས་ཁང་དུ་བསྐྱེད་པའི་ཚུལ་ནི། སམྦུ་ཊ་ལས། རྐང་པའི་མཐིལ་དུ་རྩོམ་ཆེན་རླུང་། ། ཞེས་པ་ནས། རི་རབ་རི་རྒྱལ་དེ་བཞིན་ནོ། ། ཞེས་པའི་བར་དང་།
ཇི་ལྟར་རྩོམ་ཆེན་ལ་སོགས་པ། ། བླ་མའི་དུས་ཐབས་རིམ་གཉིས་ཀྱི། ། འདིར་ནི་རྫོགས་པར་དཀྱིལ་འཁོར་གནས། ། ཞེས་སོགས་ཀྱིས་སྟོན་ནོ། ། བརྟེན་པ་ལྷ་བསྐྱེད་པ་ལ། སྤྲུལ་སྐུ་ལམ་དུ་བྱེད་པའི་སྒྲུབ་ཐབས་ནི། ཕྱིའི་ཧེ་རུ་ཀ་ལ་བསྐྱེད་པའི་ཚུལ། ཨིནྡྲ་ནི་ལ་མཚུངས་པའི་མདོག ། ཅེས་པ་ནས། ཁ་སྦྱོར་ཆེ་ཉིད་ལེགས་ཤེས་པས། །
ཞེས་པའི་བར་ནི། ཀུན་སྤྱོད་ལེའུ་དྲུག་པ་ལས། རྒྱུད་དུ་སྦས་པ་ངེས་པར་བྱ། ། རྒྱལ་ཆེན་ཤྲཱི་ཧེ་རུ་ཀ་ཉིད་ནི། ། གདུག་པ་ཐམས་ཅད་རབ་འཇོམས་པ། ། ཕྱག་གཉིས་ཡང་དག་འཁྱུད་པ་དང་། ། གཉིས་ཀྱིས་གླང་པོའི་པགས་པ་འཛིན། ། དགྲ་སཏྭ་མདུང་རྩེ་གསུམ་གྲི་གུག་དང་། ། ཌ་མ་རུ་ནི་གཡས་པས་འཕྱར། ། ཁ་ཊྭཾ་ག་དང་ཐོད་པའི་ཁྲག །
ཞགས་པ་མགོ་བོ་འཕྱར་བ་སྟེ། ། གཡོན་པ་རུ་ཡི་ཡན་ལག་བཤད། ། ཉི་ཤུ་རྩ་བཞིའི་ཕྱེད་ཀྱིས་བརྒྱན། ། མགོ་བོའི་ཕྲེང་བ་མཆོད་ཕྱིར་ཐོགས། ། བརྒྱ་ཕྱེད་པར་ནི་ཤེས་པར་བྱ། ། བཅོམ་ལྡན་མ་ནི་མདུན་བཞུགས་པ། ། ཞལ་གཅིག་འབར་བ་ཆེན་མོ་སྟེ། ། འཁྱུད་པ་ཡི་ནི་ཐོད་པ་དག ། གདུག་པ་བདུད་ཀྱི་ཁྲག་ཅན་བསྣམས། ། གཡས་པས་རྟག་ཏུ་སྡིགས་མཛུབ་དང་། །
མ་རུང་པ་ལ་གྲི་གུག་བསྣམས། ། སྐུ་མདོག་དམར་ཞིང་ཆེར་འབར་མ། ། དུམ་བུས་བརྒྱན་པའི་འོག་ལྤགས་ཅན། ། དབུ་སྐྲ་གྲོལ་ཞིང་སྤྱན་གསུམ་སྐུ ། མཆེ་བ་ཅུང་ཟད་གཙིགས་ཤིང་འཇིགས། ། ཞབས་ཀྱི་བྱིན་པས་ལེགས་པར་འཁྱུད། ། གཉིས་ཀ་ཁ་སྦྱོར་གཉིས་མེད་བཞུགས། ། ཞེས་པ་ལྟར་བསྟན་ནོ། ། གཉིས་པ་ལོངས་སྐུ་ལམ་དུ་བྱེད་པའི་སྒྲུབ་ཐབས་ལུས་ཀྱི་དཀྱིལ་འཁོར་བསྒོམ་པ་ནི། ལུས་ཀྱི་གནས་ཉེར་བཞི་སོགས་སུ་དཔའ་བོ་དང་རྣལ་འབྱོར་མ་རྣམས་འགོད་པ་ཡིན་ནོ། །
དེ་ལ་སྤྱི་བོ་ཞེས་སོགས་ཀྱིས་ལྷ་འགོད་པའི་གནས་བསྟན་ལ་པུལླི་ར་མ་ལ་ཡ་ཞེས་སོགས་ཀྱིས་ཡུལ་ལ་ཡུལ་གྱི་ཞེན་པ་བྱེད་པ་དེ་སྟོན། འོ་ན་ཕྱིའི་ཡུལ་ཉི་ཤུ་རྩ་བཞི་དང་། ལུས་ཀྱི་གནས་ཉི་ཤུ་རྩ་བཞི་སྦྱོར་བ་ལ་ཤེས་བྱེད་ཅི་ཡོད། མེད་ན་སྤྱི་བོ་ཛ་ལནྡྷ་རར་ཞེས་སོགས་ཀྱང་སྦྱོར་རིགས་པར་འགྱུར་རོ། ། དེ་བཞིན་དུ་སྤྱི་བོར་ཁཎྜ་ཀ་པཱ་ལི་དང་རབ་གཏུམ་མོ་བསྒོམ་པ་ལ་ཤེས་བྱེད་ཅི་ཡོད། མེད་ན་སྤྱི་བོར་རྡོ་རྗེ་སེམས་དཔའ་དང་བརྩོན་འགྲུས་ཆེན་མོ་གཉིས་ཀྱང་བསྒོམ་རིགས་པར་འགྱུར་ཞིང་། གནས་དེ་དང་དེར་དཔའ་བོ་དང་རྣལ་འབྱོར་མ་དེ་བསྒོམས་པས་ལུས་དཀྱིལ་དུ་འགྲོ་བའི་རྒྱུ་མཚན་ཅི་ཡིན་སྙམ་ན། དེ་ལ་ཕྱིའི་གནས་ཆེན་ཉི་ཤུ་རྩ་བཞི་དང་། ལུས་ཀྱི་གནས་ཉི་ཤུ་རྩ་བཞི་སྦྱོར་བ་ནི། སམྦུ་ཊིའི་བརྟག་པ་དྲུག་པའི་རབ་བྱེད་དང་པོ་ལས།
ཛ་ལནྡྷ་ར་སྤྱི་གཙུག་ཏུ། ། པུ་ལི་ར་མ་ལ་ཡི་ཡུལ། ། ཞེས་དང་། ཀུན་སྤྱོད་ཀྱི་ལེའུ་བཅུ་གསུམ་པ་ལས། པུལླི་མ་ལ་ཡ་མགོ་ལ། ། ཛ་ལནྡྷ་ར་སྤྱི་གཙུག་ཉིད། ། ཨུ་རྒྱན་རྣ་བ་གཡས་པ་སྟེ། ། ཨར་བུ་ཏི་ནི་རྒྱས་ཚིགས་སོ། ། ཞེས་གསུངས་པས་བསྟན། ནང་གི་གནས་དེ་དང་དེར་དཔའ་བོ་དང་རྣལ་འབྱོར་མ་རྣམས་འགོད་པ་ནི།
མངོན་སྤྱོད་དགུ་པ་ལས། པུ་སྟེ་མགོ་བོ་ལ་ནི་ཐོད་པའི་དུམ་བུ་དང་རབ་གཏུམ་མའོ། ། ཛ་སྟེ་སྤྱི་གཙུག་ལ་ནི་ཀེང་རུས་ཆེན་མོ་དང་། གཏུམ་མོའི་མིག་ཅན་མའོ། ། ཨུ་སྟེ་རྣ་བ་གཡས་པ་ནི་ཀེང་རུས་ཅན་དང་འོད་ལྡན་མའོ། ། ཨུ་སྟེ་སྤྱི་བོའི་རྒྱབ་ལ་ནི་མཆེ་བ་རྣམ་པར་གཙིགས་པ་དང་སྣ་ཆེན་མ་སྟེ་གནས་སོ་ཞེས་སོགས་གསུངས་པ་དང་། དེ་བཞིན་དུ་མངོན་སྤྱོད་ཀྱི་ལེའུ་གཞན་རྣམས་ལས་ཀྱང་དེ་ལྟར་དུ་གསུངས་པ་སྟེ་ཚན་པ་བཅུ་གསུམ་ཙམ་འབྱུང་། རྡོ་རྗེ་མཁའ་འགྲོ་ལས་ཀྱང་དེ་བཞིན་དུ་གསུངས་སོ། ། གནས་དེ་དང་དེར་དཔའ་བོ་དང་རྣལ་འབྱོར་མ་རྣམས་བསྒོམས་པས་ལུས་དཀྱིལ་དུ་འགྲོ་ཚུལ་ནི། སམྦུ་ཊི་ལས།
མི་ཕྱེད་མ་ནི་ནི་སྤྱི་བོར་གནས། ། སོ་དང་སེན་མོ་འབབ་པར་བརྗོད། ། ཅེས་སོགས་ཀྱིས་བསྟན་ནོ། ། ནང་གི་རྩ་རྣམས་པུ་ལ་སོགས་པ་ཡི་གེའི་དབྱིབས་སུ་གནས་པ་ནི་རྡོ་རྗེ་མཁའ་འགྲོ་ལས་གསུངས་སོ། ། སྒོ་མཚམས་མ་བརྒྱད་དཔལ་ཉིན་མཛད་རྡོ་རྗེས་ལག་པ་གཡོན་པའི་རྩེ་མོ་ཁྭ་གདོང་མ། མཁྲིག་མ་ལ་འུག་གདོང་མ། ལག་པ་གཡས་པའི་རྩེ་མོ་ལ་ཁྱི་གདོང་མ། མཁྲིག་མ་ལ་ཕག་གདོང་མ། རྐང་པ་གཡས་པའི་རྩེ་མོ་ལ་གཤིན་རྗེ་བསྟན་མ། རྐང་པ་གཡོན་པའི་རྩེ་མོ་ལ་གཤིན་རྗེ་ཕོ་ཉ་མོ།
རྐང་བ་གཡས་པའི་ལོང་བུ་ལ་གཤིན་རྗེ་མཆེ་བ་མ། རྐང་པ་གཡོན་པའི་ལོང་བུ་ལ་གཤིན་རྗེ་འཇོམས་མ་རྣམས་འགོད་པ་དང་། ཕྱག་རྡོར་སྟོད་འགྲེལ་དུ་རྐང་སོར་བརྒྱད་ལ་འགོད་པར་བཤད་ཀྱང་། འདིར་སྙིང་གའི་ཕྱི་སྐོར་གྱི་རྩ་འདབ་ལ་འགོད་པ་ནི། རྡོ་རྗེ་མཁའ་འགྲོ་ལས་བཤད། བདེ་ཆེན་འཁོར་ལོའི་ལྷ་བུམ་ཐོད་དང་བཅས་པ་རྣམས་སྙིང་ཁའི་ཕྱོགས་མཚམས་ཀྱི་རྩ་འདབ་ལ་འགོད་པ་ནི། སམྦུ་ཊ་ལས། སྙིང་གའི་ནང་སོན་པདྨ་ནི། ། འདབ་བརྒྱད་ལྟེ་བ་སྙིང་པོར་བཅས། ། ཞེས་གསུངས་པས་བསྟན།
གསུམ་པ་ཆོས་སྐུ་ལམ་དུ་བྱེད་པའི་སྒྲུབ་ཐབས་བྱང་ཕྱོགས་སོ་བདུན་གྱི་དག་པ་ནི། མཁའ་འགྲོ་ཀུན་སྤྱོད་ཀྱི་ལེའུ་གཉིས་པ་ལས་གསུངས། དེ་ནས་གོ་ཆ་གཉིས་འགོད་པ། ཡེ་ཤེས་འཁོར་ལོ་དགུག་གཞུག་བྱ་བ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ་རྣམས་ནི་ཀུན་སྤྱོད་ཇི་ལྟ་བ་བཞིན་ལ། རིགས་བདག་གི་ལྷ་ནི་ཀུན་སྤྱོད་ལས་གསལ་བར་མ་གསུངས་པ་ལྟར། འདིར་གྲུབ་ཆེན་གྱིས་དངོས་སུ་མ་གསུངས། དེ་ནས་མཆོད་བསྟོད་བཟླས་པ་སོགས་ནི། མངོན་བརྗོད་བླ་མའི་སྒྲུབ་ཐབས་རེ་རེའི་རྗེས་སུ་མཆོད་བསྟོད་བཤད་པ་དང་། མཁའ་འགྲོ་ཀུན་སྤྱོད་ལས་གསུངས་པ་རྣམས་ཇི་ལྟ་བ་བཞིན་དུ་བྲིས།
དེ་ནས་རྫོགས་རིམ་བསྒོམ་པའི་ཚུལ། རྟག་ཏུ་སྙིང་ལ་གནས་པ་ཡིས། ། ཐིག་ལེ་གཅིག་ལ་འགྱུར་མེད་དུ། ། དེ་སྒོམ་བྱེད་པའི་སྐྱེ་བོ་ལ། ། ངེས་པར་ཡེ་ཤེས་སྐྱེ་བར་འགྱུར། ། ཞེས་བཤད་པ་ནི་མངོན་བརྗོད་ལས་གསུངས། དེ་ནས་སྤྲོས་བཅས་སྤྲོས་མེད་ཤིན་ཏུ་སྤྲོས་མེད་ཀྱི་སྤྱོད་པ་གསུམ་བྱེད་པ། དེའི་ངང་ལ་རྣལ་འབྱོར་པ་འཆི་བའི་དུས་བྱས་ན་མཁའ་འགྲོ་མ་རྣམས་ཀྱིས་མཁའ་སྤྱོད་དུ་འཁྲིད་པར་བཤད་པ་ནི། ཀུན་སྤྱོད་ཇི་ལྟ་བ་བཞིན་དུ་སྒྲུབ་ཆེན་གྱི་གཞུང་དུ་ཡང་བཀོད་དོ། ། གསུམ་པ་དེ་དག་གི་དོན་གཏན་ལ་དབབ་པ་ལ།
སྤྱིའི་དོན་དང་། གཞུང་གི་དོན་གཉིས་ལས། དང་པོ་ལ། གང་བསྐྱེད་པར་བྱ་བའི་གཞི། ཆོ་ག་གང་གིས་བསྐྱེད་པ། རྣམ་པ་ཇི་ལྟར་དུ་བསྒོམ་པའོ། ། དང་པོ་ནི། ཕྱི་རྡུལ་ཚོན་དང་རས་བྲིས་ཀྱི་དཀྱིལ་འཁོར་ལ་རྡུལ་ཚོན་དང་རས་བྲིས་གཉིས་བསྐྱེད་པར་བྱ་བའི་གཞི། ཆོ་ག་དཀྱིལ་འཁོར་བདུན་བསྲེས་ལ་སོགས་པའི་སྒོ་ནས། རྣམ་པ་གྲུ་བཞི་སྒོ་བཞི་རྟ་བབས་དང་བཅས་པའི་རྣམ་པ་སོགས་སུ་བསྐྱེད་པ་ལྟར།
ལུས་ཀྱི་དཀྱིལ་འཁོར་ཡང་། སྒྲུབ་པ་པོའི་ལུས་ཀྱི་རགས་པ་མིག་དང་རྣ་བ་དང་སྣ་དང་ལྕེ་སོགས་དང་། ཕྲ་བ་རྩ་དང་ཁམས་རྣམས་བསྐྱེད་པར་བྱ་བའི་གཞི་ཡིན་ནོ། ། དེ་ཡང་སམྦུ་ཊ་ལས། དཀྱིལ་འཁོར་ལུས་སུ་གསུངས་པ་སྟེ། ། དཀྱིལ་འཁོར་བྷ་གར་བརྗོད་པ་ཡིན། ། དཀྱིལ་འཁོར་བྱང་ཆུབ་སེམས་ཉིད་དེ། ། དཀྱིལ་འཁོར་གསུམ་དུ་རབ་ཏུ་བརྟག ། ཅེས་གསུངས་པས། ལུས་རྩའི་དཀྱིལ་འཁོར།
ཡི་གེ་བྷ་གའི་དཀྱིལ་འཁོར། ཁམས་བདུད་རྩི་བྱང་ཆུབ་ཀྱི་དཀྱིལ་འཁོར་རོ། ། དེ་ཡང་སྒྲུབ་པ་པོའི་ལུས་ཀྱི་ཡུལ་ཉེར་བཞིའི་རྩ་ལ་སོགས་པའི་རྩ་རྣམས་ནི་ལུས་རྩའི་དཀྱིལ་འཁོར། པུ་ལ་སོགས་པ་ཡི་གེའི་གཟུགས་སུ་གནས་པའི་དབྱིབས་རྣམས་ནི་ཡི་གེ་བྷ་གའི་དཀྱིལ་འཁོར། རྩ་ནང་དེ་ན་གནས་པའི་སོ་དང་སེན་མོ་རྒྱས་པར་བྱེད་པ་ལ་སོགས་པའི་ཁམས་རྣམས་ནི་བྱང་ཆུབ་སེམས་ཀྱི་དཀྱིལ་འཁོར་ཡིན་ནོ། ། དེ་གསུམ་ཆར་ལའང་ལུས་ཞེས་བྱ་སྟེ། སྒྲུབ་པ་པོའི་ལུས་ཀྱི་ཆ་ཤས་ཀྱིས་བསྡུས་པའི་ཕྱིར། དཀྱིལ་འཁོར་ཡིན་ཏེ་ཐབས་དེ་ལ་བརྟེན་ནས་སྙིང་པོ་ལྷན་ཅིག་སྐྱེས་པའི་བདེ་བ་ཆེན་པོའི་ཡེ་ཤེས་དེ་ལེན་པར་བྱེད་པའི་ཕྱིར། དེ་ལྟར་ཡང་བརྟག་གཉིས་ལས། དཀྱིལ་ནི་སྙིང་པོ་ཞེས་བརྗོད་དེ། །
བྱང་ཆུབ་སེམས་ནི་བདེ་ཆེན་པོ། ། ལེན་པར་བྱེད་པས་དཀྱིལ་འཁོར་ཉིད། ། འདུས་པ་དཀྱིལ་འཁོར་ཉིད་དུ་བརྗོད། ། ཅེས་གསུངས་པས་སོ། ། དེ་ལ་ནི་བཅོས་མ་མིན་པ་ཞེས་བྱ་སྟེ། ཕྱི་རྡུལ་ཚོན་དང་རས་བྲིས་ཀྱི་དཀྱིལ་འཁོར་སྐྱེས་བུའི་རྩོལ་བས་གསར་དུ་བཅོས་པ་ལྟར་མ་ཡིན་པར་བསྒྲུབ་པ་པོའི་ལུས་གྲུབ་ཙམ་ནས་འཁོར་ལོ་བདེ་མཆོག་གི་བསྐྱེད་གཞིར་གྱུར་པའི་རྩ་ཁམས་དེ་རྣམས་ཀྱང་གྲུབ་པའི་ཕྱིར། རང་བཞིན་གྱིས་གྲུབ་པའི་དཀྱིལ་འཁོར་ཞེས་ཀྱང་བྱ་སྟེ། ཀུན་རྫོབ་ཀྱི་གནས་ཚུལ་ལ་ཚ་བ་མེའི་རང་བཞིན་དུ་གྲུབ་པ་ལྟར། སྒྲུབ་པ་པོའི་ལུས་གྲུབ་པ་དང་དུས་མཉམ་དུ་གྲུབ་པའི་ཕྱིར། ལྷུན་གྱིས་གྲུབ་པ་ཞེས་ཀྱང་བྱ་སྟེ།
སྒྲུབ་པ་པོའི་ལུས་གྲུབ་པ་དང་མཉམ་དུ་འབད་མེད་དུ་གྲུབ་པའི་ཕྱིར། ཆོ་ག་ཇི་ལྟ་བུས་བསྐྱེད་པ་ལ། འདིར་ནི་སྐད་ཅིག་གིས་བསྐྱེད་པ་ཉིད་བཞེད་པ་ཡིན་ཏེ། ལཱུ་ཧི་པའི་སྒྲུབ་ཐབས་སུ། སྐད་ཅིག་གིས་ནི་སྐུ་གཅིག་འགྱུར། ། སྐད་ཅིག་རྣམ་པའི་རྣལ་འབྱོར་བདག ། སྐད་ཅིག་གཅིག་ནི་ཕྱག་རྒྱར་བཅས། ། ཀུན་ནས་ཀུན་ཏུ་སྐད་ཅིག་གིས། ། སྐད་ཅིག་རྣམ་པའི་གསང་སྔགས་མངོན། ། ཞེས་མཁའ་འགྲོ་ཀུན་སྤྱོད་ལས་འབྱུང་བ་བཞིན་བཤད་པའི་ཕྱིར་རོ། །
འདི་ཉིད་ཁ་ཅིག་གིས་ཕྱིའི་དཀྱིལ་འཁོར་རྟེན་དང་བརྟེན་པར་བཅས་པའི་དོན་བསྡུར་བཤད་ཀྱང་། བླ་མ་གོང་མ་རྣམས་ཀྱིས་ལུས་དཀྱིལ་སྐད་ཅིག་གིས་བསྐྱེད་པར་སྟོན་པའི་གཞུང་དུ་བཞེད་པ་ལྟར་ཡིན་ནོ། ། གྲུབ་ཆེན་བྷ་ཝ་བྷ་དྲས་ཀྱང་རྡོ་རྗེ་མཁའ་འགྲོའི་འགྲེལ་པར་སྐད་ཅིག་གིས་བསྐྱེད་པར་བཤད་པ་དང་། རྗེ་བཙུན་གོང་མ་རྣམས་དང་། མར་པ་དོ་པས་ཀྱང་སྐད་ཅིག་གིས་བསྐྱེད་པར་བཤད་དོ། ། རྣམ་པ་ཇི་ལྟར་དུ་བསྒོམ་པ་ལ། འདིར་རྗེ་བཙུན་གོང་མ་རྣམས་ཀྱིས་བཞེད་པས་མིག་ལ་སོགས་པའི་གནས་དེ་དང་དེར་གཞལ་ཡས་ཁང་གི་ཆོས་རྣམས་ཀྱི་རྣམ་པ་བསྒོམ་པ་ཡིན་ནོ། ། དེ་ཡང་རྐང་པ་གཉིས་བགྲད་པ་ནི་རླུང་གི་དཀྱིལ་འཁོར་ཞེས་པ་ནི། སྒྲུབ་པ་པོ་ཧེ་རུ་ཀར་བསྒོམ་པའི་ཞབས་གཉིས་ཀྱི་བཞུགས་སྟངས་སྟོན་པ་ཡིན་གྱིས་བར་སྟོང་དེར་རླུང་གི་དཀྱིལ་འཁོར་བསྒོམ་པ་མ་ཡིན་པས། རྐང་པའི་མཐིལ་ལོང་བུའི་རྩ་ནང་ན་འདེགས་འཇོག་དང་།
བསྐྱོད་པ་དང་། གཡོ་བར་བྱེད་པའི་རླུང་ཡོད་པ་དེ་རླུང་གི་དཀྱིལ་འཁོར་གཞུའི་དབྱིབས་ཅན་ཁ་དོག་སྔོན་པོ་ཡཾ་ཡིག་དང་བ་དན་གྱིས་མཚན་པར་བསྒོམ། བཤང་གཅིའི་རྒྱབ་ནས་དྲི་ཆུ་དང་དྲི་ཆེན་འཕུལ་བའི་རླུང་། མདུན་ན་དལ་བར་རྒྱུ་བའི་རླུང་། དེ་གཉིས་ཀྱི་བར་ན་རེག་བྱ་དྲོད་ཀྱི་རང་བཞིན་ཅན་ཡོད་པ་དེ་མེའི་དཀྱིལ་འཁོར་དམར་པོ་གྲུ་གསུམ་འབར་བའི་རྣམ་པ་དང་། ལྟོ་བ་ན་ཆུའི་ཁམས་ཡོད་པ་ཆུའི་དཀྱིལ་འཁོར་དཀར་པོ་ཟླུམ་པོ་དང་། སྙིང་ཁའི་སྨད་ལྟེ་བའི་ཐད་ན་སའི་ཁམས་ཡོད་པ་སའི་དཀྱིལ་འཁོར་གྲུ་བཞི་སེར་པོའི་རྣམ་པ་སོགས་སུ་བསྒོམ། གནས་དེ་དང་དེར་སྒོམ་པ་དང་། རྣམ་པ་དེ་ལྟ་བུར་བསྒོམ་པ་ནི། དཔལ་སམྦུ་ཊ་ལས།
རྐང་པའི་མཐིལ་དུ་རྩོམ་ཆེན་རླུང་། ། གཞུ་ཡི་དབྱིབས་སུ་ཡང་དག་གནས། ། སུམ་མདོར་ཡང་ནི་མེ་ཉིད་དོ། ། གྲུ་གསུམ་འབར་བའི་དབྱིབས་སུ་གནས། ། ལྟེ་བར་ཡང་ནི་ཆུ་ཉིད་དོ། ། ཟླུམ་པོའི་དབྱིབས་སུ་ཡང་དག་གནས། ། སྙིང་གར་ཡང་ནི་ས་ཉིད་དེ། ། ཀུན་ནས་གྲུ་བཞི་པ་ཉིད་དོ། ། ཞེས་སོགས་གསུངས་སོ། ། ཁ་དོག་དེ་ལྟར་དུ་བསྒོམ་པ་ནི།
སྡོམ་པ་བཤད་པ་ལས། རྐང་པའི་མཐིལ་དུ་རླུང་གི་དཀྱིལ་འཁོར་སྔོན་པོ་གཞུའི་དབྱིབས་སུ་ཡང་དག་གནས་ཞེས་སོགས་གསུངས་སོ། ། དེ་བཞིན་ལུས་འདོམ་གང་གྲུ་བཞི་མི་མཉམ་པ་མེད་པ་གཞལ་ཡས་ཁང་གྲུ་བཞི་པའི་རྣམ་པར་བསྒོམ། དེ་ཡང་ཕྱིའི་གཞལ་ཡས་ཁང་ལྟར་སྒོ་བཞི་དང་བཅས་པར་བསྒོམ་པ་ནི་མ་ཡིན་གྱི། སྒྲུབ་པ་པོའི་ལུས་ལ་ཐ་མལ་གྱི་ལུས་ཞེན་པ་བཟློག་པའི་ཕྱིར་གསལ་སྣང་ལ་གྲུ་བཞིའི་རྣམ་པར་བསྒོམ་པ་དང་། སྙིང་ཁ་ན་འབྱུང་བ་བཞིའི་རླུང་རྒྱུ་བའི་རྩའི་བུ་ག་བཞི་སྒོ་བཞིའི་རྣམ་པར་བསྒོམ། དེ་ཡང་ཕྱི་ལྟར་གྲུ་བཞི་པ་ལ་སྒོ་དོད་པ་ནི་མ་ཡིན་གྱི། རྩའི་བུ་ག་བཞི་ལ་ཐ་མལ་དུ་ཞེན་པའི་རྣམ་རྟོག་གི་གཉེན་པོར་བུ་གའི་ཐད་དུ་སྒོ་ཆུང་གི་རྣམ་པར་བསྒོམ་པའོ། ། དེ་བཞིན་དུ་རྣ་བ་རྟ་བབས་ཞེས་པ་དང་། སོ་དྲ་བ་དྲ་ཕྱེད་དུ་བསྒོམ་པའི་ཚེ་སོའི་ཐད་ཀར་སོ་རྒྱུར་བྱས་པ་ལས་བྱུང་བའི་རིན་པོ་ཆེའི་དྲ་བ་དང་དྲ་ཕྱེད་འཕྱང་འཕྲུལ་གྱི་རྣམ་པ་ཅན་དུ་བསྒོམས་ལ།
དེ་ཡང་ཕྱིའི་གཞལ་ཡས་ཁང་ལྟར་ཕ་གུའི་སྟེང་དུ་དྲ་བ་དྲ་ཕྱེད་འཕྱང་བར་བསྒོམ་པ་ནི་མ་ཡིན་གྱི། སྒྲུབ་པ་པོའི་སོ་ལ་ཐ་མལ་གྱིས་སོར་ཞེན་པ་བཟློག་པ་སོགས་ཡིན་པར་ཤེས་པར་བྱའོ། ། དེ་བཞིན་དུ་རྐང་རྣམས་ཀྱང་གཞལ་ཡས་ཁང་གི་ཀ་བའི་རྣམ་པར་བསྒོམ་པ་ཡིན་གྱིས། རྐང་རྣམས་དུམ་བུར་ཆད་དེ་ཕྱིའི་གཞལ་ཡས་ཁང་གི་ཀ་བ་ལ་བསྲེས་ནས་བསྒོམ་པ་ནི་མ་ཡིན་ནོ། ། མདོར་ན་བརྟེན་པ་ལྷ་རྣམས་ལུས་དཀྱིལ་དུ་བཀོད་ནས་བསྒོམ་པའི་ཚེ་ན་ལུས་ཀྱི་ནང་ཁོ་ནར་བསྒོམ་དགོས་ཀྱི། ཕྱི་རོལ་ཏུ་བསྒོམས་ན་ལུས་ཀྱི་རྩ་དང་ཁམས་རྣམས་བྱིན་གྱིས་རློབ་པར་མི་བྱེད་ཅིང་ཡེ་ཤེས་མྱུར་དུ་མི་སྐྱེ་བ་ལྟར། རྟེན་གཞལ་ཡས་ཁང་ལུས་དཀྱིལ་དུ་བསྒོམ་པའི་ཚེ་ན་ཡང་། སྒྲུབ་པ་པོའི་ལུས་ཀྱི་པགས་པའི་ནང་ཚུན་ཆད་དུ་ངེས་པར་བསྒོམ་དགོས་པ་ཡིན་གྱི། དེ་ལས་ཕྱི་རོལ་ཏུ་བསྒོམས་ན་ལུས་བྱིན་གྱིས་རློབ་པར་མི་བྱེད་པ་ཡིན་ནོ། ། སྤྱི་དོན་ལེགས་པར་བཤད་ཟིན་ཏོ།།
༈ །།གཉིས་པ་གཞུང་གི་དོན་ལ་གསུམ། སྒྲུབ་ཐབས་ལ་འཇུག་པའི་ཡན་ལག ཡན་ལག་ཅན་གྱི་སྒྲུབ་ཐབས། སྒྲུབ་ཐབས་མཐར་ཕྱིན་པའི་བྱ་བའོ། ། དང་པོ་ནི། རྒྱ་གར་གྱི་སྐད་དུ་ཤྲཱི་ཙཀྲ་ཞེས་པ་ཉིད། བོད་སྐད་དུ་དཔལ་འཁོར་ལོ། སཾ་བྷ་ར་ནི་སྡོམ་པའོ། ། སཱ་དྷ་ར་ནི་སྒྲུབ་པའི་ཐབས་སོ། ། དེ་ཡང་ལྷ་སྐུ་ཞལ་ཕྱག་ལ་སོགས་པའི་ཀུན་རྫོབ་ཀྱི་སྤྲོས་པའི་དཀྱིལ་འཁོར་གྱི་འཁོར་ལོ་རྣམས་བདེ་སྟོང་གཉིས་སུ་མེད་པའི་ཡེ་ཤེས་སུ་སྡོམ་པ་ནི་འཁོར་ལོ་སྡོམ་པའོ། །
དཔལ་རྡོ་རྗེ་མཁའ་འགྲོ་ལ་ཕྱག་འཚལ་ལོ། ། ཞེས་པ་ལ་དཔལ་ནི་གཉིས་སུ་མེད་པའི་ཡེ་ཤེས་སོ། ། རྡོ་རྗེ་ནི་སྟོང་པ། མཁའ་འགྲོ་ནི་གྱ་གྱུ་བའི་སེམས་ཀྱིས་འགྲོ་བ་ཞེས་པ་སྟེ་ཆོས་ཀྱི་སྐུའི་ངང་ལས། གཞན་དོན་དུ་རྫུ་འཕྲུལ་གྱིས་མཁའ་ལ་འགྲོ་བའོ། ། གཉིས་པ་ཡན་ལག་ཅན་གྱི་བསྒྲུབ་པ་ལ། སྔོན་འགྲོ། དངོས་གཞི་གཉིས། དང་པོ་ལ། འགྲོ་ཀུན་དོན་ལ་རབ་གཞོལ་བས། །
ཞེས་སོགས་ཀྱིས་རྟེན་གྱི་གང་ཟག་བསྟན་ཏེ་སྔར་བཤད་པ་ལྟར་རོ། ། དགའ་བ་གསུམ་བསྒོམ་པ་ལ། ནང་པར་སད་དང་ཞེས་པ་ནས། བདུད་རྩི་རིལ་བུ་ཁར་བཅུག་ལ། ། ཞེས་པའི་བར་གྱིས་སྐུའི་དགའ་བ་བསྟན་ཏེ། བདེ་ཆེན་གྱི་ངང་ལ་གཉིད་ལོག་པ་མཁའ་འགྲོ་མ་རྣམས་ཀྱིས་བསྐུལ་ནས། གཞན་དོན་དུ་གཟུགས་ཀྱི་སྐུ་ཧེ་རུ་ཀ་ཞལ་བཞི་ཕྱག་བཅུ་གཉིས་ཀྱི་རྣམ་པར་ལངས་པ་སོགས་གོ་སླའོ། ། གསུང་གི་དགའ་བ་ནི། ཤྲཱི་ཧེ་རུ་ཀ་ཞེས་སོགས་སྔར་བཤད་པ་ལྟར་རོ། ། སྙིང་ཁར་ཟླ་བ་ལ་ཞེས་སོགས་ཀྱིས་ཐུགས་ཀྱི་དགའ་བ་བསྟན་ཏོ། །
འོད་ཟེར་འཕྲོས་པས་སྔོན་གྲུབ་པ། ། ཞེས་པས། ཧཱུྃ་ལས་འོད་ཟེར་འཕྲོས་པས་སྔོན་གྲུབ་པ་སྟེ། སྒྲུབ་པ་པོའི་སྔོན་རོལ་ཏུ་གྲུབ་པའི་ལུས་ཀྱི་དཀྱིལ་འཁོར་དུ་དབང་བསྐུར་མཁན་གྱི་བླ་མ་ཕྱིའི་ཧེ་རུ་ཀ་ཞལ་བཞི་ཕྱག་བཅུ་གཉིས་པ་གཉུག་མའི་ཡུམ་དང་བཅས་པའི་སྐུ་ལུས་ལ་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་ཚང་བའི་སྤྱི་བོར་རང་གི་བླ་མ་མི་བསྐྱོད་པའི་རྣམ་པ་ཅན་གྱིས་བཞུགས་པ་བཛྲ་ས་མཱ་ཛཿ ཞེས་པས་བསྐུལ་ནས་མདུན་གྱི་ནམ་མཁར་སྤྱན་དྲངས། ཕྱག་དང་མཆོད་པས་མཆོད་ནས་གུས་པ་དྲག་པོ་བྱས་ཏེ་སྨིན་མཚམས་ནས་རང་ལུས་ལ་ཞུགས་པས་ལུས་བྱིན་གྱིས་བརླབས་པའོ། ། གཞུང་དུ། ཕྱག་འཚལ་ནས་ནི་རང་ལུས་གཞུག ། ཅེས་པ་ལས་མེད་ཀྱང་། རྗེ་བཙུན་པུ་ཧྲང་པས།
གུས་པས་ཕྱག་འཚལ་ཅི་ནུས་མཆོད། ། སྤྱན་དྲངས་མཛོད་སྤུའི་དབུས་སུ་གཞུག ། ལུས་ལ་རྟེན་དང་བརྟེན་པ་ཡི། ། དཀྱིལ་འཁོར་གསལ་བཏབ་ཉེ་བར་དམིགས། ། ཞེས་གསུངས་པས་སོ། ། གཉིས་པ་དངོས་གཞི་ལ་གཉིས། དང་པོ་མཉམ་གཞག་ལ་བསྐྱེད་རྫོགས་གཉིས། དང་པོ་བསྐྱེད་རིམ་ལ་བསྙེན་སྒྲུབ་ཡན་ལག་བཞི་ལས། དང་པོ་བསྙེན་པའི་ཡན་ལག་ལ། རྟེན་གཞལ་ཡས་ཁང་ལུས་ཀྱི་དཀྱིལ་འཁོར་དུ་འགྲོ་བའི་ཚུལ་ནི།
རྐང་པ་སུམ་མདོ་ལྟེ་སྙིང་ཁ། ། རླུང་དང་མེ་ཆུ་ས་ཡིན་ནོ། ། རྒལ་ཚིགས་རི་རྒྱལ་དེ་བཞིན་ནོ། ། ལུས་ནི་མཉམ་པ་སྒོ་བཞི་རླུང་། ། རྒྱན་རྣམས་རབ་མཛེས་ཧེ་རུ་ཀའི། ། ལུས་ཀྱི་དཀྱིལ་འཁོར་དུ་འདོད་དོ། ། ཞེས་པས་བསྟན། གཉིས་པ་བརྟེན་པ་ལྷ་ལུས་དཀྱིལ་དུ་འགྲོ་བའི་ཚུལ་ལ། སྤྲུལ་སྐུ་ལམ་དུ་བྱེད་པའི་སྒྲུབ་ཐབས་ཕྱིའི་ཧེ་རུ་ཀ་བསྒོམ་པ་ནི། ཨིནྡྲ་ནི་ལ་མཚུངས་པའི་མདོག །
ཞལ་བཞི་རེ་རེ་སྤྱན་གསུམ་པ། ། རྩ་བའི་ལུས་མདོག་ལྗང་དང་དམར། ། གསེར་གྱི་འོད་འབར་བརྩིགས་པའོ། ། རལ་པའི་ཐོར་ཚུགས་ཟླ་བས་བརྒྱན། ། ཐོད་ཕྲེང་སྣ་ཚོགས་རྡོ་རྗེ་བཅས། ། རྡོ་རྗེ་དྲིལ་བུས་ཡང་དག་འཁྱུད། ། གཉིས་ཀྱིས་གླང་པོའི་པགས་པ་བསྣམས། ། གཡས་ཀྱི་ལག་པར་ཌ་མ་རུ། ། དགྲ་སཏྭ་གྲི་གུག་རྩེ་གསུམ་པ། ། གཡོན་ན་ཁ་ཊྭཾ་ག་ཐོད་པ། །
ཞགས་པ་ཚངས་པའི་མགོ་བོ་བསྣམས། ། གཡས་བརྐྱངས་པ་ཡི་གར་གྱིས་ནི། ། འཇིགས་བྱེད་དུས་མཚན་མཉམ་པར་མནན། ། སྟག་ལྤགས་སྨད་དཀྲིས་མགོ་ཕྲེང་ཅན། ། ཉམས་དགུ་རྒྱན་དྲུག་གིས་བཏབ་པའོ། ། པང་ན་གནས་པའི་བཅོམ་ལྡན་ཡུམ། ། ཞལ་གཅིག་སྤྱན་གསུམ་དམར་འབར་བ། ། སྐྲ་གྲོལ་དུམ་བུའི་རྒྱན་གྱིས་བརྒྱན། ། བྱིན་པ་གཉིས་ཀྱིས་ལེགས་པར་འཁྱུད། ། གཡོན་པས་འཁྱུད་ཅིང་ཐོད་པ་དག །
གདུག་པ་བདུད་ཀྱི་ཁྲག་གིས་བཀང་། ། གཡས་པ་རྟག་ཏུ་སྡིགས་མཛུབ་དང་། ། མ་རུང་པ་ཡི་གྲི་གུག་བསྣམས། ། བདེ་ཆེན་ཐུགས་རྗེའི་རང་བཞིན་ཅན། ། ཁ་སྦྱོར་ཕྱི་ཉིད་ལེགས་ཤེས་པ། ། ཞེས་པས་བསྟན། གཉིས་པ་ལོངས་སྐུ་ལམ་དུ་བྱེད་པའི་སྒྲུབ་ཐབས་ལུས་དཀྱིལ་བསྒོམ་པ་ནི། ཐུགས་སུ་ཨ་ཝ་དྷུ་ཏིའི་ཧཱུྃ། ། ཞེས་པ་ནས། མཚམས་ཀྱི་ལྷ་མོ་རྣམས་ནི་འོན་ཀྱང་གཟུགས་གཉིས་པའོ་ཞེས་པའི་བར་གྱིས་བསྟན་ཏེ།
ཚིག་རྐང་དང་པོ་གཉིས་ནི་སྔར་བཤད་པ་ལྟར་རོ། ། མཁའ་འགྲོ་མ་ལ་དུམ་སྐྱེས་མ། ། གཟུགས་ཅན་མ་སྟེ་བཞི་རྣམས་ཀྱང་། ། ཞལ་མདོག་མཚུངས་ཞེས་པ་ནི། སྐུ་མདོག་རྣམས་གཙོ་བོའི་ཞལ་དང་མཚུངས་པ། ཁ་ཊྭཾ་ག་སྣོད་པ་ནི་གྲུ་མོ་ན་ཁ་ཊྭཾ་ག་དང་། གཡོན་པ་ན་སྣོད་ཐོད་པའོ། ། གྲི་གུག་ཕྱག་རྒྱ་ལྔ་ཡིས་བརྒྱན་པའོ། ། ཐོད་པ་བཞི་ཡི་རང་བཞིན་རྩ། ། ཕྱོགས་བྲལ་བདེ་ཆེན་འཁོར་ལོ་སྟེ། །
ཞེས་པ་ནི་ཕྱོགས་བྲལ་ཏེ་མཚམས་ཀྱི་རྩ་བཞིར་བདུད་རྩི་ལྔས་གང་བའི་བུམ་ཐོད་དེ། དེ་ལྟར་ན་བདེ་བ་ཆེན་པོའི་འཁོར་ལོའོ། ། མཾ་ལཾ་པཾ་ཏཱཾ་ཧཱུྃ་བརྒྱད་ཀྱང་། ། དམ་ཚིག་ཅེས་བྱར་བཤད་པ་ཡིན། ། ཞེས་པ་ནི་སྙིང་ཁའི་ཕྱི་སྐོར་གྱི་འདབ་མ་བརྒྱད་ལ་དམ་ཚིག་གི་འཁོར་ལོའི་ལྷ་མོ་བརྒྱད་འགོད་པར་བསྟན་ཏོ། ། བདེ་ཆེན་འཁོར་ལོ་དང་། དམ་ཚིག་འཁོར་ལོ་རྣམས་བསྡོམས་ཏེ་ལྷ་བཅུ་གསུམ་དུ་བྱེད་པ་ནི་སྦྱང་གཞིའི་རྩ་རྣམས་ཕྱོགས་གཅིག་ཏུ་ཡོད་པས་སོ། ། སྙིང་པོའི་རྣལ་འབྱོར་མ་བཞི་ལ་ཡབ་མེད་པ་ནི། སྦྱང་གཞི་ལ་སྙིང་ཁའི་ཕྱོགས་ཀྱི་རྩ་འདབ་བཞི་ལ་རླུང་དང་ཁམས་རྒྱུ་བ་ཡོད་ཀྱང་ཁམས་འབབ་པ་སྟེ་དེ་ནས་སྐྱེ་བ་མེད་པས་སོ། ། མཚམས་ཀྱི་རྩ་བཞི་ན་རླུང་དང་བདུད་རྩི་ལྔ་འདྲེས་པའི་ཁུ་བ་འབབ་པའི་སྦྱོང་བྱེད་ལ།
ཐོད་པ་དང་ཐོད་པའི་ནང་གི་བདུད་རྩི་གཉིས་ཡོད་དེ། དེ་ཡང་ཐོད་པ་རེ་རེའི་ནང་དུ་ཡང་བདུད་རྩི་ལྔ་ལྔས་གང་བ་བྱས་ན་ལེགས་ཏེ། སྦྱང་གཞི་ལ་རྩ་རེ་རེའི་ནང་ནའང་བདུད་རྩི་ལྔ་ཆར་འདྲེས་པའི་ཁུ་བ་འབབ་པས་སོ། ། སྒོ་མཚམས་མ་བརྒྱད་ཀྱི་ཕྱོགས་མཚམས་མ་བཞི་གདོང་བརྙན་ཏེ། ཞལ་དང་སྐུ་མདོག་མི་གཅིག་པ། མཚམས་མ་བཞི་ཕྱེད་མདོག་སྟེ་འདྲེས་པ་བྱེད་པའི་རྒྱུ་མཚན་ནི། སྦྱང་གཞི་ལ་སྙིང་ཁའི་ཕྱི་སྐོར་གྱི་འདབ་མ་བརྒྱད་ཀྱི་ནང་ན་རླུང་དང་བདུད་རྩི་ལྔ་ཆར་འདྲེས་པའི་ཁུ་བ་རྒྱུ་བས་སོ། ། པུ་ཛ་ཨུ་ལ་ཞེས་སོགས་ཀྱིས་སྤྱི་བོ་ལ་སོགས་པའི་གནས་ཉི་ཤུ་རྩ་བཞི་བསྟན། འདི་དག་གནས་སུ་མཁའ་འགྲོ་མ། ། རྩ་ཡིན་དཔའ་བོ་ཉི་ཤུ་བཞི། །
ལུས་ཀྱི་ཁམས་སུ་བརྟག་པར་བྱ། ། ཞེས་པ་ལ་རྣལ་འབྱོར་མ་རྣམས་ཀྱི་བསྐྱེད་གཞི་ནི། ལུས་ཀྱི་གནས་དེ་རྣམས་ན་གནས་པའི་མི་ཕྱེད་མ་ལ་སོགས་པའི་རྩ་ཉི་ཤུ་རྩ་བཞི་པོ་དེ་རྣལ་འབྱོར་མ་རྣམས་ཀྱི་བསྐྱེད་གཞི། སོ་དང་སེན་མོ་འབབ་པ་ལ་སོགས་པའི་རྩ་ནང་དེ་རྣམས་ན་གནས་པའི་ཁམས་ཉི་ཤུ་རྩ་བཞི་པོ་དེ་དཔའ་བོ་རྣམས་ཀྱི་བསྐྱེད་གཞིའོ། ། དེ་ཡང་སྤྱི་བོ་པུལླི་ར་མ་ལ་ཡར་ཁཎྜ་ཀ་པཱ་ལ་དང་རབ་གཏུམ་མོའོ། ། གཞུང་དུ་པུལླི་ར་མ་ལ་ཡར་དངོས་སུ་སྦྱར་བ་མེད་ཀྱང་། པུ་ཛ་ཞེས་སོགས་བཤད་ནས། དེ་དག་ཀྱང་གང་ཞེ་ན་གོ་རིམ་ཇི་ལྟ་བར་ཞེས་པའི་ཚིག་ལ་བརྟེན་ནས་དེ་ལྟར་དོན་གྱིས་ཐོབ་པའོ། ། ལྷག་མ་རྣམས་ནི་གོ་སླའོ། ། གནས་དང་ཉེ་བའི་གནས།
ཞིང་དང་ཉེ་བའི་ཞིང་ཞེས་སོགས་བཤད་པ་ནི་ཕ་རོལ་ཏུ་ཕྱིན་པའི་ཐེག་པ་ནས་བཤད་པའི་ས་དང་པོ་རབ་ཏུ་དགའ་བ་ནས། བཅུ་པ་ཆོས་ཀྱི་སྤྲིན་གྱི་བར་གྱི་ས་བཅུ་དང་དོན་གཅིག དེ་ཡང་ལུས་ཀྱི་རྩ་གནས་དེ་དང་དེའི་རླུང་སེམས་དབུ་མར་ཐིམ་པ་ལས། ས་བཅུའི་རྟོགས་པ་སྐྱེ་ཞེས་པའི་དོན་ཡིན་ལ། དེ་ཡང་ཐུགས་འཁོར་གྱི་རྩ་མདུད་བཞི་བཞི་ལ་ས་རེ་རེ་དང་། གསུང་དང་སྐུའི་གནས་གཉིས་གཉིས་ལ་ས་རེ་རེ་གཞག་པ་ནི་རླུང་དབུ་མར་ཐིམ་དཀའ་བ་དང་སླ་བའི་ཁྱད་པར་རོ། ། གསུམ་པ་ཆོས་སྐུ་ལམ་དུ་བྱེད་པའི་སྒྲུབ་ཐབས་ནི། བྱང་ཆུབ་ཕྱོགས་ཀྱི་རང་བཞིན་ཅན། ། མེ་ལོང་གཟུགས་བརྙན་བཞིན་གསལ་ལྟ། ། ཞེས་པས་བསྟན་ཏེ།
དེ་ཡང་བྱང་ཕྱོགས་སོ་བདུན་བསྒོམ་པའི་ཚེ་ཆོས་སྐུ་སྟོང་པ་ཉིད་ལམ་དུ་བྱེད་པ་ཡིན་ཅིང་། ལྷ་སོ་བདུན་མེ་ལོང་གི་ནང་གི་གཟུགས་ཅན་བཞིན་བསྒོམ་པའི་ཚེ་ན་སྣང་བ་ལམ་དུ་བྱེད་པ་སྟེ་སྣང་བ་སྟོང་བ་ཟུང་དུ་འཇུག་པའོ། ། དམ་ཚིག་པ་བསྐྱེད་པ་བསྙེན་པའི་ཡན་ལག་གོ། ༈ །།གཉིས་པ་གོ་ཆ་འགོད་པ་ཉེ་བར་བསྒྲུབ་པའི་ཡན་ལག་ནི། དེ་ནས་གོ་ཆ་གཉིས་ཤེས་ནས། ། ཞེས་པས་མདོར་བསྟན། སྙིང་ག་མགོ་བོ་སྤྱི་གཙུག་དང་། ། ཕྲག་པ་མིག་དང་ཡན་ལག་ལ། ། ཞེས་པ་དཔའ་བོའི་གོ་ཆ་འགོད་པའི་གནས་དང་། རྡོར་སེམས་རྣམ་སྣང་གར་དབང་ཕྱུག །
ཁྲག་འཐུང་ཉི་མ་རྟ་མཆོག་བསམ། ། ཞེས་པས་དཔའ་བོའི་གོ་ཆ་འགོད་པར་བསྟན། ཡུམ་གྱི་གོ་ཆ་འགོད་པ་ཡང་དེས་རིགས་འགྲེའོ། ། གོང་དུ་ལྷ་འགོད་པར་བཤད་ཀྱང་། ཨོཾ་ཧ་ན་མ་ཧི་ཞེས་སོགས་སྔར་འགོད་པར་ཡང་བཤད་པས་སྔགས་བཀོད་ནས་ལྷའི་རྣམ་པ་བསྒོམ་པ་ཉིད་ཕྱག་ལེན་ལ་མཛད་དོ། ། དཔའ་བོ་གཅིག་སྒྲུབ་ཀྱི་རྒྱུད་ལས། གལ་ཏེ་དངོས་གྲུབ་མཆོག་འདོད་ན། ། ལྷ་དང་སྔགས་ལ་ཁྱད་པར་མེད། ། ཅེས་བཤད་པ་ལྟར་རོ། མངོན་བརྗོད་ལས།
ཡི་གེ་ཡོངས་སུ་གྱུར་པ་ལས་ལྷ་འགོད་པར་བཤད། ཀུན་སྤྱོད་ལས། ཡི་གེ་ཉིད་བཀོད་ནས་ལྷར་མོས་པ་བྱེད་པར་བཤད་དོ། ། གསུམ་པ་སྒྲུབ་པའི་ཡན་ལག་ཡེ་ཤེས་ཀྱི་འཁོར་ལོ་སྤྱན་འདྲེན་པ་ནི། ཡེ་ཤེས་འཁོར་ལོ་རྣམ་པར་བསྒོམ། ། ཞེས་པས་མདོར་བསྟན། སྔགས་དང་ཞེས་སོགས་ཀྱིས་རྒྱས་པར་བཤད་དོ། ། ཕེཾ་གྱི་སྔགས་དང་འབར་བའི་ཕྱག་རྒྱའི་སྦྱོར་བ་ཡིས་ཡེ་ཤེས་ཀྱི་འཁོར་ལོ་སྤྱན་དྲངས། ཆུ་གཉིས་སྔོན་དུ་འགྲོ་བ་ཉེར་སྤྱོད་ཀྱིས་མཆོད་ནས་རང་གི་ཛཿཧཱུྃ་བཾ་ཧོཿལུས་ལ་གཞུག་གོ ། བཞི་པ་བསྒྲུབ་པ་ཆེན་པོའི་ཡན་ལག་ལ།
དེ་བཞིན་རྒྱུན་གྱི་དབང་བསྐུར་ནས། ། ཞེས་པ་སྟེ་སྔར་གྱི་སྔགས་དང་ཕྱག་རྒྱས་དབང་གི་ལྷ་སྤྱན་དྲངས་ལ་སྔར་བཞིན་མཆོད་ནས་གསོལ་བ་བཏབ་པས། ཨོཾ་སརྺ་ཏ་ཐཱ་ག་ཏ་ཞེས་སོགས་ཀྱི་སྔགས་ཀྱིས་བྱང་ཆུབ་ཀྱི་ཆུ་རྒྱུན་གྱི་དབང་བསྐུར། ཅོད་པན་རང་གི་ལྷག་པའི་ལྷ། ། ཞེས་པ་ལ་གཙོ་བོ་ལ་མི་བསྐྱོད་པ། ཡུམ་ལ་རྣམ་སྣང་། སྙིང་པོའི་རྣལ་འབྱོར་མ་བཞི་རིན་པོ་ཆེའི་རིགས་ཡིན་པས་རིན་འབྱུང་། ཐུགས་ལ་མི་བསྐྱོད་པ། གསུང་ལ་འོད་དཔག་མེད། སྐུ་འཁོར་ལ་རྣམ་སྣང་།
སྒོ་མཚམས་མ་རྣམས་ཕྲིན་ལས་ཀྱི་ལྷ་ཡིན་པས་དོན་གྲུབ་ཀྱིས་དབུ་བརྒྱན་པར་བཞེད་ཅིང་། ཡང་ཇོ་བོ་ནཱ་རོ་ཏ་པའི་བཞེད་པས་བཅོམ་ལྡན་འདས་རྡོ་རྗེ་རྣལ་འབྱོར་མ་གཙོ་བོའི་ལྷན་ཅིག་སྤྱོད་མའི་ཡུམ་ཡིན་པ་ལྟར་མ་མོ་བཅུ་གཉིས་ཀྱང་བཅོམ་ལྡན་འདས་ཀྱི་ལྷན་ཅིག་སྤྱོད་པའི་ཡུམ་ཡིན་པས། བཅོམ་ལྡན་འདས་ཧཱུྃ་ལས་བསྐྱེད་པ་ལྟར་མ་མོ་བཅུ་གཉིས་ཀྱང་ཧཱུྃ་ལས་བསྐྱེད་པས་ཆོག་ཅིང་། མ་མོ་བཅུ་གཉིས་ལ་གཙོ་བོས་དབུ་བརྒྱན་པར་བཤད་དོ། ། ཨོཾ་སརྺ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ཨ་བྷི་ཥེ་ཀ་ཏ་ནི་མངོན་པར་དབང་བསྐུར་བ། ས་མ་ཡ་ནི་དམ་ཚིག ཤྲཱི་ནི་དཔལ་ཏེ། དེ་ལྟར་ན་དེ་བཞིན་གཤེགས་པ་ཐམས་ཅད་ཀྱི་མངོན་པར་དབང་བསྐུར་བའི་དམ་ཚིག་དཔལ་ཞེས་པའོ། ། ཨ་བྷི་དྷ་ནའི་འགྲེལ་པ་ཤུ་རཾ་ག་ཝརྨས་མཛད་པ་ལས།
ཨོཾ་སརྺ་ཏ་ཐཱ་ག་ཏ་ཞེས་པས་བུམ་དབང་བསྐུར། ས་མ་ཡ་ཞེས་པས་དམ་ཚིག་གི་རྫས་ལྕེ་ལ་འཇོག་པས་གསང་དབང་། ཤྲཱི་ནི་དཔལ་ཏེ། གཉིས་སུ་མེད་པའི་ཡེ་ཤེས་གང་ལ་ལྡན་པ་དེ་དཔལ་ཡིན་པས། ཕྱག་རྒྱ་དང་སྙོམས་འཇུག་བྱས་པས་བདེ་སྟོང་གཉིས་སུ་མེད་པའི་ཡེ་ཤེས་སྐྱེས་པ་ཤེས་རབ་ཡེ་ཤེས་ཀྱི་དབང་། དེའི་དོན་ལ་མཉམ་པར་འཇོག་པ་དབང་བཞི་པ་སྟེ། དབང་བཞི་ཀ་བསྟན་པར་འདོད། འདིར་ལམ་དུས་ཀྱི་དབང་ལེན་ན་རྒྱས་འབྲིང་བསྡུས་གསུམ་ལས། རྒྱས་པ་ནི་བདག་འཇུག་ཇི་ལྟ་བ་བཞིན་ལེན། འབྲིང་བུམ་བཟླས་དོར་བ།
བསྡུས་པ་ནི་བདག་བསྐྱེད་བསྒོམ་པ་ཡེ་ཤེས་དགུག་གཞུག་གི་བར་བྱ། དབང་གི་ལྷ་དྲུག་ཅུ་རྩ་གཉིས་མདུན་གྱི་ནམ་མཁར་སྤྱན་དྲངས་པ་ལ། མཆོད་བསྟོད་བདག་ཉིད་བསམ་མི་ཁྱབ། ། བདག་ལ་དབང་ནི་བསྐུར་བར་མཛོད། ། ཅེས་པ་མན་གྱིས་ལེན་ནོ། ། དེ་ལ་མཆོད་པ་ལ་སྔགས་མཆོད་དང་བཟླས་པའི་སྔགས་ཕྱོགས་གཅིག་ཏུ་བསྟན་པ་ནི། ཨོཾ་ཤྲཱི་བཛྲ་ཧཻ་རུ་རུ་ཀཾ་ཞེས་སོགས་སོ། ། རབ་ཏུ་འབད་དེ་མཆོད་ནས་ནི། ། ཞེས་པས་ཉེར་སྤྱོད་ནས་བསྟོད་པའི་མཆོད་པའི་བར་བྱེད། བཟླས་པའི་རྣལ་འབྱོར་ནི།
དུང་ཆེན་ཕྲེང་བ་ཆོ་ག་བཞིན་བྱིན་གྱིས་བརླབས་པ་དེ་བླངས་ནས་ནི། ཇི་སྲིད་སྐྱོ་བར་མ་གྱུར་བར་དུ་བཟླས་སོ། ། དེས་བསྐྱེད་རིམ་བསྟན་ཟིན་ཏོ། ། རྫོགས་པའི་རིམ་པའི་རྣལ་འབྱོར་འོག་ནས་འབྱུང་བ་སྐབས་འདིར་བླངས་ཏེ་བསྒོམས་ན། རྟག་ཏུ་སྙིང་ལ་གནས་པ་ཡིས། ། ཐིག་ལེ་གཅིག་ལ་འགྱུར་མེད་དེ། ། ཞེས་གསུངས་པའི་དོན། ཡིད་གཞན་དུ་མ་ཡེངས་པར་བསྒོམ་ན། དེ་སྒོམ་བྱེད་པའི་སྐྱེ་བོ་ལ། ། ངེས་པར་ཡེ་ཤེས་སྐྱེ་བར་འགྱུར། །
ཞེས་ཏེ། འདི་ནི་རིམ་པ་ལྔའི་བདག་བྱིན་གྱིས་བརླབས་པའི་རིམ་པ་ས་བོན་དང་བཅས་པ་དང་། ས་བོན་མེད་པ་གཉིས་ཀྱི་ནང་ནས་ས་བོན་དང་བཅས་པ་སྟེ་བསྐྱེད་གཞི་དང་བཅས་པའོ། ། རྩ་བའི་དམིགས་པ་དང་ཡན་ལག་གི་དམིགས་པ་གཉིས་ཀྱི་ནང་ནས། རྩ་བའི་དམིགས་པ་འདིས་མཚོན་ནས་རིམ་པ་ལྔ་ཆར་ཡང་བསྒོམ་པར་བྱའོ། ། དེ་ནས། བསམ་གཏན་མི་ནུབ་རྣལ་འབྱོར་པ། ། ཞེས་པ་ནི་དེ་ལྟ་བུའི་བསམ་གཏན་ཕྱིའི་ཧེ་རུ་ཀ་ཡབ་ཡུམ་ལུས་དཀྱིལ་གྱི་ལྷ་དྲུག་ཅུ་རྩ་གཉིས་དང་བཅས་པ་ལ་སེམས་འཛིན། གཏན་ནས་མི་ནུས་པའི་རྣལ་འབྱོར་པ་དེས་མཉམ་བཞག་དེ་ལས་ལངས་ཏེ། གོ་ཆ་ཆེན་པོ་ལ་སོགས་པ་དཔའ་བོའི་གོ་ཆ་དང་།
དཔའ་མོའི་གོ་ཆས་བསྲུང་སྟེ། རྗེས་སྤྱོད་ཀྱི་གནས་སྐབས་སུ། རང་གི་ལྷག་པའི་ལྷ་སྦྱོར་བ་སྟེ། ཧེ་རུ་ཀའི་ང་རྒྱལ་དང་ལྡན་པས་སེམས་ཅན་ཀུན་ལ་བརྟག་པར་བྱ་བ་སྟེ། ཕན་པའི་བསམ་པའམ། སྣང་བ་ཐམས་ཅད་ལྷའི་དངོས་པོར་བསྒོམ་པ་སྐུའི་དགའ་བ། ངག་ཏུ་རྐང་པ་བརྒྱད་པའི་སྔགས་འདོན་པ་གསུང་གི་དགའ་བ། ཚངས་པར་སྤྱོད་པ་རྟག་ཏུ་བསམ་པ་ནི་རྟོག་པ་རགས་པ་རྣམས་སྤངས་ཤིང་ཇེ་ཆུང་དུ་བཏང་བའི་སྒོ་ནས་ཐུགས་ཀྱི་དགའ་བའོ། ། དེ་ནས་ཁ་ཟས་ཀྱི་རྣལ་འབྱོར་ལ། ཟས་ཀྱི་རྡོ་རྗེ་སེམས་སོགས་དང་། །
ཞེས་པ་ནི་ལག་པའི་མཐེ་བོང་ལ་རྡོ་རྗེ་སེམས་དཔའ་འགོད་པ་སོགས་ལག་མཆོད་དང་སྙིང་ཁའི་དཀྱིལ་འཁོར་སྦྱིན་སྲེག་བྱ། ། ཞེས་པ་ནི་ནང་གི་སྦྱིན་སྲེག་གི་ཚུལ་གྱིས་ལོངས་སྤྱོད། ཞི་བའི་བཏུང་བ་བཞིན་མྱང་བས། ། རྟག་པའི་དངོས་གྲུབ་ཐོབ་པར་འགྱུར། ། ཞེས་པ་ནི། ཞི་བ་ནི་ལྷ་སྟེ། རང་བཞིན་གྱིས་མི་དགེ་བ་ཤས་ཆུང་བས་ན་ཞི་བའོ། ། ལྷ་བདུད་རྩི་མྱོང་བའི་ཚེ་དལ་བར་མྱོང་བ་དང་། ཡིད་གཞན་དུ་མ་ཡེངས་པར་མྱོང་བ་དང་། བྱ་བ་ལ་དམིགས་པ་དང་།
རོ་ཕྱིན་པར་མྱོང་བ་ལྟར། ལྷའི་རྣལ་འབྱོར་ལ་མཉམ་པར་བཞག་པ་དང་། མགྱོགས་པར་ལོངས་སྤྱད་ན་རྣལ་འབྱོར་མི་གསལ་བས་དལ་བར་བཟའ་བ་དང་། ཞི་རྒྱས་དབང་དྲག་ལ་སོགས་པའི་ལས་ལ་དམིགས་ཏེ་བཟའ་བ་དང་། རོ་མྱང་བར་བྱས་ཏེ་ལོངས་སྤྱོད་པ་ནི་ཞི་བའི་བཏུང་བ་བཞིན་མྱངས་པས་ཞེས་པའོ། ། དེ་ལྟར་ལོངས་སྤྱད་པས་རྟག་པའི་དངོས་གྲུབ་སྟེ་ཚེ་རིང་བའི་དངོས་གྲུབ་ཐོབ་པར་འགྱུར་རོ། ། གཏོར་མའི་རྣལ་འབྱོར་ནི། དམ་ཚིག་རྫས་སོགས་ལེགས་གནས་པས། ། མཚན་ཕྱེད་གྱུར་ནས་གཏོར་མ་སྦྱིན། ། ཞེས་སོགས་སྒྲུབ་ཐབས་ལྟར་རོ། །
མཚན་ཕྱེད་གྱུར་ནས་ཞེས་པ་ནི། མཚན་མོའི་དུས་སུ་འབྱུང་པོ་རྒྱུ་བ་ཤས་ཆེ་བས། དེ་རྣམས་ལ་ཕན་ཤིན་ཏུ་རྒྱ་ཆེ་བའོ། ། ལམ་གྱི་མངོན་པར་རྟོགས་པ་བསྟན་ཟིན་ཏོ། ། འབྲས་བུའི་མངོན་པར་རྟོགས་པ་ལ། གནས་སྐབས་དང་མཐར་ཐུག་གི་འབྲས་བུ་གཉིས། དང་པོ་ནི། ཁ་ཊྭཾ་ག་ནི་ལྷ་ཡི་སྐུ། ། ཤེས་རབ་ཌ་མ་རུ་ཡི་སྒྲ། ། ཉིན་མོ་བཅོམ་ལྡན་རྡོ་རྗེ་ཅན། །
རྣལ་འབྱོར་མ་ནི་མཚན་མོར་བཤད། ། གཉིས་མེད་ཡེ་ཤེས་སེམས་ལྡན་པས། ། མི་བྱ་བ་ནི་ཅི་ཡང་མེད། ། འཇིགས་པ་ཐམས་ཅད་རྣམ་སྤངས་ཏེ། ། དཔའ་བོ་སེང་གེ་བཞིན་དུ་སྤྱོད། ། ཅེས་པ་རྣམས་ཀྱིས་སྟོན་ཏེ། དེ་ཡང་སྤྲོས་བཅས་དང་སྤྲོས་མེད་ཀྱི་སྤྱོད་པ་བྱེད་པའི་སྐབས་སུ། བདེ་བས་མྱོངས་ནས་བསྐྱེད་རིམ་བསྒོམ་པ་བརྗེད་ཀྱིས་དོགས་ནས་མི་བརྗེད་པའི་བརྡར་ཁ་ཊྭཾ་ཀ་འཆང་སྟེ། དེ་ནི་ལྷ་སྐུ་བདེ་བ་ཆེན་པོའི་ཡེ་ཤེས་མཚོན་པ་ཡིན་པས་སོ། ། རྫོགས་རིམ་བསྒོམ་པ་མི་བརྗེད་པའི་ཌཱ་མ་རུ་འཆང་སྟེ།
ཤེས་རབ་ནི་རྡོ་རྗེ་རྣལ་འབྱོར་མ་ཡིན་ལ། དེ་ཡང་ཀུན་རྫོབ་ཀྱི་རྡོ་རྗེ་རྣལ་འབྱོར་མ་ལྷ་སྐུ་ཞལ་ཕྱག་གི་རྣམ་པ་ཅན་དང་། དོན་དམ་པའི་རྡོ་རྗེ་རྣལ་འབྱོར་མ་གཉིས་ལས། འདིར་ནི་དོན་དམ་པའི་རྡོ་རྗེ་རྣལ་འབྱོར་མ་ཡིན་ལ། ཌ་མ་རུ་དེ་ཡང་སྒྲ་གྲག་སྟོང་མཚོན་པས་སོ། ། ཉིན་མོ་ནི་སྣང་བ་དང་བཅས་པ་ཡིན་ལ། དེས་ཡབ་དཔའ་བོ་མཚོན་ཏེ་ཡབ་དཔའ་བོ་རྣམས་ནི་སྣང་བ་དང་ཐབས་ཀྱི་ཆ་ཡིན་པས་སོ། ། མཚན་མོ་ནི་སྣང་བ་ནུབ་པ་ཡིན་ལ། དེས་ནི་རྣལ་འབྱོར་མ་རྣམས་མཚོན་ཏེ་སྟོང་པ་དང་ཤེས་རབ་རྣམ་པར་རྟོག་པ་དང་། སྤྲོས་པའི་མཚན་མ་ནུབ་པ་ཡིན་པས་དེ་ལྟ་བུའི་བདེ་སྟོང་གཉིས་སུ་མེད་པའི་ཡེ་ཤེས་ཀྱི་སེམས་དང་ལྡན་པས།
ལུས་ཀྱི་མཆོང་རྒྱུག་དང་། ངག་གི་སྨྲས་བརྗོད་ལ་སོགས་པ་མི་བྱ་བ་ནི་ཅི་ཡང་མེད་ཅེས་པས་སོ། ། འདི་བྱས་ན་རུང་ངམ་མི་རུང་སྙམ་པ་ལ་སོགས་པའི་འཇིགས་པ་ཐམས་ཅད་རྣམ་པར་སྤངས་ཏེ། རི་དྭགས་ཀྱི་རྒྱལ་པོ་སེང་གེ་གཅན་གཟན་གང་ན་གནས་རྣམས་ལ་བག་ཚ་བ་མེད་པ་ལྟར། དེ་ལྟ་བུའི་དཔའ་བོ་རྣལ་འབྱོར་པ་དེ་དག་བག་ཚ་བ་མེད་པར་ཡུལ་འཁོར་གྱི་དབུས་ན་སྤྱོད་དོ། ། དེ་ལྟ་བུའི་སྤྱོད་པ་སྤྱད་པ་ལ་བརྟེན་ནས་གནས་སྐབས་ཀྱི་འབྲས་བུས་བཅུའི་རྟོགས་པ་སྐྱེའོ། ། གཉིས་པ་མཐར་ཐུག་གི་འབྲས་བུ་ནི། མྱ་ངན་འདས་འབྱུང་དཔའ་བོ་རྣམས། ། ཞེས་ནས། རྣལ་འབྱོར་མ་ནི་ས་སྟེང་དཀོན། །
ཞེས་པའི་བར་གྱིས་སྟོན། མྱ་ངན་འདས་འབྱུང་དཔའ་བོ་རྣམས། ། དྲུག་པ་ཡིད་ཀྱི་སྤྲུལ་བ་སྟེ། ། ཞེས་པ་ནི། ཐབས་མི་གནས་པའི་མྱ་ངན་ལས་འདས་པ་ལས་བྱུང་བའི་དཔལ་ཧེ་རུ་ཀ་ལ་སོགས་པའི་དཔའ་བོ་རྣམས། དྲུག་པ་ཡིད་ཀྱི་རྣམ་པར་ཤེས་པའི་སྤྲུལ་པ་སྟེ། ཡུལ་ཅན་བདེ་བ་ཆེན་པོའི་ཡེ་ཤེས་དེ་ཡབ་ཏུ་བསྟན་པ་ཡིན་ནོ། ། དག་པ་ཆོས་ཀྱི་སྤྲུལ་པ་ནི། ། ཕག་མོའི་གཟུགས་སུ་བསྟན་པ་ཡིན། ། ཞེས་པ་ནི།
ཡིད་ཤེས་ཀྱི་ཡུལ་དུ་གྱུར་པའི་གཟུང་འཛིན་གྱིས་དག་པའི་ཆོས་ཀྱི་སྤྲུལ་པ་སྟེ། སྤྲོས་པའི་མཐའ་ཐམས་ཅད་དང་བྲལ་བའི་སྟོང་པ་ཉིད་དེ་ཕག་མོའི་གཟུགས་སུ་བསྟན་པ་ཡིན་ནོ། ། སེམས་ལ་རྣམ་གནས་རྣལ་འབྱོར་པ། ། མྱ་ངན་འདས་པ་མི་སྟོན་ཏོ། ། ཞེས་པ་ནི་སེམས་ལ་རྣམ་པར་གནས་པ་སྟེ། བདེ་སྟོང་གི་ཡེ་ཤེས་དང་ལྡན་པའི་རྣལ་འབྱོར་པ་དེ་མྱ་ངན་ལས་འདས་པ་སྟེ། འཆི་བའི་དུས་བྱེད་པ་མི་སྟོན་པར། ཚེ་འདི་ལ་ཕྱག་ཆེན་མཆོག་གི་དངོས་གྲུབ་ཐོབ་པར་འགྱུར་རོ། ། གལ་ཏེ་འཕོ་འགྱུར་རྣལ་འབྱོར་པ། ། མཁའ་ལ་སྤྱོད་པའི་གནས་སུ་འཁྲིད། །
ཅེས་པ་ནི་གལ་ཏེ་རྣལ་འབྱོར་པ་དེ་བརྩོན་འགྲུས་ཆུང་བ་དང་། དམ་ཚིག་ཉམས་ཆག་ཅུང་ཟད་ཙམ་གྱི་དབང་གིས་ཚེ་འདི་ལ་མཆོག་གི་གོ་འཕང་མ་ཐོབ་པར་འཕོ་བར་གྱུར་པ་སྟེ། འཆི་བའི་དུས་བྱས་ན་བདེ་སྟོང་གི་ཡེ་ཤེས་དང་ལྡན་པ་དེ་དཔའ་བོ་དང་རྣལ་འབྱོར་མ་རྣམས་ཀྱིས་མཁའ་སྤྱོད་བདེ་བའི་གནས་སུ་འཁྲིད་པར་བྱེད་པའོ། ། དེ་ལྟ་བུའི་དཔའ་བོ་ཆེན་པོ་དང་རྣལ་འབྱོར་མ་དང་། ལམ་ཟབ་མོ་ནི་ས་སྟེང་ན་དཀོན་ནོ། ། གསུམ་པ་སྒྲུབ་ཐབས་མཐར་ཕྱིན་པའི་བྱ་བ་ནི། ཆོ་ག་སྣ་ཚོགས་ཉམས་དགའ་བ། ། ཞེས་སོགས་ཀྱིས་བསྟན་ཏེ། དེ་ལ་ཆོ་ག་སྣ་ཚོགས་ནི་མངལ་སྐྱེས་དང་སྒོང་སྐྱེས་སྐུ་གསུམ་ལམ་བྱེད་ལ་སོགས་པའི་ཆོ་ག་སྣ་ཚོགས་པ་སྟེ། རང་གི་འདོད་བྱའི་གོ་འཕང་ཐོབ་པར་བྱེད་པས་ན་ཉམས་དགའ་བའོ། །
བསམ་པ་སྣ་ཚོགས་གཟུང་བའི་ཕྱིར། ། རྡོ་རྗེ་འཆང་གིས་གསུངས་པ་སྟེ། ། ཞེས་པ་ནི། མངོན་བརྗོད་ལས་གསུངས་པའི་ཕྱིར་མངལ་སྐྱེས་ཀྱི་དཀྱིལ་འཁོར་བདུན་ཅུ་རྩ་གཉིས་པོ་རྣམས་ནི་གདུལ་བྱ་བསམ་པ་སྣ་ཚོགས་རྣམས་རྗེས་སུ་གཟུང་བའི་ཕྱིར་རྡོ་རྗེ་འཆང་གིས་གསུངས་པའོ། ། དེ་ཉིད་མེད་ན་འཆིང་འགྱུར་ལ། ། གང་ཞིག་དེ་ཉིད་ཡོད་གྱུར་ན། ། དེ་དག་ཐམས་ཅད་གྲོལ་བའི་རྒྱུ། ། ཞེས་པ་ནི་བདག་མེད་པར་རྟོགས་པའི་ལྟ་བ་དེ་ཉིད་མེད་ན་གྲོལ་བྱེད་ཀྱི་ལམ་གསུངས་པ་རྣམས་ཀྱང་འཆིང་བའི་རྒྱུར་འགྱུར་ལ། གང་ཞིག་དེ་ཉིད་ཡོད་པར་གྱུར་ན་གྲོལ་བྱེད་དུ་མ་ཟད་འཆིང་བྱེད་ཀྱང་གྲོལ་བའི་རྒྱུ་ཡིན་ནོ། ། དེ་དག་གིས་ནི་གྲུབ་ཆེན་དྲིལ་བུ་པ་ལུགས་ཀྱི་འཁོར་ལོ་བདེ་མཆོག་གི་སྒྲུབ་ཐབས་བཤད་པ་བསྟན་ཟིན་ཏོ།།
༈ །།འདིར་སྨྲས་པ། སྔོན་བྱོན་མཁས་དང་གྲུབ་པའི་སྐྱེས་ཆེན་རྣམས། ། མཁའ་ལ་སྤྱོད་པའི་དོ་རར་གཤེགས་པའི་ལམ། ། འཁོར་ལོ་སྡོམ་པའི་ཉེ་ལམ་འདི་ཡིན་ཞེས། ། མ་བསྒྲིབས་སྐྱེ་བོ་ཀུན་གྱི་རྣ་བར་གསལ། ། དེ་འདྲའི་ཟབ་ཆོས་མཁའ་འགྲོའི་ཁ་རླངས་ཅན། ། འབད་པ་ཆུང་ངུས་བཙན་ས་ཟིན་ནུས་པའི། ། ཟབ་ལས་ཆེས་ཟབ་མན་ངག་བདུད་རྩི་རྣམས། ། དེང་དུས་ཁོ་བོའི་ཡང་མཛོད་དམར་་་་་་སྙིང་གི་དཀྱིལ་དུ། པོར་གནས།
དེ་ཕྱིར་སྐལ་བཟང་དཔྱོད་ལྡན་འགའ་ཡོད་ན། ། ཚུར་བྱོན་བརྒྱུད་ལྡན་བླ་མ་མཉེས་བྱས་ནས། ། རྙེད་དཀའི་དལ་འབྱོར་དོན་ཡོན་བྱ་བ་གཅེས། ། བར་སྐབས་ཀྱི་ཚིགས་སུ་བཅད་པའོ།། ༈ །།ད་ནི་གོང་དུ་བཤད་པའི་གྲུབ་ཆེན་རྣམ་གསུམ་གྱིས་བཀྲལ་བའི་སྒྲུབ་ཐབས་གསུམ་པོ་དེ་དག་ལ་ཕྱིས་ཀྱི་དགེ་བའི་བཤེས་གཉེན་ཀུན་མཁྱེན་བུ་སྟོན་ཆེན་པོ་དང་། ཆོས་རྗེ་རི་བོ་དགེ་ལྡན་པ་སོགས་ཀྱི་རང་བཟོའི་འགྲེལ་ཚུལ་སྣ་ཚོགས་དང་བཅས་པས། བསྟན་པའི་མངའ་བདག་འཁྲུལ་བའི་དྲི་མ་དང་བྲལ་བའི་དཔལ་ལྡན་ས་སྐྱ་པའི་རྗེ་བཙུན་གོང་མ་རྣམས་ཀྱི་བཞེད་པའི་འཁོར་ལོ་བདེ་མཆོག་གི་ལམ་སྲོལ་ལ་ཟུར་ཟ་བའི་ལོག་རྟོག་གི་ཆ་མང་དུ་འབྱུང་བ་དེ་དག་གི་ནང་ནས་འདིར་སྒྲུབ་ཐབས་གསུམ་ཀའི་ལོག་རྟོག་ཆེ་རགས་རྣམས་དགག་པར་བྱ་སྟེ། དེ་ཡང་བཅོམ་ལྡན་འདས་འཁོར་ལོ་བདེ་མཆོག་ཉིད་ཀྱི་རྩ་རྒྱུད་རྒྱས་པའི་དོན་བསྡུས་པ་ཉུང་ངུ་འདི། བཤད་པའི་རྒྱུད་སངས་རྒྱས་མཉམ་སྦྱོར་སོགས་ཀྱིས་མ་རྒྱུད་སྤྱིའི་ལམ་སྲོལ་དང་མཐུན་པར་བཀྲལ་བ་དང་། སྡོམ་པ་འབྱུང་བས།
གསང་འདུས་མི་བསྐྱོད་པའི་ལམ་སྲོལ་ལྟ་བུར་བཀྲལ་བ་དང་། མཁའ་འགྲོ་རྒྱ་མཚོས། དུས་ཀྱི་འཁོར་ལོའི་ལམ་སྲོལ་དང་མཐུན་པར་བཀྲལ་བ་དང་། འབྱུང་དང་མཁའ་འགྲོ་ཀུན་སྤྱོད་དང་། ། ཁ་སྦྱོར་རྒྱུད་དང་བླ་མ་སྟེ། ། བཤད་པ་རྣམ་པ་ལྔ་རུ་ངེས། ། ཞེས་པའི་ཧེ་རུ་ཀ་མངོན་འབྱུང་། རྡོ་རྗེ་མཁའ་འགྲོ རྣལ་འབྱོར་མ་ཀུན་སྤྱོད། སམྦུ་ཊི། མངོན་བརྗོད་བླ་མ་སྟེ་ལྔས་རྣལ་འབྱོར་གསང་མཐའི་ལམ་སྲོལ་དུ་བཀྲལ་བ་སྟེ།
བབས་སྲོལ་མི་འདྲ་བ་བཞིར་གསུངས་ཤིང་། དེ་རེ་རེ་ལ་ཡང་པཎ་གྲུབ་ཚད་ལྡན་དག་གིས་ལམ་སྲོལ་མི་འདྲ་བ་དུ་མར་བཀྲལ་བ་དང་བཅས་པ་རྣམས་ཀྱང་མ་འདྲེས་པར་སོ་སོར་བཤད་དགོས་ཏེ་དེ་དག་ཀྱང་གདུལ་བྱ་སོ་སོ་རྗེས་སུ་འཛིན་པ་ལ་དགོངས་པའི་ཕྱིར་ཏེ། རྩ་བའི་རྒྱུད་ལས། ཇི་སྲིད་མདོ་བྱ་སྤྱོད་པ་དང་། ། རྣལ་འབྱོར་གསང་མཐའི་དབྱེ་བ་ཡིས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུངས་པས་སོ། ། དེ་ལ་ཁ་ཅིག དེ་དག་ནི་བསྲེས་ཀྱང་འགལ་བ་མེད་དོ། །
དེ་རྣམས་བདེ་མཆོག་གི་སྲོལ་ཙམ་དུ་གཅིག་པའི་ཕྱིར་རོ། ། ཞེ་ན། མ་ཡིན་ཏེ། དེ་ལྟ་ན་ཉན་ཐོས་སྡེ་པ་བཞི་དང་། བྱང་སེམས་དབུ་སེམས་གཉིས་དང་། གསང་སྔགས་རྒྱུད་སྡེ་བཞི་པོ་རྣམས་ཀྱི་སྡོམ་པ་ལེན་ཆོག་སོགས་བསྲེས་ཀྱང་འགལ་བ་མེད་པར་འགྱུར་ཏེ། དེ་རྣམས་འདུལ་བ་ཙམ་དང་མདོ་སྡེ་ཙམ་དང་། རྒྱུད་སྡེ་ཙམ་གྱི་སྲོལ་དུ་གཅིག་པར་འདུག་པའི་ཕྱིར་རོ། ། དེ་ལ་འདོད་པ་གྲུབ་བོ་ཞེ་ན་དེ་ལྟ་མ་ཡིན་ཏེ། དེ་དག་དེ་བཞིན་བསྲེས་ན་སོ་སོའི་ཆོ་ག་འཇིག་ཅིང་།
སྡོམ་པ་མི་ཆགས་པ་སོགས་ཀྱི་ཉེས་པ་མཐའ་ཡས་པ་གསུངས་པའི་ཕྱིར་རོ། ། བརྒལ་ལན་ནི། ཁྱོད་ཀྱི་འདོད་པ་ལྟར་ན། འཁོར་ལོ་བདེ་མཆོག་ལ་བཅོམ་ལྡན་འདས་ཀྱིས་ལམ་མ་སྲོལ་བཞི་ལ་སོགས་པ་གསུངས་ཀྱང་དོན་མེད་པར་འགྱུར་ཏེ། ལམ་སྲོལ་གཅིག་ཏུ་འདུས་པར་འདུག་པའི་ཕྱིར། དེས་ན་དེ་ལྟ་བུའི་རྣམ་གཞག་མཁྱེན་པའི་རྗེ་བཙུན་ས་སྐྱ་པ་ཡབ་སྲས་རྣམས་ཀྱིས་གསུང་རབ་སྤྱི་དང་སོ་སོ་སྟོན་པའི་བསྟན་བཅོས་མཛད་པ་རྣམས་ལ། ཕྱིས་ཀྱི་མཁས་པར་རློམ་པ་དག་གིས་འཛེར་ཅིང་བརྒལ་བ་རྣམས་ནི་ཡང་དག་པ་མ་ཡིན་ནོ་ཞེས་མཚོན་པ་ཙམ་ཞིག་བསྟན་པར་བྱ་བའི་ཕྱིར། འདིར་རྣལ་འབྱོར་གསང་མཐའི་ལམ་སྲོལ་ལ་བརྟེན་ནས། རྗེབཙུན་ལཱུ་ནག་དྲིལ་གསུམ་གྱིས་མཛད་པའི་དཔལ་འཁོར་ལོ་བདེ་མཆོག་གི་སྒྲུབ་ཐབས་གསུམ་ཉམས་སུ་ལེན་ཚུལ་ལ་བརྒལ་ལན་གྱི་རིམ་པ་ཅུང་ཟད་ཅིག་བརྗོད་པར་བྱ་བ་ལ། སྒྲུབ་ཐབས་གསུམ་པོ་འདི་རྩ་བཤད་ཀྱི་རྒྱུད་སོ་སོའི་འགྲེལ་པ་དང་།
སྒྲུབ་ཐབས་སོ་སོའི་འགྲེལ་པ་རྣམས་དང་སྦྱར་ནས། ཚོགས་བཤད་དུ་ཉམས་སུ་ལེན་པའི་ཚུལ་འགྲེལ་པ་ལུགས་ཞེས་བྱ་བ་དང་། དེ་དག་ལ་མ་ལྟོས་པར་རྩ་བཤད་ཀྱི་རྒྱུད་རྐྱང་དྲུག་དང་མན་ངག་གིས་སྦྱར་ནས། སློབ་བཤད་དུ་ཉམས་སུ་ལེན་པའི་ཚུལ་རྩ་རྐྱང་གི་ལུགས་ཞེས་བྱ་བ་གཉིས་ཤེས་དགོས་སོ། ། དེ་ལ་དང་པོ་ནི། ལ་བ་པ་དང་། ལྷ་སྦས་དང་། ཀུ་མཱ་ར་བོ་དྷི་དང་། ཇོ་བོ་རྗེ་དང་། ཨ་་་་་བྷ་ཡཱ་ཀ་ར། ་་་་་
ཛྙཱ་རཀྵི་ཏ། བི་་་་་བྷུ་ཏ་ཙནྡྲ། གསུམ་སོགས་རྗེས་འབྲང་དང་བཅས་པའི་སྲོལ་རྣམས་ཡིན་ཞིང་། ཕྱི་མ་ནི་ཕམ་མཐིང་པ་སྐུ་མཆེད་དང་། སུ་མ་ཏི་ཀཱིརྟི་རྗེས་འབྲང་དང་བཅས་པའི་སྲོལ་ཡིན་ནོ། ། འདི་ལ་བླ་མ་རི་བོ་དགེ་ལྡན་པ་ཆེན་པོས་མཛད་པའི་ལཱུ་ཧི་པའི་སྒྲུབ་ཐབས་ཀྱི་འགྲེལ་བ་འདོད་འཇོ་ཞེས་བྱ་བ་ལས། ཕམ་མཐིང་པས་འཆད་པ་འདི་ལ་དེ་ལྟར་གྲགས་ཆེ་མོད། དེ་ལྟར་ན་ཡེ་ཤེས་རྡོ་རྗེ་ཀུན་ལས་བཏུས་པའི་དོན། སྒྲོན་གསལ་དུ་བསྡུས་ནས་གསུངས་པ་ལྟར་ཤེས་དགོས་ཞེས་དང་། ཕམ་མཐིང་པ་ལ་ཡོད་ལ།
པྲཛྙཱ་རཀྵི་ཏ་ལ་མེད་པ་ཅི་ཡང་མེད་པས། འདི་ལ་ཡང་ནཱ་རོ་ཏ་པའི་སློབ་བཤད་ཡོད་དོ་ཞེས་དོན་ལ་སྲོལ་དེ་དག་ལ་མན་ངག་གི་ཁྱད་པར་མེད་པར་བཞེད་དོ། ། དེ་ལ་དེའི་དང་པོ་མི་འཐད་དེ། བདེ་མཆོག་གི་སྐབས་འདིར། དེ་ལྟ་བུའི་ཚོགས་སློབ་ཀྱི་བཤད་པ་དང་འདྲ་བ་ཡང་ཡོད་ཅིང་། དེ་མ་ཡིན་པའི་འཆད་ལུགས་ཀྱང་མང་དུ་ཡོད་པས་དེ་མཐའ་ཁོ་ནར་མ་ངེས་པའི་ཕྱིར་རོ། ། ཕྱི་མ་ཡང་མི་འཐད་དེ། ཚོགས་བཤད་ལ་མེད་ལ། སློབ་བཤད་ལ་ཡོད་པ་ནི། བསྐྱེད་རིམ་ཕག་མོ་མཁའ་སྤྱོད།
རྫོགས་རིམ་རྩ་དབུ་མ། ལམ་གྱི་ཡན་ལག་པྲ་སེ་ན་དབབ་པ་སོགས་རྩ་བཤད་ཀྱི་རྒྱུད་མན་ངག་གི་འཆད་ཚུལ་ཆེས་ཟབ་པ་དང་། ལཱུ་ནག་དྲིལ་གསུམ་གྱི་སྨིན་གྲོལ་གྱི་གཞུང་རྣམས་ཉམས་སུ་ལེན་ཚུལ་གྱི་གདམས་ངག་ཐུན་མོང་མ་ཡིན་པ་མཐའ་ཡས་པ་དག་ཡོད་པའི་ཕྱིར་ཏེ། དཔེར་ན་སྒྲུབ་ཐབས་གསུམ་གྱི་ཐོག་མར་ཚོགས་བསགས་བཅུ་གསུམ། བར་དུ་ཕོ་ཉ་གསུམ་བསྲེས། མཐར་འབྲས་བུ་བཅུ་གསུམ་དུ་བྱེད་པ་སོགས་འགྲེལ་བ་ན་མེད་པ། རྒྱུད་དོན་མན་ངག་གིས་བཀྲལ་བ་མང་དུ་ཡོད་པ་རྣམས་ཀྱིས་མཚོན་ནུས་པའི་ཕྱིར་རོ། ། དེ་ཡང་ལཱ་བ་པ་ལྟ་བུ་ལ་ནི་སློབ་བཤད་ཡོད་ཀྱང་འགྲེལ་པར་དངོས་སུ་མ་བཀོད་པར་ཡང་འདོད་པ་ཡིན་ནོ། ། དེས་ན་རྗེ་བཙུན་ས་སྐྱ་པ་ཡབ་སྲས་ཀྱི་གསུང་རབ་རྩ་རྒྱུད་ཀྱི་སྤྱི་དོན་དུ་དཀར་ཆག་སྨོས་པ་འདི་དག་ནི། རྒྱ་གར་གྱི་གཞུང་འགྲེལ་རྣམས་ལས་ཀྱང་ཆེས་ཟབ་པར་ཤེས་དགོས་ཏེ།
འདི་དག་ནི་སློབ་བཤད་ཀྱི་སྙན་བརྒྱུད་ཡི་གེར་བཀོད་པ་ཁོ་ན་ཡིན་པའི་ཕྱིར་རོ། ། དེས་ན་དེ་ལྟ་བུའི་ཁྱད་པར་མ་ཕྱེད་པར་སྐབས་འདིར་ཚོགས་བཤད་ཀྱི་གཞུང་འགྲེལ་གཙོ་བོར་བཟུང་ནས། མན་ངག་ལུགས་འདི་ལ་རྩོད་པ་དག་ནི་ཡང་དག་པ་མ་ཡིན་ནོ་ཞེས་ལན་རིམ་པ་བཞིན་དུ་བརྗོད་པར་བྱ་བ་ལ། ཐོག་མར་འདོད་འཇོ་མཁན་པོས་བི་བྷུ་ཏའི་ལཱུ་ཧི་པའི་སྒྲུབ་ཐབས་ཀྱི་འགྲེལ་པར་མཆོད་ཆོག་བཤད་པ་ལ་འཁྲུལ་ནས། ཞིང་སྐྱོང་ལ་སྔོན་འགྲོ་གཏོར་མ་གཏོང་བར་བཤད་པ་ནི། ཉམས་ལེན་ཐམས་ཅད་དེ་ལ་ཕྱག་ལེན་མེད་པར་རང་དགར་འཇུག་པའི་མཚོན་བྱེད་དུ་སྣང་བས་རིགས་པ་མ་ཡིན་ཏེ། སྒྲུབ་ཐབས་རྐྱང་པ་ལ་སྔོན་འགྲོ་གཏོར་མ་བྱེད་པ་ནི་རྒྱ་བོད་སུའི་ཡང་གཞུང་འགྲེལ་མན་ངག་གི་བཤད་པ་ཕྱག་ལེན་གང་ལ་ཡང་མེད་པའི་ཕྱིར་རོ། ། སྒྲུབ་ཐབས་གསུམ་གྱི་ཐོག་མར་དག་པ་གསུམ་བསྒོམ་པའི་སྐབས་སུ་བུ་དགེ་རྗེས་འབྲངས་དང་བཅས་པ་རྣམས་ནི། སྡོམ་འབྱུང་དང་། སྒྲུབ་ཐབས་ཀྱི་འགྲེལ་པ་རྣམས་ཀྱི་རྗེས་སུ་འབྲངས་ནས།
དང་པོར་ཤྲཱི་སོགས་ཡི་གེ་བཞིའི་དོན་དྲན་པས་ཡིད་དག དེ་ནས་ཧེ་རུ་ཀ་ཕྱག་གཉིས་པ་ཡུམ་ཅན་ནམ་རྐྱང་པར་བསྒོམས་པས་ལུས་དག དེ་ནས་ཨཱ་ལྀ་ཀཱ་ལྀ་ལན་གསུམ་གྱིས་ངག་དག་བྱས་ནས། ས་སྐྱ་པའི་ལུས་དག་ཕྱག་བཅུ་གཉིས་པ། ངག་དག་ཡི་གེ་བཞིའི་དོན་དྲན་པ། ཡིད་དག་སྙིང་ཁར་ཧཱུྃ་ཡིག་བསྒོམ་པ་ལ་བྱས་པས་ངོ་བོ་ནོར། དེ་དག་ཀྱང་དང་པོར་དངོས་འཛིན་གྱི་ཡིད་སྦྱངས་ནས། ཧེ་རུ་ཀའི་སྐུར་ལངས་པའི་ངག་དག་པར་བསྒོམ་དགོས་པ་ལས་དང་པོར་ལུས་དེ་ནས་ངག་དེ་ནས་ཡིད་དག་བྱས་པས་གོ་རིམ་ནོར། དེ་དག་གི་ཐ་སྙད་ཀྱང་དག་པ་ལས་གཞན་དུ་དགའ་བ་ཞེས་བཏགས་པས་ཐ་སྙད་ནོར། དེ་དག་གི་བརྟེན་ས་ཡང་སྡོམ་འབྱུང་སོགས་ཡིན་པ་མ་ངེས་པས་བརྟེན་ས་ནོར་ཞེས་འཛེར་རོ། །
དེ་དག་ནི་རང་ལ་མན་ངག་གི་བཤད་སྲོལ་གྱི་རྒྱུན་མེད་པས་འགྲེལ་ཚོགས་ཀྱི་བཤད་པ་གཙོ་བོར་བཟུང་ནས། ཕྱོགས་སྔ་མ་ལོང་པའི་བབས་ཅོལ་འབའ་ཞིག་སྨྲ་བར་སྣང་བས་ཡང་དག་པ་མ་ཡིན་ཏེ། དེ་ལ་འདིར་ལུས་དག་ཞལ་བཞི་ཕྱག་བཅུ་གཉིས་པ་ཡུལ་ཅན་གྱིས་མཛད་པ་ནི། མངོན་བརྗོད་དང་། ལཱུ་དྲིལ་གཉིས་ཀྱི་གཞུང་ལས། རང་གི་ལྷག་པའི་ལྷ་སྦྱོར་བས། ། སེམས་ཅན་ཀུན་ལ་རབ་བརྟག་བྱ། ། ཞེས་བསྒྲུབ་བྱ་མཐར་ཐུག་ལམ་དུ་བྱད་པ་ལ་དགོངས་ནས། ཐོག་མཐའི་ལུས་དག་དཀྱིལ་འཁོར་གྱི་གཙོ་བོ་ཕྱག་བཅུ་གཉིས་པ་ཡབ་ཡུམ་གྱིས་བྱེད་པར་གསུངས་པ་ལ་བརྟེན་པ་ཡིན་པའི་ཕྱིར། དེ་བས་ན་སྡོམ་འབྱུང་ནི་འདི་ལས་སྲོལ་གཞན་དུ་སྨོས་པ་ལྟར་ཡིན་པས།
འདིའི་ལུས་དག་དེ་ལ་བརྟེན་པ་ནི་ཆེས་ནོར་བར་ཤེས་པར་བྱའོ། ། ངག་དག་ནི་ཧེ་རུ་ཀ་མངོན་འབྱུང་དུ་ཡི་གེ་བཞིའི་དོན་དྲན་པ། ཀུན་སྤྱོད་དུ་ཨ་ལྀ་ཀ་ལྀ་བརྗོད་པ། མངོན་བརྗོད་དུ་ཡབ་ཀྱི་རྐང་བརྒྱད་ཀྱི་མཆོད་པས་བྱེད་པར་གསུངས་པ་ལ། དང་པོས་ཐོག་མའི་ངག་དག་བྱེད་པར་གྲུབ་ཆེན་དྲིལ་བུ་པས་བཤད་པ་དང་། ལཱུ་ཧི་པས། ཤྲཱི་ནི་གཉིས་མེད་ཡེ་ཤེས་ཏེ། ། ཞེས་སོགས་སྐབས་བབས་ཏུ་སྦྱར་བས་མཚོན་ནས་ལཱུ་ནག་གཉིས་ལ་ཡང་སྦྱོར་བ་མན་ངག་གི་གནད་ཡིན། ཕྱི་མས་སྒྲུབ་ཐབས་ཀྱི་རྗེས་ཀྱི་ངག་དག་བྱེད་པར་ལཱུ་དྲིལ་གྱི་གཞུང་དུ་བཤད་པས། ནག་པོ་པ་ལ་ཡང་མན་ངག་གིས་སྦྱར་རོ། །
བར་པས་ངག་དག་བྱེད་པ་རྗེ་བཙུན་རྩེ་མོས་མཆོད་ཕྲེང་དུ་བཤད་པའི་ཕྱིར། དེས་ན་འདི་ལ་ཁྱེད་ཀྱི་རྩོད་པ་དེ་འཇུག་པ་མེད་དོ། ། ཡིད་དག་རང་སེམས་ཧཱུྃ་ཡེ་ཤེས་ལྔ་ལྡན་དུ་བསྒོམས་པས་བྱེད་པ། མངོན་བརྗོད་རྡོ་རྗེ་མཁའ་འགྲོ་ཁ་སྦྱོར་གསུམ་དུ་གསུངས་པའི་དོན། ལཱུ་ནག་གི་གཞུང་དུ་རང་གི་སྙིང་ཁར་ཧཱུྃ་འོད་ཟེར་སྣ་ཚོགས་འཕྲོ་བ་བསྒོམ་པར་བཤད་པ་དང་། དྲིལ་བུ་པས་དེ་ཡང་ཡེ་ཤེས་ལྔ་ལྡན་དུ་བསྒོམ་པར་གསུངས་པ་དང་། སྒྲུབ་ཐབས་དེ་གསུམ་གྱིས་སེམས་དག་དེས་བྱེད་པར་རྗེ་ས་ཆེན་ཡབ་སྲས་གསུམ་གཉན་ཕུལ་ཆུང་པ་སོགས་ཀྱིས་བཤད་ཅིང་། རྩེ་མོའི་མཆོད་ཕྲེང་དུ་ཀུན་སྤྱོད་ལྟར་ཡི་གེ་བཞིའི་དོན་དྲན་པས་ཡིད་དག་བྱེད་པར་ཡང་གསུངས་པའི་ཕྱིར། དེས་ན་ཁྱད་གཞི་གང་ལ་ཇི་ལྟར་རྩོད་སོམས་ཤིག དེ་བཞིན་དུ་དེ་དག་གི་གོ་རིམ་གསུང་ཚུལ་ཡང་དེ་ཁོ་ནར་ངེས་ཏེ།
རྩ་རྒྱུད་དུ། ནངས་པར་སྔར་ལང་སེམས་དག་ཉིད། ། ཅེས་ལུས་ངག་གི་རྗེས་སུ་སེམས་དག་གསུངས། དེ་དང་མཐུན་པར་རྡོ་རྗེ་མཁའ་འགྲོར་ཡང་། རང་གི་སྙིང་གའི་ཟླ་དབུས་སུ། ། ཀུན་གྱི་དེ་ཉིད་དགོད་པར་བྱ། ། ཞེས་གསུངས་ཤིང་། དེ་བཞིན་དུ་མངོན་བརྗོད་དང་ལཱུ་ནག་གི་གཞུང་དུ་ཡང་དང་པོར་ལུས། དེ་ནས་སེམས་དག་གསུངས་པ་ལས། ངག་དག་གང་དུ་བྱེད་མི་གསལ་ཡང་།
དྲིལ་བུ་པས་དེ་གཉིས་ཀྱི་བར་དུ་བྱེད་པར་གསུངས་པས་འགྲུབ་བོ། ། དེའི་ཕྱིར་ཁྱེད་ཀྱི་རྩོད་པ་དེ་ནི་དེ་ཙམ་གྱིས་ཀྱང་བཟློག་མོད། དེ་དག་འདིར་མན་ངག་གིས་ཉམས་སུ་ལེན་པའི་དབང་དུ་བྱས་ན། ལྡང་བའི་རྣལ་འབྱོར་གྱི་དག་པ་གསུམ་ལྡན་དུ་ལང་པ་དེ་གོ་རིམ་གང་ནས་གསལ་བཏབ་ཀྱང་མི་འགལ་བ་ལ་དགོངས་ནས། རྗེ་བཙུན་སྐུ་མཆེད་ཀྱི་ལཱུ་དྲིལ་དུ་སྔ་མ་ལྟར་མཛད་ཅིང་། རྗེ་ས་ཆེན་གྱི་ནག་པོ་པར་ངག་གི་རྗེས་སུ་སེམས་དག་གི་ཧཱུྃ་གི་འོད་ཟེར་གྱི་གཞི་སྦྱང་བསྒྱུར་དང་ལུས་ངག་ཕྱོགས་གཅིག་ཏུ་མཛད་པ་ཡིན་ནོ། ། དེས་ན་དེ་དག་གི་ཐ་སྙད་ཀྱང་སྦྱང་གཞི་ངན་པའམ། མ་དག་པའི་སྒོ་གསུམ་པོ་དེ་སངས་རྒྱས་ཀྱི་སྐུ་གསུང་ཐུགས་ཀྱི་རང་བཞིན་ཉམས་དགའ་བའི་དག་པའི་ངོ་བོར་བསྒྱུར་བ་ལ་དགོངས་ནས། ཁ་ཆེ་རིན་ཆེན་རྡོ་རྗེ་དང་། ནག་པོ་པའི་དཔའ་གཅིག་གི་སྒྲུབ་ཐབས་གཉིས་སུ་དགའ་བ་དང་།
གཞུང་གཞན་ཕལ་ཆེ་བར་དག་པའི་ཐ་སྙད་མཛད་པ་ལྟར། འདིར་ཡང་བླ་མ་གོང་མ་རྣམས་ཀྱི་ཊིཀ་ཆུང་དང་མཆོད་ཕྲེང་དུ་དག་པ་དང་། ལཱུ་དྲིལ་གྱི་སྒྲུབ་ཐབས་དང་། འགྲེལ་པ་རྣམས་སུ་དག་པ་དང་། བྱིན་རླབས་གསུམ་གྱི་ཐ་སྙད་ཀྱང་མཛད་པས་འདི་ལ་ཁྱེད་ཀྱི་རྩོད་པའི་གོ་སྐབས་དེ་ལྟ་ཡོད་པ་མ་ཡིན་ནོ། ། དེ་ལ་འདིར་རྗེ་བཙུན་རྩེ་མོས་དེ་དག་མཚོན་བྱེད་དུ་དྲངས་ན། ཡི་གེ་དེར་དང་པོ་ཁོ་ནར་བདག་གི་ལུས་དང་། ངག་དང་། ཡིད་ཡོངས་སུ་དག་པར་བྱ་བའི་ཕྱིར། རང་གི་ལྷག་པའི་ལྷ་སྦྱོར་བས། །
སེམས་ཅན་ཀུན་ལ་རབ་བརྟག་བྱ། ། ཨཱ་ལྀ་ཀཱ་ལྀ་རབ་བརྟགས་པས། ། བརྗོད་པ་བཟླས་པར་བརྗོད་པར་བྱ། ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་བཀོད་དང་བྲལ་བ་སྟེ། ། ཀ་ནི་གང་དུའང་མི་གནས་པའོ། ། ཞེས་བྱ་བའི་དོན་རྗེས་སུ་དྲན་པར་བྱས་ལ་ཞེས་གསུངས་པས་སོ། ། དེ་ལྟར་དེ་དག་ལས་མིང་གཅིག་པར་ཉམས་སུ་ལེན་པ་རྣམས་ཀྱང་རྣམ་པའང་ཐ་དད་ཅིང་། དོན་གྱི་ཉམས་ལེན་ལ་ཡང་ཚོགས་སློབ་ལ་ཟབ་ཁྱད་ཆེས་ཆེ་བ་ཡོད་པ་རྣམས་ཀྱང་རིག་པར་བྱའོ། །
དེས་ན་དེ་དག་གིས་ནི་འདིའི་དག་པ་གསུམ་གྱི་ངོ་བོ། གོ་རིམ། ཐ་སྙད་བརྟེན་ས་ནོར་རོ་ཞེས་པའི་རྩོད་པ་ལས་ཡང་དག་པར་གྲོལ་ལོ། ། དེ་ལྟར་དག་པ་གསུམ་བསྒོམས་ནས་སོ་སོའི་རྣལ་འབྱོར་ལ་འཇུག་པ་ལ་སྒྲུབ་ཐབས་གསུམ་གྱི་གོ་རིམས་ལ་ཡང་ཐུན་མོང་དང་ཐུན་མོང་མ་ཡིན་པ་གཉིས་གཉིས་སུ་ཡོད་པ་ལས། འདིར་མན་ངག་གི་གཙོ་ཆེ་བའི་དབང་དུ་བྱས་ནས། འཁྲུགས་ཅན་གྱི་རིམ་པ་ལྟར་གྱི་སྐབས་ཐ་དད་རྣམས་སུ་རྩོད་ལན་དག་བརྗོད་པར་བྱ་ལ། ལཱུ་ཧི་པའི་ཚད་མེད་བཞིའི་སྐབས་སུ། བོད་ཀྱི་བླ་མ་ཕལ་ཆེ་བ་དག་སྒྲུབ་ཐབས་ཀྱི་འགྲེལ་པའི་དངོས་བསྟན་ལྟར་ཐུན་མོང་བ་ཙམ་རེ་བསྒོམས་ནས་ཐུན་མོང་མ་ཡིན་པའི་ཉམས་ལེན་འདི་ལ་འཛེར་བ་ནི་མི་འཐད་དེ། འདི་ལྟ་བུའི་ཚད་མེད་བཞི་བསྒོམ་ཚུལ་ནི། ཀྱཻ་རྡོ་རྗེ་མན་ངག་ལུགས།
མཚོ་སྐྱེས་ལུགས། གཤིན་རྗེ་གཤེད་སྐོར་མན་ངག་ལུགས་རྣམས་སུ་ཡང་འོད་ཟེར་སྤྲོ་ཚུལ་གྱི་བྱེ་བྲག་ཕྲ་མོ་རེ་ཙམ་མ་གཏོགས་མཐུན་པར་འབྱུང་པའི་ཕྱིར་དང་། ཁྱད་པར་འདིའི་ཉམས་ལེན་ཐམས་ཅད་དག་པ་གསུམ་ལྡན་དུ་བྱེད་དགོས་པས། འདི་ཡང་དེའི་ཉམས་ལེན་ཡིན་པའི་ཕྱིར། དེ་ནས་དེའི་གཞི་སྦྱངས་བསྒྱུར་གྱི་སྐབས་སུ་ཕུང་ཁམས་སྐྱེ་མཆེད་བྱིན་གྱིས་བརླབས་པ་ལ་རྩ་བཤད་རྒྱུད་སོ་སོ་ལ་བརྟེན་པའི་ལུགས་གཉིས་ཡོད་པ་ལས། འདིར་ཀུན་སྤྱོད་ལྟར་ང་རྒྱལ་ཙམ་བསྒོམ་པ་ལ། འདོད་འཇོར། ལྷ་བཅུ་བདུན་པོ་རང་གི་ལུས་ལ་བཀོད་ནས་དེ་དང་དེའི་ང་རྒྱལ་བསྐྱེད་དགོས་ཞེས་དང་། དམར་སོགས་འགའ་ཞིག་ནི་ང་རྒྱལ་ལའང་རང་བཞིན་དང་། མོས་པ་དང་།
རྣམ་པའི་ང་རྒྱལ་གསུམ་དུ་འདོད་པ་དེ་དག་ནི། རྒྱུད་འདིའི་དགོངས་པ་ལའང་ལྷ་ཞལ་ཕྱག་ཅན་དུ་འགོད་པར་ཡོད་པར་བཞེད་པར་སྣང་བས་དེ་ནི་མི་འཐད་དོ། ། རྒྱུད་འདིའི་དགོངས་པ་ནི། རང་གི་ཕུང་སོགས་ལྷའི་རང་བཞིན་དུ་བསྒྱུར་བ་ཙམ་ཡིན་པ་ལ། སྔོན་གྱི་རྒྱ་བོད་ཀྱི་མཁས་པ་མན་ངག་ཡོད་པ་ཐམས་ཅད་མཐུན་པའི་ཕྱིར་རོ། ། དེ་ལྟར་ལཱུ་ཧི་པའི་མངོན་རྟོགས་རྒྱས་པར་ཚད་མེད་བཞི་བསྒོམ་པ་དང་། ཕུང་སོགས་ཀྱི་ང་རྒྱལ་བསྐྱེད་པ་དེ་དག་ནག་དྲིལ་གཉིས། ལཱུ་ཧི་པའི་འབྲིང་བསྡུས། རྣལ་འབྱོར་མའི་སྒྲུབ་ཐབས་རྣམས་སུ་དོན་བསྡུས་ནས་ཉམས་སུ་ལེན་པའི་ཚུལ་སོ་སོའི་སྒྲུབ་ཐབས་ཀྱིས་བཤད་པ་འབྱུང་བ་ལྟར་ལ་ངེས་པ་འདྲོངས་ན། བུ་དགེ་སོགས་ཀྱི་ནག་དྲིལ་སོགས་དེ་དག་ཏུ་ཚད་མེད་བཞི་རྒྱས་པར་བསྒོམས་ནས།
འདིར་དེ་མི་བསྒོམ་པ་མི་འཐད་ཅེས་རྩོད་པ་ཡང་། རྩོད་པ་པོ་ཉིད་མི་འཐད་པའི་རྣམ་གྲངས་དུ་མ་དང་བཅས་ཏེ་མི་འཐད་པ་ཉིད་དུ་ཤེས་པར་འགྱུར་རོ། ། དེའི་རྗེས་སུ་ཚོགས་གཉིས་བསགས་པ་ལ། བསོད་ནམས་ཀྱི་ཚོགས་ལ་མན་ངག་ལུགས་འདིར་ཚོགས་བསགས་བཅུ་གསུམ། ལཱུ་ནག་གཉིས་སུ་རྒྱས་པ་དང་། དྲིལ་བུ་པ་དང་། ལཱུ་ཧི་པའི་འབྲིང་བསྡུས། རྣལ་འབྱོར་མ་དང་བཅས་པར་བསྡུས་ཏེ་ཉམས་སུ་ལེན་པ་འདི་ནི་དཔལ་ནཱ་རོ་ཏ་པའི་མན་ངག་ཐུན་མོང་མིན་པ་ཡིན་ཏེ། གྲུབ་ཐོབ་འདིའི་མན་ངག་ལུགས་ཀྱི་དགྲ་གདོང་འཇིགས་གསུམ་དང་། སྤྱན་རས་གཟིགས་སེང་གེ་སྒྲ་སོགས་ཀྱི་ཉམས་ལེན་དུ་འབྱུང་བ་ལྟར་རོ། །
འདིར་ལཱུ་ཧི་པ་ལ། འདོད་འཇོར་སྲུང་འཁོར་གྱི་རྗེས་སུ། ཚོགས་ཞིང་སྤྱན་དྲངས་ལ་ཚིག་བཅད་མང་པོས་ཕྱག་བཙལ་ནས། ཆུ་གཉིས་སྔོན་འགྲོའི་ཉེར་སྤྱོད་དང་། རིག་མ་བཅུ་དྲུག་གིས་མཆོད་ནས། ཡབ་ཀྱི་རྐང་བརྒྱད་ཀྱིས་བསྟོད་ནས། གུར་ནས་འབྱུང་བའི་རྒྱུན་བཤགས་ཀྱི་རྗེས་སུ་བདག་འབུལ་བར་བཤད་པ་དང་། ནག་པོ་པ་ལ་དེའི་སྒྲུབ་ཐབས་ཀྱི་འགྲེལ་པ་ཆོས་རྗེ་བུ་སྟོན་གྱིས་མཛད་པའི་འཁྲུལ་སྤོང་ཞེས་བྱ་བར། ཚོགས་ཞིང་གི་སྤྱན་སྔར། ཕྱི་ཉེར་སྤྱོད།
ནང་རིག་མ་བཅུ་དྲུག གསང་བ་མ་མོ་བཅུ་གཉིས་ཀྱི་བདུད་རྩིའི་མཆོད་པ། དེ་ཁོ་ན་རྣལ་འབྱོར་མ་བཞི་ཕག་མོ་ལ་ཐིམ་ནས་སྙོམས་འཇུག་གི་མཆོད་པ་སྟེ་བཞིའི་རྗེས་སུ། གུར་ནས་འབྱུང་བའི་རྒྱུན་བཤགས་ཀྱི་མཇུག་ཏུ་བཟོད་གསོལ་བྱས་ནས། ཚོགས་ཞིང་གཤེགས་གསོལ་བྱེད་པར་བཤད། དྲིལ་བུ་པ་ལ་ཆོས་རྗེ་བུའི་ཚོགས་ཞིང་སྤྱན་དྲངས་པ་ལ། ཕྱག་དང་ཉེར་སྤྱོད། རིག་མ་བཅུ་དྲུག རྐང་བརྒྱད་ཀྱི་བསྟོད་པའི་རྗེས་སུ། གུར་གྱི་རྒྱུན་བཤགས་དང་།
རིགས་ལྔའི་སྡོམ་བཟུང་རྣམས་བྱས་ནས་ཚོགས་ཞིང་རང་ལ་འཇུག་པར་བཤད་ཅིང་། འདོད་འཇོར། ཚོགས་ཞིང་ལ་ཕྱག་དང་ལུས་འབུལ་ཡུལ་དྲུག་གི་ལྷ་མོས་ཕྱིའི་མཆོད་པ། ལྷ་མོ་བཞིའི་གསང་བ་བདུད་རྩིའི་མཆོད་པ་མཆོད་ཡུལ་རང་གི་སྙོམས་འཇུག་གི་དེ་ཁོ་ནའི་མཆོད་པའི་རྗེས་སུ། སྡིག་བཤགས། ཡི་རང་། བསྔོ་བ། སྐྱབས་འགྲོ། བསྐུལ་གསོལ། སྨོན་འཇུག་སེམས་བསྐྱེད།
ཚད་མེད་བཞིའི་རྗེས་སུ་ཡི་གེ་བརྒྱ་པས་བྱིན་གྱིས་བརླབས་ནས་ཚོགས་ཞིང་བདག་ལ་བསྡུ་བར་བཤད་མོད། དེ་དག་ནི་གཞུང་གསུམ་པོའི་དགོངས་པ་བཀའ་སྲོལ་ལམ་འགྲེལ་པ་གང་རུང་རེས་བཀྲལ་བའི་རྗེས་སུ་མ་འབྲང་བར། ལཱུ་ཧི་པའི་འགྲེལ་པ་རྣམས་དང་། སྡོམ་འབྱུང་སོགས་རྒྱུད་འགའ་གཡར་གྱི་འགྲེལ་པ་དག་དང་། གཙུག་ནོར་སོགས་སྒྲུབ་ཐབས་མང་པོ་ལས། རང་གི་བློ་ཡུལ་དུ་ལེགས་པར་སྣང་བ་རྣམས་བཏུས་ནས་བསྒྲིགས་འདུག་པས་སྐབས་སུ་བབས་པར་མ་མཐོང་ངོ་། ། དེ་ལྟར་རང་གི་གྲུབ་མཐའ་ལ་རང་རྐང་ཚུགས་པ་མེད་བཞིན་དུ། འགྲེལ་པ་འཁྲུལ་སྤོང་དེར། བླ་མ་ས་སྐྱ་པའི་མཆོད་ཡུལ་གསལ་འདེབས་པའི་སྔགས་དང་། ཡིད་མཆོད་ཀྱི་སྒྲིག་དང་།
མཆོད་ཕྲེང་གི་རིག་མ་བཅུ་དྲུག་གི་སྔགས་རྒྱ་དེ་རྣམས་ནི། བོད་དུ་འགྱུར་བའི་བདེ་མཆོག་གི་རྒྱུད་འགྲེལ་སྒྲུབ་དཀྱིལ་རྣམས་ན་མི་སྣང་བས། ཁོང་པ་རང་གིས་སྦྱར་བར་འདུག་ནའང་མི་རུང་པ་ནི་མེད་དོ་ཞེས་རྩོད་གཞི་མེད་བཞིན་དུ་རང་གི་གཟིགས་རྒྱ་ངོམ་པའི་ཕྱིར་དུ་འཛེར་བའི་རྣམ་འགྱུར་སྟོན་པར་སྣང་བས་ཡང་དག་པ་མ་ཡིན་ཏེ། དེ་དག་ནི་བཤད་རྒྱུད་རྣམས་ན་རྩ་བ་ཙམ་རེ་བཞུགས་པ། དཔལ་ནཱ་རོ་ཏ་པའི་མན་ངག་གི་གསལ་བར་བཀྲལ་པ་ཡིན་པའི་ཕྱིར། དེས་ན་ཕྱིས་རང་དགར་སྦྱར་བའང་མིན་ཞིང་། མན་ངག་མེད་པ་དག་གིས་རྟོགས་པར་ནུས་པའང་མ་ཡིན་ནོ། ། ཡང་འགྲེལ་པ་དེར་ཁ་ཅིག་གིས་ནག་པོ་པར་རིག་མ་བཅུ་དྲུག་ཕྱག་གཉིས་པར་བྱས་ནས་མཆོད་པ་མི་འཐད་དེ། དེ་ལྟ་བུ་རྒྱུད་འགྲེལ་ནས་བཤད་པའང་མེད་ཅིང་། ནག་པོ་པ་ལ་ཕྱག་བཞི་མས་མཆོད་དུ་མི་རུང་བའི་དམིགས་བསལ་ཡང་མེད་པའི་ཕྱིར་རོ་ཞེས་འབྱུང་བ་ཡང་མི་འཐད་དེ།
ལྷ་མོ་དེ་དག་ནི་དཀྱིལ་འཁོར་དེའི་འདོད་སྣམ་ལ་བཀོད་པའི་རིག་མ་བཅུ་དྲུག་ཡིན་པས་དེར་དེ་དག་ཕྱག་གཉིས་པར་བྱེད་པ། རྡོ་རྗེ་མཁའ་འགྲོ་དང་དཀྱིལ་ཆོག་དེའི་དགོངས་པ་ཡིན་པའི་ཕྱིར། གལ་ཏེ་མངོན་བརྗོད་ལེའུ་ཉེར་ལྔ་པར་ཕྱག་བཞི་མར་གསུངས་པ་དེ་དག འདིར་མན་ངག་གིས་ཕྱག་གཉིས་མར་བསྡུས་པ་ཡིན་དུ་བཅུག་ནའང་འགལ་བ་མེད་དེ། དཀྱིལ་ཆོག་གི་ཕུར་གདབ་ཀྱི་སྐབས་སུ་རྒྱུད་ཀྱི་ཁྲོ་བོ་ཕྱག་མང་རྣམས་མན་ངག་གིས་ཕྱག་གཉིས་པར་བསྡུས་པས་རུང་བར་གསུངས་པ་དང་མཚུངས་པའི་ཕྱིར་རོ། ། དེ་ནས་ཡེ་ཤེས་ཚོགས་བསགས་ལ་བཀའ་སྲོལ་འདིར། ལཱུ་ཧི་པ་ལ་སྲུང་འཁོར་གྱི་རྗེས་སུ་སྔགས་གཉིས་བརྗོད་པ་ཙམ་གྱི་སྟོང་ཉིད་དུ་བསྒོམ་པར་བཞེད། ནག་པོ་པ་ལ་སྟོང་ཉིད་དུ་བསྒོམ་ཚུལ་དེ་ལྟ་བུའི་རྗེས་སུ་ནམ་མཁར་བཞག་པའི་ནཱ་ད་ལས་གྲུབ་པའི་ཧཱུྃ་ལས་པཾ་རཾ་ཧཱུྃ་རྣམས་འཕྲོས་པ་ལས་བྱུང་བའི་པད་ཉི་ལ་གནས་པའི། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་འཕྲོས་པའི་ཕོ་ཉ་རྣམས་ཀྱིས་ཕུར་ལས་བྱས་པའི་ཕྱོགས་སྐྱོང་གི་རོ་ལས་སྲུང་འཁོར་བསྒོམ་པར་འདོད། དྲིལ་བུ་པ་དང་འབྲིང་བསྡུས་སོགས་ལ་ཚོགས་ཞིང་དང་།
བླ་མ་ཐིམ་པའི་བདེ་སྟོང་ལ་ཅུང་ཟད་མཉམ་པར་འཇོག་པ་ཙམ་ལས། སྔགས་ཀྱི་སྟོང་ཉིད་བསྒོམ་པ་སོགས་མི་མཛད་དོ། ། འདོད་འཇོ་མཁན་པོ་ནི་ལཱུ་དྲིལ་གཉིས་ཀ་ལ་འགྲེལ་པ་རྣམས་ལས་འབྱུང་བ་ལྟར། རང་གི་གནས་གསུམ་དུ་ཧེ་རུ་ཀ་ཞེས་པའི་ཡི་གེ་དཀར་དམར་མཐིང་གསུམ་བཀོད་པའི་དོན་ཆོས་ཐམས་ཅད་རྒྱུ་སོགས་ཀྱིས་སྟོང་པར་བསྒོམས་ནས། སྭ་བྷ་ཝའི་སྔགས་བརྗོད། དེའི་ངང་ལས་རང་སེམས་ཡིག་འབྲུ་གསུམ་དུ་ལངས་པ་ལས། འཁོར་ལོ་གསུམ་གྱི་ལྷའི་འཕྲོ་འདུ་བྱས་ནས། ཨོཾ་ཨཱཿལ་ཐིམ། ཨཱཿཧཱུྃ་ལ། དེ་ཡང་ན་དཱའི་བར་དུ་ཐིམ་པ་ལ་དམིགས་ནས།
ཤཱུ་ནྱ་ཏའི་སྔགས་བརྗོད་པས་ན་ད་ཡང་མི་དམིགས་པར་བྱའོ་ཞེས་འཆད་དོ། ། དེ་ལ་བསྒོམ་ཚུལ་ནང་འགལ་བ་དང་། དྲིལ་བུ་པ་ལ་མི་རིགས་པའི་སྐྱོན་གཉིས་ལས། དང་པོ་ནི། ཁྱེད་ཀྱི་ལུགས་ལ་བསྒོམ་ཚུལ་དེ་ལྟར་བྱས་ན་ནང་འགལ་ཏེ། བསྡུ་རིམ་གྱི་ནཱ་ད་ཡང་མི་དམིགས་པར་བྱས་ནས་སྒོམ་པ་དེ་ནི་སྣང་བ་ཐམས་ཅད་མེད་པར་བསྒོམ་ལུགས་ཡིན་ལ། ཁྱད་ཀྱི་ལུགས་ནི་ཆོས་ཐམས་ཅད་བདེན་སྟོང་ཙམ་གྱི་སྣང་བ་ལ་མ་འགགས་པར་གཟུགས་བརྙན་ཙམ་དུ་བསྒོམ་པར་འདོད་པའི་ཕྱིར་རོ། ། གཉིས་པ་ནི། དྲིལ་བུ་པའི་ལུས་དཀྱིལ་རྐྱང་པའི་སྐབས་འདིར་དེ་ལྟ་བུའི་ཡེ་ཤེས་ཚོགས་བསགས་བྱེད་པ་མི་འཐད་དེ། གཞུང་འདིའི་དངོས་བསྟན་དང་ཤུགས་ལ་འདོན་པའི་དགོངས་པའང་མེད་ཅིང་།
འདིའི་དགོངས་པ་འགྲེལ་བའི་སྔ་རབས་ཀྱི་རྒྱ་བོད་ཚད་ལྡན་མཁས་པ་སུས་ཀྱང་དེ་དག་མ་བཤད་པའི་ཕྱིར། ནག་པོ་པ་ལ་འགྲེལ་པ་འཁྲུལ་སྤོང་དུ་ཡེ་ཤེས་ཚོགས་བསགས་ཀྱི་སྟོང་ཉིད་བསྒོམ་ཚུལ་གོང་དུ་སྨོས་པའི་འགྲེལ་པའི་ལུགས་དེ་ལྟར་བྱས་ནས། དེའི་ངང་ལས་སེམས་ནཱ་དར་ལངས་པའི་འོད་ཟེར་ལས་བྱུང་བའི་སྣ་ཚོགས་རྡོ་རྗེའི་ལྟེ་བའི་ཧཱུྃ་ལས། སྒོ་མཚམས་མ་བརྒྱད་ཕུར་སྨད་ཅན་ཐོ་ཕུར་ཐོགས་པ་སྤྲོས་ནས་བགེགས་ལ་ཕུར་གདབ་བྱས་པའི་རོ་རྣམས་བསྲེགས་ཏེ་ཐལ་བར་བྱས་པའི་རྗེས་སུ། ཞལ་བཞི་པའི་སྔགས་ཀྱི་འོད་ཟེར་ལས་གྲུབ་པའི་རྡོ་རྗེ་ར་བ་གྲུ་བཞི་ཕྱོགས་མདོག་ཅན་གྱི་ནང་དུ།

རྡོ་རྗེའི་ས་གཞི་གུར་བླ་བྲེ་མདའ་དྲ་མེ་རི་དང་བཅས་པ་བསྒོམས་ནས། སྔགས་དྲུག་གིས་བརྟན་པར་བྱས་ནས། ཕོ་ཉ་རྣམས་ར་བ་ལ་ཐིམ་པའི་ཟེར་མ་ལས་ཕྱི་རོལ་ཏུ་རྡོ་རྗེ་པདྨ་འཁོར་ལོའི་ར་བ་རིམ་གསུམ་གྲུབ་པར་བསྒོམ་ཞེས་གཞུང་གཞན་གྱི་འགྲེལ་པ་སྣ་ཚོགས་ཀྱི་དངོས་བསྟན་ཙམ་བསྡུས་པ་རང་ལུགས་སུ་བྱས་ནས། ས་སྐྱ་པའི་སྲུང་འཁོར་སྐབས་འདིར་འདི་ལྟར་འཛེར་ཏེ། བླ་མ་ཁ་ཅིག་གིས། ན་དཱ་ལས་གྲུབ་པའི་ཧཱུྃ་ཡིག་དེ་བར་དོའི་ཤེས་པས་སྐྱེ་བ་ལེན་དགོས་པ་ལས། དེ་མི་བྱེད་པར་སྣ་ཚོགས་རྡོ་རྗེར་བསྐྱེད་པ་དང་། དེ་ལས་མ་མོ་བརྒྱད་ཞལ་བཞི་པའི་སྔགས་ལན་གཅིག་བརྗོད་པས་སྤྲོ་བར། རྩ་རྒྱུད་དུ། སྐད་ཅིག་གིས་ནི་སྐུ་བརྒྱད་འགྱུར། ། ཞེས་པས་བསྟན་པ་ལས།
སྔགས་ལན་གཉིས་ཀྱིས་མ་མོ་བཅུར་བྱས་ནས་སྤྲོ་བ་དང་། ཕོ་ཉ་དེ་དག་སྤྲོ་དུས་ནས་ཐོ་ཕུར་འཛིན་པར། ཨ་པྲ་བི་གསུམ་ཀྱིས་བཤད་པ་ལྟར་མི་བྱེད་པར། སྤྲོ་དུས་ལྕགས་ཀྱུ་དང་ཞགས་པ་གཏད་ནས། ཕྱིས་ཐོ་ཕུར་གཏོད་པའི་ཕྱག་མཚན་འདོར་ལེན་བྱེད་པ་དང་། དེ་དག་གི་ཕུར་གདབ་བྱས་པའི་བགེགས་ཀྱི་རོ་ཐལ་བར་སྦྱངས་ནས། སྔགས་ཀྱི་འོད་ཟེར་ལས་སྲུང་འཁོར་བསྒོམ་པར་སྦྱིན་སྲེག་གི་གཞུང་དང་། སློབ་དཔོན་ཀ་ལ་ཀལྤས་བཤད་པ་རྣམས་བཞག་ནས། ཕྱོགས་སྐྱོང་གི་རོ་ལས་རྡོ་རྗེའི་ར་བ་སོགས་གྲུབ་པར་འདོད་པ་དང་། ལཱུ་ཧི་པའི་འགྲེལ་པ་ནས་བཤད་པ་ལྟར།
མཐར་ཕོ་ཉ་རྣམས་རྡོ་རྗེ་ར་བ་ལ་ཐིམ་པའི་ཟེར་མ་ལས་གྲུབ་པའི་ར་བ་རིམ་པ་གསུམ་ཡོད་པར་ནག་པོ་དཀྱིལ་ཆོག་ཏུ། ལྕགས་རིའི་མཐར་ཐུག་པ་ཡི་བར། ། རྡོ་རྗེའི་ཕྲེང་བས་མངོན་བསྐོར་ཞིང་། ། འོད་ཀྱི་དཀྱིལ་འཁོར་ནང་དུ་ནི། ། རིམ་གཉིས་ཐིག་ནི་གདབ་པར་བྱ། ། ཞེས་གསུངས་པའི་གཞུང་གཞན་དུ་བཤད་ནས། ཕོ་ཉ་རྣམས་རྡོ་རྗེ་ར་བའི་ཕྱི་རོལ་ཏུ་བར་ཆད་བསྲུང་བའི་ཕྱིར་འཁོད་པ་ཡིན་གྱི། དེ་དག་རྡོ་རྗེ་ར་བ་ལ་ཐིམ་པ་དང་། དེ་ལས་བྱུང་བའི་རྡོར་པད་འཁོར་ལོ་ར་བ་རྣམས་འདིར་མི་འདོད་དོ་ཞེས་གསུངས་པ་ནི་མི་འཐད་དེ། ལུང་དེ་དག་དང་འགལ་བ་ཡིན་པའི་ཕྱིར་ཞེས་འབྱུང་ངོ་། །
དེ་ལྟར་རྩོད་པ་རིམ་པ་ལྔའི། དང་པོ་ནི། ཕྱོགས་སྔ་མ་ལོང་པར་སྣང་བས་མི་འཐད་དེ། རྗེ་ས་ཆེན་གྱི་གསུང་དེའི་དགོངས་པ་ནི། གོང་དུ་སྨོས་པ་ལྟར། ནམ་མཁའི་ཧཱུྃ་དེ་ལས་པཾ་རཾ་ཧཱུྃ་རྣམས་འཕྲོས་པ་ལས། པད་ཉི་ལ་གནས་པའི་སྣ་ཚོགས་རྡོ་རྗེ་བསྐྱེད་པ་ཡིན་གྱིས། ཧཱུྃ་དེ་ཉིད་སྣ་ཚོགས་རྡོ་རྗེར་བསྐྱེད་པ་མ་ཡིན་པའི་ཕྱིར། དེས་ན་ཧཱུྃ་དེས་བར་དོ་སྐྱེ་བ་ལེན་པའི་སྦྱོང་བྱེད་མི་བྱེད་པའང་མ་གྲུབ་སྟེ། ཧེ་རུ་ཀ་མངོན་འབྱུང་དུ།
རི་བོའི་གཞི་ལ་སེམས་དག་ནི། ། ཞེས་གསུངས་པའི་དགོངས་པ་མན་ངག་གིས་བཀྲལ་ནས། འོག་འབྱུང་བཞི་སོགས་བསྐྱེད་པའི་སྐབས་སུ་འབྱུང་བཞི་ལུགས་ལྡོག་རི་རབ་དང་བཅས་པ་ལ། སྔར་གྱི་ཧཱུྃ་དེ་ལས་དེ་འདྲ་བ་གཅིག་ཆད་ནས་འདྲེས་པས་རྐྱེན་བྱས་ནས་ལུགས་འབྱུང་རི་རབ་གཞལ་ཡས་ཁང་རྣམས་བསྐྱེད་པ་དང་། རྩ་རྒྱུད་དུ། དབྱུག་པ་མདའ་ཡིས་སྦྱར་བར་བྱ། ། ཞེས་གསུངས་པའི་དོན་གཅིག་ཧཱུྃ་དེ་ཉིད་རྒྱུ་རྡོ་རྗེ་འཆང་ལ་བཅུག་ནས། ཡབ་ཡུམ་ཐིག་ལེར་ཞུ་བར་བསྒོམ་པའི་ཕྱིར། དེས་ན་འདི་ལྟ་བུའི་གདམས་ངག་ནི། གྲུབ་ཆེན་ལ་ལི་ཏས་གཤིན་རྗེ་གཤེད་འབྱུང་བར།
ཡེ་ཤེས་ཚོགས་བསགས་ཀྱི་རྗེས་སུ་ཨོཾ་ཨཱཿཧཱུྃ་ཧོཿ གཉིས་ཏེ་འབྲུ་ལྔ་བཞག་པ་ལས། སྲུང་འཁོར་གྱི་སྐབས་སུ་ཨཱ་དང་ཧཱུྃ་འཕྲོས་པ་ལས། ཉི་མ་ལ་གནས་པའི་སྣ་ཚོགས་རྡོ་རྗེ་བསྐྱེད་པ་དང་། གཞལ་ཡས་ཁང་གི་རྟེན་གྱི་ཆོས་འབྱུང་གི་རྒྱུའི་ལྷ་ལ་མར་མེ་གཉིས་ཆད་ཀྱི་ཚུལ་གྱིས་བཅུག་ནས་འཇུ་བ་དང་། མཐར་རྒྱུ་རྡོ་རྗེ་འཆང་ཡབ་ཡུམ་ལ་རྫོགས་པར་བཅུག་ནས་ཐིག་ལེར་གྱུར་པར་བཤད་པ་དང་ཚུལ་མཚུངས་པས་ཆེས་ཟབ་པ་ཡིན་ནོ། ། གཞན་ཡང་གདམས་ངག་ཁུངས་ཐུབ་གཉིས་པོ་འདིས་མཚོན་ནས། དཔལ་ཀྱཻ་རྡོ་རྗེར་བར་སྲིད་སྦྱོང་བྱེད་ཀྱི་ཡི་གེ་འབྲུ་ལྔ་ལས་མར་མེ་གཉིས་ཆད་ལྟར་བྱས་ནས། གཞལ་ཡས་ཁང་དང་རྒྱུ་རྡོ་རྗེ་འཆང་ལ་འཇུག་པ་ལ་ཡང་ཡིད་ཆེས་ཤིང་ངེས་ཤེས་འདྲོངས་པར་འགྱུར་རོ། ། དེས་ན་རྟོག་བཟོ་མཁན་ཁ་ཅིག
ནག་པོ་པའི་སྐབས་ཀྱི་ནཱ་ད་ལས་གྲུབ་པའི་ཧཱུྃ་ཡིག་འདི་བར་སྲིད་སྦྱོང་བྱེད་མ་ཡིན་ནོ་ཞེས་ཟེར་བ་ཡང་མན་ངག་དང་བྲལ་བ་ཁོ་ནའོ། ། རྩོད་པ་གཉིས་པའང་རྒྱུད་ཀྱི་ལུང་དོན་མ་རྟོགས་པར་སྣང་བས་མི་འཐད་དེ། རྩ་རྒྱུད་ཀྱི་ལུང་དེའི་རྗེས་སུ་མངོན་བརྗོད་དང་གཉིས་ཆར་ལས། སྐུ་བརྒྱད་དང་ནི་བཅས་པ་རུ། ། ཞེས་སྤྱིར་ཕོ་ཉ་བཅུ་སྤྲོ་བར་གསུངས་པའི་ཕྱིར་དང་། དེ་ལ་ཡང་ཤར་ནུབ་གཉིས་ལས་གཉིས་གཉིས་བྱས་པའི་བཅུ་སྤྲོ་བའི་མན་ངག་འདི་དང་། ཇོ་བོ་རྗེའི་ལཱུ་ཧི་པའི་འགྲེལ་པར་དེ་བཞིན་བཤད་པ་དང་གཉིས་ཚུལ་མཚུངས་པས། འགྲེལ་པ་ལ་མོས་པ་རྣམས་ཀྱི་ཡིད་ཆེས་པའི་གནས་སུ་འགྱུར་བའི་ཕྱིར། དེ་དག་སྤྲོ་བའི་ཚེ་ཞལ་བཞི་པའི་སྔགས་ལན་གཉིས་བརྗོད་པ་ཡང་། ཧེ་རུ་ཀ་མངོན་འབྱུང་ལས།
ཞལ་བཞི་པ་ཡི་སྔགས་ཀྱིས་ནི། ། ཕྱོགས་དང་ཕྱོགས་མཚམས་བསྲུང་བ་སྟེ། ། ཞེས་གསུངས་པ་འདིས་སྔགས་ཚར་གཅིག་གིས་ཕྱོགས་བཞི་དང་། ཚར་གཅིག་གིས་མཚམས་བཞིར་སྤྲོ་ཞིང་བསྲུང་བར་བསྟན་པའི་ཕྱིར། དེས་ན་ཁྱེད་ཀྱིས་སྔགས་གཅིག་གིས་མ་མོ་བརྒྱད་ཁོ་ན་སྨད་ཕུར་བུའི་དབྱིབས་ཅན་དུ་བྱས་པ་སྤྲོས་ནས། ཤར་ནུབ་ཀྱི་ཕོ་ཉ་རེས་རང་དང་སྟེང་འོག་གི་ལས་གཉིས་གཉིས་བྱེད་པར་བཤད་པ་དེ་ས་གཞི་ལ་ཕུར་གདབ་བྱེད་པའི་འགྲོས་སྦྱར་བ་ཡིན་པ་འདྲ་སྟེ། དེ་ལྟར་ན་ཡང་རིགས་པ་མ་ཡིན་ཏེ། དེའི་ཚེ་ན་ཡང་ཕུར་བུ་བཅུའམ་བཅུ་གཅིག ཕོ་ཉ་བཅུའམ་དེ་གཙོ་འཁོར་བཅུ་གཅིག་ཏུ་བསྐྱེད་ནས་དབུས་དང་ཕྱོགས་མཚམས་བརྒྱད་དང་སྟེང་འོག་གི་ཕུར་བུ་ཤར་ནུབ་གཉིས་ཀྱི་རྒྱབ་བམ། གཡས་གཡོན་དུ་སྔགས་དུ་མས་གདབ་པར་གསུངས་པའི་ཕྱིར།
དེས་ན་ལྭ་བ་པ་སོགས་ཀྱིས་ཕུར་བུའི་སྨད་ཅན་དུ་ཕོ་ཉ་སྤྲོ་བར་བཤད་པ་ཡང་ས་གཞི་ལ་གདབ་པ་ཐུན་མོང་དུ་གསུངས་པ་ཡིན་པས། དེའི་ཉམས་ལེན་བྱེད་པའི་ཚེ་ན་ཡང་འདི་བཞིན་དུ་བྱེད་དགོས་སོ། ། རྩོད་པ་གསུམ་པའང་། སྲོལ་འདྲེས་ཤིང་ཕྱོགས་སྔ་མ་ངེས་པར་སྣང་བས་མི་འཐད་དེ། ཨ་པྲ་བི་གསུམ་སོགས་ཀྱི་འགྲེལ་བར་བཤད་པ་དག་འདིར་མཐུན་པ་རྣམས་མ་གཏོགས་ཁས་མི་ལེན་པའི་ཕྱིར་དང་། འདིར་རྩ་བའི་ཕོ་ཉ་བཅུ་ལ་ལྕགས་ཀྱུ་དང་ཞགས་པ་འཛིན་པ་དང་། དེའི་སྤྲུལ་པ་རྣམས་ལ་ཐོ་ཕུར་གྱི་ཕྱག་མཚན་འཛིན་པའི་སྐབས་མེད་པས། དེས་ན་ཕོ་ཉ་དེ་དག་ལ་ཕྱག་མཚན་དེ་ལྟ་བུ་འདོར་ལེན་སྐབས་འདིར་མི་འདོད་པའི་ཕྱིར། འོ་ན་ཇི་ལྟར་སྙམ་ན། སྤྲུལ་པའི་ཕོ་ཉ་རྣམས་ལྕགས་ཀྱུ་དང་ཞགས་པ་འཛིན་པས་བགེགས་རྣམས་བཀུག་ནས་རྩ་བའི་ཕོ་ཉ་བཅུའི་མདུན་དུ་འཁོད་པ་ལ།
ཧཱུྃ་ལས་ཕོ་ཕུར་སྤྲོས་ནས་རྩ་བའི་ཕོ་ཉ་བཅུའི་ཕྱག་ཏུ་གཏད་པ་དེས་ཕུར་གདབ་བྱེད་པར་བཞེད་དོ། ། འདིར་རང་ལུགས་པ་ཁ་ཅིག གཞན་གྱི་ཕྱོགས་སྔ་དེ་རང་ལུགས་སུ་ཁས་ལེན་ཅིང་། སྤྲོ་བར་དམ་བཅའ་བའི་ཚིག་རྒྱས་བསྡུས་ཀྱི་ཁྱད་པར་ལ་རང་ལུགས་ཀྱི་སྐྱོན་འགལ་དུ་བྱེད་པ་ནི་བཞད་མོའི་གནས་སོ། ། རྩོད་པ་བཞི་པའང་གཞུང་སོ་སོའི་སྐབས་ཐོབ་མ་ངེས་པར་སྣང་བས་མི་འཐད་དེ། སྦྱིན་སྲེག་གི་གཞུང་དུ། བགེགས་ཀྱི་རོ་མེ་འོད་ཀྱིས་ཐལ་བར་སྦྱོང་བར་བཤད་པ་ནི་ཆོ་ག་དེ་ཉིད་ཀྱི་ཁྱད་ཆོས་ཡིན་ཞིང་། ཀ་ལ་ཀལྤས། སྔགས་ཀྱི་འོད་ཟེར་ལས་སྲུང་འཁོར་བསྒོམ་པར་བཤད་པ་ནི་འགྲེལ་པ་ལུགས་པ་ཕལ་ཆེ་བའི་སྲོལ་ཡིན་པས་འདི་དང་མི་མཐུན་ལ། འདིར་བགེགས་ཀྱི་རོ་ཞུ་བ་ལས་རྡོ་རྗེའི་རྭ་གུར་སོགས་བསྒོམ་པ་ནི།
དཀྱིལ་ཆོག་གི་གཞུང་དུ་གསལ་བར་གསུངས་པའི་ཉམས་ལེན་ཡིན་པའི་ཕྱིར་རོ། ། རྩོད་པ་ལྔ་པའང་གཞུང་དོན་གྱི་ཕྱག་ལེན་མ་ངེས་པར་སྣང་བས་མི་འཐད་དེ། གཞུང་དེ་དག་གི་དོན་ནི་ལྕགས་རི་སྟེ་རྡོ་རྗེ་རྭ་བ་དང་མེ་རིའི་ནང་དུ་བཅུག་པ་སྟེ། རེག་པར་དུར་ཁྲོད་ཀྱི་ཕ་མཐའ་ཚུ་མཐའི་ཟླུམ་ཐིག་རིམ་པ་གཉིས་གདབ་ཅེས་སྟོན་པ་ཡིན་གྱི། རྡོ་ར་དང་མེ་རིའི་བར་དུ་རིགས་མི་མཐུན་གྱི་ར་བ་རིམ་གསུམ་འབྲི་བ་སྟོན་པ་མིན་ཏེ། དཀྱིལ་ཆོག་དེའི་ཕྱག་ལེན་མཐོང་བ་བརྒྱུད་པ་ཡོད་པ་ཐམས་ཅད་ཀྱི་ཕྱག་ལེན་དང་བཤད་པ་ཐམས་ཅད་ལ་རྡོ་རའི་ནང་དུ་མེ་རི་འབྲི་བ་མ་གཏོགས་པ། མེ་རྡོར་གྱིས་བར་ར་བ་གཞན་གྱི་གཅོད་པ་མེད་པའི་ཕྱིར། དེས་ན་འདི་ལྟ་བུ་ནི་བླ་མ་ལས་མ་བརྒྱུད་པར་རང་གི་བློས་བཏགས་པའི་བཤད་པར་སྣང་བས་ཡིད་བརྟན་དུ་མི་རུང་ངོ་། ། དེ་ལྟར་སྔོན་འགྲོ་རྣམས་སོང་ནས། སོ་སོའི་དཀྱིལ་འཁོར་གྱི་བསྐྱེད་ཆོག་ལ་འཇུག་པ་ལ།
མན་ངག་འདིའི་རང་ལུགས་ལ་སྤྱིར་རྩ་བཤད་ཀྱི་རྒྱུད་དྲུག་ནས་ལྷ་མངལ་སྒོང་བརྫུས་གསུམ་གྱི་བསྐྱེད་ཆོག་བསྟན་པ་དག འགྲེལ་པ་སོ་སོས་བཀྲལ་པ་ཕལ་ཆེར་དང་། ཁྱད་པར་མུ་ཏིག་ཕྲེང་བར་བསྟན་པའི་བསྐྱེད་ཆོག་གི་དབྱེ་བར་གསལ་བ་རྣམས་དང་། སྒྲུབ་ཐབས་གསུམ་པོ་འདིའི་ཐུན་མོང་མ་ཡིན་པའི་བསྐྱེད་ཆོག་རྣམས་ནི་ཅུང་མི་འདྲ་བས་སོ་སོར་འབྱེད་ཅིང་། འདིར་གྲུབ་ཆེན་གསུམ་གྱི་དགོངས་པ་ཐུན་མོང་མ་ཡིན་པ་མན་ངག་གི་རྩ་བཤད་ཀྱི་རྒྱུད་དྲུག་དང་སྦྱར་ནས་ཉམས་སུ་ལེན་པ་ལ། ལཱུ་ཧི་པ་ལ་སྟོང་པའི་ངང་ལས་འབྱུང་བཞི་ལུགས་འབྱུང་རི་རབ་སྣ་ཚོགས་རྡོ་རྗེའི་སྟེང་དུ་པདྨ་དང་བཅས་པ་སོ་སོའི་ས་བོན་ལས་བསྐྱེད་པའི་པདྨའི་ལྟེ་བར་དབྱངས་གསལ་གཉིས་འགྱུར་ལས་བྱུང་བའི་ཟླ་ཉིའི་བར་དུ་ཧཱུྃ་ཡིག་སྒྲ་ཚུལ་གྱི་རྟེན་འབྲེལ་དང་བཅས་པའི་མངོན་བྱང་ལྔ་ལས། ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་རྟེན་དང་བརྟེན་པར་བཅས་པ་དུར་ཁྲོད་སྲུང་འཁོར་སོགས་ཐམས་ཅད་དུས་གཅིག་ལ་བསྐྱེད་པ་ནི་སྒོང་སྐྱེས་ཀྱི་ལུགས་སོ། ། ནག་པོ་པ་ལ་སྲུང་འཁོར་གྱི་ནང་དུ། ཨེ་ལས་ཆོས་འབྱུང་བསྐྱེད་པའི་དབུས་སུ་འབྱུང་བཞི་ལུགས་བཟློག་རི་རབ་ཐིག་ལེས་མཚན་པ་རྣམས་སོ་སོའི་ས་བོན་ལས་བསྐྱེད་པ་ལ་བར་སྲིད་བཅུག་པའི་རྐྱེན་གྱིས་ཐམས་ཅད་འདྲེས་པ་ཡོངས་སུ་གྱུར་པ་ལས། འབྱུང་བཞི་ལུགས་འབྱུང་རི་རབ་ཀྱི་སྟེང་དུ་གཞལ་ཡས་ཁང་གདན་བཅས་དུར་ཁྲོད་དང་བཅས་པ་གྲུབ་པའི་གདན་དབུས་མའི་སྟེང་དུ་མངོན་བྱང་ལྔ་ལས་རྒྱུ་རྡོ་རྗེ་འཆང་དཀར་པོ་ཞལ་བཞི་ཕྱག་བཅུ་གཉིས་པ་ཡུམ་ཅན་བསྐྱེད་པ་ལ་བར་སྲིད་བཅུག་པ།
ཞུ་བ་གླུས་བསྐུལ་ནས། འབྲས་བུ་རྡོ་རྗེ་འཛིན་པར་བཞེངས་པ་ལ་ཡན་ལག་བཞི་རྫོགས་བྱས་པ་དེས་འཁོར་རྣམས་མངལ་འབྱིན་བྱེད་པ་ནི་མངལ་སྐྱེས་ཀྱི་ལུགས་སོ། ། དྲིལ་བུ་པ་ལ་ཚོགས་ཞིང་གི་བླ་མ་རིགས་བདག་ཏུ་བཞུགས་ནས། བཅོམ་ལྡན་འདས་འཁོར་བཅས་སམ། སྐུ་ལུས་ལ་ལྷ་རྣམས་ཚང་བ་རང་ལ་བཅུག་པའི་རྐྱེན་གྱིས། རང་གི་ལུས་རྟེན་དང་བརྟེན་པར་བཅས་པའི་དཀྱིལ་འཁོར་དུ་སྐད་ཅིག་གིས་རྫོགས་པར་བསྒོམ་པ་ནི་བརྫུས་སྐྱེས་སྦྱང་བའི་བསྐྱེད་ཆོག་ཏུ་འདོད་དོ། ། དེ་དག་ལ་ལཱུ་ཧི་པའི་སྐབས་སུ་འདོད་འཇོར། ཡེ་ཤེས་ཚོགས་བསག་གི་རྗེས་སུ་ནཱ་ད་ལ་བཞག་ན་བར་དོ་སྦྱོང་བྱེད་ཆད་ཅེས་པ་དང་། རི་རབ་ཀྱི་སྟེང་གི་སྣ་ཚོགས་རྡོ་རྗེའི་སྟེང་འོག་གཉིས་ཆར་དུ་སྣ་ཚོགས་པདྨ་བྱེད་པ་དང་། དབྱངས་གསལ་སོ་གཉིས་དང་བརྒྱད་ཅུ་ལས་ཟླ་བ་དམར་མདངས་ཅན་ཞིག་ཁོ་ན་བསྐྱེད་པས་དེ་དག་གིས་མཚན་པར་བསྒོམ་པ་དང་།
བསྐྱེད་ཆོག་འདི་ཡང་གཙོ་བོར་མངལ་སྐྱེས་ལ་མ་སྦྱར་ན་རྟེན་གྱི་སྦྱང་གཞི་དང་མི་མཐུན་ཞེས་བྲིས་པ་རྣམས་ནི་འཐད་པ་མ་ཡིན་ནོ། ། དེ་ལ་དང་པོ་དེ་ནི་རྗེ་བཙུན་གྱི་ལཱུ་ཧི་པའི་མངོན་རྟོགས་ལ་འཛེར་བར་སྣང་མོད་དེ་ལ་ནི་ཆད་པའི་སྐྱོན་མེད་དེ། མངོན་བྱང་གི་སྐབས་སུ་སྒྲ་ཚུལ་གྱི་རྟེན་འབྲེལ་ལ་བར་དོ་སྦྱོང་བྱེད་རྒྱས་པར་བཤད་པའི་ཕྱིར། དེས་ན་ལྭ་བ་པ་དང་། ཨ་པྲ་བི་གསུམ་གྱི་སྟོང་པ་ལས་ན་དཱར་ལངས་ནས་མངོན་བྱང་དུ་བསྲེ་བར་བཤད་པ་ཡང་། འགྲེལ་པ་དེ་དག་ན་འདི་ལྟ་བུའི་བསྐྱེད་ཆོག་མེད་པ་ལ་དགོངས་པ་ཡིན་ནོ། ། ཡང་དམར་གྱི་འགྲེལ་པ་དང་། མུ་ཏིག་ཕྲེང་བར་ནཱ་ད་འཇོག་པར་བཤད་པ་ནི་དེ་ལས་དབྱངས་གསལ་སྤྲོ་བ་སོགས་བྱེད་པའི་བསྐྱེད་ཆོག་ལ་དགོངས་པ་སྟེ་སྔ་མ་དེ་དག་ཐམས་ཅད་མི་འདྲའོ། ། གཉིས་པ་དེ་ནི་སྡོམ་འབྱུང་གི་འགྲེལ་པའི་དགོངས་པར་བསམ་ནས་དེ་བཞིན་གཤེགས་པ་རྡོ་རྗེའི་འབྲེལ་བའི་ཡི་གེ་འགའ་ཞིག་ཏུ་འབྱུང་བའི་རྗེས་སུ་འབྲང་བ་མ་གཏོགས་སྲོལ་གཞུང་ཚད་ལྡན་ནས་པདྨ་གཉིས་བཤད་པ་མ་མཐོང་སྟེ། སྡོམ་འབྱུང་རྩ་འགྲེལ།
ལྭ་བ་པ། པྲཛྙཱ་རཀྵི་ཏ། ཀུ་མ་ར་བོ་དྷི། ལོ་ཆེན་གྱི་འགྲེལ་པ་སོགས་སུ་རྡོ་རྗེའི་སྟེང་དུ་པདྨ་འབྱུང་ཞིང་ཨ་བྷ་ཡ་དང་། ཀྵནྟི་ཤྲཱི་སོགས་ཀྱིས་རྡོ་རྗེའི་འོག་ཏུ་པདྨ་བཤད་པ་ལས། རྡོ་རྗེའི་བླ་འོག་ཏུ་པདྨ་གཉིས་བྱེད་པའི་གསལ་ཁ་མེད་ལ། དེ་དག་གི་ཡང་དང་པོ་གཞུང་དང་མཐུན་པས། དེ་རྣམས་དང་མན་ངག་ལུགས་འདི་ཚུལ་མཚུངས་པ་ཡིན་ནོ། ། འོན་ཀྱང་དེ་དག་གི་དཔེ་འགའ་ཞིག་གི་འགྱུར་ལ་ལར་པདྨ་དེ་རྡོ་རྗེའི་འོག་ཏུ་བསྒོམ་པ་ཡང་སྣང་ངོ་། ། དེས་ན་ཕྱིས་ཀྱི་གྲོག་ར་བ་དང་།
བུ་དགེ་སོགས་སྣ་ཚོགས་རྡོ་རྗེའི་འོག་ཏུ་པད་ཆེན་ཞེས་འདབ་མང་བྱས་ནས། སྲུང་འཁོར་གྱི་སྣ་ཚོགས་རྡོ་རྗེའི་གདན་དུ་བྱེད་ཅིང་། རྡོ་རྗེའི་སྟེང་དུ་པད་ཆུང་ཞེས་པ་པད་འདབ་བརྒྱད་བྱས་ནས་བདེ་ཆེན་འཁོར་ལོའི་ལྟེ་བར་འདོད་པ་ནི་ཆེས་འཁྲུལ་པ་ཡིན་ཏེ། སྲུང་འཁོར་གྱི་འོག་པད་ཉི་ནི་མངོན་བྱང་ལྔ་པའི་དུས་སུ་འགྲུབ་པར་བཤད་ཅིང་། བདེ་ཆེན་གྱི་ལྟེ་བའི་པདྨ་ནི་འཁོར་ལོ་ཐམས་ཅད་ཀྱི་སྟེང་ན་ཡོད་པའི་ཕྱིར་རོ། ། གསུམ་པ་དེ་འདྲ་ཡང་མཚན་དཔེའི་གྲངས་ཀྱི་རྒྱུ་ལ་བསམས་ནས་རང་བཟོ་ཁོ་ན་བྱས་པར་སྣང་སྟེ། ཚུལ་དེ་ལྟ་བུ་ནི་འདིའི་སྲོལ་གཞུང་ཚད་ལྡན་གང་ནས་ཀྱང་མ་བཤད་པའི་ཕྱིར། དེ་ཡང་མངོན་བརྗོད་དགུ་པ་ལ་བརྟེན་ནས། ལྭ་བ་པ། པྲཛྙཱ་རཀྵི་ཏ།
ཀྵནྟི་ཤྲཱི། མར་དོ་རྣམས་ཟླ་བ་གཅིག་ཏུ་འདོད་པ་ཡང་། དེ་དབྱངས་གསལ་ཚར་རེ་བ་གཉིས་ལས་བསྐྱེད་ནས་དེས་མཚན་པར་བཤད་ཀྱི། དབྱངས་གསལ་ཕྲག་གཉིས་པ་གཉིས་ལས་བསྐྱེད་ནས། དེ་དག་གིས་མཚན་པར་མ་བཤད་པའི་ཕྱིར་དང་། མུ་ཏིག་ཕྲེང་བར་ཟླ་བ་གཅིག་ཏུ་བྱས་པ་ཡང་ནཱ་ད་ལས་བྱུང་བའི་ཨཱ་ལྀ་ཕྲག་གཉིས་ལས་བསྐྱེད་པའི་སྟེང་ཀཱ་ལྀ་ཕྲག་གཉིས་འཕྲོས་པས་དམར་མདངས་ཅན་དུ་བསྒྱུར་བར་བཤད་ཅིང་། དེ་ཐམས་ཅད་ལས་དེ་བསྐྱེད་མཚན་བྱེད་པར་མ་བཤད་པའི་ཕྱིར་དང་། གཞན་ཡང་སམྦུ་ཊ། རྡོ་རྗེ་མཁའ་འགྲོའི་འགྲེལ་པ་བྷ་ཝ་མ། ཆོས་རྗེ་བུའི་སྒྲུབ་ཐབས་རྣལ་འབྱོར་བཞི་ལྡན་རྣམས་སུ་ཟླ་བ་གཉིས་བསྐྱེད་པར་བཤད་པ་དང་།
རྩ་རྒྱུད་མངོན་བརྗོད་ཀུན་སྤྱོད་རྣམས་ལ་བརྟེན་ནས། ཀུ་མ་ར་བོ་དྷི། ཇོ་བོ་རྗེ། བི་བྷུ་ཏི་ཙནྡྲའི་འགྲེལ་པ་རྣམས་དང་། བོད་ཀྱི་བླ་མ་གཉན་ཕུལ་ཆུང་པ་དང་། རྗེ་བཙུན་ཆེན་པོ། དམར་ཆོས་རྒྱལ་རྣམས་ཀྱི་འགྲེལ་པ་སོགས་ཉི་ཟླ་གཉིས་བསྐྱེད་པར་བཤད་པ་རྣམས་སུ་ཡང་། དབྱངས་གསལ་ཕྲག་གཉིས་གཉིས་ལས་དེ་དག་རེ་རེ་བཤད་ཀྱི། བཞི་བཞི་ལས་རེ་རེ་བསྐྱེད་པར་མ་བཤད་པས་ཀྱང་མཚོན་ནུས་པའི་ཕྱིར་རོ། ། བཞི་པ་དེ་ཡང་རང་གི་གྲུབ་མཐའ་ལ་འདི་ཉམས་སུ་ལེན་པའི་རྟེན་འཛམ་བུ་གླིང་པའི་མི་མངལ་སྐྱེས་ཁམས་དྲུག་ལྡན།
དེར་སྐྱེས་པའི་སྦྱང་གཞི་དང་བཅས་པ་གཅིག་དགོས་པར་བཅས་པ་དེ་བཟུང་བའི་ཕྱིར་དུ། སྡོམ་འབྱུང་སོགས་ཀྱི་ལུང་མང་དུ་འདྲེན་པར་སྣང་བས། དེ་ནི་གསང་སྔགས་སྤྱི་བྱེ་བྲག་ཐམས་ཅད་ལ་གནོད་པ་ཆེན་པོ་སྐྱེལ་བའི་གྲུབ་མཐར་སྣང་བའི་ཕྱིར་མི་འཐད་དེ། གསང་སྔགས་བླ་མེད་ཀྱི་རྟེན་དང་སྦྱང་གཞི་དེ་ཁོ་ནར་མ་ངེས་པར། རྒྱུད་རྣམས་ཀྱི་གླེང་གཞི་དང་། རྗེས་སུ་ཡི་རང་གི་སྐབས་ཀྱི་འཁོར་དང་རྟེན་གྲོལ་ཚུལ་སོགས་ཀྱིས་ཤེས་པའི་ཕྱིར་དང་། སྒྲུབ་ཐབས་དང་བསྐྱེད་ཆོག་རེ་རེས་ཀྱང་སྐྱེ་གནས་བཞི་ཀ་སྦྱང་བར་རྡོ་རྗེ་གུར་སོགས་རྒྱུད་དང་བསྟན་བཅོས་ཚད་ལྡན་མང་པོ་ནས་བཤད་པའི་ཕྱིར་དང་། ཁྱད་པར་འདིར་བསྐྱེད་ཆོག་འདི་ལྟ་བུ་མངོན་བརྗོད་དུ་སྒོང་སྐྱེས་ཀྱི་བསྐྱེད་ཆོག་ཏུ་གསུངས་པ་དང་འགལ་བའི་ཕྱིར་རོ། ། ནག་པོ་པའི་སྐབས་སུ། ཆོས་རྗེ་བུའི་འགྲེལ་པར།
ཁ་ཅིག་འབྱུང་བ་ལུགས་བཟློག་ལ་ཤེས་པ་འདྲེས་པའི་རྐྱེན་གྱི་ལུགས་འབྱུང་སོགས་བསྐྱེད་པ་མི་འཐད་དེ། དེ་ལྟར་ལན་གཉིས་བསྐྱེད་པ་བཤད་པ་མེད་པའི་ཕྱིར་དང་། མངོན་བརྗོད་དང་ལྭ་བ་པས་འབྱུང་བཞི་ལུགས་འབྱུང་རི་རབ་སྣ་ཚོགས་པདྨ་རྡོ་རྗེ་དང་བཅས་པར་བཤད་པ་ལྟར་གྱི་སྟེང་དུ། མངོན་བརྗོད་ནས་འབྱུང་བ་ལྟར་བྷྲུྃ་ལས་རྣམ་སྣང་ཡབ་ཡུམ་བསྐྱེད་པ་ལས་གཞལ་ཡས་ཁང་བསྒོམ་པ་ཡིན་ནོ་ཞེས་འབྱུང་བ་ནི་མི་འཐད་དེ། སྒྲུབ་ཐབས་ཀྱི་གཞུང་དུ། འབྱུང་བ་ཐམས་ཅད་འདུས་པ་ལས། ། ཇི་བཞིན་སྣ་ཚོགས་གཞིར་གྱུར་པ། ། ཞེས་མདོར་བསྟན་དུ་འབྱུང་བཞི་འདུས་པ་ལས། འབྱུང་བཞི་རི་རབ་ཀྱི་སྟེང་དུ་གཞལ་ཡས་ཁང་བསྐྱེད་པ་བསྟན་ནས། རྒྱས་བཤད་དུ་འབྱུང་བཞི་སྔ་མ་ལུགས་བཟློག་དང་།
ཕྱི་མ་ལུགས་འབྱུང་དུ་བྱས་ནས་ལན་གཉིས་བསྐྱེད་པར་བཤད་པའི་ཕྱིར་དང་། མངོན་བརྗོད་དང་། ལྭ་བ་པའི་འགྲེལ་པར་གསུངས་པ་དེ་དག་དང་གཞུང་འདིར་བཀྲལ་པ་གཉིས་མི་མཐུན་པའི་ཕྱིར་ཏེ། ལྭ་བ་པའི་རྩ་རྒྱུད་ལེའུ་སོ་གཉིས་པའི་འགྲེལ་པ་དེར། བཤད་རྒྱུད་དེའི་དགོངས་པ་སྦྱར་ནས་འབྱུང་བཞི་རི་རབ་ཀྱི་སྟེང་དུ་ཉི་མ་ལ་གནས་པའི་སྣ་ཚོགས་རྡོ་རྗེ་ལས་བྱུང་བའི་སྲུང་འཁོར་གྱི་ནང་དུ་ཧཱུྃ་མཛད་ཀུན་བཟང་དུ་གྱུར་པ་ཞུ་བ་ལས་བྱུང་བའི་ཆོས་འབྱུང་གི་ནང་དུ། ས་བོན་དང་ཕྱག་མཚན་ལས་བསྐྱེད་པའི་རྣམ་སྣང་ཡབ་ཡུམ་ཡོངས་སུ་གྱུར་པ་ལས་གཞལ་ཡས་ཁང་བསྐྱེད་པའི་དབུས་སུ་དབྱངས་གསལ་ལས་ཟླ་བ་དང་། ཨྃ་ཧཱུྃ་ལས་རྡོ་རྗེ་གྲི་གུག་ཨྃ་ཧཱུྃ་གིས་མཚན་པ་རྣམས་ལས། རྡོ་རྗེ་སེམས་དཔའ་ཞལ་གསུམ་ཕྱག་དྲུག་པ་ཡབ་ཡུམ་བསྐྱེད་པ་སོགས་མཛད་ལ། སྒྲུབ་ཐབས་འདིར་ནི་སྲུང་འཁོར་གྱི་ནང་དུ་ཆོས་འབྱུང་། དེའི་ནང་དུ་འབྱུང་བཞི་སོགས་ལས།
འབྱུང་བཞི་རི་རབ་གཞལ་ཡས་ཁང་བསྐྱེད་པའི་དབུས་སུ། མངོན་བྱང་ལྔ་ལས་རྒྱུ་རྡོ་རྗེ་འཆང་ཞལ་བཞི་ཕྱག་བཅུ་གཉིས་པར་བསྐྱེད་པར་བཤད་པའི་ཕྱིར་རོ། ། དེས་ན་དེར་རྒྱུ་རྡོ་རྗེ་འཆང་གི་མངོན་བྱང་གསུམ་པའི་གྲི་གུག་བཞག་ནས། ཨཾ་ལས་ཐོད་པ་ཨཾ་གིས་མཚན་པ་དང་། རྡོ་རྗེ་ལས་འོད་ཟེར་འཕྲོ་འདུས་སོགས་བྱེད་པའང་ཆོ་ག་མང་པོ་བསྡུས་པར་སྣང་བས་ལེགས་པར་མ་མཐོང་ངོ་། ། དྲིལ་བུ་པའི་སྐབས་སུ། འདོད་འཇོ་མཁན་པོས་སྔར་གྱི་ཡེ་ཤེས་ཚོགས་བསག་གི་རྗེས་སུ་ནཱ་ད་བཞག་ནས། སྲུང་འཁོར་བསྒོམ་པའི་ནང་དུ་འབྱུང་བཞི་རི་རབ་པདྨའི་ལྟེ་བར་དབྱངས་གསལ་ལས་ཟླ་བ་བསྐྱེད་པའི་དབུས་སུ། ནཱ་ད་ཧཱུྃ་དུ་རྫོགས་པ་ལས་འཁོར་ལོ་ལྔའི་ལྷའི་འཕྲོ་འདུ་བྱས་ནས། ཨོཾ་ཨཱཿཧཱུྃ་སརྺ་བཱི་ར་ཡོ་གི་ནི་ཞེས་སོགས་ཀྱི་སྔགས་རྣམས་བརྗོད་ནས།
དེ་རྣམས་ཡོངས་སུ་གྱུར་པ་ལས་རྟེན་བརྟེན་པའི་དཀྱིལ་འཁོར་དུས་གཅིག་ཏུ་གྲུབ་པར་བསྒོམ་པ་རྣམས་ལཱུ་ཧི་པ་དང་འདྲ་བར་བྱས་ནས། བརྟེན་པ་ལྷ་ཞལ་བཞི་ཕྱག་བཅུ་གཉིས་པ་གཅིག་པུར་བྱས་པ་ལ་ལུས་དཀྱིལ་འགོད་དེ། དེ་ཡང་རྟེན་ལུས་དཀྱིལ་ནི། སྔར་གྱི་གཞལ་ཡས་ཁང་དེའི་རྒྱུན་མ་བསྡུས་བར་དུ་འཇུག་པའི་ལུགས་ཡིན་པས། རང་གི་རགས་འདྲ་སྔ་མ་དང་། ལུས་ཀྱི་རྐང་མཐིལ་གཉིས་སོགས་ཀྱི་ཆ་རེ་ལ་རྟེན་ནས་རིགས་འདྲ་ཕྱི་མ་སྐྱེས་པར་བསྒོམ་ཞིང་། ལུས་ཀྱི་རིགས་འདྲ་ཕྱི་མ་སྐྱེས་པའི་རྟེན་ལ་བརྟེན་པ་ལུས་དཀྱིལ་འགོད་པར་བཤད་ནས། ས་སྐྱ་པའི་ལུས་དཀྱིལ་བསྐྱེད་ཚུལ་དེ་མི་འཐད་ཅེས་འཛེར་བར་བྱེད་དོ། ། དེ་ལ་དེ་ལྟ་བུའི་རྟེན་ལུས་དཀྱིལ་བསྐྱེད་ཚུལ་དེ་ནི་ལུང་དང་འགལ་ཏེ། ལུས་དཀྱིལ་སྟོན་པའི་རྒྱུད་དང་།
རྒྱ་བོད་ཀྱི་འགྲེལ་གཞུང་ཚད་ལྡན་གང་ནས་ཀྱང་དེ་ལྟར་བྱེད་པ་མ་བཤད་པའི་ཕྱིར། རིགས་པ་དང་ཡང་འགལ་ཏེ། དེ་ལྟར་སྔར་གྱི་འབྱུང་བཞི་སོགས་དང་། ལུས་ཀྱི་རྐང་མཐིལ་སོགས་ཀྱི་ཆ་འདྲེས་པའི་རྟེན་དེ་ཕྱི་དཀྱིལ་འབའ་ཞིག་གམ། ལུས་དཀྱིལ་ཁོ་ནའམ། དེ་གཉིས་ཀྱི་གཞི་མཐུན་པ་གསུམ་གང་ཡིན། དང་པོ་ལྟར་ན་ལཱུ་ནག་དྲིལ་གསུམ་ལ་རྟེན་ལུས་དཀྱིལ་མེད་པར་འགྱུར་ཞིང་། གཉིས་པ་ལྟར་ན་ལཱུ་ནག་གཉིས་ལ་ཕྱི་དཀྱིལ་མེད་པར་འགྱུར་ལ། གསུམ་པ་ལྟར་ན་དྲིལ་བུ་པས་ལུས་དཀྱིལ་རྐྱང་པར་ཁས་བླངས་པ་དང་འགལ་བའི་ཕྱིར། དེ་བཞིན་དུ་བརྟེན་པ་ལྷ་ལ་ཡང་ལྟེ་བའི་དམར་ཆ་ཕག་མོར་བསྐྱེད་པ་སྙིང་གར་ཞལ་སྦྱོར་བྱེད་པ་པོའང་གནས་འཕོ་འཆུག་ཅན་གྱི་ལུས་དཀྱིལ་ངོ་མཚར་བ་ཡོད་མོད།
གཞན་དུ་བཀག་ཟིན་ཏོ། ། དེས་ན་འདིར་ཚོགས་ཞིང་ལུས་ལ་བཅུག་པས་བསྐྱེད་པ་ནི། གཞུང་དུ། འོད་ཟེར་འཕྲོས་པས་སྔོན་གྲུབ་པ། ། བསྐུལ་ནས་ཕྱག་འཚལ་རང་ལུས་གཞུག ། རྐང་པ་སུམ་མདོ་ལྟེ་སྙིང་ཁ། ། རླུང་དང་མེ་ཆུ་ས་ཡིན་ནོ། ། ཞེས་སོགས་དང་། གཞུང་ཆུང་ལས། མཛོད་སྤུའི་ནང་ནས་རང་ལུས་གཞུག །
ལུས་ལ་རྟེན་དང་བརྟེན་པ་ཡི། ། དཀྱིལ་འཁོར་གལ་གདབ་ཉེ་བར་དམིགས། ། ཞེས་གསུངས་པས་བསྟན་པ་ཡིན་ནོ། ། དེ་ལྟར་བསྐྱེད་ནས་གསལ་གདབ་པ་ལ། བཀའ་སྲོལ་འདིའི་རང་ལུགས་ལ་ལཱུ་ནག་གཉིས་ཀྱི་གཞལ་ཡས་ཁང་ལ་འོག་གཞི་ལོགས་སྒོ་རྟ་བབས་རྣམས་སྣམ་བུ་སྤྱི་དང་མཐུན་ཞིང་། སྟེང་ཐོག་མངོན་བརྗོད་ལྟར་གར་བུ་གྲུ་བཞི་པ་ལ་བརྟེན་པའི་འཁོར་ལོ་གསུམ་བདེ་ཆེན་ལྷ་སྣམ་དང་བཅས་པ། འཁོར་ལོ་སོ་སོའི་ར་བ་དང་ཀ་བ་སོ་གཉིས་ལ་བརྟེན་ནས་ཕུབ་པའི་ནང་དུ་ལྷ་རྣམས། གཞུང་དང་སྒྲུབ་ཐབས་སོ་སོ་ནས་འབྱུང་བ་ལྟར་གསལ་འདེབས་ཤིང་། དྲིལ་བུ་བ་ལ་རང་གི་ལུས་ཀྱི་རྟེན་ཁོག་པའི་ཆ་ཤས་དེ་དང་དེར་གནས་དེ་དང་དེར་གཞལ་ཡས་ཁང་གི་ཆ་ཤས་དེ་དང་དེའི་རྣམ་པ་ཅན་དང་། བརྟེན་པ་རྩ་ཁམས་ཡི་གེའི་གཟུགས་སུ་གནས་པ་རྣམས།
གནས་དེ་དག་ཉིད་དུ་ལྷ་སོ་སོའི་རྣམ་པའམ་ཡི་གེར་གསལ་འདེབས་པར་བཞེད་དོ། ། དེ་ལ་ཕྱི་དཀྱིལ་གྱི་སྐབས་སུ་འཕགས་པ་རིན་པོ་ཆེའི་ནག་པོ་སྒྲུབ་ཐབས་སུ་རྩིག་པ་ནང་ནས། དཀར་པོ། སེར་པོ། དམར་པོ། ལྗང་གུར་གསུངས་པ་ལ། བུ་སྟོན་འཁྲུལ་སྤངས་སུ། དེ་ལྟར་བྱས་པ་དེ་ནི་རྡོ་རྗེ་མཁའ་འགྲོ་དང་། རྗེ་བཙུན་གྱིས་ཕྱི་ནས་དཀར་སེར་དམར་ལྗང་ནག་པོར་གསུངས་པ་དང་འགལ་བས་མི་འཐད་ཅེས་གསུངས་པ་ནི་རིགས་པ་མ་ཡིན་ཏེ། དེ་གཉིས་ཀྱིས་དེ་ལྟར་བཤད་པ་ནི་རྡུལ་ཚོན་གྱི་སྐབས་སུ་ཡིན་ལ།
བླ་ཆེན་འཕགས་པའི་དེ་ནི་རྡོ་རྗེ་མཁའ་འགྲོར་འོག་གཞི་དབུས་དང་ཤར་ནས་གཡས་བསྐོར་གྱི་ནག་དཀར་སེར་དམར་ལྗང་དུ་གསུངས་པ་དེའི་རིམ་པར་མཛད་ནས། རྗེ་བཙུན་གྱི་ལཱུ་ཧི་པའི་མངོན་རྟོགས་སུ་གསུངས་པ་ལྟར་བཀོད་པ་ཡིན་པའི་ཕྱིར་རོ། ། ཐོག་ཕུབ་ལ་བུ་དགེ་གཉིས་ཀས་སྐུ་འཁོར་ས་གཞི་ལས་ཆ་ཕྲན་གཉིས་ཀྱིས་འཕགས་པ། དེ་ལས་གསུང་འཁོར་གཅིག་གིས་མཐོ་བ། དེ་ལས་ཐུགས་འཁོར་ཕྱེད་ཀྱིས་མཐོ་བར་བྱས་ནས། དེ་དག་ཏུ་འཛུགས་པའི་ཀ་བ་སོ་གཉིས་ཀྱི་དཔངས་ཆ་ཕྲན་བཅུ་དྲུག་ཏུ་ཡོད་པ་ལ་གདུང་ཟླུམ་བཏང་ནས། ཕྱིའི་རྩིག་པ་ཆ་ཕྲན་བཅུ་གསུམ་པའི་སྟེང་དུ་ཕ་གུ་ལ་གཅིག དྲ་ཕྱེད་ལ་གཉིས་ཡོད་པ་མཉམ་རིམ་དུ་འབུབས་པར་བཤད་པ་ནི། མངོན་བརྗོད་དུ་གསུངས་པའི་གར་བུའི་གནད་མ་རྟོགས་པར། གཞུང་མང་པོ་བསྡུས་ནས་བསམ་མནོ་ཁོ་ནས་བསྒྲིགས་པར་འདུག་ནའང་འགྲིག་པའི་ཆ་ཅུང་ཟད་ཙམ་ཡང་མི་སྣང་ངོ་། །
ཡང་རྗེ་བཙུན་གྱི་དཀྱིལ་ཆོག་གི་འགྲེལ་པར། བདེ་ཆེན་ལ་པད་འདབ་བརྒྱད། གེ་སར་བརྒྱད་དང་བཅུ་དྲུག་ཡིན། ཞེས་དང་། ཐིག་གི་སྐབས་སུ། དམ་ཚིག་འཁོར་ལོའི་ལྷ་སྣམ་བཞག་མ་བཞག་གཉིས་ཀ་རུང་བར་གསུངས་པ་ལ། ཆོས་རྗེ་བུས། དེ་ལྟར་བྱས་ན་སློབ་དཔོན་གྱི་གཞུང་དང་འགལ་ཏེ། པདྨ་དེ་སྟེང་འོག་ཏུ་བརྒྱད་བརྒྱད་བཅུ་དྲུག་དང་། ལྷ་སྣམ་དེ་ཆ་ཆེན་གཅིག་འཇོག་དགོས་པའི་ཕྱིར་ཞེས་རྩོད་པ་ནི་མི་འཐད་དེ།
གཞུང་ལས་གེ་སར་དང་ནི་འདབ་མར་བཅས། ། འདབ་མ་བཅུ་དྲུག་དག་ཏུ་གནས། ། ཞེས་དེ་ལྟར་ཡིན་པར་ཚིག་གིས་དངོས་སུ་ཟིན་པར་བསྟན་པའི་ཕྱིར། ཕྱི་མའང་ཐིག་ཚོན་གྱི་སྐབས་སུ་དེ་ལྟར་རུང་བར་དཀྱིལ་འཁོར་མང་པོར་གསུངས་པ་ལྟར། བླ་མ་མལ་གྱི་མན་ངག་ལས་འབྱུང་བའི་ཕྱིར་རོ། ། ཡང་འདོད་འཇོ་མཁན་པོ་ན་རེ། ལང་ཀ་རྒྱལ་བཟང་གི་ལུང་ལ་བརྟེན་ནས། འདིར་རྟ་བབས་ཀྱི་ཀ་བ་ལ་བུམ་སྟེགས་བྱེད་ཅེས་གསུངས་པ་མི་འཐད་དེ། ལང་ཀས་ནི། ཆུ་སྲིན་ཁ་ནས་ཆུ་སྲིན་བར། །
རྟ་བབས་སྒོ་ལས་གསུམ་འགྱུར་ཏེ། ། སྟེགས་བུ་བུམ་པའི་སྟེང་གནས་པའི། ། རྟ་བབས་ཀ་བ་དྲང་པོར་བྱ། ། ཞེས་རྟ་བབས་སྒོ་ཚད་གསུམ་མའི་དབང་དུ་བྱས་ནས་གསུངས་ཤིང་། དེ་འདོགས་པའི་ཚེ། ཀླུ་བྱང་གིས་གསང་འདུས་སུ་བཤད་པ་ལྟར་རྟ་བབས་ཀྱི་ཀ་བ་སྣ་ཚོགས་རྡོ་རྗེའི་འོག་གཞི་ནས་བུམ་སྟེགས་དང་བཅས་ཏེ་འཛུགས་དགོས་པ་ལ་དགོངས་པ་ཡིན་ལ། འདིར་ནི་དཀྱིལ་ཆོག་ལས། གྲ་ནས་ཐིག་གི་བསྐོར་བ་དག ། རྟ་བབས་ཀྱི་ནི་གནས་སུ་བྱ། ། ཞེས་རྟ་བབས་སྒོ་ཚད་གཅིག་མར་གསུངས་ཤིང་།
དེ་ལ་སྣམ་བུ་བཞི་མར་བྱེད་དེ། ཤྲཱདྡྷས། རྟ་བབས་ཡ་ཕུབ་དག་ལས་ནི། ། ཆ་གཅིག་དོར་བ་ཆ་ཆེན་ཚུལ། ། མཆུར་ནི་ཆ་ཆེན་བཞི་པ་སྟེ། ། སྐས་ལ་སོགས་པ་ཇི་བཞིན་འགྱུར། ། ཞེས་སོ། ། དེས་ན་དེའི་སྣམ་བུ་ལ་ཆ་ཕྲན་རེ་རེ་སྟེ་བཞི། ཀ་བ་ལ་ཆ་ཕྲན་ལྔ་དང་དགུར་ཡོད་དེ། དྷ་རི་ཀ་པས།
དགུ་ཡི་རྟ་བབས་ཀ་བར་བྱས། ། ཞེས་གསུངས་པ་ལྟར་རོ། ། དེས་ན་དེ་ལྟ་བུའི་རྟ་བབས་དེ་ཀ་བ་རྣམས་སྣ་ཚོགས་རྡོ་རྗེའི་ལྟེ་སྟེང་དུ་བཅུག་ནས་བཏེགས་པས་སྒོ་ཁང་དང་མཉམ་པ་བྱུང་བ་ཉིད་ཡིན་པས། དེའི་ཀ་བ་ལ་བུམ་སྟེགས་སོགས་མི་དགོས་པ་ལ་དགོངས་ནས་མ་བཤད་པའི་ཕྱིར་རོ། ། གལ་ཏེ་དེ་ལ་རྟ་བབས་སྒོ་ཁང་གི་སྟེང་དུ་བཏེག་དགོས་པས་དེ་ལ་བུམ་སྟེགས་སོགས་དགོས་སོ་ཞེ་ན་དེ་ཡང་མི་འཐད་དེ། དེ་དེར་འདོགས་པ་ནི་དཀྱིལ་འཁོར་གྱི་ཆོས་མདོར་བསྡུས་པ་ཞེས་པ། སངས་རྒྱས་གསང་བས་མཛད་ཟེར་བའི་ཐེ་ཚོམ་ཅན་དུ་བྱེད་པ་དེར་འབྱུང་བ་མ་གཏོགས་པ་རྒྱ་བོད་ཀྱི་གཞུང་ཁུངས་ཐུབ་གང་ནས་ཀྱང་མ་བཤད་པའི་ཕྱིར། དེ་ལ་ཁ་ཅིག འོ་ན་རྗེ་བཙུན་གྱི་སྒོ་ཁང་གི་སྟེང་འགེབས་ནི་རྟ་བབས་ཡིན་པས་ཞེས་གསུངས་པས་ཇི་ལྟར་དྲངས་སྙམ་ན། དེ་ནི་གཡས་གཡོན་གྱི་སྣམ་བུ་སྟེང་མ་སྒོ་ཁང་གི་རྩིག་པ་ལ་རང་གྲུབ་བྱས་ནས།
ཡ་ཕུབ་ཐ་མ་ལ་རྡོ་རྗེའི་གདུང་བཏང་བའི་སྟེང་འགེབས་པ་སྟེ། སྒོ་ཁང་གི་ཐོག་སྣམ་བུ་སྟེང་མས་ཁེབས་པ་ལ་དགོངས་པ་ཡིན་གྱིས། སྣམ་བུ་ཐམས་ཅད་སྒོ་ཁང་གི་སྟེང་དུ་འདེགས་པ་སྟོན་པ་མ་ཡིན་ནོ། ། དྲིལ་བུ་པའི་རྟེན་གསལ་འདེབས་ལ། སྔ་རབས་པ་འགའ་ཞིག ལུས་ལ་གཞལ་ཡས་ཁང་ཚང་རྩི་བར་འདོད་པ་དང་། ཆོས་རྗེ་བུ། རྡོ་རྗེ་ཕྲེང་བར་གསུངས་པའི་གསང་འདུས་ཀྱི་རྟེན་ལུས་དཀྱིལ་དང་འདྲ་བར་འདོད་པ་རྣམས་ནི་སྐབས་འདིའི་དགོངས་པ་མ་ཡིན་ཏེ། མ་རྒྱུད་ཀྱི་ལུས་དཀྱིལ་ཁྱད་པར་ཅན་འདིར་ནི་རང་གི་ལུས་རྒྱུར་སོང་ཞིང་། གཞལ་ཡས་ཁང་གི་ཆོས་སོ་སོའི་རྣམ་པ་ལམ་བྱེད་དང་ལྡན་པ་ཞིག་དགོས་པར་བཤད་ལ།
ཕ་རྒྱུད་ཀྱི་དེ་དག་ནི་ཚང་རྩི་དང་རྣམ་དག་ཙམ་ལ་ལུས་དཀྱིལ་གྱི་ཐ་སྙད་བཏགས་པ་ཙམ་ཡིན་པའི་ཕྱིར་རོ། ། དེ་ནས་སོ་སོའི་ལྷ་གསལ་གདབ་པའི་སྐབས་སུ་ཆོ་གའི་རྣམ་གཞག་ལ། ལཱུ་ཧི་པ་ལ་འདོད་འཇོར། ལྭ་བ་པ་དང་། པྲཛྙཱ་རཀྵི་ཏས་གཙོ་བོར་ཡབ་ཡུམ་གསལ་བཏབ་མ་ཐག་དེའི་མཁའ་གསང་བྱིན་རླབས་དང་། རང་སྔགས་བསྣོལ་མར་བསྒོམས་ནས་དགའ་བཞི་བསྐྱེད་དེ་འཁོར་གསལ་འདེབས་པ་དང་། ཨ་བྷྱ་དང་། བི་བྷུ་ཏས་གཙོ་འཁོར་ཐམས་ཅད་གསལ་བཏབ་ནས། ལྷ་ཐམས་ཅད་སེམས་དཔའ་གསུམ་བརྩེགས་སུ་བྱས་པའི་མིག་སོགས་དྲུག ལྟེ་སོགས་ལྔ་དང་སྤྱི་གཙུག་སྟེ་དྲུག
གནས་གསུམ་དང་བཅས་པར་རིམ་པ་བཞིན། གཏི་མུག་རྡོ་རྗེ་སོགས་དྲུག་ལ། གཟུགས་རྡོ་རྗེ་མ་སོགས་དྲུག་གིས་འཁྱུད་པ་བཏུང་བྱེད་སོགས་ལྔ་ལ་རྣམ་སྣང་སོགས་ལྔས་འཁྱུད་པ་དང་། རྡོ་རྗེ་སེམས་དཔའ་ཡབ་ཡུམ། རྣམ་སྣང་སོགས་གསུམ་ཡབ་ཡུམ་རྣམས་བསྐྱེད་པ་སྙོམས་འཇུག་གི་ཞུ་བས། སྐྱེ་མཆེད་སོགས་བྱིན་གྱིས་བརླབས་པའི་རྗེས་སུ་མཁའ་གསང་བྱིན་རླབས་སོགས་བྱེད་པར་བཤད་པ་སོགས་ལ་བརྟེན་ནས། གྲུབ་ན་སྐབས་དེ་གཉིས་སུ་མ་ཟད་ཡེ་ཤེས་པ་བཅུག་པའི་རྗེས་ཐོགས་དང་། མཆོད་པའི་སྐབས་རྣམས་སུའང་དེ་ལྟར་བྱའོ་ཞེས་འགྲེལ་པ་མི་མཐུན་པའི་ཉམས་ལེན་དེ་ལྟར་བྱེད་པར་བཤད་མོད། མན་ངག་འདིའི་ལུགས་ལ་ནི། ཀུ་མཱ་ར་བོ་དྷི་དང་།
ཇོ་བོ་རྗེའི་འགྲེལ་པ་དང་མཐུན་པར་སྐབས་དེ་དག་ཏུ་དེ་ལྟར་བྱེད་པའི་ཕྱག་སྲོལ་མེད་དོ། ། ནག་པོ་པ་ལ་བུས་འགྲེལ་པར། ལྭ་བ་པའི་རྒྱུད་འགྲེལ་ལ་སོགས་ལ་བརྟེན་ནས། རྒྱུ་རྡོ་རྗེ་འཆང་ཞལ་བཞི་བསྐྱེད་ནས་མཁའ་གསང་བྱིན་གྱིས་བརླབས་ཏེ་སངས་རྒྱས་བསྡུས་པའི་ཁུ་བ་ལས་མངལ་དུ་དཀྱིལ་འཁོར་བསྐྱེད་པ་དེར་སེམས་ཅན་རྣམས་སློབ་མ་འཇུག་པའི་རིམ་པས་བཅུག་ནས་དབང་བསྐུར་ཏེ། ཕུང་ཁམས་སྐྱེ་མཆེད་ལྷར་གྱུར་པ་དེ་དག་དཀྱིལ་འཁོར་པ་དང་བཅས་པ་མངལ་ནས་རང་བཞིན་གྱི་གནས་སུ་སྤྲོ་བ་དང་། ཞུ་བ་གླུས་བསྐུལ་ནས་རྡོ་རྗེ་དང་ཐོད་པ་ལས་བཞེངས་པ་དང་། ཡབ་ཡུམ་གཉིས་ཀ་སེམས་དཔའ་སུམ་བརྩེགས་སུ་བྱེད་པ་དང་། ཁྱད་པར་ཨ་བྷ་ཡའི་མན་སྙེ་ལ་བརྟེན་ནས། རིགས་ལྔའི་ཚོགས་པ་ཡུམ་འབའ་ཞིག་གི་གནས་ལྔར་ཡིག་འབྲུ་ལྔ་ཞུ་བས་བྱེད་ཅིང་། ཟེའུ་འབྲུ་གསང་གནས་ལ་འཆད་པ་དང་།
དབང་ལ་ཇོ་བོས་གསུངས་པ་ལྟར་དབང་བཞི་སོ་སོར་ལེན་པར་འདོད་པ་དང་། དེའི་མཆོད་པ་ལ་བྷ་ཝ་བྷ་དྲས་བཤད་པ་ལྟར། ཕྱི་གསང་བ་ཡིད་དངོས་མཆོད་བཞིར་བྱེད་པ་དང་། དཀྱིལ་འཁོར་རྒྱལ་མཆོག་གི་ལྷ་མངལ་གྱི་ཐིག་ལེ་ལྷ་སོ་སོའི་ས་བོན་དུ་གྱུར་པ་ལས་བསྐྱེད་དེ། ས་བོན་དེ་དག་གི་མངལ་སྒོ་ཉིད་ནས་སྤྲོས་པ་སོ་སོའི་གདན་ལ་འགོད་པ་མན་སྙེ་ལྟར་བྱེད་པར་བཤད་པ་རྣམས་ཀྱང་། སྲོལ་གཞུང་མི་མཐུན་པ་སྣ་ཚོགས་བསྡུས་ནས། དེ་གྲུབ་ཆེན་འདིའི་གཞུང་གི་དགོངས་པར་བསྒྲུབས་པར་སྣང་སྟེ། དེ་དེའི་དགོངས་པར་མི་འགྲུབ་པའི་ཕྱིར་ཏེ། འགྲེལ་སྲོལ་དེ་དག་སོ་སོའི་དགོངས་པ་ཡང་ཕན་ཚུན་གཅིག་གཅིག་ཏུ་འགྲུབ་ན། ཐམས་ཅད་གཞུང་འདི་ཁོ་ནའི་དགོངས་པར་འགྲུབ་པ་ལྟ་སྨོས་ཀྱང་ཅི་དགོས་པའི་ཕྱིར་རོ། །
དྲིལ་བུ་པ་ལ་རྩོད་སྤོང་འགའ་ཞིག་ཡོད་པ་ནི། འོག་ཏུ་ལུས་དཀྱིལ་གསུམ་ཀའི་རྩོད་སྤོང་ཕྱོགས་གཅིག་ཏུ་བརྗོད་པར་བྱའོ། ། དེ་ལྟར་རྣམ་དག་དེ་ལྟ་བུས་གསལ་བཏབ་པའི་སྒྲུབ་ཐབས་སོ་སོའི་ལྷ་རྣམས་ཀྱི་སྐུ་མདོག ཞལ་ཕྱག་དང་། རྒྱན་ཆ་ལུགས། བཞུགས་ཚུལ། གདན། དེ་དག་གི་རྣམ་དག་དང་བཅས་པ། གྲུབ་ཆེན་གསུམ་གྱི་དགོངས་པ་སྒྲུབ་ཐབས་གསུམ་གྱི་རྣམ་བཤད་རྣམས་སུ་བཀོད་ཟིན་པས་དེ་དག་ཏུ་ཤེས་པར་བྱ་ཞིང་། འདིར་གཙོ་བོའི་གཡས་གཡོན་གྱི་ཕྱག་མཚན་རྣམས་ཕྱི་ནང་ངམ།
ཡས་མར་ཐབས་ཤེས་དང་སྤང་གཉེན་ཚར་བཅད་རྗེས་འཛིན་སོགས་སྦྱོར་བ་ལ་དགོངས་ནས། རྩ་རྒྱུད་དུ། དུས་མིན་འཆི་ལས་རྣམ་རྒྱལ་ཞིང་། ། ཡན་ལག་ཁ་ཊྭཾ་ཀ་དང་སྦྱར། ། ཐོད་པ་ཨརྒྷྃ་སྣོད་ཀྱི་ནི། ། ཞལ་དང་མཚོན་ཆ་ངེས་སྦྱོར་བའོ། ། ཞེས་བསྣོལ་མར་བརྡའི་སྐད་ཀྱིས་གསུངས་པ་དེ་གསལ་བར་བྱ་བའི་ཕྱིར། སློབ་དཔོན་སྤྱོད་པའི་རྡོ་རྗེས་སྒྲུབ་ཐབས་ཀྱི་མཆོད་བརྗོད་དུ། ཡི་དྭགས་གདན་ལ་བཞུགས་ཤིང་ཞལ་རྣམས་ཀུན་ལ་སྤྱན་གསུམ་དང་ནི་ཕག་མོ་དམར་ལུས་ལ། ། རྩ་བའི་ཕྱག་གཉིས་འཁྱུད་གཞན་གཉིས་ཀྱིས་ནི་མྱུར་དུ་གླང་ཆེན་གཙོ་བོ་བརྒྱངས། །
ལྷག་མ་གཡོན་པ་ཕྱག་བཞི་ཡིས་ནི་ཁ་ཊྭཾ་ཞགས་པ་མི་ཐོད་ཚངས་པའི་མགོ་བོ་བསྣམས། ། གཡས་པ་གྲི་གུག་རྩེ་གསུམ་དགྲ་སཏྭ་རྔེ་ཆུང་འཆང་བའི་ཧེ་རུ་ཀ་ལ་ཕྱག་འཚལ་ཏེ། ། ཞེས་རྡོ་རྗེ་དྲིལ་བུ་ཟུང་འཇུག་གླང་ལྤགས་ཟུང་འཇུག གཡོན་གྱི་ལྷག་མ་བཞི་རྒྱབ་ནས་མདུན་དུ་ཡས་མར་དང་། གཡས་ཀྱི་ལྷག་མ་བཞི་མདུན་ནས་རྒྱབ་ཏུ་མས་ཡར་བགྲངས་པའི་ཁ་ཊྭཾ་ཀ་དང་གྲི་གུག་སྦྱོར་བ་སོགས་ཀྱི་ཟུང་འཇུག་ཏུ་གསུངས་ནས། དེ་ལྟ་བུའི་ཟུང་འཇུག་གི་ཕྱག་མཚན་དང་ལྡན་པའི་མཆོད་ཡུལ་གྱི་ཧེ་རུ་ཀ་དེ་ནི་འདིའི་རྒྱུ་འབྲས་ཀྱི་ཧེ་རུ་ཀ་གཉིས་ཡིན་ཅིང་། དེ་ཡང་རྩ་བའི་རྒྱུད་ལས་བསྟན་ཏོ་ཞེས་ཤེས་པར་བྱ་བའི་ཕྱིར་དུ་འདིའི་རྒྱུ་རྡོ་རྗེ་འཆང་གི་ཕྱག་མཚན་དུ། རྡོ་རྗེ་དྲིལ་བུས་ལུས་ལ་འཁྱུད། ། ཅེས་དང་། དུས་མིན་འཆི་ལས་རྣམ་རྒྱལ་ཞིང་། །
ཞེས་སོགས་བཀོད་ནས་འབྲས་བུ་རྡོ་རྗེ་འཛིན་པའི་སྐབས། དྲུག་གཉིས་ཕྱག་གིས་རྣམ་པར་བརྒྱན། ། ཞེས་དང་། སྔར་གྱི་ལག་ཆར་ཡང་དག་ལྡན། ། ཞེས་གསུངས་པ་ཡིན་ནོ། ། དེས་ན་འཕགས་པ་རིན་པོ་ཆེས་དོན་དེ་ཐུགས་ལ་བཞག་ནས་གཡས་གཡོན་གྱི་ཕྱག་མཚན་དེ་ལྟར་བགྲངས་པ་ལ། ཆོས་རྗེ་བུའི་འཁྲུལ་སྤངས་སུ། ཁ་ཅིག་གཡས་པའི་ཕྱག་མཚན་ལས་རིམ་ནས་བཟློག་པར་བཞེད་པ་ནི་དགོངས་པ་མ་ཡིན་ཏེ། ལང་ཀ་རྒྱལ་བཟང་གི་དཀའ་འགྲེལ་ལས། གཡས་ཀྱི་གསུམ་པ་དང་།
བཞི་པ་དང་། ལྔ་པ་དང་། དྲུག་པ་ན། རྩེ་གསུམ་པ་དང་། དགྲ་སཏྭ་དང་། གྲི་གུག་དང་། ཌཱ་མ་རུ་བསྣམས་པ། གཡོན་གྱི་བཞི་ན་ཁ་ཊྭཾ་ཀ་དང་། ཐོད་པ་དང་། ཞགས་པ་དང་།
ཚངས་པའི་མགོ་བོ་བསྣམས་པ། ཞེས་བཤད་ཅིང་། ཀུན་སྤྱོད་ལས། གཡས་པའི་ལྷག་མ་དགྲ་སཏྭ་མདུང་། ། རྩེ་གསུམ་གྲི་གུག་ཌཱ་མ་རུ། ། ཞེས་བཤད་པའི་ཕྱིར་ཞེས་བྲིས་པ་ནི་ཤིན་ཏུ་མི་འཐད་དེ། ལུང་དེ་གཉིས་ནི་གཡས་ཀྱི་གོང་འོག་ཅུང་ཟད་རེ་མ་གཏོགས། ལོ་དྲིལ་ལྟར་བྱས་པ་ལ་དེ་ཟུང་འཇུག་ཏུ་རྟོགས་པའི་ཕྱིར་དུ་འདྲེན་ཚུལ་འདི་དང་མཐུན་པར་གཡས་མས་ཡར་དང་། གཡོན་ཡས་མར་བགྲངས་པ་ཡིན་པའི་ཕྱིར་དང་། ཁྱེད་འདོད་པ་ལྟར་གྱི་གཞུང་དེ་གཡས་གཡོན་གཉིས་ཀ་རྒྱབ་ནས་མདུན་དུ་ཡས་མར་བགྲངས་པའི་ཕྱག་མཚན་འཛིན་ཚུལ་དེ་འདྲ།
བདེ་མཆོག་གི་རྒྱུད་འགྲེལ་པ། སྒྲུབ་ཐབས་ཚད་ལྡན་གང་ནས་ཀྱང་མ་བཤད་པའི་ཕྱིར་རོ། ། དེས་ན་དེ་ལྟ་བུའི་གནས་ཚུལ་མ་རྟོགས་པ་ནི། ཕྱག་མཚན་ཟུང་འཇུག་ཏུ་སྟོན་བྱེད་ཀྱི་རྩ་རྒྱུད་ལུང་དོན། སྐུ་ལུས་འདི་མ་སྤངས་པར་མཁའ་སྤྱོད་དུ་གཤེགས་པའི་རྗེ་བཙུན་པུ་ཧྲང་པ་སོགས་ཀྱིས་བཀྲལ་པ་བཀག་ནས་འགྲེལ་པ་དེ་དག་གི་དངོས་བསྟན་ཙམ་ལ་ཞེན་པའི་ཉེས་པ་ཡིན་པས། སྤྱིར་གསང་སྔགས་དང་། ཁྱད་པར་འཁོར་ལོ་བདེ་མཆོག་གི་སྐབས་སུ་བླ་མའི་མན་ངག་གི་གཙོ་བོར་འཛིན་པ་གཅེས་སོ། ། དེ་ནས་ལཱུ་ཧི་པ་ལ་ཕྱི་དཀྱིལ་གྱི་དམ་ཚིག་པ་གསལ་བཏབ་པའི་རྗེས་ཐོགས་འདི་ཕོ་ཉ་བསྲེ་བ་དང་། བྱང་ཕྱོགས་ཀྱི་དག་པ་དྲན་པ་བྱས་ནས་ལུས་དཀྱིལ་བསྒོམ་པ་ལ་འཇུག་སྟེ། དེའི་ཕོ་ཉ་བསྲེ་བའི་སྐབས་སུ་བསྲེས་ཀྱང་མི་འདྲེ་བ་དང་།
བསྲེས་ཡུལ་མ་ཚང་བ་དང་། འགྲེལ་པ་ནས་མ་བཤད་པའི་རྩོད་པ་ཡོད་མོད། དེའི་དང་པོ་གཉིས་ཀྱི་ལན་ནི་རྗེ་བཙུན་གྱིས་མཛད་པའི་མངོན་རྟོགས་སུ་གསལ་ཞིང་། ཕྱི་མའི་རྩོད་སྤངས་ནི། སྔར་ཚོགས་སློབ་ཀྱི་མན་ངག་གི་ཁྱད་པར་སྨོས་པས་ཤེས་སོ། ། བྱང་ཕྱོགས་ཀྱི་དག་པའི་སྐབས་སུ་འདོད་འཇོར། དེ་ནི་འབྲས་དུས་ཀྱི་ཡེ་ཤེས་ལྷར་ཤར་བ་དེ་རྗེས་མཐུན་དུ་ལམ་དུ་བྱེད་པའི་དོན་ཡིན་གྱིས། བྱང་ཕྱོགས་ཐུན་མོང་བ་ལྷར་སྟོན་པ་དང་། ལྷ་སྐུ་གདོས་བཅས་འཇའ་ཚོན་ལྟར་བསྒོམ་པ་ཙམ་མིན་ནོ། ། ཞེས་བཤད་པ་ནི་མི་འཐད་དེ།
དེ་ལ་དང་པོ་འབྲས་བུ་ལམ་བྱེད་ཡོད་ན། ཕྱི་མ་གཉིས་པོ་འདི་ངེས་པར་ཡོད་དགོས་ཏེ། དེ་དག་ཉིད་འབྲས་བུར་ལམ་དུ་བྱེད་དགོས་པའི་ཕྱིར་དང་། ཕར་ཕྱིན་ཐེག་པ་དང་ཐུན་མོང་བའི་བྱང་ཕྱོགས་དང་ལྷ་མ་སྦྱར་ན། ཅིག་ཆར་ལམ་དུ་བྱེད་པ་ཐེག་པའི་ཁྱད་པར་དང་། ལམ་ལ་སོམ་ཉི་སེལ་བའི་དགོས་པ་མི་འགྲུབ་པའི་ཕྱིར་དང་། ལྷ་སྐུ་འཇའ་ཚོན་ལྟར་བསྒོམ་པ་མིན་ན། ལྷར་ཞེན་པ་ལྡོག་པ་དང་། སྒྱུ་མ་དང་སྟོང་པ་གཉིས་མེད་དུ་མཚོན་པའི་དགོས་པ་གཉིས་མི་འགྲུབ་པའི་ཕྱིར་རོ། ། ལུས་དཀྱིལ་གྱི་སྐབས་སུ་གསུམ་ཀའི་རྩོད་སྤོང་འགའ་ཞིག་བརྗོད་པ་ལ།
ཐོག་མར་བསྟན་ཚུལ་ལ། འདོད་འཇོ་མཁན་པོ་སོགས་མང་པོ་དག་ན་རེ། དྲིལ་བུ་པའི་གཞུང་དུ་གཙོ་བོ་མ་གཏོགས་པའི་ལུས་དཀྱིལ་གྱི་ལྷ་ཚང་བར་བསྟན་ཀྱང་། ལཱུ་ནག་གི་གཞུང་དུ་ལུས་དཀྱིལ་ལ་འཁོར་ལོ་གསུམ་གྱི་ལྷ་ཙམ་ཞིག་མ་གཏོགས་པ། གཙོ་བོ་ཡབ་ཡུམ་དང་ལྷ་མོ་བཅུ་གཉིས་མ་བསྟན་ནོ་ཞེས་གསུངས་པ་ནི་འཐད་པར་མ་མཐོང་སྟེ། དྲིལ་བུ་པའི་གཞུང་དུ་ནི་ཕྱིའི་ཧེ་རུ་ཀ་གསལ་བཏབ་པའི་རྗེས་ཐོགས་སུ། བདེ་ཆེན་ཐུགས་རྗེའི་བདག་ཉིད་ཅན། ། ཁ་སྦྱོར་ཕྱི་ཉིད་ལེགས་ཤེས་པས། ། ཐུགས་སུ་ཨ་ཝ་དྷུ་ཏི་ཧཱུྃ། ། མ་བཅོས་ནང་གི་བདག་ཉིད་དོ། །
ཞེས་པས་ཕྱིའི་གཙོ་བོ་ཡབ་ཡུམ་ཇི་སྐད་བཤད་པ་དེ་བཞིན་དུ། ཐུགས་ཀའི་ཨ་ཝ་དྷུ་ཏཱི་ཧཱུྃ་གི་དབྱིབས་སུ་གནས་པ་དེའི་ནང་གི་ཁམས་ཡབ་དང་། ཕྱིའི་རྩ་ཡུམ་དུ་བསྐྱེད་པ་ཁ་སྦྱོར་དུ་གནས་སོ་ཞེས་སྟོན་པ་ཡིན་པས། དོན་འདི་ལ་དགོངས་ནས་དྲིལ་བུ་གཞུང་ཆུང་དུ། རྟག་དང་སྤྲོས་ལ་དགའ་གྱུར་ན། ། ཆོས་ཀྱི་འཁོར་ལོ་འདབ་མ་བཞི། ། འོད་གསལ་ཧཱུྃ་ལས་ལྟེ་བ་རུ། ། ཐབས་དང་ཤེས་རབ་བདག་ཉིད་གསལ། ། ཞེས་ཡབ་ཀྱི་ཐུགས་ཁར་གཙོ་བོ་ཡབ་ཡུམ་ཞལ་སྦྱོར་དུ་བསྐྱེད་པར་བཤད་པ་ཡིན་ནོ། ། ཁྱེད་ཀྱིས་དེ་ལྟར་མ་ཤེས་པ་ནི་ཡུམ་གྱི་བསྐྱེད་གཞི་ངོས་མ་ཟིན་པའི་སྐྱོན་ཡིན་ནོ། །
ལཱུ་ཧི་པའི་གཞུང་ལས་དེ་དག་མ་བསྟན་པ་ཡང་མ་གྲུབ་སྟེ། གཞུང་བསྡུ་བའི་སྐབས་སུ། ། སྐུ་གསུང་ཐུགས་ཀྱི་དབྱེ་བ་ཡིས། ། ཞེས་སོགས་ཚིགས་བཅད་གཅིག་གིས་འཁོར་ལོ་གསུམ་གཙོ་བོར་བསྟན་ནས། སྐད་ཅིག་གིས་ནི་སྐུ་གཅིག་འགྱུར། ། སྐད་ཅིག་རྣམ་པའི་རྣལ་འབྱོར་བདག ། སྐད་ཅིག་སྔགས་དང་ཕྱག་རྒྱ་ཅན། ། ཀུན་ནས་ཀུན་ཏུ་སྐད་ཅིག་སྟེ། ། ཞེས་གསུངས་པ་འདིས་རང་གི་ལུགས་ཀྱི་གནས་སོ་བདུན་དུ། འཁོར་ལོ་ལྔའི་དཔའ་བོ་ཉེར་ལྔ་དང་།
དཔའ་མོ་སོ་བདུན། རྟེན་ལུས་དཀྱིལ་དང་བཅས་པ། སྒྲ་ཚུལ་གྱི་རྟེན་འབྲེལ་གྱི་དུས་ཅིག་ཅར་དུ་སྟེ་མཉམ་དུ་སྐད་ཅིག་གིས་བསྐྱེད་པར་བསྟན་ཞེས་བླ་མ་གཉན་གྱི་འབྲུ་འབུམ་དུ་གསུངས་པ་ལྟར་ཡིན་པའི་ཕྱིར། དེས་ན་གཞུང་འདིས་བཤད་རྒྱུད་ཀྱི་བརྟེན་པའི་གཙོ་བོ་ཀུན་སྤྱོད་དང་ངེས་བརྗོད་ཡིན་པས། ཀུན་སྤྱོད་ཀྱི་ཚིག་འདི་འདིར་བཀོད་པ་ཉིད་ཀྱིས་མ་མོ་བཅུ་གཉིས་ཀྱང་ཕྱག་ལ་འགོད་པར་དངོས་ཤུགས་ཀྱིས་ཐོན་པ་ཡིན་ནོ། ། དེ་བཞིན་དུ་ནག་པོ་པའི་གཞུང་ལས་ཀྱང་། ལུས་དཀྱིལ་གྱི་རྟེན་བརྟེན་པ་ཐམས་ཅད་རྫོགས་པར་བསྟན་ཏེ། རྟེན་ལུས་དཀྱིལ་ནི། དཔྱིད་ཀྱི་ཐིག་ལེའི་བརྒྱད་པ་ལས། ལུས་ཀྱི་དཀྱིལ་འཁོར་ཉམས་དགའ་བར། །
ཞེས་པ་ནས། རི་རབ་རི་རྒྱལ་དེ་བཞིན་ནོ། ། ཞེས་པའི་བར་འགྱུར་ཁྱད་རེ་ཙམ་མ་གཏོགས་ཁ་སྦྱོར་གྱི་དྲུག་པའི་གསུམ་པར་གསུངས་པ་ཇི་ལྟ་བ་བཞིན་འབྱུང་བས་བསྟན་ལ། བརྟེན་པ་ལྷའི་བསྐྱེད་གཞི་ནི། དཔྱིད་ཐིག་གི་དྲུག་པ་དང་། སྒྲུབ་ཐབས་ཀྱི་གཞུང་འདིའི་རྫོགས་རིམ་ཀྱི་སྐབས་སུ་སྦས་པའི་རྩ་ཡིག་ལྔ། དེའི་མཚམས་ཀྱི་བདུད་རྩི་འབབ་པའི་རྩ་བཞི། འཁོར་ལོ་གསུམ་གྱི་རྩ་ཡིག་ཉེར་བཞི་ཁམས་དང་བཅས་པ། གོང་གི་མཚམས་ཀྱི་སུམ་སྐོར་ལ་སོགས་བཞི་ལས་གྱེས་པའི་སྙིང་གའི་ཕྱི་སྐོར་གྱི་རྩ་འདབ་བརྒྱད་རྣམས་ལྷ་སོ་བདུན་བུམ་ཐོད་བཞི་དང་བཅས་པའི་ངོ་བོར་སྦྱར་ནས་གསུངས་པས་བསྟན་ཅིང་། དེ་རྣམས་དཀྱིལ་འཁོར་རྒྱལ་མཆོག་གི་ལྷ་རྣམས་སྤྲོ་བའི་ཞར་ལ་བསྐྱེད་ནས་ཕྱི་ནང་གི་གནས་རྣམས་སུ་དུས་མཉམ་དུ་འགོད་པ་ནི།
སྒྲུབ་ཐབས་ཀྱི་གཞུང་དུ། དམ་པའི་མཁའ་འགྲོ་མ་རྣམས་ཀུན། ། ཡུལ་དང་ཡུལ་ལ་ངེས་པར་སྦྱར། ། དེ་ནས་མཁའ་འགྲོ་མ་རྣམས་ནི། ། གནས་ལ་རྣམ་པར་རོལ་བ་སྟེ། ། ཤར་ནས་མཁའ་འགྲོ་མ་སྔོ་སྐྱའི་མདོག་ཅན་ནོ། ། ཞེས་སོགས་ཀྱིས་ཕྱི་ནང་གི་མཁའ་འགྲོ་མ་སོགས་རྣལ་འབྱོར་མ་བཞི་ཕྱི་ནང་གི་ཕྱོགས་བཞིར་དུས་མཉམ་དུ་བཀོད་པའི་རྗེས་སུ། མཚམས་བཞིར་ལྔར་གཅིག་གིས་མ་ཚང་བའི་སྣོད་དོ་ཞེས་པས་ཕྱི་ནང་གི་མཚམས་བཞིར་བུམ་ཐོད་བཞི་བཀོད་ནས། མགོ་བོ་པུལླི་ར་མ་ལ་ཡ་ནས་ཁཎྜ་ཀ་པཱ་ལ་དང་རབ་ཏུ་གཏུམ་མོ་སྟེ་སོ་དང་སེན་མོ་འབབ་པའོ་ཞེས་སོགས་ཀྱིས་འཁོར་ལོ་གསུམ་གྱི་ཕྱི་ནང་གི་ལྷ་རྣམས་དུས་མཉམ་དུ་བཀོད་པའི་མཇུག་ཏུ། ཤར་གྱི་སྒོ་ནས་ཁ་གདོང་མའོ་ཞེས་སོགས་ཀྱིས་ཕྱི་ནང་གི་ཕྱོགས་མཚམས་བརྒྱད་དུ།
ཕྱི་ནང་གི་སྒོ་མཚམས་མ་བརྒྱད་དུ་མཉམ་དུས་འགོད་པར་གསུངས་པས་བསྟན་པ་ཡིན་ནོ། ། དེ་ལྟར་བསྟན་པའི་ལུས་དཀྱིལ་གསུམ་གྱི་བསྐྱེད་ཚུལ་དང་། མ་མོ་བཅུ་གཉིས་གང་ལ་འགོད་པ་ལ་དཔྱད་ན། རང་ལུགས་ནི་ལཱུ་ཧི་པའི་སྒོང་སྐྱེས་སྦྱོང་བྱེད་ཡིན་པས། ཕྱི་མངོན་བྱང་གི་སྒྲ་ཚུལ་ལས་རྟེན་བརྟེན་པ་དུས་གཅིག་ཏུ་བསྐྱེད་པ་ལྟར་ནང་ལུས་དཀྱིལ་ཡང་དེ་བཞིན་དུ་བསྐྱེད་དགོས་ཏེ། ཇི་སྐད་དུ། དེར་ནི་སྤྱི་བོའི་ཆར་གནས་པ། ། འདམ་སྐྱེས་འདབ་མ་སུམ་ཅུ་གཉིས། ། དབྱངས་དང་གསལ་བྱེད་མཛེས་པར་གནས། ། སུམ་ཅུ་རྩ་གཉིས་བྱང་ཆུབ་འདོད། །
པདྨའི་ནང་དུ་སོན་པ་གང་། ། དེ་ནི་ཟླ་བའི་དཀྱིལ་འཁོར་བརྗོད། ། སྤྱི་བོའི་ནང་དུ་ཀླད་པ་ནི། ། གང་ཞིག་གནས་པ་དེ་རུ་གསུངས། ། དེ་ནང་ཧཾ་གི་རྣམ་པ་ནི། ། ཐིག་ལེའི་གཟུགས་ཅན་མི་ཤིགས་པ། ། འཇིག་རྟེན་ཀུན་གྱི་རྩ་བ་དེ། ། བརྟན་པའི་བདག་ཉིད་གཡོ་བའི་བདག ། གསལ་དང་མི་གསལ་གཟུགས་ལས་ནི། ། ས་བོན་གཟུགས་ཀྱིས་ཡང་དག་གནས། །
ཞེས་གསུངས་པ་འདིའི་དོན་འདིར་ཉམས་སུ་བླང་དགོས་པའི་ཕྱིར་རོ། ། ཁ་སྦྱོར་གྱི་ལུང་འདིའི་དོན། ཆོས་རྗེ་བུ་དྲིལ་བུ་པར་ཡང་སྦྱོར་བ་དང་། འདོད་འཇོ་མཁན་པོ་རྫོགས་རིམ་འབའ་ཞིག་ལས་ལུས་དཀྱིལ་དུ་ཡང་མི་སྦྱོར་བ་ནི། དེ་གཉིས་ཀས་ནང་གི་སྒྲ་ཚུལ་གྱི་མངོན་བྱང་གི་གནད་མ་དགོངས་པར་ཟད་དོ། ། དེ་བཞིན་ནག་པོ་པ་མངལ་སྐྱེས་སྦྱོང་བྱེད་ཡིན་པས། ཕྱི་དཀྱིལ་མངལ་འབྱིན་བྱེད་པ་དང་། ། ནང་ཡང་དེའི་རྟེན་འབྲེལ་གྱི་སྦྱོར་བས་བསྐྱེད་དགོས་ཏེ། སྒྲུབ་ཐབས་ཀྱི་གཞུང་གི་དོན་གོང་དུ་སྨོས་པ་བཞིན་ནོ། ། འདིར་ཆོས་རྗེ་བུའི་འགྲེལ་པར།
དཀྱིལ་འཁོར་རྒྱལ་མཆོག་གི་འཁོར་ལོ་གསུམ་གྱི་ལྷའི་ས་བོན་དུ་པུ་ཛ་སོགས་ལ་མཛད་པ་དང་། མཁའ་ནང་གི་ལྷ་མངལ་སྒོང་ཉིད་ནས་སྤྲོ་བ་ཡིན་གྱིས། ཡར་དྲངས་པས་ལུས་དཀྱིལ་བསྐྱེད་མི་དགོས་ཞེས་པ་དང་། མངལ་དུ་རྒྱུ་རྡོ་རྗེ་འཆང་བསྐྱེད་པ་སྤྲོ་འདུས་བྱེད་པ་ཡིན་གྱི། འབྲས་བུ་རྡོ་རྗེ་འཛིན་པ་མིན་ཞེས་པ་དང་། ལུས་དཀྱིལ་གྱི་ལྷའི་སྔོན་དུ་རྟེན་གསལ་འདེབས་དགོས་ཤིང་། དེའི་སྒོ་ཡང་སྒོ་མཚམས་མ་རྣམས་བཞུགས་པའི་སྒོ་ཡིན་གྱི་གསུང་གི་མིན་ཞེས་འབྱུང་བའི་དང་པོ་མི་འཐད་དེ། ཡི་གེ་དེ་དག་ལྷ་དེ་དག་གི་ས་བོན་དུ་རྒྱུད་འགྲེལ་གང་ནས་ཀྱང་མ་བཤད་ཅིང་། དོན་ལ་ཡང་མིན་པའི་ཕྱིར། གཉིས་པ་ཡང་མི་འཐད་དེ།
འདི་དེ་ལྟར་བྱས་ན་རྩ་རྒྱུད་རྡོ་རྗེ་མཁའ་འགྲོ་སྒྲུབ་ཐབས་ཀྱི་གཞུང་རྣམས་སུ་ཕྱིན་ཅི་ལོག་ཏུ་དྲངས་ནས་རྩ་རྣམས་ལ་ངེས་སྦྱོར་བྱེད་པར་བཤད་པ་དང་འགལ་བའི་ཕྱིར། གསུམ་པ་ཡང་གསང་འདུས་ཀྱི་རྒྱས་བཀབ་པར་སྣང་བས་མི་འཐད་དེ། འདིར་གཙོ་བོར་ལྷ་མི་འདྲ་བ་བཅུག་ནས། སྐུ་མདོག་སོགས་བསྒྱུར་བའི་དགོས་པ་མེད་ཅིང་མ་བཤད་པའི་ཕྱིར། བཞི་པ་ཡང་མི་འཐད་དེ། འདིར་མངལ་གྱི་གཞལ་ཡས་ཁང་མ་རེག་པར་རྟེན་ལུས་དཀྱིལ་གསལ་འདེབས་རྒྱུ་མེད་ཅིང་། དེ་ནི་ལྷའི་རྗེས་ལ་རེག་སྤྲོ་བྱེད་དགོས་པའི་ཕྱིར་དང་། དེའི་སྒོ་ཁ་སྣ་བུག་འོག་སྒོ་ལ་བྱེད་པ་ཡང་གསང་འདུས་ཀྱི་འགྲོས་སྦྱར་བར་སྣང་བས་མི་རུང་སྟེ། འདིར་དེ་ལྟ་བུ་སྒོམ་བཤད་མན་ངག་གང་ལ་ཡང་མེད་པའི་ཕྱིར་དང་། དེ་བཞིན་དུ་སྒོ་མཚམས་མ་བརྒྱད།
ཕྱག་དང་བུ་ག་ལ་འགོད་པ་དག་ཀྱང་ཡང་དག་པ་མ་ཡིན་ཏེ། སྒྲུབ་ཐབས་སུ་ཤར་གྱི་སྒོ་ནས་ཁ་གདོང་མའོ། ། བྱང་ནས་འུག་གདོང་མའོ་ཞེས་སོགས་ཕྱོགས་བཞི་དང་། མེའི་མཚམས་ནས་གཤིན་རྗེའི་ཕོ་ཉ་མོའོ་ཞེས་སོགས་མཚམས་བཞི་ངེས་པ་ཅན་དུ་གསུངས་ནས། འོག་ཏུ་ཁྭ་གདོང་མ་སོགས་སྔར་ཇི་བཞིན་ཞེས་སྙིང་ཁའི་ཕྱི་སྐོར་གྱི་རྩ་འདབ་བརྒྱད་སྒོ་མཚམས་མ་བརྒྱད་ཀྱི་བསྐྱེད་གཞིར་གསུངས་པ་དང་། དཔྱིད་ཐིག་ཏུ། རྩ་བའི་སྒོ་ལ་ཁ་གདོང་མ། ། ཞེས་སོགས་ཏེ་སོ་སོར་རྒྱས་པར་གསུངས་པ་རྣམས་དང་འགལ་བའི་ཕྱིར་རོ། ། ཕྱག་དང་བུ་ག་ལ་ཕྱོགས་དང་མཚམས་ཀྱི་ངེས་བཟུང་མེད་པའི་ཕྱིར་རོ། ། དེ་ལྟར་དེ་དག་དེ་བཞིན་དུ་མི་འཐད་པར་བསྟན་པ་ཉིད་ཀྱིས།
རང་ལུགས་པ་མང་པོ་དག་གིས་འདིའི་མངལ་གྱི་ལྷ་བསྐྱེད་ཚུལ། སྤྲོ་ཚུལ། ལུས་དཀྱིལ་བསྐྱེད་ཚུལ། འགོད་ཚུལ་སོགས་ལ་རང་བཟོའི་རྣམ་འགྱུར་སྣ་ཚོགས་བསྟན་པ་དག་ཀྱང་ཁེགས་པར་འགྱུར་རོ། ། དེས་ན་དྲིལ་བུ་པ་ནི་བརྫུས་སྐྱེས་སྦྱོང་བྱེད་ཡིན་པས། སྔར་སྨོས་པ་ལྟར་ཚོགས་ཞིང་བཅུག་པའི་རྐྱེན་གྱིས་ལུས་རྟེན་དང་བརྟེན་པའི་དཀྱིལ་འཁོར་དུ་སྐད་ཅིག་གིས་བསྒོམ་པ་ཡིན་ཏེ། ལྷན་སྐྱེས་གཞུང་ཆུང་དུ། བརྫུས་ཏེ་སྐྱེས་པའི་སེམས་ཅན་བཞིན། ། སྐད་ཅིག་གིས་ནི་བསྒོམ་པར་བྱ། ། ཞེས་གསུངས་པ་ལྟར་རོ། །
འདི་ལ་འདོད་འཇོར། འདི་རྫོགས་རིམ་དུ་ཡིན་གྱིས བསྐྱེད་རིམ་དུ་མིན་ཞེས་བྲིས་པ་ནི་མི་འཐད་དེ། དེ་བསྐྱེད་རྫོགས་གང་དུ་ཡིན་ཀྱང་རུང་། བསྐྱེད་ཆོག་དེ་ལྟ་བུ་དེ་བརྫུས་སྐྱེས་དང་སྦྱར་འདུག་པའི་ཕྱིར། དེ་ལྟ་བསྐྱེད་པའི་སྒྲུབ་ཐབས་གསུམ་གྱི་ལུས་དཀྱིལ་འཁོར་ལོ་གསུམ་གྱི་ལྷ་གནས་གང་དུ་འགོད་ལ་མི་མཐུན་པ་ཆེར་མེད་མོད། མ་མོ་བཅུ་གཉིས་ལཱུ་ཧི་པའི་སྐབས་སུ་འགྲེལ་པ་རྣམས་ཀྱིས་ཕྱག་བཅུ་གཉིས་ལ་འགོད་པ་དང་། རྣལ་འབྱོར་མ་བཞི་འཁོར་ལོ་བཞིའི་ལྟེ་བ་སོགས་ལ་བཀོད་ནས་སྒོ་མཚམས་མ་བརྒྱད་ལུས་ཀྱི་བུ་ག་བརྒྱད་དང་། རྐང་ལག་གི་རྩེ་མཁྲིག་མ་བརྒྱད་ལ་འགོད་པ་སོགས་མང་དུ་སྣང་ཡང་། རང་ལུགས་ནི་མངོན་བརྗོད་དགུ་པ་ལ་བརྟེན་ནས་གཙོ་བོའི་ཕྱག་བཅུ་གཉིས་པ་ལ་འགོད་ཅིང་། དེ་དག་ཐབས་ཤེས་སྦྱོར་བ་ནང་ལུས་ཀྱི་ལྷ་ཙམ་དུ་ཁས་ལེན་ཀྱང་།
ལུས་དཀྱིལ་དོན་ལྡན་གྱི་ལྷ་ནི་མི་འདོད་དོ། ། འདི་ལུས་དཀྱིལ་ཡང་དག་ཏུ་སྒྲུབ་བྱེད་ལ། འདོད་འཇོ་མཁན་པོ་ནི། ཕྱག་མགོ་དང་ཕྱག་མཚན་དབྱེར་མེད་ལ་འགོད་པར་འདོད་དོ། ། དེའི་རྗེས་འབྲང་དག་ནི། རྩ་ཕྱག་ཞུ་བ་ལས་བྱུང་བའི་ཕྱག་བཅུ་གཉིས་ལ་འགོད་པར་བཞེད། མེ་ལུང་ཆོས་བཟང་པ་ནི། ལྷ་གང་དུ་འགོད་པའི་གཞི་དེ་ན་རྩ་ཕྱག་ཡོད་པར་བསྒོམ་ཞེས་གསུངས་མོད། དེ་དག་ནི་ཡང་དག་པ་མ་ཡིན་ཏེ། དང་པོ་ལྟར་ན་ཕྱག་མགོ་དང་ཕྱག་མཚན་ཡིན་ཁྱབ་ཏུ་འགྱུར་བ་དང་།
གཉིས་པ་ལྟར་ན་ལུས་དཀྱིལ་འགོད་པའི་ལྷ་ཞལ་ཕྱག་མང་པོ་ཡོད་པ་ཕལ་ཆེར་ལ་དེ་ལྟར་བྱེད་དགོས་པར་འགྱུར་བ་དང་། གསུམ་པ་ལྟར་ན་རྐང་མཐིལ་སྤྱི་བོ་ན་ཡོད་པར་བསམས་ནས། རྐང་མཐིལ་གྱི་ལྷ་སྤྱི་བོར་བསྒོམས་ཀྱང་མི་འགལ་བར་འགྱུར་བ་སོགས་ཉེས་པ་མཐའ་ཡས་པ་ཡོད་པའི་ཕྱིར་རོ། ། དེས་ན་དེ་གསུམ་ཀ་ཡང་སྒྲུབ་བྱེད་ཀྱིས་ཕོངས་པའི་རང་བཟོ་ཁོ་ན་མ་གཏོགས་པ་དེས་དེ་དེར་མི་འགྲུབ་སྟེ། ཕྱག་བཅུ་པོ་ཉིད་ཀྱང་རྟོག་པས་བཏགས་པ་ཡིན་ན། དེ་ལ་བཀོད་པའི་ལྷ་དེ་དེ་ཡིན་པ་ལྟར་སྨོས་ཀྱང་ཅི་དགོས་པའི་ཕྱིར་རོ། ། གཞན་ཡང་ཕྱི་མ་འདིས་ས་སྐྱ་པའི་རྗེས་འབྲང་དུ་ཁས་བླངས་ནས། ལཱུ་ཧི་པའི་སྒྲུབ་ཐབས་ཀྱི་རྒྱ་ཆེར་འགྲེལ་མཛད་པ་ན། ལུས་དག་ཕྱག་གཉིས་པར་བྱས་པ། སྣ་ཚོགས་རྡོ་རྗེའི་བླ་འོག་གཉིས་ཆར་དུ་པདྨ་བྱས་ནས་སྟེང་མ་མངོན་བྱང་ལ་འདྲེས་པ་བདེ་ཆེན་པདྨར་བྱས་པ།
འཁོར་ལོའི་རྟེན་གར་བུ་ཟླུམ་པོར་བྱས་པ་དང་། སྦྱང་གཞིའི་རྒྱུ་ལས་དང་ཉོན་མོངས་པ་དང་། འབྲས་བུ་བདག་དང་བདག་གིར་འཛིན་པ་ཞེས་པ་དེ་གོ་ལོག་ཏུ་བྱས་པ་སོགས་ནོར་བ་མང་དུ་སྣང་ངོ་། ། ནག་པོ་པ་ལ། རྡོ་རྗེ་མཁའ་འགྲོ་དང་། ཁ་སྦྱོར་ལ་བརྟེན་པའི་སྔར་སྨོས་པ་ལྟར། སྙིང་གའི་ཕྱི་ནང་གི་རྩ་འདབ་ཁོ་ན་ལས་གཞན་དུ་མི་འགོད་དོ། ། འདིར་རང་ལུགས་པ་ཁ་ཅིག རྗེ་ས་ཆེན་གྱི་མངོན་རྟོགས་ཐོ་ཡིག་དཔེ་མ་དག་པ་གཅིག་ཡོད་པའི་རྗེས་སུ་འབྲངས་ནས་ལྷ་མོ་བཅུ་གཉིས་ཕྱག་ལ་འགོད་པ་ནི་སྔར་སྨོས་པ་དག་དང་འགལ་བར་མ་ཟད་འདིའི་དཔེ་སྙིང་གར་བཀོད་པ་དང་། རིམ་བཞི་ལམ་སློང་དུ་བདེ་ཆེན་དང་།
དམ་ཚིག་འཁོར་ལོའི་ལྷ་རྣམས་སྙིང་གའི་ཕྱི་ནང་གི་རྩ་འདབ་དང་སྦྱར་བ་དང་། རྗེ་བཙུན་མུས་ཆེན་སེམས་དཔའ་ཆེན་པོས། དྲིལ་བུ་པའི་རྣམ་བཤད་དུ། སྙིང་ཁའི་ཕྱིའི་རྩ་ལ་སྒོ་མཚམས་མ་རྣམས་འགོད་པའི་སྒྲུབ་བྱེད་དུ། དཔྱིད་ཐིག་གི་རྩ་བའི་སྒོ་ལ་ཁྭ་གདོང་མ། ཞེས་སོགས་དྲངས་པ་རྣམས་དང་འགལ་བའི་ཕྱིར་ཡང་དག་པ་མ་ཡིན་ནོ། ། དྲིལ་བུ་པ་ལ། ཁ་སྦྱོར་ལ་བརྟེན་ནས་གཞུང་དུ་གསལ་བར་བཤད་པར་མ་ཟད། གཞུང་ཆུང་ལས་ཀྱང་། ཆོས་འཁོར་ཕྱི་ཡི་འདབ་བརྒྱད་ལ། །
རིང་པོ་ཧཱུྃ་ལས་ཁྲོ་མོ་བརྒྱད། ། ཅེས་གསུངས་པས་སྙིང་ཁ་ཁོ་ནར་འགོད་པ་ཡིན་ནོ། ། འདིར་བུ་དགེ་རྗེས་འབྲང་དང་བཅས་པས་མན་ངག་སྙེ་མའི་རྗེས་སུ་འབྲངས་ནས། སྙིང་གའི་ཕྱོགས་བཞི་ན་སུམ་སྐོར་མ་སོགས་ཀྱི་རྩ་བཞི་ཡོད་པའི་རྩ་བ་ལ་རྣལ་འབྱོར་མ་བཞི་དང་། རྩེ་མོ་བརྒྱད་དུ་གྱེས་པ་བུ་ག་བརྒྱད་དུ་ཟུག་པ་ལ་སྒོ་མཚམས་མ་བརྒྱད་བསྐྱེད་ཅིང་བསྐྱེད་དུ་རུང་ཞེས་བྲིས་པ་ནི་རྣམ་པར་འཁྱམས་ཏེ། ཨ་བྷ་ཡ་དང་། ཤནྟི་པ་ནི་རྣལ་འབྱོར་ཆེན་པོ་མཐའ་དག་ལ་སྦས་པའི་རྩ་ལྔ་དང་འབྲས་བུ་ས་བཅུ་གསུམ་པ་མི་འདོད་ལ། འདིར་ནི་ལཱུ་ནག་དྲིལ་གསུམ་གྱིས་དེ་གཉིས་ཀ་འདོད་ཅིང་། བདེ་ཆེན་ལྷ་ལྔ་ཡང་སྨིན་གྲོལ་གྱི་སྐབས་སུ་རྩ་སོ་གཉིས་ཀྱི་སྡུད་བྱེད་སྦས་པའི་རྩ་ལྔ་ལས་བསྐྱེད་པའི་ཕྱིར་རོ། ། རང་ལུགས་ཀྱི་ཕྱི་སྐོར་རྩ་འདབ་བརྒྱད་གྱེས་ཚུལ་ལ་ཡང་།
སྦས་རྩའི་མཚམས་ན་སུམ་བསྐོར་སོགས་བཞི་ཡོད་པ་ལས་གྱེས་པ་དང་། དེ་བཞི་ཀ་ཕྱི་མཚམས་མ་དང་། འཁོར་བའི་རྩ་བཞི་དང་ནུས་པ་གཅིག་པ་བཞི་ཕྱོགས་སུ་བྱས་པ་དང་། སུམ་སྐོར་སོགས་བཞི་བདུད་བྲལ་དང་ལྔ་ལ་བརྒྱད་དུ་གྱེས་པ་དང་། དེ་ལྔ་གཙོ་མོ་གསུམ་དང་བརྒྱད་ལ་བྱས་པ་ཡོད་མོད། དེ་དག་གི་དགོངས་པ་རྒྱས་པར་ཟུར་དུ་བཀོད་པ་ལས་ཤེས་པར་བྱའོ། ། དེས་ན་ལཱུ་ཧི་པའི་འགྲེལ་པར་བུ་ག་ལ་འགོད་པ་རྣམས་ཀྱང་སྡོམ་འབྱུང་ལ་བརྟེན་པར་སྣང་གི འདིའི་རྩ་བཤད་རྣམས་ན་མི་གསལ་ལོ། ། དེ་བས་ན་རྒྱུ་མཚན་དེ་དག་གི་ཕྱིར། དམར་གྱི་ལཱུ་ཧི་པའི་འགྲེལ་པར།
བུ་ག་ལ་འགོད་པ་སམྦུ་ཊ་ལ་བརྟེན། སྙིང་ག་ལ་འགོད་པ་ངེས་བརྗོད་ལ་བརྟེན། ཕྱག་ལ་འགོད་པ་རྡོ་རྗེ་མཁའ་འགྲོ་ལ་བརྟེན། ཞེས་གསུངས་པ་ཡང་མ་དག་པར་ངེས་སོ། ། དེ་ལྟར་གསལ་བའི་ལུས་དཀྱིལ་དེ་དག་སྔགས་ཀྱི་བྱིན་གྱིས་བརླབས་པའི་སྐབས་སུ་ཀུན་མཁྱེན་གྱིས་མཛད་པའི་ལཱུ་ཧི་པའི་རྣམ་བཤད་དུ། དམར་གྱིས་ཕོ་ཉ་གསུམ་བསྲེའི་ཐ་སྙད་མཛད་ཀྱང་། རྗེ་བཙུན་གྱིས་ཕོ་ཉ་གསུམ་བསྲེ་སྔར་མཛད་ཅིང་། དེའི་དོན་དེ་བཞིན་ཡིན་ལ། འདི་ནི་དེ་གསུམ་ངོ་བོ་གཅིག་ཏུ་དྲན་པ་ཙམ་ལ་བཞེད་པ་མན་ངག་ཡིན་ཞེས་གསུངས་པ་དང་། ཁ་ཅིག་བྱིན་རླབས་དེ་ནི་རྣམ་པ་ཀུན་ཏུ་ཕོ་ཉ་གསུམ་ངོ་བོ་གཅིག་ཏུ་དྲན་པ་ཙམ་ལས་བསྲེ་བ་མ་ཡིན་ནོ་སྙམ་དུ་རྟོག་ན་དེ་ནི་མ་ཡིན་ཏེ།
དེ་ལྟ་ཡིན་ན་རྣམ་བཤད་དེར། ཕོ་ཉ་གསུམ་བསྲེ་གང་ལ་མེད་པ་ནི་ཚོགས་བཤད་དང་། ཡོད་པ་ནི་སློབ་བཤད་དུ་ངེས་པར་བྱའོ་ཞེས་གསུངས་པས། ནག་དྲིལ་གཉིས་ལཱུ་ཧི་པའི་འབྲིང་བསྡུས་རྣམས་ཚོགས་བཤད་ཙམ་ལས་སློབ་བཤད་མ་ཡིན་པར་འགྱུར་ཏེ། དེ་དག་ན་ཕོ་ཉ་བསྲེ་བའི་ཆོ་ག་འདི་ལས་མེད་ཅིང་། དེ་ཕོ་ཉ་བསྲེ་ཐབས་མིན་པར་འདུག་པའི་ཕྱིར་རོ། ། འོ་ན་དེའི་དགོངས་པ་ཇི་ལྟར་སྙམ་ན། དེ་ནི་ལཱུ་ཧི་པའི་མངོན་རྟོགས་རྒྱས་པ་ཁོ་ན་ལ་དགོངས་པ་སྟེ། དེར་ཕྱི་དཀྱིལ་དུ་ཕོ་ཉ་གསུམ་བསྲེ། རྗེ་བཙུན་གྱིས་མཛད་པ་དེའི་དོན་འདི་བཞིན་ཡིན་པ་འདིར་ཡང་དྲན་པ་ཙམ་བྱ་ཞེས་བྱ་བ་གོང་དུ་དྲངས་པའང་གསུང་དེ་དག་གིས་ཤེས་པའི་ཕྱིར་རོ། །
དེ་ལྟར་སྒྲུབ་ཐབས་གསུམ་ཀའི་ལྷ་དམ་ཚིག་པའི་དཀྱིལ་འཁོར་བསྐྱེད་པའི་རྗེས་སུ་ཡེ་ཤེས་པ་བཅུག་ནས་གོ་ཆ་འཆིང་བ་ནི། ནཱ་རོ་པའི་མན་ངག་བླ་མ་ས་སྐྱ་པ་ཡབ་སྲས་རྣམས་ཀྱི་གསུང་རབ་དུ་འབྱུང་བར་མ་ཟད། གཞུང་ཆུང་ལས་ཀྱང་། ཡེ་ཤེས་སྤྱན་དྲངས་ལེགས་མཆོད་ནས། ། ཡི་གེ་བཞི་ཡི་རང་ལུས་གཞུག ། གནས་གསུམ་བྱིན་རླབས་གོ་ཆ་བཅིངས། ། ཞེས་གསུངས་པས་སོ། ། ཡང་ཡེ་ཤེས་པ་བཅུག་པའི་སྔོན་དུ་གོ་ཆ་བཀོད་པའང་ལུགས་སྲོལ་ཚད་མ་གཅིག་ཡིན་པས་མི་འགལ་ལོ། ། དེ་ནས་དབང་གི་སྐབས་སུ། བུ་དགེ་སོགས་རྗེས་འབྲང་དང་བཅས་པ་དག་གིས་འདིར་ཆུ་རྒྱུན་གཅིག་གི་དབང་བཞི་ལེན་པའི་དབང་དུ་བྱས་པ་ལ་མ་བཤད་པའི་དག་པ་བརྗོད་ནས་ཁོང་རང་ཇོ་བོའི་ལུགས་ལྟར་ཆུ་དབང་བསྐུར་ནས་བྱང་སེམས་བྱིན་ཏེ་རིག་མ་གཏད་པ།
དེ་ཁོ་ན་ཉིད་ངོ་སྤྲོད་པའི་དབང་བཞི་སོ་སོར་ལེན་པར་བཞེད་དོ། ། དེ་ལ་དང་པོའི་ལན་ནི་གཞན་དུ་བརྗོད་ཟིན་ལ། ཕྱི་མ་འདི་ནི་ལཱུ་ཧི་པ་ལ་འགྲེལ་པའི་ལུགས་སུ་བྱེད་ན་མ་གཏོགས། གཞན་རྣམས་སུ་སྐབས་སུ་བབས་པར་མ་མཐོང་ངོ་། ། དེའི་རྗེས་སུ་རིགས་བདག་གི་རྒྱས་འདེབས་པ། བུའི་འགྲེལ་པར། ནག་པོ་པའི་རྒྱས་བཏབ་འདི་ལྟ་བུ། བྷུའུ་རི་པ་དང་མཐུན་ཟེར་བ་མི་འཐད་དེ། ལྭ་བ་པ་ལ་སོགས་དང་འགལ་བའི་ཕྱིར་ཞེས་བྲིས་པ་མི་འཐད་དེ། འོ་ན་དྲིལ་བུ་པའི་གཞུང་དང་ལཱུ་ཧི་པའི་འགྲེལ་པ་འགའ་ལས་འབྱུང་བ་ལྟར།
འཁོར་ལོ་ལྔའི་ལྷ་ལ་རིམ་པ་བཞིན། རིན་འབྱུང་། མི་བསྐྱོད། འོད་དཔག་མེད། རྣམ་སྣང་། དོན་གྲུབ་ཀྱི་རྒྱས་འདེབས་པར་གསུངས་པ་དེ་ཁོ་ན་ལྟར་དུ་རིགས་ངེས་སམ་མ་ངེས། ངེས་ན་ལྭ་བ་པས་འཁོར་ལོ་ཐོག་མཐའི་ལྷ་མོ་བཅུ་གཉིས་ལ་རྣམ་སྣང་སོགས་བཞིས་སོ་སོར་རྒྱས་འདེབས་པ་ཡང་མི་འཐད་པར་འགྱུར་ཞིང་། མ་ངེས་ན་འདིར་འཁོར་ལོ་ལྔའི་ཕྱོགས་མཚམས་ལ་རིགས་སོ་སོས་རྒྱས་བཏབ་པ་ཡང་མི་འགལ་བར་གསུངས་པའི་ཕྱིར་རོ། ། དེས་ན་དེའི་དོན་ནི་མཁའ་འགྲོ་མ་མཱ་མ་ཀི་དང་། སྤྱན་མའི་ངོ་བོར་གཞུང་ཐ་དད་ནས་གསུངས་པ་ལྟར།
ལྷ་དེ་དག་རེ་རེ་ལ་ཡང་རིགས་ལྔ་ལྔ་ཚང་བར་སྟོན་པ་ཡིན་ནོ། ། དེ་ལ་མཆོད་པའི་སྐབས་སུ་འདོད་འཇོར། ལཱུ་ཧི་པའི་གཞུང་དུ་གསུངས་པའི་སྔགས་དེ་རྣམས་བསྟོད་སྔགས་སུ་དུ་སྦྱོར་བ་ཙམ་མ་གཏོགས། བུ་དགེ་སོགས་མང་པོ་དག་མཆོད་པ་ལ་སྔགས་མཆོད་མི་བཞེད་པ་ནི་མི་འཐད་དེ། རྩ་རྒྱུད་དང་ལཱུ་ཧི་པའི་གཞུང་སོགས་མང་པོ་དང་འགལ་བའི་ཕྱིར། བུའི་འགྲེལ་པར། ནག་པོ་པའི་ལས་རྒྱལ་མཆོག་གཙོ་བོའི་སྐུ་ལས་དཀྱིལ་འཁོར་གྱི་ལྷའི་འཕྲོ་འདུ་ལ་བྱེད་པ་དང་། རྫོགས་རིམ་ལ་ཡེ་ཤེས་ཐིག་ལེའི་ཁྱད་ཆོས་མང་པོ་སྦྱོར་བ་ཡང་། གྲུབ་ཆེན་འདིའི་དགོངས་པར་མ་མཐོང་ངོ་། ། བཟླས་པའི་སྐབས་སུ་ཡང་ལཱུ་ནག་དྲིལ་གསུམ་ལ་གཞུང་གཞན་མང་པོ་བསྡུས་པའི་དམིགས་པ་འཁྲུལ་སྤངས་འདོད་འཇོ་གཉིས་ཆར་དུ་སྦྱར་ཞིང་།
ཁྱད་པར་འདོད་འཇོར། ས་སྐྱ་པས་ཞལ་བཞི་པ་དང་རྣལ་འབྱོར་མ་བཞིའི་སྔགས་སྤེལ་བ་དང་། རྐང་པ་བརྒྱད་པ་དང་སྒོ་མཚམས་མ་བརྒྱད་ཀྱི་སྔགས་སྤེལ་བ་ནི་འཁོར་ལོ་གསུམ་གྱི་སྔགས་སྤེལ་བའི་འགྲོས་སྦྱར་བ་འདྲ་ནའང་མ་བཤད་པས་མི་འཐད་ཅེས་བྲིས་པ་ནི་མི་འཐད་དེ། མཆོད་སྔགས་འདི་ནི་ཁྱེད་ལྟར་བཤད་རྒྱུན་མེད་པར་རང་དགར་གཞན་གྱི་འགྲོས་སྦྱོར་བ་མིན་གྱིས། འདི་དག་ཐབས་ཤེས་རབ་ཏུ་མངོན་བརྗོད་དང་། རིན་ཆེན་རྡོ་རྗེའི་བཀྲ་ཤིས་སུ་གསུངས་པའི་མན་ངག་གི་ཉམས་ལེན་ཡིན་པའི་ཕྱིར། གཞན་ཡང་རྣལ་འབྱོར་ལྷག་མ་རྣམས་ལ་ཡང་། སོ་སོའི་དཀྱིལ་འཁོར་བསྡུ་ཚུལ། སྤྱོད་ལམ་དུ་གོ་ཆེན་གྱི་བསྲུང་ཚུལ། ཐུན་འོག་མ་རྣམས་ལ་སྐད་ཅིག་གིས་བསྐྱེད་ཚུལ།
གཏོར་མ་སྦྱངས་བསྐྱེད་ཚུལ་སོགས་ལ། བོད་ཀྱི་ཕྱིས་ཀྱི་སློབ་དཔོན་གཟིགས་རྒྱ་ཅན་དེ་གཉིས་ལ་སོགས་པས། ལཱུ་ནག་གི་འགྲེལ་པ་གཉིས་ལ་སོགས་པར་གཞུང་འགྲེལ་མི་མཐུན་པ་སྣ་ཚོགས་བསྡུས་པའི་ལག་ལེན་མ་དག་པ་ཅི་རིགས་པ་མཛད་འདུག་ནའང་། ལམ་གྱི་གནད་འཆུགས་པ་ཆེར་མི་སྣང་བས་རེ་ཞིག་འདིར་བཏང་སྙོམས་སུ་བཞག་ཅིང་། རྒྱས་པར་ཞིབ་ཏུ་ཤེས་པར་འདོད་ན་རྗེ་བཙུན་རྡོ་རྗེ་འཆང་ཆེན་པོ་ཀུན་དགའ་བཟང་པོ་དང་། དེའི་ཐུགས་སྲས་རྒྱལ་ཚབ་དམ་པ་མུས་ཆེན་སེམས་དཔའ་ཆེན་པོ་ཡབ་སྲས་ཀྱི་དངོས་སློབ་མཁས་གྲུབ་དཔལ་ལྡན་རྡོ་རྗེ། ཆོས་རྗེ་དཔལ་གྱི་རྒྱལ་མཚན། ཀུན་མཁྱེན་བསོད་ནམས་སེང་གེ རྗེ་ཆོས་དཔལ་བཟང་པོ། ཆོས་རྗེ་ཞ་ལུ་བ་སངས་རྒྱས་དཔལ་བཟང་།
རྗེ་བཟང་པོ་དཔལ་བ་སོགས་ཀྱིས་མཛད་པའི་དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་སྒྲུབ་ཐབས་ཀྱི་རྣམ་བཤད་ཆེན་མོ་རྣམས་ལ་ཡུན་རིང་དུ་འདྲིས་པར་བྱས་ནས་རང་གཞན་གྱི་བློ་གྲོས་ཡར་ངོའི་ཟླ་བ་ལྟར་འཕེལ་ཞིང་རྒྱས་པའི་ཐབས་ལ་གུས་པའི་སྦྱོར་བ་རྟག་སྦྱོར་གྱིས་བརྒྱན་པ་ལ་ནན་ཏན་སྙིང་པོར་བྱ་བ་ཉིད་ཤིན་ཏུ་གཅེས་སོ། ། དེ་དག་གིས་ནི་གྲུབ་ཆེན་ལཱུ་ནག་དྲིལ་གསུམ་གྱིས་བཀྲལ་པའི་འཁོར་ལོ་བདེ་མཆོག་གི་སྒྲུབ་པའི་ཐབས་ཀྱི་རྣམ་པར་བཤད་པ་མ་ལུས་པ་བསྟན་ཟིན་ཏོ།། ༈ །།འདིར་སྨྲས་པ། རྒྱུད་སྡེ་ཟབ་མོའི་ཡངས་རྩེ་མ་རྒྱུད་ཀྱི། ། ལམ་སྲོལ་ཀུན་གྱི་མཆོག་གྱུར་ཉེ་བའི་ལམ། ། པཎ་གྲུབ་ལཱུ་ནག་དྲིལ་གསུམ་བཞེད་པའི་སྲོལ། ། འདི་འདྲ་གང་གིས་ཤེས་དེ་མཁའ་སྤྱོད་ཉེ། ། མཁའ་འགྲོ་བྱེ་བ་གྲངས་མེད་གཤེགས་པའི་ལམ། ། ས་སྐྱའི་རྗེ་བཙུན་རྣམས་ཀྱི་ཐུགས་ཀྱི་བཅུད། ། ཡང་ཟབ་འཁོར་ལོ་བདེ་མཆོག་ལམ་སྲོལ་རྣམས། །
ཐོས་ཤིང་རྟོགས་པ་དེང་སང་ཁོ་བོ་ཙམ། ། འདི་ནི་རྗེ་བཙུན་མུས་པའི་བཀའ་དྲིན་ཏེ། ། ཤེས་ནས་དད་པས་རྒྱུན་དུ་གསོལ་འདེབས་ན། ། བདག་དང་གདུལ་བྱར་བཅས་པའི་འགྲོ་ཀུན་གྱི། ། བསམ་དོན་ཡིད་བཞིན་འགྲུབ་པར་མཛད་དུ་གསོལ། ། འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་མཐར་ཕྱིན་ཞིང་བསམ་དོན་ཀུན། ། ཡིད་བཞིན་འགྲུབ་སྟེ་ཕྱི་མ་ལྷན་ཅིག་པར། ། ཐོགས་མེད་བདེ་བ་ཅན་དུ་སྐྱེ་བར་ཤོག གནས་དེར་ས་ལམ་རྟོགས་པ་མཐར་ཕྱིན་ནས།
གང་འདུལ་སྤྲུལ་པས་འཁོར་བ་ཇི་སྲིད་བར། ། མཁའ་མཉམ་འགྲོ་བ་ཀུན་གྱི་མགོན་བྱེད་ཅིང་། ། སྤྱི་དང་བྱེ་བྲག་བསྟན་པ་རྒྱས་བྱེད་ཤོག ། ཟབ་མོའི་མཐར་ཐུག་འཁོར་ལོ་བདེ་མཆོག་གི ། སྒྲུབ་ཐབས་རྣམ་བཤད་འདི་ལ་ཉེས་པའི་ཆ། ། མཆིས་ན་བདག་གཞན་གྱིས་བསགས་དུས་གསུམ་གྱི། ། སྡིག་དང་ལྷན་ཅིག་འགྱོད་པའི་སེམས་ཀྱིས་བཤགས། ། འདི་ལ་བརྟེན་ནས་རྣལ་འབྱོར་གསང་མཐའ་ཡི། ། བསྟན་པ་ཕྱོགས་དུས་ཀུན་ཏུ་རབ་རྒྱས་ནས། ། ས་སྐྱའི་རྗེ་བཙུན་བཞེད་སྲོལ་ཟབ་མོའི་རྒྱུན། །
མི་ཉམས་ཡུན་དུ་གནས་པའི་མཐུ་ལྡན་ཤོག ། ཅེས་དཔལ་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་སྒྲུབ་པའི་ཐབས་ཀྱི་རྣམ་པར་བཤད་པ་རྣལ་འབྱོར་གསང་མཐའི་བསྟན་པ་རྒྱས་པའི་ཉིན་བྱེད་ཅེས་བྱ་བ་འདི་ཡང་འཇམ་མགོན་གྲུབ་པའི་དབང་ཕྱུག་བསོད་ནམས་དབང་པོའི་ཞལ་སྔ་ནས་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། དུས་གསུམ་རྒྱལ་བ་ཀུན་གྱི་སྤྲོ་བསྡུའི་བྱེད་པོ་རྗེ་བཙུན་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་ལ་སོགས་ཏེ་ཡོངས་ཏེ་ཡོངས་འཛིན་ཆོས་བཞིན་དུ་སྤྱོད་པ་དུ་མའི་ཞས་རྡུལ་སྤྱི་བོས་ལེན་པ། ས་སྐྱ་པ་ཀུན་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ལུང་འདིའི་རྒྱུད་དང་། རྒྱ་བོད་ཀྱི་གསུང་རབ་ཚད་ལྡན་རྣམས་ལ་ཡུན་རིང་མོ་ནས་འདྲིས་པར་བྱས་ནས་འཁྲུལ་མེད་ཀྱི་གཞུང་ལུགས་དེ་དག་ལ་གཞི་བྱས་ཤིང་ལྷག་པར་རྗེ་བཙུན་མུས་པ་ཆེན་པོ་བུདྡྷའི་མཚན་ཅན་ལས་འཁོར་ལོ་བདེ་མཆོག་གི་ཆོས་ཚུལ་མུ་མཐའ་མེད་པ་དག་གི་བཀའ་དྲིན་བསམ་གྱིས་མི་ཁྱབ་པ་སྩལ་བའི་དུས་ཀྱི་གསུང་རྒྱུན་ཡིད་བཞིན་གྱི་ནོར་བུ་རྣམས། མཛེས་བྱེད་ཀྱི་རྒྱན་དམ་པར་བཀོད་དེ་ན་ཚོད་ལྡན་གྱི་ལོ་དབོ་ཟླ་བའི་དཀར་ཕྱོགས་དགའ་བ་གཉིས་པའི་ཚེས་ལ་དཔལ་ས་སྐྱའི་ཆོས་གྲྭ་ཆེན་པོའི་བཞི་ཐོག་བླ་བྲང་གི་འོད་གསལ་སྣང་བར་སྦྱར་བའི་ཡི་གེ་པ་ནི་ཉང་སྟོད་བཀྲས་སྒང་པ་ནམ་མཁའ་དགེ་བསྙེན་གྱིས་བགྱིས་སོ། ། འདིས་ཀྱང་བསྟན་པ་རིན་པོ་ཆེ་ལ་མཆོག་ཏུ་ཕན་ཞིང་། བདག་ཅག་དཔོན་སློབ་ཀྱིས་འདི་ཕྱིའི་དོན་ཐམས་ཅད་བར་ཆད་མེད་པར་ཡིད་བཞིན་དུ་འགྲུབ་པའི་རྒྱུར་གྱུར་ཅིག །
སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ། PAGE * MERGEFORMAT 198 ཨ་མྱེས་ཞབས། བདེ་མཆོག་ལཱུ་ནག་དྲིལ་གསུམ་གྱི་སྒྲུབ་ཐབས། PAGE * MERGEFORMAT 197
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
