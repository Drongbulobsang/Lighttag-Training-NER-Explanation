གསུང་འབུམ། ངག་དབང་ཀུན་དགའ་བསོད་ནམས།
པོད ༢༧
དཀོན་མཆོག་ལྷུན་གྲུབ་ཀྱི་རྣམ་པར་ཐར་པ་དྭང་འདོད་དད་པའི་ཆུ་གཏེར་ལས་འོང་བའི་ངོ་མཚར་རྦ་རླབས།
༄༅། །རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྣམ་པར་ཐར་པ་དྭང་འདོད་དད་པའི་ཆུ་གཏེར་ལས་འོང་བའི་ངོ་མཚར་རྦ་རླབས་ཀྱི་འཕྲེང་མཛེས་ཞེས་བྱ་བ་བཞུགས་སོ།། རྒྱ་གར་སྐད་དུ། ཤྲཱི་དྷརྨཱ་སྭ་མི་སརྦ་ཛྙཱ་བྷཊྚ་ར་ཀ་རཏྣ་ནཱི་ར་བྷོ་ག་ཡེ་ན་མཿ བོད་སྐད་དུ། དཔལ་ཆོས་ཀྱི་རྗེ་ཐམས་ཅད་མཁྱེན་པ་རྗེ་བཙུན་དཀོན་མཆོག་ལྷུན་གྲུབ་ལ་ཕྱག་འཚལ་ལོ། ། གང་སྐུ་ཉི་མ་འབུམ་གྱི་གཟི་འབར་ཞལ་དཀྱིལ་ཟླ་བ་རྒྱས་པ་ཅན། ། གང་གསུང་ལེགས་བཤད་སྒྲོག་པའི་རྔ་ཆེན་ཐམས་ཅད་མཁྱེན་པའི་གསུངས་དབྱངས་མཚུངས། ། གང་ཐུགས་ཟབ་ཅིང་གཏིང་དཔག་དཀའ་བས་ཀུན་མཁྱེན་རྒྱལ་བའི་སྤྱོད་ཡུལ་བ། ། གང་ཞིག་རྗེ་བཙུན་མཁས་པའི་དབང་པོ་མཚུངས་མེད་ཨེ་ཝཾ་པ་དེ་རྒྱལ། ། ཡོངས་འཛིན་གང་གི་ངོ་མཚར་རྣམ་ཐར་ལ། །
དང་འདོད་དད་པའི་ཆུ་གཏེར་རབ་གཡོས་ཏེ། ། ལེགས་པར་བཤད་པའི་ངོ་མཚར་རྦ་རླབས་འཕྲེང་། ། ཅུང་ཟད་སྤེལ་འདིས་བློ་གསལ་ཀུན་དགར་བྱོས། ། དེ་ལ་འདིར་ལྷར་བཅས་འགྲོ་བ་ཀུན་གྱི་སྐྱབས་གནས་དམ་པ་རྗེ་བཙུན་ཨེ་ཝཾ་པ་ཆེན་པོ་རྡོ་རྗེ་འཆང་དཀོན་མཆོག་ལྷུན་གྲུབ་ཅེས་སྙན་པའི་གྲགས་པས་ས་སྟེང་མ་ལུས་པ་ཁྱབ་པ་དེ་ཉིད་ཀྱི་རྣམ་པར་ཐར་པ་མདོ་ཙམ་སྤེལ་བ་འདི་ལ་དོན་བཅུ་སྟེ། སྐུ་སྐྱེ་པ་ཇི་ལྟར་བཞེས་པའི་ཚུལ། སངས་རྒྱས་ཀྱི་བསྟན་པ་ལ་ཇི་ལྟར་བཞུགས་པའི་ཚུལ། དགེ་བའི་བཤེས་གཉེན་ཇི་ལྟར་བསྟེན་པའི་ཚུལ། ཐོས་བསམ་མཐར་ཕྱིན་ནས་བསྒོམ་པ་ཉམས་བཞེས་ཇི་ལྟར་མཛད་པའི་ཚུལ། མཁས་བཙུན་བཟང་གསུམ་གྱི་ཡོན་ཏན་ཇི་ལྟར་བརྙེས་པའི་ཚུལ། འཆད་རྩོད་རྩོམ་གསུམ་གྱི་བསྟན་པའི་བྱ་བ་ཇི་ལྟར་མཛད་པའི་ཚུལ།
མཁས་བཙུན་བཟང་གསུམ་གྱི་སློབ་མ་ཇི་ལྟར་བསྐྲུན་པའི་ཚུལ། རྣམ་དཀར་གྱི་ཕྲིན་ལས་གཞན་ཡང་ཇི་ལྟར་མཛད་པའི་ཚུལ། གཟུགས་སྐུ་ཆོས་དབྱིངས་སུ་ཇི་ལྟར་ཐིམ་པའི་ཚུལ། མཛད་པ་ཕྲིན་ལས་ཀྱི་འཁོར་ལོ་རྒྱུན་མི་ཆད་པ་ཇི་ལྟར་བྱུང་བའི་ཚུལ་ལོ། ། དང་པོ་ནི། འགྲོ་བ་རྣམས་ཀྱི་འདྲེན་པ་དམ་པ་རྗེ་བཙུན་ཨེ་ཝཾ་པ་ཆེན་པོ་འདི་གང་དུ་སྐྱེ་བ་བཞེས་པའི་གནས་ནི། མཁས་པ་དང་གྲུབ་པའི་སྐྱེས་བུ་རྒྱུན་མི་འཆད་པ་འབྱུང་བའི་དགེ་མཚན་དང་ལྡན་པ། བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་སའི་ཆ་འབྱོར་པ་ཕུན་སུམ་ཚོགས་པ་དང་ལྡན་པ་གཉན་གྱི་ཕོ་བྲང་ཡིན་ལ། ཡབ་མདོ་སྔགས་སྨྲ་བ་དགེ་བའི་བཤེས་གཉེན་ཆེན་པོ་བློ་གྲོས་རྣམ་རྒྱལ་བའི་རིགས་སུ་འཁྲུངས་པ་ཀུན་དགའ་དོན་གྲུབ་པ་དང་། ཡུམ་རྡོ་རྗེ་འཆང་ཀུན་དགའ་བཟང་པོའི་དབོན་མོ་དཔོན་ནེ་ལྷ་མོ་བུ་འདྲེན་ཞེས་བྱ་བ་མཁའ་འགྲོའི་མཚན་དང་ལྡན་པ་གཉིས་ཀྱི་སྲས་སུ།
འཕགས་པའི་ཡུལ་ན་དམར་སེར་ཅན་ཞེས་བྱ་བ། མེ་མོ་སྦྲུལ་གྱི་ལོར་ངོ་མཚར་བའི་ལྟས་དུ་མ་དང་བཅས་ནས་བལྟམས་ཏེ་མཚན་ལྷ་རྒོད་དར་ཞེས་གསོལ་ལོ། ། དམ་པ་འདི་ཉིད་ལྷུམ་ན་བཞུགས་པའི་ཚེ། ཡུམ་ཟོ་མདོག་བདེ་བ་དང་། ལྡང་བ་ཡང་བ་དང་། དད་པ་དང་སྙིང་རྗེ་སྔར་ལས་ཆེ་བ་ལ་སོགས་པའི་ཡོན་ཏན་དང་ལྡན་པར་གྱུར་ཏོ། ། ཡུམ་དེ་ཉིད་ཡོངས་འཛིན་དམ་པའི་མགོན་གྱིས་བཟུང་བ་ཞིག་སྟེ། ཀུན་མཁྱེན་རིན་པོ་ཆེ་བསོད་ནམས་སེངྒེ་གདན་ས་ཆེན་པོར་ཆོས་དབར་ལ་ཕེབས་སྐབས། འཁར་རྔ་བཟང་པོ་གཅིག་གི་ཐོག་དྲངས་འབུལ་བ་དང་བསྙེན་བཀུར་གྱིས་མཉེས་པར་མཛད་པ་དང་། རྡོ་རྗེ་འཆང་ཆེན་པོའི་དབོན་མོ་ཡིན་པ་སོགས་ནས།
ཞལ་གྱི་བདུད་རྩི་མང་དུ་ཐོབ་སྟེ་ཐུགས་བརྩེ་བས་རྗེས་སུ་བཟུང་བ་ཞིག་ཡིན་ཞེས་ཐོས་སོ། ། བླ་མ་དམ་པ་དེ་ཉིད་སྐུ་བལྟམས་པའི་ཚེ་ནམ་མཁའ་གཡའ་དག་པ་དང་། མེ་ཏོག་གི་ཆར་འབབ་པ་ལ་སོགས་པ་དང་། ཡབ་ཡུམ་འབྱོར་པ་རྒྱས་པ་དང་། ཡུལ་ཕྱོགས་ལོ་ལེགས་པ་དང་། མི་ནད་ཕྱུགས་ནད་མེད་པ་ལ་སོགས་པ་བཀྲ་ཤིས་པའི་དགེ་མཚན་དུ་མ་དང་ལྡན་པར་གྱུར་ཏེ། གཞོན་ནུ་དེ་ཡང་ཉེས་པའི་སྐྱོན་ཐམས་ཅད་དང་བྲལ་ཞིང་། སྐུ་ལུས་མཛེས་ལ་བརྗིད་ཆགས་པ། ཆུ་ཞེང་འགབ་པ། ཞལ་གྱི་དཀྱིལ་འཁོར་དཀར་ཞིང་སྣུམ་ལ་དྲི་མ་མེད་པ་ཕྱག་དང་ཞབས་པདྨ་ལྟར་འཇམ་ཞིང་ཁོང་ལག་ཡངས་པ་ལ་སོགས་པ་སྐྱེས་བུ་ཆེན་པོའི་མཚན་དང་ལྡན་པ་དང་སྤྱོད་ལམ་ཕུན་སུམ་ཚོགས་ཀུན་གྱི་ཡིད་དུ་འོང་བ་གཅིག་ཡོད་ཅེས་ཐོས་སོ། །
དགུང་ལོ་གསུམ་ཙམ་བཞེས་པའི་ཚེ། སྔོན་གྱི་བག་ཆགས་བཟང་པོའི་སྟོབས་ཀྱིས་ཆོས་འཆད་པ་དང་། ཉན་པ་དང་། མདོ་ཀློག་པ་དང་། བསམ་གཏན་བསྒོམ་པ་དང་། རྒྱ་བོད་ཀྱི་ཡི་གེ་བྲི་བ་ལ་སོགས་པ་ཆོས་དང་མཐུན་པའི་སྤྱོད་པ་རྣམས་ཀུན་ལ་གསལ་བར་སྟོན་པས་འདི་ནི་ཐེག་པ་ཆེན་པོའི་ཆོས་སྨྲ་བའི་དགེ་བའི་བཤེས་གཉེན་ཆེན་པོ་ཞིག་ཏུ་འགྱུར་བའོ། ། ཞེས་ཀུན་གྱིས་བསྟོད་བཀུར་བསྔགས་གསུམ་བྱེད་པ་ཞིག་ཡོད་ཅེས་ཐོས་སོ། ། དེ་ནས་དགུང་ལོ་ལྔ་དྲུག་ཙམ་གྱི་དུས་མཚན་མོ་གཉིད་དུ་སོང་བ་ལྟ་བུའི་ཚུལ་གྱིས་ས་སྐྱ་ལྷ་ཁང་ཆེན་མོ་དང་བཅས་པའི་གྲོང་པ་རྣམས་ཀྱི་མི་ཕྱུགས། ནང་གི་ཕུ་སོགས་ན་ཡོད་པའི་དངོས་པོ་ཕྲ་རགས་ཚང་མ་འོད་གསལ་གྱིས་གསལ་པོར་མཐོང་བ་ཞིག་བྱུང་ཞེས་ཀྱང་གསུང་བར་གྲགས་སོ། ། དེ་ནས་དགུང་ལོ་བདུན་ཞེས་པའི་ཚེ་སློབ་དཔོན་དཔལ་ལྡན་ཆོས་སྐྱོང་བའི་དྲུང་དུ་ཀློག་ཡིག་ལ་སོགས་པ་བསླབས་སྦྱངས་མཛད་པའི་ཚུལ་བསྟན་པས་ཚེགས་མེད་པར་མཁྱེན་ནོ། །
དགུང་ལོ་བརྒྱད་བཞེས་པའི་དུས་སྐུ་ཞང་བཅས་ཕྱུགས་འཚོ་བ་ལ་ཕེབས་པའི་ཚེ། ཆུ་ནང་དུ་ཟླ་བའི་གཟུགས་བརྙན་ཤར་བ་དེ་དམ་པ་འདི་ཉིད་ཀྱིས་གཟིགས་ཏེ་སྐུ་ཞང་ལ་གསུངས་པས་ཞང་པོ་ན་རེ། ནམ་མཁའ་ལ་ཟླ་བ་ཡོད་པའི་གཟུགས་བརྙན་ཡིན་ཟེར་བས། རྟེན་འབྲེལ་ཟབ་མོའི་དོན་ལ་ངེས་ཤེས་བརྙེད་པ་དེ་དུས་ནས་བྱུང་གསུངས། དེ་ནས་དགུང་ལོ་བཅུ་གསུམ་མ་བཞེས་བར་དུ་གནས་དེ་ཉིད་དུ་བཞུགས་ཏེ་ཀློག་ཡིག་དང་རྗེ་བཙུན་གོང་མའི་སྐུ་བསྟོད་སོགས་ཆོས་སྤྱོད་ཀྱི་རིམ་པ་རྣམས་ལ་བསླབ་སྦྱངས་མཐར་ཕྱིན་པར་མཛད་དོ་ཞེས་ཐོས་སོ། ། གཉིས་པ་སངས་རྒྱས་ཀྱི་བསྟན་པ་ལ་ཇི་ལྟར་བཞུགས་པའི་ཚུལ་ནི། སྔོན་གྱི་བག་ཆགས་བཟང་པོའི་མཚམས་སྦྱར་ཏེ། དགུང་ལོ་བཅུ་གསུམ་བཞེས་པ་འཕགས་པའི་ཡུལ་ན་དཀར་པོ་ཞེས་གྲགས་པ་ས་མོ་སྦྲུལ་གྱི་ལོ། དཔལ་ཨེ་ཝྃ་ཆོས་ལྡན་དུ་ཕེབས་ཏེ་འདྲེན་མཆོག་ཆོས་ཀྱི་རྒྱལ་པོ་དཀོན་མཆོག་འཕེལ་བའི་ཞབས་ཀྱི་པདྨ་ལ་བཏུགས་ནས་སྐུ་གསུང་ཐུགས་ཀྱི་མཛད་སྤྱོད་གང་ལ་ཡང་ཉེས་པའི་སྐྱོན་དུ་སྐད་གཅིག་ཙམ་ཡང་མི་རྟོག་ཅིང་། ངོ་མཚར་བའི་ཡོན་ཏན་ཁོ་ནར་གཟིགས་པས་ཐུགས་བརྩེ་བ་ཆེན་པོས་རྗེས་སུ་བཟུང་ཞིང་།
ཕྱི་ནང་གི་རྟེན་འབྲེལ་ཐམས་ཅད་རང་འགྲིག་པས་ཡོན་ཏན་ཐམས་ཅད་ཀྱི་འབྱུང་གནས་སུ་འགྱུར་པ་ཡིན་ཏེ། གནས་སྐབས་ཐམས་ཅད་དུ་ཆོས་ཀྱི་རྒྱལ་པོ་དེ་ཉིད་ཀྱི་རྣམ་ཐར་གནང་བ་ལ་སོགས་པའི་ཡོན་ཏན་བརྗོད་པ་དང་། མཚན་ཐོས་པའི་ཚེ་དད་པ་དང་གུས་པ་རང་དབང་མེད་པར་གཡོས་ཏེ་སྤྱན་ཆབ་གནང་བ་ལ་སོགས་པ་སྐུ་གསུང་ཐུགས་ཤིན་ཏུ་དད་པའི་རྣམ་འགྱུར་མ་བཅོས་ལྷུན་གྲུབ་ཏུ་འབྱུང་བ་ནི་ཀུན་ལ་མངོན་དུ་གྱུར་པ་ཡིན་ནོ། ། ལོ་དེའི་སྣྲོན་ཟླ་བའི་ཚེས་བརྒྱད་ཀྱི་ཉིན་འདྲེན་མཆོག་དམ་པ་དཀོན་མཆོག་འཕེལ་བའི་ཞལ་སྔ་ནས་ལ་མཁན་པོ་ཞུས་ཤིང་། རྗེ་གློ་བོ་མཁན་ཆེན་ཐམས་ཅད་མཁྱེན་པ་བསོད་ནམས་ལྷུན་གྲུབ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ལ་སློབ་དཔོན་ཞུས། ཆོས་ལུང་བཀའ་བཅུ་པ་ཕྲིན་ལས་དབང་ཕྱུག་པས་གྲིབ་ཚོད་པ་དང་། འདུལ་བ་འཛིན་པ་ཡོན་ཏན་རྒྱ་མཚོ་སོགས་དགེ་སློང་གི་དགེ་འདུན་བརྒྱ་ཕྲག་གཅིག་གི་དབུས་སུ། དཔལ་ཨ་ཝཾ་ཆོས་ལྡན་གྱི་གཟིམ་ཁང་གཡབ་ཆེན་དུ། བསྟན་པའི་རྩ་བ་སོ་སོར་ཐར་པ་དགེ་བསྙེན་དང་། དགེ་ཚུལ་གྱི་སྡོམ་པ་རྣམ་པར་དག་པ་ཐོབ་ཅིང་།
མཚན་དཀོན་མཆོག་ལྷུན་གྲུབ་ཅེས་གསོལ་ལོ། ། དེ་ནས་བཟུང་སྟེ་ལྷག་པ་ཚུལ་ཁྲིམས་གྱི་བསླབ་པ་མིག་གི་འབྲས་བུ་བས་ཀྱང་གཅེས་པར་བཟུང་ནས། བསླབ་པར་བྱ་བ་ཕྲ་ཞིང་ཕྲ་བ་མཐའ་དག་མ་ཉམས་པར་སྤྱོད་པའི་སྔོན་གྱི་འཕགས་པ་དགྲ་བཅོམ་པ་རྣམས་དང་ཚུལ་མཚུངས་པར་བཞུགས་པ་ཡིན་ནོ། ། དེ་ནས་བླ་བྲང་དུ་བཞུགས་ན་ཡེངས་རྐྱེན་ཆེ་བར་དགོངས་ཏེ། དགེ་བའི་བཤེས་གཉེན་རྐྱང་ཐུར་བ་དགེ་ལེགས་བཤེས་གཉེན་པ་སྐུ་མདུན་དུ་འབོད་པར་མཛད་དེ། འདྲེན་མཆོག་ཆོས་རྗེའི་ཞལ་ནས། ངེད་ཀྱི་བུ་ཚ་འདི་ལ་རེ་ཚོད་ཆེན་པོ་ཡོད་པས་ཆུད་ཟོས་སུ་མ་སོང་བ་དང་། ཐོས་བསམ་ཚུལ་བཞིན་ཡོང་བའི་གྲོགས་དན་ཡང་དག་པ་ཅིག་ཁྱེད་ཀྱི་གྱིས་གསུངས་པ་སོགས་བསླབ་བྱ་དཔག་མེད་ཐུགས་བརྩེ་བས་སྒོ་ནས་གནང་ངོ་། ། དེ་ནས་བླ་མ་དམ་པ་འདི་ཉིད་ཀྱི་ཡང་དགེ་བའི་བཤེས་གཉེན་དེ་ཉིད་ཀྱི་ཟུར་སློབ་ཀྱི་ཚུལ་དུ་བསྟེན་ནས། བསླབ་བྱ་མཛད་པ་རྣམས་ལ་ཚུལ་བཞིན་གསན་ཏེ།
ཤིན་ཏུ་བཙུན་པའི་ངང་ནས་ཐོས་བསམ་ལ་བརྩོན་པ་ཆེན་པོས་མཛད་པས། དགུང་ལོ་བཅུ་བདུན་བཞེས་པའི་ཚེ་ཨེ་ཝཾ་ཆོས་ལྡན་གྱི་བླ་མེད་ཀྱི་བསྒྲུབ་མཆོད་ཀྱཻ་རྡོར་གུར་སཾ། བདེ་མཆོག གསང་འདུས་ལྔའི་ཆོག་ཁྲིགས་ཆ་ལག་དང་བཅས་པ་རྣམས་དང་། དཔལ་དགེས་པ་རྡོ་རྗེ་རྒྱུད་གསུམ། ཀུན་ཏུ་དགོས་པའི་གཞུང་བདུན། འགྲེལ་པ་དག་ལྡན། སྤྱོད་འཇུག མངོན་པ་མཛོད། དབུ་མ་འཇུག་པ།
སྡོམ་གསུམ་རབ་དབྱེ་ལ་སོགས་པའི་གཞུང་ལུགས་ཆེན་པོ་དེ་རྣམས་དཀྱུས་ཐོག་གཅིག་ལ་ཐུགས་ལ་བྱང་བར་བཞུགས་ཏེ་འདྲེན་མཆོག་ཆོས་རྗེའི་དྲུང་དུ་རྒྱུགས་འབུལ་མཛད་པས་ཤིན་ཏུ་མཉེས་ཚོར་ཆེ་བ་བྱུང་གསུང་ངོ་། ། དམ་པ་ཉིད་ཀྱི་ཞལ་ནས་ཡོན་ཏན་ཡོང་བ་ལ་བློ་ཚོགས་གང་ཡོད་མ་བརྗེད་པ་ལོ་གསུམ་གསུམ་བསྐྱོར་དགོས། དཔེ་ཆ་གང་བཟུང་འཕྲལ་ལ་བརྗེད་དུ་བཅུག་པས་ཡོན་ཏན་གང་ལ་འབྱུང་སྟེ། ངེད་ཀྱི་ལོ་བཅུ་ལོན་པའི་ཚེ་གོང་དུ་སྨོས་པའི་གསུང་རབ་དེ་རྣམས་དཀྱུས་ཐོག་ཅིག་ལ་ཤིན་ཏུ་བྱང་བར་ཡོད་གསུང་ངོ་ཞེས་ཐོས་སོ། ། གསུམ་པ་དགེ་བའི་བཤེས་གཉེན་ཇི་ལྟར་བསྟན་པའི་ཚུལ་ནི། ཐོག་མར་འདྲེན་མཆོག་ཆོས་ཀྱི་རྒྱལ་པོ་དཀོན་མཆོག་འཕེལ་བའི་དྲུང་དུ་སོ་སོར་ཐར་པའི་སྡོམ་པ་དང་འབྲེལ་བ་ལ་དགེ་ཚུལ་གྱི་རགས་སྡོམ་བཅུ། སྤྲིངས་ཡིག་སློབ་མ་ལ་ཕན་པའི་ལུང་། བྱུང་ཆུབ་སེམས་དཔའི་སྡོམ་པ་དང་རྗེས་སུ་འབྲེལ་བ་ལ། དབུ་མ་ལུགས་ཀྱི་སེམས་བསྐྱེད་ཀྱི་བསླབ་བྱ་མདོ་ནམ་མཁའི་སྙིང་པོ་ལས་ལོགས་སུ་བཀོལ་བ་བྱང་ཆུབ་ལྟུང་བཤགས། དེའི་འདོན་ཐབས།
དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག་ལུང་སྦྱོར་དང་བཅས་པ་ས་པཎ་གྱིས་མཛད་པ་ལུང་སི་བུ་བ་བཅུ་བདུན་དུ་གྲགས་པ་དང་། དེ་རྣམས་ཀྱི་ས་བཅད་མཆིམས་ནམ་མཁའ་གྲགས་ཀྱིས་མཛད་པ། བསླབ་པ་ཀུན་ལས་བཏུས། སྤྱོད་འཇུག དེའི་ས་བཅད་རྗེ་བཙུན་གྱིས་མཛད་པ། དེའི་ཊཱིཀྐ་གསུང་བགྲོས་མ། ཇོ་བོའི་ཐུགས་དམ་ཆོས་ཆུང་བརྒྱ་རྩར་གྲགས་པ། སྡོམ་པ་ཉི་ཤུ་པ། དེའི་འགྲེལ་པ། བཟང་སྤྱོད་སྨོན་ལམ།
བྱམས་སྨོན། མདའ་ཁ་ཡེ་ཤེས། ཤེར་ཕྱིན་རྣམས་ཀྱི་ལུང་། ཞེན་པ་བཞི་བྲལ་གྱི་ཁྲིད། དེའི་ལོ་རྒྱུས་དང་ཁྲིད་ཡིག་སོགས་བླ་མ་གོང་མས་མཛད་པ་རྣམས་གསན་ནོ། ། ཞེས་ཐོས་སོ། དེ་ལྟར་ན་དགུང་ལོ་བཅུ་གསུམ་པ་ནས་བཅོ་བརྒྱད་བཞེས་ཀྱི་བར་དུ་འདྲེན་མཆོག་དམ་པ་དེ་ཉིད་ཀྱི་ཞབས་ཀྱི་པདྨོ་ལ་བཏུགས་ཏེ། གསུང་ངག་རིན་ཆེན་གཙོ་བོར་གྱུར་བའི་མདོ་སྔགས་ཀྱི་ཆོས་ཚུལ་མཐའ་ཡས་པ་ཞིག་གསན་པར་མཛད་ཅིང་། ཉེ་འབྲེལ་གྱི་རྟོག་པ་དང་། སྐྱོན་གྱི་རྣམ་པ་ཐམས་ཅད་སྤངས་ཏེ།
ལྷག་པའི་ལྷ་དང་དབྱེར་མེད་པའི་འདུ་ཤེས་ཀྱི་སྐུ་གསུང་ཐུགས་ཀྱི་མཛད་སྤྱོད་ཐམས་ཅད་སངས་རྒྱས་ཀྱི་མཛད་པ་ཁོ་ནར་གཟིགས་པས། རྟེན་འབྲེལ་ཐམས་ཅད་རང་འགྲིག་ནས་དངོས་གྲུབ་རྣམ་པ་གཉིས་བདེ་བླག་ཏུ་ཐོབ་པར་མཛད་པ་ཡིན་ལ། རྗེ་རིན་པོ་ཆེ་དགེ་ལེགས་བཤེས་གཉེན་པ་ལ་སྦྱོར་དོད་མཛད་དུས་བུ་ཚ་འདི་ལ་རེ་ཚོད་ཆེན་པོ་ཡོད་གསུངས་པ་དང་། རྣམ་པ་ཐམས་ཅད་དུ་ཐུགས་རྗེའི་སྤྱན་རས་ཀྱིས་ལྷག་པར་གཟིགས་པ་དང་། ཆོས་དང་ཟང་ཟིང་གི་བཀའ་དྲིན་ཚད་མེད་པ་སྐྱོང་བ་ནི་སྲས་ཀྱི་མཐུ་བོ་འདི་ཉིད་རྡོ་རྗེ་འཆང་ཆེན་པོའི་རྒྱལ་ཚབ་ཏུ་གྱུར་ཏེ། མཚུངས་པ་མེད་པའི་འཆད་རྩོད་རྩོམ་གསུམ་གྱི་སྒོ་ནས་སྤྱི་སྒོས་ཀྱི་བསྟན་པ་རྒྱས་པར་མཛད་པའི་བསྟན་འཛིན་མཆོག་ཏུ་ལུང་བསྟན་པ་ཡིན་ནོ། ། ཉིད་ཀྱི་ཞལ་ནས། དེ་ལྟར་དཀོན་མཆོག་གསུམ་དངོས་རྡོ་རྗེ་འཆང་། ། བསམ་འཕེལ་དབང་གི་རྒྱལ་པོ་རིགས་བརྒྱའི་མགོན། ། བཀའ་དྲིན་མཉམ་མེད་རྗེ་བཙུན་གང་དེ་ཡི། །
ཞབས་སེན་དབང་གི་རྒྱལ་པོར་ཕྱག་བགྱི་འོ། ། གང་གི་དང་པོར་སྡོམ་གསུམ་བཀའ་དྲིན་སྩལ། ། བར་དུ་མ་ནོར་ལེགས་བཤད་སྣང་བ་བསྟན། ། ཐ་མར་ཆོས་དང་ཟང་ཟིང་དུ་མས་བསྐྱངས། ། དེ་སླད་དངོས་པོ་ཀུན་གྱི་སྙིང་ནས་འདུད། ། ད་དུང་བླ་མེད་བྱུང་ཆུབ་མ་ཐོབ་པར། ། ཚེ་རབས་ཀུན་ཏུ་དྲིན་ཅན་ཆོས་ཀྱི་རྗེ། ། ཁྱེད་ལས་གཞན་པའི་སྐྱབས་མགོན་མ་མཆིས་པས། ། ཚད་མེད་ཐུགས་རྗེའི་སྤྱན་གྱིས་གཟུགས་སུ་གསོལ། ། ཞེས་གསུངས་སོ།
དེ་ནས་དགུང་ལོ་བཅོ་བརྒྱད་བཞེས་པའི་སྟེང་དུ། འདྲེན་མཆོག་རིན་ཆེན་སྐུ་གཤེགས་པའི་ཚེ། ཉེ་གནས་པ་ལ་སོགས་པ་ནི་གཞན་དུ་ལོངས་སྤྱོད་ལ་གཡེངས། ཟླ་བ་དུ་མའི་བར་དུ་སྐུ་གདུང་གི་དྲུང་དུ་ཉིན་མོ་རྡོ་རྗེ་འཛིན་པ་གཞན་དང་མཉམ་དུ་གྲུབ་མཆོད་མཛད། མཚན་མོ་རྗེ་ཉིད་སྐུ་རྐྱང་ལས་མེད་པས། བླ་མ་འདི་གཤེགས་པས་ཁོ་བོ་གཅིག་པུ་མགོན་དང་བྲལ་བ་ཡིན་པར་འདུག་དགོངས་ནས་ཤུམ་ཞིང་། སྐུ་གདུང་ལ་དབུ་གཏུགས་ནས་གདུང་གི་དྲུང་དུ་ཀྱཻ་རྡོར་རྒྱུད་གསུམ་བརྒྱ་ཚར་གཅིག་ཞལ་འདོན་མཛད་པ་ལ་སོགས་པའི་སྒོ་ནས་གསོལ་བ་དྲག་ཏུ་བཏབ་པས་ཐུགས་རབ་ཀྱི་མཚོ་རྡོལ་ཏེ་གསུང་རབ་ཐམས་ཅད་ལ་མི་འཇིགས་པའི་སྤོབས་པ་བརྙེས་པ་ཡིན་ཞེས་ཐོས་སོ། ། སླར་ཡང་བླ་མ་དམ་པ་འདི་ཉིད་ཀྱི་དམ་ཆོས་འཚོལ་བ་ལ་ངོམ་པ་མེད་པར་འཕགས་པ་འཇིག་རྟེན་དབང་ཕྱུག་གི་རྣམ་འཕྲུལ་མུས་ཆེན་སེམས་དཔའ་ཆེན་པོ་སངས་རྒྱས་རིན་ཆེན་དཔལ་བཟང་པོའི་ཞབས་ལ་གཏུགས་ཏེ། ལོ་ངོ་བརྒྱད་ཀྱི་བར་དུ་ལུས་དང་གྲིབ་མ་ལྟར་འགྲོགས་ནས། དཔལ་ཨེ་ཝཾ་ཆོས་ལྡན་དང་།
མུས་རྟ་མོ་གླིང་དགའ་སོགས་གང་བཞུགས་སུ་ཆོས་ཀྱི་འཁོར་ལོ་བསྐོར་བ་རྣམས་དམ་པ་འདི་ཉིད་དམ་པའི་ཆོས་ཀྱི་སྣོད་དུ་གཟིགས་ནས་བུ་གཅིག་པ་ལ་བརྩེ་བའི་མ་ལྟར་ཐུགས་བརྩེ་བ་ཆེན་པོས་རྗེས་སུ་བཟུང་སྟེ། བཀའ་ཆོས་བསམ་གྱིས་མི་ཁྱབ་པ་བཀའ་དྲིན་བསྐྱངས་པ་ཡིན་ལ། ངོར་དུ་བཞུགས་སྐབས་རྗེ་བཙུན་སངས་རྒྱས་རིན་ཆེན་པའི་གསོལ་ལྷུང་གསོལ་བ་དང་བཅས་པ་གནང་སྟེ། ཁྱེད་འདིར་བསྡོད་རྟག་པར་གྱིས་ཤིག ཁྱེད་ལ་དགོན་པ་འདིར་འཕྲིན་ལས་ཆེན་པོ་ཞིག་ཡོང་བ་ཡིན་ནོ་གསུངས་ཏེ། ཁྱབ་བདག་རྡོ་རྗེ་འཆང་ཆེན་པོའི་རྒྱལ་ཚབ་ཏུ་ལུང་བསྟན་པ་དང་། རྟ་མོ་གླིང་དགར་ཡུན་རིང་བཞུགས་པའི་སྐབས། དེ་ཕྱོགས་ཀྱི་གྲྭ་པ་རྣམས་ཀྱི་འདིར་བཞུགས་ན་འཕྲིན་ལས་ཆེན་པོ་ཡོང་ཞེས་མུས་ཕྱོགས་སུ་བཞུགས་སུ་རེ་བའི་ཞུ་ཆ་མང་པོ་ཕུལ་བ། རྗེ་བཙུན་སངས་རྒྱས་རིན་ཆེན་པས་གསན་ཏེ། ཁྱེད་ཀྱི་བསྡོད་ས་དང་འཕྲིན་ལས་ཡོང་ས་ཨེ་ཝཾ་ཆོས་ལྡན་ཡིན་གསུངས་ནས་གནང་སྦྱིན་བསླབ་བྱ་དཔག་མེད་དང་བཅས་ཏེ་དེ་འཕྲལ་ངོར་དུ་རྫོང་ཐར་མཛད་པ་ཡིན་ནོ། །
བླ་མ་དམ་པ་འདི་ཉིད་ཀྱིས་རྗེ་བཙུན་སངས་རྒྱས་རིན་ཆེན་པའི་དྲུང་དུ་སོ་སོར་ཐར་པའི་སྡོམ་པ་དང་རྗེས་སུ་འབྲེལ་བའི་ཆོས་གསན་ཚུལ་ནི། དགེ་ཚུལ་གྱི་བརྟུལ་ཞུགས་ལ་གནས་ཀྱང་བསྟན་པ་ལ་ཞུགས་ལ་མ་རྫོགས་པ་ཡིན་པས་གཞན་གྱི་མཁན་པོ་དང་སློབ་དཔོན་ལ་མི་དབང་བ་ཡིན་པ་དང་། རྟེན་ལ་གསུམ་སྟེ་དགེ་སློང་མཆོག ། ཅེས་གསང་སྔགས་རྡོ་རྗེ་འཛིན་པའི་སྡོམ་པའི་རྟེན་ཏུ་དགེ་སློང་མཆོག་ཏུ་བསྔགས་པ་དང་། ངུར་སྨྲྀག་འཛིན་པ་སྲས་ཀྱི་མཆོག ། དགེ་སློང་རྣམས་ནི་ཡིན་ཕྱིར་རོ། ། ཞེས་སོགས་ཀྱི་དོན་དགོངས་པ་ལ་བཞག་ནས་གསུམ་ལྡན་དགེ་སློང་རྡོ་རྗེ་འཛིན་པའི་སྒོ་ནས་གདུལ་བྱ་རྣམས་ཐམས་ཅད་མཁྱེན་པའི་ས་ལ་འགོད་པར་བཞེད་པའི་ཐུགས་བསྐྱེད་ཆེན་པོའི་ཀུན་ནས་བླངས་ཏེ་སེམས་དཔའ་ཆེན་པོ་སངས་རྒྱས་རིན་ཆེན་དཔལ་བཟང་པོའི་དྲུང་དུ་མཁན་པོ་ཞུས་ཤིང་། ལས་ཀྱི་སློབ་དཔོན་ཆོས་ཀྱི་རྗེ་རིན་པོ་ཆེན་ཀུན་དགའ་ཆོས་ལྡན། གསང་སྟེ་སྟོན་པའི་སློབ་དཔོན་རྗེ་བཙུན་ལྷ་མཆོག་སེང་གེ་པ། གྲིབ་ཚོད་པ་སྡེ་སྣོད་འཛིན་པ་འཕྲིན་ལས་དབང་ཕྱུག་པ།
དད་པའི་དགེ་འདུན་འདུལ་བ་འཛིན་པ་ཤེས་རབ་རིན་ཆེན་དང་། ལུང་རིགས་སྨྲ་བ་དགེ་ལེགས་བཤེས་གཉེན་པ་ལ་སོགས་པ་ཁ་སྐོང་བར་འོས་པའི་དགེ་སློང་དུ་མ་དང་བཅས་པའི་དབུས་སུ། དགུང་ལོ་ཉི་ཤུ་བཞེས་པ་འཛིན་བྱེད་ཅེས་པ་མེ་ཕོ་བྱི་བའི་ལོ་ས་ག་ཟླ་བའི་ཡར་ཚེས་བཅུ་གསུམ་གྱི་ཉི་མ་ཕྱེད་ཡོལ་དུས་སུ། ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝཾ་ཆོས་ལྡན་གྱི་གཟིམ་ཁང་གཡབ་ཆེན་དུ་དགེ་སློང་གི་སྡོམ་པ་ལེགས་པར་ཐོབ་པ་ཡིན་ནོ། ། སྐྱེས་བུ་དམ་པ་འདི་བསྙེན་པར་རྫོགས་པས་སངས་རྒྱས་ཀྱི་བསྟན་པ་དང་། དཀར་ཕྱོགས་ཀྱི་ལྷ་རྣམས་ནི་ཟླ་བ་ཡར་གྱི་ངོ་བཞིན་འཕེལ་བར་འགྱུར་ལ། ནག་པོའི་ཕྱོགས་དང་། ལྷ་མ་ཡིན་རྣམས་འགྲིབ་པར་འགྱུར་ཏེ། སྙན་པའི་གྲགས་པ་ས་སྟེང་ཁྱབ་པར་གྱུར་ཏོ། ། དེ་ནས་བཟུང་སྟེ་ཚུལ་ཁྲིམས་ཀྱི་ཕུང་པོ་མིག་གི་འབྲས་བུ་ལྟར་གཅེས་པར་བཟུང་ནས་ཤ་ཆང་སྒོག་པ་གསུམ་ལ་སོགས་པ་བསླབ་པར་བྱ་བའི་ཆ་ཕྲ་ཞིང་ཕྲ་བ་རྣམས་ཀྱང་སྤངས་བླངས་ཚུལ་བཞིན་མཛད་དེ།
དེ་ཡང་གཞན་རྐྱེན་གྱིས་བསྒྲུབ་པ་ལ་མི་ལྟོས་པར། སྔོན་གྱི་བག་ཆགས་བཟང་པོའི་སྟོབས་ཀྱིས་སྐུ་གསུང་ཐུགས་ཀྱི་དབང་པོ་ཞི་ཞིང་དུལ་བ་དང་། སྤྱོད་ལམ་ཐམས་ཅད་བག་ཡོད་ཀྱི་ཀུན་སྤྱོད་དང་ལྡན་ཞིང་། ཚུལ་ཁྲིམས་ཀྱི་དྲི་བཟང་གིས་ས་སྟེང་མ་ལུས་པ་ཁྱབ་པར་བཞུགས་པ་ཡིན་ནོ། ། ཞེས་ཐོས་སོ། ཡང་འདྲེན་པ་དམ་པ་འདི་ཉིད་ཀྱི་རྗེ་ཐམས་ཅད་མཁྱེན་པ་གློ་བོ་མཁན་ཆེན་བསོད་ནམས་ལྷུན་གྲུབ་པའི་དྲུང་དུ་ཆོས་གསན་པར་ཕེབས་ཚུལ་ནི། སྤྱིར་རྗེ་ཐམས་ཅད་མཁྱེན་པ་འདི་ཉིད་མཁས་གྲུབ་མཚུངས་མེད་ཡིན་པ་དང་། ཁྱད་པར་རྗེ་བཙུན་ས་པཎ་ནས་བརྒྱུད་པའི་ཟབ་ལམ་མཐར་ཐུག་དཔལ་དུས་ཀྱི་འཁོར་ལོའི་སྦྱོར་བ་ཡན་ལག་དྲུག་པ་བཞུགས་པ་གསན་ནས། དེ་ཞུ་བར་དགོངས་ཏེ་མར་པ་ལོ་ཙཱའི་ན་རོ་པཎ་ཆེན་བསྙགས་པ་བཞིན་ལམ་བགྲོད་དཀའ་བ་དང་། ཐག་རིང་བ་སོགས་ཀྱི་བཀའ་ཚེགས་གང་ལ་ཡང་མ་གཟིགས་པར་ཆེར་གཏད་མངའ་རིས་བསྟོད་དུ་ཕེབས་ཏེ།
ཞལ་མཇལ་མ་ཐག་ནས་ཐུགས་དགེས་ཚོར་ཆེན་པོ་དང་བཅས་རྗེས་སུ་བཟུང་ཡང་། སྦྱོར་དྲུག་ནི་ཉམས་ལེན་ཆེར་མ་བྱས་པས་མི་བདེ་གསུངས་ནས་མ་གནང་། འོན་ཀྱང་ཆོས་དང་ཟང་ཟིང་དུ་མའི་སྒོ་ནས་བཀའ་དྲིན་ཚད་མེད་པ་བསྐྱངས་གསུངས་སོ། ། ཞེས་ཐོས་སོ། ཡང་དམ་པ་འདི་ཉིད་ཀྱིས་ས་སྐྱ་འཁོན་གྱི་གདུང་བརྒྱུད། ངུར་སྨྲིག་འཛིན་པའི་གཙུག་རྒྱན། རིག་གནས་མཐའ་དག་གི་དབང་ཕྱུག མཚན་གང་གཅིག་སངས་རྒྱས་ཀྱི་ཞིང་ཁམས་གྲངས་མེད་པ་བགྲོད་པར་ནུས་པའི་ཏིང་ངེ་འཛིན་ནི་བརྟན་པོ་དང་ལྡན་པ་ས་སྐྱ་པཎ་ཆེན་གཉིས་པ་ས་ལོ་འཇམ་པའི་རྡོ་རྗེའི་ཞབས་པད་ཡུན་རིང་བསྟེན་ཏེ། བརྩེ་བ་ཆེན་པོས་རྗེས་སུ་བཟུང་ནས་སྐུ་གསུང་ཐུགས་མཛད་པ་འཕྲིན་ལས་ཀྱིས་ལེགས་པར་བསྐྱངས་པས་མཁས་བཙུན་བཟང་གསུམ་དང་། འཆད་རྩོད་རྩོམ་གསུམ་ལ་སོགས་ཏེ་ཡོན་ཏན་མཐའ་དག་ལ་དབང་འབྱོར་པ་ཡིན་ཏེ།
དེ་ཡང་བླ་མ་འདི་ཉིད་དམ་པའི་ཆོས་གསན་པའི་སྣོད་དུ་དགོངས་ནས། གཞན་ལ་ཚོགས་བཤད་དུ་མི་རུང་བ་རྣམས་སློབ་བཤད་ཀྱི་ཚུལ་གྱིས་ཅིས་ཕྱིན་པར་གནང་བ་དང་། ཁྱད་པར་ས་ལོ་ཉིད་ཀྱི་གསུང་ངག་ཞིག་གནང་དུས། ཁྱོད་ཀྱིས་ལམ་འབྲས་པ་འདི་རྣམ་ལ་ལཱུ་ཧི་པའི་དབང་བསྐུར་གཅིག་གིས་གསུངས་ཐམས་ཅད་མཁྱེན་པ་དེ་ཉིད་ཀྱི་གདུལ་བྱ་རྣམས་ཀྱི་རྡོ་རྗེ་སློབ་དཔོན་དུ་བཀས་གནང་བ་དང་། གནས་སྐབས་ཐམས་ཅད་དུ་མཁས་བཙུན་བཟང་གསུམ་གྱི་འཁོར་ཇི་ཙམ་ཚོགས་ཀྱང་། དམ་པ་འདི་ཉིད་ལ་སྤྱན་འགྲོས་ལེགས་པར་གཟིགས་པ་དང་། གསུང་སྙན་པར་སྣང་བ་ལ་སོགས་པ་ཐུགས་བརྩེ་བས་རྗེས་སུ་འཛིན་པ་ཀུན་ལ་གྲགས་ཤིང་། རྗེ་ས་ལོ་ངོར་ན་བཞུགས་སྐབས་ངོར་དཔེ་ཁང་དུ་ཕེབས་པའི་ཚེ། རིག་གནས་མཐའ་དག་གི་དཔེ་ཚོགས་རྣམས་ལ་གཟིགས་ཏེ། འདི་རྣམས་ལ་བེད་སྤྱོད་ཐུབ་པ་ཞིག་ཁྱེད་ལ་རེའོ།
བློ་ཁུར་བསྐྱེད་ཅིག་ཅེས་སོགས་གསུངས་པ་ནི་རྒྱལ་བ་རྡོ་རྗེ་ཆེན་པོའི་རྒྱལ་ཚབ་ཏུ་གྱུར་ནས་རིགས་གནས་མཐའ་དག་ལ་དབང་འབྱོར་ཏེ། སྐལ་ལྡན་གྱི་གདུལ་བྱ་མཐའ་དག་གི་འདྲེན་པ་དམ་པར་ལུང་བསྟན་པ་ཡིན་ནོ་ཞེས་ཐོས་སོ། ། གསུམ་པ་དགེ་བའི་བཤེས་གཉེན་གཞན་ཡང་ཇི་ལྟར་བསྟེན་པའི་ཚུལ་ནི། དེ་ལྟར་གོང་དུ་སྨོས་པའི་ཡོངས་འཛིན་དེ་རྣམས་ནི་བཀའ་དྲིན་མཆོག་ཏུ་ཆེ་བ་རྣམས་ཡིན་ལ། གཞན་ཡང་རྗེ་རི་ཁྲོད་པ་ཀུན་དགའ་མཆོག་ལྡན། རྗེ་ལྷ་མཆོག་སེངྒེ་། ཆོས་རྗེ་ནམ་མཁའ་དཔལ་བཟང་། འཇམ་དབྱངས་ནམ་མཁའ་བསྟན་པ་སོགས་མཁས་གྲུབ་ཀྱི་བླ་མ་མང་དུ་བསྟེན་ནས་མདོ་རྒྱུད་མ་ལུས་པའི་ཟབ་དོན་གཅིག་ཏུ་འདུས་པ་བསྟན་པ་ཡོངས་རྫོགས་ཀྱི་ཉམས་ལེན་གསུང་ངག་རིན་པོ་ཆེ་ཆོས་སྐོར་ཡོངས་རྫོགས་གཙོ་བོར་གྱུར་པའི་སྡེ་སྣོད་གསུམ་དང་། རྒྱུད་སྡེ་བཞི་དང་འབྲེལ་བའི་དབང་། རྗེས་གནང་།
རིགས་གཏད། མདོ་བཤད། རྒྱུད་བཤད། ལུང་མན་ངག་སོགས་ཀྱི་བསྡུས་པའི་ཆོས་ཚུལ་རྒྱ་མཚོ་ལྟ་བུ་ཞིག་མནོས་པར་མཛད་དེ་ཞིབ་པར་ནི་གསན་ཡིག་ཆེན་མོ་ཐུབ་བསྟན་རྒྱས་པའི་ཉིན་བྱེད་ལས་ཤེས་པར་བྱའོ། ། དེ་ལྟར་གང་གསན་པའི་ཆོས་དེ་ཐམས་ཅད་ཀྱང་ཐོས་པ་ཙམ་དུ་མ་བཞག་གི དང་པོ་གསན་པ་ཉིད་ནས་ཚིག་སྔ་ཕྱིའི་འབྲེལ་དང་། དོན་གྱི་ཆ་དག་ལ་བསམ་བྱུང་གི་རིགས་པས་ལེགས་པར་དཔྱད་དེ་གཞན་གྱིས་མི་འཕྲོགས་པའི་ངེས་ཤེས་གཏིང་ནས་བརྙེད་པར་མཛད་པ་དང་། ཕྱག་ལེན་མཐོང་བ་བརྒྱུད་པ་ཚུན་ཆད་པར་བཏབ་པ་ལྟར་ཐུགས་ལ་བཞུགས་པར་མཛད་པ་ཡིན་ནོ། ། ཞེས་ཐོས་སོ། བཞི་པ་ཐོས་བསམ་མཐར་ཕྱིན་ནས་བསྒོམ་པ་ཉམས་བཞེས་ཇི་ལྟར་མཛད་པའི་ཚུལ་ནི།
སྤྱིར་བདག་ཉིད་ཆེན་པོའི་འདིས་ལམ་གྱི་ཉེས་ལེན་ཐམས་ཅད་ལ་དབང་གི་ཡེ་ཤེས་ཀྱིས་རྩིས་ཟིན་པའི་ལྟ་བ་བདེ་སྟོང་ཟུང་འཇུག་གི་རྒྱས་བཏབ་ནས་ཉམས་སུ་ལེན་པར་མཛད་ཅིང་། དེ་ཡང་ཕྱི་བསྐྱེད་པའི་རིམ་པ་བསྒོམ་པའི་ཚེ་སྒྲ་ཚུལ་དང་མངོན་བྱང་ལ་སོགས་པའི་བསྐྱེད་ཆོག་ཐམས་ཅད་སྦྱང་གཞི་སྦྱོང་བྱེད་སྦྱོར་བ་ལ་གནད་དུ་བསྣུན་ནས་བསྒོམ་པས་རགས་པ་ཕུང་ཁམས་བསྐྱེད་བྱེད་དམ། སྣང་གྲགས་ཀྱི་ཆོས་ཐམས་ཅད་ལྷ་དང་སྔགས་ཀྱི་རྣམ་རོལ་དུ་འཆར། ནང་བསྐྱེད་པའི་རིམ་པ་བསྒོམ་པའི་ཚེ། འཁོར་ལོ་ལྔ་དང་ཡུལ་ཆེན་ཉི་ཤུ་རྩ་བཞི་ལ་སོགས་པའི་རྩ་ཐིག་རླུང་གསུམ་ལ་གནད་དུ་བསྣུན་ནས་བསྒོམ་པས་ཕྲ་བ་དཀྱིལ་འཁོར་བཞིའམ། ཐ་མལ་གྱི་སྣང་བ་སྐུ་བཞིའི་ཡེ་ཤེས་ལྔར་བྱིན་གྱིས་རློབས། རྫོགས་རིམ་ཉམས་སུ་ལེན་པའི་ཚེ་རྒྱུད་སྡེ་ཟབ་མོ་ནས་གསུངས་པའི་རྩ་རླུང་ཐིག་ལེའི་རྣལ་འབྱོར་དང་། རྡོ་རྗེ་ལུས་ཀྱི་འཁྲུལ་འཁོར་ལ་སོགས་པས་གཟུང་འཛིན་བསྐྱེད་པའི་རླུང་སེམས་དབུ་མར་བཅུག་སྟེ། བདེ་སྟོང་མཆོག་གི་ཡེ་ཤེས་མངོན་དུ་མཛད་ནས་མཆོག་ཏུ་མི་འགྱུར་བའི་བདེ་བ་ཆེན་པོ་ལས་མ་གཡོས་པར་དུས་རྟག་ཏུ་བཞུགས་པ་ཡིན་ལ། དེ་ལྟར་རིམ་གཉིས་ཟབ་མོའི་ཉམས་ལེན་བསམ་གྱིས་མི་ཁྱབ་པ་ལ་དུས་རྒྱུན་དུ་བཙོན་པའི་སྟོབས་ཀྱིས།
ལུས་ཉམས་དང་། སེམས་ཉམས་དང་། གཞན་སེམས་ཤེས་པའི་མངོན་པར་ཤེས་པའི་མངོན་ཤེས་ལ་སོགས་པའི་ཡོན་ཏན་དཔག་ཏུ་མེད་པ་ལ་དབང་འབྱོར་བ་ཡིན་ནོ། ། ཁྱད་པར་དགུང་ལོ་ཉེར་གཅིག་བཞེས་པ་གླང་གི་ལོ་མུས་རྟ་མོ་གླིང་དགར་རྗེ་བཙུན་སངས་རྒྱན་རིན་ཆེན་པའི་ཞལ་སྔ་ནས་བཀའ་ལུང་དང་བསླབ་བྱ་གནང་། མཐུན་རྐྱེན་སྦྱར་ཏེ་ཨཥྚའི་གསུང་བསྙེན། བདེ་མཆོག་ནག་པོ་པའི་གསུང་བསྙེན། མགོན་པོའི་གསུང་བསྙེན་སོགས། གཞན་ཡང་ཨེ་ཝཾ་གསེར་སྐུ་ལྷ་ཁང་དུ་གསང་འདུས་ཀྱི་གསུང་བསྙེན། གཤེད་དམར་ལྷ་ལྔའི་གསུང་བསྙེན། འཇིགས་བྱེད་ཀྱི་གསུང་བསྙེན།
ཀུན་རིག་གི་གསུང་བསྙེན། ཚེ་དཔག་མེད་ལྷ་དགུའི་གསུང་བསྙེན། སྒྲོལ་དཀར་གྱི་གསུང་བསྙེན། འཇམ་དབྱངས་དམར་སེར་གྱི་གསུང་བསྙེན། ཚེ་སྒྲུབ་ཟབ་མོའི་གསུང་བསྙེན། དབྱངས་ཅན་ལྷ་མོའི་གསུང་བསྙེན་ལ་སོགས་པ་བསྙེན་བསྒྲུབ་ཐམས་ཅད་གྲངས་དང་མཚན་མའི་བསྙེན་པ་དགེ་ལྟས་མངོན་དུ་མ་གྱུར་གྱི་བར་དུ་མཛད་དེ། ཡི་དམ་གྱི་ལྷ་ཐམས་ཅད་དང་དབྱེར་མེད་དུ་བཞུགས་པ་དང་། ལྷག་པར་འཇམ་དབྱངས་དཀར་པོའི་གསུང་བསྙེན་མཛད་དུས་མ་ཤ་ཀ་ལ་མྱུ་གུ་བྱུང་ཞིང་ཞལ་ཡང་གཟིགས་པ་ཡིན་ལ། རྗེས་ཐོབ་ཏུ་ཆོས་ཐམས་ཅད་རྨི་ལམ་སྨྱུ་མ་ལྟ་བུའི་ངང་ནས་ཆོས་འཆད་པ་དང་། གསུང་རབ་རྩོམ་པ་ལ་སོགས་པའི་སྒོ་ནས་དུས་འདའ་བར་མཛད་པ་མ་གཏོགས།
འཇིག་རྟེན་གྱི་བྱ་བ་ངན་པས་གཡེངས་བ་དང་། ཐ་མལ་དུ་སྐད་གཅིག་ཙམ་ཡང་བཞུགས་པ་མི་སྲིད་དོ། ། ཁྱད་པར་རྗེས་ཐོབ་སྐྱེ་བུས་དབེན་པའི་གནས་སྐབས་ཐམས་ཅད་དུ་གཏོང་ལེན་བྱང་ཆུབ་ཀྱི་སེམས་ལ་ནན་ཏན་དུ་མཛོད་དེ། སྐུ་ལུས་ཉམས་ང་བའི་རྣམ་པར་བཞུགས་པ་འཕྲལ་དུ་སྐུ་མདུན་དུ་ཕྱིན་པ་རྣམས་ལ་མངོན་དུ་གྱུར་པ་དང་། རྗེ་བཙུན་གྱི་མགུར་ལས། བདག་གཅིག་པུ་ཐར་པས་ཕན་པ་མེད། ། ཁམས་གསུམ་གྱི་སེམས་ཅན་ཕ་མ་ཡིན། ། ཕ་མ་སྡུག་བསྔལ་གྱི་སིབ་ཏུ་བཞག ། བདག་བདེ་བར་འདོད་པ་ཐེ་ལེ་ལེ། ། ཞེས་གསུངས་པ་ལྟར་སེམས་ཅན་ཐམས་ཅད་ཕ་མར་མ་གྱུར་པ་མེད་ཅིང་།
མའི་དྲིན་ལན་མཐའ་དག་བསྐལ་པའི་བར་དུ་བརྗོད་ཀྱང་མི་རྫོགས། འཛམ་གླིང་གསེར་གྱིས་བཀང་ནས་བྱིན་ཡང་དྲིན་ལན་ཁྱེར་བར་མི་ནུས་པས། དམ་པའི་ཆོས་ཀྱིས་དྲིན་ལན་འཇལ་བར་དགོངས་ཏེ། བྱམས་པ་དང་སྙིང་རྗེ་ཆེན་པོས་ཀུན་ནས་བླངས་ཏེ་བྱུང་ཆུབ་ཀྱི་མཆོག་ཏུ་སེམས་བསྐྱེད་ནས། རྫོགས་པའི་བྱང་ཆུབ་བསྒྲུབ་པའི་ཐབས་ཀྱི་གཙོ་བོ་བདག་གཞན་མཉམ་པ་བསྒོམ་པ། བརྗེ་བ་བསྒོམ་པ་ལས་དུས་བརྟག་ཏུ་མ་གཡོས་བཞིན་དུ་རྒྱལ་སྲས་ཀྱི་སྤྱོད་པ་ཕ་རོལ་ཏུ་ཕྱིན་པ་དྲུག་དང་། བསྡུ་བའི་དངོས་པོ་བཞི་ལ་སོགས་པའི་སྤྱོད་པ་ཁྱད་པར་ཅན་རྣམས་ཉམས་སུ་ལེན་པས་དུས་འདའ་བར་མཛད་པ་དང་། རང་ཉིད་ལ་བྱུང་ཆུབ་ཀྱི་སེམས་རིན་པོ་ཆེན་ཐུགས་ལ་འཁྲུངས་པའི་སྟོབས་ཀྱིས། རྒྱལ་སྲས་ཆོས་རྫོངས་པ་ལ་སོགས་པ་བྱང་ཆུབ་ཀྱི་སེམས་ལ་ནན་ཏན་དུ་མཛད་པའི་སྐྱེས་བུ་དམ་པ་རྣམས་ལ་ལྷག་པར་གུས་པ་དང་། འགྲོ་བ་མཐོ་དམན་གང་གཟིགས་ཀྱང་ཕན་པར་བཞེད་པའི་ལྷག་བསམ་དང་སྙིང་རྗེ་ཆེན་པོ་རྒྱུན་མ་ཆད་པར་འབྱུང་ཞིང་།
བྱམས་པའི་སྤྱན་འགྲོས་ལེགས་པར་གཟིགས་པ་དང་། སྙན་པའི་གསུང་གནང་བ་དང་། རང་རང་བློ་དང་འཚམས་པར་ཆོས་དང་ཟང་ཟིང་གི་ཚིམ་པར་མཛད་པས་དྲུང་དུ་འདུག་པ་ཀུན་ལོ་དང་ཟླ་བ་ལ་སོགས་པའི་བར་དུ་བསྡད་ཀྱང་ཡིད་ཆེས་པ་དང་ངོམ་པ་མེད་པ་དང་། བླ་མ་འདིས་སྐུ་གསུང་ཐུགས་ཀྱི་མཛད་སྤྱོད་ལ་ཉེས་པའི་སྐྱོན་འདི་ལྟ་བུ་ཞེས་སུས་ཀྱང་མ་མཐོང་ཞིང་། བདག་ཁོ་ན་ལ་དགེས་པ་ཞིག་འདུག་གོ་སྙམ་པ་དང་། འབྲལ་མི་ཕོད་པའི་བསམ་པས་ཕྱིར་མིག་བལྟ་བཞིན་པའི་ངང་ནས་འགྲོ་བ་ལ་སོགས་པ་ཐམས་ཅད་ལ་འབྱུང་བ་ཡིན་ནོ། ། ཞེས་ཐོས་སོ། ། ལྔ་པ་མཁས་བཙུན་བཟང་གསུམ་གྱི་ཡོན་ཏན་ཇི་ལྟར་བརྙེས་པའི་ཚུལ་ལ་གསུམ་ལས། དང་པོ་མཁས་པའི་ཡོན་ཏན་ཇི་ལྟར་བརྙེད་པའི་ཚུལ་ལ། ཚིག་ལ་མཁས་པ་དང་།
དོན་ལ་མཁས་པའོ། ། དང་པོ་ནི། ཤེས་བྱའི་གནས་ཐམས་ཅད་ལ་མཁས་པའམ། བྱེ་བྲག་སྦྱངས་པའི་ཆོས་ལ་མཁས་པ་སྟེ། མཁས་གང་ཤེས་བྱའི་དེ་ཁོ་ན། ། ཇི་བཞིན་རྟོགས་པ་ཡིན་པར་འདོད། ། བྱེ་བྲག་སྦྱངས་པའི་དོན་ཤེས་པ། ། དེ་དང་དེ་ལ་མཁས་པ་ཡིན། ། ཞེས་དང་། དེ་ཡུལ་རྟོག་གེ་བརྡའ་སྤྲོད་དང་། །
གསོ་བ་ཕྱི་ནང་རིག་ཅེས་བྱ། ། ཞེས་གསུངས་པ་ལྟར་མཁས་པར་བྱ་བའི་གནས་སམ། ཡུལ་ནི་རིག་པའི་གནས་ལྔ་ཡིན་ལ། བདག་ཉིད་ཆེན་པོ་འདིས་ནི་རིག་པའི་གནས་ལྔ་དེ་དག དང་པོར་འཛིན་པ་དང་། བར་དུ་འཆད་པ་དང་། ཐ་མར་ཀུན་ཆུབ་པར་མཛད་པ་ལ་རྩོམ་པ་རབ་ཀྱི་ཐར་ཕྱིན་པར་འགྱུར་པ་དང་། རྙེད་པ་དང་བཀུར་བསྟི་དང་། བཟའ་བ་དང་བཏུང་བ་དང་། གཉིད་རྨུགས་ལ་སོགས་པའི་རོ་མྱོང་བ་དང་།
འཇིག་རྟེན་ཆོས་བརྒྱད་ཀྱི་རྣམ་པར་རྟོག་པ་གང་ཡང་མི་མཛད་པར། མདོ་རྒྱུད་བསྟན་བཅོས་རྣམས་ལ་སྦྱངས་པ་མཐར་ཕྱིན་པར་མཛད་པས། དུས་སྐབས་ཐམས་ཅད་དུ་ཆོས་གང་འཆད་ཀྱང་ཚིག་ཕྱེད་ཀྱང་མ་འཁྲུལ་བར་ཐུགས་ནས་གསུང་བ་ལ་ཐོགས་པ་མེད་པ་མངོན་སུམ་གྱིས་གྲུབ་པ་ཡིན་ནོ། ། དོན་ལ་མཁས་པ་ཡང་ཡིན་ཏེ། རིག་པའི་གནས་ལྔའི་བསྡུས་པའི་གཞུང་ལུགས་གང་དང་གང་ཡིན་པ་དེའི་ཚིག་དོན་རྣམས་ཕྱིན་ཅི་མ་ལོག་པ་ཁོང་དུ་ཆུག་ནས་དེའི་དབང་དུ་བྱས་པའི་བསྟན་བཅོས་རྩོམ་མཁྱེན་པ་དང་། ཚིག་ཐུགས་སུ་ཚུད་མ་ཐག་ཏུ་དོན་ཕྱིན་ཅི་མ་ལོག་པ་མཁྱེན་ཅིང་། དོན་ལ་མཁྱེན་པ་དེ་སྲིད་དུ་ཚིག་ཙམ་གྱིས་ཆོག་པར་འཛིན་པ་ནི་དམ་པ་འདི་ལ་མི་མངའ་བའི་ཕྱིར་རོ། ། དེའི་རྒྱུ་མཚན་གྱིས་གསུང་རབ་གང་འཆད་ཀྱང་མཐའ་ཆོད་པའི་བཤད་པ་མཛད་ནས། དེ་དང་དེའི་སྙིང་པོའི་དོན་ནི་འདི་ཡིན་ནོ་ཞེས་འཆད་པ་ལ་གཞན་དང་མཚུངས་པ་མེད་པ་མངོན་སུམ་གྱིས་གྲུབ་པ་དང་། འཆད་རྩོད་རྩོམ་གསུམ་གྱི་བྱ་བ་གང་མཛད་ཀྱང་ཚིག་ལ་མ་འཆོལ་བར་དོན་ཁོ་ན་ལ་གཙོ་བོར་མཛད་པའི་སྒོ་ནས་གདུལ་བྱ་རྣམས་ཐར་པའི་ལམ་ལ་འགོད་པར་མཛད་པ་ཡིན་ནོ། །
གཉིས་པ་བཙུན་པའི་སྟོན་ནི། སྤྱིར་བླ་མ་དམ་པ་འདིས་སྔོན་སྐྱེ་བ་དཔག་ཏུ་མེད་པ་ནས་གོམས་པའི་ཤུགས་ཀྱིས་སྒོ་གསུམ་གྱི་ཁ་ན་མ་ཐོ་བ་ཅི་ཡང་མི་མཛད་ལ། ཁྱད་པར་ཚུལ་ཁྲིམས་ཀྱི་བསླབ་པ་རིན་པོ་ཆེ་བསྟན་པའི་རྩ་བ་ཡིན་པར་དགོངས་ནས། བསླབ་པར་བྱ་བའི་གནས་མཐའ་དག་ཕྲ་ཞིང་ཕྲ་བ་ནས་བླང་དོར་ཚུལ་བཞིན་དུ་མཛད་པ་དང་། རྟགས་དང་ཆ་ལུགས་ཚུན་ཆད་རུང་བ་ཚད་དང་ལྡན་པར་མཛད་པ་དང་། ཀུན་སྤྱོད་ཐམས་ཅད་དམ་པའི་ཆོས་འདུལ་བ་དང་མཐུན་པར་ཉམས་སུ་ལེན་པར་མཛད་པ་དང་། སྐུ་གསུང་ཐུགས་ཀྱི་དབང་པོ་ཞི་ཞིང་དུལ་ལ་བག་དང་ལྡན་པར་བཞུགས་པ་དང་། སྤྱོད་ལམ་ཐམས་ཅད་ཀུན་ཏུ་མཛེས་ཤིང་བརྗིད་ཆགས་པ་དང་། ཚུལ་ཁྲིམས་ཀྱི་དྲི་བཟང་ཁྱད་པར་ཅན་རྫི་ཕྱོགས་མ་ཡིན་པ་ཀུན་ཏུ་བསྣམས་པ་དང་། གང་དུ་བཞུགས་པའི་ས་ཕྱོགས་ཐམས་ཅད་གཙང་ཞིང་སྣུམ་ལ་ཡིད་དུ་འོང་བ་དང་།
མཐོ་དམན་གྱི་སྐྱེ་བོ་སུ་ལ་ཡང་ཟུར་གྱིས་འཁུ་བ་དང་། ཞེ་གཅོད་པའི་ཚིག་དང་། ཕ་རོལ་གྱི་ཡིད་དུ་མི་འོང་བའི་རྣམ་འགྱུར་ཅུང་ཟད་ཀྱང་མི་མཛད་ལ། རྙེད་པ་དང་བཀུར་བསྟིར་མ་ཆགས་པའི་བསམ་པས་ཕ་རོལ་བསླུ་བའི་བསམ་སྦྱོར་ངན་པ་ཐམས་ཅད་དུག་བཞིན་སྤངས་ཏེ། དེའི་དྲི་མ་ཙམ་ཡང་མི་མངའ་བ་དང་། ཁྱད་པར་དང་པོར་རབ་བྱུང་བསྙེན་རྫོགས་མཛད་ནས། མཐར་མྱ་ངན་ལས་འདས་ཀྱི་བར་དུ་ཤ་ཆང་སྒོང་གསུམ་གྱི་དྲི་མ་ཙམ་ཡང་མི་མཛད་པ་དང་། རྩ་རླུང་ཐིག་ལེའི་རྣལ་འབྱོར་གྱིས་བྱུང་ཆུབ་ཀྱི་སེམས་རང་གནས་སུ་འཕེལ་བར་མཛད་དེ། ཡོན་ཏན་འདི་གཉིས་ཀྱིས་ཀྱང་མཁས་བཙུན་བཟང་གསུམ་དུ་རློམ་པ་ཐམས་ཅད་ཟིལ་གྱིས་མནན་པ་ཡིན་ནོ། ། དེ་ལྟ་བས་ན་བདག་ཉིད་ཆེན་པོ་འདིའི་སྐུ་གསུང་ཐུགས་ཀྱི་མཛད་པ་དང་།
ཀུན་སྤྱོད་གང་ལ་ཡང་སྐྱོན་དེ་ལྟར་སྣང་བ་འདི་ལྟ་བུ་ཞིག་གོ་སྙོམས་པ་ཞབས་དྲུང་དུ་ཡུན་རིང་དུ་བསྡད་པའི་སྐྱེ་བོ་སུས་ཀྱང་ཡེ་མ་མཐོང་ཞིང་། བསྙེན་པར་རྫོགས་ནས་ལོ་བརྒྱ་ལོན་པ་ལྟ་བུའི་སྤྱོད་ལམ་དང་ལྡན་པར་གྱུར་ཏེ། བསླབ་པ་ལ་གུས་པ་རྣམས་ཀྱི་ནང་ནས་མཆོག་ཏུ་ལུང་བསྟན་པ་འཕགས་པ་ཀ་ཏ་ཡ་ནའི་བུ་ལྟ་བུ་དང་། སྦྱངས་པའི་ཡོན་ཏན་གྱི་མཛེས་པ་རྣམས་ཀྱི་ནང་ནས་ཕུལ་དུ་ཕྱིན་པ་འོད་སྲུང་ཆེན་པོ་ལྟ་བུ་དང་། སྤྱོད་ལམ་དུལ་བ་རྣམས་ཀྱི་ནང་ནས་མཆོག་གི་ཏུ་བསྔགས་པ་རྟ་ཐུལ་ལྟ་བུར་ཉེས་ལྟུང་གི་དྲི་མས་མ་གོས་ཤིང་བརྟན་མཁས་ཀྱི་ཡོན་ཏན་གཉིས་དང་ལྡན་པར་བཞུགས་པས་ངུར་སྨྲྀག་འཛིན་པ་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ནོ། ། གསུམ་པ་བཟང་པོའི་ཡོན་ཏན་ཇི་ལྟར་བརྙེས་པའི་ཚུལ་ནི། བླ་མ་དམ་པ་འདི་ནི་མཚན་མོ་བསྐྱེད་རྫོགས་ཟུང་འབྲེལ་གྱི་རྣལ་འབྱོར་མང་པོ་ལ་གཡེལ་བ་མི་མངའ་ཞིང་། ཉིན་མོ་འཁོར་འདས་དབྱེར་མེད་ཀྱི་ལྟ་བ་ཟབ་མོའི་ངང་ནས་འཆད་རྩོད་རྩོམ་གསུམ་ལ་སོགས་པ་སངས་རྒྱས་ཀྱི་བསྟན་པའི་བྱ་བ་ཁོ་ནས་དུས་འདའ་བར་མཛད་པ་དང་། མཐོ་དམན་ཐམས་ཅད་ལ་ལྷག་པར་བྱམས་ཤིང་། གཞན་ལ་གནོད་པའི་ལས་ཅུང་ཟད་ཀྱང་མི་མཛད།
གཞན་ལ་མཐོ་འཚམས་པ་དང་ཕྲག་དོག་གི་རྣམ་པ་གང་ཡང་མི་མངའ། རྙེད་བཀུར་དང་ཆེ་ཐབས་ཀྱི་རྩོལ་བསྒྲུབ་གཏན་ནས་མི་མཛད། ཁྱད་པར་འདྲེན་མཆོག་ཆོས་རྗེ། རྗེ་བཙུན་སངས་རིན། འཇམ་དབྱངས་ས་ལོ་སྟེ། རྩ་བའི་བླ་མ་རྣམ་གསུམ་ཐུགས་ཀྱི་དཀྱིལ་དུ་བཞག་ནས། ལྷག་པའི་ལྷ་དང་དབྱེར་མེད་པའི་འདུ་ཤེས་ཀྱིས་གསོལ་བ་རྒྱུན་དུ་བཏབ་པས་ལེགས་ཉེས་ཀྱི་བྱ་བ་ཐམས་ཅད་ལུང་སྟོན། བར་སྐབས་ཅུང་ཟད་སྐུ་སྙེལ་བའི་ཚུལ་སྟོན་པའི་ཚེ། དང་པོར་སྙུང་རྐྱེན། བར་དུ་བཅོས་ཐབས།
ཐ་མར་འདི་ཙམ་ལ་དྲག་གསུངས་པ་སོགས་དང་ལན་གཅིག་ཨེ་ཝྃ་དགོན་པའི་བླ་བྲང་གི་སྟེང་དུ་ཀུན་མཁྱེན་བུ་སྟོན་ཞལ་གཟིགས་པ་དང་། ཡང་རྗེ་སངས་རྒྱས་རིན་ཆེན་མནལ་ལམ་དུ་བྱོན་ནས་ཕྱག་བཞི་པ་ལ་ཡིག་ཆ་གྱིས། གཏོར་མ་བྱིན་གཞན་གྱི་མཐུ་མི་ཡོང་ཞེས་ལུང་བསྟན་པ་དང་། སྟོན་པོ་གཏོར་བསྔོ་བརྒྱ་ཚར་དུས་སྤྱན་ཟུར་ལ་ཨེ་ཝཾ་མགོན་ཁང་ནས་མི་ནག་དུང་ལོང་ཅན་ཞིག་ལམ་ཟབ་ལྷ་ཁང་ལ་སོང་། ཆེར་ཏེ་གཟིགས་པས་པུ་ཏྲར་འདུག་ཅེས་གསུངས་པར་གྲགས་པ་དང་། གཞན་ཡང་རྒྱ་མཚོ་བླ་ཆེན་བདག་མེད་མའི་དབང་ཞུ་བར་འབྱོན་པ་ཐུགས་མཁྱེན་གྱིས་དགོངས་པ་དང་ཞལ་སློབ་ཐུགས་དམ་པ་ཞིག་ལ་ཁམས་འདུས་དྲག་པོ་ལན་གཉིས་བྱུང་བའི་ཚེ། རྗེ་ཉིད་ལ་གསོལ་བ་བཏབ་པས། དགེ་སློང་ཞིག་གིས་ལྟུང་བའི་རྣམ་པ་ཞིག་དང་། ཡི་གེ་ཞིག་གཏད་བྱུང་ནས་རྗེ་ཉིད་ཀྱིས་གནང་བ་ཡིན་ཟེར་བས་དེ་མ་ཐག་ནད་ལས་གྲོལ་བ་དང་། ཡང་བསྒོམ་ཆེན་ཞིག་གི་རྨི་ལམ་དུ་ཨེ་ཝཾ་འདུ་ཁང་ན་རྗེ་བསོད་ནམས་རྩེ་མོ་ཆོས་གསུང་གིན་ཡོད་ཟེར་ནས་ཕྱིན་པས་རྗེ་ཉིད་ཆོས་གསུང་གིན་འདུག་པ་རྨི་བ་སོགས་རྗེ་བཙུན་གོང་མ་ཞིག་གི་རྣམ་འཕྲུལ་ལམ་ངོ་བོར་བཞུགས་པ་ལ་ཐེ་ཚོམ་དང་བྲལ་བ་ཡིན་ནོ། །
མདོ་སྡེ་རྒྱན་ལས། ལུས་ཅན་ཀུན་གྱིས་ཁྱོད་མཐོང་ན། ། སྐྱེས་བུ་དམ་པ་ལེགས་པར་འཚལ། ། མཐོང་བ་ཙམ་གྱིས་རབ་དྭངས་བར། ། མཛད་པ་ཁྱོད་ལ་ཕྱག་འཚལ་ལོ། ། ཞེས་གསུངས་པ་ལྟར་ཕྱག་དང་ཞབས་ལ་སོགས་པ་སྐུའི་ཆ་ཤས་ཐམས་ཅད་འཇམ་ཞིང་གཞོན་ཤ་ཆགས་པ་དང་། རྩ་དང་གཉེར་མ་ལ་སོགས་པ་མི་མངོན་ཞིང་རིན་པོ་ཆེ་བྱི་དོར་བྱས་པ་ལྟར་གཙང་ཞིང་ཡོངས་སུ་དག་ལ་གཟི་འོད་འབར་བ་དང་། ཟླ་བ་དྲི་མ་མེད་པ་ལྟར་ཤིན་ཏུ་དཀར་ཞིང་དྭངས་ལ་འོད་ཟེར་འཕྲོ་བར་བཞུགས་པས། སྐུ་མཐོང་བ་ཙམ་གྱིས་དད་པ་རང་དབང་མེད་པར་འབྱུང་བ་ཡིན་ལ། དགུང་ལོ་དྲུག་ཅུ་རེ་གཅིག་བཞེས་པའི་ཚེ་ཡང་སྐུའི་ཆ་ཤས་གང་ན་ཡང་གཉེར་མ་སྤུ་ཉག་ཙམ་ཡོད་པ་སུས་ཀྱང་མ་མཐོང་བ་ནི་དུས་མཚུངས་པའི་སྐྱེ་བོ་ཞབས་དྲུང་ན་གནས་པ་ཀུན་གྱིས་མངོན་སུམ་དུ་གྲུབ་པ་དང་།
སྐུ་མྱ་ངན་ལ་འདའ་ཁར་གསང་གནས་འདོམ་གྱི་སྦ་བ་དང་བཅས་པ་སྦུགས་སུ་ནུབ་པ་ལ་སོགས་པ་སངས་རྒྱས་ཀྱི་མཚན་དཔེ་དང་དངོས་སུ་ལྡན་པ་འདི་ནི། བདག་ཉིད་ཆེན་པོ་ས་སྐྱ་པཎ་ཆེན་མྱ་ངན་ལས་འདས་པའི་འོག་ཏུ། ཁ་བ་ཅན་གྱི་ཁྲོད་འདིར་འདྲེན་མཆོག་དམ་པ་འདི་ཉིད་ལས་གཞན་མ་བྱུང་བ་ཡིན་ནོ། ། གཞན་ཡང་སྔོན་སྐུ་ཚེ་དཔག་ཏུ་མེད་པ་ནས་སྦྱངས་པའི་སྟོབས་ཀྱིས་རིག་གནས་མཐའ་དག་དང་། མཁས་བཙུན་བཟང་གསུམ་དང་མཆོད་རྩོད་རྩོམ་གསུམ་རྣམས་ལ་སྐུ་ཚེ་འདིར་སྦྱངས་ཚུལ་དང་། གསལ་འདེབས་ཙམ་མཛད་པ་དེ་ཐམས་ཅད་ལ་མི་འཇིགས་པའི་སྤོབས་པ་ཐོབ་པ་ཡིན་ཏེ། ཉིད་ཀྱི་ཞལ་ནས། རྣམ་མང་ཤེས་བྱའི་རི་མོ་ངོ་མཚར་བ། ། རྣམ་དཔྱོད་དངུལ་དཀར་དྭངས་པའི་མེ་ལོང་དུ། ། རྣམ་དཀར་ཚོགས་གཉིས་དབང་གིས་ལེགས་ཤར་བའི། །
རྣམ་མཁྱེན་འདྲེན་པ་མཆོག་ལ་གསོལ་བ་འདེབས། ། ཞེས་དང་། སྔོན་ཚེ་གོམས་པའི་སྤོབས་པ་མི་དམན་པས། ། འཆད་རྩོད་རྩོམ་ལ་བསྙེངས་བྲལ་བློ་གྲོས་རྒྱས། ། ཀུན་སྤྱོད་རྣམ་དག་བྱུང་ཆུབ་སེམས་གཉིས་འབྱོངས། ། བསྟན་པའི་ཉི་མར་གྱུར་ལ་གསོལ་བ་འདེབས། ། ཞེས་གསུངས་པ་ཡིན་ནོ། ། ཞེས་ཐོས་སོ། ། དྲུག་པ་འཆད་རྩོད་རྩོམ་གསུམ་གྱི་སྒོ་ནས་སངས་རྒྱས་བསྟན་པའི་བྱ་བ་ཇི་ལྟར་མཛད་པའི་ཚུལ་ལ་གསུམ། དང་པོ་འཆད་པའི་སྒོ་ནས་བསྟན་པའི་བྱ་བ་མཛད་ཚུལ་ལ་གཉིས་སྟེ།
དཔལ་ཨེ་ཝཾ་ཆོས་ལྡན་དུ་ཆོས་འཁོར་བསྐོར་ཚུལ་དང་། ཡུལ་དགོན་གཞན་དུ་བསྐོར་ཚུལ་ལོ། ། དང་པོ་ལ་གཉིས། ཐོག་མར་བསྐོར་ཚུལ་དང་། བསྟན་པའི་བདག་པོར་མངའ་གསོལ་ཚུལ་ལོ། ། དང་པོ་ནི། དགུང་ལོ་ཉི་ཤུ་རྩ་ལྔ་བཞེས་པ་འཕགས་པའི་ཡུལ་ན་ཁྱུ་མཆོག་ཅེས་པ་ལྕགས་མོ་སྦྲུལ་གྱི་ལོ་ནས། ལོ་བཅུ་གཉིས་བར་དུ་དཔལ་ཨེ་ཝཾ་ཆོས་ལྡན་གྱི་ཟུར་འཆད་པ་འཛད་དེ། རྡོ་རྗེ་འཕྲེང་བ་དང་། ཀྲི་ཡ་ས་མུ་ཙ་ནས་གསུངས་པའི་དབང་བསྐུར་བཞི་བཅུ་ཞེ་ལྔ་དང་།
ཟུར་བཀའི་དབང་བཞི་བཅུ་ལྷག་ཙམ་ལ་སོགས་པ་དང་། གསུང་ངག་རིན་པོ་ཆེའི་ཁྲིད་བཀའ་མང་པོ་དང་། ཀྱེ་རྡོ་རྗེ་རྒྱུད་གསུམ་ལ་སོགས་པའི་རྒྱུད་ཀྱི་བཤད་བཀའ་མང་པོ་དང་། སྒྲུབ་ཐབས་བརྒྱ་རྩ་དང་། རྒྱ་མཚོ་དང་། ཟུར་བཀའི་རྗེས་གནང་གི་རིགས་རྣམས་དང་། རིགས་གཏད་ལ་སོགས་པ་དང་། ལུང་གི་རིགས་བསམ་གྱིས་མི་ཁྱབ་པ་རྒྱུན་མི་འཆད་པ་གསུངས་པས་སྐལ་ལྡན་གྱི་གདུལ་བྱ་མཐའ་ཡས་པ་སྨིན་གྲོལ་ལ་འགོད་པར་མཛད་པ་ཡིན་ནོ། ། གཉིས་པ་བསྟན་པའི་བདག་པོར་མངའ་གསོལ་ཚུལ་ནི། དགུང་ལོ་སོ་བདུན་བཞེས་པ་རྣམ་རྒྱལ་ཞེས་པ་ཆུ་མོ་སྦྲུལ་གྱི་ལོ་ཟླ་བ་གཉིས་པའི་ཉེར་གཅིག་གི་ཉིན་རྗེ་བཙུན་དམ་པ་ལྷ་མཆོག་སེངྒེས་ཐུབ་པའི་གསེར་སྐུ་གཟི་འོད་འབར་བ་གཅིག་གནང་།
དབུ་ལ་མེ་ཏོག་གི་ཆར་མང་པོ་ཕབ་ནས་རབ་ཏུ་གནས་པར་མཛད་དེ། ད་ལོ་ལམ་འབྲས་པ་རྣམས་ལ་ལམ་འབྲས་བཤད། བླ་བྲང་ཆེན་མོའི་གཟིམ་ཆུང་དུ་བསྡོད་ལ་དབྱར་ཆོས་དགུན་ཆོས་དང་། སྟོན་ཆོས་མ་ཆགས་པ་གྱིས་གསུངས་པ་སོགས་བསྟན་པའི་རྒྱུན་ལ་ཕན་པའི་ལུགས་གཉིས་ཀྱི་བཀའ་ལུང་འཐེམ་ཆེ་བ་གནང་ནས་བསྟན་པའི་བདག་པོར་མངའ་གསོལ་ལོ། ། དེ་ནས་བླ་མ་དམ་པ་འདིས་རྗེ་བཙུན་ལྷ་མཆོག་སེངྒེའི་བཀའ་བཞིན་བསྒྲུབ་སྟེ། དགེ་འདུན་ཚོགས་པ་ལ་གསུང་ངག་རིན་པོ་ཆེ་ཆ་ལག་དང་བཅས་པ་ཟབ་རྒྱས་སུ་གནང་། གསུང་ངག་གྲོལ་བ་དང་བསྟུན་བླ་བྲང་ཆེན་མོའི་གཟིམ་ཆུང་དུ་བཞུགས་ཏེ། དབྱར་ཆོས་ལ་དཔལ་ཀྱཻ་རྡོ་རྗེ་རྒྱུད་གསུམ་གྱི་བཤད་པ་ལ་སོགས་པ་ཟབ་པ་དང་རྒྱ་ཆེ་བའི་དམ་པའི་ཆོས་གསུངས། སྟོན་ཆོས་ལ་རྡོ་རྗེ་དྲིལ་བུ་པའི་དབང་། ཀྱཻ་རྡོ་རྗེའི་བཀའ་བབས་བཞིའི་དབང་།
དག་པ་གསུམ་གྱི་ཁྲིད། རྗེ་རྡོ་རྗེ་འཆང་གི་བཀའ་འབུམ་པོད་བཞི་མའི་ལུང་། ཤིན་ཏུ་སྤྲོས་མེད་ཀྱི་ཁྲིད། ཞེན་པ་བཞི་བྲལ་གྱི་ཁྲིད། དེ་རྣམས་དང་འབྲེལ་བའི་ཡིག་ཆའི་ལུང་རྣམས་གསུངས། དེ་ནས་དགུང་ལོ་སོ་བརྒྱད་བཞེས་པ་ཤིང་ཕོ་རྟའི་ལོ་ཟླ་བ་བཅུ་པའི་ཚེས་བརྒྱད་ཀྱི་ཉིན་རྗེ་བཙུན་རྡོ་རྗེ་འཆང་ཆེན་པོ་ཀུན་དགའ་བཟང་པོའི་ཞབས་ཀྱི་རྒྱལ་ཚབ་དམ་པར་དབང་བསྐུར་ཏེ་དགེ་འདུན་ཚོགས་པ་ཐམས་ཅད་ཀྱིས་བཀྲ་ཤིས་དང་། རབ་གནས་ཀྱི་མངའ་གསོལ་ཞིང་། ལྷ་རྣམས་ཀྱིས་ཀྱང་མེ་ཏོག་གི་ཆར་ཆེན་པོ་བབས་ནས་མངོན་པར་མཆོད་དེ་བསྟན་པའི་བདག་པོ་ཆེན་པོར་མངའ་གསོལ་ལོ། ། དེ་ནས་བཟུང་ལོ་གྲངས་ཉི་ཤུ་རྩ་བཞིའི་བར་དུ་བར་མ་ཆད་པར་སྟོད་མངའ་རིས། སྨད་མདོ་ཁམས།
བར་དབུས་གཙང་གི་གདུལ་བྱ་བསྐལ་བ་དང་ལྡན་པ་སྤྲིན་བཞིན་དུ་འདུས་པ་རྣམས་ལ་རང་རང་གི་བློ་དང་འཚམས་པའི་ཆོས་ཀྱི་སྦྱིན་པ་རྒྱ་ཆེན་པོ་རྒྱུན་ཆད་མེད་པ་གནང་སྟེ། དེ་ཡང་ལོ་རེ་བཞིན་དགུན་གྱི་དུས་སུ་མདོ་རྒྱུད་ཐམས་ཅད་ཀྱི་བཅུད་ཕྱུང་བ་རྗེ་བཙུན་ས་སྐྱ་པའི་ཟབ་ལམ་གྱི་མཐར་ཐུག་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཡོངས་སུ་རྫོགས་པ་ཚར་རེ་རེ་དང་། ཞུ་བ་པོའི་སྟོབས་ཀྱིས་སྐབས་འགར་ཚར་གཉིས་གཉིས་གནང་ཞིང་། དེ་དག་དང་འབྲེལ་བའི་སེམས་བསྐྱེད། སློབ་མ་རྗེ་འཛིན། དབང་བསྐུར། བྱིན་རླབས། ལུང་། ལག་ལེན་གྱི་རིམ་པ་རྣམས་ཤིན་ཏུ་ཞིབ་ཅིང་མཐའ་ཆོད་པར་གནང་། དབྱར་དུས་རྣམས་སུ་ཀྱཻ་རྡོར་རྒྱུད་གསུམ།
བདེ་མཆོག་རྩ་བཤད། གསང་འདུས་རྩ་རྒྱུད། ངན་སོང་སྦྱོང་རྒྱུད་ལ་སོགས་པ་རྗེ་བཙུན་ས་སྐྱ་པ་ཡབ་སྲས་ཀྱི་བཤད་སྲོལ་དང་མཐུན་པའི་རྒྱུད་སྡེའི་བཤད་བཀའ་མང་པོ་དང་། ནག་པོ་རིམ་བཞི། དྲིལ་བུ་རིམ་ལྔ། རྩ་དབུ་མའི་ཁྲིད། དག་པ་གསུམ་གྱི་ཁྲིད། ལམ་སྐོར་ཕྱི་མ་བརྒྱད་ཀྱི་ཁྲིད་ལ་སོགས་པ་ཁྲིད་བཀའ་མང་པོ་དང་། དེ་རྣམས་ཀྱི་ཡིག་ཆའི་ལུང་ལག་ལེན་དང་བཅས་པ་དང་། སྒྲུབ་ཐབས་བརྒྱ་རྩ་དང་རྒྱ་མཚོ་དང་།
ཟུར་བཀའི་རྗེས་གནང་ལ་སོགས་པ། རྗེས་གནང་དང་རིགས་གཏད་མཐའ་ཡས་པ་དང་། དེ་རྣམས་ཀྱི་རྒྱ་གཞུང་། སྒྲུབ་ཐབས་རྗེས་གནང་དང་བཅས་པའི་ཡི་གེའི་ལུང་སྟོན་དཔྱིད་ལ་སོགས་པའི་སྐབས་སུ་ཞུ་བ་པོའི་བློ་དང་བསྟུན་པའི་དབང་བཀའ་དུ་མ་དང་། ཁྲིད་དང་རྗེས་གནང་ལ་སོགས་མཐའ་ཡས་པ་དང་། རྗེ་བཙུན་གོང་མ་ལྔའི་བཀའ་འབུམ། མུས་ཆེན་སེམས་དཔའ་ཆེན་པོའི་བཀའ་འབུམ། ཀུན་མཁྱེན་བསོད་ནམས་སེང་གེའི་བཀའ་འབུམ། འདྲེན་མཆོག་ཆོས་རྗེ་དང་། རྗེ་བཙུན་སངས་རྒྱས་རིན་ཆེན་གྱི་བཀའ་འབུམ་ལ་སོགས་པ་ལུང་གི་ཚོགས་ཡང་ནས་ཡང་དུ་གསུངས་པ་དང་།
གཞན་ཡང་དབུ་སེམས་ཀྱི་སྲོལ་ཆེན་པོ་གཉིས་ལས་འོང་བའི་སེམས་བསྐྱེད་ཀྱི་སྡོམ་པ་དང་། བཀའ་གདམས་གཞུང་དྲུག་ལ་སོགས་པ་རྣམས་ཡང་ཡང་དུ་གསུངས་ཏེ་གདུལ་བྱ་རྣམས་བྱུང་ཆུབ་ཀྱི་སེམས་རིན་པོ་ཆེ་རྣམ་པ་གཉིས་ཀྱིས་རྒྱུད་ཕྱུག་པར་མཛད་པ་དང་། སོ་སོ་ཐར་པའི་སྡོམ་པའི་སྒོ་ནས་གདུལ་བྱའི་དོན་མཛད་པ་ཡང་བསམ་གྱིས་མི་ཁྱབ་སྟེ། ལོ་རེ་བཞིན་དཀྱུས་ཐོག་རེ་ལ་རབ་བྱུང་བསྙེན་རྫོགས་དོན་དུ་གཉེར་བ་སུམ་བརྒྱ་ལྷག་ཙམ་དང་། གཞན་ཡང་གནས་དང་དུས་ངེས་མེད་དུ་གློ་བུར་དུ་ལྷགས་པ་དང་བཅས་པས་དགེ་ཚུལ་ཁྲི་ཕྲག་གཅིག་ཙམ་དང་། བསྙེན་པར་རྫོགས་པ་སྟོང་ཕྲག་གསུམ་ལྷག་པའི་མཁན་པོ་མཛད་ལ། དེ་ལྟར་ན་རབ་བྱུང་བསྙེན་རྫོགས་ཀྱི་མཁན་པོ་མཛད་པ་ཡང་། བླ་མ་དམ་པ་འདི་ལས་མང་བ་གཞན་མ་བྱུང་བ་ཡིན་ནོ། ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཆ་ལག་ཡོངས་སུ་རྫོགས་པ་ཚར་སུམ་ཅུ་རྩ་ལྔ་བཀའ་སྩལ་ཏེ་བསྟན་པ་དང་སེམས་ཅན་གྱི་དོན་དཔག་ཏུ་མེད་པ་མཛད་པ་སོགས་གདུལ་བྱ་གང་ལ་གང་འདུལ་གྱི་ཆོས་ཀྱི་ཆར་བབ་ཏེ་སྐལ་ལྡན་གྱི་འགྲོ་བ་རྣམས་སྨིན་གྲོལ་གྱི་ལམ་ལ་འགོད་པར་མཛད་པ་ཡིན་ནོ། ། གཉིས་པ་ཡུལ་དགོན་གཞན་དུ་ཆོས་འཁོར་བསྐོར་ཚུལ་ནི།
གདན་ས་ཆེན་པོ་དཔལ་ལྡན་ས་སྐྱ། རྩེ་གདོང་སྲིད་གསུམ་རྣམས་རྒྱལ། དཔལ་ན་ལེནྡྲ། མུས་རྟེ་མོ་གླིང་དགའ། ཡར་འབྲོག་མཐར་གླིང་། འབྲས་ཡུལ་རྫིང་དཀར། གཞའ་རི་དགོན་པ། ཐུབ་བསྟན་བསྐྱེད་ཚལ། ཐུབ་བསྟན་རིན་ཆེན་གླིང་ལ་སོགས་པའི་དགོན་པ་རྣམས་སུ་ཡུན་རིང་པོ་ནས་གསོལ་བ་ཡང་ཡང་དུ་བཏབ་ནས་སྤྱན་དྲངས་ཏེ། གདུགས།
རྒྱལ་མཚན། ཕྱི་མ་འཕུར་མ། རོལ་མོའི་བྱེ་བྲག་སྣ་ཚོགས་ལ་སོགས་པ་མཆོད་པའི་ཡོ་བྱད་བསམ་གྱིས་མི་ཁྱབ་པ་དང་བཅས་ཏེ། རྣམ་སྦྱར་དང་ཆོས་གོས་གྱོན་པའི་ངུར་སྨྲྀག་འཛིན་པའི་ཚོགས་དང་། སྐྱེ་བོའི་ཚོགས་དཔག་ཏུ་མེད་པས་བསུས་ཏེ། འཕགས་པ་རིན་པོ་ཆེའི་བཞུགས་ཁྲི་པདྨ་ཅན་ལ་སོགས་པ་སྐྱེས་བུ་དམ་པ་རྣམས་ཀྱི་ཆོས་ཀྱི་ཁྲི་ཆེན་པོ་རྣམས་ལ་ཞབས་ཀྱི་པདྨོ་འཁོར་ལོས་མཚན་པ་རྣམ་པར་འཁོད་དེ། གསུང་ངག་རིན་པོ་ཆེ་གཙོ་བོར་གྱུར་པའི་ཁྲིད། དབང་རྒྱུད། མན་ངག རྗེས་གནང་།
རིགས་གཏད་ལ་སོགས་པ་ཆོས་ཀྱི་རྣམ་གྲངས་བསམ་གྱིས་མི་ཁྱབ་པ་གསུངས་པའི་སྒོ་ནས་གདུལ་བྱ་སོ་སོའི་དབང་པོ་ཚིམ་པར་མཛད་དེ་རྣམ་གྲོལ་གྱི་འབྲས་བུ་ལ་འགོད་པར་མཛད་པ་ཡིན་ནོ། ། མདོར་ན་དགུང་ལོ་ཉེར་ལྔ་ནས་དྲུག་ཅུ་རེ་གཅིག་གི་བར་ལོ་གྲངས་སུམ་ཅུ་རྩ་བདུན་གྱི་བར་དུ་ཉམས་བཞེས་ཟབ་མོ་བསམ་གྱིས་མི་ཁྱབ་པ་ལ་མ་གཡོས་པའི་ངང་ནས། ཉིན་མཚན་ཁོར་ཡུག་ཏུ་འཆད་རྩོད་རྩོམ་གསུམ་ལ་སོགས་པའི་སྒོ་ནས་སངས་རྒྱས་བསྟན་པའི་བྱ་བ་འབའ་ཞིག་མཛད་དེ། སྤྱི་སྒོས་ཀྱི་བསྟན་པ་ཡར་ངོའི་ཟླ་ལྟར་འཕེལ་རྒྱས་སུ་མཛད་དེ། ཨེ་ཝཾ་ཆོས་ལྡན་གྱི་ཁྲི་ཐོག་ཏུ་ཕེབས་པ་ལ་འཆད་ཉན་གྱི་རྒྱུན་དང་། བསྟན་པའི་འཕེལ་རྒྱས་རྗེ་བཙུན་ཀུན་དགའ་བཟང་པོའི་རྗེས་སུ་བླ་མ་དམ་པ་འདི་ལས་ལྷག་པ་གཞན་བྱོན་པ་མེད་དོ། ། གཉིས་པ་རྩོད་པའི་སྒོ་ནས་སངས་རྒྱས་ཀྱི་བསྟན་པ་ལ་བྱ་བ་མཛད་པའི་ཚུལ་ནི། སྤྱིར་རྩོད་པའི་ཚུལ་ནི་གཞུང་ལུགས་རྣམ་པར་དག་པ་དཔང་དུ་བཙུགས་ཏེ། ལུང་དང་རིག་པའི་སྒོ་ནས་རང་གི་འདོད་པ་བསྒྲུབ་ཅིང་ཕྱོགས་སྔ་མ་སུན་འབྱིན་པར་བྱེད་པ་ཡིན་ནོ། ། འདིར་ནི་བླ་མ་དམ་པ་འདིས་མངོན་རྟོགས་ལྗོན་ཤིང་ལས་འཕྲོས་པའི་དྲི་ལན་ངེས་དོན་གསལ་བ།
གསང་བ་སྒོ་འབྱེད་ལས་འཕྲོས་པའི་དྲི་ལན་ཟབ་དོན་སྙིང་པོ། བརྒལ་ཤིང་བརྟགས་པའི་ལན་རྣམ་པར་ངེས་པ་ཚངས་པའི་རིགས་སྔགས་དང་། དེའི་བསྡུས་དོན་ཚན་བརྒྱད་པ། གསུང་ངག་ལམ་འབྲས་བརྩམས་ཏེ་བྲིས་ཤིང་བརྟགས་པའི་ལན་རྣམ་པར་ངེས་པ་མཐའ་བྲལ་བདུད་རྩིའི་རོལ་མཚོ་རྣམས་ལས་གསུངས་པའི་རིག་པ་རྣམས་ནི་མཁའ་རློམ་སུས་ཀྱང་འགྲན་པར་མི་ནུས་པ་སྟེ་གསུང་རབ་དེ་དག་ཏུ་བལྟས་པས་ཤེས་སོ། ། གསུམ་པ་རྩོམ་པའི་སྒོ་ནས་སངས་རྒྱས་ཀྱི་བསྟན་པ་ལ་བྱ་བ་མཛད་པའི་ཚུལ་ནི། སྤྱིར་རྩོམ་པ་ཞེས་བྱ་བ་རྒྱལ་བ་སྲས་དང་བཅས་པའི་ཡོན་ཏན་བརྗོད་པ་དང་། བདེ་བར་གཤེགས་པའི་གཞུང་ལུགས་དྲི་མ་མེད་པ་དགོངས་འགྲེལ་དང་བཅས་པའི་བརྗོད་བྱ་རྣམས་ཡུལ་དུ་བྱས་ཏེ། སྡེབ་སྦྱོར་གྱི་གཙུག་ལག་དང་མཐུན་པར་རྩོམ་པ་ཡིན་པ་ལས་བདག་ཉིད་ཆེན་པོ་འདིས་མཛད་པའི་རྩོམ་པ་རྣམས་ཀྱང་རང་གིས་བརྗོད་བདེ་ཞིང་། གཞན་གྱིས་རྟོགས་སླ་བ། གཉིས་ཀའི་རྣ་བར་སྙན་པ་སྟེ་སྡེབ་སྦྱོར་གྱི་གཙུག་ལག་དང་མཐུན་པ་ཁོ་ན་ཡིན་ལ།
རྩོམ་པ་ཇི་ལྟར་མཛད་པའི་རྣམས་གྲངས་ཀྱང་། རྩ་བརྒྱུད་ཀྱི་བླ་མ་རྣམས་ཀྱི་བསྟོད་ཚོགས། རྣམ་ཐར། གསན་ཡིག ཡི་དམ་གྱི་ལྷ་མང་པོའི་སྒྲུབ་དཀྱིལ། རྗེས་གནང་རིགས་གཏད་ཞལ་གདམས་ཆབ་ཤོག་གི་སྐོར་སོགས་མང་པོ་དང་། ཁྱད་པར་ཀྱེ་རྡོར་རྒྱུད་གསུམ་མན་ངག་དང་བཅས་པའི་གོང་མའི་གསུང་རབ་རྣམས་ཀྱི་རྒྱས་འགྲེལ། དོན་དུས་དཀའ་གནས་ཀྱི་མཐའ་ཆོད་སོགས་སྐྱེས་སྦྱངས་ཀྱི་བློ་གྲོས་དང་ལྡན་པ་སུ་ཞིག་གིས་མཐོང་ཡང་རྩོམ་པ་པོ་ཉིད་ལ་མི་ཕྱེད་པའི་དད་པ་དབང་མེད་དུ་བསྐྱེད་པ་ཤ་སྟག་སྟེ། ཞིབ་པར་ནི་བཀའ་འབུམ་པོ་ཏི་གསུམ་བཞུགས་པའི་སོ་སོའི་དཀར་ཆག་ནས་འབྱུང་བ་བཞིན་ནོ། ། དེ་དག་ཀྱང་མིང་གི་མངོན་བརྗོད་ཀྱི་སྤྲས་པས་བྱིང་ཆེ།
ཚིག་སྙན་ངག་གི་བརྒྱན་པས་རྣ་བར་སྙན། དོན་བརྗོད་བྱ་དང་འབྲེལ་བས་རྟོགས་སླ། གཅོད་མཚམས་སྡེབ་སྦྱོར་དང་མཐུན་པས་བརྗོད་བདེ་བ་ལ་སོགས་པ་བསྟན་བཅོས་རྩོམ་པའི་ཡོན་ཏན་ཐམས་ཅད་ཚང་བས་མཁས་པ་རྣམས་ཡིད་འཕྲོག་པར་བྱེད་པ་ཡིན་ནོ། ། བདུན་པ་མཁས་བཙུན་བཟང་གསུམ་གྱི་སློབ་མ་ཇི་ལྟར་བསྐྲུན་པའི་ཚུལ་ནི། ལྷར་བཅས་འགྲོ་བའི་སྐྱབས་མཆོག་རིགས་ལྡན་འཇམ་པའི་དབྱངས་ཀྱི་རྣམ་པར་སྤྲུལ་པ་ས་སྐྱ་འཁོན་གྱི་གདུང་བརྒྱུད་བདག་ཆེན་ཀུན་དགའ་བསམ་འགྲུབ་པ་དང་། སྔགས་འཆང་བསྟན་པའི་ཉི་མ་ངག་དབང་ཀུན་དགའ་རིན་ཆེན་སྐུ་མཆེད་ཞལ་རྣམ་པ་གཉིས་ཀྱིས་གཙོ་མཛད། དུས་དེ་ཙམ་གྱི་ས་སྐྱ་པའི་བསྟན་འཛིན་གྱི་ཁོངས་སུ་གཏོགས་པའི་སྟོད་མངའ་རིས། བར་དབུས་གཙང་། སྨད་མདོ་ཁམས་ཀྱི་སའི་ཆ་ལ་ཡོད་པའི་ཆོས་སྡེ་ཆེན་པོའི་མཁན་པོ་དང་། གྲྭ་ཚངས་སོ་སོའི་སློབ་དཔོན་དང་།
བློ་གསལ་མང་པོའི་འདྲེན་པ་དང་། མི་ཆེན་མང་པོའི་བླ་མ་སོགས་བསྟན་འཛིན་དུ་ཁས་ཆེ་བ་ཀུན་གྱིས་རྗེ་ཉིད་ཀྱི་ཞབས་ཟུང་ལ་བཏུགས་ཏེ་ཉིད་ཀྱི་གསུང་ཐུབ་པའི་བཀའ་བཞིན་དུ་འཛིན་པའི་བུ་སློབ་མཁས་གྲུབ་ཀྱི་ཚོགས་རྒྱ་མཚོའི་གོས་ཅན་མ་ལུས་པ་ཁྱབ་པར་གྱུར་པ་ཡིན་ནོ། ། ཞེས་ཐོས་སོ། བརྒྱད་པ་རྣམ་དཀར་གྱི་མཛད་པ་གཞན་ཡང་ཇི་ལྟར་མཛད་པའི་ཚུལ་ནི། བླ་མ་གོང་མ་ཞི་བར་གཤེགས་པ་རྣམས་ཀྱི་ཟླ་བ་བྱུང་ངོ་ཅོག་གི་ཟླ་མཆོད་དང་། ལོ་མཆོད་དང་། ལྷ་ཁང་རྣམས་ཀྱི་དཀར་མེ་ཆག་མེད་དང་། སྔར་ཡོད་རྣམས་གོང་འཕེལ་དང་། འཕགས་པ་རིན་པོ་ཆེའི་དུས་ཆེན་གསར་བཙུགས་དང་། ཟླ་རེ་བཞིན་ཚེས་བཅུ་བཞི་ལ་ལྗོན་ཤིང་མཛེས་རྒྱན་གསར་བཙུགས་དང་།
ཁྱད་པར་བརྒྱུད་པའི་གསོལ་འདེབས་དང་། ཚུལ་གསུམ་གསལ་བྱེད་སྔོན་དུ་བཏང་ནས། དཔལ་དགེས་པ་རྡོ་རྗེ་རྩ་རྒྱུད་ཟླ་བ་བྱུང་ངོ་ཅོག་གི་ཚེས་བཅུ་ལ་གསར་བཙུགས་མཛད་པའི་ཚེ། དམ་པ་དེ་ཉིད་ཀྱང་ཁྲི་ཁར་ཕེབས་ཏེ། དགེ་འདུན་རྣམས་ལ་བསྙེན་བཀུར་ཕུན་སུམ་ཚོགས་པ་མཛད་པ་ན་མེ་ཏོག་གི་ཆར་པ་ཁ་བ་ལྟ་བུ་བབས་པ་དེ་སྐབས་ཀྱི་དགེ་འདུན་ཐམས་ཅད་དབང་དུ་གྱུར་པ་ཡིན་ནོ། ། ཞེས་ཐོས་སོ། གཞན་ཡང་བླ་མ་དང་དཀོན་མཆོག་གསུམ་གྱི་རྟེན་གསུམ་མང་དུ་བཞེངས་པ་དང་། དེ་དག་ལ་རབ་ཏུ་གནས་པ་དང་མཆོད་པའི་འཕྲེང་བ་བསམ་གྱིས་མི་ཁྱབ་པ་ཕུལ་བ་དང་། དཔལ་ཨེ་ཝཾ་ཆོས་ལྡན། དཔལ་ལྡན་ས་སྐྱ།
ཁའུ། བསྐྱེད་ལྷས། སྣར་ཐང་བྱང་ཆེན། དཔལ་ལྡན་རྩེ་ལ་སོགས་པའི་གནས་ཁྱད་པར་ཅན་རྣམས་སུ་བསྟན་སྲུང་རྣམས་ལ་ཐུགས་དམ་བསྐང་བའི་ཆོ་ག་སོགས་རྒྱས་པར་མཛད་ནས། སངས་རྒྱས་ཀྱི་བསྟན་པ་ཡུན་རིང་དུ་གནས་པའི་འཕྲིན་ལས་འཆོལ་བ་སོགས་རྣམ་དཀར་གྱི་མཛད་པ་ཁོ་ནས་དུས་འདའ་བར་མཛད་པ་དང་། གཞན་ཡང་བསྟན་པ་སྟོབས་ཀྱིས་འཛིན་པའི་མི་དབང་ཆེན་པོ་རིན་ཆེན་དབང་གི་རྒྱལ་པོ་སྐུ་མཆེད་དང་། རྒྱ་མ་ཁྲི་དཔོན། གྲྭ་ལྔ་རྒྱལ་པོ་དང་། དཔལ་རྣམ་སྡེ་པ། ཧོར་ཚེ་བརྟན་དོན་འགྲུབ།
རྣར་ཐང་སྡེ་པ་དོན་གྲུབ་རྡོ་རྗེ་ལ་སོགས་པ་རིགས་རུས་ཕུན་སུམ་ཚོགས་པའི་སྐྱེས་བུ་འབྱོར་པ་དང་ལྡན་པ་མཐའ་དག་གིས་དམ་པ་ཉིད་ཀྱི་ཞབས་པད་སྤྱི་བོར་བླངས་ཏེ་རྙེད་པ་དང་བཀུར་བསྟི་ཆེན་པོས་མཆོད་ནས་མཉེས་པར་བྱས་ཏེ། ཆོས་ཀྱི་འཁོར་ལོ་བསྐོར་བར་གསོལ་བ་བཏབ་པས་རང་རང་བློ་དང་འཚམས་པའི་དམ་པའི་ཆོས་ཟབ་མོ་མང་དུ་གནང་སྟེ་སྐལ་བ་དང་ལྡན་པར་མཛད་པ་ཡིན་ནོ། ། ཁྱད་པར་བདག་ཉིད་ཆེན་པོ་འདིས་ནི་དབེན་པ་ལ་ཐུགས་གཞོལ་བ་དང་། བསྟན་པའི་བྱ་བ་འཆད་རྩོད་རྩོམ་གསུམ་གྱིས་དུས་འདའ་བར་མཛད་པ་མ་གཏོགས། ཆེ་འདོད་དང་གྲགས་འདོད་སོགས་འཇིག་རྟེན་ཆོས་བརྒྱད་ཀྱི་དྲི་མ་མི་མངའ་ཡང་། སྡེ་འཁྲུག་ལ་སོགས་པ་ལས་ངན་ཅན་གྱི་སེམས་ཅན་རྣམས་སྡུག་བསྔལ་དྲག་པོས་ཉེ་བར་གདུང་པའི་ཚེ། མེ་ཕོ་འབྲུག་གི་ལོ་བདག་ཆེན་རིན་པོ་ཆེ་ཀུན་དགའ་རིན་ཆེན་པ་དང་། ཆོས་རྒྱལ་ནམ་མཁའ་ཚེ་དབང་རྡོ་རྗེ་གཉིས་ཀྱིས་གསོལ་བ་ནན་ཅན་བཏབ་པ་ལ་རྟེན་པ་བླ་མ་དམ་པ་འདི་ཉིད་ལ་མཁྱེན་བརྩེ་ནུས་གསུམ་གྱི་ཡོན་ཏན་ཕུལ་དུ་ཕྱིན་པ་མངའ་བའི་སྟོབས་ཀྱིས་ལུགས་གཉིས་ལ་རྟེན་པའི་བཀའི་བདུད་རྩི་ལེགས་པར་ཕེབས་པས་སྡེ་སྲིད་ཐ་དད་ནས་སྒོ་གསུམ་གྱི་དབང་པོ་ཚིམ་སྟེ། བླ་མ་དམ་པ་འདིའི་བཀའ་ཐམས་ཅད་མཁྱེན་པའི་གསུང་བཞིན་དང་དུ་བླངས་ཏེ། སྡེ་འཁྲུག་ཉེ་བར་ཞི་ནས་འགྲོ་བ་མ་ལུས་པ་ཕན་བདེ་ལ་འགོད་པར་མཛད་པ་ཡིན་ནོ། །
དེ་ནས་འབྲུག་ལོ་ཟླ་བ་བརྒྱད་པའི་ཉེར་ལྔའི་སྔ་དྲོ། བླ་མ་རིན་པོ་ཆེ་ལུང་རིགས་རྒྱ་མཚོ་འདྲེན་མཆོག་དམ་པ་དེ་ཉིད་དང་མཇལ་སྐབས། ལོ་ཆེན་རནྟ་བྷ་དྲ་དང་། ཆོས་རྒྱལ་ནམ་མཁའ་ཚེ་དབང་རྡོ་རྗེ་སོགས་ཀྱི་བྱང་ཕྱོགས་སུ་འཆད་ཉན་རྒྱུན་བསྲིང་དགོས་ཚུལ་བཀའ་ཕེབས་ནན་ཅན་བྱུང་ནའང་། ཆོས་ཀྱི་ཐུག་པ་འཕགས་པ་འཇམ་དཔལ་དང་། ཉ་མོའི་ཐུག་པ་གངས་དཀར་ཏེ་སེ་ཡིན་བསམ་ཞབས་དྲུང་བསྙགས་པ་ཡིན་ལགས་པ་གསུངས། ཆོས་ཀྱི་བཀའ་དྲིན་བློ་ཁ་ཚིམ་པ་རང་མཁྱེན་ཞུས་པས། ད་ཀ་འཕགས་པ་འཇམ་དཔལ་ཁོ་རྒས་གདའ་འབྱོན་པ་ཕྱིས་པ་ནས་དགོངས་པ་བཞིན་ཡོང་བ་དཀའ། ཆོས་འབུལ་གང་ཐུབ་དག་ལོས་བྱེད་དེ་གསུངས། དེ་དུས་ནས་མྱུར་དུ་ཕེབས་པ་ལ་ཐུགས་རྩེ་གཏད་འདུག་གོ །
དེ་ནས་སྟོན་ཆོས་སྐབས་སུ་བདག་ཆེན་རིན་པོ་ཆེ་ཀུན་དགའ་རིན་ཆེན་པའི་གཙོས་པའི་ཚོགས་པ་རྣམ་ལ་དག་པ་གསུམ་གྱི་ཁྲིད། དབང་རྗེས་གནང་། ལུང་གི་ཚོགས་དུ་མ་བཀའ་དྲིན་བསྐྱངས། ལོ་དེའི་ཟླ་བ་བཅུ་གཉིས་པའི་ཉེར་ལྔ་ལ་གསུང་ངག་རིན་པོ་ཆེ་བཙུགས་ནས་དགེ་འདུན་ཚོགས་པ་བརྒྱད་བརྒྱ་ཁ་ཆར་གསུང་ངག་ཤིན་ཏུ་རྒྱས་པ། དབང་གོང་མའི་ཁྲིད་ཆ་ལག་ཡོངས་སུ་རྫོགས་པ་ལུང་གི་སྐོར་དང་བཅས་པ་དང་། ཁོག་ཕུབ་སོགས་ལ་བསྐྱོར་ཆོས་སུ་སྦྲུལ་ལོ་ས་ག་ཟླ་བའི་ཚེས་བཅུ་བཞིའི་བར་དུ་གནང་། གཞན་ཡང་དགེ་ཚུལ་ཉིས་བརྒྱ་ལྷག་ཙམ་དང་། བསྙེན་རྫོགས་པ་བརྒྱ་སུམ་ཅུ་ཙམ་དཀྱུས་ཐོག་གཅིག་ལ་བསྒྲུབ་པའི་མཁན་པོ་མཛད། གཞན་ཡང་དབང་རྗེས་གནང་དུ་མ་དང་། ཀུན་མཁྱེན་རིན་པོ་ཆེའི་བཀའ་འབུམ་སོགས་ལུང་གི་སྐོར་མཐའ་ཡས་པ་བཀའ་དྲིན་བསྐྱངས།
ཟླ་བ་དྲུག་པའི་ངོ་གང་ལ་རྩ་རྒྱུད་བརྟག་པ་གཉིས་པའི་བཤད་བཀའ་ཤིན་ཏུ་རྒྱས་པ་རྒྱུད་གསུམ་འབའ་ཞིག་གི་སྟེང་ནས་གནང་། གཞན་ཡང་ཀུན་ཏུ་དགོས་པའི་གཞུང་བདུན། འགྲེལ་པ་དག ལྡན་འཕགས་པའི་བསྡུས་དོན་མཆན་བུ་རྣམས་ཀྱི་སྟེང་ནས་བཤད་བཀའ་ཤིན་ཏུ་རྒྱས་པ་བསྐྱོར་ཆོས་སུ་གནང་། གཞན་ཡང་ལམ་སྐོར་ཕྱི་མ་བརྒྱད་ཀྱི་ཁྲིད། བྱིན་རླབས། དེ་སྐོར་གྱི་ཡིག་ཆའི་ལུང་རྣམས་བཀའ་དྲིན་ཚད་མེད་པ་བསྐྱངས་སོ། ། དེ་ནས་འབྲས་ཡུལ་སྐྱེད་མོས་ཚལ་དུ་ཀུན་མཁྱེན་ཤེས་རབ་འོད་ཟེར་གྱི་དངུལ་གདུང་ལ་རབ་གནས་དང་། དགེ་འདུན་ཚོགས་པ་ལ་ཆོས་འཁོར་བསྐོར་བ་ལ་གསོལ་བ་ཡང་ཡང་དུ་བཏབ་ནས། ཟླ་བ་བདུན་པའི་ཚེས་གསུམ་ལ་ཤར་དུ་ཕེབས།
རབ་གནས་དང་སྐྱིད་ཚལ་གོང་འོག་ཏུ་ཆོས་འཁོར་བསྐོར་གྲུབ་ནས། རིན་སྤུངས་སྡེ་སྲིད་ཡབ་ཡུམ་ལ་བཀའ་ཆོས་ཐུགས་ཁ་ཚིམ་པ་གནང་། བཀྲ་ཤིས་རྫོངས་ཁ་ལྕགས་སུ་བཀའ་དབང་གནང་རྗེས། ཐ་སྐར་ཟླ་བའི་ཚེས་བཞི་ལ་ཨེ་ཝཾ་ཆོས་ལྡན་དུ་དགེ་འདུན་ཆོས་སྡེའི་བསུ་བ་དང་བཅས་ཏེ་ཕེབས་སོ། ། ཚེས་ལྔ་ནས་ཉི་མ་ལྔའི་བར་ཐུགས་སྲས་ཆོས་རྗེ་དཀོན་མཆོག་རྒྱལ་མཚན་པ་གསེར་སྐུ་ལྷ་ཁང་དུ་སྐུ་མཚམས་དམ་པོ་མཛད་པ་ལ་གང་ཅིའི་བཀའ་ལུང་བསླབ་བྱ་གནང་བ་ལ་ཕེབས། ཚེས་པ་བཅུའི་ཉིན་རྒྱུད་འདོན་པ་རྣམས་ལ་སྐུ་འགྱེད་ཀྱི་མང་ཇ་དང་བཞེས་སྤྲོ་མང་པོའི་གནང་སྦྱིན་མཛད། གཞན་གླིང་བསྐོར་ལ་ཆེར་མི་འབྱོན་ནའང་དགོངས་པ་སྔོན་དུ་བཏང་ནས། ཚེས་བཅུ་གཅིག་ནས་ཉི་མ་གསུམ་གྱི་བར་ལ་ཕྱག་ཕྱི་བ་ཉུང་ཤས་དང་བཅས་ཏེ་གླིང་བསྐོར་ལ་ཕེབས་སྐབས་ནམ་མཁའ་ཤིན་ཏུ་དྭངས་པ་ལ་མེ་ཏོག་གི་ཆར་ཤིན་ཏུ་འཐུག་པ་རང་འབབ་པར་སྣང་། ཚེས་བཅུ་བཞིའི་ཉིན་ས་མཆོད་ཆེན་མོའི་གླིང་བསྐོར་ལ་ཕེབས་པའི་ཚེ་གླིང་གི་མཐའ་སྐོར་ལ་སྐྱེས་ཕོ་མོའི་ཚོགས་གྲངས་མེད་འདུས་པ་རྣམས་ལ་བཀའ་ཆོས་མཚོན་ཙམ་རེ་གནང་སྟེ་དངོས་པོ་མང་པོའི་འབུལ་བཞེས་མཛད། གླིང་བསྐོར་འཁོར་འཕྲལ་མཆོད་པའི་སྤྲིན་ཕུང་དཔག་ཏུ་མེད་པའི་དབུས་སུ་སྤྱོད་འཇུག་ནས་གསུངས་པའི་སྨན་འཇུག་སྟབས་གཅིག་ལེན་པའི་ཆོ་གས་བྱུང་ཆུབ་ཀྱི་མཆོག་ཏུ་ཐུགས་བསྐྱེད་མཛད་པའི་ཚེ།
མེ་ཏོག་གི་ཆར་ཁ་བ་ལྟ་བུར་བབས་སོ། ། དེ་ཉིན་ཁྲི་ཁ་ནས་བཀའ་ལུང་ལ། སང་ཉིན་སངས་རྒྱས་ཀྱི་ལྷ་བབས་ཀྱི་དུས་ཆེན་ཡིན་སྨོན་ལམ་གང་བཏབ་བྱ་བ་ཕྲག་བརྒྱའི་འགྱུར་དུ་གསུངས་པས། ཇ་དུང་བྱུང་དུས་དགེ་འདུན་ཚང་མ་འདུ་ཁང་དུ་བྱོན་ལ་སྨོན་ལམ་མཛོད། རང་ཅག་དཔོན་སློབ་རྣམས་ལྷན་གཅིག་ཏུ་འཚོགས་ནས་སྨོན་ལམ་བྱེད་པ་སྐལ་བ་བཟང་པ་ཡིན་གསུངས། ཚེས་བཅོ་ལྔའི་མང་ཆའི་སྟེང་ཁྲི་ཁར་ཕེབས་ནས། བསྔོ་རྒྱུའི་དགེ་རྩའི་སྐབས་སུ་རང་ཅག་དཔོན་སློབ་རྣམས་ཀྱིས་དུས་གསུམ་དུ་བསགས་པའི་དགེ་རྩ་འདིས་མཚོན་ནས་གསུངས་ཏེ། བསྟན་པ་ཡུན་རིང་དུ་གནས་པ་དང་། མཐའ་ཡས་པའི་སེམས་ཅན་གྱི་དོན་དུ་སྔར་ནས་མ་བྱུང་བ་ལྟ་བུའི་བསྔོ་བ་སྨོན་ལམ་ཤིན་ཏུ་རྒྱས་པར་མཛད་དོ། ། དགུ་པ་གཟུགས་སྐུ་ཆོས་དབྱིངས་སུ་ཐིམ་པའི་ཚུལ་ནི།
སྔ་སོར་དགུང་ལོ་ལྔ་ཅུ་ཙམ་བཞེས་པའི་ཚེ་ངོར་དབང་ཁང་དུ་ཁྲོས་གཏམ་གཅིག་ལ། ང་ནི་དྲུག་ཅུ་རེ་གཅིག་པ་ལ་འགྲོ་གསུངས་པའི་བཀའ་ལུང་གསལ་པོ་གནང་བ་ནང་སོ་དོན་གྲུབ་རྡོ་རྗེ་ལ་བརྒྱུད་ནས་ཐོས་པ་དང་། འབྲུག་ལོ་བླ་མ་རིན་པོ་ཆེ་ལུང་རིགས་རྒྱ་མཚོའི་གསུང་ཆོས་ཀྱི་གསོལ་བ་བཏབ་དུས། འབྱོན་པ་ཕྱིས་ནས་ཐུགས་དགོངས་རྫོགས་པ་བཞིན་ནི་ཡོང་བ་དཀའ་གསུངས་པ་དང་། སྦྲུལ་ལོ་ཟླ་བ་དང་པོའི་ཚེས་བཅུ་དྲུག་ལ་སྣང་གསུམ་གྲོལ་ནས་སང་ཉིན་སེམས་བསྐྱེད་ཆེན་མོ་ཡོང་རྒྱུའི་དོ་ནུབ་རྗེ་ཉིད་ལ་དེ་ཐོབ་ཀྱི་དངོས་སློབ་ལྡོག་ཆོས་འཁོར་སྒང་གི་བླ་མ་ཆོས་རྗེ་བྱམས་པ་བློ་གྲོས་རྒྱལ་མཚན་པའི་རྨི་ལམ་དུ། ཨེ་ཝཾ་ཆོས་ལྡན་གྱི་སྲང་ཁྲོད་ཀྱི་སྦག་སྦུག་ཐམས་ཅད་ན་བུད་མེད་ལ་ལྷུས་བླངས་པའི་སྐྱེ་བོའི་ཚོགས་གྲངས་མེད་པ་ལྕགས་ཀྱུ་དང་བཅས་པའི་མདའ་དར་སྣ་ལྔ། སིལ་སྙན་ཆུང་ཆུང་། གསང་བའི་རྔ་ཆུང་། ཕེག་བརྡབ་པ་དང་བཅས་པའི་རོལ་མོའི་ཚོགས་མང་དུ་ཐོགས་ཏེ། གབ་པའི་ཚུལ་དུ་འདུག་པ་ལ་ཅི་ཡིན་དྲིས་པས།
རྗེ་བཙུན་བླ་མ་རིན་པོ་ཆེ་ཞིང་གཞན་དུ་སྤྱན་འདྲེན་པ་ཡིན་ཟེར། དེ་ནས་བླ་མ་རིན་པོ་ཆེ་སྐུའི་གཟི་མདངས་ཉི་ཟླ་ཟིལ་གྱིས་གནོན་ནུས་པ་ལྟ་བུའི་ས་ཞུ་དང་བཅས་བླ་བྲང་གི་ནུབ་སྒོ་ནས་ཕེབས་བྱུང་པས་མི་དེ་ཐམས་ཅད་ལང་ནས་མདའ་དར་གྱི་གཡབ་མོ་ཁྲ་ཐིབ་ཐིབ་པ་དང་། རོལ་མོ་སྣ་ཚོགས་ཀྱི་སྒྲས་བེར་འགྲོ་བ་ལྟ་བུ་བྱས་ནས། ཆོས་ཁྲི་ཐང་ཡིན་སྙམ་པ་གཅིག་གི་ལྷོ་ཕྱོགས་ལ་སྤྱན་དྲངས་སོང་བ། ཆོས་ཁྲི་མཐོན་པོ་སྤོས་ཞལ་གྱི་བང་རིམ་དུ་མ་དང་ལྡན་པ་ཁ་ལྷོ་བལྟས་གཅིག་གི་སྟེང་དུ་ཕེབས་བྱུང་སྟེ། བང་རིམ་རྣམས་ལ་བུད་མེད་མང་པོ་བསྡད། བུད་མེད་ཀྱི་གཙོ་མོ་སྨུག་ཚོན་མ་གཉིས་ཀྱིས་ཞབས་པུས་གཡས་གཡོན་མནན་ནས་འདུག དེ་ནས་སྐྱེ་བོའི་ཚོགས་གྲངས་མེད་པ་རྣམས་ལ་ཐེག་པ་ཆེན་པོའི་སེམས་བསྐྱེད་ཀྱི་ཆོ་ག་མཛད་ཀྱིན་འདུག་པ་རྨི་བ་དང་། ཚེས་བཅུ་བདུན་ནས་སྐུ་མཚམས་མཛད་པའི་སྐབས། ཉེར་གཅིག་གི་ཉིན་མགུལ་ཆམ་ལ་བསྙད་པའི་སྐུ་ཁམས་ཤིན་ཏུ་ལྟེམ་པ་གཅིག་བྱུང་འདུག་པ་ནས།
སྔ་སོའི་ཐུགས་བཞེད་བཞིན་ཡིན་ན་དགུང་ལོ་རེ་གཅིག་བཞེས་པ་དང་། རྟ་ཟླའི་ཉེར་གཅིག་ལ་ཕེབས་རྒྱུར་འདུག་ནའང་། ཐ་སྐར་ཟླ་བའི་ཉེར་གཅིག་བར་བཞུགས་པ་ནི་གསར་དུ་སླེབ་པའི་སློབ་མ་དགའ་ཞིག་གི་དོན་ལ་ཐུགས་བརྩེ་བས་དགོངས་པར་འདུག་ཅིང་། སྦྲུལ་ལོ་ཟླ་བ་དྲུག་པའི་ཚེས་བདུན་སྐོར་ལ་རྗེ་བཙུན་སྤྱན་སྔ་རིན་པོ་ཆེ་དཀོན་མཆོག་རྒྱ་མཚོ་ལོ་དགོན་པར་བཞུགས་སྐབས། ཆོས་མཛད་པ་སྙིང་པ་ཞབས་དྲུང་དུ་བསླབ་བྱ་ཞུ་བ་དང་ཞུགས་ཤིག་འབུལ་བ་ལ་གནང་བའི་ཞུ་ལན་དུ། ཁྱེད་སེམས་ལ་ལྷང་ལྷང་ཡོད་ནའང་ས་གད་འགྱངས་པ་ནས། ད་ནི་རང་ཅག་དཔོན་སློབ་གཉིས་ཚེ་འདིར་མ་འཕྲད་ཀྱིས་དོགས་གསུངས་པ་གནང་འདུག་པ་དང་། གང་ལྟར་དེ་ལོ་མི་བཞུགས་པ་ལ་སྔ་མོ་ནས་ཐུགས་བརྩེ་གཏད་འདུག་པ་བཞིན། ཐ་སྐར་ཟླ་བའི་ཚེས་བཅོ་ལྔའི་དགོང་ཆོས་ཁྲི་ཐང་ལ་ཞབས་སྐོར་ལ་ཕེབས་སྐབས་སྐུ་ཅུང་ཟད་ཁྱགས་པའི་རྐྱེན་བྱས་ཚེས་བཅོ་ལྔའི་ཐོ་རངས་ཅུང་ཟད་སྙུང་སྟེ་བཅུ་དྲུག་གི་ཉིན། གཉེར་ཆེན་དགེ་སློང་ཆེན་མོས་བཀོད་པ་མཛད་དེ།
དཔལ་ལྡན་ས་སྐྱ་ཆོས་འཁོར་ལྷུན་པོ། ཐུབ་བསྟན་ཡངས་པ་ཅན་གྲྭ་ཚངས་ཆེན་མོ། ཐུབ་བསྟན་རྣམ་རྒྱལ། གསེར་མདོག་ཅན་འབྲས་ཡུལ་གོང་འོག ན་ལེནྡྲ་རྣམས་སུ་སྐུ་རིམ་གྱི་མང་ཇ་བརྟེན་བཅས་དང་། སྒོ་རུམ་དང་། ཁའུ་བསྐྱེད་ལྷས་སུ་གཏོར་གསོས་གོས་དར་དང་བཅས་པ་ཕུལ། དཔལ་ཨེ་ཝཾ་ཆོས་ལྡན་དུ་ཚོགས་པ་ལྔ་བརྒྱ་སྐོར་ལ་སྐུ་རིམ་གྱི་མང་ཇ་སྔ་ཇ་དགོང་ཇ་ཚེས་བཅུ་དྲུག་ནས་ཉེར་ལྔའི་བར་དུ་སྣང་སྟེ། སྐུ་བཞུགས་པའི་ལུགས་སུ་བྱས་ནས་སྐུ་རིམ་འབའ་ཞིག་བསྒྲུབ། དེ་སྐབས་མེ་ཏོག་གི་ཚར་རྒྱུན་མར་བབས་པས་ཁམས་པ་རྣམས་ན་རེ།
ངའི་བླ་མ་འདི་སྙུང་བ་དང་ནམ་མཁའ་འདི་ལ་འདི་འདྲ་བ་དགོས་རྒྱུ་མེད་ཟེར་མཆི་མ་གཏོང་མི་ཡང་མང་པོ་བྱུང་། ཚེས་བཅུ་དགུའི་ཉིན་གསོལ་དཔོན་སོགས་སྐུ་མདུན་ན་ཡོད་པའི་ཚེ། བྱང་པ་ཆོས་རྒྱལ་ཆེན་པོ་ཤིན་ཏུ་སྙུང་བའི་འོ་བརྒྱལ་བར་རང་འདུག་ནའང་། ད་ལྟ་མནལ་གཅིག་བྱུང་འདུག་གསུངས་ཞལ་འཛུམ་མཛད། སྡེ་སྲིད་སྙུང་བའི་གཏམ་ཡེ་མ་གསན་ནའང་དེ་ནི་ཐུགས་མངོན་པར་ཤེས་པས་མཁྱེན་པ་གདོན་མི་ཟའོ། ། དེ་ཉིན་བཀའ་ཆེམ་གྱི་ཚུལ་དུ་གྲྭ་པ་སོ་སོའི་ལག་ཏུ་གོས་གཟན་དུམ་བུ་ལེབ་ཙམ་རེ་བྱུང་ན་དགའ་སྤྲོ་ཆེན་པོ་ཡོངས་བས་ང་རང་ད་ལྟ་གྱོན་བཞིན་པའི་གོས་གཟན་ཆ་ཚང་ཞིག་སྐུ་རིམ་གྱི་ཚུལ་དུ་ཐོངས། ངེད་ད་ལན་བསྡོད་ཤས་ཆུང་བས་བླ་མ་སྙུང་བའི་སྐུ་རིམ་དང་། གཤེགས་ནས་དགེ་རྩ་བྱེད་པ་ཡིན་ཟེར་སྤྲིན་དཀར་པོ་ལ་ཚད་བཙུགས་ནས་འོང་བའི་གྲྭ་པ་སྙོམས་ཆུང་རྣམས་ཀྱི་ཆས་ཁ་ཟད་ནས་ལོག་འགྲོ་བ་འདི་སེམས་ལ་ཤིན་ཏུ་ཟན་པ་ཞིག་ཡོད་པས་གྲྭ་པ་སྦྱིན་བདག་དང་བཅས་པ་ལ་བསྡུད་མོའི་རིགས་ཡེ་མ་ལེན་གསུང་བ་ཡིན་གྱིས་ལ་དྲིལ་སྒྲོགས། ངེད་ལ་དུས་ཇ་ཟུར་པ་མི་དགོས་ཤིང་། ཕྱི་རྟེན་དང་ནང་རྟེན་སོགས་ཀྱི་སྤྲོས་པ་ཡང་ཆེར་བྱེད་མི་དགོས།
བླ་མ་གོང་མ་རྣམས་ཀྱི་དུས་རྗེའི་དམིགས་ཟུར་ན་ཡོད་པའི་སྟེང་ནས་ངེད་ཀྱི་དགེ་རྩ་ལ་ཡེ་མ་གཏོང་། བླ་མ་གོང་མ་རྣམས་ཀྱི་དུས་ཇ་ཏལ་པོ་རྣམས་དང་། ངེད་རང་གིས་གསར་བཙུགས་ཀྱི་དགེ་རྒྱུན་རྣམས་མ་ཆག་ན་ངེད་ཀྱི་དགེ་རྩ་དེ་ཀ་ཡིན། ད་ལན་ང་རང་བསྡུར་ཙམ་གྱི་དངོས་པོ་ཟུར་ན་ཡོད་པའི་སྟེང་ནས་ཐོངས་ལ། གྲྭ་པ་རྣམས་ཅི་དགའ་དགར་ལོངས་སྤྱོད་དུ་ཆུག རབ་ཏུ་བྱུང་བ་ཤི་བའི་རྗེས་སུ་མྱ་ངན་བྱེད་པ་ཆོས་དང་མི་མཐུན་པས་དེ་འདྲའི་རིགས་ཡེ་མ་བྱེད། ད་ལན་གྱི་གཏོར་བསྒྲུབ་ཆེན་མོ་སོགས་བསྟན་པའི་བྱ་བ་རྣམས་ཡར་འཕེལ་དུ་ཡོང་བ་གྱིས་གསུངས་པ་སོགས་བཀའ་ཆེམས་ཞིབ་པར་ཕེབས་སྐབས། དགེ་སློང་ཆེན་མོ་བ་སོགས་ཀྱིས་ད་ལོ་སྐུ་དོག་ཆེན་པོ་ཡོད་ཟེར་བ་ནས། སྤྱི་དགོས་ཀྱི་གྲྭ་དགོན་རྣམས་སུ་སྐུ་རིམ་མང་ཇ་སུམ་བརྒྱ་ཙམ་བསྒྲུབས། ད་ལན་མ་བཞུགས་པའི་དཔེ་མི་འདུག་ལགས་ཞུ་བ་སོགས་ཀྱི་ངུ་འབོད་མང་དུ་ཞུས་པས།
རིམ་གྲོ་དེ་བཞིན་བགྱིས་པས་ངེད་དགོན་པར་སླེབ། དཔོན་སློབ་འཕྲད་བྱས་པ་འདི་ཀ་དཀོན་མཆོག་གི་ཐུགས་རྗེ་ཡིན་མོད། བར་ལམ་དུ་ཤི་ན་རུས་པ་ཡང་མཐོང་བ་འདུག་གམ། གཏན་དུ་འགྲོགས་རྒྱུ་སུ་ལ་ཡང་མི་འདུག འགྲོགས་ཡུན་རིང་པོ་ཡིན། རྫོགས་པའི་སངས་རྒྱས་སྐྱེ་འཆི་དངོས་སུ་སྤངས་ཀྱང་གཞན་ངོར་འགྲོངས་པའི་ཚུལ་བསྟན་པ་ཡིན་གསུངས་བ་སོགས་ཕེབས་འདུག ཚེས་ཉི་ཤུའི་ཉིན་གཡབ་ཆེན་དུ་བཞུགས་ཉི་མ་ཕེབས་པའི་ཚེ། ཐུགས་སྲས་དགེ་སློང་ཆེན་མོ་བ་ལ། ངེད་ཀྱི་འོག་འདི་བཞིན་དུ་སོང་འདུག་གསུངས། དགེ་སློང་པས་བལྟས་པས་གསང་གནས་ལྦ་བ་དང་བཅས་པ་སྦུབས་སུ་ནུབ་ནས་ཤུལ་ཁབ་སྦོམ་ཤོང་བ་ཙམ་ཞིག་འདུག་ཟེར་བ་རྗེ་དབོན་དཀོན་མཆོག་དཔལ་ལྡན་པ་ནས་བརྒྱུད་དེ།
དེའི་དངོས་སློབ་རྣམས་ཀྱི་གསུང་ལས་ཐོས་སོ། ཉེར་གཅིག་གི་སྔ་དྲོ་སྔ་བར་རྗེ་དབོན་པས་སྐུ་དྲུང་དུ་བྱོན་ནས། སྐུ་ཁམས་ཤིན་ཏུ་སྙེལ་བ་ཡོད་པ་འདྲ་ཞུས་པས། ད་ལྟ་ན་རྒྱུ་མེད། ཚེས་བཅོ་བརྒྱད་ཀྱི་ཉིན་ན་བ་བྱུང་གསུངས། ཐུགས་དམ་གྱི་ལྟས་ཇི་ལྟར་བྱུང་ཞུས་པས། བཅུ་དྲུག་གི་ཐོ་རངས་ཅུང་ཟད་གཉིད་པའི་རྨི་ལམ་དུ་གཅེར་བུ་འདོམ་དཀྲིས་ལས་མེད་པ་རལ་པའི་ཐོར་ཅོག་ཅན་ཞིག་ལ་ཕྱག་གཅིག་བྱས་པ་རྨིས། ཕྱི་ཐལ་ཡིན་པ་འདུག་གསུངས། འོ་ན་སྔར་གྱི་སྐུ་ཁམས་མ་བདེ་བ་བྱུང་དུས། ས་ལོ་འཇམ་དབྱངས་ཆེན་པོ་མནལ་ལམ་དུ་འབྱོན་གྱིན་ཡོད་འདུག་པ་བྱུང་ལགས་སམ་ཞུས་པས།
ནམ་ཟེར་གྱིས་འདུག་གསུངས། ན་ནིང་ལམ་འབྲས་ཀྱི་སྐབས་ཞིག་ཏུ་གྲིབ་ལ་རྟེན་ནས་སྐུ་ཁམས་སྙེལ་དུས་གསུང་གི་འདུག་ལགས་ཞུས་པས། ཁྱེད་དྲན་པ་གསལ། གཞན་ཡོང་གི་ཡོད་རྗེ་ཡབ་སྲས་གསུམ་ཀའི་ཞལ་དངོས་སུ་སྟོན། རྗེ་སངས་རྒྱས་རིན་ཆེན་ཐུགས་བརྩེ་བ་ཡིན་ནམ། ཁྱེད་ཀྱི་ཁམས་འདུས་འདི་དང་པོ་རྐྱེན་འདི་ལ་རྟེན་ནས་བྱུང་། བར་དུ་སྨན་སྤྱད་རིམ་འགྲོ་འདི་བཞིན་གྱིས། ཐ་མར་བཞག་འདི་ཙམ་ལ་ཕན་གསུང་བ་ཡོང་གིན་ཡོད་དེ། ན་ནིང་འཆིངས་ལ་ཐེ་བ་ནས། ལང་ལོང་མང་དུ་བྱས་འཇིག་རྟེན་པ་རང་རྒྱུད་པ་ལྟར་དུ་སོང་།
ཁ་བཏོན་ཀྱང་གནད་དུ་མི་འགྲོ་བ་བྱུང་བས། རྗེ་བླ་མ་གསུམ་གྱིས་ཐུགས་ཀྱིས་བཏང་པ་འདྲ། ད་བར་ཞལ་བསྟན་མ་བྱུང་གསུངས་པས། ཤིན་ཏུ་འཇིགས་ཤིང་གསོལ་བ་མི་ཐེབ་པ་འདྲ་སྙམ་པ་རྗེ་དབོན་ཉིད་ཀྱི་ཐུགས་ལ་ཤར། ཡང་ལན་གཅིག་རྗེ་དབོན་དཀོན་མཆོག་དཔལ་ལྡན་ལ་སྤྱན་ཆེར་ཏེ་གཟིགས་ནས། དང་པོ་ང་ལོ་བཅུ་གསུམ་ལ་ཆོས་སྒོར་ཞུགས། ཉི་ཤུ་རྩ་ལྔ་ལ་འཆད་ཉན་བྱས། སུམ་ཅུ་རྩ་བདུན་ལ་ཨེ་ཝཾ་གྱི་གདན་ས་བྱས། བཞི་བཅུ་རྩ་དགུ་ལ་བདག་ཆེན་སྐུ་མཆེད་གཉིས་ཀྱི་བླ་མ་བྱས། རང་ལོའི་འཕར་བ་ཡིན་ཏེ།
ད་ལོ་ཅུང་ཟད་དོག་པ་འདྲ། ལར་ཁྲི་ཐོག་ཏུ་སླེབ་ནས་ལོ་གསུམ་ཙམ་ཕྱི་ནང་ཀུན་ནས་ཟག་བསོག་བྱེད་མི་མང་རབ་བྱུང་སྟེ། རང་གི་བྱེད་རྒྱུ་ཆོས་འཆད་པའི་ཁུར་མ་གཏོགས་མེད་སྙམ་པ་བྱས། གང་ལ་ཡང་འཇུག་རྟོགས་མ་བྱས་པས། ཕྱིས་སུ་གྲྭ་རིགས། སྡེ་དཔོན་སོགས་སུས་ཀྱང་ཚད་མར་འཛིན། དེ་བླ་མའི་བཀའ་དྲིན་ཡིན་པར་གོ ད་བླ་བྲང་གི་ལྷོ་སྐྱ་སྤོ་བ་དང་། ཞིག་གསོས་འདྲ་མ་ཐུབ། ཚ་ཁང་འདི་རྣམས་ལ་བཅོས་མ་ཐུབ།
བདག་ཆེན་སྐུ་མཆེད་གཉིས་འདི་བས་ཐུགས་མཐུན་ཙམ་བྱུང་ན་བསམ་པ་ཡོད། འདི་ཙམ་སེམས་འཕྲང་བ་འདུག གཞན་གདན་ས་བྱས་ནས་ལོ་ཉི་ཤུ་རྩ་བཞི་སོང་སྟེ། དུས་ཆོས་གསུམ་མ་ཆག་པ་བྱས། བླ་མ་གོང་མའི་དུས་ཇ་དཀར་མེ་རྣམས་ཀྱང་ཡར་ལྡན་དུ་སྤར། དུས་ཕྱིས་དག་ལྗོན་སྤྱི་གསུམ་དང་། གཏོར་མ་བརྒྱ་རྩ་ཚོང་ཨེ་བྱེད་ཟེར་བའི་དུས་སུ། ངས་སྤྱི་དོན། སྒོས་དོན། བསྡུས་དོན་ཙམ་བཤད་ཉན་བྱས།
ས་སྐྱ་པའི་བསྟན་པ་མ་ཉམས་ཙམ་བྱུང་། ངའི་བརྩམས་ཆོས་རྣམས་བལྟ་རྟོག་གྱིས། བརྒལ་ལན་ངེས་དོན། ཐ་སྙད་སོགས་གང་ལ་ཡང་ཐོགས་པ་མི་ཡོངས་གསུངས་པའི་ཞལ་ལྟ་འདས་མ་འོངས་དུ་མ་གནང་། ཉི་མ་གུང་ལ་ཉེ་ཙམ་ན་འཇིགས་བྱེད་ཀྱི་གཏོར་བཟློག་གཅིག་དགེ་འདུན་བཅུ་ལྷག་ཙམ་གྱིས་མཛད་ཀྱི་ཡོད་ཚེ། དུང་ཆེན་འབུད་པའི་སྐད་གཅིག་འདུག་གསུངས། དྲུག་ཅུ་པའི་ལགས་ཞུས་པས། རིམ་གྲོ་འདྲ་གྱིས་དང་། ད་ལན་དཀར་ཕྱོགས་དང་ནག་ཕྱོགས་གཉིས་སུ་ཐོབ་ཞིག་འདུག་སྟེ། ནག་ཕྱོགས་ཀྱིས་ཐོབ་པ་འདྲ་གསུང་།
དེ་ནས་ཉེར་གཅིག་གི་ཉི་མ་གུང་ཡོལ་ཙམ་ལ་རྗེ་དབོན་སོགས་སྐུ་འཁོར་ཉུང་ཤས་ཞབས་དྲུང་ན་ཡོད་ཚེ། མཆོད་གཡོག་པས་ཐུགས་དམ་གཏོར་འབུལ་མཛད་ལགས་སམ་ཞུས་པ་ན། ད་ལྟ་ཁམས་དང་བ་རང་མི་འདུག ཅུང་ཟད་གཅིག་ནས་ཐུགས་དམ་དང་གཏོར་འབུལ་རྣམས་ཚ་ཚ་གདབ་གདབ་བྱེད་པའི་དུས་གཅིག་ཡོང་གསུངས། དབོན་ཆེན་གྱི་ཐུགས་ལ་ད་རང་གསོལ་བ་མི་ཐེབ་པ་འདྲ་དགོངས། གསེར་སྐུ་ལྷ་ཁང་ནས་ཐུགས་སྲས་དཀོན་མཆོག་རྒྱལ་མཚན་པ་སྤྱན་དྲངས། དུམ་ཅིག་ནས་སྐུ་འཁྲུས་ཅུང་ཟད་བྱུང་བའི་རྣམ་སྣང་དང་གསོལ་ཞོ་བསྲེས་ནས་རྗེ་ཉིད་ཀྱིས་གསོལ། རྗེ་དབེན་སོགས་སྐུ་འཁོར་བ་རྣམས་ལའང་ཅུང་ཟད་རེ་གནང་། ལྷག་མ་སེར་སྐུ་ནས་ལ་གནང་། དབང་བསྐུར་བ་ཐོབ་པའི་སློབ་དཔོན་གྱི་དྲི་ཆེན་དྲི་ཆུ་ལ་གཙང་ཙོག་མེད་པར་བཟའ་ནུས་ན་དངོས་གྲུབ་སྣ་རེ་ཡོང་གསུངས།
སོ་སོ་སྐྱེ་བོས་བླ་མའི་རྣལ་འབྱོར་བསྒོམ་པ་འདི་སྣང་ལ་རང་བཞིན་མེད་པ་ཡི་དམ་དང་དབྱེར་མེད་དུ་མི་མཐོང་བ། ཤ་རུས་ཀྱི་གདོས་བཅས་འདི་ཀ་མཐོང་ངམ་གསུངས། སྐུ་གཤེད་ཆུང་བས་དབུ་ཚུགས་མི་ཐུབ་སྙམ་བྱེད་པ་ལ། དབོན་ཆེན་གྱི་དབུ་ལམ་ནས་བཏེག་པས། ཅུང་ཟད་མི་གསལ་བའི་ཚུལ་གྱིས། འདི་ན་གོ་བོ་རབ་འབྱམས་པ་ཞེས་ཐང་གཉིས་ཙམ་གསུངས་པ། རྗེ་དབོན་གྱིས་གསལ་པོ་གོ་བ་རང་མ་བྱུང་བས། བདེ་བ་ཅན་ལགས་སམ་ཞུས་པས། འོ་འོ་བདེ་བ་ཅན་ཡིན། འདི་ན་གོ་བོ་རབ་འབྱམས་པ་བཞུགས་གསུངས།
ལན་གཅིག་སྤྱན་བར་སྣང་ལ་ཧད་ཀྱིས་གཟིགས་ནས། འོ་ང་ལ་ཨ་མ་ར་ཐེབ་བྱུང་། འཆི་བ་མེད། གཞན་ལ་མ་ཟེར་ཡིད་མི་ཆེས་གསུངས། སྐུ་འཁོར་གཞན་རྣམས་ནི་བཀའ་དྲིན་ཆེ་ལགས་ཟེར་གྱིན་འདུག དབོན་ཆེན་གྱི་ཐུགས་ལ་ངེས་དོན་དུ་སྐྱེ་འཆི་སྤངས་པ་ཡིན་ཞེས་གསུངས་བར་གོ དེ་ནས་གཏོར་མ་ལ་ཆབ་ཐོངས་གསུངས། ཐུགས་དམ་རྣམས་ཚང་མ་མཛད། གཞན་ཡང་བདེ་མཆོག་གི་སྔགས། ཚེ་གཟུངས།
ཨ་མ་ར་ཎི། མ་ཎི་སོགས་སྔགས་མང་དུ་གསུངས། གཏོར་འབུལ་རྣམས་སྐད་ཅིག་གི་བསྐྱེད་ཅིང་འབུལ་བར་མཛད། འོ་ངའི་རུས་པ་འདི་མེས་བཞུ། ཚ་ཚ་བཏབ་ནས་སྟོད་སྨད་ཀུན་ལ་བསྐུར། ཡིད་བཞིན་གྱི་ནོར་བུ་ལག་ཏུ་བྱུང་བ་ལྟ་བུའི་དགའ་ཚོར་བྱེད་པའི་དུས་ཡོང་ཞིང་། སྡེ་སྲིད་སོ་སོར་དུས་འཁྲུགས་ཀྱི་དབང་གི་ཆིངས་འཇགས་འདི་རྣམས་བརྟན་པར་ཡོང་བའི་སྙན་འབུལ་ནན་ཆགས་ཕུལ། དེས་བསམ་པ་རྫོགས་གསུངས། རྗེ་དབོན་ལ་ཐར་པ་རྩེ་པ་ཨ་འབྱོན་ལྟོས་གསུངས། ཡང་ཡང་གཟིགས་སུ་ཕེབས་པས་མ་བྱུང་།
ཉི་མ་བཞུད་ནས་ཡང་དབོན་ཆེན་ལ་ལྟོས་ཤོག་གསུངས། གཟིགས་པས་ཕེབས་མ་བྱུང་། རྗེ་དབོན་གྱིས་སྐུ་དྲུང་དུ་བྱོན་ནས་ད་བར་ཕེབས་མ་བྱུང་ཞུས་པས། ཉི་མ་ག་ཙམ་འདུག་གསུངས། ཉི་མ་བཞུད་འདུག་ཞུ་མ་ནུས་པ་ནས། ཉི་མ་ཅུང་ཟད་ཅིག་འདུག་ཞུས་ལས། བུ་ཚས་བརྫུན་བྱས། ཉི་མ་བཞུད་ནས་མེད། ད་རང་མི་འབྱོན་པ་ཨེ་ཡིན་གསུངས། ང་ལ་བདེ་སྡུག་ཅི་བྱུང་ཡང་རྗེ་བཙུན་རིན་པོ་ཆེ་དང་།
རྒྱལ་སྲས་རིན་པོ་ཆེའི་བཀའ་དྲིན་དང་སྔོན་ལས་སུ་གོ་གསུངས། དེ་ནས་དག་པའི་གཟིགས་སྣང་གི་དུས་འདའ་ཞིང་། ཐུགས་དམ་གྱི་རིམ་པ་ཐམས་ཅད་རྫོགས་པར་མཛད་དེ། མདའ་ཁ་མ་ཟབ་མོའི་ངང་ནས་ཉེར་གཅིག་གི་མཚན་སུམ་གཉིས་ཙམ་སོང་བའི་དུས་སུ་སྐུ་གཤེགས་པའི་ཚུལ་བསྟན་པར་འགྱུར་ཏེ། དེའང་གཞི་སེམས་དཔའི་སྐྱིལ་ཀྲུང་ལ་ཕྱག་གཉིས་མཉམ་གཞག་ལ་སྐུ་རྒྱབ་དབུ་སྙེལ་ལ་ཅུང་ཟད་བསྟེན་པའི་རྣམ་པར་བཞུགས་སོ། ། དེ་ནས་བཟུང་སྟེ་དྲི་བཟང་དང་། རོལ་མོའི་སྒྲ་དང་མེ་ཏོག་འབབ་པ་ལ་སོགས་པ་ཀུན་གྱིས་མཐོང་ཞིང་ཐོས་པ་བྱུང་ཞིང་། ཉི་ཟླ་ཡང་འོད་ཉམས་པར་གྱུར་ཏོ། ། དེ་ནས་ཉེར་གསུམ་གྱི་ཉིན་ཐུགས་དམ་གྲོལ་ཏེ་དབུའི་གཙུག་ནས་བྱང་སེམས་དཀར་པོ་ནས་འབྲུ་ཙམ་ཞིག་བྱོན། དེ་ཉིན་སྐུ་གདུང་རིན་པ་ཆེའི་གདུང་སྒྲོམ་དུ་སྤྱན་འདྲེན་ཞུས་ནས་གོས་དར་བསམ་གྱིས་མི་ཁྱབ་པ་ན་བཟའི་ཚུལ་དུ་གཡོགས་ཏེ།
མཆོད་སྤྲིན་རྒྱ་མཚོའི་དབུས་སུ་གཟིམ་ཆུང་དུ་བཞུགས་སུ་གསོལ་ལོ། ། དེ་ནས་ཉེར་ལྔའི་སྔ་ཇ་མ་གྲོལ་བར་སྐུ་གཤེགས་པ་གསང་སྟེ་སྐུ་རིམ་འབའ་ཞིག་བསྒྲུབ། དེ་ཉིན་ཚ་རྟིང་མ་ལ་བླ་བྲང་ཐར་པ་རྩེ་ནས་མང་ཇ་གདན་བཞེས་བཟང་པོ་དང་བཅས་པ་གནང་བའི་སྟེང་དུ། རྗེ་བཙུན་སངས་རྒྱས་སེངྒེ་པའི་དྲུང་ཕེབས་ཏེ་བཀའ་ཆེམས་རྣམས་བསྐྱོར་བ་མཛད་པས། དགེ་འདུན་ཚོགས་པ་ཐམས་ཅད་གདུང་ཤུགས་དྲག་པོའི་སྒོ་ནས་སྤྱན་ཆབ་ཀྱིས་འདུ་ཁང་གང་བ་ལྟ་བུ་མཛད། དེ་རྟིང་རྗེ་བཙུན་སངས་རྒྱས་སེང་གེ་བ་འོ་རྒྱལ་བ་ཅུང་ཟད་སངས་པ་ན། བླ་བྲང་ལ་བསྐོར་བ་མང་དུ་གྱིས་ལ་གདུང་མཇལ་ལ་བྱོན་གསུངས་པ་སོགས་ཀྱི་བཀའ་ལུང་མང་དུ་གནང་རྗེས། མཆོད་ཚོགས་དཔག་ཏུ་མེད་པ་བཤམས་ནས་བླ་མ་མཆོད་ཆོག་ཡན་ལག་བདུན་པ་སོགས་འདུན་པ་རྩེ་གཅིག་པའི་སྒོ་ནས་གསོལ་བ་བཏབ་རྗེས་ཚོགས་པ་རྣམས་ཀྱི་གདུང་མཇལ་ལ་བྱོན། དེ་ཉིན་ན་བཟའ་འབུལ་བ་ལ་དགེ་འདུན་སྐྱེ་བོའི་ཚོགས་དང་བཅས་པ་སྟོང་ཕྲག་ཙམ་ལ། ནས་ཁལ་གཉིས་རེ་བླ་བྲང་ནས་གནང་།
སྐུ་གདུང་རིན་པོ་ཆེའི་དྲུང་དུ་ཐུགས་སྲས་དཀོན་མཆོག་རྒྱལ་མཚན་པ་དཔོན་སློབ་བདུན་ཕྲག་རེའི་དགེས་པ་རྡོ་རྗེའི་བསྒྲུབ་མཆོད་སྔ་ཆོག་དགོང་ཆོག་དང་གསོལ་འདེབས་གདུང་བཞུ་མ་གྲུབ་ཀྱི་བར་དུ་ཕུལ། གཟིམ་ཁང་གཡབ་ཆེན་དུ་བླ་མ་རིན་པོ་ཆེ་ལུང་རིགས་རྒྱ་མཚོ་དང་།

རྗེ་ཤར་ཁང་ནས་གཉིས་ཀྱི་གཙོས་པའི་དགེ་འདུན་ལྔ་བཅུ་ཙམ་རེའི་དགེས་པ་རྡོ་རྗེའི་བསྒྲུབ་མཆོད་སྔ་ཆོག་དགོང་ཆོག་ཉེར་ལྔ་ནས་ཟླ་བ་ཕྱི་མའི་ཚེས་བཅོ་བརྒྱད་ཀྱི་བར་དུ་ཕུལ་ཏེ། གསོལ་འདེབས་པ་རྣམས་ལ་བསྙེན་བཀུར་ཕུན་སུམ་ཚོགས་པ་གནང་སྦྱིན་དང་བཅས་པ་བསྒྲུབ། དེ་ནས་ཕྱོགས་ཀྱི་དགོན་པ་ཆེ་ཕྲ་ཕར་ཆེར་དུ་མང་ཇ་འགྱེད་བཅས་སྟོབས་ཆེ་བ་དང་། ཚེས་བཅུ་ནས་གསོལ་འདེབས་ཆེན་མོ་བཙུགས་ཏེ་དགེ་འདུན་སྟོང་ཕྲག་དུ་མ་དང་། རྟོགས་ལྡན་ཕོ་མོ་ལྔ་བརྒྱ་ཙམ་ལ་མང་ཇ་སྙེད་བཀུར་འབུལ་ནོད་བློའི་ར་བ་ལས་འདས་པ་དག་བསྒྲུབ་ཅིང་། གཞན་ཡང་ལོ་དུས་ཟླ་དུས་ཀྱི་དུས་མཆོད། ཕྱི་རྟེན་ནང་རྟེན་བཞེངས་པ་སོགས་ཆོས་རྗེ་གདན་ས་པ་དང་། རྗེ་དབོན་རྣམ་པ་གཉིས་དང་བཅས་པའི་དོ་དམ་རྐང་ལེན་མཛད་ནས་ཕུལ་དུ་ཕྱིན་པ་བསྒྲུབ་པར་མཛད་དོ། ། སྐུ་གདུང་རིན་པོ་ཆེ་རྒྱལ་ཟླ་བའི་ཉེར་གཅིག་ལ་བཞུ་ལ་ཕུལ་བའི་ཚེ་དུད་སྤྲིན་ཐམས་ཅད་རྡོ་རྗེ་དང་རལ་དྲི་དང་། མཆོད་སྤྲིན་གྱི་རྣམ་པ་དཔག་ཏུ་མེད་པར་གྱུར་ནས་ནམ་མཁའི་ལྟོས་ཁྱབ་པ་བྱུང་ཞིང་། གདུང་རིང་བསྲེལ་འབྲེལ་དཔག་ཏུ་མེད་པ་བྱུང་བ་རྣམས་རྟེན་སོ་སོའི་ནང་དུ་བཞུགས་སུ་གསོལ།
གདུང་རུས་ལྷག་མ་རྣམས་ལ་གདུང་ཚ་ཆེ་ཆུང་ཁྲི་ཁྲག་དུ་མ་བཏག་ནས་གསེར་གྱི་ན་བཟའ་ཅན་དུ་བྱས་ཏེ། དེར་བཞུགས་ཀྱི་དགེ་འདུན་རྣམས་ལ་གདུང་ཐལ་ཚོན་པ་རེ། བཞུ་རིལ་བུ། ན་བཟའི་དུམ་བུ། གདུང་ཚ་རེ་དང་བཅས་འགྱེད་པར་མཛད་ཅིང་། དད་ལྡན་གྱི་སློབ་མ་རྣམས་ལ་ཕྱོགས་སུ་ཡང་བསྐུར་བ་གནང་། གདུང་ཚ་ལྷག་མ་རྣམས་རྟེན་སོ་སོའི་ནང་དུ་བཞུགས་སུ་གསོལ། བཅུ་པ་མཛད་པ་འཕྲིན་ལས་ཀྱི་འཁོར་ལོ་རྒྱུན་མི་འཆད་པའི་ཚུལ་ནི། ཀུན་གྱི་སྐྱབས་གནས་དམ་པ་དེ་ཉིད་ཞི་བར་གཤེགས་ཀྱང་། ཉིད་ཀྱི་སློབ་མ་རྣམས།
ཡང་སློབ་དང་། ཉིང་སློབ་སོགས་ཀྱི་དམ་པ་དེ་ཉིད་ཀྱི་འཕྲིན་ལས་སངས་རྒྱས་ཀྱི་བསྟན་པ་གནས་ཀྱི་བར་དུ་ཆུ་བོ་ཆེན་པོའི་རྒྱུན་ལྟར་སྤེལ་ཏེ་མཛད་པ་འཕྲིན་ལས་ཀྱི་འཁོར་ལོ་རྒྱུན་མི་འཆད་པ་འབྱུང་བ་འདི་ནི་རྨད་དུ་བྱུང་བའི་རྟེན་འབྲེལ་གྱི་སྒོ་བླ་ན་མེད་པར་ཤེས་པར་བྱའོ། ། དེ་ལྟར་རྡོ་རྗེ་འཆང་དངོས་ཨེ་ཝཾ་པ། ། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི། ། རྣམ་ཐར་མདོ་ཙམ་བཤད་པའི་དགེ་བ་ཡིས། ། བདག་ཅག་དཔོན་སློབ་སྒྲིབ་ཀུན་བྱང་གྱུར་ཅིག ། དེ་ལ་བརྟེན་ནས་དུས་འདིར་ཚེ་རིང་ཞིང་། ། ལྔ་ཕུང་བྲོ་ནད་དང་བྲལ་དབང་པོ་གསལ། ། བསྟན་པ་འཛིན་པའི་རིགས་བརྒྱུད་མྱུར་འབྱུང་ཞིང་། ། དེ་རྒྱུན་བསྐལ་པར་རྒྱུན་མི་འཆད་པར་ཤོག །
བདག་དང་གདུལ་བྱར་བཅས་པའི་འགྲོ་བ་རྣམས། ། ནམ་ཞིག་ཚེ་འདིའི་སྣང་བ་ནུབ་མ་ཐག ། ཀུན་ཀྱང་ལྷན་ཅིག་བདེ་བ་ཅན་སྐྱེས་ནས། ། སླར་ཡང་སྤྲུལ་པས་བསྟན་པ་རྒྱས་བྱེད་ཤོག ། ཅེས་མཁས་པའི་དབང་པོ་རྗེ་དཀོན་མཆོག་ལྷུན་གྲུབ་ཀྱི་རྣམ་པར་ཐར་པ་མདོ་ཙམ་བཤད་པ་འདི་ཡང་། ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱན་དཔལ་བཟང་པོས་རྗེ་ཉིད་ཀྱི་རྣམ་ཐར་མཐོང་བའི་ཚེ། ངོ་མཚར་བའི་མཛད་པ་རྣམས་དང་། མཁས་པའི་དབང་པོ་དེ་ཉིད་ཀྱི་གསུང་རབ་མཐའ་དག་ལ་ཐོས་བསམ་བྱས་པས། དང་འདོད་ཀྱི་དད་པ་དབང་མེད་དུ་སྐྱེས་པའི་རྐྱེན་བྱས། རྗེ་ཉིད་ཀྱི་དངོས་སློབ་ཆོས་རྗེ་བློ་གྲོས་རྒྱལ་མཚན་པས་མཛད་པའི་རྣམ་ཐར་ཆེན་མོ་ནས་བཏུས་ཏེ།
རང་ལོ་ཞེ་གཅིག་ལོན་པ་མེ་མོ་གླང་གི་ལོ་དཔལ་ས་སྐྱར་གསུང་ངག་ཚར་བདུན་པ་བཤད་དུས་ཐ་སྐར་གྱི་ཟླ་བའི་ཚེས་ཉེར་གཅིག རྗེ་བཙུན་དཀོན་མཆོག་ལྷུན་གྲུབ་དེ་ཉིད་ཟབ་མོ་ཆོས་དབྱིངས་སུ་མཉམ་པར་བཞག་པའི་དུས་དྲན་གྱི་མཆོད་པ་འབུལ་བའི་ཉིན་བཞི་ཐོག་བླ་བྲང་གི་ཡང་སྟེང་བཀྲ་ཤིས་བརྩེགས་སུ་སྦྱར་བའི་ཡི་གེ་པ་ནི་གསོ་བ་རིག་པ་དང་ཡི་གེའི་འདུ་བྱེད་ལ་མཁས་པའི་ཕུལ་དུ་ཕྱིན་པ་གདོང་དགའ་པ་བསམ་པ་དོན་ཆེན་གྱིས་བགྱིས་སོ། ། འདིས་བདག་ཅན་དཔོན་སློབ་རྣམས་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག། །། སརྦ་མངྒ་ལཾ།། །། གཅིག་ཞུས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། རྗེ་བཙུན་མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་རྣམ་པར་ཐར་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
