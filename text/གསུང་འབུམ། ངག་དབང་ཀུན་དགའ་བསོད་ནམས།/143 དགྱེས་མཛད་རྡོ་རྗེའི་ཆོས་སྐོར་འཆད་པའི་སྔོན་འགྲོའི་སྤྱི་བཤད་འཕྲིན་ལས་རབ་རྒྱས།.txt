གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༣
དགྱེས་མཛད་རྡོ་རྗེའི་ཆོས་སྐོར་འཆད་པའི་སྔོན་འགྲོའི་སྤྱི་བཤད་འཕྲིན་ལས་རབ་རྒྱས།
༄༅། །དགྱེས་མཛད་རྡོ་རྗེའི་ཆོས་སྐོར་འཆད་པའི་སྔོན་འགྲོའི་སྤྱི་བཤད་འཕྲིན་ལས་རབ་རྒྱས་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡ། འདིར་དགྱེས་མཛད་རྡོ་རྗེའི་ཆོས་སྐོར་གྱི་སྤྱི་བཤད་འཆད་པར་བྱ་བ་ལ་དོན་འདི་དག་གིས་བསྡུས་པ་ཡིན་ཏེ། བཀའ་སྲོལ་རྣམ་བཞིའི་འབྱུང་ཁུངས་ངེས་བྱས་ནས། ། དཀྱིལ་འཁོར་གྲངས་ཀྱི་བསྒྲུབ་བྱ་ངོས་བཟུང་སྟེ། ། སྦྱོར་དངོས་རྒྱས་བསྡུས་སྒོ་ནས་སྒྲུབ་བྱེད་བཤད། ། ལུང་རིགས་གཉིས་ཀྱིས་གཙོ་བོ་བསྒྲུབས་བྱས་ནས། ། དེ་ཉིད་མངོན་རྟོགས་བཅུ་བཞིའི་རྟོགས་པ་བསྐྱེད། ། རྣལ་འབྱོར་རྣམ་བཅུས་ཉམས་སུ་ལེན་པའི་ཐབས། ། སྦྱང་གཞི་སྦྱོང་ཞིང་ལམ་བྱེད་རྣམ་བཞི་ཡིས། །
ལམ་བྱེད་ཚུལ་འདི་བིརྺའི་མན་ངག་ཡིན། ། ཞེས་གསུངས་པའི་ཚིག་རྐང་དང་པོའི་དོན་ནི། རྗེ་བཙུན་ཆེན་པོས་དཀར་ཆག་ཏུ། སྙིང་པོ་དོན་གྱི་ཀྱེ་རྡོར་ནི། ། བིརྺའི་རྗེས་འབྲངས་ཌོམྦྷིའི་སྐོར། ། ཡན་ལག་མེད་ཅེས་པདྨའི་སྐོར། ། དམ་ཚིག་རྡོ་རྗེ་ནག་པོའི་སྐོར། ། གཙོ་ཆེའི་ཆོས་སྣ་སུམ་ཅུ་དགུ ། ལམ་སྐོར་དགུ་ནི་ཁྱད་པར་རོ། ། ཞེས་གསུངས་པ་ལྟར་གཙོ་ཆེའི་ཆོས་སྣ་རྣམས་རྗེ་རྡོ་རྗེ་འཆང་གིས་མཛད་པའི་བསྐྱེད་རིམ་གནད་ཀྱི་ཟླ་ཟེར་དུ་ཞིབ་ཏུ་ཕྱེ་ནས་བཤད་མོད་ཀྱང་།
རྗེ་བཙུན་གྱི་དཀར་ཆག་དང་། རྣམ་བཤད་ཉིད་ཀྱི་རྗེས་སུ་འབྲངས་ནས་སུམ་ཅུ་སོ་དགུའི་གྲངས་ཚང་ཞིང་མ་ནོར་ལ། གཞན་ནས་ཁ་སྐོང་མི་དགོས་པར་རྣམ་བཤད་ཉིད་ནས་ཐོན་པ་ཡིན་པས། དེའི་ཚུལ་བརྗོད་ན། སྤྱི་སྡོམ་ལ། ཌོམྦྷིའི་སྐོར་བཅུ་དྲུག པདྨའི་སྐོར་དགུ ནག་པོའི་སྐོར་བཅུ་བཞི་སྟེ་སུམ་ཅུ་སོ་དགུའོ། ། དེ་རྣམས་ཀྱི་དང་པོ་ལ། མི་ཐུབ་ཟླ་བའི་གཞུང་བདུན། ཌོམྦྷིའི་ལྔ།
གཞན་བཞི་སྟེ་བཅུ་དྲུག དང་པོ་ནི་བསྐྱེད་རིམ་ལ་རིགས་ལྔ་ཆར་གྱི་སྒྲུབ་ཐབས་སྟོན་པ་གུར་རིགས་བསྡུས་ཀྱི་སྒྲུབ་ཐབས། ༡ ཡབ་ཀྱི་སྒྲུབ་ཐབས་ཡན་ལག་དྲུག་པ། ༢ དཀྱིལ་ཆོག་བཟང་པོ་ཡོངས་བཟུང་། ༣ ཡུམ་གྱི་སྒྲུབ་ཐབས། ༤ གཏོར་ཆོག ༥ རྫོགས་རིམ་གཏུམ་མོའི་འགྲེལ་ཆུང་། ༦ དེ་རྣམས་ཀྱི་རྒྱབ་རྟེན་དུ་དཀའ་འགྲེལ་ཀུ་མུ་ཏི། ༧ རྣམས་ཏེ་བདུན་ནོ། ། གཉིས་པ་ནི།
བདག་མེད་མའི་སྒྲུབ་ཐབས་བདུད་རྩི་འོད། ༨ ལྷན་ཅིག་སྐྱེས་གྲུབ། ༩ ཚོགས་་་་་་རྗེ་བཙུན་གྱི་ཚོགས་ཀྱི་འཁོར་ལོ་ཞེས་པ་ལས་གཞན་མི་འབྱུང་། རྣམ་བཤད་དུ། ཚོགས་ཀྱི་འཁོར་ལོ་འདུ་བ་སྒྲོག་པ་དང་བཅས་པ་ཞེས་གསུངས་ཀྱང་རྒྱ་གཞུང་དུ་སོ་སོར་ཡོད་ཅིང་འོག་མ་བསོད་སྙོམས་པ་པྲཛྙཱ་ཤྲཱི་ཛྙཱ་ནས་བསྡུས་ཞེས་པ་ཡོད་པས་འདི་ཉིད་དགོངས་པ་ཡིན་ནོ། ཀྱི་འཁོར་ལོ། ༡༠ འདུ་བ་སྒྲོག་པ། ༡༡ དེ་ཉིད་བཅུ་པ་སྟེ། ༡༢ ཌོམྦྷི་པའི་གཞུང་ལྔ། གསུམ་པ་ནི།
སྐུ་རྡོ་རྗེ་ལྷ་དགུའི་མངོན་རྟོགས་ཕྱག་གཉིས་པའི་སྒྲུབ་ཐབས་ཞེས་བྱ་བ་ཨ་ལ་ལ་བཛྲ་གྱིས་མཛད་པ། ༡༣ སྐུ་རྡོ་རྗེ་དཔའ་བོ་གཅིག་པའི་མངོན་རྟོགས་དྲན་པ་གཅིག་པ་གརྦ་རི་བས་མཛད་པ། ༡༤ བདག་མེད་མའི་སྒྲུབ་ཐབས་བསོད་སྙོམས་་་་་་སྒྲ་གཅན་འཛིན་དཔལ་ཟེར། པས་མཛད་པ། ༡༥ རིན་ཆེན་འབར་བ་དཔའ་བོ་རྡོ་རྗེས་མཛད་པ་༡༦ བཞི་སྟེ་བཅུ་དྲུག་གོ ། པདྨའི་སྐོར་དགུ་ལ། སྒྲུབ་ཐབས་མཚོ་སྐྱེས། ༡༧ དཀྱིལ་ཆོག་ནས་གླིང་མ། ༡༨ རྫོགས་རིམ་མར་མེའི་རྩེ་མོ་ལྟ་བུ། ༡༩ ཚོགས་འཁོར་དམ་ཚིག་ལྔ་པ།
༢༠ སྦྱིན་སྲེག ༢༡ བསྟོད་པ་ཉི་ཤུ་པ། ༢༢ དེ་དག་གི་རྒྱབ་རྟེན་དུ་འགྲེལ་པ་པདྨ་ཅན་༢༣ ཏེ་གཞུང་བདུན། དེའི་སློབ་མ་ཨིནྟྲ་བྷུ་ཏིས་སམྦུ་ཊིའི་འགྲེལ་པ་ཡང་དག་པའི་ལྟ་བའི་དྲན་པའི་སྣང་བ་དང་། ༢༤ གུར་གྱི་དཀའ་འགྲེལ་ཞལ་ནས་བརྒྱུད་པ་༢༥ གཉིས་ཏེ་དགུའོ། ། དམ་ཚིག་རྡོ་རྗེའི་སྐོར་ལ། ལྷ་དགུའི་སྒྲུབ་ཐབས་དེ་ཉིད་སྣང་བ། ༢༦ དཀྱིལ་ཆོག་གཞུང་འགྲེལ། ༢༧ ཞལ་བརྒྱད་ཕྱག་བཅུ་དྲུག་པ་དཔའ་གཅིག ༢༨ འདིར་རྣམ་བཤད་ལས།
ཡབ་རྐྱང་གི་སྒྲུབ་ཐབས་ཞེས་དང་། ཡུམ་རྐྱང་གི་སྒྲུབ་ཐབས་ཞེས་པ་ལས་གཅིག་དང་གཉིས་ཀྱི་གསལ་ཁ་མི་འབྱུང་ཡང་། རྗེ་བཙུན་ཉིད་ཀྱིས་འདི་ལྟར་བཤད་པ་དང་། རྒྱ་གཞུང་ཡང་ཡོད་པས་ལེགས་པ་ཡིན་ནོ། །་་་་་ ཕྱག་གཉིས་པ་དཔའ་གཅིག ༢༩ ཡུམ་གྱི་སྒྲུབ་ཐབས་གཉིས་རྣམ་བཤད་དུ་ཡུམ་གྱི་སྒྲུབ་ཐབས་མིན་པ་མ་བཤད་ནའང་། རྗེ་བཙུན་ཉིད་ཀྱིས་གཉིས་ཞེས་གསུངས་པ་དང་། རྒྱ་གཞུང་ཡང་གཉིས་འདུག་གོ ༣༠ ༣༡ ། རྫོགས་རིམ་གྱི་གཞུང་།
༣༢ ཚོགས་འཁོར། ༣༣ སྦྱིན་སྲེག ༣༤ རོ་སྲེག ༣༥ རབ་གནས། ༣༦ མཆོད་རྟེན་གྱི་ཆོ་ག ༣༧ གཤིན་གྱི་ཆོ་ག ༣༨ དེ་རྣམས་ཀྱི་རྒྱབ་རྟེན་དུ་འགྲེལ་པ་རྣལ་འབྱོར་རིན་པོ་ཆེའི་སྦྱོར་ཕྲེང་༣༩ སྟེ་བཅུ་བཞི། དེ་ལྟར་ན་སུམ་ཅུ་སོ་དགུའོ། ། འདི་ནི་གནད་ཀྱི་ཟླ་ཟེར་འབའ་ཞིག་གི་ནང་ནས་སུམ་ཅུ་སོ་དགུ་པོ་ཚང་བ་ཡིན་ཞིང་། གཞན་ཁ་སྐོང་མི་དགོས་པའི་རྨད་དུ་བྱུང་བའི་ལེགས་བཤད་ཡིན་ནོ། །
དེ་དག་གི་སྡོམ་ནི། རིགས་བསྡུས་སྒྲུབ་ཐབས་ཡབ་ཀྱི་སྒྲུབ་ཐབས་དང་། ། དཀྱིལ་ཆོག་ཡོངས་བཟུང་ཡུམ་གྱི་སྒྲུབ་ཐབས་དང་། ། གཏོར་ཆོག་གཏུམ་མོའི་འགྲེལ་ཆུང་ཀུ་མུ་ཏི། ། དེ་རྣམས་མི་ཐུབ་ཟླ་བའི་གཞུང་བདུན་ཡིན། ། སྒྲུབ་ཐབས་བདུད་རྩི་འོད་དང་ལྷན་སྐྱེས་གྲུབ། ། ཚོགས་འཁོར་འདུ་བ་སྒྲོག་པ་དེ་ཉིད་བཅུ། ། དེ་རྣམས་ཌོམྦྷི་བ་ཡི་གཞུང་ལྔ་ཡིན། ། སྐུ་ཡི་རྡོ་རྗེ་ལྷ་དགུའི་སྒྲུབ་ཐབས་དང་། ། མངོན་རྟོགས་དྲན་གཅིག་བདག་མེད་སྒྲུབ་པའི་ཐབས། །
རིན་ཆེན་འབར་རྣམས་་་་་་རིམ་པ་བཞིན། ཨ་ལ་བཛྲ་དང་། ། གརྦྷ་རི་དང་སློབ་དཔོན་བསོད་སྙོམས་པ། ། དཔའ་བོ་རྡོ་རྗེས་མཛད་པའི་གཞུང་བཞི་ཡིན། ། སྒྲུབ་ཐབས་མཚོ་སྐྱེས་དཀྱིལ་ཆོག་ནས་གླིང་མ། ། མར་མེའི་རྩེ་མོ་ཚོགས་འཁོར་དམ་ཚིག་ལྔ། ། སྦྱིན་སྲེག་བསྟོད་པ་འགྲེལ་པ་པདྨ་ཅན། ། དེ་རྣམས་པདྨའི་སྐོར་གྱི་གཞུང་བདུན་ཏེ། ། དེ་སྟེང་ཨིནྡྲ་བྷུ་ཏིའི་འགྲེལ་པ་དང་། ། གུར་གྱི་དཀའ་འགྲེལ་ཞལ་ནས་བརྒྱུད་པ་གཉིས། །
བསྣན་པས་པདྨའི་སྐོར་དགུར་འགྱུར་བ་ཡིན། ། ལྷ་དགུའི་སྒྲུབ་ཐབས་དཀྱིལ་ཆོག་གཞུང་འགྲེལ་དང་། ། ཞལ་བརྒྱད་པ་དང་ཕྱག་གཉིས་དཔའ་གཅིག་དང་། ། རྒྱུན་གྱི་སྒྲུབ་ཐབས་གཉིས་དང་རྫོགས་རིམ་གཞུང་། ། ཚོགས་འཁོར་སྦྱིན་སྲེག་རོ་སྲེག་རབ་གནས་དང་། ། རབ་གནས་མཆོད་རྟེན་ཆོ་ག་གཤིན་ཆོག་དང་། ། འགྲེལ་པ་རྣལ་འབྱོར་རིན་ཆེན་སྦྱོར་ཕྲེང་སྟེ། ། དེ་རྣམས་ནག་པོའི་སྐོར་གྱི་ཆོས་བཅུ་བཞི ། དེ་ཕྱིར་ཌོམྦྷིའི་སྐོར་གྱི་ཆོས་བཅུ་དྲུག ། པདྨའི་སྐོར་དགུ་ནག་པོའི་བཅུ་བཞི་སྟེ། །
ཡོངས་བསྡོམས་སུམ་ཅུ་དགུ་སྟེ་འཁྲུལ་པ་མེད། ། ཅེས་བྱ་བར་རྟོགས་པར་བྱའོ། ། དེ་དག་ནི་རྗེ་བཙུན་ས་སྐྱ་པ་ཆེན་པོ་ལ་ཀྱཻ་རྡོ་རྗེའི་བཀའ་སྲོལ་བཞུགས་པ་ལ། གཞུང་འགྲེལ་ལ་བརྟེན་པ་གསུམ་དང་། མན་ངག་ལ་བརྟེན་པ་གཅིག་སྟེ་བཞི་ཡོད་པའི། སྲོལ་དང་པོ་གསུམ་གྱི་སློབ་དཔོན་རྗེས་འབྲངས་དང་བཅས་པས་བཀྲལ་པའི་ཆོས་སྣའི་གྲངས་རྣམས་བཀོད་པ་ཡིན་ལ། བཀའ་སྲོལ་ཕྱི་མ་རྣལ་འབྱོར་དབང་ཕྱུག་ནས་རྗེ་ས་ཆེན་གྱི་བར་སྙན་བརྒྱུད་དུ་བཞུགས་པ། རྗེ་བཙུན་གོང་མ་རྣམས་ཀྱིས་ཕྱིས་ཀྱི་གདུལ་བྱ་སྙན་བརྒྱུད་འཛིན་པར་འདོད་པ་རྣམས་ཀྱི་དོན་དང་། མན་ངག་ཉམས་ཀྱིས་དོགས་པར་དགོངས་ནས་ཡིག་ཆར་བཏབ་པའི་རྐང་གྲངས་ལ་རྒྱུད་འཆད་པ་སོགས་ཀྱི་ཆོས་སྣའི་རྐང་གྲངས་དང་། མན་ངག་ཉམས་ལེན་ལ་དགོས་པའི་ཆོས་སྣའི་རྐང་གྲངས་གཉིས་ལས།
དང་པོ་ལ་རྒྱུད་སྤྱི་དང་སོ་སོ་ལ་དགོས་པའི་ཆོས་སྣ་བཅུ་གསུམ། རྡོ་རྗེ་ཐེག་པ་སྤྱི་དང་འདིའི་རྣལ་འབྱོར་པ་ལ་དགོས་པའི་ཆོས་སྣ་བཅུ་བཞི། སྦས་པའི་རྣལ་འབྱོར་པ་ལ་དགོས་པའི་ཧེ་རུ་ཀའི་ཆས་ཀྱི་ངོས་འཛིན་ནོ། ། དང་པོ་ནི། རྗེ་བཙུན་གྱིས། རྒྱུད་སྡེའི་དུམ་བུ་རྣམ་གཞག་མངོན་རྟོགས་དང་། ། སྟོང་ཐུན་རྣམས་ཀྱི་དོན་བསྡུས་བསྟོད་པ་གཉིས། ། བདག་མེད་བསྟོད་པའི་རྣམ་འགྲེལ་དང་བཅས་པ། ། ཀུན་ཏུ་དགོས་པའི་གཞུང་བདུན་འཐོར་མི་བྱ། ། ཞེས་སོ། །
རྒྱུད་སོ་སོ་ལ་དགོས་པ་ནི། རྒྱུད་དོན་སོ་སོའི་རྣམ་འགྲེལ་དོན་བསྡུས་བཅས། ། གང་ལ་གང་དགོས་དེ་དེ་བླང་བྱ་སྟེ། ། དེ་ལྟར་བཅུ་གསུམ་ལེགས་པར་རབ་བལྟས་ནས། ། རྣམ་པར་ཕྱེ་བས་རྒྱུད་གསུམ་ཤེས་པར་འགྱུར། ། ཞེས་སོ། ། གཉིས་པ་ནི། སྨིན་བྱེད་ལྟུང་བའི་རྣམ་བཤད་སྒྲུབ་ཐབས་བཞི། ། རབ་གནས་སྦྱིན་སྲེག་ཚོགས་ཀྱི་ཆོ་གར་བཅས། ། རྡོ་རྗེ་དྲིལ་བུ་བགྲང་ཕྲེང་དགང་བླུག་དང་། །
ཐ་མའི་ཆོ་ག་མཆོད་རྟེན་བསྒྲུབ་པ་སྟེ། ། དེ་ལྟར་བཅུ་བཞི་དང་པོའི་ལས་ཅན་ནས། ། བརྩམས་ཏེ་གང་ཟག་ཀུན་གྱིས་བཟུང་བར་བྱ། ། ཞེས་སོ། ། གསུམ་པ་ནི། ལུས་རྒྱན་བཏུང་བའི་སྣོད་དང་གཟུང་བྱའི་རྫས། ། རོལ་མོའི་ཆོ་ག་བསམ་གཏན་བགོ་བའི་གོས། ། འདི་དག་ཧེ་རུ་ཀ་དཔལ་ཆས་དྲུག་སྟེ། ། རྣམ་པར་ཕྱེ་ན་བཅུ་བཞིར་འགྱུར་བ་ཡིན། ། ཞེས་གསུངས་པ་ལྟར་རོ། །
གཉིས་པ་མན་ངག་ཉམས་ལེན་ལ་དགོས་པའི་ཆོས་སྣ་ནི།་་་་་ གསུང་ངག་གླེགས་བམ་དུ་བཞུགས་པ་རྣམས་འདི་ནས་དེ་དག་བརྗོད་བདེ་བའི་ཕྱིར། ཚིགས་བཅད་དུ་བྱས་པ་ནི་འདི་ལྟ་སྟེ། རྡོ་རྗེའི་ཚིག་གི་རྣམ་འགྲེལ་སྙེག་མ་དང་། ། གསལ་བྱེད་ཀུན་གཞི་རྒྱུ་རྒྱུད་གདན་སོགས་དང་། ། ལུས་དཀྱིལ་འཆི་བླུ་བུམ་དབང་འདའ་ཁ་མ། ། ཐིག་ལེའི་རྣལ་འབྱོར་ཕྱག་རྒྱའི་མཚན་ཉིད་དང་། ། བཞི་པའི་འདའ་ཁ་བར་དོའི་གདམས་ངག་དང་། ། ལམ་དབང་ཚད་མ་བཞི་དང་གདམས་ངག་དྲུག ། རྟེན་འབྲེལ་ལྔ་དང་གྲིབ་སེལ་ཡི་གེ་གཉིས། །
ཐིག་ལེའི་བསྲུང་བ་ཡིག་བརྒྱའི་འདོན་ཐབས་དང་། ། རླུང་སྦྱོར་བྷ་གའི་ཡི་གེ་འཁོར་བཞི་བརྒྱ། ། དབང་ཕྱུག་དོན་བརྒྱད་ས་ཕྱེད་མངོན་རྟོགས་དང་། ། དོན་བསྡུས་མ་སྟེ་ཉི་ཤུ་རྩ་བཞི་ནི། ། རྩ་བ་ཉིད་ཀྱི་སྟེང་དུ་བཤད་བྱའོ། ། དེ་དག་ལས་འཕྲོས་གུད་དུ་གསུངས་པའི་ཆོས། ། འཁོར་འདས་དབྱེར་མེད་དབང་བཞི་མན་ངག་གནད། ། མཆོག་དབང་བསྐུར་ཚུལ་བསྐྱེད་རིམ་བསྡུས་པ་དང་། ། རིལ་བུའི་སྒྲུབ་ཐབས་ཡུམ་གྱི་བྱིན་རླབས་དང་། ། གེགས་སེལ་བཞི་དང་དབང་ཆུ་སྒྲུབ་ཐབས་གསུམ། །
རྩ་ལྟུང་འཁྲུལ་སྤོང་ཚོགས་འཁོར་སྦྱིན་སྲེག་སྟེ། ། འཕྲོས་ཏེ་གསུངས་པའི་ཆོས་སྣ་བཅུ་བདུན་ལས། ། ཕྱི་མ་བདུན་པོ་ལོགས་སུ་བཞག་ཀྱང་རུང་། ། འབྲིང་བསྡུས་ལམ་གཉིས་གཞུང་ཤིང་ཆེན་པོ་བཞི། ། རྟོགས་བསྐྱེད་ཆོས་ལྔ་ལམ་ཟབ་བླ་མ་དང་། ། ལུང་སྦྱོར་བཞི་དང་བརྒྱུད་པའི་ལོ་རྒྱུས་གཉིས། ། མན་ངག་ཕྲ་མོ་བཅས་པ་དྲུག་ཅུའོ། ། ཞེས་པ་ལྟར་རོ། ། དེ་དང་ཚད་མ་བཞི་སྦྱར་བའི་ཚུལ་ནི། གོ་བདེ་བའི་ངག་གིས་བརྗོད་ན།
བླ་མ་ཚད་མ་རྒྱ་བོད་རྣམ་ཐར་གཉིས། ། ཉམས་མྱོང་ཚད་མ་ཁྲིད་ཀྱི་གཞུང་ཤིང་བཞི། ། རྟོགས་བསྐྱེད་ཆོས་ལྔ་གེགས་སེལ་ཡི་གེ་བཞི། ། གཞུང་ཤིང་དང་པོར་སྦྱར་བྱའི་ཆོས་བཅུ་གསུམ། ། འབྲིང་བསྡུས་ལམ་གཉིས་ལམ་ཟབ་བླ་མ་སྟེ། ། ཉི་ཤུ་རྩ་དགུ་ཉམས་སུ་བླང་བྱའི་ཆོས། ། སྙག་མ་གསལ་བྱེད་ཉེར་གཉིས་དོན་བསྡུས་མ། ། ཉི་ཤུ་རྩ་བཞི་བསྟན་བཅོས་ཚད་མའི་སྐོར། ། ལུང་གི་ཚད་མ་ལུང་སྦྱོར་རྣམ་བཞི་སྟེ། ། མན་ངག་ཕྲ་མོ་ཀུན་ལས་ཕན་འདོགས་བྱེད། །
ཅེས་སོ། ། ཡབ་ཡུམ་གྱི་སྒྲུབ་ཐབས་གསུམ། དབང་ཆུ། ཚོགས་འཁོར། སྦྱིན་སྲེག རྩ་ལྟུང་འཁྲུལ་སྤོང་སྟེ་བདུན་ནི་མན་ངག་དང་། རྒྱུད་གཉིས་ཀའི་ཐུན་མོང་དུ་དགོས་སོ། ། མན་ངག་ཕྲ་མོ་ནི་་་་་་ལམ་འབྲས་པོ་ཏི་དམར་ཆུང་དུ་བཞུགས་པ་རྣམས་ཡིན་པས། དེའི་རྣམ་གྲངས་རྣམས་ཚིགས་བཅད་ཀྱི་སྒོ་ནས་བསྟན་ན་འདི་ཡིན་ཏེ། བླ་མ་ཚད་མ་བརྒྱུད་པའི་གསོལ་འདེབས་དང་། །
དེ་ཡི་ཁ་སྐོང་ས་བིར་ལོ་རྒྱུས་སོ། ། ཉམས་མྱོང་ཚད་མ་བྲ་སྟོན་ཞུ་ལན་དང་། ། སྤྱན་གྱི་རྣལ་འབྱོར་ཨཥྚའི་བཟླས་ལུང་དང་། ། གཞི་བཤད་བདུད་རྩིའི་རིལ་བུའི་སྒྲུབ་ཐབས་དང་། ། དབང་གི་རབ་དབྱེ་སྒ་སྟོན་སྤྲིངས་ཡིག་དང་། ། མཎྜལ་གསུམ་དང་དེ་ཡི་ཁ་སྐོང་དང་། ། ལུས་སྦྱོང་ལུས་གནད་ཡུམ་གྱི་བྱིན་རླབས་དང་། ། གཏུམ་མོ་འཁོར་ལོ་བཞི་དང་ཙཎྚ་ལི། ། ཉི་ཤུ་རྩ་དགུ་བར་ཆད་གསུམ་སེལ་དང་། ། ཉམས་ཆུང་ཉམས་ཆེན་རླུང་རེང་བཅོས་པ་དང་། །
གསང་བདུན་གླེང་གཞི་ལུས་འཁྲུགས་སེལ་བ་དང་། ། བཀའ་རྒྱ་གསལ་བྱེད་འཕྲིན་ལས་སོ་གཉིས་དང་། ། དེ་ཡི་ཞལ་ཤེས་ངོ་སྤྲོད་རྩ་འགྲེལ་དང་། ། བརྡ་དོན་རྩ་འགྲེལ་དེ་ཡི་ཟིན་བྲིས་སོ། ། བསྟན་བཅོས་ཚད་མ་གནད་དུ་ཆེ་བ་དྲུག ། རྟེན་འབྲེལ་ལྔ་དང་ལམ་བསྡུས་ཕྱག་རྒྱ་ཆེ། ། འཁོར་བཞི་ཚོགས་སྦྱོར་ལམ་བསྡུས་བཤད་པ་དང་། ། སྒྲུབ་པ་ལུང་སྦྱིན་གསང་བཅུའི་རྒྱས་གདབ་པའོ། ། ལུང་གི་ཚད་མ་ལམ་ཟབ་རིན་འབྱུང་དང་། ། སྦས་བཤད་གཉིས་དང་འཁྲུལ་འཁོར་རྩ་འགྲེལ་དང་། །
གྲུབ་ཕྲ་རྩ་འགྲེལ་དེ་ཡི་གསལ་བྱེད་དང་། ། བིར་སྲུང་གསུམ་དང་དེ་ཡི་བྱིན་རླབས་དང་། ། རྣམ་འཇོམས་བིརྺའི་ལུགས་ཀྱི་བྱིན་རླབས་དང་། ། གཟུངས་ཀྱི་མཆན་བུ་གསལ་བྱེད་དེའི་ལག་ལེན། ། མན་ངག་ཟུར་བ་ཚར་གསུམ་ཁུག་པ་དང་། ། ཡིག་བརྒྱའི་མན་ངག་སྒོ་དྲུག་ཆོས་འབྲེལ་དང་། ། རྗེ་བཙུན་ཀུན་དགའ་བཟང་པོ་ཡབ་སྲས་ཀྱིས། ། མཛད་པའི་མན་ངག་བསམ་གྱིས་མི་ཁྱབ་པ། ། བཞུགས་པའི་གླེགས་བམ་དམར་ཆུང་འདི་ཉིད་དོ། ། ཞེས་པ་ལྟར་རྟོགས་པར་བྱའོ། །
དེ་རྣམས་ཀྱི་བཀའ་སྲོལ་རྣམ་བཞིའི་འབྱུང་ཁུངས་ངེས་པར་བྱ་བའི་དོན་བཤད་ཟིན་ནས། སྤྱི་དོན་གཉིས་པ་དཀྱིལ་འཁོར་གྲངས་ཀྱི་བསྒྲུབ་བྱ་ངོས་བཟུང་བ་ནི། རྒྱུད་གསུམ་ནས་བསྒྲུབ་བྱའི་དཀྱིལ་འཁོར་དེ་ལ་གྲངས་དུ་ཞིག་གསུངས་ན། འདི་ལ་མཆོག་བསྒྲུབ་པའི་དཀྱིལ་འཁོར་དང་། ཐུན་མོང་བསྒྲུབ་པ་གཉིས་ལས། དང་པོ་མཆོག་བསྒྲུབ་པ་ནི། མཆོག་གི་དངོས་གྲུབ་བསྒྲུབ་པ་རྩ་རྒྱུད་ལས། ། སྐུ་གསུང་ཐུགས་དང་སྙིང་པོ་ཀྱཻ་རྡོ་རྗེ། ། ཡུམ་དང་རྒྱུ་ཡི་རྡོ་རྗེ་འཆང་སྟེ་དྲུག ། རྡོ་རྗེ་གུར་ལས་རིགས་རྐྱང་རྒྱས་པ་ལྔ། །
རིགས་བསྡུས་རྒྱས་པ་ལྔ་དང་བསྡུས་པ་ལྔ། ། མི་བསྐྱོད་ཧེ་རུ་ཀ་གསུམ་ཡུམ་གྱི་གཉིས། ། དངོས་བསྟན་ཉི་ཤུ་ཡོད་ཀྱང་མན་ངག་གི ། རིགས་གཞན་བཞི་ལའང་སྐུ་གསུང་ཐུགས་སྦྱར་བས། ། རིགས་ལྔ་རེ་རེའང་བཞི་བཞི་ཉི་ཤུ་སྟེ། ། རིགས་རྐྱང་རྒྱས་པའི་དཀྱིལ་འཁོར་ཉི་ཤུ་དང་། ། རིགས་བསྡུས་རྒྱས་བསྡུས་ཉི་ཤུ་ཉི་ཤུ་ལ། ། ཡུམ་གྱི་དཀྱིལ་འཁོར་གཉིས་བསྟན་དྲུག་ཅུ་གཉིས། ། ཡང་ན་རིགས་བསྡུས་རྒྱས་བསྡུས་གཉིས་ཡོད་ལྟར། ། རིགས་རྐྱང་ལ་ཡང་རྒྱས་བསྡུས་གཉིས་སྦྱར་བས། །
བརྒྱད་ཅུ་རྩ་གཉིས་འབྱུང་བ་གུར་རྒྱན་ལུགས། ། ཁ་སྦྱོར་རྒྱུད་ལས་དགྱེས་པ་རྡོ་རྗེ་བཞི། ། ཡེ་ཤེས་མཁའ་འགྲོ་རྡོ་རྗེ་བདག་མེད་མ། ། རྡོ་རྗེ་དབྱིངས་དང་དྲག་པོ་གདན་བཅས་ཏེ། ། དངོས་སུ་བསྟན་པའི་དཀྱིལ་འཁོར་བརྒྱད་འབྱུང་ལ། ། རྡོ་རྗེ་དབྱིངས་ལ་གཙོ་བོ་འཕོ་བ་ཡི། ། གནད་ཀྱི་རིགས་བསྡུས་ལྔ་སྟེ་བཅུ་གཉིས་སོ། ། ཞེས་དང་། དེ་ལྟར་མན་ངག་ལུགས་ཀྱི་གསུང་བགྲོས་ནི། ། གཙོར་བྱས་དགྱེས་པ་རྡོ་རྗེའི་རྒྱུད་གསུམ་ནས། །
བཤད་པའི་མཆོག་བསྒྲུབ་དཀྱིལ་འཁོར་བརྒྱ་ཕྲག་གཅིག ། འབྱུང་བ་འདི་ནི་འཁྲུལ་ཟད་གོང་མའི་ལུགས། ། ཞེས་པ་ལྟར་རོ། ། གཉིས་པ་ཐུན་མོང་སྒྲུབ་པ་ནི། གཞུང་འགྲེལ་ལྟར་ན་རྩ་བཤད་གསུམ་ཀ་ནས། ། འབྱུང་བའི་སྐུ་གསུང་ཐུགས་ཀྱི་དཀྱིལ་འཁོར་རྣམས། ། དང་པོའི་ལས་པས་བསྒོམ་བྱའི་རྣལ་འབྱོར་རེ། ། ཐུན་མོང་བསྒྲུབ་པ་ཙམ་དུ་བཞེད་པའང་ཡོད། ། ལས་རྒྱས་སྒྲུབ་པའི་ལྷ་ཡི་རྣལ་འབྱོར་ནི། ། རྣལ་འབྱོར་གང་ལ་རྣམ་དག་མ་གསུངས་པས། །
ཐ་མལ་སྣང་ཞེན་རྟོག་པ་མི་སྦྱོང་ཡང་། ། ཞི་རྒྱས་ལ་སོགས་བསྒྲུབ་པའི་ལྷའི་རྣལ་འབྱོར། ། ཉིད་ཡིན་རྩ་བའི་རྒྱུད་ལས་རྡོ་རྗེ་མ། ། དཀར་མོ་ཆུ་མ་རྡོ་རྗེ་མཁའ་འགྲོ་མ། ། བདག་མེད་མ་དང་མཁའ་སྤྱོད་ས་སྤྱོད་མ། ། རིག་བྱེད་མ་སྟེ་རྣམ་པ་བརྒྱད་ཡོད་དོ། ། གུར་ལས་འབྱུང་པོ་འདུལ་བ་སྟོབས་པོ་ཆེ། ། ཁྲོ་བཅུ་སོ་སོ་རྡོ་རྗེ་སྒྲོལ་མ་དང་། ། ཤེར་ཕྱིན་དཀར་མོ་དང་ནི་ཁྲོ་བཅུ་སྤྱི། ། རྡོ་རྗེ་ལུས་མེད་ཀུ་རུ་ཀུལླེ་དང་། །
འཇིག་རྟེན་དབང་ཕྱུག་འཇམ་དབྱངས་གཤིན་རྗེ་གཤེད། ། ཧཱུྃ་མཛད་སྒྲོལ་མ་འོད་ཟེར་ཅན་ཙུནྡ། ། ནོར་རྒྱུན་མ་དང་སྨུགས་འཛིན་སོ་འབྲངས་དང་། ། ནག་པོ་ཆེན་པོ་དང་བཅས་ཉི་ཤུ་བརྒྱད། ། ཁ་སྦྱོར་རྒྱུད་ལས་སྒྲོལ་མ་རིག་བྱེད་མ། ། ཤེས་ཕྱིན་དཀར་མོ་རིགས་བཞི་ཡུམ་བཞི་དང་། ། མཆོག་བསྒྲུབ་སྒྲོལ་མ་འཇིགས་བྱེད་འོད་ཟེར་ཅན། ། རི་ཁྲོད་ལོ་མ་ཅན་དང་བདེ་མཆོག་དང་། ། རྡོ་རྗེ་མཁའ་འགྲོ་གཤིན་རྗེ་གཤེད་རྟ་མགྲིན། ། མི་གཡོ་བ་དང་སྟོབས་ཆེན་རྣམ་སྣང་དང་། །
མཁའ་ལྡིང་དབང་གི་སྒྲོལ་མ་དཔལ་མཆོག་དང་། ། ཀུ་རུ་ཀུལླེ་ཉི་ཟླ་བཟུང་བ་དང་། ། སྡེ་ཞིག་པ་དང་ལྷ་དགས་ཆར་དབབ་བཅད། ། ཡེ་ཤེས་མཁའ་འགྲོ་རྣལ་འབྱོར་ནམ་མཁའ་སྟེ། ། ཐུན་མོང་སྒྲུབ་པ་གཙོར་གྱུར་སུམ་ཅུའོ། ། ཞེས་གསུངས་པ་ལྟར་རོ། ། སྤྱི་དོན་གསུམ་པ་སྦྱོར་དངོས་རྒྱས་བསྡུས་སྒོ་ནས་སྒྲུབ་བྱེད་བཤད་པ་ནི་གོང་དུ་བཤད་པའི་ལྷའི་རྣལ་འབྱོར་དེ་དག་སྒྲུབ་པར་བྱེད་པའི་མངོན་རྟོགས་ཇི་ལྟར་ཡིན་ཞེ་ན། འདི་ལ་སྔོན་འགྲོ ། དངོས་གཞི། རྗེས་གསུམ་ལས།
དང་པོ་ལ་རྒྱས་པ། འབྲིང་པོ། བསྡུས་པ་གསུམ་གྱིས། དང་པོ་བསོད་ནམས་ཀྱི་ཚོགས་བསག་པ། ཡེ་ཤེས་ཀྱི་ཚོགས་བསག་པ། བསྲུང་བའི་འཁོར་ལོ་བསྒོམ་པའོ། ། བསོད་ནམས་ཚོགས་བསག་ལ་ཡང་ནང་གསེས་ཀྱིས་དབྱེ་ན། བསྡུས་པ་ཚད་མེད་བཞི། དེ་བས་ཅུང་ཟད་རྒྱས་པ་ཚོགས་ཞིང་སྤྱན་དྲངས་ནས་མཆོད་པ། དེ་བས་རྒྱས་པ་ཡན་ལག་བདུན་པ།
དེ་བས་རྒྱས་པ་རིགས་ལྔའི་སྡོམ་བཟུང་སྟེ་ཚང་མ་བྱ་བ་རྒྱས་པའོ། ། གཉིས་པ་འབྲིང་པོ་ནི། སྲུང་འཁོར་མི་སྒོམ་པར་ཚོགས་གཉིས་བསག་པ་རྒྱས་པར་བྱའོ། ། གསུམ་པ་བསྡུས་པ་ནི། བསོད་ནམས་ཚོགས་བསག ཚད་མེད་བཞི་ཙམ་ལ་བསྡུས་ནས། ཡེ་ཤེས་ཚོགས་བསག་ལ་འཇུག་པའོ། ། སྔོན་འགྲོ་བསྡུས་པ་འདི། ལས་རྒྱས་བསྒྲུབ་པ་ལ་བྱའི། མཆོག་བསྒྲུབ་པ་ལ་མི་འཇུག་པ་སློབ་དཔོན་རིན་པོ་ཆེས་གསུངས་ལ།
རྗེ་བཙུན་གྱིས་འཇུག་པར་གསུངས་སོ། ། གཉིས་པ་དངོས་གཞི་ལ་གསུམ་སྟེ། བསྐྱེད་ཆོག་ཡོངས་སུ་རྫོགས་པ་རྒྱས་པ་དང་། འབྲིང་དང་། བསྡུས་པའོ། ། དང་པོ་ལ། འཆིང་བྱེད་ཀྱི་མངོན་རྟོགས་ངོས་བཟུང་བ། དེ་རྒྱུད་གསུམ་གྱི་དཀྱིལ་འཁོར་གང་ལ་སྦྱོར་བའོ། ། དང་པོ་ལ་སམྦུ་ཌི་དང་། རྡོ་རྗེ་རྩེ་མོའི་དགོངས་པ་ལྟར་ཏིང་ངེ་འཛིན་གསུམ་གྱིས་འཆིང་བ།
རྡོ་རྗེ་གུར་གྱི་དགོངས་པ་ལྟར་ཡན་ལག་དྲུག་གིས་འཆིང་བ། རྩ་རྒྱུད་གསང་འདུས་ཀྱི་དགོངས་པ་ལྟར་བསྙེན་སྒྲུབ་ཡན་ལག་བཞིས་འཆིང་བའོ། ། དང་པོ་ནི། གཙོ་བོར་བསྐྱེད་པ་དང་པོ་སྦྱོར་བ་དང་། ། མཆོད་རྟེན་ཡན་ཆད་དཀྱིལ་འཁོར་རྒྱལ་མཆོག་སྟེ། ། ཕྲ་ཐིག་ལ་སོགས་ལྷག་མ་ལས་རྒྱལ་མཆོག ། སྐུ་གསུམ་ལམ་བྱེད་ཏིང་འཛིན་གསུམ་གྱི་འཆིང་། ། ཞེས་གསུངས་པ་ལྟར་རོ། ། གཉིས་པ་ནི། གཞལ་མེད་ཁང་བསྐྱེད་རྣམ་པར་སྣང་མཛད་སྐུ། །
རྗེས་ཆགས་རྡོར་སེམས་ངོ་བོ་སྒྲུབ་ཐབས་གཙོ། ། སེམས་ཉིད་དག་བྱེད་དབང་བསྐུར་མི་བསྐྱོད་ཐུགས། ། བདུད་རྩི་མགྲིན་པར་མྱང་ཕྱིར་དཔག་མེད་གསུང་། ། མཆོད་པ་སངས་རྒྱས་འཕྲིན་ལས་དོན་ཡོད་གྲུབ། ། བསྟོད་པ་ཡོན་ཏན་ངོ་བོ་རིན་ཆེན་འབྱུང་། ། རྒྱལ་བ་རིགས་དྲུག་སྒྲུབ་ཐབས་ཡན་ལག་དྲུག ། ཅེས་གསུངས་པ་ལྟར་རོ། ། གསུམ་པ་ནི། ལྷ་སྐྱེད་བསྙེན་པའི་ཡན་ལག་སྐུ་རྡོ་རྗེ། ། བྱིན་རླབས་ཉེར་སྒྲུབ་ཡན་ལག་གསུང་རྡོ་རྗེ། །
དགུག་གཞུག་སྒྲུབ་པའི་ཡན་ལག་ཐུགས་རྡོ་རྗེ། ། རྒྱས་འདེབས་སྒྲུབ་ཆེན་ཡེ་ཤེས་རྡོ་རྗེ་བཞི། ། འདི་ནི་སྒྲུབ་ཐབས་ཀུན་ལ་ཁྱབ་བྱེད་དོ། ། ཞེས་སོགས་གསུངས་པ་ལྟར་ལེགས་པར་རྟོགས་པར་བྱའོ། ། དེ་ཡང་སམྦྷུ་ཊིའི་རྡོ་རྗེ་དབྱིངས་ཀྱི་དཀྱིལ་འཁོར་ལྔ་ནི། ཏིང་ངེ་འཛིན་གསུམ་དང་། ཡན་ལག་བཞིས་འཆིང་། གུར་རིགས་བསྡུས་ཀྱི་དཀྱིལ་འཁོར་རྣམས་བསྐྱེད་ཆོག་གསུམ་ཆར་གྱིས་འཆིང་། རིགས་རྐྱང་རྣམས་དང་། བདག་མེད་མ་གཉིས།
རྩ་རྒྱུད་ཀྱི་དྲུག་ནི། ཡན་ལག་བཞི་དྲུག་གཉིས་ཆར་གྱིས་འཆིང་། སམྦུ་ཊིའི་ལྷག་མ་རྣམས་དང་། ལས་རྒྱས་ཀྱི་ལྷ་རྣམས་ནི་ཡན་ལག་བཞིས་འཆིང་ཞིང་། མཆོད་བསྟོད་སོགས་ནི་ཡན་ལག་ཡིན་གྱིས། དངོས་གཞིར་མི་བྱེད་དོ། ། གཉིས་པ་འབྲིང་པོ་ལ། ཏིང་ངེ་འཛིན་གསུམ་དང་། ཡན་ལག་དྲུག་གིས་འཆིང་བ་ནི་མེད་ལ། སྔར་གྱི་ཡན་ལག་བཞིས་འཆིང་ན།
མཆོད་བསྟོད་སོགས་མེད་པར་བཟླས་པ་ལ་འཇུག་པ་ཉིད་དོ། ། དེས་ན་དྲུག་པ་ལ་འབྲིང་པོར་བཤད་པ་ནི་བསྐྱེད་ཆོག་གི་དབང་དུ་བྱས་ལ། འདི་རྒྱས་པར་བཤད་ན་ནི་དངོས་གཞི་འཆིང་རྒྱས་པའི་དབང་དུ་བྱས་པ་ཡིན་ནོ། ། གསུམ་པ་བསྡུས་པ་ལ་གཉིས་ལས། དང་པོ་ནི། དམ་ཚིག་པ་བསྐྱེད་པ་བསྙེན་པའི་ཡན་ལག སྐྱེ་མཆེད་བྱིན་རླབས་སམ། སྐུ་གསུང་ཐུགས་བྱིན་གྱིས་བརླབས་པ་ཉེར་སྒྲུབ་ཀྱི་ཡན་ལག ཡེ་ཤེས་པ་གཞུག་པ་སྒྲུབ་པའི་ཡན་ལག དབང་མི་བསྐུར་བར་དབུ་རྒྱན་རང་ཆས་སུ་བསམ་པ་སྒྲུབ་ཆེན་གྱི་ཡན་ལག་གོ །
བསྡུས་པ་གཉིས་པ་ནི། དམ་ཚིག་སེམས་དཔའ་དབུ་རྒྱན་རང་ཆས་ཅན་དུ་སྐད་ཅིག་གིས་བསྐྱེད་ནས་བཟླས་པ་ལ་འཇུག་པ་ཉིད་དོ། ། དེ་ལྟ་བུའི་དངོས་གཞི་ལ་དམ་ཚིག་པ་བསྐྱེད་པའི་ཆོ་ག་ལ་མངོན་བྱང་ལས་བསྐྱེད་པ། རྡོ་རྗེ་ཆོ་ག་གསུམ་མམ་བཞིར་བསྐྱེད་པ། སྙིང་པོ་ཚིག་ཙམ་ལས་བསྐྱེད་པ། དབུགས་ཀྱི་སྤྲོ་བསྡུ་ལས་བསྐྱེད་པ། འབྱིན་པའི་ཚུལ་གྱིས་ལས་བསྐྱེད་པ་དང་ཚུལ་མི་འདྲ་བ་ལྔ་ཡོད་དོ། ། གསུམ་པ་རྗེས་ཀྱི་ཡན་ལག་ལ་བཟླས་པ་དང་། སྤྱོད་ལམ་ལ་སོགས་པ་བདུན་ནི་ཀུན་གྱི་ཐུན་མོང་བ་ཡིན་ལ། མཆོག་སྒྲུབ་པ་ལ་དག་པ་དྲན་པ་ཁྱད་པར་གྱི་ཆོས་སུ་བཞེད་དོ། །
དེ་རྣམས་ཀྱིས་དཀྱིལ་འཁོར་གྲངས་ཀྱིས་སྒྲུབ་བྱ་ངོས་བཟུང་བ་བཤད་ཟིན་ནས། སྤྱི་དོན་བཞི་པ་ལུང་རིགས་གཉིས་ཀྱིས་གཙོ་བོར་བསྒྲུབ་པར་བྱ་བ་ནི། རྩ་རྒྱུད་ལས། བདག་མེད་རྣལ་འབྱོར་ལྡན་པའམ། ། ཡང་ན་ཧེ་རུ་ཀ་དཔལ་བརྩོན། ། གཞན་པའི་སེམས་ཀྱིས་སྐད་ཅིག་ཀྱང་། ། དངོས་གྲུབ་འདོད་པའི་མི་གནས་སོ། ། ཞེས་གསུངས་ཤིང་། དེའི་དོན་རིག་པས་བསྒྲུབ་པ་ནི། གསང་སྔགས་པ་འབྲས་བུ་ལམ་དུ་བྱེད་པའི་སྐབས་ཡིན་པས།
འབྲས་བུ་ཆོས་ཀྱི་སྐུ་ནི་སྟོང་པ་ཉིད་དང་སྙིང་རྗེ་གཉིས་སུ་མེད་པ་ཡིན་ལ། དེ་ལྟ་བུའི་སྐུའི་ཡོན་ཏན་ཕྱོགས་རེ་ཙམ་ཐབས་ཀྱིས་རྣལ་འབྱོར་གཞན་དང་། ཤེས་རབ་ཀྱི་རྣལ་འབྱོར་གཞན་གྱིས་མཚོན་ནུས་ཀྱང་། ཡོངས་སུ་རྫོགས་པ་གཟུགས་ཀྱི་སྐུའི་རྣམ་པས་མཚོན་ནུས་པ་ནི་རྒྱུད་འདིའི་ལུགས་ཀྱི་ཞལ་བརྒྱད་ཕྱག་བཅུ་དྲུག་པ། ཡབ་ཡུམ་ཁོ་ན་ཡིན་པའི་ཕྱིར་གཙོ་བོར་བྱེད་ཅེས་པའི་དོན་ཏོ། ། འོ་ན་རྒྱུ་འབྲས་ཀྱི་ཧེ་རུ་ཀ་གཉིས་ལས་གང་གཙོ་ཞེ་ན། འབྲས་བུ་རྡོ་རྗེ་འཛིན་པ་ཉིད་གཙོ་སྟེ། ཀུ་མུ་ཏི་ལས། འབྲས་བུ་འཛིན་པ་ཀྱཻ་རྡོ་རྗེ། ། ཞེས་གསུངས་པའི་དོན་ཏོ། །
ཀྱཻ་རྡོ་རྗེ་དེ་ལ་ཡང་དུ་མ་ཡོད་པས། དེ་རྣམས་ཀྱི་ནང་ནས་མི་བསྐྱོད་པའི་རིགས་གཙོ་བོ་ཡིན་ཏེ། རྩ་རྒྱུད་ལས། རྡོ་རྗེའི་བུ་མོ་འདི་ཁྱེར་ནས། ། སྤྱོད་པ་བྱ་བར་རྟོགས་པར་བྱ། ། ཞེས་དང་། ཞེ་སྡང་རྣམ་དག་རྣལ་འབྱོར་པ། ། ཞེས་གསུངས་པ་ལ། དེའི་དོན་རིགས་པས་ཀྱང་གྲུབ་སྟེ། སྦྱང་གཞི་ཆོས་ཉིད་རྣམ་པར་ངེས་པའི་ཕུང་པོར་འདུས་པ་དང་།
དེ་སྦྱོང་བྱེད་ཀྱི་ལམ་ཐམས་ཅད་ཀྱང་ཐབས་ཤེས་གཉིས་སུ་མེད་པ་མི་བསྐྱོད་པ་ཀྱཻ་རྡོ་རྗེའི་ངོ་བོར་འདུས་པ་དང་། སྦྱངས་འབྲས་ཡེ་ཤེས་ཐམས་ཅད་ཀྱང་ཆོས་དབྱིངས་ཡེ་ཤེས་སུ་འདུས་པས་ན། མི་བསྐྱོད་པ་ཀྱཻ་རྡོ་རྗེ་རིགས་ཐམས་ཅད་འདུས་པའི་གཙོ་བོར་གྲུབ་པའོ། ། སམྦུ་ཊར་རྒྱུད་རང་རྐང་གི་ཉམས་ལེན་གྱི་དབང་དུ་བྱས་ན་རྡོ་རྗེ་དབྱིངས་གཙོ་བོར་གསུངས་ཀྱང་། བསྟན་གཉིས་ཀྱི་བཤད་རྒྱུད་དུ་སྦྱར་བའི་ཚེ་ཀྱཻ་རྡོ་རྗེ་གཙོ་བོར་བསྟན་པ་ཡིན་ནོ། ། དེ་རྣམས་ཀྱིས་ལུང་རིགས་གཉིས་ཀྱིས་གཙོ་བོར་བསྒྲུབ་པ་བཤད་ཟིན་ནས། སྤྱི་དོན་ལྔ་པ་དེ་ཉིད་མངོན་རྟོགས་བཅུ་བཞིའི་རྟོགས་པ་བསྐྱེད་པ་ནི། མངོན་རྟོགས་བཅུ་བཞིའི་ངོ་བོ་ངོས་གཟུང་བ། དེ་རྣམས་གང་ཟག་བཞིས་སོ་སོར་ཇི་ལྟར་ཉམས་སུ་ལེན་ཚུལ་བསྟན་པའོ། ། དང་པོ་རྒྱས་པ་ཡན་ལག་བཞི་པའི་ཕྱོགས་ལ་ཨཱ་ལྀ་ཀཱ་ལྀ་ལ་ལྟོས་པའི་མི་མཉམ་སྦྱོར་དང་།
མཉམ་སྦྱོར་གཉིས། ཨཱ་ལྀ་ཀཱ་ལྀ་སྤངས་པའི་མི་མཉམ་སྦྱོར་དང་གསུམ། དེ་རེ་རེ་ལ་འཁོར་གྱི་ལྷ་མོ་སྤྲོ་ཚུལ་ཐིག་ལེ་འགྲོས་དང་། ས་བོན་འགྲོས་གཉིས་གཉིས་སྦྱར་བས་དྲུག་ཏུ་འགྱུར་ལ། འདིའི་མཉམ་སྦྱོར་ལ། གཙོ་བོ་མཉམ་སྦྱོར་དང་། འཁོར་མི་མཉམ་སྦྱོར་ཞེས་ཀྱང་འདོད་དོ། ། འབྲིང་པོ་ཡན་ལག་དྲུག་པ་ལ་ཡང་། ཨཱ་ལྀ་ཀཱ་ལྀ་ལ་ལྟོས་པའི་མི་མཉམ་སྦྱོར་དང་། མཉམ་སྦྱོར་གཉིས།
ཨཱ་ལྀ་ཀཱ་ལྀ་སྤངས་པའི་མི་མཉམ་སྦྱོར་དང་གསུམ་པོ་རེ་རེ་ལ་ཡང་འཁོར་གྱི་ལྷ་མོ་སྤྲོ་ཚུལ། འཁོར་ཐིག་ལེ་ལས་ས་བོན་དུ་གྱུར་ནས་སྤྲོ་བ་དང་། ཐིག་ལེ་ས་བོན་དང་བཅས་པ་ལྷ་མོར་གྱུར་ནས་སྤྲོ་བའི་ཚུལ་གཉིས་གཉིས་སྦྱར་བས་དྲུག་སྟེ་ཐམས་ཅད་བསྡོམས་པས་བཅུ་གཉིས་སུ་འགྱུར་ལ། འདི་ལ། བཞི་གསུམ་བཅུ་གཉིས་བླ་མས་བཞེད། ། ཅེས་པའི་དོན་ཡང་ཚང་བ་ཡིན་ནོ། ། དེ་ལྟར་བཅུ་གཉིས་ཀྱི་སྟེང་དུ། ས་བོན་ལས་བསྐྱེད་པ་དང་། སྐད་ཅིག་གིས་བསྐྱེད་པ་གཉིས་བསྣན་པས་བཅུ་བཞི་ཡིན་ནོ། ། དེ་ཡང་མངོན་བྱང་གི་ཕྱོགས་ལ་ཡན་ལག་བཞི་པས་བཅིངས་པའི་མངོན་རྟོགས་དྲུག་ལ།
རྒྱུའི་ཧེ་རུ་ཀ་འཁོར་བཅས་མངོན་བྱང་ཁོ་ན་ལས་བསྐྱེད་པར་ངེས། མཁའ་ནང་ནས་ལྷ་མོ་མི་སྤྲོ་བར་ངེས། ལྷ་ལ་དྲི་ཟ་མི་འཇུག་པར་ངེས་པ་སྟེ་གསུམ་ཡོད་ལ། ཡན་ལག་དྲུག་པས་བཅིངས་པའི་མངོན་རྟོགས་དྲུག་ལ། རྒྱུ་རྡོ་རྗེ་འཆང་ནག་པོར་མི་བསྐྱེད་པར་ངེས། ལྷ་མོ་བརྒྱད་འབྲས་བུ་རྡོ་རྗེ་འཛིན་པ་དང་བཅས་པ་མངོན་བྱང་ལས་མི་བསྐྱེད་པར་ངེས། མཁའ་ནང་ནས་ཐིག་ལེ་མི་སྤྲོ་བར་ངེས། ལྷ་ལ་དྲི་ཟ་འཇུག་པར་ངེས་པ་སྟེ་ངེས་པ་བཞིའོ། ། འོ་ན་མི་མཉམ་སྦྱོར་དང་། མཉམ་སྦྱོར་ཞེས་པའི་དོན་གང་ཡིན་ཞེ་ན།
མི་མཉམ་སྦྱོར་ནི། རྩ་རྒྱུད་ལས། ཨཱ་ལྀ་ཟླ་བའི་གཟུགས་ཀྱིས་གནས། ། ཀཱ་ལྀའི་གཟུགས་ཀྱིས་སྣང་བྱེད་དོ། ། ཟླ་བ་ཉི་མ་འདུས་པ་ལས། ། དཀར་མོ་ལ་སོགས་རབ་ཏུ་བསྒྲགས། ། ཞེས་གསུངས་པ་ལྟར་མངོན་བྱང་དང་པོ་གཉིས་ཀྱི་བར་དུ་མངོན་བྱང་གསུམ་པས་ཆོད་པས་ན་མི་མཉམ་སྦྱོར་ཞེས་བྱའོ། ། མཉམ་སྦྱོར་ནི། རྩ་རྒྱུད་ལས། ཨཱ་ལྀ་ཀཱ་ལྀ་མཉམ་སྦྱོར་བ། །
རྡོ་རྗེ་སེམས་དཔའ་ཉིད་ཀྱི་གདན། ། ཡི་གེ་ལས་བྱུང་གོང་བུ་ལ། ། ཧཱུྃ་ཕཊ྄་རྣམ་པའང་འདོད་མི་བྱ། ། སེམས་དཔའི་གཟུགས་བརྙན་ལས་བྱུང་བ། ། དཀྱིལ་འཁོར་བདག་པོ་རྣམ་པར་སྒོམ། ། ཕྱག་མཚན་ཞལ་སོགས་གོང་མ་བཞིན། ། ཟླ་བ་ཆུ་ཤེལ་ནོར་བུའི་འོད། ། ཅེས་གསུང་པ་ལྟར་མངོན་བྱང་དང་པོ་གཉིས་མཉམ་པར་སྦྱར་ཞིང་། མངོན་བྱང་གསུམ་པ་དེའི་སྟེང་དུ་སྒོམ་པས་ན་མཉམ་སྦྱོར་ཞེས་བྱའོ། ། དེ་གཉིས་ཀྱི་ཁྱད་པར་ཇི་ལྟ་བུ་ཞེ་ན།
མི་མཉམ་སྦྱོར་ལ་ངེས་པ་དྲུག་དང་། མ་ངེས་པ་གཉིས་ཡོད་དེ། ངེས་པ་དྲུག་ནི། མངོན་བྱང་དང་པོ་གཉིས་ཟླ་ཉི་ཡ་མ་ཟུང་དུ་ངེས། དབྱིབས་ཟླུམ་པོར་ངེས། དེ་ལ་ཨཱ་ལྀ་ཀཱ་ལྀས་མ་མཚན་པར་ངེས། མངོན་བྱང་གསུམ་པ་ཟླ་ཉིའི་བར་དུ་ཡོད་པར་ངེས། དེ་ལ་ས་བོན་གྱིས་མཚན་པར་ངེས། འོད་ཟེར་མི་སྤྲོ་བར་ངེས་སོ། ། མ་ངེས་པ་གཉིས་ནི།
མངོན་བྱང་དང་པོ་གཉིས་རྒྱུ་ཨཱ་ལྀ་ཀཱ་ལྀ་ལ་ལྟོས་པར་མ་ངེས། དེ་ལས་བྱུང་བའི་ལྷ་དཀར་ནག་གང་དུའང་མ་ངེས་སོ། ། མཉམ་སྦྱོར་རྣམས་ལ་ངེས་པ་བརྒྱད་ཡོད་དེ། མངོན་བྱང་དང་པོ་གཉིས་རྒྱུ་ཨཱ་ལྀ་ཀཱ་ལྀ་ལ་ལྟོས་པར་ངེས། དེ་གཉིས་ཟླ་བར་ངེས། དེ་གཉིས་དབྱིབས་གྲུ་གསུམ་དུ་ངེས། དེ་ལ་ཨཱ་ལྀ་ཀཱ་ལྀས་མཚན་པར་ངེས། མངོན་བྱང་གསུམ་པ་བར་དུ་མི་སྒོམ་པར་སྟེང་དུ་སྒོམ་པར་ངེས། དེ་ལ་ས་བོན་གྱིས་མ་མཚན་པར་ངེས། དེ་ལས་འོད་ཟེར་འཕྲོ་བར་ངེས།
དེ་ལས་བྱུང་བའི་ལྷ་དཀར་པོར་ངེས་སོ། ། གཉིས་པ་དེ་རྣམས་གང་ཟག་བཞིས་ཉམས་སུ་ལེན་ཚུལ་ལ། ལས་དང་པོ་པའི་གང་ཟག་གི་ཉམས་སུ་བླང་བྱའི་མངོན་རྟོགས་ནི། ཨཱ་ལྀ་ཀཱ་ལྀ་ལ་ལྟོས་པའི་མི་མཉམ་སྦྱོར་དང་། མཉམ་སྦྱོར་ཡིན་ལ། གང་ཟག་དེས་མངོན་རྟོགས་ཏེ་ཐུན་བཞི་བསྒོམས་པས་དུ་བ་ལ་སོགས་པའི་རྟགས་མཉམ་རྗེས་གང་རུང་ལ་མཐོང་བའི་ཚེ། གང་ཟག་དེ་བདེ་བ་ཅུང་ཟད་སྐྱེས་པའི་གང་ཟག་ཏུ་ན་འཕོ་ལ། དེའི་བསྒོམ་བྱ་ཨཱ་ལྀ་ཀཱ་ལྀ་ལ་མ་ལྟོས་པའི་མི་མཉམ་སྦྱོར་ཡིན་ཅིང་། དེ་ལྟར་བསྒོམས་པས་རླུང་སེམས་ཀྱི་འཕྲོ་འདུ་འཕེལ་བས། ཚོགས་གཉིས་ཀྱི་དུས་སུ་བདེ་སྟོང་དངོས་གཞིའི་སྐབས་སུ་བདེ་སྟོང་ཟུང་དུ་ཆུད་པ་ལ་སོགས་པ་སྐྱེས་པའི་ཚེ།
དེ་བདེ་སྟོང་གི་ཉམས་སྐྱེས་པའི་གང་ཟག་ཏུ་འཕོ་བ་ཡིན་ལ། དེའི་བསྒོམ་བྱ་ནི་ས་བོན་ལས་བསྐྱེད་པའོ། ། དེ་ལྟར་བསྒོམས་པས་ལྷའི་སྣང་བས་ཀྱང་རྫོགས་རིམ་ཤས་ཆེ་བ་ལ་སོགས་པ་བྱུང་བ་ན། དེ་བདེ་སྟོང་གི་ཉམས་ཆེར་སྐྱེས་པའི་གང་ཟག་ཏུ་ན་འཕོ་ལ། དེའི་བསྒོམ་བྱ་ནི་སྐད་ཅིག་གིས་བསྐྱེད་པ་ཡིན་ལ། དེ་ལྟར་བསྒོམས་པས་གོམས་པའི་སྟོབས་ཀྱིས་སྐད་ཅིག་ཙམ་ལ་ལྷའི་འཁོར་ལོ་ཡོངས་སུ་རྫོགས་པར་སྒོམ་ནུས་ཤིང་། སྣང་བ་ལྷའི་འཁོར་ལོར་ཤར། ལུས་རྩའི་དཀྱིལ་འཁོར་དུ་གྱུར། དངོས་གྲུབ་ཐོབ་ཅེས་མིང་ཐོབ་པ་ལ་སོགས་པ་འབྱུང་ངོ་། ། མངོན་རྟོགས་བཞི་པོ་འདི་ཉིད་གང་ཟག་བློ་གྲོས་རབ།
འབྲིང་། མཐའ་ལྟག ཐ་མ་བཞི་དང་སྦྱར་བ་དང་། ཡང་མངོན་རྟོགས་ཕྲི་བསྐྱེད་སྦྱར་ཚུལ་དང་། བཅོ་ལྔ་པ་འགྲེལ་པ་ལུགས་ཀྱི་འཁྲུགས་ཅན་དང་། མན་ངག་ལུགས་ལ་ཡང་དེ་དང་འདྲ་བར་བྱས་པ་དང་། བདག་མེད་མ་དང་། ལུས་དཀྱིལ་སྒོམ་པའི་རྟེན་སྐད་ཅིག་གིས་སྐྱེད་པ་སྟེ་བཞི་པོ་གང་རུང་ཞིག་བགྲང་བར་བྱ་ཞིང་། དེ་རྣམས་ཀྱི་མཐའ་དཔྱད་རྒྱས་པ་རྣམ་བཤད་རྣམས་ལ་བལྟ་རྟོག་ཞིབ་མོའི་བློས་ལེགས་པར་དཔྱད་པར་བྱའོ། ། སྤྱི་དོན་དྲུག་པ་རྣལ་འབྱོར་རྣམ་བཅུའི་ཉམས་སུ་ལེན་པའི་ཚུལ་ལ།
གང་ཟག་དུས་དང་གནས་དང་བསམ་པ་དང་། ། སྒོམ་པའི་རྣལ་འབྱོར་དངོས་དང་རྣམ་ལྔའོ། ། ཞེས་པ་ལྟར་ལས། དང་པོ་གང་ཟག་གང་གིས་བསྒོམ་ན། ཕ་རོལ་ཏུ་ཕྱིན་པའི་ཐེག་པའི་ལམ་གྱིས་རྒྱུད་སྦྱངས་ཤིང་། ཀྱཻ་རྡོ་རྗེའི་དཀྱིལ་འཁོར་དུ་ཞུགས་ནས་དབང་བསྐུར་བ་ཐོབ་པ་དམ་ཚིག་དང་སྡོམ་པར་ལྡན་པའི་གང་ཟག་རང་དང་གཞན་གྱི་དོན་དུ་མཆོག་གི་དངོས་གྲུབ་ཐོབ་པར་འདོད་པའི་བསམ་པ་དང་ལྡན་པའི་རྣལ་འབྱོར་པས་འོག་ནས་འབྱུང་བའི་ལམ་རིམ་གཉིས་བསྒོམ་པ་ཡིན་ཏེ། སློབ་དཔོན་ནག་པོ་པས། དང་པོར་རེ་ཞིག་སྡུག་བསྔལ་རྣམ་པ་སྣ་ཚོགས་ཀྱི་གནོད་པས་སྐྱོ་བར་གྱུར་པའི་སེམས་ཅན་གྱི་ཁམས་ལ་དམིགས་པ་སྙིང་རྗེ་ཕུགས་སུ་བྱུང་བའི་རོས་གང་བའི་དབང་དུ་གྱུར་པའི་སེམས་ཀྱིས། སོགས་དང་སྒྲུབ་ཐབས་མཚོ་སྐྱེས་ལས། རྣལ་འབྱོར་པས་སེམས་ཅན་ཐམས་ཅད་ཀྱི་དོན་ལ་བརྩོན་པའི་བློས།
ཞེས་བཤད་དོ། ། གཉིས་པ་སྒོམ་པའི་དུས་ནི། ལས་དང་པོ་པས་བསམ་གཏན་སྒོམ་པའི་དུས་ནི་བྱིང་རྒོད་ཀྱི་དབང་གིས་རྣམ་རྟོག་གི་འཕྲོ་འདུ་ཉུང་བའི་རྟེན་འབྲེལ་ཡིན་པས། མཚན་མོའི་དུས་ཁྱད་པར་དུ་འཕགས་ཏེ། རྩ་རྒྱུད་ལས། མཚན་དུས་སུ། ཞེས་གསུངས་སོ། འོ་ན་ཤནྟི་པ་དང་། ཉིན་འབྱུང་ཟླ་བས། ནངས་པར་སྔ་བར་ལང་ལ།
ཞེས་དང་། ནག་པོ་པ་དང་། མར་མེ་མཛད་ཀྱིས་ཐོ་རངས་ལང་ལ། ཞེས་བཤད་པ་དང་འགལ་ལོ་ཞེ་ན། དེ་བཤད་བདེ་བའི་དབང་དུ་བྱས་པ་ཡིན་ལ། འདིར་ལས་དང་པོ་པ་བསྐྱེད་རིམ་ལ་སེམས་འཛིན་པའི་ཐོག་མར་ངེས་པར་མཚན་མོའི་དུས་ནས་བསྒོམ་པ་ཡིན་ཏེ། ཤནྟི་པས། མཚན་མོའི་དུས་ལ་ཞེས་པ་ནི་སྐྱེ་བོ་རྣམས་ཉལ་བའི་དུས་སུའོ། ། ཞེས་དང་། ནག་པོ་པའི་འགྲེལ་པར།
མཚན་མོ་ཞེས་བྱ་བ་ནི། མཚན་མོའི་ཆ་ལ་སྟེ། གཞན་དུ་མི་མཐུན་པའི་ཕྱོགས་ཀྱིས་འཚེ་བའི་ཕྱིར་རོ། ། ཞེས་དང་། བྷ་ཝ་པས། མཚན་དུས་སུ། ཞེས་པ་ནི་མཚན་མོ་ཉིད་ལ་དངོས་གྲུབ་མང་བར་འགྱུར་བས་སོ། ། ཞེས་དང་། སེམས་ཅུང་ཟད་བརྟན་ནས་ཐུན་བཞིའི་ཚུལ་གྱིས་བསྒོམ་སྟེ། སྒྲུབ་ཐབས་མཚོ་སྐྱེས་ལས།
དེ་ལྟར་ཐུན་ཚོད་བཞི་རིམ་པས། ། ཞེས་དང་། དེའི་འགྲེལ་པར་ཛ་ལནྡྷ་རི་པས། ཐུན་བཞིར་བྱིན་རླབས་པའི་རིམ་པས་ཞེས་པ་ནི། ཐོ་རངས་དང་། ཉི་མའི་གུང་དང་། ཕྱི་དྲོ་དང་། མཚན་མོ་སྟེ་སྒོམ་པའི་རིམ་པའོ། ། ཞེས་གསུངས་སོ། ། རྩ་རྒྱུད་དུ་ཐུན་གསུམ་གསུངས་པ་ནི།
ནག་པོ་པས་མཛད་པའི་སྒྲུབ་ཐབས་དང་མཐུན་པར། ཐོ་རངས་དང་ཉི་མོའི་ཐུན་དང་། ཕྱི་དྲོའི་ཐུན་ཏེ་གསུམ་བཤད་པ་དང་མཐུན་ལ། དེ་དག་ཀྱང་གང་ཟག་གི་ནུས་མི་ནུས་ཀྱི་བྱེ་བྲག་དང་བསྟུན་པས་འགལ་བ་མེད་དོ། ། གསུམ་པ་ལ་གནས་དངོས་དང་། དེར་སྤྱོད་ལམ་ཇི་ལྟར་དུ་སྒོམ་པའོ། ། དང་པོ་ནི། ལས་དང་པོ་པས་རྣལ་འབྱོར་སྒོམ་པའི་གནས་ནི། རྩ་རྒྱུད་ལས། དང་པོ་གོམས་པར་བྱེད་དུས་ཀྱི། །
གནས་ནི་གང་དུ་བསྔགས་པའི་སེམས། ། གཅིག་ཏུ་མཉམ་གཞག་འགྲུབ་འགྱུར་བའི། ། གནས་ནི་བཟང་པོ་ངེས་པར་བརྟག ། རང་གི་ཁྱིམ་དུ། ཞེས་གསུངས་སོ། ། སེམས་ཅུང་ཟད་བརྟན་པས་དུར་ཁྲོད་སོགས་སུ་སྒོམ་པར་བཤད་དོ། ། རྩ་རྒྱུད་ལས། དུར་ཁྲོད་རི་ཡི་བྱ་སྐྱབས་དང་། ། ཞེས་སོགས་སོ། ། བརྟན་པ་ཆེར་ཐོབ་པའི་གནས་ནི།
རྣལ་འབྱོར་པའི་ངོས་ནས། རྩ་རྒྱུད་ལས། ཤིང་གཅིག་དང་ནི་དུར་ཁྲོད་དང་། ། མ་མོའི་ཁྱིམ་དང་མཚན་མོ་དང་། ། ཡང་ན་དབེན་པའི་བས་མཐའ་རུ། ། བསྒོམ་པ་བཟང་བར་བརྗོད་པར་བྱ། ། ཞེས་སོགས་གསུངས་སོ། ། སྒོམ་བྱའི་ལྷའི་ངོས་ནས་བཤད་ན། དུར་ཁྲོད། ཆུ་འགྲམ།
ཤིང་དྲུང་། ནགས་ཚལ། ཁང་སྟོང་སོགས་སུ་བྱ་བར་གསུངས་ཏེ། རྡོ་རྗེ་གུར་ལས། སྙིང་རྗེ་ཆེན་པོ་ཀྱཻ་རྡོ་རྗེ། ། ང་ནི་དུར་ཁྲོད་ཆུ་འགྲམ་དང་། ། ནགས་ཚལ་སྐྱེ་བོ་མེད་གྲོང་དུ། ། བསྙེན་བཀུར་ཅན་ལ་དངོས་གྲུབ་སྟེར། ། མཚོ་སྐྱེས་རྣམ་པའི་འགྲམ་ཡིད་འོང་། ། སྐུ་གདུང་ཟབ་མོའི་མཆོད་རྟེན་དང་། །
རྐང་འཐུང་རློན་པའི་འོག་ཏུ་ནི། ། ང་ནི་སངས་རྒྱས་དངོས་གྲུབ་སྟེར། ། ཚོང་འདུས་གྲོང་བརྡལ་ཉིད་དང་ནི། ། ཡང་དོག་རྣམ་པའི་ཁྱིམ་དུ་ནི། ། རྡོ་རྗེ་ཉི་མ་བརྟན་པ་ང་། ། བསྙེན་བཀུར་ཅན་ལ་དངོས་གྲུབ་སྟེར། ། གླུ་གར་རབ་ཏུ་འཆིང་བ་དང་། ། ཆང་འཚོང་མ་ཡི་ཁྱིམ་དུ་ནི། ། འདི་ལྟར་པདྨ་གར་མཁན་ངས། ། བསྙེན་བཀུར་ཅན་ལ་དངོས་གྲུབ་སྟེར། །
རྟག་ཏུ་མགྱོགས་འགྲོ་བཞོན་གྱུར་ཏེ། ། རེས་འགའ་ལམ་དུ་འགྲོ་བ་ན། ། རྟ་ནི་དོན་ཡོད་བསྟན་པ་ངས། ། དངོས་གྲུབ་རྡོ་རྗེ་རྣམས་སྟེར་རོ། ། ཞེས་གསུངས་སོ། ། གནས་དེ་དག་ལས་དང་པོ་པས་བསམ་གཏན་སྒོམ་པའི་གནས་སུའང་རུང་སྟེ། དཔལ་ལྡན་རྩེ་མོ་ཞབས་ཀྱིས། གནས་འགའ་ཞིག་ཏུ་གནས་ན་ནད་གཞི་མི་སྐྱེ། ཁ་ཅིག་ཏུ་གདོན་གྱི་བར་ཆད་མི་འབྱུང་། ཁ་ཅིག་ཏུ་ཏིང་ངེ་འཛིན་སྐྱེ་བར་འགྱུར་བ་ནི་ཡིད་དུ་འོང་བ་སྟེ་ཤིས་པའི་གནས། །
ཞེས་གསུངས་པ་ལྟར་རོ། ། ཡང་རྩེ་མོ་ཞབས་ཀྱིས་ཁྱད་པར་དུར་ཁྲོད་སྨོས་པ་ནི། ལས་དང་པོ་པས་བརྩོན་འགྲུས་མྱུར་དུ་རྩོམ་པར་འགྱུར་པ་དང་། ཁྱད་པར་དུ་བསྔགས་པའི་གནས་ཏེ། ཞེས་གསུངས་ལ། བརྟན་པ་ཆེར་ཐོབ་པའི་གནས་ལ་ངེས་པ་མེད་དོ། ། གཉིས་པ་སྤྱོད་ལམ་ཇི་ལྟར་སྒོམ་པ་ནི། ཡིད་དང་མཐུན་པའི་གནས་སུ་སྒྲུབ་པ་པོ་རབ་བྱུང་མིན་པར་ཁྱིམ་པ་ཡིན་ན། དངོས་ཀྱི་རིག་མའམ་ཡེ་ཤེས་ཀྱིའང་རུང་ལ། ཚངས་སྤྱོད་ཀྱི་རྟེན་ཅན་ཡིན་ན།
ཡེ་ཤེས་ཀྱི་རིག་མ་བསམ་པ་དང་བཅས་པས་བདུད་རྩི་ལྔ་ལ་སོགས་པའི་དམ་ཚིག་གི་རྫས་བསྟེན་པ། མཆོད་པ་དང་གཏོར་མ་བྱ་བར་སྒྲུབ་ཐབས་མཚོ་སྐྱེས་ལས་གསུངས་པ་ལྟར། རྗེ་བཙུན་ས་སྐྱ་པ་ཡབ་སྲས་དང་། དེའི་རྒྱུད་པ་འཛིན་པ་རྣམས་མཎྜལ་མཆོད་ཆོག་རྒྱས་པར་མཛད་པ་ལ། མཎྜལ་སྒྲུབ་མཆོད་ཅེས་ཀྱང་བྱ། ཐུན་མཚམས་ཀྱི་བྱ་བ་ཞེས་ཀྱང་བྱ། མཆོད་གཏོར་གྱི་རྣལ་འབྱོར་ཞེས་ཀྱང་བྱ། ཕྱི་རོལ་ཚོགས་བསོག་གི་རྣལ་འབྱོར་ཞེས་ཀྱང་བྱའོ། ། བཞི་པ་བསམ་པ་ནི། རྩ་རྒྱུད་ལས།
དོགས་པ་མེད་པའི་སེམས་ཀྱིས་ནི། ། འདི་ཡི་ལས་རྣམས་ཐམས་ཅད་བྱེད། ། ཅེས་པ་ལྟར། འགྲུབ་མི་འགྲུབ་སྙམ་པའི་དོགས་པའམ། བར་ཆད་དང་གནོད་པ་འབྱུང་སྙམ་པའི་འཇིགས་པའི་སེམས་མེད་པར་དལ་འབྱོར་རྙེད་པར་དཀའ་བ་ལ་སོགས་པའི་ངེས་འབྱུང་གིས་རྒྱུད་བསྐུལ་ནས། ཐབས་ཤེས་ཀྱི་ལམ་ཁྱད་པར་ཅན་གྱིས་བསམ་གཏན་བསྒོམ་པར་བྱ་སྟེ། སངས་རྒྱས་ཡེ་ཤེས་ཞབས་ཀྱིས། དལ་འབྱོར་འདི་ནི་ཤིན་ཏུ་གཡོ་བ་དང་། ། འཇིག་རྟེན་སྐྱེ་བོ་དམ་པ་འཕྲད་རྙེད་དཀའ། ། དེ་བས་ཤེས་རབ་ཐབས་ལ་གཞོལ་བ་ཡིས། །
ཡིད་ལ་བྱེད་པའི་མཆོག་དེ་བསྒྲུབ་པར་བྱ། ། ཞེས་གསུངས་པ་ལྟར་རོ། ། ལྔ་པ་བསྒོམ་བྱའི་རྣལ་འབྱོར་དངོས་ནི། རྗེ་ས་སྐྱ་པ་ཆེན་པོས། འདིར་ནི་མངོན་རྟོགས་རྣམ་གཉིས་ཏེ། ། མཉམ་པར་བཞག་པའི་རྣལ་འབྱོར་དང་། ། མཉམ་པར་མ་བཞག་རྣལ་འབྱོར་རོ། ། མཉམ་གཞག་བསྐྱེད་རྫོགས་རྣམ་གཉིས་ཏེ། ། མཉམ་པར་མ་བཞག་པ་ལ་བརྒྱད། ། ཉལ་དང་ལྡང་དང་བཟླས་པ་དང་། །
ཁྲུས་དང་ཁ་ཟས་གཏོར་མ་དང་། ། སྤྱོད་ལམ་རྗེས་ཆགས་རྣལ་འབྱོར་བརྒྱད། ། ཅེས་གསུངས་པ་ལྟར། གོ་རིམ་དེ་ལྟར་བཤད་ཀྱང་། ཉམས་ལེན་གྱི་ཚེ་དང་པོ་ཉལ་བའི་རྣལ་འབྱོར་ནས་བརྩམས་ཏེ་ཉམས་སུ་ལེན་པར་ཤེས་པར་བྱའོ། ། སྤྱི་དོན་བདུན་པ་སྦྱང་གཞི་སྦྱོང་བྱེད་ངོ་སྤྲད་ཅིང་། ལམ་བྱེད་རྣམ་པ་གཞིས་ལམ་དུ་བྱེད་པའི་ཚུལ་ནི་མི་གཡོ་བ་རྣལ་འབྱོར་ཆེན་པོའི་རྒྱུད་ལས། འཆི་བ་ཉིད་ནི་ཆོས་སུ་བརྗོད། ། ལོངས་སྤྱོད་རྫོགས་པ་བར་སྲིད་དང་། ། འགྲོ་བ་གཟུགས་དྲུག་སྤྲུལ་པའི་སྐུ། །
འདོད་པའི་ལོངས་སྤྱོད་བདེ་ཆེན་པོ། ། ཞེས་གསུངས་པ་ལྟར་སྒྲུབ་ཐབས་ཡོངས་རྫོགས་ལ་སྦྱར་ན། ཡེ་ཤེས་ཚོགས་བསག་གིས་སྦྱང་གཞི་འཆི་བ་སྦྱོང་ཞིང་། འབྲས་བུ་ཆོས་སྐུ་ལམ་དུ་བྱེད་དོ། ། རྐྱེན་གྱི་ཡན་ལག་ལ་སོགས་པ་རྣམས་ཀྱིས་སྦྱང་གཞི་བར་སྲིད་སྦྱོང་ཞིང་། འབྲས་བུ་ལོངས་སྐུ་ལམ་དུ་བྱེད་དོ། ། རྒྱུ་རྡོ་རྗེ་འཛིན་པ་ཞལ་ཕྱག་གི་རྣམ་པ་ཅན་ཡན་ལག་བཞི་རྫོགས་སུ་བསྐྱེད་པ་དང་། འཁོར་གྱི་ལྷ་མོ་མངལ་ནས་དབྱུང་བ་དང་། འབྲས་བུ་རྡོ་རྗེ་འཛིན་པ་བཞེངས་པ་ལ་སོགས་པས་སྦྱང་གཞི་སྐྱེ་བ་ལེན་པ་སྦྱོང་། འབྲས་བུ་སྤྲུལ་སྐུ་ལམ་དུ་བྱེད་དོ།
མཆོད་བསྟོད་བདུད་རྩི་མྱངས་པས་ནི། སྦྱང་གཞི་འདོད་ཡོན་ལ་ལོངས་སྤྱོད་པ་སྦྱོང་ཞིང་། འབྲས་བུ་བདེ་བ་ཆེན་པོའི་སྐུ་ལམ་དུ་བྱེད་དོ། ། ཡང་ལྷའི་བསྐྱེད་ཆོག་ཁོ་ན་ལ་སྦྱར་ནས་ཉམས་སུ་ལེན་ན། མངོན་བྱང་དང་པོ་བཞིས་ཆོས་སྐུ ། རྡོ་རྗེ་འཛིན་པས་ལོངས་སྐུ ། འབྲས་བུ་རྡོ་རྗེ་འཛིན་པ་ཐིག་ལེའི་གོང་བུ་ལས་བཞེངས་པ་དང་། འཁོར་གྱི་ལྷ་མོ་སྤྲོ་བ་ཡན་ཆད་ཀྱིས་སྤྲུལ་སྐུ་ལམ་དུ་བྱེད་པ་སྟེ། དེ་ཡང་མངོན་པར་དབང་བསྐུར་བ་བྱས་པས་ཁམས་གསུམ་ཆོས་ཀྱི་རྒྱལ་སྲིད་ལ་མངའ་གསོལ་ཞིང་རབ་ཏུ་གནས་པ་དང་། མཆོད་ཅིང་བསྟོད་ལ་བདུད་རྩི་མྱང་བ་བྱས་པས།
ལྷར་བཅས་འཇིག་རྟེན་འགྲོ་བས་མཆོད་ཅིང་བཀུར་བསྟིའི་གནས་སུ་གྱུར་པ་དང་། བཟླས་པས་ཐ་མལ་གྱི་ངག་སྦྱོང་ཞིང་ཆོས་ཀྱི་འཁོར་ལོ་རྒྱུན་མི་འཆད་པ་བསྐོར་བ་ལམ་དུ་བྱེད། དཀྱིལ་འཁོར་བསྡུ་བས་འཆི་བ་སྦྱོང་ཞིང་། གཟུགས་སྐུ་ཆོས་ཀྱི་དབྱིངས་སུ་མྱ་ངན་ལས་འདའ་བའི་ཚུལ་བསྟན་པ་ལམ་དུ་བྱེད། སྤྱོད་ལམ་གྱི་རྣལ་འབྱོར་ནི། ཐ་མལ་གྱི་ལུས་ངག་ཡིད་གསུམ་བྱ་བྱེད་ཐམས་ཅད་སྦྱངས་ནས། སླར་ཡང་འཁོར་བ་ཇི་སྲིད་པར་མཛད་པ་རྒྱུན་མི་འཆད་པར་ལམ་དུ་བྱེད་དོ། ། ཡང་ལྷའི་རྣམ་པས་དུས་གསུམ་སྦྱོང་བ་ནི། གདུལ་བྱའི་ཞེ་སྡང་འདུལ་བའི་ཕྱིར་ཁྲོ་བོར་སྒོམ་པ་དང་། འདོད་ཆགས་འདུལ་བའི་ཕྱིར་བཙུན་མོ་དང་ཞལ་སྦྱོར་དང་།
བཙུན་མོའི་འཁོར་གྱིས་བསྐོར་བ་དང་། གཏི་མུག་འདུལ་བའི་ཕྱིར་འཛུམ་ཞིང་ཞི་པ་མཚན་དང་དཔེ་བྱད་ཀྱིས་བརྒྱན་པར་སྒོམ་པ་དང་། རིགས་འདྲ་གཉེན་པོར་ཆེ་བ་དང་། ལྡོག་པ་གཉེན་པོར་ཆེ་བ་དང་། སྦམ་པ་གཉེན་པོར་ཆེ་བ་དང་། བསྣན་པ་གཉེན་པོར་ཆེ་བ་རྣམས་ལུང་ཅུང་ཟད་དང་སྦྱར་ན། མཁས་པའི་དབང་པོ་དཀོན་མཆོག་ལྷུན་གྲུབ་ཀྱི་གསུང་རབ་ལས། ལྷ་སྐུ་ཁྲོ་ཆགས་ཅན་སྒོམ་ཞེ་སྡང་དང་། ། བཙུན་མོའི་འཁོར་གྱིས་ཡོངས་བསྐོར་འདོད་ཆགས་དང་། ། མཚན་དཔེས་བརྒྱན་པའི་སྐུར་སྒོམ་གཏི་མུག་སྦྱོང་། །
ཞེས་དང་། བརྟན་པའི་དུག་གིས་གཡོ་བའི་དུག་འཇོམས་ལྟར། ། ཐ་མལ་རྣམ་རྟོག་ལམ་གྱི་རྟོག་པས་འཇོམས། ། རླུང་ནད་ཆུང་ངུ་མོན་སྲན་གྱིས་ཟློག་ལྟར། ། སྣོད་བཅུད་གཉེན་པོར་བསྐྱེད་རིམ་སྒོམ་པས་ཟློག ། ཆུ་ཉུང་མང་པོའི་གྲོགས་ཀྱིས་འགུགས་པ་ལྟར། ། བཞིན་ལག་གཅིག་ཞེན་གཉེན་པོར་དུ་མ་སྒོམ། ། ཚིག་པ་བསྲེག་བཅད་སོགས་ཀྱིས་འཆོས་པ་ལྟར། ། འདོད་ཆགས་གཉེན་པོར་ལྷ་མོའི་འཁོར་སྒོམ་སོགས། ། ཞེས་དང་།
རྩ་རྒྱུད་ལས་ཀྱང་དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆི་བར་འགྱུར། ། དུག་གི་དེ་ཉིད་ཤེས་པ་དེས། ། དུག་གིས་དུག་ནི་འབིགས་པར་བྱེད། ། ཅི་ལྟར་རླུང་གིས་ཟིན་པ་དེས། ། མོན་སྲན་རྔེའུས་ཟ་བ་སྦྱིན། ། ཟློག་པའི་སྨན་ནི་བརྟགས་པ་ལས། ། རླུང་གིས་རླུང་ལ་སྣུན་པར་བྱེད། ། རྣམ་རྟོག་ལས་ནི་རྣམ་རྟོག་དང་། ། སྲིད་པ་ཉིད་ཀྱིས་སྲིད་པ་འདག །
ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དགུག་པར་བྱ། ། དེ་བཞིན་དངོས་པོའི་རྣམ་རྟོག་ཀྱང་། ། རྣམ་པར་ངེས་པས་སྦྱང་བར་བྱ། ། ཇི་ལྟར་འཚེད་པས་ཚིག་པ་ཡང་། ། མེ་ཡིས་ཡང་ནི་གདུང་བར་བྱ། ། དེ་བཞིན་འདོད་ཆགས་མེས་ཚིག་པ། ། འདོད་ཆགས་མེ་ཡིས་གདུང་བར་བྱ། ། སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་འགྱུར་བ། །
ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཆགས་པས་འཇིག་རྟེན་འཆིང་འགྱུར་བ། ། འདོད་ཆགས་ཉིད་ཀྱིས་རྣམ་གྲོལ་འགྱུར། ། ཟློག་པའི་སྒོམ་པ་དེ་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། ཞེས་སོགས་ལུང་དང་རྣམ་དབྱེ་རྒྱས་པར་སྤྲོ་ན། མངོན་རྟོགས་ལྗོན་ཤིང་དང་། རྣམ་བཤད་དག་ལྡན་སོགས་གོང་མའི་གསུང་རབ་རྗེས་འབྲངས་དང་བཅས་པ་ལས་རྟོགས་པར་བྱས་ན་བློ་གྲོས་དང་ལྡན་པར་འགྱུར་རོ། ། དེ་ལྟར་སྦྱང་གཞི་དང་སྦྱོང་བྱེད་ངོ་སྤྲད་པ་དེ་ཉིད་ལམ་བྱེད་རྣམ་པ་བཞིས་ལམ་དུ་བྱེད་པའི་ཚུལ་ནི།
སྔར་བཤད་པའི་སྦྱང་གཞི་དང་། སྦྱོང་བྱེད་དེ་དག་ཐམས་ཅད་ཀྱང་། འདྲ་ཆོས་དང་མཚོན་དོན་རྟོགས་པ་རང་དགའ་བས་བསྒྲིགས་པ་ཙམ་མ་ཡིན་གྱིས། སེམས་ཀུན་གཞིའི་སྟེང་དུ་མྱ་ངན་ལས་འདས་པའི་ཆོས་ཐམས་ཅད་ཀྱི་བག་ཆགས་གནས་པའི་སྟོབས་ཀྱིས། ཀུན་རྫོབ་ཀྱི་སྣང་བ་ཐམས་ཅད་འབྲས་བུ་སངས་རྒྱས་ཀྱི་སའི་གཟུགས་སྐུ་དང་ཆོས་སྐུའི་རྣམ་པ་རང་བཞིན་རྣམ་དག་གི་ཚུལ་གྱིས་འབྱུང་བ་ཡིན་པར་ནི། རྩ་རྒྱུད་ཕྱི་མའི་བཅུ་གཅིག་པར། ལུས་ཅན་ཐམས་ཅད་ཁ་དོག་དང་དབྱིབས་ཀྱི་སྒོ་ནས་རིགས་ལྔར་ངེས་ཚུལ་གསུངས་པས་ཤེས་ལ། དེའི་ཕྱིར་བསྒོམས་པས་གློ་བུར་གྱི་དྲི་མ་དག་སྟེ་མངོན་དུ་གྱུར་པ་ནི་སྦྱང་གཞི་དང་སྦྱོང་བྱེད་མཚོན་དོན་བསྒྲིགས་པའི་དོན་ནོ། ། དེས་ན་འདི་ལ་སྦྱང་གཞི་ཐམས་ཅད་ལམ་དེ་དང་དེར་སྒོམ་པའི་ཚུལ་དང་། དེ་ཉིད་ལམ་བྱེད་བཞིའི་ཚུལ་གཉིས་ལས།
དང་པོ་ནི་མཚན་གཞི་གཅིག་ལ་སྦྱར་ན། མངལ་སྐྱེས་ཀྱི་མའི་ཕྱག་རྒྱ་གྲུ་གསུམ་དང་། སྒོང་སྐྱེས་ཀྱི་སྒོ་ང་སོགས་བཞི་པོ་མ་དག་པའི་ཕྱག་རྒྱ་སོགས་མ་ཡིན་གྱིས། བདག་གི་བློ་ལ་སྣང་བའི་ཆོས་འབྱུང་གྲུ་གསུམ་འདི་ཡིན་ནོ་སྙམ་དུ་དབྱེར་མེད་དུ་སྒོམ་མོ། ། གཉིས་པ་གཉིས། དེ་ལྟར་ཆོས་འབྱུང་གྲུ་གསུམ་སྒོམ་པས་རྣམ་པ་གཟུགས་ཀྱི་རྣམ་པ་སྒོམ་སླ་བས་རྣམ་པ་ལམ་དུ་བྱེད་པ་ཞེས་བྱ། དེ་ཉིད་རྣམ་ཐར་སྒོ་གསུམ་དང་། སྤྱན་ལ་སོགས་པའི་ཕྱག་རྒྱར་མོས་པ་བྱས་པས། མོས་པ་ལམ་དུ་བྱེད་པ་ཞེས་བྱ། དེ་ཡང་སངས་རྒྱས་པའི་འབྲས་བུ་རྣམ་ཐར་སྒོ་གསུམ་དང་།
སྤྱན་ལ་སོགས་པ་ཕྱག་རྒྱ་དངོས་ཡིན་པར་སྒོམ་པས། འབྲས་བུ་ལམ་དུ་བྱེད་པ་ཞེས་བྱ། དེས་རྣལ་འབྱོར་པས་སེམས་རྒྱུད་བྱིན་གྱིས་བརླབས་ཤིང་། ཚོགས་རྫོགས་པས་བྱིན་རླབས་ལམ་དུ་བྱེད་པ་ཞེས་བྱ་སྟེ། དེའི་རྒྱུ་མཚན་ཡང་ཞེན་པས་འཇུག་ཅིང་འབྲེལ་པས་མི་བསླུ་བའི་ལམ་ཡིན་པའི་ཕྱིར་རོ། ། དེ་ལ་ཞེན་པས་འཇུག་པ་ནི། སྦྱང་གཞི་ལ་རྣམ་པར་ཞེན་ནས། རྣམ་པ་ལ་འབྲས་བུ་དངོས་སུ་ཞེན་པའོ། ། འབྲེལ་བས་མི་བསླུ་བ་ནི་སྦྱང་གཞི་དང་། ལམ་དང་འབྲས་བུ་གསུམ་ཆར་ཡང་གཅིག་ལ་གཅིག་འབྲེལ་བའམ།
དོན་ལ་དབྱེར་མེད་པས་མི་བསླུ་བ་སྟེ། བསྐྱེད་པའི་རིམ་པའི་སྦྱང་གཞི་དང་། སྦྱོང་བྱེད་བསྒོམས་པས་སངས་རྒྱས་པའི་ཆོས་ཐམས་ཅད་ཐོབ་པའི་རྒྱུ་མཚན་ཡང་འདི་ཉིད་ཡིན་ནོ། ། དེ་ལྟར་རྣལ་འབྱོར་བཅུ་པོ་སྦྱང་གཞི་སྦྱོང་བྱེད་སྦྱར་ཞིང་ལམ་བྱེད་བཞི་ལྡན་དུ་བརྩོན་པ་དྲག་པོས་བསྒོམས་པས་དྲོད་ཆུང་ངུ་ཐོབ་པ་ན། ཀུན་དྷར་གསང་ནས་སྤྱོད། དེས་དྲོད་འབྲིང་པོ་ཐོབ་པ་ན། ཀུན་དྷར་འཇིག་རྟེན་པའི་མངོན་དུ་སྤྱོད། དེས་ལུང་བསྟན་པའི་བུ་མོ་པདྨ་ཅན་བསྟེན་ནས་དྲོད་ཆེན་པོ་ཐོབ་པ་ན། ཀུན་ཏུ་བཟང་པོའི་སྤྱོད་པས་ཟླ་བ་གཅིག་གིས་ས་བརྒྱད་པ་ཐོབ་སྟེ། ཉེ་རྒྱུ་སྤྱོད་པའི་སྐལ་བ་དང་ལྡན་པར་འགྱུར་ཞིང་།
དེ་ནས་ཉེ་རྒྱུ་ཞག་བདུན་གྱིས་རྡོ་རྗེ་འཆང་ཆེན་པོའི་ས་བཅུ་གསུམ་པ་ཐོབ་པར་འགྱུར་བ་ནི་ངེས་པའོ།། །། འདིར་སྨྲས་པ། ས་སྐྱའི་ཡབ་ཆོས་དགྱེས་རྡོར་སྤྱི་བཤད་འདི། ། ས་སྐྱའི་བཞི་ཐོག་བླ་བྲང་ཆེན་པོ་རུ། ། ས་སྐྱའི་ཟབ་ཆོས་ལམ་འབྲས་འཆད་པའི་ཚེ། ། ས་སྐྱའི་རིག་འཛིན་ངག་དབང་ཀུན་དགས་སྦྱར། ། བསོད་ནམས་འདི་ཡིས་བདག་ཅག་དཔོན་སློབ་རྣམས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། བསྟན་པ་ཆེར་རྒྱས་དོན་གཉིས་མཐར་ཕྱིན་ཏེ། ། ཕྱི་མ་བདེ་བ་ཅན་དུ་སྐྱེ་བར་ཤོག །
འདི་ནི་གོང་མའི་གསུང་རབ་དོན་བསྡུས་ཏེ། ། འདི་ནི་ལེགས་བཤད་སྤེལ་བའི་རྩ་བའང་ཡིན། ། འདི་ནི་དོན་བསྡུས་རྒྱས་བཤད་གཉིས་ལྡན་པའི། ། འདི་ནི་སྔོན་མེད་ལེགས་བཤད་ངོ་མཚར་ཡིན། ། ཨེ་མ་མང་དུ་ཐོས་པའི་ལུས་སྟོབས་ཅན། ། རྣམ་དཔྱོད་མཆེ་སྡེར་བསོད་ནམས་རལ་པས་བརྗིད། ། དེ་འདྲའི་སྔགས་འཆང་རི་དྭགས་རྒྱལ་པོ་དེ། ། ད་ལྟར་དཔལ་ལྡན་ས་སྐྱའི་གངས་རིར་གནས། ། ཚོགས་གཉིས་བསགས་པའི་སྐལ་བཟང་ཀུན་འདུས་ནས། ། ཚོགས་གཉིས་སྤེལ་བའི་འཕྲིན་ལས་རྒྱ་མཚོ་ལ། །
ཚོགས་གཉིས་བསགས་རྣམས་གཅིག་ཏུ་བརྩོན་པ་འདིས། ། ཚོགས་གཉིས་རབ་རྒྱས་དོན་གཉིས་ལྷུན་གྲུབ་ཤོག ། ཅེས་པ་འདི་ཡང་ཁམས་གསུམ་ཆོས་ཀྱི་རྒྱལ་པོ་འཇམ་དབྱངས་བསོད་ནམས་དབང་པོ་དང་། རྒྱལ་སྲས་སྦས་པའི་རྣལ་འབྱོར་སྔགས་འཆང་གྲགས་པའི་མཚན་ཅན་དང་། ཁྱབ་བདག་འཁོར་ལོའི་མགོན་པོ་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་རྣམས་ཀྱི་ཞབས་རྡུལ་སྤྱི་བོས་ལེན་པ་དཔལ་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས། ཤིང་མོ་གླང་གི་ལོ་རྣལ་འབྱོར་དབང་ཕྱུག་བརྒྱུད་པ་དང་བཅས་པའི་བྱིན་གྱིས་བརླབས་པའི་གནས་དཔལ་ས་སྐྱའི་བཞི་ཐོག་བླ་བྲང་གི་ས་གསུམ་གྱི་བླ་མ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བཞུགས་ཁྲི་པདྨ་ཅན་ག་ལ་བ་དེར་འཁོད་ནས་སྐལ་ལྡན་འདུས་པ་རྒྱ་མཚོ་ལ་གསུང་ངག་རིན་པོ་ཆེ་ཟབ་རྒྱས་ཀྱི་ཆོས་ཀྱི་ཆར་ཕབ་པའི་ཚེ་རང་གཞན་གྱི་དོན་དུ་མྱུར་བར་སྦྱར་བའི་ཡི་གེ་པ་ནི་མངྒ་ལའི་མིང་ཅན་གྱིས་བགྱིས་སོ། ། འདི་ལ་ཉེས་པའི་ཚོགས་མཆིས་ན་བླ་མ་དང་མཁའ་འགྲོས་བཟོད་པར་མཛད་ནས་བསྟན་པ་དང་། འགྲོ་བ་ལ་ཕན་པ་བསམ་གྱིས་མི་ཁྱབ་པ་འབྱུང་བར་མཛད་དུ་གསོལ།། །། སརྦ་མངྒལཾ།། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 2 ཨ་མྱེས་ཞབས། དགྱེས་མཛད་རྡོ་རྗེའི་ཆོས་སྐོར་འཆད་པའི་སྔོན་འགྲོའི་སྤྱི་བཤད་འཕྲིན་ལས་རབ་རྒྱས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
