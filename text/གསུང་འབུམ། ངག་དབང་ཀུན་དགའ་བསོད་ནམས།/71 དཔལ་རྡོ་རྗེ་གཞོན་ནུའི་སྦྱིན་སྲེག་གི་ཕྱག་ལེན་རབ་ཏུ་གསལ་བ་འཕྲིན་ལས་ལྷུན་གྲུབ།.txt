གསུང་འབུམ། ངག་དབང་ཀུན་དགའ་བསོད་ནམས།
པོད ༧༡
དཔལ་རྡོ་རྗེ་གཞོན་ནུའི་སྦྱིན་སྲེག་གི་ཕྱག་ལེན་རབ་ཏུ་གསལ་བ་འཕྲིན་ལས་ལྷུན་གྲུབ།
༄༅། །དཔལ་རྡོ་རྗེ་གཞོན་ནུའི་སྦྱིན་སྲེག་གི་ཕྱག་ལེན་རབ་ཏུ་གསལ་བ་འཕྲིན་ལས་ལྷུན་གྲུབ་ཅེས་བྱ་བ་བཞུགས།། ཤྲཱི་བཛྲ་ཀུ་མ་ར་མཧཱ་བཛྲ་ཨཱ་ཙརྻ་ཡེ་ན་མོ། བླ་མ་མཆོག་དང་རྡོ་རྗེ་གཞོན་ནུ་ལ། ། གུས་པས་བཏུད་དེ་དཔལ་ལྡན་ཕུར་པ་ཡི། ། སྦྱིན་སྲེག་ཆོ་ག་ཕྱག་ལེན་རབ་གསལ་བ། ། འཕྲིན་ལས་ལྷུན་གྲུབ་ལྷག་བསམ་དག་པས་སྤེལ། ། འདིར་དཔལ་རྡོ་རྗེ་ཕུར་པ་ས་ལུགས་ཀྱི་བསྙེན་པ་སྔོན་དུ་སོང་བའི་རྣལ་འབྱོར་པས། ཞི་བའི་སྦྱིན་སྲེག་སྒྲུབ་པ་ལ་དོན་གསུམ་སྟེ། སྦྱོར་བ། དངོས་གཞི།
རྗེས་ཀྱི་ཆོ་གའོ། ། དང་པོ་ནི། སྦྱོར་བ་ཐབས་དང་། བུད་ཤིང་སྦར་བ་མེ། ། རྫས་དང་བཤམ་ཐབས་སྒྲུབ་པ་པོ་སྟེ་དྲུག ཅེས་པ་ལྟར་ལས། དང་པོ་ཐབ་ནི། ཉམས་དགའ་ཞིང་སའི་ཆོ་ག་བྱས་པའི་ས་ཕྱོགས་སུ་ཐིག་ཆེན་བརྒྱད་སྤྱི་དང་མཐུན་པར་བཏབ་པ་ལ། ཁྲུ་ཕྱེད་ཀྱི་དབུས་ནས་ཟླུམ་པོར་བསྐོར་བ་ནི་ཐབ་ཀྱི་དངོས་གཞི་དང་། དེའི་ཕྱི་རོལ་ཏུ་སོར་བཞི་བསྐོར་བ་ཁ་ཁྱེར་དང་སླར་ཡང་སོར་བཞི་བསྐོར་བ་མུ་རན་དང་།
ཚད་དེ་ཉིད་ཀྱིས་ཚངས་ཐིག་དང་མུ་རན་འཛོམས་པའི་ས་ནས་ཟུར་ཐིག་བཞིའི་སྟེང་དུ་མཚན་མ་བྱས་ལ། ཐིག་བཞི་ལེགས་པར་སྦྲེལ་བའི་སྟེང་དུ་གྲུ་བཞི་དང་། དེའི་གྲྭ་བཞིར་རྡོ་རྗེའི་རྩེ་ནང་ངོས་སུ་བསྟན་པའི་ཟླ་ཕྱེད་རྡོ་རྗེ་བྱ། ཕྱག་ལེན་ལ་སྟེགས་བུ་གྲུ་བཞི་པའི་ཕྱི་རོལ་ཏུའང་སོར་བཞིའི་ཚད་ཀྱི་ཆ་ག་གྲུ་བཞི་པ་མཛད་པ་ནི་བྲི་ཆ་ལ་མིག་སྔར་མཛེས་པ་དང་། བསྒོམ་དོན་ལ་སྟེགས་བུའི་དཔངས་ཀྱི་ཚད་ཡིན་གསུངས། ཐབ་ཀྱི་དབུས་ནས་སུམ་གཉིས་ཕྱིར་བཞག་པའི་ནང་གི་སུམ་ཆ་ཟླུམ་པོར་བསྐོར་བའི་དབུས་སུ་འཁོར་ལོ་རྩིབས་བཅུ་པའི་ལྟེ་བ་དང་། ཕྱིའི་སུམ་གཉིས་ལ་འཁོར་ལོའི་རྩིབས་བཅུ་པ་རྣམས་བྱ། ཐབ་ཀྱི་གཞི་ཐམས་ཅད་ཁ་དོག་དཀར་པོར་བྱ། ཁ་ཁྱེར་རམ་མུ་རན་གང་རུང་ལ་རྡོ་རྗེ་ཁ་ཟུམ་པའི་ཕྲེང་བས་བསྐོར་བ། ཁ་དོག་འདྲེས་པའི་སྐྱོན་སྤངས་པའི་ཕྱིར་བཅད་ཚོན་ཐམས་ཅད་དང་རྡོ་རྗེ་ཁ་དོག་དམར་སྐྱས་བྱ།
ལྷའི་གནས་རྣམས་སུ་མེ་ཏོག་གི་ཚོམ་བུའམ་སོ་སོའི་སྐུ་མདོག་དང་མཐུན་པའི་ཚོན་ཕུང་བྱ། འཁོར་ལོའི་ཕྱི་ཐབ་ཀྱི་ནང་དུ་སྒོ་མ་བཞིའི་ཚོན་ཕུང་བཀོད། གཞན་ཡང་གཙོ་བོའི་ཞལ་འཇིག་རྟེན་པའི་ནུབ་ཏུ་བསྟན་པའི་མདུན་གཡས་ངོས་སུ་ཧཱུྃ་ཀ་རའི་མཚན་མ་བྱས་ལ། དེའི་རིགས་པས་གཞན་རྣམས་ཀྱི་ཕྱོགས་མཚམས་ཀྱང་ཤེས་པར་བྱའོ། ། གཉིས་པ་བུད་ཤིང་ནི། ཚེར་མ་ཅན་མ་ཡིན་པའི་ཤིང་ངམ། དེ་མེད་ན་སྲོག་ཆགས་མེད་པའི་ལྕི་བས་ཐབ་ཀྱི་ཁ་ཁྱེར་གྱི་སྟེང་ནས་ཟླུམ་པོར་བརྩིགས་ལ། ནང་གི་ཤར་ལྷོའི་མཚམས་སུ་ཏིང་ལོ་ཆེ་བ་ཞིག་ཀྱང་བཤམས་ལ་བཞག་གོ ། གསུམ་པ་སྦར་བ་ནི། རྡོ་དང་ལྕགས་གཙུབས་པ་ལས་བྱུང་བ་མ་ཡིན་པ།
རྒྱུན་བཞག་གི་མེའམ་འོ་མ་ཅན་གཙུབས་པ་སོགས་ལས་བྱུང་བའོ། ། བཞི་པ་རྫས་ནི། སྲེག་རྫས་དང་། མཆོད་རྫས་དང་། གཏོར་མ་དང་། ཀུ་ཤའི་ཆུན་པོ་ལ་སོགས་པ་འོག་ཏུ་དགོས་པའི་ཡོ་བྱད་རྣམས་གཙང་ཞིང་གྱ་ནོམ་པ་སྟ་གོན་བྱའོ། ། ལྔ་པ་བཤམ་ཐབས་ནི། ཐབ་ཀྱི་མཐའ་སྐོར་ཐམས་ཅད་བྱི་དོར་ལེགས་པར་བྱས་ལ་དྲི་བཟང་པོས་བྱུགས། དེའི་མདུན་དུ་རང་གི་སྟན་ནང་ཚངས་ཅན་ཁ་དོག་དཀར་པོ་བྱ། རང་གི་གཡོན་ཐབ་ཀྱི་གཡས་ནས་ཆུ་གཉིས་སྔོན་འགྲོའི་ཉེར་སྤྱོད་དང་།
གཏོར་མ་གསུམ་ཇི་ལྟར་འབྱོར་བ་བཤམ། རང་གི་གཡས་ཐབ་ཀྱི་གཡོན་ནས། ཡམ་ཤིང་མར་ཏིལ་ཟས་མཆོག་དང་། ། སོ་བ་འབྲས་ནས་གྲོ་དང་ནི། ། སྲན་མ་དུར་བ་ཀུ་ཤ་རྣམས། ། ལག་ལེན་ཇི་བཞིན་ལེགས་པར་བཤམ། ། རང་གི་མདུན་དུ་བསང་ཆུའི་སྣོད། ཀུ་ཤའི་འཐོར་ཡབ། རྡོ་རྗེ་དྲིལ་བུ། ནང་གི་མཆོད་པ་རྣམས་བཤམ།
རྡོ་རྗེ་དྲིལ་བུའི་བར་དུ་དགང་གཟར་བླུགས་གཟར་ཁ་སྦྱར་ལ་བཞག སོ་སོར་བཞག་ན་བར་ཆད་ཀྱི་ཆོས་ཡིན་གསུང་། གྲུབ་ན་ཐབ་དང་སྒྲུབ་པ་པོའི་བར་དུ་འཇིམ་པ་ལས་བྱས་པའི་མེ་ཡོལ་དཀར་ཞལ་གྱིས་བྱུགས་པའང་བཤམས་ལ། རྫས་ཐམས་ཅད་ལ་བདུད་རྩི་ལྔས་གཏོར་ཏེ་བཞག་གོ ། དྲུག་པ་སྒྲུབ་པ་པོ་ནི། ཕྱི་མ་རེད་ཀྱི་དུས་སུ་རང་ཉིད་ཁྲུས་བྱས། འབྱོར་ན་གོས་རྒྱན་དཀར་པོས་བརྒྱན་ལ་སྡིག་པ་དང་བར་ཆད་ཞི་བར་འདོད་པའི་བསམ་པས། སྔར་བཤམས་པའི་སྟན་ལ་ཁ་ཤར་དུ་བལྟས་ཏེ་སྐྱིལ་ཀྲུང་སམ་པུས་འཁྱུད་དང་བཅས་པའི་ཙོག་བུ་རྐང་པ་གཉིས་ཅུང་ཟད་བསྣོལ་བ་རིག་བྱེད་འདོན་པ་ལྟ་བུའི་སྤྱོད་ལམ་གྱིས་འདུག་གོ ། དངོས་གཞི་ལ། བདག་གི་རྣལ་འབྱོར་མེ་བརྩལ་ཡོ་བྱད་བསང་། །
ཐབ་ཁུང་འདུས་བྱས་འཇིག་རྟེན་མེ་ལྷ་མཆོད། ། འདས་པའི་མེ་ལྷ་མཆོད་རྣམས་དངོས་གཞིའི་ཆོས། ། ཞེས་པ་ལྟར་དྲུག་ལས། དང་པོ་བདག་གི་རྣལ་འབྱོར་ནི། མདུན་གྱི་དཀྱིལ་འཁོར་དང་མ་འབྲེལ་ན་སྒྲུབ་ཐབས་བསྡུས་པ་ཕུར་ཆུང་བཟླས་པ་བསྡུ་བའི་བར་རྫོགས་པར་བསྒོམ་ཞིང་། འདི་ནས་བརྩམས་ཏེ་སྦྱིན་སྲེག་གི་ཆོ་ག་མ་གྲུབ་ཀྱི་བར་ལ་ལག་པ་གཉིས་པུས་མོ་ལས་ཕྱིར་མི་འདའ་བ་ལ་བསླབ་བོ། ། གཉིས་པ་མེ་བརྩལ་ཞིང་སྒྲུབ་པ་ནི། སྐབས་འདིར་ཏིང་ངེ་འཛིན་གྱི་མེ་སྦར་ཞིང་ཤིན་ཏུ་འབར་བར་བསམ། གསུམ་པ་ཐབ་དང་ཡོ་བྱད་བསང་བ་ནི། བསང་ཆུ་ལ་ནང་མཆོད་རྡོ་རྗེའི་རྩེས་གཏོར་ནས།
ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ། ཚིནྡྷ་ཚིནྡྷ་ཧཱུྃ་ཕཊ྄། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཤཾ་ལས་བྱུང་བའི་དུང་ཕོར་མཚན་ཉིད་དང་ལྡན་པའི་ནང་དུ། ཧཱུྃ་ལས་བྱུང་བའི་བསང་ཆུ་དྭངས་ཤིང་ཐོགས་པ་མེད་པ་ཐབ་ཀྱི་ཡོ་བྱད་ཐམས་ཅད་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཨོཾ་བཛྲ་ཀྲོ་དྷ་ཨ་མྲྀ་ཏ་སོགས་འཁྱིལ་པའི་སྔགས་ཉེར་གཅིག་བཟླ། དེ་ནས་ཐབ་དང་ཡོ་བྱད་རྣམས་ལ་ཀུ་ཤའི་འཐོར་ཡབ་ཀྱིས་བསང་ཆུ་གཏོར་ནས་འཁྱིལ་པའི་སྔགས་དང་། སྭ་བྷ་ཝས་སྦྱངས། སྟོང་པའི་ངང་ལས་ཨཱཿལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ལས་ལྷ་རྫས་ཀྱི་མཆོད་ཡོན།
ཞབས་བསིལ། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ། དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་ལྟ་བུ་དང་། སྲེག་རྫས་རྣམས་ཀྱང་གཙང་ཞིང་ཡིད་དུ་འོངས་པ། ཞི་བའི་ལས་སྒྲུབ་པའི་ནུས་པ་དང་ལྡན་པར་གྱུར།
ཨོཾ་བཛྲ་ཨ་ཧ་ར་ལི་ཧཱུྃ་ནས། བི་པུ་ར་ཡ་ཧཱུྃ་གི་བར་དང་། ཨོཾ་ཨཱཿཧཱུྃ་སྭཧཱས་ཡམ་ཤིང་། ཨོཾ་ཤྲཱི་སྭཧཱས་མར། ཨོཾ་ཛྲིཾ་སྭཧཱས་འབྲུ། ཨོཾ་ཨོཾ་སྭཧཱས་རྫས་ཐམས་ཅད་བཀྲུ། ཨོཾ་ཀུ་རུ་ཀུ་རུ་སྭཧཱས་རྫས་ཐམས་ཅད་སྦྱངས། བཞི་པ་ཐབ་ཁུང་མངོན་པར་འདུ་བྱ་བ་ནི། ཡང་ཐབ་ལ་བསང་ཆུ་གཏོར་ནས་འཁྱིལ་པའི་སྔགས་དང་། སྭ་བྷཱ་ཝས་སྦྱངས།
སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་སྟེང་དུ། ཧཱུྃ་ལས་ཞི་བའི་ཐབས་ཁུང་དཀར་པོ་ཟླུམ་པོ། རྒྱར་ཁྲུ་གང་། ཟབས་སུ་ཁྲུ་ཕྱེད། ཁ་ཁྱེར་དང་མུ་རན་ལ་རྡོ་རྗེས་མཚན་ཞིང་། ཕྱི་རོལ་སྟེགས་བུ་གྲུ་བཞིའི་གྲྭ་བཞིར་ཟླ་ཕྱེད་རྡོ་རྗེས་བརྒྱན་པ། དྭངས་ཤིང་ཐོགས་པ་མེད་པ་བུད་ཤིང་བརྩིགས་པ་དང་བཅས་པར་གྱུར་པར་བསམ། ལྔ་པ་འཇིག་རྟེན་པའི་མེ་ལྷ་མཆོད་པ་ནི། དེའི་དབུས་སུ་པདྨ་དང་ཉི་མའི་སྟེང་དུ་རཾ་ལས་བགྲང་ཕྲེང་རཾ་གྱིས་མཚན་པ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས་མེ་ལྷ་སྐུ་མདོག་དམར་པོ་འོད་ཟེར་དཀར་པོ་འཕྲོ་ཞིང་འདུ་བ་རྭ་སྐྱེས་ལ་བཞོན་པ་ཞལ་གཅིག་ཕྱག་གཉིས་གཡས་བགྲང་ཕྲེང་དང་།
གཡོན་སྤྱི་བླུགས་འཛིན་པ། གསུས་ཁྱིམ་ཆེ་བ། རལ་པའི་ཐོར་གཙུག་དང་སྨ་རའི་ཨག་ཚོམ་ཅན། དྲང་སྲོང་གི་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ སྙིང་ཁར་ཧཱུྃ། རང་གི་སྙིང་ཁ་ནས་འོད་འཕྲོས་ཏེ། ཤར་ལྷོ་ནས་མེ་ལྷ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་། ལག་པ་གཉིས་ཀྱི་མཐེ་བོང་གུང་མོའི་རྩ་བར་བཞག
མཛུབ་མོ་གུང་མོའི་རྒྱབ་ནས་བཀབ་པ་དབྱུག་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང་། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། སྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་གཤེགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པས། ། འདི་ཉིད་དུ་ནི་གཤེགས་སུ་གསོལ། ། ཨོཾ་ཨཀྣཱ་ཡེ་མཧཱ་ཏེ་ཛྭ་སརྦ་ཀརྨཱ་པྲ་ས་རྡྷ་ཀ་མཧཱ་བྷུ་ཏ།
དེ་ཝ་རི་ཥི། དེ་ཝི་ཛ་སཏྭ། མ་གྲྀ་ཧི་ཏྭ། ཀ་རུ་ཎི་ཀ སརྦ་སཏྟྭ་ཏྠ་ཀྲི་ཏྭ། ཨཱ་ཧཱུ་ཏི། ཨཱ་ཧཱུ་ཏི། ཨ་ཧཱ་ར། ཨསྨིན་སནྟི། ཧི་ཏོ་བྷ་ཝ།
པདྨ་ཀ་མ་ལ་ཡ་སཏྭཾ། ཨོཾ་ཨཀྣཱ་ཡེ་ས་པ་རི་ཝ་ར་ཨརྒྷཾ་ནས། ཤཔྡ་ཨཱཿཧཱུྃ། རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ། ཨོཾ་བཛྲ་ཨ་ན་ལ་མཧཱ་བྷུ་ཏ་ཛྭ་ལ་ཡ། སརྦ་དུཥྚན་བྷསྨིན་ཀུ་རུ་ཧཱུྃ་ཕཊ྄། ཏྲི་ཤྱཱ་ཧོ། ཛཿཧཱུྃ་བཾ་ཧོཿ ས་མ་ཡ་སཏྭཾ། ཞེས་དམ་ལ་བཞག
ཨོཾ་བཛྲ་ཡཀྵི་ནི་ཧཱུྃ་ཛཿ སོགས་ཀྱིས་དགུག་གཞུག་བྱ། སླར་ཡང་རང་གི་སྙིང་ཁ་ནས་འོད་འཕྲོས། དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་བ་སྩལ་དུ་གསོལ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན།
ཀུ་ཤའི་ཆུན་པོ་བརྒྱད་ལ་བསང་ཆུ་གཏོར་ནས། བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཨོཾ་ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། འདིས་བདག་ཅག་གི་བགེགས་དང་མི་མཐུན་པའི་ཕྱོགས་ཞི་ཞིང་ལས་ཀྱི་དངོས་གྲུབ་སྩལ་དུ་གསོལ། ཨོཾ་བཛྲ་ས་ཏྭ་ཨ། ཞེས་པས་ཀུ་ཤ་རྩེ་མོ་གཡས་སྐོར་དུ་ཐབ་ཀྱི་ཕྱོགས་མཚམས་བརྒྱད་དུ་དབུལ།
དེ་ནས་སྦྱིན་སྲེག་གི་གཞུང་རྣམས་སུ་གོང་དུ་མེ་སྦར་བར་བཤད་ཀྱང་། སྤོར་ལྡེ་སྦར་ནས་ཐབ་ལ་གཡས་སུ་ལན་གསུམ་བསྐོར་ཞིང་ཀཱི་ལ་ཡ་བརྗོད། ཨོཾ་བཛྲ་ཛྭ་ལ་རཾ་ཞེས་པས་ཐབ་ཀྱི་ནང་གི་ཏིང་ལོ་སྦར་ཞིང་། དེ་ནས་ཡམ་ཤིང་གཞན་དང་བཅས་པས་མེ་ལེགས་པར་འབར་དུ་བཅུག་ཅིང་། མར་དགང་བླུགས་གསུམ་དང་ཛྭ་ལའི་སྔགས་ཀྱིས་མེ་གསོ། དེ་ནས་མེ་ལྷའི་ལྕེ་ཧཱུྃ་ལས་རྡོ་རྗེ་རྩེ་ལྔ་པ་དང་། དགང་བླུགས་ཀྱི་ཁ་ལ་རཾ་གྱིས་མཚན་པ། ཨོཾ་ཨགྣ་ཡེ་སྭཱཧཱ། ཨོཾ་ཨགྣཱ་ཡ་དི་བྱ་དི་བྱ་བི་ཤུདྡྷེ་མཧཱ་ཤྲཱི་ཡེ། ཧ་བྱ་ཀ་བྱ་བ་ཧ་ན་ཡ།
བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆག་སྔགས་ལྷག་ཆད་ཀྱི་ཉེས་པ་ཐམས་ཅད་ཤིནྟཾ་ཀུ་རུ་ཡེ་སྭཱཧཱ། ཞེས་ལན་གསུམ་གྱིས་བྱོན་ཟན་དབུལ། དགང་བླུགས་ཁ་སྦྱར་ལ་ཐབ་ལ་ལན་གསུམ་བསྐོར་ཞིང་། ཨོཾ་ཨགྣ་ཡེ་ས་པ་རི་ཝ་ར་ཨརྒྷཾ་ཨཱཿཧཱུྃ། པཱ་དྱཾ་ནས་ཤཔྡའི་བར་གྱིས་ཕྱི་མཆོད། ནང་མཆོད་མཐེབ་སྲིན་གྱིས་གཏོར་ལ། ཨོཾ་ཨགྣཱ་ཡེ་ས་པ་རི་ཝ་ར་ཨོཾ་ཨཱཿཧཱུྃ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་སྲེག །
འཇིག་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། སྐབས་འདིར་མེའི་བཀྲ་བརྟག་པ་ནི། སཾ་བུ་ཊི་ལས་འབྱུང་བའི་དོན་ཀུན་མཁྱེན་བསོད་ནམས་སེངྒེས། གདུགས་དང་རྒྱལ་མཚན་རྡོ་རྗེ་དང་། ། བུམ་པ་པདྨ་ལྕགས་ཀྱུ་དང་། ། ཀུ་འདུམ་པ་དང་གཡས་སུ་འཁྱིལ། ། རྩེ་གཅིག་པ་སྟེ་དབྱིབས་མཆོག་ཡིན། ། རྩེ་གཉིས་རྩེ་གསུམ་འབྲིང་དང་མཐའ། ། བསྐུམ་དང་གཙང་དང་འཇའ་ཚོན་དང་། །
དབང་པོ་སྦས་དང་སེར་དང་དཀར། ། བཻ་ཌཱུརྻ་རྣམས་མདོག་བཟང་ཡིན། ། དང་བའི་སྐུ་དང་བུང་བའི་སྒྲ། ། ཟབ་ཅིང་སྙན་པའི་སྒྲ་ནི་བཟང་། ། མདོར་ན་ཡིད་དུ་འོངས་པ་ཡི། ། དབྱིབས་དང་དྲི་དང་སྒྲ་རྣམས་བཟང་། ། མེ་སྟག་རྣམ་འཕྲོ་དུ་བ་མང་། ། རིམ་གྱིས་འབར་ཞིང་མེ་ལྕེ་འཆད། ། མྱུར་དུ་འབར་ཞིང་གཟི་བརྗིད་ཆུང་། ། ཚ་ཞིང་དམར་ནག་དྲག་ཏུ་འབར། །
རྩེ་གསུམ་ཞིབ་མ་འདྲ་བ་དང་། ། བ་གླང་མགོ་འདྲ་དྲི་མི་ཞིམ། ། མདོར་ན་ཡིད་དུ་མི་འོངས་པ། ། མཚན་ངན་རྣམས་ཀྱང་བརྟག་པར་བྱ། ། ཞི་ལ་དཀར་ལ་རྒྱས་ལ་སེར། ། དབང་ལ་དམར་དང་དྲག་ལ་ནག ། འདི་ནི་རང་རང་རྟགས་སུ་བཟང་། ། འཇམ་པོ་གསུམ་ལ་འཇམ་པོ་ཡི། ། རྟགས་རྣམས་ཤིས་པར་བཤད་པ་སྟེ། ། མཐའ་མའི་ལས་ལ་ངན་པར་སྔགས། །
རང་རང་རྟགས་དང་མི་མཐུན་ན། ། བགེགས་དང་བཅས་པར་ཤེས་བྱ་སྟེ། ། བདུད་རྩི་འཁྱིལ་བ་ལ་སོགས་པའི། ། ཁྲོ་བོས་བགེགས་རྣམས་ཞི་བར་བྱ། ། མདོར་བསྡུ་ན་ཁ་དོག་དཀར་ཞིང་སྣུམ་པ་སྒྲ་དང་བཅས་པ་དུ་བ་ཆུང་བ་ནི་ཞི་བའི་ལས་ལ་དགེའོ། ། དུ་བ་ཆེ་བ་མེ་སྟག་བར་དུ་འཕྲོ་བ་ནི་བགེགས་དང་བཅས་པ་ཡིན་པས། ཧཱུྃ་ཞེས་བརྗོད་ཅིང་བསང་ཆུ་ཕྱོགས་ཀུན་ཏུ་གཏོར་ཏེ་བགེགས་ཞི་བར་བྱའོ། ། ཞེས་གསུངས་སོ། ། དེ་ནས་སྲེག་རྫས་དབུལ་བ་ནི། ཐོག་མར་ཡམ་ཤིང་བྱང་ཆུབ་ཀྱི་ཤིང་དུ་མོས་ཏེ།
ཨོཾ་བོདྷི་བྲྀཀྵ་ཡ་སྭཱཧཱ། ཞེས་པ་བདུན་གྱིས་ཕུལ་བའི་མཐར། ཨོཾ་བོདྷི་བྲྀཀྵ་ཡ། བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་བག་ཆགས་དང་བཅས་པ་ཐམས་ཅད་དང་། གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤིནྟཾ་ཀུ་རུ་སྭཱཧཱ། ཞེས་བརྗོད། དེ་བཞིན་དུ་འོག་མ་རྣམས་ལ་ཡང་དེའི་རིགས་པས་ཤེས་པར་བྱས་ལ། ཨོཾ་ཨགྣཱ་ཡེ་སྭཧཱ། ཞེས་པས་མར་དང་། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཧཱ།
ཞེས་པས་ཏིལ་ལམ་ཡུངས་ཀར་དང་། ཨོཾ་སརྦ་སཾ་པ་དེ་སྭཧཱས་ཞོ་དང་སྦྱར་བའི་ཟས་མཆོག་དང་། ཨོཾ་བཛྲ་བི་ཛ་ཡ་སྭཧཱས་འབྲས་སོ་བ་དང་། ཨོཾ་བཛྲ་པུཥྚ་ཡེ་སྭཧཱས་འབྲས་དང་། ཨོཾ་མཧཱ་བྷེ་ག་ཡ་སྭཧཱས་ནས་དང་། ཨོཾ་བཛྲ་གྷསྨ་རཱ་ཡ་སྭཧཱས་གྲོ་དང་། ཨོཾ་མཧཱ་བཱ་ལ་ཡ་སྭཧཱས་སྲན་མ་དང་། ཨོཾ་བཛྲ་ཨཱ་ཡུ་ཥེ་སྭཧཱས་དུར་བ་དང་། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཧཱས་ཀུ་ཤ་རྣམས་ཕུལ་ལ། སྡེ་ཚན་རེ་རེའི་མཐར་གོང་ལྟར་གྱི་སྤེལ་ཚིག་སྦྱར་རོ། །
དེར་བསང་ཆུ་ནས་མེ་ནང་དུ་ཅུང་ཟད་བླུགས་ལ། ཨོཾ་པྲོཀྵ་ནི་ཨཉྩ་མ་ནཾ་པྲ་ཏིཙྪ་སྭཧཱ། ཞེས་པས་བསང་གཏོར་དང་ཞབས་བསིལ་ཕུལ། མར་བླུག་གཟར་གང་ཐབ་ནང་དུ་བླུགས་ལ། ཨོཾ་བཛྲ་ཛྭ་ལ་རཾ། མེ་ལྷ་འབར་བའི་རྣམ་པར་གྱུར་པར་བསམ། དྲུག་པ་འདས་པའི་མེ་ལྷ་མཆོད་པ་ནི། སླར་མེ་གསོ་བའི་ཕྱིར་བུད་ཤིང་བརྩིགས་པ་དང་། མཆོད་པ་སྲེག་རྫས་རྣམས་ཁ་ཅུང་ཟད་ཁ་གསོས་ལ་འཁྱིལ་པའི་སྔགས་དང་། ཨོཾ་མཧཱ་ཤུནྱཱ་ཏ་སོགས་དང་།
ཨོཾ་དྷརྨཱ་དྷ་ཏུ་སོགས་ཀྱིས་མེ་དང་ཐབ་བསངས་སྦྱངས། རྡོ་རྗེ་ཁྲོ་བོས་ཞེ་སྡང་གཅོད། ། སོགས་ནས། མ་ཏྲཾ་ཛའི་བར་སྒྲུབ་ཐབས་རྒྱས་པ་བཞིན་དང་། གདན་དེ་རྣམས་ཀྱི་སྟེང་དུ་ཧཱུྃ་སྒྲིལ་མ་བཅུ་གཅིག་ཛཿཧཱུྃ་བཾ་ཧོཿ རྣམས་ལས་འོད་འཕྲོས། དོན་གཉིས་བྱས། ཚུར་འདུས་ཡོངས་སུ་གྱུར་པ་ལས་དཀྱིལ་འཁོར་གྱི་ལྷ་ཚོགས་སུ་གྱུར་པ་ནི། ཨོཾ་བཛྲ་ཀཱི་ལི་ཀཱི་ལ་ཡ་སོགས་དང་། དབུས་སུ་དཔལ་ཆེན་ཁྲོ་བོའི་རྒྱལ། །
ནས། མེ་ཕུང་འབར་བའི་དབུས་ན་བཞུགས། ། ཨོཾ་དིཔྟ་སོགས་དང་། ཡུམ་ཆེན་འཁོར་ལོ་རྒྱས་འདེབས་ནས། ། ཡབ་ཀྱི་གཡོན་ནས་འཁྱུད་པས་བཞུགས། ། ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ། སོགས་ནས། དམ་ཅན་དབང་ཕྱུག་མ་བསྐྱེད་པའི་བར་ལྷ་སྟ་གོན་གྱི་སྐབས་ཇི་ལྟ་བ་བཞིན་དམ་ཚིག་པ་བསྐྱེད། རང་གི་སྙིང་ཁ་ནས་འོད་འཕྲོས། ཡེ་ཤེས་ཀྱི་དཀྱིལ་འཁོར་ཡོངས་སུ་རྫོགས་པ་བཛྲ་ས་མཱ་ཛཿ
ཞེས་དང་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། སྤྲོ་ན་སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། དམིགས་མེད་མཁའ་ལྟར་དག་ཅིང་ཁྱབ་པ་ཡི། ། ཆོས་སྐུ་ནམ་མཁའ་ལྟ་བུར་དབྱེར་མེད་ཀྱང་། ། ཐབས་དང་ཤེས་རབ་གཟུགས་བརྙན་སྐུར་སྟོན་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། ཞེས་དང་། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ཞེས་སོགས་ཚིགས་བཅད་གཅིག་གི་མཐར། ཨོཾ་བཛྲ་ཡཀྵི་ནི་ཧཱུྃ་ཛཿ
སོགས་ཀྱིས་ཡེ་ཤེས་པ་བཅུག ལྷ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ སྙིང་ཁར་ཧཱུྃ། དེ་རྣམས་ལས་འོད་འཕྲོས་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེ་འབྲུ་གསུམ་གྱི་རྣམ་པར་བྱུང་བ་གཉིས་སུ་མེད་པར་ཐིམ། ཨོཾ་སརྦ་ཏ་ཐཱ་ག་ཏ་ཀ་ཡ་ཝཀྐ་ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཐབས་ཀྱི་སྤྱོད་པས། སོགས་ཀྱིས་དབང་བསྐུར། གཙོ་འཁོར་གཞན་ཐམས་ཅད་ལ་ཁྲོ་བོ་རིགས་ལྔ་དང་། དམ་ཅན་དབང་ཕྱུག་མ་རྣམས་ལ་རྡོ་རྗེ་སྔོན་པོ་རྩེ་ལྔ་པ་ཕྱེད་པ་རེས་དབུར་བརྒྱན།
དེ་ནས་བྱོན་ཟན་དབུལ་བ་ནི། ཀཱི་ལ་ཡའི་རྗེས་སུ། ཨགྣཱ་ཡེ་སོགས་སྤེལ་ཚིག་དང་བཅས་པ་ལན་བདུན་དབུལ། སླར་ཡང་མཆོད་རྫས་དང་སྲེག་རྫས་རྣམས་གོང་བཞིན་བྱིན་གྱིས་བརླབས། སྒེག་ཕྲེང་སོགས་ཕྱི་མཆོད་དང་། རང་བྱུང་གདོད་ནས་དག་པ་སོགས་དང་། རྒྱལ་བ་ཀུན་དངོས་སོགས་ཀྱི་ནང་མཆོད། འཁྲིལ་པའི་མཆོད་ཆེན་སོགས་ཀྱིས་གསང་མཆོད། ཉམས་པའི་སྒྲུབ་རྫས་སོགས་ཀྱིས་དེ་ཁོ་ན་ཉིད་ཀྱི་མཆོད་པ། དམ་ཚིག་ཆེན་པོ་སོགས་གདབ་ཁ་དང་པོས་བསྒྲལ་མཆོད་དང་།
ཧེ་རུ་ཀ་ཡི་གནས་བཅུ་དང་། ། སོགས་རཀྟའི་མཆོད་པ་དང་། ང་ནི་ཟ་བྱེད་ཆེན་པོ་སོགས་ཁམས་གསུམ་ཡོངས་བསྒྲལ་གྱི་མཆོད་པ། བླ་མེད་མཆོག་སོགས་གཏོར་མའི་མཆོད་པ། སྒེག་ཅིང་དཔའ་དང་སོགས་བསྟོད་པ་བསྙེན་སྒྲུབ་གསལ་བྱེད་བཞིན་བྱའོ། ། དེ་ནས་སྲེག་རྫས་འབུལ་བའི་གོ་རིམ་གོང་བཞིན་ལ། སྔགས་རྣམས་ཀཱི་ལ་ཡ་འབའ་ཞིག་གིས་དབུལ། བསྙེན་པ་ཁ་གསོའི་སྐབས་སུ། ཏིལ་ལམ་ཡུངས་ཀར་གང་རུང་ལ་བཅུ་ཆའི་གྲངས་འཛིན་ཞིང་སྤེལ་ཚིག་གོང་ལྟར་བྱ། སྐབས་སྐབས་སུ་མེ་གསོ་བའི་ཕྱིར་ཡམ་ཤིང་དང་མར་ཇི་ལྟར་རིགས་པ་དབུལ།
སྲེག་རྫས་གཞན་རྣམས་བརྒྱ་རྩ་རེས་དབུལ་དགོས་པ། དུས་གཅིག་ལ་ཕུལ་ན་མེ་མི་འབར་བའི་སྐྱོན་ཡོང་བས་སྐབས་སུ་གང་བབ་རེས་འབུལ། མཐར་མར་གྱིས་གང་བའི་སྦྱིན་སྲེག་ལན་བདུན་སྔགས་སྤེལ་ཚིག་གོང་ལྟར་བྱ། དེ་ནས་ཕྱི་མཆོད། ནང་མཆོད། བསྟོད་པའི་མཆོད་པ་རྣམས་གོང་དུ་བཤད་པ་བཞིན་དང་། ཡི་དམ་ཆོས་སྐྱོང་གཞན་ལའང་སོ་སོའི་གཏོར་ཆོག་བཞིན་འབུལ། དེ་ནས་ཡེ་ཤེས་ལྔ་ལྡན་སོགས་ཀྱིས་འདོད་དོན་གསོལ། ཡི་གེ་བརྒྱ་པ་ཚར་གསུམ་དང་། མ་འབྱོར་བ་དང་སོགས་ཀྱིས་བཟོད་པར་གསོལ།
ཨོཾ་ཁྱོད་ཀྱིས་སེམས་ཅན་དོན་ཀུན་མཛད། ། སོགས་ཀྱིས་ཐབས་ཀྱི་ཡེ་ཤེས་པ་གཤེགས་དམ་ཚིག་པ་རང་ལ་གཉིས་སུ་མེད་པར་ཐིམ། ལག་པ་གཡོན་པའི་མཐེབ་སྲིན་གྱིས་ཐལ་བ་བླངས་ལ་དཔྲལ་བར་རེག་གོ ། གསུམ་པ་རྗེས་ཀྱི་ཆོ་ག་ནི། མེ་ལྷ་ལྷག་མས་མཆོད་དང་གཏོར་མ་བཏང་། ། འདོད་དོན་ཞུས་ལ་གཤེགས་གསོལ་ལྷག་ཆད་བསྐང་། ། ལས་ཀྱི་རྗེས་བསྡུ་བ་སྟེ་དྲུག་ཡིན་ནོ། ། ཞེས་པ་ལྟར་ལས། དང་པོ་མེ་ལྷ་མཆོད་པ་ནི། ཐབ་ཁུང་དུ་མར་བླུག་གཟར་གང་དགང་གཟར་ལ་རེག་པ་དང་བཅས་པས་བླུགས་ལ།
ཨོཾ་བཛྲ་ཛྭ་ལ་རཾ། ཞེས་བརྗོད་དེ། མེ་ལྷ་ཞལ་གཅིག་ཕྱག་གཉིས་པ་དྭངས་ཤིང་ཐོགས་པ་མེད་པའི་སྐུ་ཅན་དུ་གྱུར་པར་བསམ། དེ་ནས་སྲེག་རྫས་ལྷག་མ་རྣམས་སོ་སོའི་སྔགས་སྤེལ་ཚིག་དང་བཅས་པ་བདུན་རེས་དབུལ། སླར་ཡང་མར་གྱིས་གང་བའི་སྦྱིན་སྲེག་ལན་བདུན་ཕུལ་ལ་མཆོད་བསྟོད་གོང་བཞིན་བྱའོ། ། གཉིས་པ་གཏོར་མ་བཏང་བ་ནི། མེ་ལྷ་འཁོར་བཅས་ལ་གཏོར་མ་ནང་མཆོད་ཆུ་ཆང་གིས་བྲན། འཁྱིལ་པས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ།
གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ཨོཾ་ཨགྣཱ་ཡེ་ས་པཱ་རི་ཝཱ་ར་ཨ་ཀ་རོ་བཏགས་པ་ལན་གསུམ་གྱིས་གཏོར་མ་ཕུལ་ལ། ཨོཾ་ཨགྷཱ་ཡེ་ས་པཱ་རི་ཝཱ་ར་སྔོན་དུ་འགྲོ་བའི་ཕྱི་མཆོད། ནང་མཆོད་གོང་བཞིན་དང་། བསྟོད་པ་ནི། འཇིག་རྟེན་དབང་ཕྱུག་སོགས་ཀྱི་མཐར། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་སྐྱོབས་པའི་ཕྱིར། །
ཐུགས་རྗེའི་དབང་གིས་སྐུར་སྤྲུལ་པ། ། རིགས་སྔགས་གྲུབ་པའི་དྲང་སྲོང་ཚུལ། ། ཉོན་མོངས་སྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་ཆིབས། ། རིགས་སྔགས་གསུང་གི་བགྲང་ཕྲེང་འཛིན། ། བདུད་རྩིའི་བཅུད་ལྡན་གྷུཎྜེ་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། །
འཇིག་རྟེན་གནས་ཀྱང་མྱ་ངན་འདའ། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། ཞེས་པས་བསྟོད། གསུམ་པ་འདོད་དོན་ཞུ་བ་ནི། དྲང་སྲོང་ཆེན་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནས། ཡིད་ལ་འདོད་པ་ཀུན་འགྲུབ་ཤོག །
ཅེས་པའི་བར་གྱིས་འདོད་དོན་གསོལ་བའོ། ། བཞི་པ་གཤེགས་སུ་གསོལ་བ་ནི། ཨོཾ་ཀྲོཀྵ་ནི་ཨཉྩ་མ་ནཾ་པཱ་དྱཾ་པྲ་ཏིཙྪ་སྭཧཱས་བསང་གཏོར་དང་ཞབས་བསིལ་ཕུལ། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་སྒྲུབ་ཀྱིས་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཨོཾ་ཨགྣཱ་ཡེ་ཡ་ཧི་གཙྪ་ཞེས་དང་། དབྱུག་གུ་རྩེ་གསུམ་པའི་ཕྱག་རྒྱ་ཕྱིར་བསྐྱེད་དེ། མེ་ལྷ་རང་བཞིན་གྱི་གནས་སུ་གཤེགས།
དམ་ཚིག་པ་རང་ལ་ཐིམ་པར་བསམ་མོ། ། ལྔ་པ་ལྷག་ཆད་ཁ་བསྐང་བ་ནི། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐངས། ཨོཾ་ཤྲཱི་བཛྲ་ཀུ་མ་ར་སོགས་ཀྱིས་གོ་ཆ་བགོ་བ་དང་རྟག་ཆད་ཀྱི་མཐའ་བསལ། བསྔོ་བ་སྨོན་ལམ་བཀྲ་ཤིས་སོགས་སྒྲུབ་ཐབས་བཞིན་བྱའོ། ། དྲུག་པ་ལས་ཀྱི་རྗེས་བསྡུ་བ་ནི། འདི་ལྟ་བུའི་སྦྱིན་སྲེག་གི་དུས་འདིར་མེའི་དཀྱིལ་མི་དཀྲུག ཕུས་མི་གདབ། མེ་མ་ཤི་བར་གཡོ་འགུལ་མི་བྱེད། བུད་ཤིང་ཡམ་ཤིང་སོགས་སྲེག་རྫས་རྣམས་ལ་མི་འགོམ།
མེ་ལྷ་དྲང་སྲོང་ཡིན་པས་གཙང་སྦྲ་ལ་གནས་པར་བྱའོ། ། འདིའི་ངག་འདོན་ཁ་སྐོང་དགོས་པ་རྗེ་བླ་མ་དམ་པས་མཛད་པའི་སྒྲུབ་དཀྱིལ་དུ་ཤེས་པར་བྱའོ། ། འདི་ལྟ་བུའི་སྦྱིན་སྲེག་གི་སྐབས། ཞག་གྲངས་དུ་དགོས་དང་། སྔགས་ཀྱི་གྲངས། སྲེག་རྫས་འབུལ་ལུགས་སོགས་ཀྱི་ཕྱག་ལེན་ནི་ཞག་བདུན་གྱི་བར་དུ་མཛད་པའི། ནུབ་དང་པོ་ཉི་མ་ཕྱེད་ཡོལ་ལ་ཚུགས་པའི་དོ་ནུབ་སྔགས་ཁྲི་ཚོ་གཅིག་བཟླ་ཞིང་། འདས་པའི་མེ་ལྷའི་སྲེག་རྫས་རྣམས་བཅུ་གཅིག་པ་ཐེངས་བཅུ་གཅིག་གིས་འབུལ་དགོས་པའི་ཐོག་མཐའ་གཉིས་ལ་རྫས་སྔགས་སོ་སོས་ཕུལ། བར་གྱི་ཚན་པ་དགུ་པོ་ཀཱི་ལ་ཡ་འབའ་ཞིག་གིས་འབུལ་ལ། སྔགས་སྟོང་ཕྲག་རེའི་མཚམས་སུ་འབུལ་ཐེངས་རེ་མཛད་ཅིང་།
དཔོན་སློབ་མང་པོ་ཡོད་ན་མཆོད་པ་གཏོར་བསྔོ་སོགས་ལ་རོལ་ཆེན་མཛད་ཅིང་། གཏོར་བསྔོ་རྒྱས་པའི་གཏོར་འབུལ་གྱི་སྐབས་རོལ་མོ་ཆེམས་བརྡུང་མཛད་དེ། དོ་ནུབ་དགོང་མོ་ཐུན་གཅིག སང་དེ་ནས་བཟུང་སྟེ་ཉི་མ་དྲུག་པོ་ལ་ཉིན་རེ་ལ་སྔགས་ཁྲི་ཚོ་ཕྱེད་དང་གསུམ་རེ་བཟླ་ཞིང་། སྔ་དྲོ་ཤར་སྐྱ་ལ་ཚུགས་པ་མཛད་དེ། འདས་པའི་མེ་ལྷའི་སྲེག་རྫས་འབུལ་ལུགས་རྣམས་གོང་བཞིན་ལ། སྔགས་སྟོང་ཕྲག་གཉིས་རེའི་མཚམས་སུ་འབུལ་ཐེངས་རེ་རེ་བྱས་པ་བདུན་དང་། སྔགས་སྟོང་ཕྲག་རེའི་རྗེས་སུ་སྲེག་རྫས་འབུལ་ཐེངས་རེ་རེ་བྱས་པ་གསུམ་སྟེ་ཡོངས་སྒྲིལ་སྔགས་ཁྲི་ཕྲག་གཅིག་དང་སྟོང་ཕྲག་བདུན་བཟླ། དེ་ནས་དཀར་བདུད་ཕུར་སྲུང་གི་གཏོར་བསྔོ་སོགས་དང་མཇུག་ཆོག་བྱས་ཏེ་སྔ་ཐུན་གྲོལ་མཚམས་གསོལ་བ་མཛད། དེ་ནས་དགོང་ཐུན་བཙུགས་པའི་སྲེག་རྫས་རྣམས་འབུལ་ལུགས་གོང་བཞིན་ལ།
སྔགས་བརྒྱད་བརྒྱ་རེའི་མཚམས་སུ་འབུལ་ཐེངས་རེ་རེ་བྱས་པ་ལན་གྲངས་བཅུ་འབུལ་བ་སྟེ་ཡོངས་དྲིལ་སྔགས་སྟོང་ཕྲག་བརྒྱད་བཟླ། གཏོར་བསྔོ་རྒྱས་པ་སོགས་མཇུག་ཆོག་བྱས་ཏེ། ཕྱག་ལེན་ལ་ཐུན་གཉིས་མ་མཛད། གྲོལ་བའི་སྔ་དྲོ་གོང་བཞིན་སྔགས་ཁྲི་ཕྲག་གཅིག་བཟླས་པས་ཁ་གསོའི་གྲངས་ལྷག་ཙམ་འགྲོ་ཞིང་། གཏོར་བསྔོ་རྒྱས་པ་དང་བཀྲ་ཤིས་རྒྱས་པར་བྱའོ། ། གོང་གི་བསྙེན་པ་ཁ་གསོའི་སྐབས་སུ་ཏིལ་ལམ་ཡུངས་ཀར་གང་རུང་ལ་བཅུ་ཆའི་གྲངས་འཛིན་པར་གསུངས་པའི་ཕྱག་ལེན་ནི། རང་ཉིད་གཅིག་པུས་སྦྱིན་སྲེག་བྱེད་ན་ལག་པ་གཡོན་པས་སྔགས་ཀྱི་གྲངས་ཕྲེང་བ་ལ་འཛིན་ཞིང་། གཡས་པས་ཏིལ་ལམ་ཡུངས་ཀར་བླུག་པས་སྣོད་ཆེ་བ་ཞིག་ནས་མཐེབ་སྲིན་གྱིས་ཏིལ་སོགས་བླངས་ཏེ། རང་གི་པང་དུ་སྣོད་ཆུང་བ་ཞིག་གི་ནང་དུ་སྔགས་བཟླ་བར་ལ་དལ་བུས་བསགས་ནས། སྲེག་རྫས་ཚན་པ་གཞན་རྣམས་འབུལ་རན་བྱུང་རེ་བཞིན།
ཐོག་མར་པང་དུ་བསགས་པའི་ཡུངས་ཀར་ཏིལ་གང་རུང་དེ་སྔགས་སོགས་གང་ཡང་མི་བརྗོད་པ་མེ་ནང་དུ་འབུལ་བར་མཛད་ཅིང་། དེ་ནས་སྲེག་རྫས་སོ་སོ་རྫས་སྔགས་སོགས་དང་བསྟུན་ཏེ་འབུལ་བར་མཛད་པས། བཅུ་ཆའི་གྲངས་འཛིན་དངོས་ནི་ཕྲེང་བ་རང་ལ་ངེས་པར་མཛད་པས་དེ་བཞིན་དུ་གོ་དགོས་ཤིང་། ཡང་སྦྱིན་སྲེག་པ་དཔོན་སློབ་མང་པོ་ཡོད་ཚེ་གཙོ་བོ་དེས་གཡས་པའི་མཐེབ་སྲིན་གྱིས་ཏིལ་ལམ་ཡུངས་ཀར་སྣོད་ཆེ་བ་ནས་ཆུང་བར་བསོག་ཚུལ་སོགས་གོང་དུ་བཤད་པ་ལྟར་དང་། སྒྲུབ་གྲོགས་རྣམས་ཀྱི་གྲངས་ཕྲེང་བ་ཁོ་ན་ལ་ཟིན་ཆོག་པ་ཕྱག་ལེན་འཁྲུལ་མེད་ཡིན་ནོ།། ༈ །།དེ་ལྟར་ལྷ་མཆོག་རྡོ་རྗེ་གཞོན་ནུ་ཡི། ། སྦྱིན་སྲེག་ཆོ་ག་སྔོན་མེད་ངོ་མཚར་གཏམ། ། དོན་གཉེར་རྣམས་ལ་ཡིད་བཞིན་ནོར་བུ་ལྟར། ། དགོས་འདོད་ཀུན་འབྱུང་འདི་ཡི་བྱེད་པོ་ནི། ། འཁོན་གྱི་རིགས་སྐྱེས་སྔགས་འཆང་ས་སྐྱ་པ། །
ངག་དབང་ཀུན་དགའ་བསོད་ནམས་ཞེས་བྱ་བས། ། སྦྱར་བའི་དགེ་བས་བདག་དང་གདུལ་བྱ་ཡིས། ། འདི་ཕྱིའི་དོན་ཀུན་ཡིད་བཞིན་ལེགས་འགྲུབ་སྟེ། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར་དང་། ། དེ་རྒྱུན་འཛིན་པའི་གདུང་རིགས་དྲི་མེད་སོགས། ། ཡར་ངོའི་ཟླ་ལྟར་འཕེལ་ཞིང་རབ་རྒྱས་ནས། ། སྔགས་འཆང་ཡབ་སྲས་བསྟན་འདི་དར་བར་ཤོག ། ཅེས་པ་འདི་ཡང་སྙིགས་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་ཐུགས་སྲས་རྒྱལ་ཚབ་དམ་པ་ལྷ་མཆོག་རྡོ་རྗེ་གཞོན་ནུ་ཉིད་ངུར་སྨྲིག་གི་ན་བཟའ་དང་། གོས་དཀར་ལྕང་ལོས་མཛེས་པའི་སྐུར་སྤྲུལ་པའི་འཇམ་པའི་དབྱངས་སྐུ་མཆེད་ཞལ་རྣམ་པ་གཉིས་དང་། རྗེ་བཙུན་མུས་པ་ཆེན་པོ།
སྤྱན་སྔ་ཆོས་ཀྱི་སྤྱན་ལྡན། མཁན་ཆེན་ཐམས་ཅད་མཁྱེན་པ་སོགས་ཡོངས་འཛིན་དུ་མའི་ཞབས་རྡུལ་སྤྱི་བོས་ལེན་པ། འཁོན་སྟོན་རྡོ་རྗེ་འཛིན་པ་ཨཱ་ནནྡས། རིགས་ཀྱི་བུ་ངག་དབང་བསོད་ནམས་དབང་ཕྱུག་རྡོ་རྗེ་ཕུར་པའི་བསྙེན་པ་གེགས་མེད་དུ་མཐར་ཕྱིན་ཏེ་སྦྱིན་སྲེག་བྱེད་པར་ཉེ་བ་ན། སྔོན་རང་ལོ་བཅུ་བཞི་ལོན་དུས་བདེ་མཆོག་ཕོ་བྲང་དུ། ཡབ་རྗེ་ཆོས་ཀྱི་རྒྱལ་པོའི་ཞབས་དྲུང་ཉིད་དུ་རྡོ་རྗེ་ཕུར་པའི་བསྙེན་པ་དང་སྦྱིན་སྲེག་བགྱིས་སྐབས་ཀྱི་ཕྱག་ལེན་ཇི་ལྟར་མཛད་པ་བློ་ལ་ཟིན་པ་རྣམས་གསལ་བྱེད་ཀྱི་རྒྱན་དམ་པར་བཀོད་ཅིང་། རྩ་བའི་ཡི་གེ་ས་ལོ་ཆེན་པོས་མཛད་པའི་སྦྱིན་སྲེག་རྡོ་རྗེའི་མེ་འོད་ཀྱི་དགོངས་པ་བཞིན་སྦྱར་བའི་ཡི་གེ་པ་ནི་ས་སྐྱར་སྐྱེས་ཤིང་ཡི་གེའི་འདུ་བྱེད་ལ་མཁས་པ་ནོར་བུ་ལྷ་སྦྱིན་གྱིས་བགྱིས་སོ། ། བསྟན་བཅོས་འདི་ནི་རྡོ་རྗེ་ཕུར་པ་ཡི། ། བསྟན་སྲུང་དཀར་བདུད་ལྕམ་དྲལ་ཁྱེད་ལ་གཏད། ། འདི་སོགས་རྡོ་རྗེ་ཕུར་པའི་བསྟན་པའི་རྒྱུན། །
ཕྱོགས་འདིར་མི་ནུབ་དར་རྒྱས་རྟག་བརྟན་མཛོད། ། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 12 ཨ་མྱེས་ཞབས། དཔལ་རྡོ་རྗེ་གཞོན་ནུའི་སྦྱིན་སྲེག་གི་ཕྱག་ལེན་རབ་ཏུ་གསལ་བ་འཕྲིན་ལས་ལྷུན་གྲུབ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
