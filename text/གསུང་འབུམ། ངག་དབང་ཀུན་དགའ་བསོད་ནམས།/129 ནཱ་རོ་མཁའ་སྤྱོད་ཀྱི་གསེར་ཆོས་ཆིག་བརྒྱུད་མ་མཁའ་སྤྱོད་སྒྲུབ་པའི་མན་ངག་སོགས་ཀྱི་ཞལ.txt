གསུང་འབུམ། ངག་དབང་ཀུན་དགའ་བསོད་ནམས།
པོད ༡༢༩
ནཱ་རོ་མཁའ་སྤྱོད་ཀྱི་གསེར་ཆོས་ཆིག་བརྒྱུད་མ་མཁའ་སྤྱོད་སྒྲུབ་པའི་མན་ངག་སོགས་ཀྱི་ཞལ་ཤེས་ཁག་ཆེ་བ་འགའ་ཞིག
༄༅། །ནཱ་རོ་མཁའ་སྤྱོད་ཀྱི་གསེར་ཆོས་ཆིག་བརྒྱུད་མ་མཁའ་སྤྱོད་སྒྲུབ་པའི་མན་ངག་སོགས་ཀྱི་ཞལ་ཤེས་ཁག་ཆེ་བ་འགའ་ཞིག་ས་ལོ་ཆེན་པོའི་ཕྱག་དཔེ་ལས་ལོགས་སུ་བཀོལ་བ་བཞུགས།། ན་མོ་གུ་རུ་བུདྡྷ་དྷྭ་ཛ་ཌཱ་ཀི་ཡེ། འདིར་ས་ལོ་འཇམ་པའི་རྡོ་རྗེའི་ཕྱག་དཔེ་མཁའ་སྤྱོད་མའི་མན་ངག་ཟབ་བསྡུས་ཞིག་གི་ཁྲོད་ན་བསམ་གྱིས་མི་ཁྱབ་ཐུན་མོང་མ་ཡིན་པ་སོགས་ཞལ་ཤེས་ཀྱི་མན་ངག་ཁག་ཆེ་བ་འགའ་ཞིག་འདུག་པ་དེ་རྣམས་འདིར་བྲི་བར་བྱའོ། ། དེ་ཡང་ས་ལོ་འཇམ་དབྱངས་ཆེན་པོའི་ཕྱག་དཔེ་དེ་ཉིད་ལས་འདི་ལྟར་འབྱུང་སྟེ། ན་མཿ ཤྲཱི་བཛྲ་ཡོ་གི་ནི་ཡེ། རྗེ་བཙུན་ནཱ་རོ་པའི་ལུགས་ཀྱི་མཁའ་སྤྱོད་མའི་སྒྲུབ་ཐབས་ལ། ཞལ་ལས་བརྒྱུད་པའི་མན་ངག་གསུམ་ལས། དང་པོ་ཚོགས་ཞིང་གི་སྐབས་སུ། མདུན་དུ་རྩ་བའི་བླ་མ།
གསུང་རྡོ་རྗེའི་རྣམ་པ་ཅན་ཞལ་གཅིག་ཕྱག་གཉིས་རྡོ་རྗེ་དང་། དྲིལ་བུ་འཛིན་པ་ལ། བརྒྱུད་པའི་བླ་མ་རྣམས་དམར་པོ་ཌཱ་མ་རུ་དང་། ཁ་ཊྭྃ་ག་དང་ཐོད་པ་འཛིན་པར་བསྒོམ་པ་ནི། བླ་མའི་གསུང་གིས་སློབ་མའི་རྒྱུད་ལ་ཕན་ཐོགས་པའི་རྟེན་འབྲེལ་ཡིན་གསུངས། རྫོགས་རིམ་དུས་སེམས་ལྟེ་བར་བསྟིམ་ཞེས་པ་སྔར་ཚོགས་ཞིང་དུས་བསྒོམ་པའི་ལྟེ་བའི་བྃ་ཡིག་ལའོ། ། ཐུན་འཇོག་དུས་ལུས་གནད་དང་ལྡན་པས་རང་གི་ལུས་ཀྱི་དབུས་སུ་དབུ་མ་ཆོས་བཞི་ལྡན། གཡས་སུ་རོ་མ་མེའི་རང་བཞིན་དམར་མོ། གཡོན་དུ་རྐྱང་མ་ཆུའི་རང་བཞིན་དཀར་མོ་བསྒོམ་ལ་རྩ་དབུ་མའི་མས་སྣ་ལྟེ་བར་ཟུག་པའོ། ། ལྟེ་བར་རྗེ་བཙུན་མ་མཐེ་བོང་ཙམ་ཞིག་བསམ་ལ།
དེ་ལས་དེ་འདྲ་བ་ཅིག་གཡས་རོ་མ་ནས་ཡར་ཧྲིལ་ལི་ལི་བྱོན་སྣ་བུག་གཡས་ནས་འཐོན། ནམ་མཁའི་མཐར་གཏུགས་པའི་སེམས་ཅན་གྱི་དོན་བྱས། སླར་བྱོན་ནས་སྣ་བུག་གཡོན་ནས་གཡོན་རྐྱང་མ་ན་མར་ཞུགས་ཏེ། ལྟེ་བར་ཐིམ་པ་ལ་རླུང་བཟུང་། ཡང་ལྟེ་བའི་རྗེ་བཙུན་མ་ལས་དེ་འདྲ་བ་བྱུང་སྟེ་གཡས་རོ་མ་ནས་འཐོན་པ་སོགས་སྔར་བཞིན་མང་དུ་བྱས་ལ། མཐར་ལྟེ་བའི་རྗེ་བཙུན་མ་དེའི་ཞབས་གཡས་གཡོན་གྱིས་རོ་རྐྱང་གཉིས་ལ་རེག་པས། ཞབས་ཀྱིས་རོ་རྐྱང་གཉིས་བསྡུས་ཏེ་རྗེ་བཙུན་མ་དབུ་མའི་ནང་དུ་ཡར་ཡར་བྱོན་པས། རོ་རྐྱང་གཉིས་ཀྱང་དབུ་མར་རིམ་རིམ་ཞུགས། མཐར་ཆའི་གཟུགས་སུ་གྱུར་ནས་དབུ་མར་རྩ་གཉིས་ཞུགས། དབུ་མ་ཡང་ཇེ་ཐུང་ཇེ་ཐུང་ལ་སོང་བར་བསམ་ལ།
སྔར་གྱི་རྗེ་བཙུན་མའི་སྐུ་དེ་མཁའ་སྤྱོད་དུ་བྱོན་པར་བསམ་ལ་སྨོན་ལམ་བྱའོ། ། རྗེ་བཙུན་མའི་ཞལ་གདམས་བླ་མ་ས་སྐྱ་པའི་མན་ངག་ཨི་ཐི། ། ཡང་ས་ལོ་འཇམ་དབྱངས་ཆེན་པོའི་ཕྱག་དཔེ་དེ་ཉིད་ཀྱི་ཁྲོད་ན་བསམ་མི་ཁྱབ་ཐུན་མོང་མ་ཡིན་པ་བསྒོམ་ཚུལ་ཅུང་ཟད་མི་འདྲ་བ་འདི་ལྟར་ཡང་བཞུགས་ཏེ། རོ་རྐྱང་གསུམ་སྐྱ་རམ་པ་ལ་དབུ་མ་ཅུང་ཟད་སྔོ་སྐྱའོ། དབུ་མའི་དབུས་སུ་མཁའ་འགྲོ་མ་མཐེ་བོང་ཙམ། དེའི་ཞབས་མཐིལ་གཉིས་ལ་རོ་རྐྱང་གི་མས་སྣ་གཉིས་འབྱར་བ། རྣལ་འབྱོར་མའི་སྐུ་ལས་སྐུ་དཔག་ཏུ་མེད་པ་ཁྲིག་གི་ཁྲིག་བྱུང་ནས་སེམས་ཅན་ཐམས་ཅད་རྣལ་འབྱོར་མའི་གོ་འཕང་ལ་བཀོད། དེ་གཡོན་ནས་ཞུགས། འོག་མ་ལ་ཐིམ་སྐོར་གསུམ་མམ་ལྔ་སོགས་བྱས་ནས། མཐར་སྐུ་ཡར་ཡར་བྱོན་པས་རོ་རྐྱང་གི་ཡས་སྣ་མས་སྣ་ཐམས་ཅད་སྙིང་ཁར་རྣལ་འབྱོར་མའི་སྐུ་དང་གཅིག་ཏུ་དྲིལ་ནས་སྣ་གཡོན་ནས་འཐོན་ནས་མདུན་དུ་བསམ་ནས།
འཆི་ཚེ་སོགས་བྱའོ། ། མས་ཡར་སྙིང་ཁའི་བར་འདྲ། སྤྱི་བོ་ཚངས་བུག་མཐོང་ཁུང་འདྲ། སྐུ་ཟངས་ཐལ་ལ་འཐོན་པར་བསྒོམ། ཐུན་རེ་རེ་ལས་མི་དགོས་སོ། ། སྣ་གཡོན་ནས་རིག་འཛིན་གྱི་སྐྱེ་བ་འགྲུབ། སྤྱིར་རླུང་གཉིས་ཡོད། ཁྱད་པར་ཐིག་ལེ་དངས་མའི་དབུས། ། རྣལ་འབྱོར་དབང་ཕྱུག་ས་སྐྱ་པ། ། བླ་མ་བརྒྱུད་པ་འགའ་རེ་དང་། །
ཡི་དམ་དཀྱིལ་འཁོར་ལྷ་ཚོགས་དང་། ། ཕྱག་རྒྱའི་ཚོགས་དང་མཆོད་རྟེན་དང་། ། བུ་བཞིན་སྐྱོང་བའི་དམ་ཅན་སོགས། ། ལར་ནང་ཅིག་གི་མཐོང་སྣང་བསམ་མི་ཁྱབ། ། ཅེས་གསུངས། ཁྱད་པར་ཅེས་པ་སྤྱིར་མང་དུ་འབྱུང་བར་འདུག་གསུངས་སོ། ། འདིའི་ཐང་ཀ་ཡོད་དོ། ། རྡོ་རྗེ་འཆང་གིས་ཤར་པ་ལ་གསན། དེས་དཔལ་ལྡན་ཚུལ་ཁྲིམས། དེས་ཆོས་རྗེ་བླ་མ་སོགས་གོང་མའི་ཡིན།
ཅེས་ས་ལོ་ཐམས་ཅད་མཁྱེན་པའི་ཕྱག་དཔེའི་ཁྲོད་ན་བཞུགས་པའི་ནཱ་རོ་མཁའ་སྤྱོད་ཀྱི་བསམ་མི་ཁྱབ་ཐུན་མོང་མ་ཡིན་པའི་བསྒོམ་ཚུལ་སོགས་ཀྱི་ཞལ་ཤེས་ལོགས་སུ་བཀོལ་བ་འདི་ཡང་རྗེ་བཙུན་མུས་པ་ཆེན་པོའི་གསུང་ལས་སྐྱེས་པའི་ས་སྐྱ་པ་ངག་དབང་ཀུན་དགའ་བསོད་ནམས་ཀྱི་མན་ངག་འདི་ལ་དད་གུས་ཀྱི་དབང་གིས་མཁའ་སྤྱོད་དཔལ་གྱི་ཕོ་བྲང་དུ་སུག་བྲིས་སུ་བགྱིས་པའོ། ། ནང་གི་ཕག་མོས་གཟུང་འཛིན་འཁྲིལ་ཤིང་བཅོམ། ། མཆོག་གི་དྷུ་ཏིར་ཞུགས་པའི་གར་མཁན་མ། ། ཚངས་པའི་སྒོ་ནས་སྤྲིན་ལམ་དབྱིངས་སུ་འཐོན། ། ཁྲག་འཐུང་དཔའ་བོར་འཁྱུད་ཅིང་རོལ་བར་ཤོག ། ཅེས་གསུངས་པའི་ཉམས་ལེན་འདི་འདྲ་དང་འཕྲད་པ་བླ་མའི་ཐུགས་རྗེ་ཡིན་ངེས་སོ། ། ཉམས་ལེན་འདིའི་གནད་ཤེས་ན། ཚེ་འདི་དང་མཁའ་སྤྱོད་ལ་དར་ཙམ་ལས་མེད་ངེས་པར་མཆིས་སོ། ། དགའ་ཡོ་སྐྱིད་དོ་བསམ་པ་འགྲུབ། སརྦ་མངྒ་ལཾ།
༈ རང་ཉིད་་་་་་འདི་མཁའ་སྤྱོད་མའི་ཉམས་ལེན་སྙིང་པོའི་དོན་བསྡུས་ཡིན། རྩ་གསུམ་ལྟེ་བའི་མཁའ་སྤྱོད་གསལ། ། སྤྲོས་ཁྱབ་སྦྱང་གྱུར་འདུས་ཞུགས་ལྟེ་བར་ཐིམ། ། ལུས་འོད་ཞུ་ཞིང་སྟེང་ཕྱོགས་རྒྱང་རྒྱང་བྱོན། ། རྩ་གསུམ་ཐིམ་ཞིང་ལུས་འོད་སྨད་ནས་ཐིམ། ། དེ་ནས་དགའ་མ་ཇེ་མཐོ་མཁའ་སྤྱོད་བྱོན། ། སླར་ཡང་མཁའ་དབྱིངས་ནས་བབས་སྔར་ལྟར་གྱུར།། །། ཀལྱཱ་ན་བརྡྷནྟུ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས།
མཁའ་སྤྱོད་སྒྲུབ་པའི་མན་ངག་སོགས་ཀྱི་ཞལ་ཤེས་ཁག་ཆེ་བ་འགའ་ཞིག PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
