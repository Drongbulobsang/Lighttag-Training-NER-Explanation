གསུང་འབུམ། ངག་དབང་ཀུན་དགའ་བསོད་ནམས།
པོད ༢༥༦
མགོན་ཁང་ཆེན་མོ་གསར་དུ་བཞེངས་པའི་དཀར་ཆག་བླ་མའི་ལུང་བསྟན་མངོན་དུ་གྱུར་པའི་ངོ་མཚར་གཏམ་གྱི་ཕྲེང་བ།
༄༅། །བཞི་ཐོག་གི་མགོན་ཁང་ཆེན་མོ་གསར་དུ་བཞེངས་པའི་དཀར་ཆག་བླ་མའི་ལུང་བསྟན་མངོན་དུ་གྱུར་པའི་ངོ་མཚར་གཏམ་གྱི་ཕྲེང་བ་བཞུགས།། ན་མོ་གུ་རུ་ཤྲཱི་མཧཱ་ཀཱ་ལ་ཡེ། གངས་རིའི་ཁྲོད་འདིར་གདན་ས་ཐམས་ཅད་ཀྱི། ། མཆོག་ཏུ་གྱུར་པ་དཔལ་ལྡན་ས་སྐྱ་ཡི། ། བཞི་ཐོག་བླ་བྲང་ཆེན་པོའི་ནུབ་ཕྱོགས་འདིར། ། གུར་གྱི་མགོན་པོ་ལ་སོགས་ས་སྐྱ་པའི། ། བཀའ་སྲུང་རྣམས་ཀྱིས་རྗེས་བཟུང་རྣལ་འབྱོར་པ། ། སྔགས་འཆང་ངག་དབང་ཀུན་དགའ་བསོད་ནམས་ཀྱིས། ། སྔོན་ནས་མེད་པ་གསར་དུ་བསྐྲུན་པ་ཡི། ། མགོན་ཁང་ཆེན་མོ་སྲིད་གསུམ་རྣམ་རྒྱལ་ཞེས། །
མཚན་དུ་གསོལ་འདི་སྔོན་ཚེ་བཀའ་དྲིན་ཅན། ། ཡབ་རྗེ་སྦས་པའི་སངས་རྒྱས་གྲགས་པའི་མཚན། ། དེ་ཉིད་གསུང་ལས་ངེད་ཀྱི་བསམ་པ་ལ། ། ཇི་ལྟར་ཡོད་པའི་རིག་འཛིན་ལྷ་ཁང་དང་། ། དེ་ཡི་འོག་གི་མགོན་ཁང་གསར་བཞེངས་སོགས། ། ངེད་ཀྱི་རེ་བའི་ལྷག་མ་འདི་དག་ཀུན། ། ཁྱོད་ཀྱིས་ལག་ལེན་བྱེད་དགོས་འགྱུར་རོ་ཞེས། ། སྔགས་འཆང་དེ་ཉིད་གཞན་ངོར་སྐུ་བསྙེལ་བའི། ། རྣམ་པ་ཙམ་ཡང་སྟོན་པར་མ་མཛད་པའི། ། སྔོན་རོལ་ཉིད་ནས་ཡང་ཡང་བཀའ་སྩལ་བ། །
དེང་དུས་མངོན་དུ་གྱུར་ཚེ་ཡབ་རྗེ་དེར། ། དུས་གསུམ་སྒྲིབ་མེད་གཟིགས་པའི་ཡེ་ཤེས་སྤྱན། ། ངེས་པར་མངའ་བའི་དད་པ་ཆེར་སྐྱེས་ནས། ། རྩ་བརྒྱུད་བླ་མའི་ཚོགས་ཀྱི་བྲིས་ཐང་དང་། ། ཆོས་སྐྱོང་གུར་ཞལ་དུར་ཁྲོད་བདག་པོ་དང་། ། ཕྱི་ནང་གསང་བའི་ལས་མཁན་དཀར་བདུད་དང་། ། ཕུར་སྲུང་བཅུ་གཉིས་དཔལ་ལྡན་དམག་ཟོར་མ། ། ཕྱག་བཞི་ཕྱག་དྲུག་བེང་དང་ཏྲག་གཤེད་དང་། ། སྟག་བཞོན་ཞང་བློན་རྡོ་རྗེ་བདུད་འདུལ་སོགས། ། མདོར་ན་ཆོས་སྐྱོང་སྲུང་མའི་རིགས་མང་པོའི། །
བྲིས་ཐང་བླ་མ་གོང་མའི་ཕྱག་ནས་དང་། ། ཐུགས་དམ་རྟེན་གྱུར་ཡེ་ཤེས་མངོན་སུམ་དུ། ། བཞུགས་པར་ངེས་པའི་བྲིས་ཐང་བགྲང་ཡས་རྣམས། ། མགོན་ཁང་ཆེན་པོའི་ལོགས་དང་ཀ་བ་ཡི། ། ངོས་རྣམས་དག་ལ་བརྟན་པར་བཞུགས་གསོལ་ཞིང་། ། རྟེན་གྱི་གཙོ་བོ་ཡབ་རྗེ་དེ་ཉིད་ཀྱི། ། ཕྱག་བྲིས་འཁྲུལ་མེད་གུར་ཞལ་རྣམ་པ་གཉིས། ། འཁོར་དང་བཅས་པའི་བྲིས་ཐང་དྲུག་ཕྲག་གཅིག ། ཁྱད་པར་བསྟན་སྲུང་སོ་སོ་དངོས་བྱོན་འདྲའི། ། འབུར་སྐུ་གསར་བཞེངས་གུར་མགོན་ལྷ་བཅུ་གཉིས། །
རུ་འདྲེན་སྡེ་བཞིར་བཅས་དང་ཞིང་སྐྱོང་གཙོ། ། བྲམ་ཟེའི་གཟུགས་དང་དཀར་བདུད་ལྕམ་དྲལ་དང་། ། ནོར་སྐྱོང་དུར་ཁྲོད་བདག་པོ་ཡབ་ཡུམ་གཉིས། ། དམག་ཟོར་རྒྱལ་མོར་བཅས་པའི་སྐུ་རྣམས་ཏེ། ། རྟེན་མཆོག་རྣམས་ཀྱི་སྟེང་དུ་ཞིང་ཆེན་གྱི། ། བླ་བྲེ་ཆེ་དང་ཀ་བ་བར་སྣང་སོགས། ། ཀུན་ཏུ་ཁྱབ་པའི་ཆོས་སྐྱོང་འཁོར་བཅས་ཀྱི། ། ཕྱག་མཚན་ཡོངས་རྫོགས་གཅན་གཟན་ལྤགས་པའི་ཚོགས། ། ཁྲབ་རྨོག་གྲི་སོགས་དཔའ་བོའི་ཆས་མང་པོ། ། གོས་དར་ལྡ་ལྡི་འཕྱང་འཕྲུལ་ཐུག་ཆེན་སོགས། །
སྤྱན་གཟིགས་མ་ཚང་མེད་པས་ཀུན་ཁྱབ་ཅིང་། ། གཞན་ཡང་དམ་རྫས་གཏོར་ཚོགས་རི་ལྟར་སྤུངས། ། དམ་ཉམས་བསྒྲལ་བའི་ཐོད་པ་མཆོད་རྫས་ཀྱིས། ། ཕྱུར་བུར་བཀང་བ་མང་པོ་ཚར་དུ་དངར། ། རྔ་ཆེན་དུང་ཆེན་ལ་སོགས་དམ་ཅན་རྣམས། ། མཉེས་པར་བྱེད་པའི་ཡོ་བྱད་ཀྱིས་གང་བའི། ། གནས་ཆེན་དེར་བསླེབས་ཙམ་གྱིས་སྐྱེ་བོ་ཀུན། ། འཇིགས་ཤིང་སྐྱི་བུང་བྱེད་པའི་མགོན་ཁང་འདི། ། ཡབ་རྗེ་དེ་ཉིད་དགོངས་པ་རྫོགས་ཕྱིར་བསྒྲུབས། ། བསོད་ནམས་འདིས་མཚོན་དུས་གསུམ་དགེ་བའི་མཐུས། །
བདག་ཅག་སློབ་མར་བཅས་དང་འགྲོ་བ་ཀུན། ། ཚེ་རིང་ནད་མེད་བསམ་པ་མཐར་ཕྱིན་ཅིང་། ། འཆི་ཚེ་བར་དོའི་འཇིགས་སྐྲག་མི་མྱོང་བར། ། ཆོས་སྐྱོང་རྣམས་ལ་འཕྲིན་ལས་བཅོལ་བ་ལྟར། ། མཁའ་སྤྱོད་བདེ་ལྡན་མངོན་དགའ་ལ་སོགས་པ། ། དག་པའི་ཞིང་དུ་ཐོགས་མེད་ལེགས་ཁྲིད་ནས། ། ཞིང་དེའི་རྒྱལ་བའི་ཟབ་མོའི་ཆོས་ནོས་ཏེ། ། རང་རྒྱུད་གྲོལ་ནས་གང་འདུལ་སྤྲུལ་པ་ཡིས། ། བསྟན་པ་སྤྱི་དང་བྱེ་བྲག་ས་སྐྱ་པ། ། ཁྱད་པར་སྔགས་འཆང་ཡབ་སྲས་བསྟན་འདི་ཉིད། །
སྲིད་མཐར་འཕེལ་ཞིང་རྒྱས་པའི་མཐུ་ལྡན་ཤོག ། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། བཞི་ཐོག་གི་མགོན་ཁང་ཆེན་མོ་གསར་དུ་བཞེངས་པའི་དཀར་ཆག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
