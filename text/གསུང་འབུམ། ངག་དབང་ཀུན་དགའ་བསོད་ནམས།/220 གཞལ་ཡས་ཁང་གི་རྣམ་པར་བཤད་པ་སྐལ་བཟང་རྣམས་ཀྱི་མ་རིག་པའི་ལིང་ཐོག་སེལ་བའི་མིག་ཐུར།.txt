གསུང་འབུམ། ངག་དབང་ཀུན་དགའ་བསོད་ནམས།
པོད ༢༢༠
གཞལ་ཡས་ཁང་གི་རྣམ་པར་བཤད་པ་སྐལ་བཟང་རྣམས་ཀྱི་མ་རིག་པའི་ལིང་ཐོག་སེལ་བའི་མིག་ཐུར།
༄༅། །གཞལ་ཡས་ཁང་གི་རྣམ་པར་བཤད་པ་སྐལ་བཟང་རྣམས་ཀྱི་མ་རིག་པའི་ལིང་ཐོག་སེལ་བའི་མིག་ཐུར་བཞུགས་སོ།། ན་མོ་གུ་རུ་བུདྡྷ་དྷྭ་ཛ་ཡེ། གཞལ་ཡས་ཁང་གི་སྡོམ་ནི། འོག་གཞི་ལོགས་དང་སྟེང་ཐོག་དང་། ། སྒོ་དང་རྟ་བབས་ལྔ་ཡིས་བསྡུས། ། དང་པོ་འོག་གཞི་པདྨ་ཉི་མ་དང་། ། སྣ་ཚོགས་རྡོ་རྗེ་རྣམ་པ་གསུམ། ། དང་པོ་ནི། གཞལ་ཡས་ཁང་གི་གདན་དུ་གྱུར་པའི་སྣ་ཚོགས་པདྨ། བླ་མེད་ཀྱི་སྐབས་སུ་རྒྱ་བོད་ཀྱི་པཎ་གྲུབ་ཕལ་ཆེར་མི་བཞེད།
གལ་ཏེ་བཞེད་ན་འདབ་མའི་གྲངས་ནི་སྤྱི་བོའི་རྩ་འདབ་སོ་གཉིས་མཚོན་པས། ཕྱོགས་རེར་འདབ་མ་བརྒྱད་བརྒྱད་དེ་སོ་གཉིས་བྱ་གསུངས། གཉིས་པ་ནི། ཉི་མའི་དཀྱིལ་འཁོར་ལ་སྲབ་འཐུག་གི་བཤད་པ་མ་བྱུང་ཞིང་། རྒྱ་ཚད་ནི་པད་གདན་ཡོད་པ་ལྟར་ན། པད་ལྟེ་དང་། ཉི་མ་དང་། སྣ་ཚོགས་རྡོ་རྗེའི་ཤར་ནུབ་ཀྱི་ར་རྩེའི་བར་མཉམ་པས་ན་དེ་གསུམ་གྱི་རྒྱ་ལ་ཆ་ཕྲན་རེ་བཞི། པད་ར་མེད་ན་ཟུར་ཐིག་རྩེ་ནས་བསྐོར་བས་ཟླུམ་པོ། དེའི་རྒྱ་ལ་རེ་བརྒྱད་ཡོད་དོ། །
ཁྱམས་ཀྱི་ཁ་དོག་ནི་ལྗང་སེར་ཡིན་ཏེ། འོག་གི་པད་ལྟེ་སེར་པོ་དེས་ཁ་དོག་བསྒྱུར་བའི་ཕྱིར། ཞེས་ཕྲེང་བ་མཁན་པོ་ཟེར། རང་ལུགས་ལ་གཞལ་ཡས་ཁང་གི་རྒྱན་ཁ་དོག་སྣ་ཚོགས་འཆར་བས་ན་ལྗང་ཁུར་བྱས་པས་ཁ་དོག་སྣ་ཚོགས་མཚོན་གསུངས། དབང་ཆུར་ཁྱམས་སྔོན་པོར་གསུངས་པ་ནི་པད་ར་མེད་པར་རྡོ་རྗེའི་ས་གཞི་ལ་དགོངས་པའོ། ། གསུམ་པ་སྣ་ཚོགས་རྡོ་རྗེ་ནི། ཀླུ་བྱང་གིས། རྟ་བབས་རྡོ་རྗེ་རྩེ་མོ་ཅན། ། ཞེས་བཤད་པས། ལྟེ་བའི་རྒྱ་ནི་མདའ་ཡབ་ཀྱི་ཐིག་དང་ཐ་མི་དད་དུ་ཡོད་ལ།
ཆ་ཆེན་བཅུ་གཉིས། དབྱིབས་ནི་གྲུ་བཞི་དང་། དཔངས་ལ་ཆ་ཆེན་གཅིག་ཡིན་ཏེ། དབུས་རའི་སྐེད་པ་སྦོམ་པ་ལ་ཆ་ཆེན་གཅིག་ཡོད་པར་ཐིག་གི་རིགས་པས་འགྲུབ་ཅིང་། དེ་དང་སྣ་ཚོགས་རྡོ་རྗེའི་ལྟེ་བའི་འཐུག་སྲབ་མཉམ་ཞིང་། འོག་གཞི་ལ་ཐུག་པར་མཚུངས་པའི་ཕྱིར་རོ། ། དབུས་རའི་རིང་ཐུང་ནི་ཆ་ཆེན་གཉིས་ཡིན་ལ། རའི་གྲངས་ནི་རྟེན་འབྲེལ་བཅུ་གཉིས་མཚོན་པས་ཕྱོགས་རེར་ར་གསུམ་གསུམ་སྟེ་ར་བཅུ་གཉིས་སམ། ཡང་ན་འཇིག་ལྟ་ཉི་ཤུ་འཇོམས་པ་མཚོན་པས་ཕྱོགས་རེར་ར་ལྔ་ལྔ་སྟེ་ཉི་ཤུ་བྱེད་པ་གང་བདེའོ། ། གཡས་གཡོན་གྱི་རའི་སྐེད་པ་སྦོམ་པ་ལ་ཆ་ཕྲན་གསུམ་ཆུ་སྲིན་གྱི་ཁ་ནས་འཐོན་པ་མན་ཆད་སྲིད་དུ་དབུས་ར་དང་མཉམ་པའོ། །
ཁ་དོག་ནི་ཕྱོགས་མདོག་ཏུ་བྱེད་པའམ། རྩེ་ལྔ་པ་ལ་ནང་མ་ཕྱོགས་མདོག་དང་། ཕྱི་མ་དེ་བཞིན་གཤེགས་པའི་མདོག་ཏུ་བྱ་བ་ཕྲེང་བར་བཤད། རའི་འཐོན་ཚུལ་ནི་རྩེ་གསུམ་པ་བྲིས་པ་ལྟར་ཡིན། རྩེ་ལྔ་པ་ལ་གཡས་གཡོན་དུ་སྦགས་ནས་བྱེད་པ་ཡིན་ཏེ། ར་ཡི་བློར་ཡང་གཞན་ཉིད་དོ། ། ཞེས་བཤད་པའི་ཕྱིར་རོ། ། དེ་རྣམས་ཀྱིས་འོག་གཞི་བསྟན་ནས། དེའི་སྟེང་དུ་གཞལ་ཡས་ཁང་བྱེད་ཚུལ་མི་གཅིག་པ་དུ་མ་ཞིག་འབྱུང་ཡང་། རང་ལུགས་བྱ་རྒྱུད་ཀྱི་ནོར་བུ་རྒྱས་པའི་གཞལ་མེད་ཁང་གི་གཞུང་ལས།
ས་ཕྱོགས་དེར་རིན་པོ་ཆེ་སྣ་བདུན་གྱི་ཁང་པ་བརྩེགས་མ་གྲུ་བཞི་པ་ཀ་བ་བཞི་གཟུག་པ། སྒོ་བཞི་དོད་པ་མཉམ་པ་ཉམས་དགའ་བ་ཤིན་ཏུ་རྣམ་པར་ཆེ་བ། ཆེས་མཛེས་པར་བྱས་པ། བཀྲ་བ། བལྟ་ན་སྡུག་པ། ཐེམ་སྐས་བཞི་དང་ལྡན་པ། འཕངས་སུ་དཔག་ཚད་གསུམ་ཡོད་པ། རྒྱར་དཔག་ཚད་ལྔ་ཡོད་པ་ཞིག་བྱུང་ངོ་། ། ཞེས་པའི་རྗེས་སུ་འབྲངས་ནས། དེའི་དོན་ནི་གཞལ་ཡས་ཁང་གི་རྒྱ་ལ་དཔག་ཚད་ཇི་ཙམ་ཡོད་པ་དེ་ལྔར་བགོས་པའི་ཆ་གསུམ་པོ་དེ།
དཔངས་སུ་ཡོད་པ་བསྟན་ལ། རྒྱུ་མཚན་དེས་ན་འདིར་ཡང་གཞལ་ཡས་ཁང་གི་རྒྱ་ལ་ཆ་ཕྲན་སོ་གཉིས་ཡོད་པའི་སུམ་ཅུ་པོ་དེ་ཆ་ལྔར་བགོས་པའི་ཆ་རེ་རེ་ནི་ཆ་ཕྲན་དྲུག་རེ་ཡིན་ལ། ཆ་དེ་འདྲ་བ་གསུམ་ནི་དྲུག་གསུམ་བཅོ་བརྒྱད་དོ། ། ལྷག་མ་ཆ་ཕྲན་གཉིས་ནི་ཐིག་སྐུད་བཅུ་ཡིན་པས། དེ་ལྟར་བགོས་པའི་ཆ་ཆེན་རེ་ནི་ཐིག་སྐུད་གཉིས་ཏེ། ཆ་དེ་འདྲ་གསུམ་ནི་ཐིག་སྐུད་དྲུག་ཡིན་ལ། དེ་ཡང་ཐིག་སྐུད་ལྔ་ནི་ཆ་ཕྲན་གཅིག་ལྔ་ཆ་གཅིག་འབྱུང་བས། ཆ་ཕྲན་གཅིག་དང་ལྔ་ཆ་འདི་སྔར་གྱི་ཆ་ཕྲན་བཅོ་བརྒྱད་དང་བསྡོམས་ནས་ཆ་ཕྲན་བཅུ་དགུ་དང་ལྔ་ཆ་གཞལ་ཡས་ཁང་གི་ཕྱིའི་གྲུ་བཞིའི་དཔངས་ལ་ཡོད་དགོས་སོ། ། དེ་ལྟར་ན། ལོགས་ལ་རྩིག་པ་ཕ་གུ་དང་། །
དྲ་ཕྱེད་ཤར་བུ་མདའ་ཡབ་བོ། ། ཞེས་བཞི་ལས། རྩིག་པ་ནི་མདའ་ཐིག་དང་། དབུས་ཀྱི་བར་ལ་ཆ་ཆེན་དྲུག་ཡོད་པའི་ལྔ་པ་དབུས་དོར། མཐའ་གཉིས་གདབ་པའི་ཆ་ཕྲན་གཅིག་ནི་ཞེང་ཚད་ཡིན་ལ། དཔངས་སུ་ཆ་ཕྲན་བཅུ་དྲུག་རྩིག་པ་རིམ་པ་ལྔ་ནི། རྒྱ་གར་བ་ཁ་ཅིག་སྟེང་ནས་སྟེང་དུ་བརྩེགས་པར་འདོད་ཀྱང་། རྡོ་རྗེ་རྩེ་མོ་ལས། ཕྱི་ནང་དུ་སྦྲགས་ནས་ཡོད་པར་བཤད་པ་དང་འགལ་ལོ། ། བརྩིག་པའི་རིམ་པ་ནི།
ཡེ་ཤེས་དང་ཕྱོགས་ལ་དགོངས་པ་གཉིས་ལས། འདིར་ཕྱི་མའོ། ། དེ་ལྟར་རྩིག་པ་ལྔ། སྒོ་མདུན་དུ་སྒོ་ཁྱུད། སྒོ་འགྲམ། སྒོ་ལོགས་གྱི་བར་དུ་བྲི་བ་ལྟར་འགྲོ་ལ། སྒོ་ཁྱུད་སོགས་ཀྱི་ཚད་ལ་བཤད་ཚུལ་མི་འདྲ་བ་གསུམ་འབྱུང་ཡང་། འདིར་སྒོ་ཁྱུད་གཉིས་ཆ་ཆེན་རེ་རེར་མཉམ། འགྲམ་ལོགས་གཉིས་ཆ་ཕྲན་གཉིས་རེར་མཉམ་པའི་ལུགས་ཏེ། དེ་ལྟར་ན་སྒོ་ལོགས་ཀྱི་རྩིག་ངོས་དང་།
རྡོ་རྗེའི་ལྟེ་བའི་མཐའི་བར་ལ་ཆ་ཕྲན་གཅིག་ཡོད། གཉིས་པ་ཕ་གུ་ནི། དཔངས་ཆ་ཕྲན་གཅིག་ལ་རྒྱ་ཆ་ཕྲན་ཕྱེད་གཉིས་བྱས་པའི་ནང་མཐའི་རྩིག་པ་དང་མཉམ་ལ། ཆ་ཕྲན་ཕྱེད་ཕྱིར་བ་གམ་དུ་འཕྱར་བ། ཁ་དོག་སེར་པོ། རིན་པོ་ཆེ་སྣ་ཚོགས་ཀྱི་ཕྲ་ཟུར་གསུམ་པ་དང་། གྲུ་བཞི་དང་། ཟླུམ་པོའི་དབྱིབས་ཅན་གྱིས་མཛེས་པ། དེའི་སྟེང་དྲ་ཕྱེད་ནི། དཔངས་སུ་ཆ་ཕྲན་གཉིས་བར་སྟོངས་སུ་ཡོད་པའི་སྐབས་སུ་སྟེང་གི་གདུང་ལེབ་འདེགས་བྱེད་བྲེ་ཕུལ་བཞི་བརྩེགས་རེ།
དཔངས་སུ་ཆ་ཕྲན་ཕྱེད་རེ། སྲིད་དུ་གོང་མ་གོང་མ། ཆ་ཕྲན་གཉིས་སུ་ཕྱེད་རེ་གཡས་གཡོན་དུ་རིང་བ། ཕྱི་ནང་དུ་ཆ་ཕྲན་གཅིག་དེའི་སྟེང་དུ་གསེར་གྱི་སྐ་རགས། དཔངས་ཐིག་སྐུད་གང་། རྒྱར་ཆ་ཆེན་གཅིག་དང་ཐིག་སྐུད་གང་ལྷག་ཙམ་ཡོད་པ། ནང་མཐའ་བྲེ་ཕུལ་དང་མཉམ་པ། ཕྱིར་ཅུང་ཟད་འཕྱར་ཡོད་པ་དེ་ལྟ་བུའི་གདུང་ལེབ་བཞི་པོ་ཡང་། ཆོས་གོས་ཀྱི་ལྕགས་རི་ལྟར་ཟུར་བསྒྲིགས་ནས་བྲེ་ཕུལ་གྱིས་བཏེག་པའི་གདུང་གི་ཕྱི་ངོས་སུ་ཆུ་སྲིན་མ་ག་རའི་ཁ་ནས་འཕྱང་བའི་མུ་ཏིག་གི་ཆུན་འཕྱང་། མཆོག་དབུས་ན་ཡོད་པའི་དྲ་བ་དང་།
མཆོག་མཐའ་ན་ཡོད་པའི་དྲ་བ་ཕྱེད་པས་སྤྲས་ཤིང་། བྲེ་ཕུལ་གྱིས་བར་སྟོང་རྣམས་མཛེས་པར་བྱས་པ། བཞི་པ་ཤར་བུ་ནི། གདུང་ལེབ་དང་ནང་གི་གདུང་ཟླུམ་གཉིས་དཔངས་མཉམ་པོར་བྱས་པའི་སྟེང་ནས་ཁྱམས་ཀྱི་ཐོག་ཕུབ་པའི་བྱ་འདབ་ཆ་ཕྲན་གཉིས་ཕྱིར་ལྷག་པའི་ཕྱམ་སྣར་རིན་པོ་ཆེ་ལས་གྲུབ་པའི་སྤྱི་བླུག་མཆུ་མེད་པ་ཐུར་དུ་ལྡོག་པ། དཔངས་ཆ་ཕྲན་རེ་ཡོད་པས་སྤྲས་པ། ལྔ་པ་མདའ་ཡབ་ནི། ཤར་བུའི་སྟེང་ཐད་ཀྱི་གྱེན་དུ་འགྲེངས་ཏེ་བསྐོར་བ། དབྱིབས་མཆོད་རྟེན་བང་རིམ་བཞི་མ་ལེབ་མོར་བྱས་པ་ལྟ་བུའོ། ། དེ་ཡན་ཆད་ཀྱིས་ཐོག་ཡས། གདུང་ལེབ་མན་ཆད་ལ་ཆ་ཕྲན་བཅུ་དགུ་ལྔ་ཆ་གཅིག་ཡོད་ཚུལ་དང་།
ཤར་བུ་མདའ་ཡབ་དང་བཅས་པའི་བྱེད་ཚུལ་བསྟན་ཟིན་ཏོ། ། གསུམ་པ་སྟེང་ཐོག་འབུབས་ཚུལ་ནི། སྟེང་ཐོག་ཀ་བ་ཤིང་བརྩེགས་དང་། ། གདུང་དང་ཐོག་ཕུབ་རིམ་གསུམ་མོ། ། དང་པོ་ཀ་བ་ནི། སྣ་ཚོགས་རྡོ་རྗེའི་ལྟེ་བའི་སྟེང་དུ་ལྷ་སྣམ་ཕྱོགས་མདོག དཔངས་ཆ་ཕྲན་གཅིག་པའི་སྟེང་དུ་འཛུགས་ཏེ། དེའང་རྩ་ཐིག་དང་ཚངས་ཐིག་འཛོམས་པའི་གཡས་གཡོན་གྱིས་གདུང་ཐུང་རྒྱུད་དུ་ཆ་ཕྲན་ལྔ་རེ་ཕྱིན་སར་ཆ་ཕྲན་བཅུ་དྲུག་གི་དཔངས་དང་ལྡན་པའི་ཀ་བ་འཁོར་ལོ་ལ་སོགས་པ་རིགས་བཞིའི་མཚན་མས་མཛེས་པའི་ཀ་བ་ཕྱོགས་རེར་གཉིས་གཉིས་བརྒྱད་དང་ལྡན་པ། གཉིས་པ་ཤིང་བརྩེགས་ནི། ཀ་གཞུ་ལ་སོགས་པའི་ཤིང་བརྩེགས་བྲེ་ཕུལ་གྱི་རྣམ་པ་ཅན།
དཔངས་ཆ་ཕྲན་གཅིག་དང་ལྔ་ཆ་གཅིག་ཡོད་པ། གསུམ་པ་གདུང་ནི། ཀ་གཞུའི་སྟེང་དུ་ཆ་ཕྲན་གཅིག་པའི་གདུང་ཐུང་རྡོ་རྗེ་རྩེ་གསུམ་པས་མཚན་པ། བཞི་པ་ཐོག་ཕུབ་ལ། སྔར་ལྟར་ནང་གི་གདུང་ཟླུམ་དང་ཕྱིའི་གསེར་གདུང་མན་ཆད་མཉམ་པོར་ཡོད་པའི་སྟེང་དུ་ཕྱམ་རྣམས་གདུང་ནས་ཕྱི་གྲུ་བཞི་ལ་ནང་ཟླུམ་པོའི་ཚུལ་གྱིས་ལེགས་པར་ཕུབ་པའི་ནང་གི་རྒྱ་མཐོང་སྒོར་མོ་ལྟ་བུ་སྟོང་པར་ཡོད་པའི་གདུང་ཟླུམ་གྱི་སྟེང་དུ་རྩིག་ཟླུམ་ཕྱོགས་མདོག་ཅན་གྱི་དཔངས་ལ་ཆ་ཕྲན་གསུམ། དེའི་སྟེང་དུ་ཕ་གུ་ཆ་ཕྲན་གཅིག་དྲ་ཕྱེད་གདུང་ལེབ་བསྡོམས་པས་དཔངས་ལ་ཆ་ཕྲན་གཉིས། དེའི་སྟེང་དུ་ཆ་ཕྲན་གཅིག་པའི་ཐལ་གདུང་བཞིའི་མིག་མང་རིས་སུ་བྲིས་ནས་ཕྱོགས་མཚམས་ཀྱི་དྲ་མིག་བརྒྱད་མཛེས་པར་ཕུབ་སྟེ། ཕྱི་རུ་ཇི་ལྟར་འཚམས་པའི་བྱ་འདབ་ཟླུམ་པོའི་སྣ་ལ་མདའ་ཡབ་དང་པུ་ཤུས་མཛེས་པར་བྱས་པའོ། ། དེ་སྟེང་དབུས་ཀྱི་རེ་མིག་གྲུ་བཞི་པའི་གདུང་སྟེང་དུ་རྩིག་པ་སྔོན་པོ་གྲུབ་བཞི་པའི་དཔངས་ལ་ཆ་ཕྲན་གསུམ། ཕ་གུ་ལ་ཆ་ཕྲན་ལྔ་ཆད་པ་གཅིག
བྲེ་འབུལ་གདུང་ལེབ་དང་བཅས་པའི་དཔང་ལ་ཆ་ཕྲན་གཉིས། དེའི་སྟེང་གྲུ་བཞིར་ཕུབ་པའི་གཡབ་ནི་གྲུ་བཞི་ལ་མདའ་ཡབ་དང་པུ་ཤུས་མཛེས་ཤིང་། རྩེ་མོ་རྡོ་རྗེ་རིན་པོ་ཆེ་ལྟ་བུས་བརྒྱན་པ། གཞན་ཡང་སྟོད་སྨད་ཀྱི་ཐོག་རྒྱུན་གྱི་ཕྱི་མཐའ་རྣམས་དང་སྒོ་ཁྱུད་སྒོ་འགྲམ་རྣམས་ཀྱི་སྟེང་དུ་གོས་དང་འཕན་ལ་སོགས་པའི་རྒྱན་སྣ་ཚོགས་པས་བརྒྱན་པའོ། ། འདི་མན་ཆད་རྒྱ་དཔང་མཉམ་པོ་ཡིན་ཏེ། ཟླུམ་པོ་འཁོར་བཅས་ལ་ཆ་ཕྲན་དྲུག ཐལ་གདུང་ལ་ཆ་ཕྲན་གཅིག གྲུབ་བཞི་འཁོར་བཅས་ལ་ཆ་ཕྲན་དྲུག་ལ་ལྔ་ཆ་གཅིག་ཆད་པ། དེ་ལྟར་ན་ཆ་ཕྲན་བཅུ་གསུམ་ལ་ལྔ་ཆ་གཅིག་ཆད་པའི་སྔར་གྱི་རྣམས་དང་སྡོམས་པས་ཆ་ཕྲན་སོ་གཉིས་འབྱུང་བའི་ཕྱིར་རོ། ། བཞི་པ་སྒོ་ནི།
ཆེ་ཆུང་གཉིས་ལས། འདིར་ཆུང་བ་སྟེ། དཔང་ཆ་ཆེན་གཉིས་པ། སྒོ་ལོགས་སོགས་ཀྱི་དཔང་ལ་ཆ་ཕྲན་དགུ་བྱས་པའི་ཆ་ཕྲན་བརྒྱད་ཀྱི་སྟེང་དུ་བཞག་པའི་སྒོ་ལོགས་ཀྱི་བརྩིག་གདོང་ཕན་ཚུན་ཀྱི་སེབ་དུ་གདུང་སྣེ་གཏད་ལ་སྒོ་ཁྱུད་སོགས་ཀྱིས་ཐོག་མཉམ་པར་ཕུབ་སྟེ། སྲབ་འཐུག་ཀྱང་རྩིག་པ་དང་ཁ་དང་ཆོད་འོང་བ་དགོས་ཤིང་། དེ་ལྟ་བུའི་གདུང་ལ་ཆ་ཕྲན་ཕྱེད་པའི་སྟེང་དུ། རྩིག་པ་ཆ་ཕྲན་ཕྱེད་འོང་སྟེ། བྲི་བྱ་ལ་ཡ་ཕུབ་ཀྱི་རྩིག་པ་འོང་བ་དང་མཐུན་ནོ། ། འདིའི་ཐོག་གི་སྒོ་ཁྱུད་འགྲམ་མཚམས་སུ་ཡ་ཐེམ་མ་ཐེམ་གྱི་དཔངས་ལ་ཆ་ཕྲན་ཕྱེད་རེ་དང་། གཡས་གཡོན་གྱི་སྒོ་སྐྱེས་ལ་ཆ་ཕྲན་བཞི་ཆ་རེ་ཡོད་པའི་རི་བཞི་བསྒྲིགས་མ།
དཔངས་ལ་ཆ་ཆེན་གཉིས་པའི་སྒོ་གླེགས་གཉིས་སྤྲད་གྱི་ཚུལ་དུ་སྦྱར་བས་ལེགས་པར་འབྱུང་ངོ་། ། འདོད་སྣམ་ནི་ཁ་དོག་དམར་པོ་རྒྱར་ཆ་ཕྲན་གཉིས་པ། རྩིག་པའི་རྩ་བར་སྒོ་ཁྱུད་ཀྱི་ཕྱི་རོལ་ལ་ཐུག་པའི་བར་དུ་སླེབ་པ་བྲི་བྱ་དང་མཐུན་ནོ། ། ལྔ་པ་རྟ་བབས་ལ་ལུགས་མང་ཀྱང་། འདིར་སྒོ་ཚད་གཅིག་མ་ཡིན་པས་དེའི་ལུགས་སུ་བཤད་ན། སྒོ་ལོགས་ཀྱི་རྩིག་ངོ་ནས། གཡས་གཡོན་དུ་ཆ་ཕྲན་རེ་རེ་སོང་པར་རྡོ་རྗེའི་ལྟེ་བའི་སྟེང་གི་ཕྱི་མཐར་ཀ་བ་རེ་དང་། དེའི་ཐད་ཀྱི་འདོད་སྣམ་གྱི་རྩ་བར་ཡང་ཆ་ཕྲན་ལྔ་པའི་ཀ་བ་རེ་བཙུགས་པའི་སྟེགས་སུ་རྟ་བབས་སྣམ་བུ་དང་པོ་ཁོར་མར་བཏང་བའི་དཔངས་ཆ་ཕྲན་གཅིག་པ། གཡས་གཡོན་གྱི་ཞེང་ལ་ཆ་ཕྲན་གསུམ་རེ་ཡོད་པའི་ནང་མཐའ་སྒོ་ལོགས་ཀྱི་རྩིག་པ་ལ་སྦྱར་བ། ཕྱི་མཐའ་ཁ་རྒྱན་གྱི་མཐའ་ནོན་པ།
དེའི་སྟེང་སྣམ་བུ་གཉིས་པ་ཡང་སྒོ་ལོགས་ལ་སྦྱར་ནས་འཁོར་མོར་བཏང་བའི་གཡས་གཡོན་གྱི་རྒྱ་ལ་ཆ་ཕྲན་གཉིས་རེ་ཡོད་པའི་ཕྱི་མཐའ་ཀ་བ་དང་མཉམ་པ། དེའི་སྟེང་སྣམ་བུ་གསུམ་པ་ཞེས་དང་དབང་གཉིས་ཀ་ལ་ཆ་ཕྲན་གཅིག་ཡོད་པ་སྒོ་ལོགས་ལ་སྦྱར་ཏེ་འཁོར་མོར་སྣང་ངོ་། ། སྣམ་བུ་བཞི་པ་ནི་གཡས་གཡོན་གྱི་སྒོ་ལོགས་ཀྱི་རྩིག་པ་ལས་ཆ་ཕྲན་གཅིག་ཡར་ལྷག་ནས་རང་གྲུབ་ཀྱི་ཚུལ་དུ་འབྱུང་ཞིང་། སྒོ་མདུན་གྱི་བང་རིམ་གསུམ་པའི་སྟེང་དུ་སྣམ་བུ་བཞི་པ་སྲིད་དུ་ཆ་ཕྲན་བཅུ་ཡོད་པ་གཅིག་སྒོ་ལོགས་ཀྱི་གདོང་ལ་སྦྱར་བས་རྩིག་པ་དང་མཉམ་པ་འབྱུང་སྟེ་སྣམ་བུ་བཞི་པ་མན་ཆད་ཀ་བ་དང་བཅས་པའི་དཔངས་ལ་ཆ་ཕྲན་དགུ་ཡོད་པ་ལྟར་སྒོ་ལོགས་ཀྱི་རྩིག་པའི་དཔངས་ལ་ཆ་ཕྲན་དགུ་ཡོད་པ་གཉིས་མཚུངས་སོ། ། འདིའི་སྒོ་མདུན་གྱི་སྣམ་བུ་བཞི་ལ་ཁ་དོག་གི་རིམ་པ་ལ་མ་གཏོགས་བང་རིམ་གྱི་རྣམ་པ་མེད་ལ། གཡས་གཡོན་དུ་བང་རིམ་བཞི་ཐེམ་སྐས་ཀྱི་ཚུལ་དུ་ཐིག་ལ་ཡོད་པ་ལྟར་དངོས་སུ་འབྱུང་ཞིང་། རྟ་བབས་ཀྱི་མདུན་དུ་གླང་རྒྱབ་མིག་གསུམ་པའི་རྣམ་པ་ཅན་སྐོལ་བའི་ནམ་མཁའ་ལ་དྲ་བ་དང་དྲ་བ་ཕྱེད་པ་འཕྱང་བ། ཀ་རྒྱན་གྱི་གླང་པོ་ཆེའི་སྟེང་དུ་སེང་གེ་འཁྱིལ་པའི་ལག་པ་ཡ་གཅིག་གིས་རྟ་བབས་ཀྱི་སྣམ་བུ་འདེགས་པའོ། ། རྟ་བབས་བཞིའི་སྟེང་དུ་ཆོས་འཁོར་གྱི་གདན་གྱི་པདྨ་དཔངས་ཆ་ཆུང་གཅིག་རྒྱར་ཆོས་འཁོར་དང་མཉམ་པ་དེའི་སྟེང་དུ་ཆོས་འཁོར་རྩིབས་བརྒྱད་པའམ། བཅུ་གཉིས་པ་ཆུ་ཞེང་དུ་ཆ་ཆུང་གཉིས་ཡོད་པ།
དེའི་སྟེང་དུ་གདུགས་ཆ་ཆུང་གཅིག་གི་ཚད་ལ་ཕྱེ་གདུགས་ཀྱི་ངོ་བོ་དང་ཕྱེད་ཡུ་བ་ལ་ཡོད་པ། ཆོས་འཁོར་གྱི་གཡས་གཡོན་གཉིས་སུ་ཆ་ཆུང་རེ་དོར་བར་རི་དྭགས་ཀྲྀ་ཎ་ས་རི་གཉིས་དཔངས་ཆ་ཕྲན་ཕྱེད་དང་གཉིས་ཆོས་འཁོར་ལ་ཁ་བལྟ་བ། གཞན་ཡང་བ་དན་དང་། དྲིལ་བུ་དང་བཅས་པ་དང་། རིན་པོ་ཆེའི་ཡུ་བ་ཅན་གྱི་རྔ་ཡབ་ལ་སོགས་པའི་རྒྱན་སྣ་ཚོགས་པས་མཛེས་པར་བྱས་པའོ། ། ཞེས་པ་འདི་ཡང་རྒྱལ་བ་མུས་པ་ཆེན་པོ་རྡོ་རྗེ་འཆང་སངས་རྒྱས་རྒྱལ་མཚན་གྱི་གསུང་གི་བདུད་རྩི་མྱོང་བའི་སྐལ་བ་བཟང་པོ་ཅན་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་ཀྱིས་མྱུར་བ་ཉིད་དུ་སྦྱར་བ་དགེ་ལེགས་སུ་གྱུར་ཅིག། །། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། གཞལ་ཡས་ཁང་གི་རྣམ་བཤད་སྐལ་བཟང་རྣམས་ཀྱི་མ་རིག་པའི་ལིང་ཐོག་སེལ་བའི་མིག་ཐུར།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
