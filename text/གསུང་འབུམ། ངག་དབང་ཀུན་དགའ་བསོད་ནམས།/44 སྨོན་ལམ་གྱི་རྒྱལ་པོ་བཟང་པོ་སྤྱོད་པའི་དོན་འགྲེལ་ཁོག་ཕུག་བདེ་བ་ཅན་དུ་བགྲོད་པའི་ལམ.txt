གསུང་འབུམ། ངག་དབང་ཀུན་དགའ་བསོད་ནམས།
པོད ༤༤
སྨོན་ལམ་གྱི་རྒྱལ་པོ་བཟང་པོ་སྤྱོད་པའི་དོན་འགྲེལ་ཁོག་ཕུག་བདེ་བ་ཅན་དུ་བགྲོད་པའི་ལམ་བཟང།
༄༅། །སྨོན་ལམ་གྱི་རྒྱལ་པོ་བཟང་པོ་སྤྱོད་པའི་དོན་འགྲེལ་ཁོག་ཕུག་བདེ་བ་ཅན་དུ་བགྲོད་པའི་ལམ་བཟང་ཞེས་བྱ་བ་བཞུགས།། ༄༅། །ན་མོ་གུ་རུ་བུདྡྷ་དྷྭ་ཛ་ཡེ། དུས་གསུམ་སྒྲིབ་མེད་གཟིགས་པའི་བླ་མ་དང་། ། དབྱེར་མེད་མགོན་པོ་རྒྱལ་བ་འོད་དཔག་མེད། ། གང་གི་ཞིང་དེར་རང་གཞན་མ་ལུས་པ། ། སྐྱེ་ཕྱིར་སྨོན་ལམ་དོན་འགྲེལ་འདིར་སྤེལ་ལོ། ། ཞེས་རྒྱ་གར་སཾསྐྲི་ཏའི་སྐད་ཀྱིས་སྐྱབས་གནས་ཀུན་འདུས་ཀྱི་ངོ་བོ་བླ་མ་དམ་པ་ལ་མཆོད་པར་བརྗོད་ཅིང་། བོད་སྐད་ཚིགས་སུ་བཅད་པའི་སྒོ་ནས་རྩོམ་པར་དམ་བཅས་ནས། འདིར་སྨོན་ལམ་གྱི་རྒྱལ་པོ་བཟང་པོ་སྤྱོད་པའི་དོན་འགྲེལ་ཁོག་ཕུག་བདེ་བ་ཅན་དུ་བགྲོད་པའི་ལམ་བཟང་ཞེས་བྱ་བ་འདི་བཤད་པར་བྱ་སྟེ། དེ་ཡང་གང་གིས་དད་པས་ཉིན་ལན་གསུམ།
མཚན་ལན་གསུམ་དུ་བཏབ་ན། རབ་ཚེ་འདི། འབྲིང་འཆི་ཁ། ཐ་མ་ལ་ཡང་བར་དོར་བདེ་བ་ཅན་དུ་སྐྱེ་བའི་སྨོན་ལམ་སངས་རྒྱས་ཕལ་པོ་ཆེ་ལས་གསུངས་པའི་དོན་ཕ་རོལ་ཏུ་ཕྱིན་པ་བཅུར་བསྡུས་ནས་སྟོན་པའི་སྨོན་ལམ་འདི་འཆད་པ་ལ་སྤྱི་དོན་གསུམ་སྟེ། སྨོན་ལམ་འགྲུབ་པའི་རྒྱུ་ཡན་ལག་བདུན་གྱི་སྒོ་ནས་མདོར་བསྟན་པ། སྨོན་ལམ་ཉིད་རྒྱས་པར་བཤད་པ། བསྔོ་བའི་སྒོ་ནས་ཤིན་ཏུ་རྒྱས་པར་བཤད་པ་དང་གསུམ། དང་པོ་ནི། ཕྱག་འཚལ་བའི་ཡན་ལག་ལ་སོགས་པ་ཡན་ལག་བདུན་པོ། ཇི་སྙེད་སུ་དག་ཕྱོགས་བཅུའི་འཇིག་རྟེན་ན། །
ཞེས་པ་ནས། ཐམས་ཅད་བདག་གིས་བྱང་ཆུབ་ཆེན་པོར་བསྔོ། ། ཞེས་པའི་བར་གྱིས་བསྟན་ནོ། ། སྤྱི་དོན་གཉིས་པ་སྨོན་ལམ་ཉིད་རྒྱས་པར་བཤད་པ་ལ། ཕ་རོལ་ཏུ་ཕྱིན་པ་བཅུ་ཡོད་པ་ལས། དང་པོ་སྦྱིན་པའི་ཕ་རོལ་ཏུ་ཕྱིན་པ་ལ། ཐོག་མར་ཟང་ཟིང་གི་སྦྱིན་པའི་སྒོ་ནས་སངས་རྒྱས་ཀྱི་ཞིང་ཡོངས་སུ་དག་པའི་སྨོན་ལམ་ནི། འདས་པའི་སངས་རྒྱས་རྣམས་དང་ཕྱོགས་བཅུ་ཡི། ། ཞེས་པ་ནས། བསམ་རྫོགས་བྱང་ཆུབ་རིམ་པར་སངས་རྒྱས་བྱོན། །
ཞེས་པའི་བར་གྱིས་བསྟན། མི་འཇིགས་པའི་སྦྱིན་པའི་སྒོ་ནས་སངས་རྒྱས་ཀྱི་ཞིང་ཡོངས་སུ་དག་པའི་སྨོན་ལམ་ནི། ཕྱོགས་བཅུའི་ཞིང་གང་རྣམས་ཇི་སྙེད་པ། ། ཞེས་པ་ནས། དེ་དག་རྟག་ཏུ་ནད་མེད་བདེ་བར་གྱུར། ། ཅེས་པའི་བར་གྱིས་བསྟན། ཆོས་ཀྱི་སྦྱིན་པའི་སྒོ་ནས་ཆོས་དོན་གྲུབ་ཅིང་སྐྱེ་བ་དྲན་པའི་སྨོན་ལམ་ནི། འགྲོ་བ་ཀུན་གྱི་ཆོས་ཀྱི་དོན་རྣམས་ནི། ། ཞེས་པ་ནས། འགྲོ་བ་ཀུན་ཏུ་སྐྱེ་བ་དྲན་པར་གྱུར། །
ཅེས་པའི་བར་གྱིས་བསྟན། གཉིས་པ་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ། ཉེས་སྤྱོད་སྡོམ་པའི་སྒོ་ནས་འགྲོ་བ་རྣམས་རབ་ཏུ་འབྱུང་ཞིང་ཚུལ་ཁྲིམས་དྲི་མ་མེད་པར་སྨོན་པ་ནི། ཚེ་རབས་ཀུན་ཏུ་འཆི་འཕོ་སྐྱེ་བ་ན། ། ཞེས་པ་ནས། རྟག་ཏུ་མ་ཉམས་སྐྱོན་མེད་སྤྱོད་པར་ཤོག ། ཅེས་པའི་བར་གྱིས་བསྟན། སེམས་ཅན་དོན་བྱེད་ཀྱི་ཚུལ་ཁྲིམས་ཀྱི་སྒོ་ནས་འགྲོ་བ་སོ་སོའི་སྐད་དུ་ཆོས་སྟོན་པའི་སྨོན་ལམ་ནི། ལྷ་ཡི་སྐད་དང་ཀླུ་དང་གནོད་སྦྱིན་སྐད། ། ཅེས་པ་ནས།
ཐམས་ཅད་སྐད་དུ་བདག་གིས་ཆོས་བསྟན་ཏོ། ། ཞེས་པའི་བར་གྱིས་བསྟན། དགེ་བ་ཆོས་བསྡུས་ཀྱི་ཚུལ་ཁྲིམས་ཀྱི་སྒོ་ནས་ཡོན་ཏན་ཐམས་ཅད་ཆགས་ཐོགས་མེད་པར་བསྡུས་པའི་སྨོན་ལམ་ནི། དེས་ཤིང་ཕ་རོལ་ཕྱིན་ལ་རབ་བརྩོན་ཏེ། ། ཞེས་པ་ནས། ཉི་ཟླ་ནམ་མཁའ་ཐོགས་པ་མེད་པར་སྤྱོད། ། ཅེས་པའི་བར་གྱིས་བསྟན། གསུམ་པ་བཟོད་པའི་ཕ་རོལ་ཏུ་ཕྱིན་པ་ལ་སྡུག་བསྔལ་གྱི་བཟོད་པའི་སྒོ་ནས་སེམས་ཅན་ཐམས་ཅད་ངན་སོང་ལས་གྲོལ་ནས་བདེ་བ་ལ་འགོད་པའི་སྨོན་ལམ་ནི། ཞིང་གི་ཁྱོན་དང་ཕྱོགས་རྣམས་ཇི་ཙམ་པར། ། ཞེས་པ་ནས།
འགྲོ་བ་ཐམས་ཅད་ལ་ནི་ཕན་པར་སྤྱོད། ། ཅེས་པའི་བར་གྱིས་བསྟན། གནོད་པ་ལ་ཇི་མི་སྙམ་པའི་སྒོ་ནས་བྱང་ཆུབ་ཀྱི་སྤྱོད་པ་ལ་སློབ་ཅིང་སྤྱོད་པ་གཞན་ལ་སྟོན་པ་ལ་བསྐལ་པའི་བར་དུ་མི་སྐྱོ་བར་སྨོན་པ་ནི། བྱང་ཆུབ་སྤྱོད་པ་ཡོངས་སུ་རྫོགས་བྱེད་ཅིང་། ཞེས་པ་ནས། མ་འོངས་བསྐལ་པ་ཀུན་ཏུ་སྤྱོད་པར་གྱུར། ། ཞེས་པའི་བར་གྱིས་བསྟན། ཆོས་ལ་ངེས་པར་རྟོག་པའི་བཟོད་པའི་སྒོ་ནས་གྲོགས་དམ་པ་དང་འཕྲད་ཅིང་དེ་དང་འགྲོགས་པར་སྨོན་པ་ནི། བདག་གི་སྤྱོད་དང་མཚུངས་པར་གང་སྤྱོད་པ། ། ཞེས་པ་ནས།
དེ་དག་བདག་གིས་ནམ་ཡང་ཡིད་མི་དབྱུང་། ། ཞེས་པའི་བར་གྱིས་བསྟན། བཞི་པ་བརྩོན་འགྲུས་ཀྱི་ཕ་རོལ་ཏུ་ཕྱིན་པ་ལ། བསམ་པ་གོ་ཆའི་བརྩོན་འགྲུས་ཀྱི་སྒོ་ནས་རྒྱལ་བ་སྲས་བཅས་བསྐལ་པའི་བར་དུ་མངོན་སུམ་དུ་བལྟ་ཞིང་དེ་ལ་མཆོད་པའི་སྨོན་ལམ་ནི། སངས་རྒྱས་སྲས་ཀྱིས་སྐོར་བའི་མགོན་པོ་རྣམས། ། ཞེས་པ་ནས། དེ་དག་ལ་ཡང་མཆོད་པ་རྒྱ་ཆེར་བགྱི། ། ཞེས་པའི་བར་གྱིས་བསྟན། སྦྱོར་བ་སྒྲུབ་པའི་བརྩོན་འགྲུས་ཀྱི་སྒོ་ནས་སངས་རྒྱས་ཀྱི་ཆོས་ཐམས་ཅད་འཛིན་ཞིང་ཡོན་ཏན་གྱི་གཏེར་དུ་གྱུར་པའི་སྨོན་ལམ་ནི། རྒྱལ་བ་རྣམས་ཀྱིས་དམ་པའི་ཆོས་འཛིན་ཅིང་། །
ཞེས་པ་ནས། ཡོན་ཏན་ཀུན་གྱི་མི་ཟད་མཛོད་དུ་གྱུར། ། ཅེས་པའི་བར་གྱིས་བསྟན། ལྔ་པ་བསམ་གཏན་གྱི་ཕ་རོལ་ཏུ་ཕྱིན་པ་ལ། ཞི་གནས་ཀྱི་བསམ་གཏན་གྱིས་གསལ་སྟོང་མངོན་དུ་བྱེད་པའི་སྨོན་ལམ་ནི། རྡུལ་ཅིག་སྟེང་ན་རྡུལ་སྙེད་ཞིང་རྣམས་ཏེ། ། ཞེས་པ་ནས། བྱང་ཆུབ་སྤྱོད་པ་སྤྱོད་ཅིང་བལྟ་བར་བགྱི། ། ཞེས་པའི་བར་གྱིས་བསྟན། ལྷག་མཐོང་གི་བསམ་གཏན་གྱི་སྒོ་ནས་སངས་རྒྱས་ཀྱི་འཕྲིན་ལས་ཚད་མེད་པ་བཞི་ལ་འཇུག་པའི་སྨོན་ལམ་ནི།
དེ་ལྟར་མ་ལུས་ཐམས་ཅད་ཕྱོགས་སུ་ཡང་། ། ཞེས་པ་ནས། སངས་རྒྱས་གསུང་ལ་རྟག་ཏུ་འཇུག་པར་བགྱི། ། ཞེས་པའི་བར་གྱིས་བསྟན། དྲུག་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ། ཇི་སྙེད་པ་རྟོགས་པའི་ཤེས་རབ་ཀྱིས་ཆོས་ཀྱི་འཁོར་ལོ་མ་ལུས་པ་ལ་འཇུག་པའི་སྨོན་ལམ་ནི། དུས་གསུམ་གཤེགས་པའི་རྒྱལ་བ་ཐམས་ཅད་དག ། ཅེས་པ་ནས། སྐད་ཅིག་གཅིག་གིས་བདག་ཀྱང་འཇུག་པར་བགྱི། ། ཞེས་པའི་བར་གྱིས་བསྟན།
ཇི་ལྟ་བ་རྟོགས་པའི་ཤེས་རབ་ཀྱིས་སངས་རྒྱས་ཀྱི་སྤྱོད་ཡུལ་ཆོས་ཐམས་ཅད་རང་བཞིན་མེད་པར་ཤེས་པའི་སྨོན་ལམ་ནི། གང་ཡང་བསྐལ་པ་དུས་གསུམ་ཚད་དེ་དག ། ཅེས་པ་ནས། སྒྱུ་མར་གྱུར་པའི་རྣམ་ཐར་སྟོབས་ཀྱིས་འཇུག ། ཅེས་པའི་བར་གྱིས་བསྟན་ཏོ། ། བདུན་པ་ཐབས་ཀྱིས་ཕ་རོལ་ཏུ་ཕྱིན་པ་ལ། བསོད་ནམས་ཀྱི་ཚོགས་བསོག་པའི་ཐབས་མཁས་ཀྱི་སྨོན་ལམ་ནི། གང་ཡང་དུས་གསུམ་དག་གི་ཞིང་བཀོད་པ། ། ཞེས་པ་ནས། རྒྱལ་བ་ཀུན་གྱི་ཞིང་རྣམས་བཀོད་ལ་འཇུག །
ཅེས་པའི་བར་གྱིས་བསྟན། ཡེ་ཤེས་ཀྱི་ཚོགས་རྫོགས་པའི་ཐབས་མཁས་ཀྱི་སྨོན་ལམ་ནི། གང་ཡང་མ་བྱོན་འཇིག་རྟེན་སྒྲོན་མ་རྣམས། ། ཞེས་པ་ནས། མགོན་པོ་ཀུན་གྱིས་དྲུང་དུ་བདག་མཆི་འོ། ། ཞེས་བར་གྱིས་བསྟན་ཏོ། ། བརྒྱད་པ་སྟོབས་ཀྱི་ཕ་རོལ་ཏུ་ཕྱིན་པ་ལ། ། ཡོན་ཏན་རྫོགས་པའི་སྟོབས་ཀྱི་སྨོན་ལམ་ནི། ཀུན་ཏུ་མྱུར་བའི་རྫུ་འཕྲུལ་སྟོབས་རྣམས་དང་། ། ཞེས་པ་ནས།
བྱང་ཆུབ་སྟོབས་རྣམས་ཡང་དག་སྒྲུབ་པར་བྱེད། ། ཅེས་པའི་བར་གྱི་བསྟན། སྤང་བྱ་ཟད་པའི་སྟོབས་ཀྱི་སྨོན་ལམ་ནི། ལས་ཀྱི་སྟོབས་རྣམས་ཡོངས་སུ་དག་བྱེད་ཅིང་། ། ཞེས་པ་ནས། བཟང་པོ་སྤྱོད་པའི་སྟོབས་ནི་རྫོགས་པར་བགྱིས། ། ཞེས་པའི་བར་གྱིས་བསྟན། དགུ་པ་སྨོན་ལམ་གྱི་ཕ་རོལ་ཏུ་ཕྱིན་པ་ལ། ཞིང་དག་པར་སྨོན་པའི་སྨོན་ལམ། སེམས་ཅན་གྲོལ་བར་སྨོན་པའི་སྨོན་ལམ།
དམ་པའི་ཆོས་ཐོབ་པར་སྨོན་པའི་སྨོན་ལམ་གསུམ་ནི་རིམ་པ་བཞིན། ཞིང་རྣམས་རྒྱ་མཚོ་རྣམ་པར་དག་བྱེད་ཅིང་། ། ཞེས་པ་དང་། སེམས་ཅན་རྒྱ་མཚོ་དག་ནི་རྣམ་པར་སྒྲོལ། ། ཞེས་པ་དང་། ཆོས་རྣམས་རྒྱ་མཚོ་རབ་ཏུ་མཐོང་བྱེད་ཅིང་། ། ཞེས་པས་བསྟན། ཡེ་ཤེས་རྟོགས་པར་སྨོན་པ་དང་། སྤྱོད་པ་རྣམ་པར་དག་པར་སྨོན་པ་དང་། སྨོན་ལམ་ཡོངས་སུ་རྫོགས་པར་སྨོན་པ་གསུམ་ནི་རིམ་པ་བཞིན།
ཡེ་ཤེས་རྒྱ་མཚོ་རབ་ཏུ་རྟོགས་པར་བྱེད། ། ཅེས་པ་དང་། སྤྱོད་པ་རྒྱ་མཚོ་རྣམ་པར་དག་བྱེད་ཅིང་། ། ཞེས་པ་དང་། སྨོན་ལམ་རྒྱ་མཚོ་རབ་ཏུ་རྫོགས་པར་བྱེད། ། ཅེས་པས་བསྟན། སངས་རྒྱས་རྣམས་བསྐལ་པ་རྒྱ་མཚོར་མཆོད་པར་སྨོན་པའི་སྨོན་ལམ་ནི། སངས་རྒྱས་རྒྱ་མཚོ་རབ་ཏུ་མཆོད་བྱེད་ཅིང་། ། བསྐལ་པ་རྒྱ་མཚོར་མི་སྐྱོ་སྤྱོད་པར་བགྱི། ། ཞེས་པས་བསྟན་ནོ། །
བཅུ་པ་ཡེ་ཤེས་གྱི་ཕ་རོལ་ཏུ་ཕྱིན་པའི་སྨོན་ལམ་ནི། གང་ཡང་དུས་གསུམ་གཤེགས་པའི་རྒྱལ་བ་རྣམས། ། ཞེས་པ་ནས། དེ་ཀུན་བདག་གིས་མ་ལུས་རྫོགས་པར་བགྱི། ། ཞེས་པའི་བར་གྱིས་བསྟན་ཏོ། ། སྤྱི་དོན་གསུམ་པ་བསྔོ་བའི་སྒོ་ནས་ཤིན་ཏུ་རྒྱས་པར་བཤད་པ་ལ། སྨོན་ལམ་དེ་རྣམས་བསྔོ་བ་དང་། བསྔོ་བའི་ཕན་ཡོན་བཤད་པ་གཉིས་ལས། དང་པོ་ལ་དགེ་བ་རྣམ་དག་ཀུན་ཏུ་བཟང་པོ་དང་མཐུན་པར་བསྔོ་བ་ནི། རྒྱལ་བ་ཀུན་གྱི་སྲས་ཀྱི་ཐུ་བོ་བ། །
ཞེས་པ་ནས། དེ་འདྲར་བདག་ཀྱང་དེ་དང་མཚུངས་པར་ཤོག ། ཅེས་པའི་བར་གྱིས་བསྟན། གཉིས་པ་སྤྱོད་པ་རྣམ་དག་འཕགས་པ་འཇམ་དཔལ་དང་མཐུན་པར་བསྔོ་བ་ནི། ཀུན་ནས་དགེ་བ་བཟང་པོ་སྤྱད་པའི་ཕྱིར། ། ཞེས་པ་ནས། དེ་དག་འཁྲུལ་བ་ཐམས་ཅད་འཚལ་བར་བགྱི། ། ཞེས་པའི་བར་གྱིས་བསྟན། གསུམ་པ་སྨོན་ལམ་རྣམ་དག་སེམས་ཅན་གྱི་ཁམས་དང་མཐུན་པར་བསྔོ་བ་ནི། ནམ་མཁའི་མཐར་ཐུག་གྱུར་པ་ཅི་ཙམ་པར། །
ཞེས་པ་ནས། བདག་གི་སྨོན་ལམ་མཐའ་ཡང་དེ་ཙམ་མོ། ། ཞེས་པའི་བར་གྱིས་བསྟན་ཏོ། ། གཉིས་པ་བསྔོ་བའི་ཕན་ཡོན་བཤད་པ་ལ། ཕན་ཡོན་དངོས་དང་། ཕན་ཡོན་དེ་ཡང་བསྔོ་བ་གཉིས་ལས། དང་པོ་ཕན་ཡོན་དངོས་ལ། སྨོན་ལམ་འདི་ལ་དད་ཅིང་ཐོས་པའི་ཕན་ཡོན། སྨོན་ལམ་འདི་བཏོན་པའི་ཕན་ཡོན། སྨོན་ལམ་འདི་འཆང་ཞིང་གཞན་ལ་བསྟན་པའི་ཕན་ཡོན་དང་གསུམ་ཡོད་པ་ལས།
དང་པོ་སྨོན་ལམ་འདི་ལ་དད་ཅིང་ཐོས་པའི་ཕན་ཡོན་ནི། གང་ཡང་ཕྱོགས་བཅུའི་ཞིང་རྣམས་མཐའ་ཡས་པ། ། ཞེས་པ་ནས། བསོད་ནམས་དམ་པའི་མཆོག་ཏུ་འདི་འགྱུར་རོ། ། ཞེས་པའི་བར་གྱིས་བསྟན། གཉིས་པ་སྨོན་ལམ་འདི་བཏོན་པའི་ཕན་ཡོན་ལ། གྲོགས་ངན་པ་སྤོང་པའི་ཕན་ཡོན། བདེ་བ་ཅན་དུ་སྐྱེ་བའི་ཕན་ཡོན། ཀུན་ཏུ་བཟང་པོ་དང་འདྲ་བའི་ཕན་ཡོན་རྣམས་ནི། གང་གིས་བཟང་སྤྱོད་སྨོན་ལམ་འདི་བཏབ་པས། །
ཞེས་པ་ནས། དེ་དག་རིང་པོར་མི་ཐོགས་དེ་བཞིན་འགྱུར། ། ཞེས་པའི་བར་གྱིས་བསྟན། གཞན་ཡང་ལས་ཀྱི་སྒྲིབ་པ་འདག་པའི་ཕན་ཡོན་ནི། མཚམས་མེད་ལྔ་པོ་དག་གི་སྡིག་པ་རྣམས། ། ཞེས་པ་ནས། མྱུར་དུ་མ་ལུས་ཡོངས་སུ་བྱང་བར་འགྱུར། ། ཞེས་པའི་བར་གྱིས་བསྟན། ཡང་ཡོན་ཏན་ཐོས་པ་དང་། བདུད་ཀྱིས་མི་ཐུབ་པ་དང་།
སངས་རྒྱས་ཀྱི་མཛད་པ་ཐམས་ཅད་འགྲུབ་པ་ལ་སོགས་པའི་ཕན་ཡོན་ནི། ཡེ་ཤེས་དང་ནི་གཟུགས་དང་མཚན་རྣམས་དང་། ། ཞེས་པ་ནས། བདུད་རྣམས་སྡེ་དང་བཅས་པ་ཐམས་ཅད་བཏུལ། ། ཞེས་པའི་བར་གྱིས་བསྟན། གསུམ་པ་སྨོན་ལམ་འདི་བཅངས་ཤིང་གཞན་ལ་བསྟན་པའི་ཕན་ཡོན་ནི། གང་ཡང་བཟང་པོ་སྤྱོད་པའི་སྨོན་ལམ་འདི། ། ཞེས་པ་ནས། བྱང་ཆུབ་མཆོག་ལ་སོམ་ཉིད་མ་བྱེད་ཅིག ། ཅེས་པའི་བར་གྱིས་བསྟན།
གཉིས་པ་ཕན་ཡོན་དེ་ཡང་བསྔོ་བ་ལ། སངས་རྒྱས་དངོས་དང་ཐུན་མོང་དུ་བསྔོ་བ། དུས་གསུམ་གྱི་སངས་རྒྱས་རྣམས་དང་ཐུན་མོང་དུ་བསྔོ་བ། རང་དོན་བདེ་བ་ཅན་དུ་བསྔོ་བ། གཞན་དོན་སྤྲུལ་པས་སེམས་ཅན་ཐམས་ཅད་བདེ་བ་ཅན་དུ་འདྲེན་ཞིང་འོད་དཔག་མེད་ཀྱི་ལུང་བསྟན་ཐོབ་པར་བསྔོ་བ་དང་བཞི་ཡོད་པ་ལས། དང་པོ་སངས་རྒྱས་དངོས་དང་ཐུན་མོང་དུ་བསྔོ་བ་ནི། འཇམ་དཔལ་དཔའ་བོའི་ཇི་ལྟར་མཁྱེན་པ་དང་། ། ཞེས་པ་ནས། དགེ་བ་འདི་དག་ཐམས་ཅད་རབ་ཏུ་བསྔོ། ། ཞེས་པའི་བར་གྱིས་བསྟན།
གཉིས་པ་དུས་གསུམ་གྱི་སངས་རྒྱས་རྣམས་དང་ཐུན་མོང་དུ་བསྔོ་བ་ནི། དུས་གསུམ་གཤེགས་པའི་རྒྱལ་བ་ཐམས་ཅད་ཀྱིས། ། ཞེས་པ་ནས། བཟང་པོ་སྤྱོད་ཕྱིར་རབ་ཏུ་བསྔོ་བར་བགྱི། ། ཞེས་པའི་བར་གྱིས་བསྟན། གསུམ་པ་རང་དོན་བདེ་བ་ཅན་དུ་བསྔོ་བ་ནི། བདག་ནི་འཆི་བའི་དུས་བྱེད་གྱུར་པ་ན། ། ཞེས་པ་ནས། ལུང་བསྟན་པ་ཡང་བདག་གིས་དེར་ཐོབ་ཤོག ། ཅེས་པའི་བར་གྱིས་བསྟན།
བཞི་པ་གཞན་དོན་སྤྲུལ་པས་སེམས་ཅན་ཐམས་ཅད་བདེ་བ་ཅན་དུ་འདྲེན་ཅིང་འོད་དཔག་མེད་ཀྱི་ལུང་བསྟན་ཐོབ་པར་བསྔོ་བ་ནི། དེར་ནི་བདག་གིས་ལུང་བསྟན་རབ་ཐོབ་ནས། ། ཞེས་པ་ནས། འོད་དཔག་མེད་པའི་གནས་རབ་ཐོབ་པར་ཤོག ། ཅེས་པའི་བར་གྱིས་བསྟན་པ་ཡིན་ནོ། ། སྨོན་ལམ་རྒྱལ་པོ་སོགས་ཚིག་རྐང་བཞི་ནི་ལོ་ཙཱ་བས་བཅུག་པ་ཡིན་པར་ཡིག་ཆ་རྙིང་མ་རྣམས་ལས་བཤད་དོ། ། དེ་རྣམས་ཀྱིས་སྨོན་ལམ་གྱི་རྒྱལ་པོ་བཟང་པོ་སྤྱོད་པའི་དོན་འགྲེལ་ཁོག་ཕུབ་བདེ་བ་ཅན་དུ་བགྲོད་པའི་ལམ་བཟང་ཞེས་བྱ་བའི་བསྟན་བཅོས་མ་ལུས་པ་བཤད་ཟིན་ཏོ། ། འདིར་སྨྲས་པ། བསྟན་དང་འགྲོ་དོན་བསྒྲུབ་བློའི་རྣམ་གཡེངས་ཀྱི། ། སེམས་དང་ཟབ་མོའི་ཉམས་ལེན་སྐད་ཅིག་ཙམ། །
འདྲེ་བར་ནུས་མིན་རང་གི་རྣམ་ཐར་ལ། ། ཁྲེལ་བའི་བློ་ཡིས་སྨོན་ལམ་བཟང་པོ་ལ། ། རྟེན་ནས་ཕྱི་མ་དག་པའི་ཞིང་གི་མཆོག ། བདེ་བ་ཅན་དུ་སྐྱེས་ནས་རང་གཞན་ཀུན། ། འབད་པ་མེད་པར་དོན་གཉིས་མཐར་ཕྱིན་པའི། ། གོ་འཕང་ཐོབ་ཕྱིར་དོན་འགྲེལ་འདི་བརྩམས་སོ། ། དེ་སྐད་སྨྲ་བ་དཔལ་ལྡན་ས་སྐྱ་པ། ། ངག་དབང་ཀུན་དགའ་བསོད་ནམས་ཞེས་བྱ་བའི། ། ཟ་ཉལ་འཆག་གི་ངང་ནས་བསྟན་འགྲོའི་དོན། ། འགྲུབ་པར་རེ་བའི་སྙོམས་ལས་ཅན་དེའོ། །
འདི་སྦྱར་དགེ་བས་བདག་ཅག་དཔོན་སློབ་རྣམས། ། དུས་འདིར་ཚེ་མཐར་ཕྱིན་ཅིང་བསམ་དོན་ཀུན། ། ལྷུན་གྱིས་གྲུབ་ནས་ནམ་ཞིག་འཆི་བའི་ཚེ། ། ཐོགས་མེད་བདེ་བ་ཅན་དུ་སྐྱེ་བར་ཤོག ། དོན་འགྲེལ་ཁོག་ཕུབ་འདི་ཡི་ཡི་གེ་པ། ། རབ་འབྱམས་སྨྲ་བ་རྒྱ་མཚོའི་མཐའ་ཅན་དང་། ། ཤབ་སྟོད་སྐྱེས་པའི་དོན་གྲུབ་མིང་ཅན་གྱིས། ། གུས་སྤྲོའི་ངང་ནས་བགྱིས་འདི་དགེ་གྱུར་ཅིག ། བཀྲ་ཤིས་དང་བདེ་ལེགས་ཀྱི་དཔལ་འབར་བར་གྱུར་ཅིག འདི་བགྱིས་དགེ་བས་བདག་ཅག་དཔོན་སློབ་ཕྱི་མ་བདེ་བ་ཅན་དུ་ངེས་པར་སྐྱེ་བར་གྱུར་ཅིག
དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས། སྨོན་ལམ་གྱི་རྒྱལ་པོ་བཟང་པོ་སྤྱོད་པའི་དོན་འགྲེལ་ཁོག་ཕུབ་བདེ་བ་ཅན་དུ་བགྲོད་པའི་ལམ་བཟང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
