གསུང་འབུམ། ངག་དབང་ཀུན་དགའ་བསོད་ནམས།
པོད ༡༧༤
རྗེ་བཙུན་རྡོ་རྗེ་བདག་ཆེན་མ་ལྷ་མོ་བཅོ་ལྔའི་དཀྱིལ་ཆོག་གི་གསལ་བྱེད་འཕྲིན་ལས་ཀུན་ཁྱབ།
༄༅། །རྗེ་བཙུན་རྡོ་རྗེ་བདག་ཆེན་མ་ལྷ་མོ་བཅོ་ལྔའི་དཀྱིལ་ཆོག་གི་གསལ་བྱེད་འཕྲིན་ལས་ཀུན་ཁྱབ་ཅེས་བྱ་བ་བཞུགས།། ན་མོ་གུ་རུ་བུདྡྷ་དྷྭ་ཛ་ཡ། རིགས་གསུམ་རྣམ་འཕྲུལ་ས་སྐྱའི་རྗེ་བཙུན་གྱི། ། གསང་གསུམ་གཅིག་ཏུ་བསྡུས་པའི་དྲིན་ཅན་རྗེ། ། དུས་གསུམ་སྒྲིབ་མེད་གཟིགས་པའི་བླ་མ་དང་། ། མཆོག་གསུམ་དབྱེར་མེད་མཁའ་འགྲོའི་དབང་མོ་རྒྱལ། ། བདག་མེད་ལྷ་མོ་བཅོ་ལྔའི་དཀྱིལ་འཁོར་གྱི། ། ཆོ་གའི་གསལ་བྱེད་འཕྲིན་ལས་ཀུན་ཁྱབ་འདི། ། ཚད་ལྡན་གོང་མའི་གསུང་བཞིན་སྤེལ་བ་ལ། ། ཆོས་བདག་མཁའ་འགྲོའི་ཚོགས་ཀྱིས་སྐབས་ཕྱེ་ཞིག
དེ་ལ་འདིར་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་བདག་ཉིད་ཅན་གྱི་དཀྱིལ་ཆོག་གི་གསལ་བྱེད་བྲི་བ་ལ། རྡུལ་ཚོན་ལ་བརྟེན་པ་དང་། རས་བྲིས་ལ་བརྟེན་པ་གཉིས་ལས། དང་པོ་བསྟན་པས་ཕྱི་མ་ཞར་བྱུང་དུ་རྟོགས་པར་འགྱུར་བས། དེའི་དང་པོ་རྡུལ་ཚོན་ལ་བརྟེན་པ་ལ། སྦྱོར་དངོས་རྗེས་གསུམ་ལས། དང་པོ་ནི། གང་དུ་དཀྱིལ་འཁོར་བཞེངས་པའི་སར་སྐྱ་ཐིག་རྫོགས་པར་བཏབ་པ་ཀྱཻ་རྡོར་བཞིན་ལ། དབུས་ཀྱི་པདྨ་འདབ་བརྒྱད་ཀྱི་སར་པདྨ་འདབ་བརྒྱད་ཅུང་ཆུང་བ་བྲིས་པའི་ཕྱིའི་བརྩིག་པའི་ནང་དུ་འཕར་མ་གཉིས་པའི་རྣམ་པ་ཇི་ལྟར་རིགས་པ་བཏབ་པ་མ་གཏོགས་གཞན་་་་་་བདག་མེད་མ་ཡི་ནང་ཐིག་ནི། ། རྩ་ཐིག་ནང་དུ་ལྷ་སྣམ་ལ། །
ཆ་ཆེན་གཅིག་པ་གྲུ་བཞིར་གདབ། ། དབུས་ནས་དེ་ལ་རེག་པར་བསྐོར། ། འོད་ཕྲེང་དང་ནི་རྡོར་ཕྲེང་ལ། ། ཆ་བྲན་རེ་རེ་བསྐོར་བར་བྱ། ། དབུས་ནས་ཆ་ཆེན་ལྟེ་བར་བསྐོར། ། དེ་ནང་ཟེ་འབྲུ་པད་ལྟེ་ལ། ། ཆ་ཕྲན་རེ་རེ་བསྐོར་བར་བྱ། ། ལྟེ་བའི་ཕྱི་རུ་འདབ་བརྒྱད་བྲི། ། འཕར་མ་གཉིས་པའི་བྱེད་ཚུལ་འདི། ། རྒྱུད་དང་གོང་མའི་དགོངས་པ་ཡིན། །
ཞེས་གསུངས་པ་ལྟར་བདག་མེད་མའི་དཀྱིལ་འཁོར་འདི་ལ་རྩིག་པའི་ནང་དུ་ལྷ་སྣམ་ཆ་ཆེན་གྲུ་བཞིར་འདེབས། དེའི་ཐིག་ལ་རེག་པ་དེ་དང་ལྟེ་བའི་བར་དུ་དུམ་བུ་གཉིས་བགོས་ནས། ཆ་ཆེན་གཅིག་ལྟེ་བ་ལ་བསྐོར། དེའི་ནང་དུ་ཆ་ཕྲན་རེ་རེ་བ་གཉིས་གཉིས་བསྐོར་བ་ནི་ཟེ་འབྲུ་དང་པད་ལྟེའོ། ཕྱིའི་བསྐོར་ཐིག་གི་ནང་དུའང་ཆ་ཕྲན་རེ་རེ་བ་གཉིས་བསྐོར་བ་ནི་འོད་ཟེར་ཕྲེང་བ་དང་རྡོ་རྗེའི་ཕྲེང་བ་ཡིན་ནོ། ། འདི་ནི་རྗེ་བཙུན་བསོད་ནམས་རྩེ་མོའི་དགོངས་པ་ཡིན་ནོ། ། ཡང་འཕགས་པ་རིན་པོ་ཆེས་པདྨ་ཉིས་བརྩེགས་བྱ་བ་ཡང་གསུངས་ཀྱང་འདིར་ནི་རྩེ་མོའི་དགོངས་པ་བཞིན་སྔ་མ་དེ་ཉིད་མ་ཆུགས་པར་བྱའོ། ། མེ་རིའི་བར་འདྲའོ། ། དེའི་དབུས་སུ་དྲིའི་ཐིག་ལེ་གྲུ་བཞི་པ་དང་། པད་འདབ་བརྒྱད།
ཕྱིའི་འཕར་མའི་ཕྱོགས་མཚམས་བརྒྱད། ཤར་སྒོ་ནུབ་སྒོ་གཉིས་ཏེ་གནས་བཅོ་བརྒྱད་དུ་དྲིའི་ཐིག་ལེ་ཟླུམ་པོའི་སྟེང་དུ་དབུས་སུ་ཚོམ་བུ་རེ། བྱང་ཤར་དུ་ས་ལྷའི་ཚོམ་བུ་སྟེ་ཉི་ཤུ་དགོད། དེའི་ཕྱི་རོལ་གྱི་བྱང་ཤར་དུ་མཚམས་འཛིན་གྱི་མེ་ཏོག ཤར་དུ་ཞབས་བསིལ་དང་ཞལ་བསིལ་གཉིས། ཚངས་ཐིག་གི་གཡས་གཡོན་དང་ཤར་ལྷོར་འཐོར་འཐུང་། ལྷོར་མཆོད་ཡོན། ལྷོ་ནུབ་ཏུ་མེ་ཏོག ནུབ་ཀྱི་ཚངས་ཐིག་གི་ལྷོ་ཕྱོགས་སུ་བདུག་སྤོས། བྱང་ཕྱོགས་སུ་མར་མེ།
ནུབ་ཏུ་དྲི་ཆབ། བྱང་དུ་ཞལ་ཟས། དེ་རྣམས་སྒོར་མཆོད་བཤམས་པའི་ནང་དུ་སྒོས་མཆོད། སྤོས་མར་མེ་ལྷ་བཤོས་གསུམ་ཚན་པ་བཞི་ཤར་དུ། ནུབ་ཏུ་ཚན་པ་གསུམ། ལྷོ་བྱང་གཉིས་སུ་ཚན་པ་གཉིས་རེ། མཚམས་བཞིར་ཚན་པ་རེ་སྟེ་བཅོ་ལྔའོ། ། དེ་ཡང་ཤར་གྱི་བཞི་ནི་གཙོ་མོ། ཆུའི་རྣལ་འབྱོར་མ། བཻཏྟ་ལཱི།
ས་སྤྱོད་མ། ནུབ་ཀྱི་གསུམ་ནི་རྡོ་རྗེ་མ། གཽ་རཱི། མཁའ་སྤྱོད་མ། ལྷོའི་གཉིས་ནི། རྡོ་རྗེ་མཁའ་འགྲོ་མ། གྷསྨ་རཱི། བྱང་གི་གཉིས་ནི་གསང་བའི་དཀར་མོ། ཙཽ་རཱི། མཚམས་བཞི་ནི་བྱང་ཤར་དུ་པུཀྐ་སཱི།
ཤར་ལྷོར་རི་ཁྲོད་མ། ལྷོ་ནུབ་ཏུ་གདོལ་པ་མོ། ནུབ་བྱང་དུ་གསང་བའི་དཀར་མོ་རྣམས་ཀྱིའོ། ། བུམ་ཐོད་བཞི་ལ་ཚོམ་བུ་མ་གཏོགས་མཆོད་པ་དང་བསྐྱེད་ཆོག་མི་དགོས།་་་་་ ཞེས་པ་འདི་ནི་སྔགས་འཆང་ཆེན་པོའི་གསུང་རྩོམ་འཕྲོ་ཅན་གྱི་དཀྱིལ་མཆོག་ན་ཡང་འདི་བཞིན་གསུངས་འདུག་པས་ཡིད་གཉིས་བྱ་མི་དགོས་པ་ལགས་ཤིང་། སྔོན་གྱི་དཀྱིལ་ཐང་འགའ་ཞིག་ལ་ཡང་པདྨ་འདབ་བཞི་བྱས་ཏེ་བུམ་ཐོད་བཞི་གཏན་ནས་མེད་པ་ཡང་བྱུང་ངོ་། ། ས་ལྷའི་ཚོམ་བུའི་མདུན་དུ་གོང་བཞིན་སྒོས་མཆོད་ཅིག་དང་། ཟླུམ་གཏོར་ཅིག་་་་་་རས་བྲིས་ལྟར་ན་དཀྱིལ་ཐང་འགྲེམ་སར་ལྷ་མོ་བཅོ་ལྔ་བུམ་ཐོད་དང་བཅས་པའི་ཚོམ་བུ་མཎྜལ་ཆེ་བ་བཀོད་པ་མན་ཛིའི་སྟེང་དུ་མཎྜལ་ཆུང་བར་བཀོད་པའི་ས་ལྷའི་ཚོམ་བུ་འོག་ཏུ་བཤམས་པ་སོགས་མ་གཏོགས་གཞན་ཕལ་ཆེར་རྡུལ་ཚོན་གྱི་ཕྱོགས་དང་འདྲའོ། ། གཞན་ཡི་དམ་ཆོས་སྐྱོང་སོགས་ལ་མཆོད་གཏོར་དགོས་པ་རང་རང་གི་ཕྱག་ལེན་བཞིན་གང་འོས་སུ་བཤམས། སྔོན་འགྲོ་གཏོར་མ་ཕྱག་ལེན་བཞིན་དང་།
སློབ་དཔོན་གྱི་མདུན་དུ་རྡོར་དྲིལ། ནང་མཆོད། གོས་ཟུང་། བུམ་པ་མཚན་ཉིད་དང་ལྡན་པ་གཉིས་ལེགས་པར་བཀྲུས་ལ། མགུལ་ཆིངས་ཁ་རྒྱན་སོགས་དང་། རྣམ་རྒྱལ་ལ་བུམ་མཚན་པདྨའི་སྟེང་དུ་གྲི་གུག་བྲིས་པ་དང་། ལས་བུམ་ལ་སྣ་ཚོགས་རྡོ་རྗེ་བྲིས་པ་གདགས། འཁྱིལ་པའི་སྔགས་ཨ་མྲྀ་ཏ་སོགས་བཟླ་ཞིང་། བུམ་པའི་ཁ་ནས་གུ་གུལ་གྱིས་བདུག འགབ་ནས་ཡུངས་ཀར་ཀྱིས་བྲབ་ལ།
ནང་ཆུ་གཙང་གིས་སུམ་གཉིས་དགང་། འབྲུ་ལྔ་སོགས་དང་། བདུད་རྩི་རིལ་བུ་རེ་དང་བུམ་རྫས་སུམ་ཅུ་རྩ་ལྔ་ཅི་འབྱོར་བཏབ། ཁྱད་པར་ཁ་ཆེ་སོགས་ཀྱིས་མདོག་འགྱུར་བ་ཙམ་བྱ། རྣམ་རྒྱལ་་་་་་ལས་ཀྱི་རྡོ་རྗེས་སློབ་དཔོན་ལ་ཁ་ཕྱོགས་པའི་གཡས་་་་་་རང་གི་གཡོན་ཕྱོགས་དང་། ལས་བུམ་་་་་་ལས་ཀྱི་རྡོ་རྗེ་སློབ་དཔོན་ལ་ཁ་ཕྱོགས་པའི་གཡོན་དུ་་་་་་རང་གི་གཡས་ཕྱོགས་བཞག རྣམ་རྒྱལ་སྟེང་དུ་དུང་ཆོས་སོགས་དྲི་བཟང་གི་ཆུས་བཀང་བ་དང་། དེའི་སྟེང་རྡོ་རྗེ་གཟུངས་ཐག་བཞག སློབ་མ་སྟ་གོན་དགོས་ན་གནས་གསུམ་བྱིན་གྱིས་བརློབ་པའི་ཏིང་སོགས་སུ་དྲི་བཟང་གི་ཆུ་ཅུང་ཟད་བླུག་ལ། ཉེར་སྤྱོད་ལྔ།
ཁྱོར་ཆུ་དང་། སོ་ཤིང་། དཔུང་སྐུད། ཀུ་ཤ་གསུམ་སློབ་མའི་གྲངས་དང་མཉམ་པ་བཤམས་པ་སོགས་མཐོང་བ་བརྒྱུད་པའི་ཕྱག་ལེན་ལ་ཞིབ་པར་བྱའོ། ། དེ་ནས་དཔོན་སློབ་རྣམས་གྲལ་ལ་འཁོད་པའི་མདུན་དུ་སྔོན་འགྲོ་གཏོར་མ་ཆུས་སྦྱངས་ཏེ། མཆོད་གཡོག་པས་ཕྱག་གསུམ་བཙལ་ནས། དཀྱིལ་འཁོར་ཆེན་པོའི་སྔོན་དུ་འགྲོ་བའི་གཏོར་མ་བསང་སྦྱང་བྱིན་རླབས་མཛད་དེ་འབུལ་བར་ཞུ། ཞེས་དང་། དེ་ནས་རང་ལྷའི་ང་རྒྱལ་དང་ལྡན་པས་སྔོན་འགྲོ་གཏོར་མ་ལ་རྡོ་རྗེའི་རྩེས་ནང་མཆོད་གཏོར་ལ། ཨ་མྲྀ་ཏས་བསངས།
སྭ་བྷཱ་ཝས་སྦྱངས་ཏེ། འོག་ཏུ་བསང་སྦྱང་ཞེས་འབྱུང་བ་རྣམས་སུའང་འདི་དྲན་པར་བྱའོ། ། དེ་ནས་གཏོར་མ་ལ་ལག་པ་གཡོན་པ་བསྟན་ཏེ་ཨོཾ། གཡས་བསྟན་ཏེ་ཨཱཿ གཉིས་ཀ་བསྟན་ཏེ་ཧཱུྃ། བྱ་ཁྱུང་གི་ཕྱག་རྒྱ་བསྟན་ཏེ་ཧ་ཧོཿཧྲཱིཿ ཞེས་ལན་གསུམ་གྱིས་བྱིན་གྱིས་བརླབས་ནས་ཧཱུྃ་མཛད་ཀྱི་ཕྱག་རྒྱ་ལས་མཛུབ་མོ་གཉིས་བཀུག་ལ། ཨོཾ་མཧཱ་བྷཱུ་ཏ་ས་པ་རི་ཝ་ར་ཨ་ཀརྵ་ཡ་ཛཿ ཞེས་པས་གཏོར་མགྲོན་སྤྱན་དྲངས། པད་སྐོར་དང་བཅས་པས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ།
ཨོཾ་ཨིནྡ་ཛ་མ། ཛ་ལ། ཛཀྑ། བྷཱུ་ཏ། བ་ཧྣི། བཱ་ཨུ། རཀྑ། ཙནྡྲ། སུཛྫ། མཱ་ད།
པཔྤ། ཏ་ལ། པཱ་ཏཱ་ལེ། ཨཱཥྚ་ས་པ་སྭཱཧཱ། ཨི་དཾ། བ་ལིཾ་བྷུཉྫ། ཛི་གྷ། ཕུལླ། དྷཱུ་པཾ། མཾ་ས།
པིཾ་གྷ། ཨཾ་བྷ། སཔྤ། ཀཱཛྫ། སྭཱ་དཱེ། ཁནྟི། ཁུ་ཎི། ཕེ་ཌ། གཱ་ད། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨདྱ་ནུཏྤནྣ་ཏྭད་ཨོཾ་ཨཱཿཧཱུྃ་ཕཊ྄་སྭཱཧཱ།
ཞེས་བརྗོད་ཅིང་སེ་གོལ་བརྡབ་པ་ལན་གསུམ་གྱིས་ཕུལ། དེ་ནས་སོ་སོའི་ཕྱག་རྒྱ་དང་ཡབ་ཀྱི་བཞིན་བཅས་ལ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་ཐོག་མཐའ་འདྲ་བར་སྦྱར་ལ། དྷཱུ་པེ། ཨ་ལོ་ཀེ གནྡྷེ། ནཻ་ཝི་དྱེ། ཤཔྟ་་་་་་འདི་ཕྱག་ལེན་གསུང་རྒྱུན་ལ་མི་མཛད། ཞེས་པས་ཕྱི་མཆོད།
ཨོཾ་མཧཱ་བྷུ་ཏ་ས་པ་རི་ཝ་ར་ཨོཾ་ཨཱཿཧཱུྃ་འབྱུང་པོ་བརྒྱད་གསུམ་ཉི་ཤུ་རྩ་བཞིའི་ཞལ་དུ་མཆོད་པ་དམ་པ་འབུལ་ལོ། ། ཞེས་དང་། གཡོན་པའི་མཐེབ་སྲིན་གྱིས་ནང་མཆོད་ཕུལ། རྡོ་རྗེ་དང་བཅས་པས་ཐལ་མོ་གཡས་པ་ནུ་མ་གཡས་ཀྱི་སྟེང་དུ་བྱ། དྲིལ་བུ་སྙིང་ཁའི་ཐད་དུ་གསུམ་བརྡུང་བྱ་ཞིང་། དཀར་མོ་རི་དགས་ཀྱིས་མཆོད། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་མཁའ་འགྲོ་ཕྱག་འཚལ་བསྟོད། །
རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་གྱི་ནི་འོད་གསལ་མཆོག ། སངས་རྒྱས་མཁའ་འགྲོ་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པས་གོས་པ་མེད། ། རིན་ཆེན་མཁའ་འགྲོ་ཕྱག་འཚལ་བསྟོད། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། །
འདོད་ཆགས་ཕ་རོལ་ཕྱིན་པ་བརྙེས། ། པདྨ་མཁའ་འགྲོ་ཕྱག་འཚལ་བསྟོད། ། དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དངོས་ཉིད་དག་པ་ཉིད་ལས་བྱུང་། ། སྣ་ཚོགས་མཁའ་འགྲོ་ཕྱག་འཚལ་བསྟོད། ། ཅེས་པས་བསྟོད། རྡོ་རྗེ་ཐུགས་ཀར་བཟུང་། དྲིལ་བུ་ཆིག་བརྡུང་བྱ་ཞིང་། ལྷ་ཆེན་བརྒྱད་པོ་འཁོར་དང་བཅས། །
འཇིག་རྟེན་སྐྱོང་བ་བརྒྱད་པོ་དང་། ། གནོད་སྦྱིན་ཚོགས་རྣམས་མ་ལུས་དང་། ། ཞེས་སོགས་ནས། མ་མོའི་ཚོགས་རྣམས་མ་ལུས་དང་། ། མ་ལུས་ཇི་སྙེད་ཡོད་པ་རྣམས། ། འདིར་གཤེགས་བདག་ལ་དགོངས་སུ་གསོལ། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། །
ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོངས་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། །
འབྲུ་རྣམས་འཕེལ་ཞིང་ཆོས་འཕེལ་དང་། ། དགེ་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ། ཅེས་དང་། རྡོ་རྗེ་ཐུགས་ཁར་བཟུང་བ་དེ་ཁའི་ངང་ནས་དྲིལ་བུ་རྒྱུན་དཀྲོལ་བྱ་ཞིང་། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྗེ་བཙུན་རྡོ་རྗེ་བདག་མེད་མའི་གོ་འཕང་འཐོབ་པར་བྱ་བའི་ཆེད་དུ། སའི་ཕྱོགས་འདིར་དཀྱིལ་འཁོར་ཆེན་པོ་བཞེངས་ཏེ་་་་་་རས་བྲིས་ཡིན་ན་བཞེངས་ཏེ་ཞེས་པའི་ཚིག་འདོར་བར་བྱའོ། ། འདི་བཞིན་ས་ལྷ་དང་ཕྱི་རོལ་གཏོར་མ་སོགས་ལའང་རིགས་འགྲེ་ཤེས་པར་བྱ། བསྒྲུབ་ཅིང་མཆོད་པ་དང་།
བདག་ཉིད་འཇུག་ཅིང་དབང་བླངས་བ་འཚལ་ན། ཞེས་པ་ཙམ་མམ། སློབ་མ་ཡོད་ན་སློབ་མ་གཞུག་ཅིང་དབང་བསྐུར་བར་འཚལ་ན། ཞེས་པ་སྐབས་དང་སྦྱར་ལ། སྲུང་མའི་དབང་པོ་ཁྱེད་རྣམས་ཀྱིས་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་ཀྱི་བར་་་་་་བར་དུ་གཅོད་པ་ཞེས་པ་གསུང་རྒྱུན། ཆད་ཐམས་ཅད་བསྲུང་བ་དང་། དེ་ནས་ཀྱང་བྱང་ཆུབ་མ་ཐོབ་བར་ཀྱི་བར་ཆད་ཐམས་ཅད་བསྲུང་བ་དང་སྟོངས་གྲོགས་མཛོད་ཅིག མུཿཞེས་བརྗོད། ལག་པ་གཡས་པ་ས་ལ་རེག་པས་གཏོར་མགྲོན་རྣམས་བསྒྲུབ་ཁང་གི་ཕྱི་རོལ་གྱི་ཕྱོགས་མཚམས་སུ་གཤེགས་པར་བསམ། གང་དག་ནག་པོའི་ཕྱོགས་ལ་མངོན་པར་དགའ་བའི་་་་་་དཀྱིལ་འཁོར་ཆེན་པོའི་གསང་སྤྱོད་བལྟ་བར་མི་དབང་པའི་འབྱུང་པོ་གདུག་པ་ཅན་དེ་དག་འདིར་མ་གནས་པ་གཞན་དུ་སོང་ཞིག
ཅེས་པ་འདི་གསུང་རྒྱུན་ཡིན། འབྱུང་པོ་གདུག་པ་ཅན་གསང་སྤྱོད་བལྟ་བར་མི་དབང་བ་དེ་དག་སའི་ཕྱོགས་འདིར་མ་གནས་པར་གཞན་དུ་སོང་ཤིག ཅེས་དང་། དེ་ནས་ཡུམ་གྱི་ཕྲེང་སྔགས་བརྗོད། རྡོ་རྗེ་གསོར། དྲིལ་བུ་དྲག་ཏུ་དཀྲོལ་ལ། གཏོར་མགྲོན་གྱི་ཕྱི་འབྲང་གི་བགེགས་རྣམས་རིང་དུ་བསྐྲད་པར་བསམ་ལ་གཏོར་མ་ས་གཙང་སར་བསྐྱལ་ལོ། ། ཡང་མཆོད་གཡོག་པས་ཕྱག་གསུམ་བཙལ་ལ། གནས་དང་མཆོད་པའི་ཡོ་བྱད་ལ་བྱིན་རླབས་གནང་བ་ཞུ། ཞེས་དང་།
དེ་ནས་གནས་དང་མཆོད་པའི་ཡོ་བྱད་རྣམས་བསང་སྦྱངས། སྟོང་པའི་ངང་ལས་གནས་ཁང་བྷྲུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་པ། སྒོ་བཞི་པ། རྟ་བབས་བཞིས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་མཆོད་རྫས་རྣམས་ཨཱཿལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་འཐུང་། མཆོད་ཡོན། མེ་ཏོག བདུག་སྤོས། མར་མེ།
དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་རྒྱུ་འཇིག་རྟེན་དང་འཇིག་རྟེན་ལས་འདས་པའི་དགེ་བ་ལས་གྲུབ་པ། ངོ་བོ་བཟང་ཞིང་གཙང་བ། ཡུལ་ནམ་མཁའི་་་་་་ཁམས་ཐམས་ཅད་ཁྱབ་པ་གསུང་རྒྱུན། མཐའ་ཁྱབ་པ། དུས་འཁོར་བ་ཇི་སྲིད་མ་སྟོང་གི་བར་དུ་རྒྱུན་མི་ཆད་པར་གྱུར། ཅེས་དང་། སོ་སོའི་ཕྱག་རྒྱ་རྗེ་བཙུན་ཡབ་ཀྱི་སྐབས་སུ་བཤད་པ་ལྟར་བཅས་ཏེ། ཨོཾ་ནཱི་རཱི་ཧཱུྃ་ཁྃ་སྭཱཧཱ།
ཨོཾ་བཛྲ་ནཻ་ཝི་དྱེ་ཧཱུྃ་ཁྃ་སྭཱཧཱ། ཨོཾ་སརྦ་སྃ་ཤོ་དྷ་ནི་སྭཱཧཱ། ཨོཾ་ཛཿཧཱུྃ་བཾ་ཧོཿ ཁྃ་རྃ་མཧཱ་ཨརྒྷཾ་པྲ་ཏིཙྪ་ཡེ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་ཐོག་མཐའ་གཞན་རྣམས་ལའང་སྦྱར་ཏེ། དྷུ་པེ། ཨ་ལོ་ཀེ གནྡྷེ། ནཻ་ཝི་དྱེ།
ཤཔྟའི་བར་དང་། མཐར་རྡོ་རྗེ་སྙིང་ཁར་བཟུང་དྲིལ་བུ་རྒྱུན་དཀྲོལ་དང་། རོལ་མོ་ཇི་སྙེད་པ་འབུད་དཀྲོལ་དང་བཅས། ཨོཾ་བཛྲ་གཎྜེ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ་སརྦ་བུདྡྷ་ཀྵེ་པྲ། པྲ་ཙ་ལི་ཏེ། པྲཛྙཱ་པཱ་རཱ་མི་ཏ། ནཱ་ད་སྭ་བྷཱ་ཝེ། བཛྲ་དྷརྨ་ཧྲི་ད་ཡ་སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ།
ཞེས་ལན་གསུམ་བརྗོད། གནས་དང་མཆོད་པའི་ཡོ་བྱད་རྣམས་སངས་རྒྱས་བྱང་སེམས་ཐམས་ཅད་ཀྱིས་ཀྱང་བྱིན་གྱིས་བརླབས་པར་བསམ་མོ། ། དེ་ནས་ཞུ་འབུལ་ཕྱག་བཅོ་བརྒྱད་སྤྱི་དང་འདྲ་བར་བྱས་ལ། སྐྱབས་འགྲོ་ནས་བཟླས་པ་བསྡུས་ཏེ་ཡིག་བརྒྱའི་བར་སྒྲུབ་ཐབས་བཞིན་རྫོགས་པར་ཉམས་སུ་བླངས་ལ་དཀྱིལ་འཁོར་བསྡུས་ཏེ་གཙོ་མོ་ལ་ཐིམ་པའི་བར་བརྗོད་ལ། གཙོ་མོའི་ང་རྒྱལ་དུ་གནས་བཞིན་པའི་ངང་ནས། ཧཱུྃ་ཧཱུྃ་ཞེས་བརྗོད་པས་རང་གཙོ་མོའི་ང་རྒྱལ་ལས་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར། ཧི་ཧི་ཞེས་བརྗོད་པས་བགེགས་རྣམས་བསྐྲད་པར་གྱུར། དེ་ནས་ས་ལྷའི་སྒོས་མཆོད་ཀྱི་མར་མེ་སྦར། ས་ལྷའི་ཚོམ་བུ་བསང་སྦྱང་། སྟོང་པའི་ངང་ལས་པཾ་ལས་པདྨ་དང་།
ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བཾ་ལས་སའི་ལྷ་མོ་སྐུ་མདོག་སེར་མོ་ཞི་བའི་ཉམས་ཅན། རིན་པོ་ཆེའི་རྒྱན་གྱིས་བཀླུབས་པ། ཕྱག་གཉིས་ཀྱིས་རིན་པོ་ཆེའི་བུམ་པ་ཐུགས་ཁར་འཛིན་པ། དེའི་མིག་ཏུ་གཏི་མུག་རྡོ་རྗེ་མ། སོགས་ནས། ཐུགས་ཁར་ཐུགས་རྡོ་རྗེ་མ། རང་གི་ཐུགས་ཁའི་ས་བོན་ལས་འོད་ཟེར་འཕྲོས་པས་ས་འོག་ནས་སའི་ལྷ་མོ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་ཁུ་ཚུར་གཉིས་དཔུང་མགོར་བསྣོལ་ཏེ་སེ་གོལ་གྱི་སྒྲ་བྱས་ནས་མཛུབ་མོ་གཉིས་ལྕགས་ཀྱུ་ལྟར་བཀུག་པ་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། འོག་ནས་རྡོ་རྗེ་བསྡུ་བའི་སྔགས་རྒྱ་ཞེས་འབྱུང་བ་རྣམས་སུ་འདི་དྲན་པར་བྱའོ། ། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ
ཞེས་སོགས་བཞིས་དགུག་ཞུགས་བཅིང་། དེ་ནས་དབང་ལྷ་སྤྱན་དྲངས་བ་ནི། སླར་ཡང་ཐུགས་ཁའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན་ཞེས་བརྗོད་ཅིང་བསམ། ཨོཾ་པྲི་ཐི་ཝི་དེ་ཝི། ཞེས་པ་སོ་སོའི་མགོར་སྦྱར་བའི། ནཱི་རཱི་ཧཱུྃ་ཁཾ་སྭཱཧཱ། ཞེས་སོགས་ནས་ཤཔྟའི་བར་དང་། གཎྜ་ར་ཎི་རོལ་ཆེན་དང་བཅས་པས་ཕྱི་མཆོད། གཏོར་མ་ཆབ་ཀྱིས་བྲན་ལ། ཨོཾ་ཨཱཿཧཱུྃ། ལན་གསུམ་གྱི་མཐར། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར།
ཅེས་བརྗོད། ལག་པ་གཡས་མཆོག་སྦྱིན་བྱས་ལ། ཨོཾ་པྲི་ཐི་ཝི་དེ་ཝི། ཨོཾ་ཨ་ཀ་རོ་མུ་ཁཾ། ཞེས་སོགས་ལན་གསུམ་སེ་གོལ་དང་བཅས་ཏེ་ཕུལ། རྡོར་དྲིལ་འཛིན་པས་ཚིགས་བཅད་རེ་རེའི་མཚམས་སུ་་་་་་ཕྱག་ལེན་ལ་མི་དགོས་རྡོ་རྗེ་གསོར་དྲིལ་བུ་བཅད་བཏུབ་དཀྲོལ་ལ། མ་མ་རིན་ཆེན་སྣ་ཚོགས་འཛིན། ། བདག་མེད་མ་དཔལ་ཁྲོས་མཆོད་པ། ། ལྷ་མོ་ཁྱོད་ནི་དཔང་དུ་གྱུར། ། ས་འདིར་དཀྱིལ་འཁོར་བྲི་བར་བྱ། །
ཤཱཀྱ་སེང་གེ་སྐྱོབས་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་ལན་གསུམ་བརྗོད། དྲིལ་བུ་རྒྱུན་བརྡུང་ངོས། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ཞེས་སོགས་གོང་སྔོན་འགྲོ་གཏོར་མ་བཞིན་ལས། འཚལ་ན་ཞེས་པའི་མཐར། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ།
ཞེས་བརྗོད་པས། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་ལྷ་མོས་གསུངས་ཤིང་གནང་བ་ཐོབ་པར་བསམ། ལག་པ་གཡས་ས་ལ་རེག་སྟེ། ཨོཾ་བཛྲ་མུཿ སའི་ལྷ་མོ་ས་དེ་ཉིད་ལ་ཐིམ་པར་གྱུར། ཅེས་བརྗོད་ལ་ས་ལྷའི་ཚོམ་བུ་མཆོད་གཏོར་དམན་པ་རྣམས་བསྡུའོ། ། ལྷ་སྟ་གོན་ནི། དཀྱིལ་འཁོར་གྱི་ཚོམ་བུ་བསང་སྦྱང་། སྟོང་པའི་ངང་ལས་པཾ་ལས་པདྨ་དང་།
རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ། ཞེས་པ་ནས། མེ་རབ་ཏུ་འབར་བའི་བསྲུང་བའི་འཁོར་ལོ་གྱུར། ཨོཾ་རཀྵ་ཞེས་སོགས་ཀྱི་བར་སྒྲུབ་ཐབས་བཞིན། དེ་ལྟ་བུའི་བསྲུང་བའི་འཁོར་ལོའི་ནང་དུ་ཨེ་ལས་ཆོས་ཀྱི་འབྱུང་གནས་གྲུ་གསུམ་པ། ཕྱི་དཀར་ལ་ནང་དམར་བ་གདེངས་ཀ་གྱེན་དུ་བསྟན་པ། རྩ་བ་ཕྲ་བ་ཐུར་དུ་ཟུག་པ། དེའི་ནང་དུ་ཡཾ་ལས་་་་་་སྐབས་འདིར་འབྱུང་བ་བཞིའི་ས་བོན་དང་དབྱིབས་སོགས་སྒྲུབ་ཐབས་བཞིན་བརྗོད་ན་ཤིན་ཏུ་ལེགས་སོ། ། རླུང་གི་དཀྱིལ་འཁོར་་་་་་སྒྲུབ་ཐབས་བཞིན་གྱི་འབྱུང་བཞི་བསྐྱེད་ཆོག་མཛད་པ་གསུང་རྒྱུན། དེའི་སྟེང་དུ་རཾ་ལས་མེའི་དཀྱིལ་འཁོར།
དེའི་སྟེང་དུ་བཾ་ལས་ཆུའི་དཀྱིལ་འཁོར། དེའི་སྟེང་དུ་ལཾ་ལས་སའི་དཀྱིལ་འཁོར། དེའི་སྟེང་དུ་བྷྲུྃ་ལས་འཁོར་ལོ་སེར་པོ་རྩིབས་བཅུ་པ་བྷྲུྃ་གྱིས་མཚན་པ། དེའི་སྟེང་གི་བར་སྣང་དུ་ཨོཾ་ཨཱཿཧཱུྃ་ཧོཿ དམར་པོ་གཉིས་ཀྱི་མཐའ་བརྟེན་པའི་བར་དོའི་རྣམ་པར་ཤེས་པ་དེ་རྣམས་འབྱུང་བཞི་འཁོར་ལོ་དང་བཅས་པ་ལ་ཐིམ་སྟེ་ཐམས་ཅད་རོ་གཅིག་ཏུ་འདྲེས་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་། ཞེས་པ་ནས། རྒྱན་ཐམས་ཅད་ཀྱིས་བརྒྱན་པའི་གཞལ་ཡས་ཁང་དུ་གྱུར། ཅེས་པའི་བར་སྒྲུབ་ཐབས་བཞིན་བརྗོད། དེའི་ཕྱི་རོལ་ཏུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་ཆེན་པོ་བརྒྱད།
ཤིང་གི་རྩ་བ་ལ་གནས་པའི་ཕྱོགས་སྐྱོང་བ་བརྒྱད། ཤིང་གི་ཡལ་ག་ལ་གནས་པའི་ཞིང་སྐྱོང་བ་བརྒྱད། སྟེང་གི་ནམ་མཁའ་ལ་གནས་པའི་སྤྲིན་ཆེན་པོ་བརྒྱད། དེ་དག་ལ་གནས་པའི་ཀླུ་ཆེན་པོ་བརྒྱད། གཞན་ཡང་ཆུ་བརྒྱད། མེ་བརྒྱད། མཆོད་རྟེན་བརྒྱད། གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་། འདྲེ་དང་།
སྲིན་པོ་དང་། མཁའ་འགྲོ་དང་། མཁའ་འགྲོ་མ་དང་། རོ་དང་། རོ་ལངས་ལ་སོགས་པས་ཡོངས་སུ་གང་བའི་དུར་ཁྲོད་ཆེན་པོ་བརྒྱད་ཀྱིས་ཡོངས་སུ་བསྐོར་བའི་གཞལ་ཡས་ཁང་འཕར་མ་གཉིས་པའི་ནང་གི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་ལྗང་། དབུས་སྔོན་པོའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་མུ་ཁྱུད་ལ་རྡོ་རྗེའི་ར་བ་དང་། འོད་ཟེར་ཕྲེང་བས་བསྐོར་བའི་དབུས་དང་།
ཕྱོགས་བཞིར་ཉི་མ་དང་། རོའི་གདན་རེ་རེ། ཕྱིའི་ཕྱོགས་མཚམས་བརྒྱད། གཙོ་མོའི་འོག་དང་། སྟེང་རྣམས་སུ་པདྨ་དང་། ཉི་མ་དང་། རོའི་གདན་རེ་རེ་དང་བཅས་པར་གྱུར། ཨོཾ་བཛྲ་ནེ་རཏྨ་ན་མ། དབུས་ཀྱི་གདན་གྱི་སྟེང་དུ་རྡོ་རྗེ་བདག་མེད་མ། ཨཱྃ་བཛྲ་བཛྲི་ན་མཿ
ཤར་དུ་རྡོ་རྗེ་མ། ཨིཾ་བཛྲ་གཽ་རཱི་ན་མཿ ལྷོར་གསང་བའི་དཀར་མོ། ཨཱིཾ་བཛྲ་ཝ་རི་ན་མཿ ནུབ་ཏུ་ཆུའི་རྣལ་འབྱོར་མ། ཨུྃ་བཛྲ་ཌ་ཀི་ན་མཿ བྱང་དུ་རྡོ་རྗེ་མཁའ་འགྲོ་མ། ཨཱུྃ་བཛྲ་པུཀྐ་སཱི་ན་མཿ འཕར་མ་ཕྱི་མའི་བྱང་ཤར་དུ་པུཀྐ་སཱི། རྀཾ་བཛྲ་ཤ་ཝ་རི་ན་མཿ
ཤར་ལྷོར་རི་ཁྲོད་མ། རཱྀཾ་བཛྲ་ཙཎྜ་ལི་ན་མཿ ལྷོ་ནུབ་ཏུ་ཙཎྜ་ལི། ལྀཾ་བཛྲ་ཌོམྦྷི་ནི་ན་མཿ ནུབ་བྱང་དུ་ཌོམྦྷི་ནཱི། ལཱིཾ་བཛྲ་གཽ་རཱི་ན་མཿ ཤར་དུ་གཽ་རཱི། ཨེཾ་བཛྲ་ཙཽ་རཱི་ན་མཿ ལྷོར་ཙཽ་རཱི། ཨ་བཛྲ་བཻཏྟ་ལི་ན་མཿནུབ་ཏུ་བཻཏྟ་ལི།
ཨོཾ་བཛྲ་གྷསྨ་རཱི་ན་མཿ བྱང་དུ་གྷསྨ་རི། ཨཽཾ་བཛྲ་བྷཱུ་ཙ་རི་ན་མཿ འོག་ཏུ་ས་སྤྱོད་མ། ཨྃ་བཛྲ་ཥེ་ཙ་རི་ན་མ། སྟེང་དུ་མཁའ་སྤྱོད་མ་སྟེ་ལྷ་མོ་ཐམས་ཅད་ཀྱང་སྐུ་མདོག་ནག་མོ་ཞལ་གཅིག་ཕྱག་གཉིས་སྤྱན་གསུམ་པ་ནུ་འབུར་ཟུང་གིས་མཛེས་པ། སྨིན་མཚམས་སུ་ཁྲོ་གཉེར་བསྡུས་པ། ཅུང་ཟད་འཛུམ་ཞིང་མཆེ་བ་གཙིགས་པ། དབུ་སྐྲ་དམར་སེར་གྱེན་དུ་བརྗེས་པ། ཕྱག་གཡས་རྡོ་རྗེ།
གྲི་གུག་ནམ་མཁར་འཕྱར་ཏེ་འཛིན་པ། གཡོན་བདུད་བཞིའི་ཁྲག་གིས་གང་བའི་ཐོད་པ་ཐུགས་ཁར་བསྣམས་པ། གཡོན་པའི་གྲུ་མོར་རྡོ་རྗེའི་ཁ་ཊྭཾ་ག་ལ་དྲིལ་བུ་དང་བ་དན་གྱིས་མཚན་པ་འཛིན་པ། མི་མགོ་སྐམ་པོ་ལྔ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་ཅིང་། སྟག་གི་པགས་པའི་ཤམ་ཐབས་ཅན། ཞབས་གཡོན་པའི་མཐིལ་གྱིས་རོའི་སྟེང་དུ་མནན་ཞིང་སྐྱིལ་ཀྲུང་ཕྱེད་པའི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ལྷ་དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ།
སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། རང་གི་ཐུགས་ཁའི་ས་བོན་་་་་་བུམ་བསྐྱེད་དང་མདུན་བསྐྱེད་དངོས་གཞི་སོགས་ཡེ་ཤེས་པ་སྤྱན་འདྲེན་འོག་མ་ཀུན་ལ་ཡང་ཚིག་རིགས་འདི་ཁོ་ན་མཛད་པ་གསུང་རྒྱུན་ཡིན། ལས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་ལྷ་མོ་བཅོ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ དཀར་མོ་རི་དྭགས་སོགས་ཀྱིས་མཆོད།
འགྲོ་བ་བུད་མེད་འདུལ་གཟིགས་ནས། ། སོགས་ཀྱིས་བསྟོད། གཽ་རཱི་སོགས་ཀྱིས་དགུག་ཞུགས་བྱས་ལ། སླར་ཡང་རང་གི་་་་་་བུམ་བསྐྱེད་དང་མདུན་བསྐྱེད་དངོས་གཞིའི་སྐབས་ཀྱི་དབང་ལྷ་སྤྱན་འདྲེན་གྱི་ཚིག་འདི་ཁོ་ན་མཛད། སྙིང་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་བཛྲ་ས་མཱ་ཛཿ དཀར་མོ་རི་དགས་སོགས་ཀྱིས་མཆོད།
ཞེ་སྡང་རྡོ་རྗེ་སོགས་ཀྱིས་བསྟོད། བཅོམ་ལྡན་དེ་བཞིན་གཤེགས་པ་ཀུན། ། སོགས་ནས། ཁྱོད་ཀྱིས་འདི་ལ་དབང་བསྐུར་སྩོལ། ། ཅེས་པའི་བར་བརྗོད། ཅེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཨོཾ་བཛྲི་བྷཱ་ཝ་ཨ་བྷཱི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཙོ་བོ་ལ་མི་བསྐྱོད་པ།
རྡོ་རྗེ་མ་ལ་རྣམ་པར་སྣང་མཛད། གསང་བའི་དཀར་མོ་ལ་རིན་ཆེན་འབྱུང་ལྡན། ཆུའི་རྣལ་འབྱོར་མ་ལ་འོད་དཔག་མེད། རྡོ་རྗེ་མཁའ་འགྲོ་མ་ལ་དོན་ཡོད་གྲུབ་པ། གཽ་རཱི་དང་པུཀྐ་སཱི་ལ་མི་བསྐྱོད་པ། ཙཽ་རཱི་དང་ཤ་ཝ་རི་ལ་རྣམ་པར་སྣང་མཛད། བཻཏྟ་ལི་དང་ཙཎྜ་ལི་ལ་རིན་ཆེན་འབྱུང་ལྡན། གྷསྨ་རི་དང་ཌོམྦྷི་ནི་ལ་འོད་དཔག་མེད། ས་སྤྱོད་མ་ལ་རྣམ་པར་སྣང་མཛད། མཁའ་སྤྱོད་མ་ལ་འོད་དཔག་མེད་ཀྱིས་དབུ་བརྒྱན།
དེ་ནས་མར་མེ་ལ་སོགས་པ་སྦར་ལ་མཆོད་པ་རྣམས་བསང་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ། ཞེས་སོགས་གོང་བཞིན་ལས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཞེས་དང་། སོ་སོའི་ཕྱག་རྒྱ་བཅས་ཏེ། ཨོཾ་ནི་རཱི། ཞེས་སོགས་ནས། ཤཔྟའི་བར་གོང་ལྟར་བརྗོད། འདི་མན་གྱི་མཆོད་པ་བྱིན་རླབས་ཐམས་ཅད་འདི་བཞིན་དུ་གོ་བར་བྱའོ། །
དེ་ནས་མདུན་བསྐྱེད་ཀྱི་གཙོ་བོ་དེ་རང་གི་རྩ་བའི་བླ་མ་དང་ཐ་མི་དད་པར་བསམ་ལ། དཀུ་གཡོན་པར་ཁུ་ཚུར་གཉིས་སྟེང་འོག་ཏུ་ཁ་སྦྱར་སྟེ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་ཞབས་བསིལ་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགེས་པར་མཛོད། ། ཨོཾ་བྷ་ག་ཝ་ཏི་བཛྲ་ནཻ་རཏྨ་ས་པ་རི་ཝ་ར་ཨོཾ་ནི་རཱི་ཧཱུྃ་ཁཾ་སྭཱཧཱ། ཞེས་བརྗོད་ཅིང་ཕྱག་རྒྱ་དཀྲོལ་ཏེ་རྣམ་ལྔ་འདོད་སྐོར་སྔོན་དུ་འགྲོ་བས་གོང་གི་མཆོད་ཡོན་གྱི་ཕྱག་རྒྱ་བཅས་པའི་མཐར་སེ་གོལ་གཏོགས། དེ་བཞིན་དུ་ཚིགས་བཅད་དང་། སྔགས་ཀྱི་ཐོག་མཐའ་དང་།
ཕྱག་རྒྱ་རྣམས་འདྲ་བ་ལས། ལྷ་རྫས་དམ་པའི་ཞབས་བསིལ་འདི། ། ནི་ཝི་ཏེ་ཧཱུྃ་སྭཱཧཱ། ལྷ་རྫས་དམ་པའི་འཐོར་འཐུང་འདི། ། སརྦ་སཾ་ཤོ་དྡྷ་ནི་སྭཱཧཱ། ལྷ་རྫས་དམ་པའི་མཆོད་ཡོན་འདི། ། ཛཿཧཱུྃ་བཾ་ཧོཿཁཾ་རཾ་མཧཱ་ཨརྒྷཾ་པྲ་ཏཱིཙྪ་སྭཱཧཱ། ཞེས་པས་ཆུ་བཞི་དབུལ། དེ་བཞིན་དུ་མེ་ཏོག་ལ་སོགས་པ་སོ་སོའི་ཕྱག་རྒྱ་བྱས་ཏེ། མེ་ཏོག་འདི་ནི་བཟང་ཞིང་དགེ །
དག་པའི་སྐྱེ་གནས་ལས་དག་པ། ། བདག་གི་དད་པས་འབུལ་ལགས་ཀྱི། ། བཞེས་ནས་བདག་ལ་དགེས་པར་མཛོད། ། ཨོཾ་བྷ་ག་ཝ་ཏི་སོགས་དང་། ཨོཾ་བཛྲ་པུཥྤེ་་་་་་པྲ་ཏིཙྪ་སྭཱཧཱ་ཞེས་པ་འདི་མན་ལ་ཡང་སྦྱོར་བར་མཛད་པ་གསུང་རྒྱུན། ཨཱཿཧཱུྃ་སྭཱཧཱ། དེ་བཞིན་གཞན་རྣམས་འདྲ་བ་ལས། འཚལ་དག་རོ་ནི་ཕན་པ་དང་། ། གང་ཞིག་དྲི་དང་བདུག་སྤོས་མཆོག བདག་གི་སོགས་གོང་བཞིན་ལས།
དྷཱུ་པེ། སྲིན་པོ་འཇོམས་ཤིང་དག་བྱེད་པ། ། དགེ་ཞིང་མུན་པ་རྣམ་སེལ་བ། ། ཨ་ལོ་ཀེ འདི་ནི་དྲི་བཟང་དགེ་བ་སྟེ། ། དག་པའི་སྐྱེ་གནས་ལས་དག་པ། ། གནྡྷེ། སྨན་རྣམས་བཅུད་གཙང་ཡིད་གར་འོང་། ། སྔགས་ཀྱི་ཞལ་ཟས་བཤོས་འདི་དག ནཻ་ཝི་དྱཾ།
དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་རོལ་མོ་འདི། ། བཅོམ་ལྡན་སོགས་དང་། ཤཔྟའི་མཐར་རོལ་ཆེན་རྒྱུན་དཀྲོལ་དུ་བྱ་སྟེ། གཎྜེ་ར་ཎི་སོགས་བརྗོད། གོས་ཟུངས་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་གོས་སྲབས་འཇམ་པ་ཡང་བ་དྭངས་ཤིང་ཐོགས་པ་མེད་པ་ཟུང་དུ་སྦྱར་བ་དང་ལྡན་པར་གྱུར། ཅེས་དང་། སྲབ་འཇམ་ཡངས་བ་ལྷ་ཡི་གོས། ། མི་ཕྱེད་རྡོ་རྗེའི་སྐུ་ལ་གསོལ། །
མི་ཕྱེད་དད་པས་བདག་འབུལ་ན། ། བདག་ཀྱང་རྡོ་རྗེའི་སྐུ་ཐོབ་ཤོག ཨོཾ་བྷ་ག་ཝ་ཏི་སོགས་དང་། ཨོཾ་བཛྲ་ཝསཏྲ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་པད་སྐོར་སྔོན་དུ་འགྲོ་བའི་ཁུ་ཚུར་གཉིས་ཀྱིས་ན་བཟའ་བླངས་ཏེ་ཐོག་མར་སྨད་གཡོགས་དང་། དེ་ནས་སྟོད་གཡོགས་འབུལ་བའི་ཚུལ་བྱ་ཞིང་། ལྷ་རེ་རེ་ལ་ཕུལ་བར་བསམ་མོ། ། དེ་ནས་གཡོན་པའི་སྲིན་ལག་གིས་ནང་མཆོད་ནས་བླངས་ཏེ་གཏོར་ལ་ལྷ་ཐམས་ཅད་ཀྱི་ཕྱག་ཏུ་ཐོད་པ་བདུད་རྩིས་གང་བ་རེ་རེ་བྱུང་བར་བསམ་ཞིང་། ངག་ཏུ། ཨོཾ་ཨཱཿཧཱུྃ།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ། མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་འཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མ་འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོའི་ཞལ་དུ་ཨོཾ་ཨཱཿཧཱུྃ་ཞེས་པའི་ཚུལ་གྱིས་རང་གི་རྩ་བའི་བླ་མ་གང་ཡིན་གྱི་མཚན་ནས་བརྗོད། ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་། བདག་མེད་མ། བིརྺ་པ། ནག་པོ་པ། ཌཱ་མ་རུ་པ། ཨ་ཝ་དྷུ་ཏི།
ག་ཡ་དྷ་ར། འབྲོག་མི་ཤཱཀྱ་ཡེ་ཤེས། བླ་མ་སེ་མཁར་ཆུང་པ། ཞང་དགོན་པ་བ། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། བླ་མ་ནེ་ཙེ་སྦལ་སྟོན། སློབ་དཔོན་བྱེ་མ་ལུང་པ། བླ་མ་ཤེས་རབ་གྲགས། གནམ་འཕར་བ་ཆོས་ཀྱི་ཤེས་རབ། མངོན་པ་བ་དབང་ཕྱུག་བརྩོན་འགྲུས།
འགྲོ་བའི་མགོན་པོ་ཆོས་རྒྱལ་འཕགས་པ། ཞང་དཀོན་མཆོག་དཔལ་བ། ན་བཟའ་བྲག་ཕུག་པ། བླ་མ་དམ་པ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། ཤར་ཆེན་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། རྒྱལ་ཚབ་དམ་པ་ཀུན་དགའ་དབང་ཕྱུག ཀུན་མཁྱེན་བསོད་ནམས་སེང་གེ
ཡོངས་འཛིན་དཀོན་མཆོག་འཕེལ་བ། འཇམ་པའི་དབྱངས་ཀུན་དགའ་བསོད་ནམས། ཡོངས་འཛིན་དཀོན་མཆོག་ལྷུན་གྲུབ། སྔགས་འཆང་ངག་གི་དབང་པོ་ཀུན་དགའ་རིན་ཆེན། འདྲེན་མཆོག་དཀོན་མཆོག་རྒྱ་མཚོ། དྲིན་ཅན་རྩ་བའི་བླ་མ་དམ་པ་འཇམ་དཔའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ། དཔལ་ས་སྐྱ་པ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ། རྡོ་རྗེ་འཆང་སངས་རྒྱས་རྒྱལ་མཚན་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད།
མན་ངག་ནོས། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་ཨྃ་ཨཱྃ། ཨིཾ་ཨཱིཾ། ཨུྃ་ཨཱུྃ། རྀཾ་རཱྀཾ། ལྀ་ལཱྀཾ། ཨེཾ་ཨཻཾཾ། ཨོཾ་ཨཽཾ། ཨྃ་ཧཱུྃ་ཕཊ་སྭཱཧཱ།
རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་ཞལ་དུ་ཨོཾ་ཨཱཿཧཱུྃ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་ཆེན་པོ་བླ་ན་མེད་པའི་རྒྱུད་དེ་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་རང་གི་ལྕེ་རྩེ། སྨིན་མཚམས། སྤྱི་གཙུག་རྣམས་སུ་ཐིག་ལེ་བྱས་ལ། ཨོཾ་ཨཱཿཧཱུྃ། ཞེས་ལུས་ཀྱི་ལྷ་རྣམས་མཆོད་པར་བསམ།
སྐབས་འདིར་གཏོར་མ་རྣམས་ལ་བར་ཕུད་བྲན་ལ། དེ་ནས་ཨོཾ་ཤྲཱི་མཧཱ་ཀཱ་ལ་ཡ། མཧཱ་ཀཱ་ལི་དེ་ཝི་ཡེ། དྷརྨཱ་པ་ལ་ཙ་ཏུརྨུ་ཁ་ཡེ། ཀརྨ་ནཱ་ཐཱ་ས་པ་རི་ཝ་ར། རྡོ་རྗེ་ནག་པོ་ཆེན་པོ་ལྕམ་བྲལ་བྲན་གཡོག་བཀའ་སྡོད་འཁོར་དང་བཅས་པ་་་་་རྣམས་ཀྱི་ཞེས་པ་གསུང་རྒྱུན། འི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་བསྟན་པ་སྐྱོང་བར་ཞལ་གྱིས་བཞེས་པའི་དཔལ་མགོན་་་་་་ཆོས་སྐྱོང་སྲུང་མ་རྣམས་ཀྱི་གསུང་བ་གསུང་རྒྱུན་ཡིན། དམ་ཚིག་ཅན་རྣམས་ཀྱི་ཞལ་དུ་ཨོཾ་ཨཱཿཧཱུྃ། གནས་དང་ཉེ་བའི་གནས།
ཞིང་དང་ཉེ་བའི་ཞིང་། ཚནྡྷོ་དང་ཉེ་བའི་ཚནྡྷོ། འདུ་བ་དང་ཉེ་བའི་འདུ་བ། འཐུང་སྤྱོད་དང་ཉེ་བའི་འཐུང་སྤྱོད། དུར་ཁྲོད་དང་ཉེ་བའི་དུར་ཁྲོད། ཡུལ་སུམ་ཅུ་རྩ་གཉིས། གནས་ཉི་ཤུ་རྩ་བཞི། དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་དང་རྣལ་འབྱོར་མ་རྣམས་བསམ་གྱིས་མི་ཁྱབ་པ་སྤྲུལ་པའི་སྐུས་འགྲོ་བ་སེམས་ཅན་གྱི་དོན་མཛད་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞིང་སྐྱོང་བཞི་བཅུ་རྩ་བརྒྱད། ཕོ་ཉ་གནས་ལས་སྐྱེས་པ།
རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པའི་མཁའ་འགྲོའི་ཚོགས་དང་། གནས་གསུམ་གྱི་རྡོ་རྗེ་མཁའ་འགྲོ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ། སྨྱོ་བྱེད།
བརྗེད་བྱེད། མ་མོ། ཞིང་སྐྱོང་། ཕོ་ཉ་འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བོད་ཁམས་སྐྱོང་བར་ཞལ་གྱིས་བཞེས་པའི་བསྟན་མ་བཅུ་གཉིས་འཁོར་དང་བཅས་པ་རྣམས་དང་། གནས་བདག གཞི་བདག ཡུལ་བདག གྲོང་བདག
དཀོར་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འགྲོ་བ་རིགས་དྲུག ལམ་རྒྱུད་ལྔ། སྐྱེས་གནས་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས་མྱུར་དུ་བླ་ན་མེད་པ་ཡང་དག་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ། ཞེས་དང་། རང་གིས་ཀྱང་མྱང་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཏྨ་ཀོ྅ཧྃ། ཞེས་བརྗོད།
དེ་ནས་དྲིལ་བུ་གསུམ་བརྡུངས་བྱ་ཞིང་། རང་གི་སྙིང་ཁ་ནས་ལྷ་མོ་བརྒྱད་སྤྲུལ་ཏེ་མཆོད་པར་བསམ་ལ། དཀར་མོ་རི་དྭགས་སོགས་ཀྱིས་མཆོད། འགྲོ་བ་བུད་མེད་འདུལ་གཟིགས་ནས། ། བདག་མེད་རྣལ་འབྱོར་མ་གྱུར་གང་། ། ཕྱག་འཚལ་ཕ་རོལ་ཕྱིན་ཐུབ་ལ། ། སྒྱུ་མའི་ཕྱག་རྒྱས་ཕྱག་འཚལ་བསྟོད། ། ཅེས་པས་བསྟོད་ལ། སྤྲོ་ན་སྐབས་འདིར་རྗེ་བཙུན་རིན་པོ་ཆེ་དང་། ཆོས་རྒྱལ་འཕགས་པས་མཛད་པའི་བསྟོད་པ་རྒྱས་པ་རྣམས་དྲིལ་སིལ་གདངས་དང་བཅས་ནས་བྱའོ། །
དེ་ནས་སྤོས་དང་བཅས་པས་རྡོ་དྲིལ་འཛིན་པས་དྲིལ་བུ་བཅད་བཏུབ་ཏུ་དཀྲོལ་ཞིང་། བཅོམ་ལྡན་རྡོ་རྗེ་བདག་མེད་མ། ། རིགས་སྔགས་རྒྱལ་ལ་ཕྱག་འཚལ་བསྟོད། ། དཀྱིལ་འཁོར་ཐུགས་རྗེའི་བདག་ཉིད་ཅན། ། མགོན་པོ་བདག་ནི་འབྲི་བར་འཚལ། ། སློབ་མ་རྣམས་ལ་བརྩེ་བ་དང་། ། ཁྱོད་ལ་མཆོད་པར་བྱ་བའི་ཕྱིར། ། བཅོམ་ལྡན་བདག་ནི་གུས་པ་ལགས། ། དེ་བས་བཀའ་དྲིན་མཛད་པར་འོས། ། འགྲོ་བ་འཁོར་ལོའི་དོན་མཛད་པ། །
སངས་རྒྱས་བདག་ལ་དགོངས་སུ་གསོལ། ། འབྲས་གནས་བྱང་ཆུབ་སེམས་དཔའ་དང་། ། སྔགས་ཀྱི་ལྷ་གཞན་གང་ལགས་དང་། ། འཇིག་རྟེན་སྐྱོང་བའི་ལྷ་རྣམས་དང་། ། གང་ཡང་འབྱུང་པོ་མཐུ་ཆེན་དང་། ། སངས་རྒྱས་བསྟན་ལ་དགའ་བ་དང་། ། གང་སུ་རྡོ་རྗེ་སྤྱན་ལྡན་རྣམས། ། བདག་ལ་དགོངས་པར་མཛད་དུ་གསོལ། ། རིག་པ་འཛིན་པ་བདག་གིས་ནི། ། བདག་མེད་མ་དཔལ་དཀྱིལ་འཁོར་ནི། །
ཡོ་བྱད་ཅི་འབྱོར་པ་དག་གིས། ། འགྲོ་བ་དག་ཕྱིར་བདག་འབྲི་བས། ། བདག་དང་སློབ་མར་བཅས་པ་ལ། ། ཐུགས་རྗེས་ཐུགས་དཔག་མཛད་ནས་ཀྱང་། ། དཀྱིལ་འཁོར་བར་བཅས་ཐམས་ཅད་ཀྱིས། ། ཐུགས་རྗེས་དགོངས་ནས་གནང་བར་མཛོད། ཅེས་ལན་གསུམ་བརྗོད་པས། རིག་པ་འཛིན་པ་ཁྱོད་གཞན་དོན་རྒྱ་ཆེ་བར་གྱིས་ཤིག ཅེས་གནང་བ་ཐོབ་པར་བསམ། བུམ་པ་སྟ་གོན་ནི།
སྐབས་འདིའམ་གནས་སྐབས་གཞན་དུའང་རུང་སྟེ། གོང་དུ་བཤམས་པའི་བུམ་པ་བསང་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ། བྷྲུྃ་ལས་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ། ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ་ཁ་ཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ།
ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པར་སྣ་ཚོགས་པདྨ་འདབ་མ་བརྒྱད་པའི་མུ་ཁྱུད་ལ་རྡོ་རྗེའི་རྭ་བ་དང་། འོད་ཟེར་ཕྲེང་བས་བསྐོར་བའི། ཞེས་པ་ནས། ཕྱི་ཕྱོགས་མཚམས་བརྒྱད་གཙོ་མོའི་སྟེང་དང་འོག་ཏུ་པདྨ་དང་ཉི་མ་དང་། རོའི་གདན་རེ་རེ་ཞེས་པའི་བར་སྒྲུབ་ཐབས་བཞིན། ལས་ཐམས་ཅད་པའི་བུམ་པར་པདྨ་དང་ཉི་མའི་གདན། གདན་བཅུ་དྲུག་གི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་སྐར་མའི་རྣམ་པ་ལྟ་བུའི། ཨ་ཨཱ་སོགས་ཨ་ལི་ཕྲག་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་བཅུ་དྲུག་ཏུ་གྱུར་པ་མེ་ལོང་ལྟ་བུའི་ཡེ་ཤེས་དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་བདག་ཉིད་མར་མེའི་ཕྲེང་བ་ལྟ་བུའི་ཀ་ཁ་སོགས་ཕྲག་གཉིས་བརྗོད། ཞུ་བ་ལས་བྱུང་བའི་ཉི་མའི་དཀྱིལ་འཁོར་བཅུ་དྲུག་སོགས་བརྗོད།
དེ་རྣམས་ཀྱི་བར་དུ་རིམ་པ་བཞིན་ཨཾ་ཨཱཾ་སོགས་ས་བོན་བཅོ་ལྔ་དང་། བདུད་རྩི་འཁྱིལ་པའི་ས་བོན་ཧཱུྃ་རྣམས་ལས་གྲི་གུག་སྔོ་ནག་བཅོ་ལྔ་སྣ་ཚོགས་རྡོ་རྗེ་དང་བཅས་པའི་ཡུ་བ་ལ་ཨཾ་ཨཱཾ་སོགས་ནས། ཨྃ་ཧཱུྃ་རྣམས་ཀྱིས་མཚན་པ་སོ་སོར་རྟོག་པའི་ཡེ་ཤེས། ཉི་ཟླ་ཕྱག་མཚན་ས་བོན་དང་བཅས་པ་སོགས་ནས། ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་ལྷ་མོ་བཅོ་ལྔ། བདུད་རྩི་འཁྱིལ་པ་དང་བཅས་པའི་སྐུར་གྱུར་པ་ནི། དབུས་སུ་རྡོ་རྗེ་བདག་མེད་མ། ཤར་དུ་རྡོ་རྗེ་མ་སོགས་ནས། ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་བར་སོགས་ཁ་འཕང་རྣམས་སྒྲུབ་ཐབས་བཞིན་་་་་་ལ་མི་འདྲ་བའི་ཁྱད་པར་འཕར་མ་ཕྱི་མའི་ཞེས་པ་མི་གསུངས་བ། བྱང་ཤར་དུ་པུཀྐ་སི་ཞེས་གསུངས་ཏེ་བུམ་པ་ལ་འཕར་མ་ཕྱི་མའི་རྣམ་པ་མེད་པས་སོ། །
དང་། ལས་ཐམས་ཅད་པའི་བུམ་པར་བདུད་རྩི་འཁྱིལ་པ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་པ། གཡས་སྣ་ཚོགས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་དཀུར་བསྟེན་པ། རིན་པོ་ཆེ་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། ཞབས་གཡོན་བརྐྱངས་ཤིང་། གཡས་བསྐུམས་པའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། སོགས་ནས།
ཐུགས་ཁར་ཐུགས་རྡོ་རྗེ་མ། རང་གི་ཐུགས་གའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལྷ་མོ་བཅོ་ལྔ་བདུད་རྩི་འཁྱིལ་པ་དང་བཅས་པའི་རྣམ་པར། རྡོ་རྗེ་བསྡུ་བའི་སྔགས་རྒྱས་སྤྱན་དྲངས་ལ་མཆོད་པ་དང་། དགུག་ཞུགས་བྱ་བ་དང་། དབང་ལྷ་སྤྱན་དྲངས་ལ་མཆོད་ཅིང་བསྟོད་ལ་གསོལ་བ་བཏབ་པ་དང་། དབང་བསྐུར་ཞིང་རིགས་ཀྱི་བདག་པོས་རྒྱས་འདེབས་པ་རྣམས་གོང་བཞིན་ལས། མཁའ་སྤྱོད་མ་ལ་འོད་དཔག་མེད། ཅེས་པའི་རྗེས་སུ། བདུད་རྩི་འཁྱིལ་པ་ལ་དོན་ཡོད་གྲུབ་པའི་དབུ་བརྒྱན། ཅེས་བརྗོད།
དེ་ནས་ཨོཾ་བྷ་ག་ཝ་ཏི། ཞེས་སོགས་རེ་རེའི་མགོར་སྦྱར་བའི་ཆུ་བཞི་ཉེར་སྤྱོད་རོལ་མོ་དང་བཅས་པས་ཕྱི་མཆོད། ཨོཾ་ཨཾ་ཨཱཾ། ཨིཾ་ཨཱིཾ། ཨུཾ་ཨཱུཾ། རྀཾ་རཱྀཾ། ལྀཾ་ལཱྀཾ། ཨེཾ་ཨཻཾ། ཨོཾ་ཨཽཾ། ཨྃ་ཧཱུྃ།
ཨོཾ་ཨཱཿཧཱུྃ། ལྷ་མོ་བཅོ་ལྔ་བདུད་རྩི་འཁྱིལ་པ་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། ཞེས་པས་ནང་མཆོད་ཕུལ། དཀར་མོ་རི་དྭགས་སོགས་དང་། འགྲོ་བ་བུད་མེད་སོགས་ཀྱི་མཐར། དོན་ཡོད་རྒྱལ་པོ་རྫོགས་སངས་རྒྱས། ། ཞེས་སོགས་ཀྱིས་བསྟོད་ལ། པད་སྐོར་བྱས་ཏེ་གཟུངས་ཐག་བླངས་ཏེ། བདག་གི་སྙིང་ཁ་ནས་སྔགས་ཀྱི་ཕྲེང་བ་དམར་པོ་གཟུངས་ཐག་ལ་བརྟེན་ཏེ་སོང་བ་བུམ་ནང་གི་ལྷ་རྣམས་ལ་ཕོག་པས་ལྷ་རྣམས་དམར་ལམ་སོང་སྟེ་བདག་གི་དབང་དུ་འདུས་ཤིང་བ་སྤུའི་བུ་ཁ་ནས་བདུད་རྩིའི་རྒྱུན་བྱུང་བས་བུམ་པ་གང་བར་གྱུར། ཅེས་བརྗོད་ཅིང་བསམ་ལ།
ཨོཾ་ཨཱཿ ཨཾ་ཨཱཾ། ཨིཾ་ཨཱིཾ། ཨུཾ་ཨཱུཾ། རྀཾ་རཱྀཾ། ལྀཾ་ལཱྀཾ། ཨེཾ་ཨཻཾ། ཨོཾ་ཨཽཾ། ཨཾ་ཧཱུྃ་ཕཊ྄་སྭཱཧཱ། ཞེས་ཕྲེང་སྔགས་བརྒྱ་རྩ་བརྒྱད་དང་།
ཨ་མྲྀ་ཏ་ཉེར་གཅིག་བཟླ། མཆོད་བསྟོད་གོང་བཞིན་བྱས་ལ་བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་སྩལ་དུ་གསོལ། ཞེས་བརྗོད། ཧེ་རུ་ཀའི་ཡིག་བརྒྱ་ལན་གསུམ་བརྗོད། གཟུངས་ཐག་བསྡུས་ལ། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་པའི་མཐར་པད་སྐོར་སྔོན་དུ་འགྲོ་བས་དུང་ཆོས་བླངས་ནས་བུམ་པ་གཉིས་སུ་ཆུ་ཐིགས་རེ་བླུག་སྟེ།
ཨོཾ་ཨཱཿཧཱུྃ། ཞེས་པའི་མཐར། མཆོད་ཡོན་ཕུལ་བའི་རྐྱེན་གྱིས་ལྷ་རྣམས་འོད་དུ་ཞུ་བ་ལས་བྱུང་བའི་བུམ་པའི་ཆུ་བདུད་རྩིའི་རང་བཞིན་དུ་གྱུར། ཅེས་བརྗོད། དེ་ནས་གཏོར་མ་རྣམས་བསང་སྦྱངས། སྟོང་པའི་ངང་ལས་ཡྃ་ལས་རླུང་གི་དཀྱིལ་འཁོར་ཞེས་པ་ནས། ཧ་ཧོཿཧྲིཿ ཞེས་པའི་བར་སྒྲུབ་ཐབས་ཀྱི་བདུད་རྩི་བྱིན་རླབས་བཞིན་ལ་འདོན་པ་ཅུང་ཟད་བསྒྱུར་བ་བརྗོད་ལ། མདུན་བསྐྱེད་ཀྱི་དུར་ཁྲོད་བརྒྱད་དུ་ཧཱུྃ་བརྒྱད་ཡོངས་སུ་གྱུར་པ་ལས། ཤར་དུ་བརྒྱ་བྱིན།
ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན། ཤར་ལྷོ་མེ་ལྷ། ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྟ། བྱང་ཤར་དུ་དབང་ལྡན། དེ་དག་ཀྱང་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་འདྲའི་རིག་མ་ལ་འཁྱུད་པ། དབང་ལྡན་གྱི་དུར་ཁྲོད་ཀྱི་སྟེང་གི་ཆར་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨོཾ་དགུ་ཡོངས་སུ་གྱུར་པ་ལས་དབུས་སུ་སྐུ་རྡོ་རྗེ། ཤར་དུ་དབང་ཕྱུག
ལྷོར་ལྷའི་དབང་པོ། ནུབ་ཏུ་ཚངས་པ། བྱང་དུ་ཁྱབ་འཇུག ཤར་ལྷོར་འདོད་པའི་རྒྱལ་པོ། ལྷོ་ནུབ་ཏུ་ཚོགས་ཀྱི་བདག་པོ། ནུབ་བྱང་དུ་བྷྲིཾ་གི་རི་ཏི། བྱང་ཤར་དུ་གཞོན་ནུ་ཀརྟི་ཀ་སྟེ་ཐམས་ཅད་ཀྱང་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་འདྲའི་རིག་མ་ལ་འཁྱུད་པ། སྲིན་པོའི་དུར་ཁྲོད་ཀྱི་འོག་གི་ཆར་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨཱཿདགུ་ཡོངས་སུ་གྱུར་པ་ལས་དབུས་སུ་གསུང་རྡོ་རྗེ། ཤར་དུ་སྟོབས་ཀྱི་རྒྱུ། ལྷོར་དུང་སྐྱོང་།
ནུབ་ཏུ་མཐའ་ཡས། བྱང་དུ་ནོར་རྒྱས། ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པདྨ། བྱང་ཤར་དུ་པདྨ་ཆེན་པོ་སྟེ་ཐམས་ཅད་ཀྱང་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་འདྲའི་རིག་མ་ལ་འཁྱུད་པ། འབྱུང་པོ་ཉེར་བཞི་པོ་འདི་དག་ཐམས་ཅད་པདྨ་དང་ཉི་མའི་གདན་ལ་གཡས་བརྐྱང་གི་སྟབས་ཀྱིས་བཞུགས་པ། རུས་པའི་རྒྱན་གྱིས་བརྒྱན་པ། རང་གི་ཐུགས་ཁའི་ཧཱུྃ་ལས་འོད་ཟེར་འཕྲོས་པས་སྟེང་གི་ཐམས་ཅད་ལྷ་ཆེན་བརྒྱད་ལ་ཐིམ། ས་སྟེང་ན་གནས་པའི་སེམས་ཅན་ཐམས་ཅད་ཕྱོགས་སྐྱོང་བརྒྱད་ལ་ཐིམ།
ས་འོག་ན་གནས་པའི་སེམས་ཅན་ཐམས་ཅད་ཀླུ་ཆེན་བརྒྱད་ལ་ཐིམ། དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཁར་ཐུགས་རྡོ་རྗེ་མ།
རང་གི་ཐུགས་ཁ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་འབྱུང་པོ་བརྒྱད་གསུམ་ཉི་ཤུ་རྩ་བཞིའི་རྣམ་པར་ཨོཾ་བཛྲ་ས་མཱ་ཛཿཞེས་སེ་གོལ་གྱི་སྒྲས་སྤྱན་དྲངས། སོ་སོའི་ཕྱག་རྒྱ་བཅས་ཏེ། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་བྷེ་ཤ་ཡ་ཧཱུྃ། ཨོཾ་བཛྲ་བཻཏྟ་ལཱི་བནྡྷ་བཾ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ སླར་ཡང་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཐལ་མོ་སྦྱར་ཏེ། དཀར་མོ་རི་དྭགས་སོགས་ཀྱིས་མཆོད། བཅོམ་ལྡན་དེ་བཞིན་གཤེགས་པ་ཀུན། །
བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱིས་འདི་ལ་དབང་བསྐུར་སྩོལ། ། ཅེས་གསོལ་བ་བཏབ་པས་དེ་བཞིན་གཤེགས་པ་ཧེ་རུ་ཀའི་གཟུགས་སུ་གྱུར་ནས་རིན་པོ་ཆེའི་བུམ་པ་བདུད་རྩིས་གང་བ་ཐོགས་ནས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལ་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར།
སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་པར་སྣང་མཛད། ཕྱོགས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱིས་དབུར་བརྒྱན་པར་བསམ་ལ། ཨོཾ་བྷ་ག་ཝ་ཏི་མཧཱ་ཀ་རུ་ཎི་ཀ་ནཻ་རཏྨ་ས་པ་རི་ཝ་ར་ཨོཾ་ནཱི་རེ་ཧཱུྃ་ཁཾ་སྭཱཧཱ། ཨོཾ་བཛྲ་ནི་ཝི་ཏི་ཧཱུྃ་ཁཾ་སྭཱཧཱ། ཨོཾ་སརྦ་སཾ་ཤོ་དྷ་ནི་སྭཱཧཱ། ཨོཾ་ཛཿཧཱུྃ་བཾ་ཧོཿཁཾ་རཾ་མཧཱ་ཨརྒྷཾ་པྲ་ཏིཙྪ་སྭཱཧཱ། ཞེས་པ་རྣམས་ཕྱག་རྒྱ་དང་བཅས་པ་ཆུ་བཞི་ཕུལ།
ལྷ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་ནས་འབྲས་ཙམ་གྱིས་མཚན་པ་ལས་འོད་ཀྱི་སྦུ་གུ་བྱུང་ནས་གཏོར་མ་དྲངས་ཏེ་གསོལ་བར་བསམ་སྟེ། པད་སྐོར་སྔོན་དུ་འགྲོ་བས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་བྷ་ག་ཝ་ཏི་སོགས་ནས། ས་པ་རི་ཝ་ར་ཨོཾ་ཨིནྡྲ། ཛ་མ། ཛ་ལ། ཛཀྑ། བྷུ་ཏ། བ་ཧིན། བཱ་ཨུ།
རཀྑ། ཙནྡྲ། སུ་ཛ། མཱ་དཱ། པཔྤ། ཏ་ལ། པཱ་ཏཱ་ལེ། ཨཥྚ་སཔྤ་སྭཱཧཱ། ཨི་དཾ། བ་ལིཾ།
བྷུཉྫ། ཛིགྷ། ཕུལླ། དྷཱུསྤ། མཱཾ་ས། པིཾ་གྷ། ཨམྦྷ། སཔྤ། ཀཛྫ། སཱ་ད།
ཁནྟི། ཁུ་ཎི། ཕེ་ཌ། གཱ་ད། ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ཎཾ་ཨ་དྱེ་ནུཏྤནྣ་ཏྭད་ཨོཾ་ཨཱཿཧཱུྃ་ཕཊ྄་སྭཱཧཱ། ཞེས་བརྗོད་ཅིང་སེ་གོལ་གདབ། དེ་ལྟ་བུ་གསུམ་མམ་ལྔ་ལ་སོགས་པས་གཏོར་མ་ཕུལ་ལ། སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་ཐོག་མཐའ་འདྲ་བར་སྦྱར་ལ།
དྷུ་པེ། ཨཱ་ལོ་ཀེ གནྡྷེ། ནཻ་ཝི་དྱཾ། ཤཔྟ་ཞེས་པས་ཕྱི་མཆོད་དང་། ཨོཾ་ཨཾ་ཨཱཾ། ཨིཾ་ཨཱིཾ། ཨུཾ་ཨཱུཾ། རྀཾ་རཱྀཾ། ལྀཾ་ལཱྀཾ།
ཨེཾ་ཨཻཾ། ཨོཾ་ཨཽཾ། ཨྃ། ཨོཾ་ཨཱཿཧཱུྃ། བཅོམ་ལྡན་འདས་་་་་་འདི་ནས་རྡོ་རྗེ་བདག་མེད་མ་་་་་་འདིའི་བར་མི་གསུངས། ལྷ་མོ་བཅོ་ལྔ་སྐུ་གསུང་ཐུགས་རྡོ་རྗེའི་ལྷ་ཚོགས་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། ཞེས་དང་། མཐེ་བོའི་འཐོར་མས་ནང་མཆོད་ཕུལ་ལ། རྡོ་རྗེ་དང་བཅས་པའི་ཐལ་མོ་དང་། དྲིལ་བུ་གསུམ་བརྡུང་བྱ་ཞིང་།
དཀར་མོ་རི་དྭགས་སོགས་དང་། འགྲོ་བ་བུད་མེད་སོགས་དང་། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་མཁའ་འགྲོ་ཕྱག་བསྟོད། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་གྱིས་ནི་འོད་གསལ་མཆོག སངས་རྒྱས་མཁའ་འགྲོ་ཕྱག་འཚལ་བསྟོད། །
རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པས་དགོས་པ་མེད། ། རིན་ཆེན་མཁའ་འགྲོ་ཕྱག་འཚལ་བསྟོད། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། པདྨ་མཁའ་འགྲོ་ཕྱག་འཚལ་བསྟོད། ། དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། །
དངོས་ཉིད་དག་པ་ཉིད་ལས་བྱུང་། ། སྣ་ཚོགས་མཁའ་འགྲོ་ཕྱག་འཚལ་བསྟོད། ། ཅེས་པས་བསྟོད། རྡོ་རྗེ་ཐུགས་ཁར་བཟུང་དྲིལ་བུ་ཆིག་བརྡུང་བྱ་ཞིང་། ལྷ་ཆེན་བརྒྱད་པོ་འཁོར་དང་བཅས། ། ཀླུ་ཆེན་བརྒྱད་པོ་འཁོར་དང་བཅས། ། འཇིག་རྟེན་སྐྱོང་བ་བརྒྱད་པོ་དང་། ། གནོད་སྦྱིན་ཚོགས་རྣམས་མ་ལུས་དང་། ། སྲིན་པོའི༞ འབྱུང་པོའི༞ ཡི་དྭགས༞ ཤ་ཟའི༞ སྨྱོ་བྱེད༞ བརྗེད་བྱེད༞ མཁའ་འགྲོའི༞ མ་མོའི་ཚོགས་རྣམས་མ་ལུས་དང་། ། དེ་ལ་སོགས་ཏེ་འབྱུང་པའི་ཚོགས། །
མ་ལུས་ཇི་སྙེད་ཡོད་པ་རྣམས། ། འདིར་གཤེགས་བདག་ལ་དགོངས་སུ་གསོལ། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་བསྲུངས། །
དངོས་གྲུབ་ཀུན་གྱིས་སྟོང་གྲགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་བ། ། དགེ་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ཅེས་འཕྲིན་ལས་གཞོལ།
སྒོས་ཀྱི་ཆོས་སྐྱོང་རྣམས་ཀྱི་གཏོར་མ་དང་། མཁའ་འགྲོ་སྤྱི་གཏོར་དང་གཞི་བདག་གཏོར་མ་སོགས་ལོགས་ནས་འབྱུང་བ་ལྟར་སོ་སོའི་ཕྱག་ལེན་བཞིན་ཕུལ་ལ། རྡོ་རྗེའི་གླུ་བཀྲ་ཤིས་བསྔོ་བ་སྨོན་ལམ་གྱི་བར་དུ་བྱའོ། ། སློབ་མ་དབང་བསྐུར་གྱི་སྟ་གོན་བྱེད་དགོས་ཡོད་ན་སྐབས་འདིའམ་རྗེས་ཆོག་ཚར་བའི་རྗེས་སོགས་གང་བདེར་བྱའོ། ། དེ་ནས་རྗེས་ཆོག་ནི། མཆོད་པ་རྣམས་བསང་སྦྱངས་བྱིན་གྱིས་བརླབས་ལ། རེ་རེའི་མགོར། ཨོཾ་བྷ་ག་ཝ་ཏི་ཞེས་སོགས་སྦྱར་བའི་ཆུ་བཞི་ཉེར་སྤྱོད་རོལ་ཆེན་དང་བཅས་པས་ཕྱི་མཆོད། ཨོཾ་ཨཾ་ཨཱཾ། ཨིཾ་ཨཱིཾ།
ཨུཾ་ཨཱུཾ། རྀཾ་རཱྀཾ། ལྀ་ལཱྀཾ། ཨེཾ་ཨཻཾ། ཨོཾ་ཨཽཾ། ཨཾ། ཨོཾ་ཨཱཿཧཱུྃ། ལྷ་མོ་བཅོ་ལྔའི་ཞལ་དུ་མཆོད་པ་དམ་པ་འབུལ་ལོ། ། ཞེས་པས་ནང་མཆོད་ཕུལ། དཀར་མོ་རི་དྭགས་སོགས་དང་།
འགྲོ་བ་བུ་མེད་སོགས་ཀྱིས་བསྟོད་ལ། འོག་ཏུ་ཕྱི་ནང་ཡིད་འབྱུང་བསྟོད་པ་རྣམས་བྱ་ཞེས་འབྱུང་བ་རྣམས་སུ་འདི་བཞིན་ཤེས་པར་བྱའོ། ། དེ་ནས་ཐལ་མོ་སྦྱར་ཏེ་ཧེ་རུ་ཀའི་ཡི་གེ་བརྒྱ་པ་ལན་གསུམ་བཟླ། མ་འབྱོར་བ་དང་ཉམས་པ་དང་། ། ཞེས་སོགས་ཀྱི་མཐར་ཁུ་ཚུར་གཉིས་ཀྱི་མཐེའུ་ཆུང་སྦྲེལ། མཛུབ་མོ་བརྐྱངས་ཏེ་རྩེ་སྤྲད་པ་གཙུག་ཏོར་གྱི་ཕྱག་རྒྱ་སྤྱི་བོར་ཟློག་སྟེ། ཨོཾ་བཛྲ་ཨུ་ཏིཥྛ། སྟ་གོན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་་་་་་རྣམས་ཞེས་པ་གསུང་རྒྱུན། སང་སྤྱན་མ་དྲངས་ཀྱི་བར་དུ་ནམ་མཁར་བཞུགས་ནས། བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ།
ཞེས་བརྗོད་ལ་སླར་ཡང་ཕྱི་ནང་ཡིད་འབྱུང་བསྟོད་པ་རྣམས་བྱའོ། ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་སྩལ་དུ་གསོལ། ཞེས་གསོལ་བ་བཏབ། ཆོས་སྐྱོང་གི་བྲིས་སྐུ་སོགས་གཏོར་མགྲོན་གྱི་རྟེན་ཡོད་པ་རྣམས་ལ་ཐལ་མོ་སྦྱར་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་སྐུ་གཟུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ཀྱི་མགོན་དང་སྐྱབས་དང་དཔུང་གཉེན་དམ་པ་མཛད་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་མེ་ཏོག་གཏོར།
དེ་ནས་རྟེན་མེད་པ་རྣམས་ལ། ཨོཾ་ཁྱོད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། བཛྲ་མུཿཞེས་དང་མཐེབ་སྲིན་གྱིས་སེ་གོལ་བྱས་ལ། ཡེ་ཤེས་པ་རྣམས་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། ཞེས་དང་རང་ཉིད་རྡོ་རྗེ་བདག་མེད་མར་གསལ་བའི་མིག་ཏུ་གཏི་མུག་རྡོ་རྗེ་མ་སོགས་གསལ་བཏབ་ལ།
འགྲོ་བ་ཐམས་ཅད་རྡོ་རྗེ་བདག་མེད་མའི་རང་བཞིན་དུ་རྣམ་པར་་་་་་དག་པ་ཡིན་ནོ་ཞེས་གསུངས། དག་གོ ། དགེ་བ་འདི་ཡིས་ནམ་མཁའི་མཐའ་ཀླས་པའི། ། སོགས་དགེ་བ་བསྔོ་ཞིང་། འོག་ནས་འབྱུང་བ་ལྟར་གྱི་བཀྲ་ཤིས་སོགས་བྱའོ། ། དེ་ནས་མཆོད་གཡོག་པ་སོགས་ཀྱིས་མཆོད་གཏོར་དང་ཚོམ་བུ་དམན་པ་རྣམས་བསྡུའོ། བྲི་ཞིང་རྒྱན་དགྲམ་པ་ལ་ལས་ཐིག་ལེས་བྲི་བ་སྔོན་དུ་སོང་ནས། ཚོན་གྱིས་བྲི་བ་ལ་ཐོག་མར་སློབ་དཔོན་གྱིས་ཐིག་ཚོན་བྱིན་རླབས་བྱ་དགོས་པས་སློབ་དཔོན་གྱི་མདུན་དུ་སྟེགས་ཇི་ལྟར་རིགས་པའི་དབུས་སུ་ཚོན་སྔོན་པོ་ལ་རྡོ་རྗེའི་རྩེས་ཧཱུྃ་བྲིས། ཤར་དུ་དཀར་པོ་ལ་བྷྲུྃ། ལྷོར་སེར་པོ་ལ་ཨྃ།
ནུབ་ཏུ་དམར་པོ་ལ་ཛྲིཾ། བྱང་དུ་ལྗང་ཁུ་ལ་ཁྃ་བྲིས། ཚོན་སོ་སོའི་སྟེང་དུ་ཁ་དོག་དང་མཐུན་པའི་ཐིག་སྐུད་རྣམས་ཀྱང་བཞག མདུན་དུ་མཆོད་པ་ལྔ་དང་གཏོར་མ་གཅིག་བཤམས། རང་བདག་མེད་མའི་རང་བཞིན་གྱི་ཀྱཻ་རྡོ་རྗེའི་ང་རྒྱལ་གྱིས་ཐིག་ཚོན་བསང་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་ལྔའི་སྟེང་དུ་ཐིག་ཚོན་སྔོན་པོ་ཧཱུྃ་ལས་མི་བསྐྱོད་པ་ཞལ་གཅིག་ཕྱག་གཉིས་པ་གཡས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀི་སྔོན་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། དེ་བཞིན་དུ། དཀར་པོ་བྷྲུྃ་ལས་རྣམ་པར་སྣང་མཛད་དཀར་པོ་གཡས་འཁོར་ལོ།
གཡོན་དེས་ཡུ་བ་བྱས་པའི་དྲིལ་བུ། ཡུམ་སངས་རྒྱས་སྤྱན་མ་དཀར་མོ། ཕྱག་མཚན་ཀུན་ལ་འདྲ། སེར་པོ་ཨྃ་ལས་རིན་འབྱུང་སེར་པོ་གཡས་རིན་པོ་ཆེ། གཡོན་འདྲ། ཡུམ་རིན་ཆེན་སྒྲོལ་མ་སེར་མོ། དམར་པོ་ཛྲིཾ་ལས་འོད་དཔག་མེད་དམར་པོ་གཡས་པདྨ། གཡོན་འདྲ། ཡུམ་གོས་དཀར་མོ་དམར་མོ། ལྗང་ཁུ་ཁྃ་ལས་དོན་ཡོད་གྲུབ་པ་ལྗང་ཁུ་གཡས་རལ་གྲི།
གཡོན་འདྲ། ཡུམ་དམ་ཚིག་སྒྲོལ་མ་ལྗང་ཁུ། ཕྱག་མཚན་འདྲ། ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། རང་གི་མིག་གཡས་པ་མ་ལས་ཉི་མ། གཡོན་པ་ཊ་ལས་ཟླ་བ། མིག་འབྲས་གཉིས་ཧཱུྃ་ཡིག་འབར་བར་གྱུར་པར་བསམ་ལ། མིག་གི་རྫི་མ་གྱེན་ཐུར་དུ་བརྡབ་ཅིང་།
སྟ་གོན་གྱི་ལྷ་དང་དེ་བཞིན་གཤེགས་པ་ཐམས་ཅད་ཀྱི་ཐུགས་ཁ་ནས་ཡེ་ཤེས་ཀྱི་ཐིག་ཚོན་རིགས་ལྔའི་རྣམ་པས་བྱོན་ཏེ་དམ་ཚིག་པ་ལ་གཉིས་སུ་མེད་པར་ཐིམ། ནམ་མཁའི་ལྷ་རྣམས་ཀྱིས། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིགས་ལྔ་སོ་སོས་དབུར་བརྒྱན་པར་བསམ། ཨོཾ་བཛྲ་པུཥྤེ་སོགས་ཀྱིས་མཆོད། མི་བསྐྱོད་རྡོ་རྗེ་སོགས་ཀྱིས་བསྟོད། གཏོར་མ་ཨོཾ་ཨཱཿཧཱུྃ།
ལན་གསུམ་གྱིས་བྱིན་གྱིས་བརླབས་ལ། གཡས་མཆོག་སྦྱིན་དང་། ཨ་ཀ་རོས་ཕུལ་ཏེ། ཨོཾ་བཛྲ་ཙི་ཏྲ་ས་མ་ཡ་མ་ཏི་ཀྲ་མ་ཧཱུྃ། ཞེས་དང་། ཨོཾ་བཛྲ་སུ་ཏྲ་ས་མ་ཡ་མ་ཏི་ཀྲ་མ་ཧཱུྃ། ཞེས་པ་ཉེར་གཅིག་རེ་བཟླ། གཡོན་པའི་མཐེབ་སྲིན་གྱིས་ཚོན་རྣམས་ལ་རེག་ཅིང་ཡི་གེ་རྣམས་བསུབ་ལ། ལྷ་རྣམས་འོད་དུ་ཞུ་སྟེ་དེ་བཞིན་གཤེགས་པའི་རྡུལ་ཕྲ་རབ་ལས་གྲུབ་པའི་ཐིག་ཚོན་དུ་གྱུར། ཅེས་བརྗོད།
ཐིག་སྐུད་རྣམས་སློབ་དཔོན་གྱི་ལག་པར་བླངས་ཏེ་གཽ་རཱིའི་ང་རྒྱལ་འཛིན་པས་སློབ་མ་ལ་ཐིག་སྐུད་སྔོ་དཀར་སེར་དམར་ལྗང་ཁུ་རིམ་པས་ཐིག་སྣ་གཏད་དེ་བརྐྱངས་ལ། ཕན་ཚུན་རྗེས་སུ་རྟོགས་པ་སྟེ། ། ཆོས་ཀུན་ཕན་ཚུན་རྗེས་སུ་རྟོགས། ། ཆོས་རྣམས་ཐམས་ཅད་ཤིན་ཏུ་ཡང་། ། ཀུན་ཏུ་འགྲོ་བར་ཆོས་བརྗོད་དོ། ། ཞེས་བརྗོད་ཅིང་དང་པོ་སོ་སོ་དང་། དེ་ནས་ལྷན་ཅིག་ཏུ་བསྒྲིལ་བས་དེ་བཞིན་གཤེགས་པ་ཐམས་ཅད་གཉིས་སུ་མེད་པར་གྱུར་པར་བསམ་ལ། རྡོ་རྗེ་ལ་དཀྲིས་ཏེ་མཐེབ་སྲིན་གྱིས་བདུད་རྩི་གཏོར་ལ་བཞག་གོ ། དེ་ནས་སློབ་དཔོན་ལང་ལ་དཀྱིལ་འཁོར་གྱི་ནུབ་ནས་ཤར་དུ་བལྟས་ལ། ཐིག་སྐུད་དཀྲིས་པའི་རྡོ་རྗེ་རང་གི་ལྟེ་བའི་ཐད་དུ་བཟུང་ལ།
ཤར་ནས་ནུབ་ཏུ་ཕྱོགས་པའི་སློབ་མ་ལ་ཛ་ཛ་གཉིས་བརྗོད་ཅིང་ཐིག་སྣ་གཏད། དེས་ཀྱང་ཛ་ཛ་གཉིས་བརྗོད་ཅིང་བླངས་ཏེ་ལྟེ་བའི་ཐད་དུ་བཟུང་། སློབ་དཔོན་གྱིས། ཨོཾ་བཛྲ་སུ་ཏྲ་ས་མ་ཡ་མ་ཏི་ཀྲ་མ་ཧཱུྃ། ནམ་མཁའ་གང་བ་དེ་བཞིན་གཤེགས། ། འགྲོ་དོན་མཛད་དུས་འདི་ལགས་པས། ། ཁྱེད་རྣམས་འདིར་ནི་གཤེགས་གསོལ་བར། ། ཐིག་སྐུད་སྒྲས་ནི་བསྐུལ་མ་འདེབས། ། ཞེས་བརྗོད་ཅིང་། དང་པོར་སྟེང་ནས་འོག་ཏུ་གཅུས་ཏེ་ནམ་མཁའ་ལ་གྱེན་དུ་གདབ།
དེ་ནས་ས་ལ་ཕབ་སྟེ་ཐིག་ཆེན་བརྒྱད་པོའི་སྟེང་དུ་བཏབ་པས་དཀྱིལ་འཁོར་དུ་ལམ་གྱིས་བྱུང་བར་བསམ། དེའི་ཚེ་ཐིག་སྐུད་ཀྱི་སྒྲས་སངས་རྒྱས་ཐམས་ཅད་བསྐུལ་ཏེ་ནམ་མཁའི་ཁམས་སུ་བྱོན་ནས་བྱིན་གྱིས་བརླབས་པར་བསམ་ལ་གདབ་བོ། ། འདེབས་པའི་གོ་རིམ་ནི་སློབ་དཔོན་ནུབ་དང་སློབ་མ་ཤར་དུ་གནས་པའི་ཚངས་ཐིག་དང་པོ་དང་། སློབ་དཔོན་ལྷོར་སློབ་མ་བྱང་དུ་གནས་པས་ཚངས་ཐིག་གཉིས་པ་བཏབ། སློབ་དཔོན་ཤར་ལྷོ་དང་སློབ་མ་བྱང་ཤར་དུ་གནས་པས་ཤར་གྱི་ལོགས་ཐིག སློབ་དཔོན་ནུབ་བྱང་སློབ་མ་ལྷོ་ནུབ་ཏུ་གནས་པའི་ནུབ་ཀྱི་ལོགས་ཐིག སློབ་དཔོན་དེ་ཉིད་དང་སློབ་མ་བྱང་ཤར་དུ་གནས་པའི་བྱང་གི་ལོགས་ཐིག སློབ་དཔོན་ཤར་ལྷོ་དང་སློབ་མ་ལྷོ་ནུབ་ཏུ་གནས་པས་ལྷོའི་ལོགས་ཐིག་གདབ་པ་རྣམས་གཡས་བསྐོར་རྒྱབ་འགྲོས་སུ་བྱེད། དེ་ནས་སློབ་དཔོན་ཤར་ལྷོ་དེ་ཉིད་དང་སློབ་མ་ནུབ་བྱང་དུ་གནས་པས་ཟུར་ཐིག་དང་པོ་གདབ། སློབ་དཔོན་ལྷོ་ནུབ་དང་སློབ་མ་བྱང་ཤར་དུ་གནས་པས་ཟུར་ཐིག་གཉིས་པ་གདབ་སྟེ་གཡས་བསྐོར་དུ་རྒྱབ་འགྲོས་སྤངས་ཏེ་བྱ།
དེ་ཀུན་འགྲོས་དེད་ཚུལ་དུ་བྱ། དེ་ནས་སློབ་དཔོན་ནུབ་དང་སློབ་མ་ཤར་དུ་གནས་པས་ཐིག་སྐུད་བསྡུ། དེ་ནས་སློབ་དཔོན་གྱིས་གཙུག་ཏོར་གྱི་ཕྱག་རྒྱ་སྤྱི་བོར་ལྡོག་སྟེ། ཨོཾ་བཛྲ་བེ་གཱ་ཀྲ་མ་ཧོཿ ཞེས་བརྗོད་པས་ཡེ་ཐིག་ནམ་མཁར་བཏེག་ནས་སློབ་དཔོན་ནང་དུ་ཞུགས་ཏེ། གཞི་བཅའ་པད་སྐོར་སྔོན་དུ་འགྲོ་བས་རྡོ་དྲིལ་གཉིས་དཀུར་བསྟེན་ཏེ། ཧི་ཧཱི་ཞེས་བརྗོད་ཅིང་ཁྲོ་བོའི་ལྟ་བས་སྒོ་བཞི་ལ་ཤར་ནས་གཡས་བསྐོར་དུ་བལྟས་ལ་སྒོ་རྣམས་དབྱེ་བར་བསམ། སྒོ་བཞི་ཐད་ཀྱི་རྩ་ཐིག་རྣམས་དྲི་བཟང་གི་ཆུས་ཕྱིས་ལ། ཐར་པ་དང་ཐམས་ཅད་མཁྱེན་པའི་གེགས་སུ་གྱུར་པ་ཐམས་ཅད་དབྱེ་བར་བགྱིའོ། ། ཞེས་བརྗོད།
དེ་ནས་སློབ་དཔོན་གྱིས་དཀྱིལ་འཁོར་གྱི་དབུས་སུ་ཁ་ཤར་དུ་ཕྱོགས་པས་འདུག་ལ། ཆོས་དབྱིངས་འདི་ནི་རྣམ་པར་དག ། སེམས་ཅན་ཁམས་ནི་སྒྲོལ་བར་བྱེད། ། བདག་མེད་མ་དཔལ་རྒྱལ་ཆེན་གྱི། ། དཀྱིལ་འཁོར་སྙིང་པོ་བྲི་བར་བྱ། ། ཨོཾ་བཛྲ་ཙི་ཏྲ་ས་མ་ཡ་ཏཱི་ཀྲ་ཧཱུྃ། ཞེས་བརྗོད་ཅིང་། ནང་ནས་རིམ་པ་བཞིན་ནག་པོ། ལྗང་ཁུ། དམར་པོ།
སེར་པོ། དཀར་པོའི་རིམ་པས་སྒོ་ཚད་ཅིག་ཙམ་བྲིས་་་་་་དཀྱིལ་འཁོར་ཁང་པ་དོག་པ་སོགས་ཀྱི་དགོས་བྱེད་བྱུང་ན། གཞལ་ཡས་ཁང་ལ་རྩིག་པ་ལྗང་ཁུ་རྐྱང་པ་དང་། ལྷ་མཚན་ལ་ལྷའི་སྐུ་མདོག་དང་མཐུན་པའི་ཚོན་སྤུངས་བཀོད་པ་སྔོན་སྔགས་འཆང་ཆེན་པོས་ལྷུན་གྲུབ་ཕོ་བྲང་དུ་ལམ་འབྲས་རྒྱུ་དབང་གནང་དུས་ཀྱི་ཕྱག་ལེན་ཡིན་གསུངས་ནས། ཁོ་བོས་བྱས་འགྱུར་དུ་གསུང་ངག་ཐོབ་སྐབས་ཀྱང་དེ་བཞིན་མཛད་པ་མཐོང་ཞིང་། རྒྱུད་སྡེ་ལས་ཀྱང་བསྡུས་པའི་ཕྱོགས་ལ་དེ་བཞིན་རུང་བར་གསུངས་སོ། ། ལ་ཐོད་པ་ལ་སོགས་པས་ཁ་བཅད་ནས་སྟེང་དུ་རྡོ་རྗེ་བཞག་སྟེ་མཆོད་པ་ལྔས་མཆོད། དབུས་ཀྱི་ཕུར་ཁུང་འོག་ནས་དཀར་པོ་ལ་སོགས་པའི་རིམ་པས་བཀང་ལ་སློབ་མ་ལ་སོགས་པས་དབུས་ནས་རིམ་པས་བྲིས། རྩིག་པ་སྦྲེལ་རན་པ་ན་ཐོད་པ་བསལ་ཏེ་སྦྲེལ། མཚན་མ་བརྟགས་ལ་ངན་ན་ནམ་མཁའི་ལྷ་ལ་མཆོད་གཏོར་ཕུལ་ཏེ་འཁྱིལ་པས་བསྲུང་ངོ་། །
ཚོན་གྱི་ཁ་དོག་ནི། དབུས་ཀྱི་ཉི་མ་དམར་པོ། པདྨའི་ལྟེ་བ་སྔོན་པོ། ཟེ་འབྲུ་ལྗང་ཁུ། པད་འདབ་བརྒྱད་ཀྱི་ཕྱོགས་ཀྱི་འདབ་མ་བཞི་དམར་པོ། མེ་དང་རླུང་སེར་པོ། དབང་ལྡན་སྔོན་པོ། བདེན་བྲལ་ལྗང་ཁུ། པདྨའི་མུ་ཁྱུད་ལ་རྡོ་རྗེའི་རྭ་་་་་་གཞི་མ་སྔོན་པོའི་སྟེང་དུ་སེར་པོའི་བྲིས། བ་དང་།
དེའི་ཕྱི་རོལ་འོད་ཟེར་ཕྲེང་བས་བསྐོར་བ་བྲིས། དབུས་དང་ཕྱོགས་བཞིར་པདྨ་དང་རོའི་གདན་ལ་གྲི་གུག་སྔོ་ནག་རེ་དང་། མཚམས་ཀྱི་པད་འདབ་ལ་པདྨའི་སྟེང་དུ་བུམ་པ་སྔོན་པོ་ཐོད་པས་མཚན་པ་རེ་བྲིས། འཕར་མ་གཉིས་པའི་ཕྱོགས་མཚམས་བརྒྱད་དང་། ཤར་ནུབ་ཀྱི་སྒོ་ཁང་དུ་པདྨ་དང་རོའི་སྟེང་དུ་གྲི་གུག་སྔོ་ནག་རེ་བྲིས། གདུང་ཟླུམ་ནི་བྲི་ཆ་ལ་སྣ་ཚོགས་པདྨའི་རྡོ་རྗེའི་ར་བ་དང་ཐུན་མོང་ལྟ་བུ་ལས་འོས་མི་འདུག་་་་་འདི་ནི་སྔགས་འཆང་ཆེན་པོའི་གསུང་རྩོམ་འཕྲོ་ཅན་གྱི་དཀྱིལ་ཆོག་ན་འདི་བཞིན་གསུངས་འདུག་པས་ཐེ་ཚོམ་དང་ལོག་རྟོག་མི་དགོས་པ་ཡིན་ནོ། ། ལྷ་སྣམ་ཕྱོགས་མདོག་མཚམས་བཞིར་བུམ་པ་གཉིས་གཉིས་ཏེ་བརྒྱད་ཀྱི་བརྒྱན་པ། འདོད་སྣམ་དམར་པོ། ཕ་གུ་སེར་པོ། དྲ་བ་རྣམས་ཀྱི་གཞི་ནག་པོ།
དྲ་བ་དཀར་པོ། ཤར་བུ་སྔོན་པོ། མདའ་ཡབ་ཁྲ་བོའི་ཕྱི་ཐིག་སྔོན་པོ། མུན་པ་གླང་རྒྱབ་ནག་པོ། ཀ་བ་རྡོ་རྗེའི་ར་ཕྱོགས་མདོག ཀ་རྒྱན་ཅི་མཛེས། རྟ་བབས་དང་པོ་དམར་པོ། གཉིས་པ་སྔོན་པོ། གསུམ་པ་ལྗང་ཁུ། བཞི་པ་སེར་པོ།
པདྨ་ཅི་མཛེས་ཀྱི་སྟེང་དུ་ཆོས་ཀྱི་འཁོར་ལོ་སེར་པོ། དེའི་སྟེང་དུ་གདུགས་ཅི་མཛེས། གཡས་གཡོན་དུ་རི་དྭགས་སེར་པོ། ཁྱམས་ལྗང་ཁུ་ཉི་མའི་དཀྱིལ་འཁོར། དེའི་ཕྱི་རོལ་པདྨ་སྣ་ཚོགས་ཀྱི་ཕྱི་བཅད་དམར་སྐྱ། དུར་ཁྲོད་གཞི་ནག་པོ་ལ་ཤིང་། མེ། མཆོད་རྟེན། སྤྲིན། རོ་དང་།
ཀེང་རུས་གང་ཤེས་ཀྱི་མཚན་མ་བྲིས། ཕྱོགས་སྐྱོང་། ཞིང་སྐྱོང་། ཀླུ། གྲུབ་ཐོབ་རྣམས་འབྲི་ཤེས་ན་དང་། ཚོན་སྤུང་སོ་སོའི་མདོག་དང་མཐུན་པ་བཀོད། དུར་ཁྲོད་ཀྱི་མཚམས་བརྒྱད་དུ་ཆུ་བརྒྱད། ཕྱི་རོལ་ཏུ་རྡོ་རྗེའི་གཞི་སྔོན་པོ་ལ་རྡོ་རྗེ་དཀར་པོ་བྲིས། དེའི་ཕྱི་རོལ་ཏུ་མེ་རི་སྣ་ཚོགས་ཀྱིས་བསྐོར་བ་བྲིའོ།་་་་་ འདིའི་དཀྱིལ་འཁོར་བྲི་བའི་ལག་ལེན་གསལ་ལ་གོ་བདེ་བ་ཞིག་ཁོ་བོས་ལོགས་ན་བྱས་ཡོད་དོ། །
བྲིས་རྫོགས་ནས་ཚོན་གྱི་ལྷག་མ་རྣམས་བསྡུས་ལ། ཡེ་ཐིག་གི་སྲད་བུ་བཞག་སྟེ་མཆོད་པ་ལྔས་མཆོད། ཨོཾ་ཨཱཿཧཱུྃ་བཛྲ་མུཿ ཐིག་ཚོན་གྱི་ཡེ་ཤེས་པ་རྣམས་གཤེགས། སྤྲུལ་པ་རྣམས་རང་ལ་ཐིམ། དེ་ནས་སྤོས་དང་རོལ་མོར་བཅས་ཏེ་སློབ་དཔོན་གྱི་ལག་པ་གཡས་རྡོ་རྗེ་དང་བཅས་པས་རྣམ་རྒྱལ་དང་། ལས་ཀྱི་སློབ་མས་ལས་བུམ་ཐོགས་ནས་སློབ་དཔོན་གྱི་སྔོན་ལ་འགྲོ་ཞིང་། སློབ་དཔོན་གྱིས་དཀྱིལ་འཁོར་ལ་བསྐོར་བ་ལན་གསུམ་གྱི་བར་ཕྲེང་སྔགས་བརྗོད་ཅིང་། རྟིང་མ་ལ་ལྷ་མོ་བཅོ་ལྔའི་མཚན་མ་རྣམས་ཀྱི་སྟེང་དུ་རང་རང་གི་སྔགས་བཟླས་ཤིང་འབུལ་བའི་སྟངས་ཀ་རེ་བྱས། ཤར་དུ་སླེབ་པ་དང་དཀྱིལ་འཁོར་ལ་ཁ་ཕྱོགས་པས་བཅོམ་ལྡན་འདས་རྗེ་བཙུན་བདག་མེད་ལྷ་མོ་བཅོ་ལྔས་བདག་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་བརྗོད་ཅིང་ཕུལ་ལ་རང་གི་མགོར་བུམ་པ་གཏུགས་ལ་མཐར་ཤར་ངོས་སུ་བཞག དེ་ནས་སློབ་དཔོན་གྱིས་ལས་བུམ་བླངས་ལ་གོང་བཞིན་བསྐོར་བ་གཅིག་གི་རིང་ལ་འཁྱིལ་སྔགས་བཟླས་ཤིང་། ལྷ་གནས་རྣམས་སུ་འབུལ་ཚུལ་བྱ། ཤར་དུ་སླེབ་པ་དང་། ཁྲོ་བོ་བདུད་རྩི་འཁྱིལ་པས་བདག་དང་དཀྱིལ་འཁོར་པ་རྣམས་ཀྱི་བར་ཆད་ཐམས་ཅད་བསྲུང་དུ་གསོལ། ཞེས་བརྗོད་དེ་བྱང་ཤར་ལ་ཉེ་བར་་་་་་རས་བྲིས་ལྟར་ན་ཐིག་ཚོན་གྱི་བྱ་བ་རྣམས་དོར་ཏེ། སྔར་སྟ་གོན་གྱི་ལྷའི་ཚོམ་བུ་བཤམས་པའི་བར་རས་བྲིས་ཀྱི་དཀྱིལ་འཁོར་བཀྲམས་པ་སོགས་མ་གཏོགས། གཞན་རྡུལ་ཚོན་གྱི་ཕྱོགས་དང་འདྲ་ལ། རས་བྲིས་ལའང་བུམ་པ་འབུལ་བར་གསུང་རབ་ཚད་ལྡན་ལས་བཤད་པས་བྱས་ཀྱང་ཤིན་ཏུ་ལེགས་ཤིང་། བླ་མ་ཕལ་ཆེར་གྱིས་ཕྱག་ལེན་ལ་མི་མཛད་པས།
མ་བྱས་ཀྱང་ཆོ་ག་ཆད་པའི་སྐྱོན་དུ་མི་འགྱུར་བར་སེམས། བཞག་གོ དངོས་གཞིའི་ཉིན་བར་དཀྱིལ་འཁོར་ཀྱི་མཐར་ཕྱི་མཆོད་སྟ་གོན་བཞིན་དང་། སྒོས་མཆོད་ཐུན་མོང་དུ་ཕྱོགས་བཞིར་ཚར་རེ་བཤམས། ཇི་ལྟར་རིགས་པའི་བཟླས་གཏོར་མཆོད་པ་སོགས་སོ་སོའི་ཕྱག་ལེན་བཞིན་དང་སྔོན་འགྲོ་དང་ཕྱི་རོལ་གཏོར་མ་མཆོད་པ་སོགས་དང་། སློབ་མ་དབང་བསྐུར་བྱེད་ན་དེ་ལ་དགོས་པའི་མཎྜལ། མིག་དར། མེ་ཏོག གུ་གུལ། ཏིལ།
རིགས་དྲུག་གི་མཆོད་པ། དབུ་རྒྱན། རྡོ་རྗེ་དྲིལ། མིག་ཐུར། མེ་ལོང་། འབུད་དུང་། འཁོར་ལོ། པོ་ཏི། མདའ་གཞུ། སྣམ་སྦྱར།
བདུད་རྩི་སོགས་ཉེ་མཁོ་ཐམས་ཅད་ཕྱག་ལེན་བཞིན་མ་ཚང་བ་མེད་པར་བཤམས། དེ་ནས་དཀྱིལ་འཁོར་བསྒྲུབ་ཅིང་མཆོད་པ་ནི། ཕྱིའམ་རེད་ཇི་ལྟར་འོས་པའི་དུས་སུ་སློབ་དཔོན་འཁོར་བཅས་སྟན་ལ་འདུག་ལ། སྔོན་འགྲོ་གཏོར་མ་ནས་བཟླས་པའི་བར་སྟ་གོན་བཞིན་བྱས་ལ། དཀྱིལ་འཁོར་བསྡུ་བའི་ཚེ། རང་གི་སྙིང་ཁ་ནས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། འཁོར་གྱི་ལྷ་མོ་རྣམས་གཙོ་མོ་ལ་ཐིམ། སྲུང་འཁོར་དང་གཞལ་ཡས་ཁང་མི་བསྡུ། རང་གཙོ་མོའི་ང་རྒྱལ་དུ་གནས་བཞིན་པའི་ངང་ནས། ཧཱུྃ་ཧཱུྃ་ཞེས་བརྗོད་པས་རང་གཙོ་མོའི་ང་རྒྱལ་ལས་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར།
ཧི་ཧི་ཞེས་བརྗོད་པས་བགེགས་རྣམས་བསྐྲད་པར་གྱུར། ཅེས་བརྗོད་ཅིང་བསམ། དེ་ནས་བྲིས་པའི་དཀྱིལ་འཁོར་བསང་སྦྱངས། སྟོང་པའི་ངང་ལས་པྃ་ལས་པདྨ་དང་རྃ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ། ཞེས་སོགས་ཀྱིས་ཐུན་མོང་བའི་སྲུང་འཁོར་བསྐྱེད་པ་ནས། གཙོ་མོའི་འོག་དང་སྟེང་རྣམས་སུ་པདྨ་དང་ཉི་མ་དང་རོའི་གདན་རེ་རེ་དང་བཅས་པར་གྱུར། ཅེས་པའི་བར་གོང་སྟ་གོན་གྱི་སྐབས་ལྟར་བྱས་ལ། དེ་ནས། བདག་གིས་སྒོམ་པའི་སྲུང་བའི་འཁོར་ལོ་དང་མདུན་བསྐྱེད་ཀྱི་སྲུང་བའི་འཁོར་ལོ་གཉིས་སུ་མེད་པར་གྱུར། བདག་གི་བསྒོམ་པའི་དུར་ཁྲོད་བརྒྱད་དང་མདུན་བསྐྱེད་ཀྱི་དུར་ཁྲོད་བརྒྱད་གཉིས་སུ་མེད་པར་གྱུར།
བདག་གི་བསྒོམ་པའི་གཞལ་ཡས་ཁང་གདན་དང་བཅས་པ་དང་མདུན་བསྐྱེད་ཀྱི་གཞལ་ཡས་ཁང་གདན་དང་བཅས་པ་གཉིས་སུ་མེད་པར་གྱུར། རང་ཉིད་ཧེ་རུ་ཀ་ཕྱག་གཉིས་པར་གསལ་བའི་ཐུགས་ཀའི་ས་བོན་ཨྃ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཀུག་སྟེ་ཞལ་དུ་ཞུགས། ཐུགས་ཁའི་ཨྃ་ལ་ཐིམ་པས་ལྷ་མོ་བཅོ་ལྔའི་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར། ཨོཾ་ཨཱཿཧཱུྃ། རང་གི་སྙིང་ཁ་ནས་བདག་མེད་མ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཞེ་སྡང་དང་རྣམ་པར་ཤེས་པའི་ཕུང་པོ་སྦྱངས། ཆོས་ཀྱི་དབྱིངས་ཀྱི་ཡེ་ཤེས་ལ་བཀོད། ཚུར་འདུས་དབུས་ཀྱི་མཚན་མ་དང་རོ་གཅིག་ཏུ་འདྲེས་པ་ལས་བདག་མེད་མར་གྱུར། ཨོཾ་ཨཱཿཧཱུྃ། རང་གི་སྙིང་ཁ་ནས་རྡོ་རྗེ་མ་དཔག་ཏུ་མེད་པ་སྤྲོས།
སེམས་ཅན་ཐམས་ཅད་ཀྱི་གཏི་མུག་དང་གཟུགས་ཀྱི་ཕུང་པོ་སྦྱངས། མེ་ལོང་ལྟ་བུའི་ཡེ་ཤེས་ལ་བཀོད། ཚུར་འདུས་ནང་བསྐོར་གྱི་མཚན་མ་དང་རོ་གཅིག་ཏུ་འདྲེས་པ་ལས་རྡོ་རྗེ་མར་གྱུར། ཨོཾ་ཨཱཿཧཱུྃ། རང་གི་སྙིང་ཁ་ནས་གསང་བའི་དཀར་མོ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ང་རྒྱལ་དང་། སེར་སྣ་དང་། ཚོར་བའི་ཕུང་པོ་སྦྱངས། མཉམ་པ་ཉིད་ཀྱི་ཡེ་ཤེས་ལ་བཀོད། ཚུར་འདུས་ལྷོའི་མཚན་མ་དང་རོ་གཅིག་ཏུ་འདྲེས་པ་ལས་གསང་བའི་དཀར་མོར་གྱུར།
ཨོཾ་ཨཱཿཧཱུྃ། རང་གི་སྙིང་ཁ་ནས་ཆུའི་རྣལ་འབྱོར་མ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་འདོད་ཆགས་དང་འདུ་ཤེས་ཀྱི་ཕུང་པོ་སྦྱངས། སོ་སོར་རྟོག་པའི་ཡེ་ཤེས་ལ་བཀོད། ཚུར་འདུས་ནུབ་ཀྱི་མཚན་མ་དང་རོ་གཅིག་ཏུ་འདྲེས་པ་ལས་ཆུའི་རྣལ་འབྱོར་མར་གྱུར། ཨོཾ་ཨཱཿཧཱུྃ། རང་གི་སྙིང་ཁ་ནས་རྡོ་རྗེ་མཁའ་འགྲོ་མ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཕྲག་དོག་དང་འདུ་བྱེད་ཀྱི་ཕུང་པོ་སྦྱངས། བྱ་བ་གྲུབ་པའི་ཡེ་ཤེས་ལ་བཀོད། ཚུར་འདུས་བྱང་གི་མཚན་མ་དང་རོ་གཅིག་ཏུ་འདྲེས་པ་ལས་རྡོ་རྗེ་མཁའ་འགྲོ་མར་གྱུར།
ཨོཾ་ཨཱཿཧཱུྃ། རང་གི་སྙིང་ཁ་ནས་པུཀྐ་སཱི་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་སའི་ཁམས་སྦྱངས། བྱམས་པ་ཚད་མེད་པ་ལ་བཀོད། ཚུར་འདུས་བྱང་ཤར་གྱི་མཚན་མ་དང་རོ་གཅིག་ཏུ་འདྲེས་པ་ལ་པུཀྐ་སཱིར་གྱུར། ཨོཾ་ཨཱཿཧཱུྃ། རང་གི་སྙིང་ཁ་ནས་རི་ཁྲོད་མ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཆུའི་ཁམས་སྦྱངས། སྙིང་རྗེ་ཚད་མེད་པ་ལ་བཀོད། ཚུར་འདུས་ཤར་ལྷོའི་མཚན་མ་དང་རོ་གཅིག་ཏུ་འདྲེས་པ་ལ་རི་ཁྲོད་མར་གྱུར།
ཨོཾ་ཨཱཿཧཱུྃ། རང་གི་སྙིང་ཁ་ནས་གདོལ་པ་མོ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་མེའི་ཁམས་སྦྱངས། དགའ་བ་ཚད་མེད་པ་ལ་བཀོད། ཚུར་འདུས་ལྷོ་ནུབ་ཀྱི་མཚན་མ་དང་རོ་གཅིག་ཏུ་འདྲེས་པ་ལས་གདོལ་པ་མོར་གྱུར། ཨོཾ་ཨཱཿཧཱུྃ། རང་གི་སྙིང་ཁ་ནས་གཡུང་མོ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་རླུང་གི་ཁམས་སྦྱངས། བཏང་སྙོམས་ཚད་མེད་ལ་བཀོད། ཚུར་འདུས་ནུབ་བྱང་གི་མཚན་མ་དང་རོ་གཅིག་ཏུ་འདྲེས་པ་ལས་གཡུང་མོར་གྱུར།
ཨོཾ་ཨཱཿཧཱུྃ། རང་གི་སྙིང་ཁ་ནས་གཽ་རཱི་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཡུལ་གཟུགས་ཀྱི་སྐྱེ་མཆེད་སྦྱངས་སངས་རྒྱས་ཐམས་ཅད་གཟུགས་ཀྱི་བདེ་བས་མཆོད། ཚུར་འདུས་ཤར་གྱི་མཚན་མ་དང་རོ་གཅིག་ཏུ་འདྲེས་པ་ལས་གཽ་རཱིར་གྱུར། ཨོཾ་ཨཱཿཧཱུྃ། རང་གི་སྙིང་ཁ་ནས་ཙཽ་རཱི་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཡུལ་སྒྲའི་སྐྱེ་མཆེད་སྦྱངས། སངས་རྒྱས་ཐམས་ཅད་སྒྲའི་བདེ་བས་མཆོད། ཚུར་འདུས་ལྷོའི་མཚན་མ་དང་རོ་གཅིག་ཏུ་འདྲེས་པ་ལས་ཙཽ་རཱིར་གྱུར། ཨོཾ་ཨཱཿཧཱུྃ།
རང་གི་སྙིང་ཁ་ནས་བཻཏྟ་ལི་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཡུལ་དྲིའི་སྐྱེ་མཆེད་སྦྱངས། སངས་རྒྱས་ཐམས་ཅད་དྲིའི་བདེ་བས་མཆོད། ཚུར་འདུས་ནུབ་ཀྱི་མཚན་མ་དང་རོ་གཅིག་ཏུ་འདྲེས་པ་ལས་བཻཏྟ་ལཱིར་གྱུར། ཨོཾ་ཨཱཿཧཱུྃ། རང་གི་སྙིང་ཁ་ནས་གྷསྨ་རཱི་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཡུལ་རོའི་སྐྱེ་མཆེད་སྦྱངས། སངས་རྒྱས་ཐམས་ཅད་རོའི་བདེ་བས་མཆོད། ཚུར་འདུས་བྱང་གི་མཚན་མ་དང་རོ་གཅིག་ཏུ་འདྲེས་པ་ལས་གྷསྨ་རཱིར་གྱུར། ཨོཾ་ཨཱཿཧཱུྃ།
རང་གི་སྙིང་ཁ་ནས་ས་སྤྱོད་མ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཡུལ་རེག་བྱའི་སྐྱེ་མཆེད་སྦྱངས། སངས་རྒྱས་ཐམས་ཅད་རེག་བྱའི་བདེ་བས་མཆོད། ཚུར་འདུས་འོག་གི་མཚན་མ་དང་རོ་གཅིག་ཏུ་འདྲེས་པ་ལས་ས་སྤྱོད་མར་གྱུར། ཨོཾ་ཨཱཿཧཱུྃ། རང་གི་སྙིང་ཁ་ནས་མཁའ་སྤྱོད་མ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཡུལ་ཆོས་ཀྱི་སྐྱེ་མཆེད་སྦྱངས། སངས་རྒྱས་ཐམས་ཅད་ཆོས་ཀྱི་བདེ་བས་མཆོད། ཚུར་འདུས་སྟེང་གི་མཚན་མ་དང་རོ་གཅིག་ཏུ་འདྲེས་པ་ལས་མཁའ་སྤྱོད་མར་གྱུར། ཨོཾ་ཨཱཿཧཱུྃ།
རང་གི་སྙིང་ཁ་ནས་གཞལ་ཡས་ཁང་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་མ་དག་པ་སྣོད་ཀྱི་འཇིག་རྟེན་སྦྱངས། དག་པ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་རྟོགས་པ་ལ་བཀོད། ཚུར་འདུས་གཞལ་ཡས་ཁང་ལ་ཐིམ། ཨོཾ་ཨཱཿཧཱུྃ། རང་གི་སྙིང་ག་ནས་དུར་ཁྲོད་བརྒྱད་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ལུས་ཀྱི་བུ་ག་དགུ་དང་། འཇིག་རྟེན་ཆོས་བརྒྱད་ཀྱི་རྟོག་པ་སྦྱངས། སྒྱུ་མ་ལ་སོགས་པའི་དཔེ་བརྒྱད་དང་། འཁོར་འདས་དབྱེར་མེད་ཀྱི་ལྟ་བ་ལ་བཀོད།
ཚུར་འདུས་དུར་ཁྲོད་བརྒྱད་ལ་ཐིམ། ཨོཾ་ཨཱཿཧཱུྃ། རང་གི་སྙིང་ཁ་ནས་སྲུང་བའི་འཁོར་ལོ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ལུས་ངག་ཡིད་གསུམ་གྱི་མི་མཐུན་པའི་ཕྱོགས་ཐམས་ཅད་ཚར་བཅད། ལུས་ངག་ཡིད་གསུམ་སྐུ་གསུང་ཐུགས་རྡོ་རྗེ་གསུམ་གྱི་གོ་འཕང་ལ་བཀོད། ཚུར་འདུས་སྲུང་བའི་འཁོར་ལོ་ལ་ཐིམ། ལྷ་དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། སོགས་སྐྱེ་མཆེད་སྐུ་གསུམ་ཐུགས་བྱིན་གྱིས་བརླབས། དངོས་གཞི་དང་པོའི་ཚེ་ལག་གཡས་རྡོ་རྗེ་གསོར། གཡོན་པ་དྲིལ་བུ་དྲག་ཏུ་དཀྲོལ་ལ་རོལ་ཆེན་མཛད།
རང་གི་སྙིང་ཁའི་ཧཱུྃ་གི་འོད་ཟེར་གྱིས་སྟ་གོན་གྱི་ལྷའི་ཕྱི་འབྲང་གི་བགེགས་ཐམས་ཅད་བསྐྲད། ཅེས་དང་། ངག་ཏུ་ཕྲེང་སྔགས་བརྗོད་ཅིང་ཕྱི་འབྲང་གི་བགེགས་བསྐྲད། སྟ་གོན་གྱི་ལྷ་ནམ་མཁར་བཞུགས་པ་ལ། ཨོཾ་ཨེ་ཧྱེ་ཧི་བྷ་ག་ཝ་ཏི་བཛྲ་ནཻ་རཏྨ་ས་པ་རཱི་ཝཱ་ར། ཞེས་སོགས་ལན་གཅིག་སྔོན་དུ་འགྲོ་བའི་ཆུ་བཞིས་མཆོད། གཽ་རཱི་སོགས་ཀྱིས་དགུག་གཞུག་བྱ། འདི་དངོས་གཞི་གཉིས་པ་མན་ལ་མི་དགོས།

དེ་ནས་རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་རྗེ་བཙུན་ལྷ་མོ་བཅོ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ། རྡོ་རྗེ་བསྡུ་བའི་སྔགས་རྒྱས་སྤྱན་དྲངས། གོང་སྟ་གོན་གྱི་སྐབས་ལྟར་མཆོད་བསྟོད་བྱས་ལ་གཽ་རཱི་ལ་སོགས་པས་དགུག་གཞུག་བྱའོ། ། སླར་ཡང་རང་གི་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་སྤྱན་དྲངས་ལ། དེ་ལ་མཆོད་པ་བསྟོད་པ། དབང་བསྐུར་ཞིང་རིགས་ཀྱི་བདག་པོས་རྒྱས་འདེབས་པ་རྣམས་ལྷ་སྟ་གོན་བཞིན་བྱ། དེ་ནས་ལྷ་རྣམས་ལ་དམིགས་ལ། ཨོཾ་བཛྲ་ནཻ་རཏྨ། ཨོཾ་ཤྲཱི་བཛྲ་ཧེ་རུ་ཀ་སོགས་ལྷ་སྟ་གོན་གྱི་ལྷ་བསྐྱེད་པའི་སྐབས་སུ་བཤད་པའི་ལྷ་མོ་སོ་སོའི་སྔགས་མགོར་སྦྱར་བའི་ཡི་གེ་བརྒྱ་པ་ལན་བཅོ་ལྔ་བཅོ་ལྔ་བཟླས་་་་་་གཙོ་བོ་ལ་བརྒྱ་རྩ་དང་འཁོར་རྣམས་ལ་ཉེར་གཅིག་རེ་བཟླས་ཀྱང་རུང་། པའི་རྗེས་སུ་ཐལ་མོ་སྦྱར་ལ། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་སུ་གསོལ།
བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་་་་་་མ་ལུས་པ་ཞེས་པ་གསུང་རྒྱུན། སྩལ་དུ་གསོལ། ཞེས་པའི་མཐར། རང་ཉིད་དཀྱིལ་འཁོར་གྱི་གཙོ་བོའི་ཐུགས་ཀ་ནས་བྱེ་བའི་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར། ཅེས་བརྗོད། དེ་ནས་མཆོད་པ་བྱིན་རླབས་ནས་བརྩམས་ཏེ། ཆུ་བཞི། ཉེར་སྤྱོད། གོས་ཟུང་། ནང་མཆོད།
ཡིད་བྱུང་། བསྟོད་པ་རྣམས་སྟ་གོན་གྱི་སྐབས་སུ་བཤད་པ་བཞིན་བྱས་ལ་རང་གི་ལྕེ་ལ་བདུད་རྩི་མྱང་སྟེ། ཨོཾ་ཨཱཿཧཱུྃ། ཞེས་བརྗོད་པའི་སྙིང་ཁའི་ཨྃ། ལྷ་མོ་ཐམས་ཅད་ཀྱི་ངོ་བོ་མཉེས་པར་བསམ་སྟེ། འདི་མ་ཆད་པ་གལ་ཆེའོ། ། དེ་ནས་བསྒྲུབ་གྲོགས་གཅིག་སྔགས་ཕྲེང་སྔགས་བཟླ་ཞིང་དཀྱིལ་འཁོར་བསྲུང་དུ་བཅུག་ལ། རང་ཉིད་གྲོགས་དང་བཅས་པ་བསྒྲུབ་ཁང་གི་ཕྱིའམ། དཀྱིལ་འཁོར་དང་ཡོལ་བའི་བར་དུ་ཆོད་པའི་སར་ཕྱིན་ལ། ཇི་ལྟར་འོས་པའི་སྟེགས་ལ་གཏོར་མ་གཅིག་དང་།
དེའི་གཡས་སུ་ཆུ་བཞི་དང་། གཡོན་དུ་ཉེར་སྤྱོད་ལྔ་མདུན་ནས་རྒྱབ་ཏུ་བསྒྲེངས་ཚར་དུ་བཤམས། མདུན་དུ་ནང་མཆོད་ཀྱང་བཤམ་ལ། གཏོར་མ་ཆབ་ཀྱིས་བྲན་ཏེ། རྡོ་རྗེ་དྲིལ་བུ་དང་བཅས་ཏེ་གཏོར་མ་བྱིན་རླབས་སྒྲུབ་ཐབས་ཀྱི་བདུད་རྩི་བྱིན་རླབས་བཞིན་བྱས་ལ་འདོན་པ་ཅུང་ཟད་བསྒྱུར་རོ། ། གཏོར་མའི་སྟེང་གི་ནམ་མཁར་ཨེ་ཨེ་ཨེ་ལས་ཆོས་ཀྱི་འབྱུང་གནས་གྲུ་གསུམ་གསུམ་བརྩེགས་ཀྱི་ནང་དུ་པཾ་པཾ་པཾ་ལས་པདྨ་འདབ་མ་བརྒྱད་པ་རེ་རེ། སྟེང་གི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨོཾ་དགུ་ཡོངས་སུ་གྱུར་པ་ལས། དབུས་སུ་སྐུ་རྡོ་རྗེ། ཤར་དུ་དབང་ཕྱུག་ཆེན་པོ་སོགས་དང་། བར་གྱི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨཱཿདགུ་ཡོངས་སུ་གྱུར་པ་ལས་དབུས་སུ་གསུང་རྡོ་རྗེ།
ཤར་དུ་སྟོབས་ཀྱི་རྒྱུ། ཞེས་སོགས་ནས། དབང་བསྐུར་བའི་བར་སྟ་གོན་གྱི་གཏོར་བསྔོ་བཞིན་དང་འདྲ་བ་ལས། སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་པར་སྣང་མཛད། ཐུགས་རྡོ་རྗེ་ཕྱོགས་སྐྱོང་བརྒྱད་དང་བཅས་པ་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱིས་དབུ་བརྒྱན། ཅེས་པའི་མཐར། ཨོཾ་ནི་རཱི་ཞེས་སོགས་ཀྱི་ཆུ་བཞི་དང་། ཨོཾ་ཨིནྡ་ཛ་མ། ཞེས་སོགས་ཀྱི་གཏོར་མ་ཕུལ་ལ།
པུཥྤེ་སོགས་ཀྱི་ཕྱི་མཆོད། ནང་མཆོད། དཔལ་ལྡན་བླ་མ་དམ་པ་སོགས་ནས་བར་ཆད་བསྲུང་བ་དང་། དེ་ནས་ཀྱང་བྱང་ཆུབ་མ་ཐོབ་ཀྱི་བར་ཆད་ཐམས་ཅད་བསྲུང་བ་དང་སྟོངས་གྲོགས་མཛོད་ཅིག ཅེས་པའི་བར་སྔོན་འགྲོ་གཏོར་མའི་སྐབས་བཞིན་བརྗོད། དེ་ནས་དྲིལ་བུ་རྒྱུན་ཆགས་སུ་དཀྲོལ་བཞིན་པ་ལ་རྡོ་རྗེའི་གླུ། བཀྲ་ཤིས་ཕུན་སུམ་ཚོགས་པ། སྨོན་ལམ་རིགས་སུ་སྐྱེས་དང་རྣམས་བྱ། དེའི་ཚེ་མཆོད་གཡོག་པས་ཞལ་ཟས་ནས་བརྩམས་ཏེ། འཐོར་འཐུང་གི་བར་གྱི་མཆོད་པ་རྣམས་གཡས་བསྐོར་གྱི་རིམ་པས་གཏོར་སྣོད་དུ་བསྡུས་ལ།
སློབ་དཔོན་གྱིས་མཆོད་ཡོན་གྱི་ཕྱག་རྒྱ་དང་། ཨོཾ་ཧྲཱིཿབི་ཤུདྷཿསརྦ་དྷརྨ་སརྦ་པཱ་པཾ་ནི་ཙ་སྱ་སཾ་ཤོ་དྷ་ཡ་སརྦ་བི་ཀལྤན་ཨ་པ་ན་ཡ་ཧཱུྃ། ཞེས་བརྗོད། དེའི་ཚེ་སློབ་མས་མཆོད་ཡོན་གྱི་ཆུའི་གཏོར་སྣོད་ལ་བསྐོར་ཏེ་ལྷག་མ་གཏོར་མ་འགྲོ་ཕྱོགས་སུ་བསྒྲེངས་ལ། ཨོཾ་བཛྲ་སཏྭ་ས་མ་ཡ། སོགས་གུར་ནས་འབྱུང་བའི་ཡི་གེ་བརྒྱ་པ་དང་། མ་འབྱོར་བ་དང་ཉམས་པ་དང་། ། སོགས་ཀྱི་མཐར། བཛྲ་མུ། ཞེས་དང་ལག་པ་གཡས་ས་ལ་རེག
གཏོར་མགྲོན་རྣམས་བསྒྲུབ་ཁང་གི་ཕྱོགས་མཚམས་རྣམས་སུ་བཞུགས་ནས་དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་བསྲུང་བའི་ལས་མཛོད། ཅེས་བརྗོད་ཅིང་བསམ། བསྒྲུབ་མཆོད་རྗེས་མའི་ཉིན་ཡེ་ཤེས་པ་གཤེགས། དམ་ཚིག་པ་རང་ལ་ཐིམ། ཞེས་བརྗོད། དེ་ནས་ཨོཾ་ཨཱཿཧཱུྃ། ཞེས་པས་རང་དང་མཆོད་གཡོག་གི་གནས་་་་་་བདུད་རྩི་རང་གི་ལྕེ་དང་མཆོད་གཡོག་པའི་མགོ་ལ་བཞག་གོ ། གསུམ་བསྲུང་ལ་གཏོར་མ་རོལ་མོ་དང་བཅས་པས་ཕྱི་རོལ་གྱི་ས་གཙང་སར་དོར། ཕྲེང་སྔགས་བཟླ་ཞིང་རོལ་མོ་དྲག་བརྡུང་དང་བཅས་པས་སློབ་དཔོན་གྱིས་རྟིང་མནན་ལོག་སྟེ་དཀྱིལ་འཁོར་གྱི་ཁང་པའི་ནང་དུ་བསླེབས་པ་དང་རོལ་མོ་རྒྱུན་ཆགས་དང་ཡི་གེ་བརྒྱ་པ་བཟླ་ཞིང་། བཤོང་ན་དཀྱིལ་འཁོར་ལ་བསྐོར་བ་གསུམ་ལ་སོགས་པ་བྱ།
མི་བཤོང་ན་འདོད་སྣམ་གྱི་སྟེང་ནས་བྱས་པར་བསམ་ལ། མཐར་དཀྱིལ་འཁོར་གྱི་ཤར་ཕྱོགས་ནས་རྡོ་རྗེ་ཐལ་མོ་སྦྱར་ཏེ། བདག་་་་་་མ་འབྱོར་བ་དང་གསུངས་པ་གསུང་རྒྱུན་ལ་ཡོད། ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང་། སེམས་བྱིང་བ་དང་རྒོད་པའི་དབང་དུ་གྱུར་པ་དང་། ཆོ་ག་ལྷག་ཆད་དུ་གྱུར་པ་དང་། མཆོད་པའི་ཡོ་བྱད་མ་འབྱོར་བ་དང་། ཉམས་པ་ལ་སོགས་པ་དཀྱིལ་འཁོར་ཆེན་པོ་བསྒྲུབ་པ་ལ་སྐྱོན་དུ་གྱུར་པ་གང་ལགས་པ་དེ་དག་ཐམས་ཅད་བཟོད་པར་མཛད་དེ་ལྷག་ཆད་ཁ་སྐོང་པར་མཛད་དུ་གསོལ། ཞེས་བརྗོད་ཅིང་རྡོ་རྗེ་དྲིལ་བུ་འཛིན་བཞིན་པས་ཕྱག་བྱས་ལ་གྲལ་ལ་འདུག་གོ ། འཇུག་ཅིང་དབང་བླངས་པ་ལ།
ཐོག་མར་་་་་་སྐབས་འདིར་ལས་ཀྱི་རྡོ་རྗེས་རྣམ་རྒྱལ་དང་ལས་བུམ་གྱི་ཆུ་ཅུང་ཟད་བསྲེས་ལ་དཔོན་སློབ་རྣམས་ལ་དུང་ཆོས་སུ་ཕུལ་ལ། རྣམ་རྒྱལ་སློབ་དཔོན་གྱི་གཡས་དང་ལས་བུམ་གཡོན་དུ་བཞག་པ་ནི་ཕྱག་སྟབས་བདེ་བའི་ཆེད་དུ་ཡིན་ལ། བུམ་པ་བསྒྲུབ་པའི་སྐབས་སུ་རྣམ་རྒྱལ་སློབ་དཔོན་གྱི་གཡོན། ལས་ཀྱི་རྡོ་རྗེ་སློབ་དཔོན་ལ་ཁ་ཕྱོགས་པའི་གཡས་དང་། ལས་བུམ་སློབ་དཔོན་གྱི་གཡས། ལས་ཀྱི་རྡོ་རྗེ་སློབ་དཔོན་ལ་ཁ་ཕྱོགས་པའི་གཡོན་ཕྱོགས་སུ་བཤོམས་པ་ནི་བདུད་རྩི་འཁྱིལ་པ་སོགས་གཙོ་བོའི་གཡོན་དུ་འོང་བའི་དབང་འདི་ཡིན་ནོ། ། ཞེས་སེམས་དཔའ་ཆེན་པོའི་གསུང་རྒྱུན་ཟིན་བྲིས་བྱས་པའི་སྔོན་གྱི་དཀྱིལ་ཆོག་འགའ་ཞིག་ཏུ་འབྱུང་བ་ལགས། བདག་ཉིད་འཇུག་པ་ནི། ཇི་ལྟར་བལྟམས་པ་ཙམ་གྱི་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། །
ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བགྱི་འོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་བརྗོད་ཅིང་ལས་བུམ་གྱི་ཆུས་ཁ་བཤལ་མདུན་བསྐྱེད་ཀྱི་གཙོ་བོ་དེ་རང་གི་རྩ་བའི་བླ་མར་མོས་ཏེ། བླ་མས་མཛད་དགོས་པ་རྣམས་དཀྱིལ་འཁོར་གྱི་གཙོ་བོ་དང་། དབང་རྫས་འགྲེམས་པ་རྣམས་དེའི་ཐུགས་ཁ་ནས་བྱེ་བའི་ཧེ་རུ་ཀ་ཞིག་གིས་མཛད་པར་བསམ་ཞིང་དངོས་སུ་ཐམས་ཅད་རང་ཉིད་ཀྱིས་བྱས་ལ་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་བདུན་མ་ཕུལ་ལ། བདག་མེད་མ་ཡི་མགྲིན་འཁྱུད་པའི། ། དགའ་ཆེན་ཁྱོད་བདག སོགས་ཡབ་ཀྱི་སྐབས་བཞིན་གསུམ་བརྗོད། སྡོམ་པ་བསྒྲགས་པ་ནི།
སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་ལ་སྐྱབས་སུ་སོང་། ། འདི་ནི་སངས་རྒྱས་རིགས་དག་པའི། ། སྡོམ་པ་བརྟན་པོར་གྱུར་པ་འོ། ། རྡོ་རྗེ་དྲིལ་བུའི་ཕྱག་རྒྱ་ཡང་། ། བློ་ཆེན་ཁྱོད་ཀྱིས་གཟུང་བྱ་སྟེ། ། བྱང་ཆུབ་སེམས་གང་དེ་རྡོ་རྗེ། ། ཤེས་རབ་དྲིལ་བུ་ཞེས་སུ་བཤད། ། སློབ་དཔོན་ཁྱོད་ཀྱིས་གཟུང་བར་བྱ། ། བླ་མ་སངས་རྒྱས་ཀུན་དང་མཉམ། །
འདི་ནི་རྡོ་རྗེའི་རིགས་དག་པའི། ། དམ་ཚིག་སྡོམ་པ་ཡིན་པར་གསུངས། ། རིན་ཆེན་རིགས་མཆོག་ཆེན་པོ་ལ། ། ཉིན་དང་མཚན་མོ་ལན་གསུམ་དུ། ། ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་གཟུང་བར་བྱ། ། འདི་ནི་པདྨའི་རིགས་དག་པའི། ། དམ་ཚིག་སྡོམ་པ་ཡིན་པར་གསུངས། །
ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པ་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བྱོས། ། དེ་ལས་གཞན་ཡང་བཅུ་བཞི་ནི། ། ཕས་ཕམ་པར་ནི་རབ་ཏུ་བཤད། ། སྤངས་ཤིང་འདོར་བར་མི་བྱ་སྟེ། ། རྩ་བའི་ལྟུང་བ་ཞེས་བཤད་དོ། ། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་ནི་བཟླ་བར་བྱ། །
གལ་ཏེ་ཉམས་གྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། ཁྱོད་ཀྱིས་སྲོག་ཆགས་གསད་མི་བྱ། ། མ་བྱིན་པར་ཡང་མི་བླང་ངོ་། ། འདོད་ལ་ལོག་པར་མི་སྤྱད་ཅིང་། ། བརྫུན་དུ་སྨྲ་བར་མི་བྱ་འོ། ། ཕུང་ཁྲོལ་ཀུན་གྱི་རྩ་བ་ཡི། ། ཆང་ནི་རྣམ་པར་སྤང་བར་བྱ། ། སེམས་ཅན་དོན་ཕྱིར་མ་གཏོགས་པ། ། བྱ་བ་མ་ཡིན་ཐམས་ཅད་སྤོངས། །
དམ་པ་ཉེ་བར་བསྟེན་བྱ་ཞིང་། ། རྣལ་འབྱོར་པ་ཀུན་བསྙེན་བཀུར་བྱ། ། ལུས་ཀྱི་ལས་ནི་རྣམ་གསུམ་དང་། ། ངག་གི་རྣམ་པ་བཞི་དག་དང་། ། ཡིད་ཀྱི་རྣམ་པ་གསུམ་དག་ནི། ། ཅི་ནུས་པར་ནི་རྗེས་སུ་སྐྱོངས། ། ཐེག་པ་དམན་ལ་འདོད་མི་བྱ། ། སེམས་ཅན་དོན་ལ་རྒྱབ་ཕྱོགས་མིན། ། འཁོར་བ་དག་ཀྱང་ཡོངས་མི་སྤོང་། ། རྟག་ཏུ་མྱ་ངན་འདས་མི་ཆགས། །
ལྷ་དང་ལྷ་མིན་གསང་བ་པ། ། ཁྱོད་ཀྱིས་བརྙས་པར་མི་བྱ་ཞིང་། ། ཕྱག་རྒྱ་བཞོན་པ་མཚོན་ཆ་དང་། ། མཚན་མ་འགོམས་པར་མི་བྱ་འོ། ། འདི་དག་དམ་ཚིག་ཡིན་པར་བཤད། ། ཁྱོད་ཀྱིས་རྟག་ཏུ་བསྲུང་བར་བྱ། ། རྗེས་མཐུན་སྡོམ་པ་རྒྱ་ཆེར་ནི། ། གསང་བའི་རྒྱུད་ལ་རབ་ཏུ་བཤད། ། ཅེས་ལན་གཅིག་བསྒྲགས། འདི་བདག་འཇུག་གི་ཚེ་མ་བྱས་ཀྱང་རུང་ངོ་། །
དེ་ནས། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་བཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །
སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོངས་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ཅེས་པས་རྒྱུན་བཤགས་ལན་གསུམ་དང་། སྲས་བཅས་སངས་རྒྱས་ཐམས་ཅད་དང་། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་འདི་ཞེས་བགྱི་བ་ཡིས། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། །
ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་བསྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། །
སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། །
བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པ་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། །
སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་གཟུང་། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་དབྱུང་བ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་དགོད། ། ཅེས་རིགས་ལྔའི་སྡོམ་གཟུང་ལན་གསུམ་བྱས་ལ། ཨཱཿཁཾ་ཝི་ར་ཧཱུྃ། ཞེས་པས་མིག་རས་འཆིང་ཚུལ་བྱ། སྔགས་དེ་ཉིད་ཀྱི་མེ་ཏོག་གི་ཕྲེང་བ་བླངས།
གཙོ་བོའི་ཐུགས་ཁ་ནས་ཁྲོ་བོ་བདུད་རྩི་འཁྱིལ་པའི་ཚོགས་དཔག་ཏུ་མེད་པ་སྤྲོས་ཏེ། བདག་ཉིད་དབང་ལེན་པ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད་པར་བསམ་ལ། ཨ་མྲྀ་ཏ་བཟླ་ཞིང་ལས་བུམ་གྱི་ཆུས་གཏོར་ཏེ་ཕྱིའི་བགེགས་བསྐྲད། ཨོཾ་ཨཱཿཧཱུྃ། བརྗོད་ཅིང་བདུད་རྩི་ལྕེ་ལ་བཞག་པས་ནང་གི་བར་ཆད་བསྲུང་ལ། བུ་ཁྱོད་སུ་ཡིན་ཅི་ལ་དགའ། ཞེས་དང་། སྐལ་བཟང་བདག་བདེ་བ་ཆེན་པོ་ལའོ། ། ཞེས་པས་དྲིས་ལན་དང་པོ་དང་། དེ་ཡིས་བུ་ལ་ཅི་ཞིག་བྱ།
ཞེས་དང་། སངས་རྒྱས་མཆོག་གི་དམ་ཚིག་གོ ། ཞེས་པས་དྲིས་ལན་གཉིས་པ་བྱས་པར་བསམ་ལ། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་དཀར་པོ་འོད་ཟེར་འཕྲོ་བ་དང་བཅས་པར་གྱུར། ཨོཾ་སརྦ་ཡོ་ག་ཙིཏྟ་ཨུད་པཱ་ད་ཡ་མི། ཞེས་དང་། སྙིང་གར་རྡོ་རྗེ་བཞག་ལ། སུ་ར་ཏི་ས་མ་ཡ་སཏྭཾ་ཧོཿ སིདྷྱ་བཛྲ་ཡ་ཐཱ་སུ་ཁཾ། ཞེས་བརྗོད།
གསང་བར་གདམས་པ་ནི། རྡོ་རྗེ་སྤྱི་བོར་བཞག་སྟེ། དེང་ཁྱོད་དེ་བཞིན་གཤེགས་པ་ཐམས་ཅད་དང་དཔའ་བོ་དང་རྣལ་འབྱོར་མ་ཐམས་ཅད་ཀྱི་རིགས་སུ་རབ་ཏུ་ཞུགས་ཀྱིས། དེ་བཞིན་གཤེགས་པ་ཐམས་ཅད་ཀྱི་གསང་ཆེན་དམ་པ་འདི་དེ་བཞིན་གཤེགས་པ་ཐམས་ཅད་ཀྱི་དཀྱིལ་འཁོར་དུ་མ་ཞུགས་པ་རྣམས་ཀྱི་མདུན་དུ་སྨྲ་བར་མི་བྱ་སྟེ། མ་དད་པ་རྣམས་ལའང་མ་ཡིན་ནོ། ། ཞེས་བརྗོད། ཧཱུྃ་ཛཿཧཱུྃ། ཞེས་པས་གཙོ་བོའི་དྲུང་དུ་ཁྲིད་པར་བསམ་ལ་དཀྱིལ་འཁོར་ལ་མགོ་དུད་པ་ཙམ་བྱ། ཕན་ཡོན་གྱི་སྒོ་ནས་དམ་ལ་བཞག་པ་ནི། རྡོ་རྗེ་སྤྱི་བོ་དང་།
ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། དེ་ལྟ་བུའི་རྡོ་རྗེའི་ཡེ་ཤེས་བསྐྱེད་པར་བྱ་ཡིས། ཁྱོད་ཀྱིས་དཀྱིལ་འཁོར་ཆེན་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་འགྱུར་ཏ་རེ། ཞེས་བརྗོད། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། རྡོ་རྗེ་སྙིང་ཁ་དང་། བདག་མེད་མ་དཔལ་དེང་ཁྱོད་ཀྱིས། ། སྙིང་ལ་ཡང་དག་ཞུགས་པར་གྱུར། །
གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་བྲལ་ཏེ་གཤེགས། ། ཞེས་དང་། སླར་ཡང་སྤྱི་བོར་རྡོ་རྗེ་བཞག་སྟེ། འདི་ནི་ཁྱོད་ཀྱི་དམ་ཚིག་གི་རྡོ་རྗེ་སྟེ། གལ་ཏེ་ཚུལ་འདི་སུ་ཡང་རུང་བ་ལ་སྨྲས་ན་འདིས་ཁྱོད་ཀྱི་མགོ་འགེམ་པར་འགྱུར་རོ། ། ཞེས་བརྗོད། གཉིས་ཀའི་སྒོ་ནས་དམ་ལ་བཞག་པ་ནི། རྣམ་རྒྱལ་གྱི་ཆུ་དང་བདུད་རྩི་དུང་ཆོས་སུ་བླུག་པའམ། བདག་འཇུག་གི་སྐབས་འདིར་ནང་མཆོད་ནས་མྱང་ལ།
འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུང་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཨོཾ་པཉྩ་ཨ་མྲྀ་ཏ་ཨུ་ད་ཀ་ཋ་ཋ་ཋ། ཞེས་བརྗོད། བླ་མའི་བཀའ་གཉན་པའི་སྒོ་ནས་དམ་ལ་བཞག་པ་ནི། རྡོ་རྗེ་སྤྱི་བོ་དང་། དེང་ཕྱིན་ཆད་བུ་ཁྱོད་ཀྱི་དཔལ་རྡོ་རྗེ་བདག་མེད་མ་ང་ཡིན་གྱིས། ངས་འདི་བྱོས་ཤིག་ཅེས་བྱ་བ་དེ་ཁྱོད་ཀྱི་བྱ་དགོས་སོ། །
ང་ལ་ཡང་བརྙས་པར་མ་བྱེད་ཅིག བྱས་ན་ཡ་ང་བ་མ་སྤངས་པར་འཆི་བའི་དུས་བྱས་ནས་སེམས་ཅན་དམྱལ་བ་པ་ཆེན་པོར་ལྟུང་བར་འགྱུར་ཏ་རེ། ཞེས་པས་དམ་ལ་བཞག མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་དད་མེད་པ་ལ་དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་དབུལ་བར་བགྱིའོ། ། ཞེས་སོགས་བརྗོད། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག རྗེ་བཙུན་རྡོ་རྗེ་བདག་མེད་མ་བདག་ལ་དབབ་པར་མཛད་དུ་གསོལ། ཞེས་ལན་གསུམ་བརྗོད། རང་ཉིད་རྡོ་རྗེ་བདག་མེད་མའི་རང་བཞིན་ཧེ་རུ་ཀར་གསལ་བའི་རྐང་པའི་་་་་་གཉིས་ཀྱི་ཞེས་པ་གསུང་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་གདུངས་པ་ལྟ་བུ་ཆང་ཟུང་ཐུར་དུ་བསྟན་ཅིང་། མཆོག་མ་གཉིས་གྱེན་དུ་བསྟན་པ་ལ་གཡོ་བའི་བ་དན་གྱིས་མཚན་པ།
དེའི་སྟེང་དུ་རྐང་པ་གཉིས་བགྲད་ནས་གནས་པའི་རྐང་མཐིལ་གཉིས་སུ་་་་་་རྐང་མཐིལ་གཉིས་སུ་ཞེས་པ་གསུང་རྒྱུན་ཡིན། ཡི་གེ་ཛྷཻཾ་ལྗང་ཁུ་དྲག་ཅིང་བཟོད་པར་དཀའ་བ་རེ་རེ། སུམ་མདོར་རྃ་ལས་བྱུང་བའི་མེའི་དཀྱིལ་འཁོར་གྲུ་གསུམ་དམར་པོ་རྃ་དང་མེ་འབར་བས་མཚན་པ། སྙིང་ཁར་ལཾ་ལས་བྱུང་བའི་སའི་དཀྱིལ་འཁོར་གྲུ་བཞི་སེར་པོ་་་་་་ཟུར་བཞི་རྡོ་རྗེ་ཕྱེད་པ་དང་ལྟེ་བ་ལ་ལམ་གྱིས་མཚན་པ། ཞེས་པ་གསུང་རྒྱུན། རྡོ་རྗེ་རྩེ་གསུམ་པ་དང་ལྟེ་བ་ལ་ཧཱུྃ་གིས་མཚན་པ། མགྲིན་པར་བཾ་ལས་བྱུང་བའི་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་ལ་ཨཱཿཡིས་མཚན་མ། སྤྱི་བོར་ཡཾ་ལས་བྱུང་བའི་རླུང་གི་དཀྱིལ་འཁོར་དུ་བ་འཁྲིག་པ་ལྟ་བུ་ལ་ཧཿཡིས་མཚན་པ། གཙོ་བོའི་་་་་་མདུན་བསྐྱེད་ཀྱི་ཞེས་པ་གསུང་རྒྱུན། ཐུགས་ཀ་ནས་འོད་ཟེར་འཕྲོས་པས་རྐང་འོག་གི་རླུང་ལ་ཕོག་པས་རྐང་མཐིལ་གྱི་ཛྷཻཾ་མེ་འབར།
ལོང་བུ་གཉིས་ཀྱི་རྩ་ནང་ནས་ཞུགས། བརླའི་རྩ་བོ་ཆེ་ན་ཡར་དམར་ཁྱུག་ཁྱུག་སོང་། སུམ་མདོར་གཞི་གནས་ཀྱི་མེ་དང་ཁྲུག་ཆིལ་ཏེ་འདྲེས་པས་དྲག་ཏུ་འབར་བས་སྙིང་ཁའི་ས་བསྲོས། དེས་མགྲིན་པའི་ཆུ་སྐོལ་བའི་རླངས་པ་གྱེན་དུ་སོང་བས་སྤྱི་བོའི་རླུང་གཡོས་ཐུར་དུ་བུས་པས་མགྲིན་པའི་ཆུའི་ཟེགས་མ་སྙིང་ཁའི་ས་ལ་བབས་པས་བདེ་བ་དང་། ལྟེ་བའི་མེ་འབར་བའི་དྲོད་སྐྱེས་ཏེ་སྙིང་གར་བདེ་དྲོད་འཛོམ་པ་ལ་བརྟེན་ནས་ལྷན་གཅིག་སྐྱེས་པའི་ཡེ་ཤེས་མངོན་དུ་བྱས། སླར་ཡང་མདུན་བསྐྱེད་ཀྱི་ཐུགས་ཁ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་ལྷ་མོ་བཅོ་ལྔའི་དཀྱིལ་འཁོར་གྱི་ལྷ་ཚོགས་ཀྱི་རྣམ་པ་བསམ་གྱིས་མི་ཁྱབ་པ་སྤྱན་དྲངས་རྐང་འོག་གི་རླུང་གིས་ཡར་བཏེག སྤྱི་བོའི་རླུང་གིས་ཐུར་ལ་མནན་ཏེ་ལུས་བར་སྣང་དུ་འདར་ཡེད་ཡེད་གནས་པའི་ཚེ། སྤྱི་བོ་དང་བ་སྤུའི་བུ་ག་ནས་དཀྱིལ་འཁོར་གྱི་ལྷ་ཚོགས་ཁ་བ་བབས་པ་བཞིན་སིབ་སིབ་ཐིམ་པར་གྱུར། ཅེས་གཙོ་བོས་མཛད་པར་བསམ་ཞིང་། རྡོ་རྗེ་གསོར་དྲིལ་བུ་དྲག་ཏུ་དཀྲོལ་ཞིང་རོལ་མོ་དྲག་ཏུ་བྱས་ལ།
ཧཱུྃ་ཨཱཿཧ། ཛྷཻཾ། ཞེས་དང་། ཨ་བེ་ཤ་ཡ་ཨ་བེ་ཤ་ཡ། སྟམྦྷ་ཡ་སྟམྦྷ་ཡ། ར་ར། ར་ར། ཙཱ་ལ་ཡ། ཙཱ་ལ་ཡ། ཧཱུྃ་ཨཱཿཧ།
ཛྷཻཾ་ཞེས་མང་དུ་བརྗོད། བདག་འཇུག་གི་ཚེ་རྫས་ཀྱི་དུད་པ་མི་མཛད། བརྟན་པའི་ཕྱིར་རང་གི་སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ། ཏིཥྛ་བཛྲ། ཞེས་བརྗོད། དྲིལ་བུ་བཅད་བཏུབ་ཏུ་དཀྲོལ་ལ། དེ་བཞིན་གཤེགས་པ་ཀུན་གྱི་གནས། ། བདག་མེད་མ་དཔལ་གྲོང་ཁྱེར་མཆོག སྙིང་པོའི་དཀྱིལ་འཁོར་འདི་རུ་ནི། ། བདག་གིས་སློབ་མ་གཞུག་པར་བགྱི། །
ལྷ་ཡི་རིགས་ཀྱི་རིམ་པ་དང་། ། བསོད་ནམས་རིམ་པའང་དེ་བཞིན་ཤོག ། རིགས་ནི་གང་གི་སྣོད་དུ་འགྱུར། ། འདི་ལ་བསོད་ནམས་ཅི་ཡོད་པ། ། དཀྱིལ་འཁོར་འདི་ནི་དེ་བཞིན་ཤོག ། ཅེས་ལན་གསུམ་བརྗོད། ནམ་མཁའི་ཁ་དོག་བརྟག་པ་ལ། དཀར་སེར་དམར་ནག་ལྗང་ཁུའམ་སྣ་ཚོགས་རྣམས་མཐོང་ན་ཞི་རྒྱས་དབང་དྲག་སྣ་ཚོགས་རྣམས་འགྲུབ་བོ་སྙམ་དུ་དྲན་པར་བྱས་ལ་དྲིལ་བུ་རྒྱུན་ཆགས་སུ་དཀྲོལ་ཞིང་། ཞེ་སྡང་རྡོ་རྗེ་ཕྱག་འཚལ་བསྟོད། ། ཅེས་སོགས་བདག་བསྐྱེད་བཞིན་བསྟོད་དེ།
གཙོ་བོའི་དབུ་ལ་མེ་ཏོག་ཕུལ་བར་བསམ་ལ། ཨོཾ་པྲ་ཏྟིཙྪ་བཛྲ་ཧོཿ ཞེས་བརྗོད་ཅིང་དབུལ། ཧེ་རུ་ཀ་དེས། ཨོཾ་པྲ་ཏྟི་གྲྀཧྞ་སཏྭཾ་ཨི་མཾ་སཏྭ་མཧཱ་བ་ལ་ཞེས་མེ་ཏོག་ཕོག་པའི་ལྷ་ལ་ཞུས་པས། ལྷ་དེས་མེ་ཏོག་དེ་རང་གི་སྤྱི་བོར་བཞག་པར་བསམ་སྟེ། ཨོཾ་བདག་མེད་མ་དཔལ་དེང་ཁྱོད་ཀྱིས། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་འགྱུར་བ། ། རྡོ་རྗེའི་མིག་ནི་བླ་ན་མེད། །
ནྃ་ནཻ་རཏྨ་པ་ཤྱ། ཞེས་པས་མིག་རས་དཀྲོལ་བར་བསམ་ལ། ཐར་པ་ཆེན་པོའི་གྲོང་ཁྱེར་མཆོག ། ལྟོས་ཤིག་ལྟོས་ཤིག་སེམས་དཔའ་ཆེ། ། མེ་ཏོག་གང་དུ་ལྷུངས་གྱུར་པ། ། དེ་ནི་ཁྱོད་ཀྱི་བདག་མེད་མ། ། དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་སྐྱེད། ། ཁྱོད་ཀྱང་སངས་རྒྱས་རིགས་སུ་སྐྱེས། ། སྔགས་དང་ཕྱག་རྒྱས་བྱིན་གྱིས་རླབས། །
ཁྱོད་ནི་རྣལ་འབྱོར་མ་རིགས་སྐྱེས། ། དམ་ཚིག་ཐམས་ཅད་བསྐྱང་བ་དང་། ། སྔགས་རྣམས་ལ་ཡང་བརྩོན་པར་གྱིས། ། ཞེས་དང་། ལྷ་ངོ་སྤྲད་པ་སྟེ་དཀྱིལ་འཁོར་བསྟན་པ་ཡེ་ཤེས་ཀྱི་སྣང་བ་ལས་གྲུབ་པའི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་མཐོང་བར་མོས་ལ། བླ་མའི་ཞབས་ལ་ཕྱག་བྱས་པར་མོས་ཏེ། ཨོཾ་རྡོ་རྗེའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་བཞུགས་གསོལ། ། ཨོཾ། རྣལ་འབྱོར་དཀྱིལ་འཁོར་ཆེན་པོ་ཡི། །
དཀྱིལ་འཁོར་དེ་རིང་བདག་གིས་མཐོང་། ། ཨོཾ། གསང་བའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་དབང་བསྐུར། ། ས་མ་ཡ་ཧོཿཧོཿཧོཿ ཞེས་བརྗོད། མཎྜལ་གླིང་བཞི་རི་རབ་ཅེས་སོགས་ནས། རྡོ་རྗེ་སློབ་མའི་དབང་ཞུ་བའི་ཡོན་དུ་དབུལ་བར་བགྱིའོ། ། ཞེས་སོགས་དང་། བྱང་ཆུབ་རྡོ་རྗེ་སོགས་ལན་གསུམ་གྱིས་གསོལ་བ་གདབ།
དཀྱིལ་འཁོར་གྱི་ཤར་ཕྱོགས་སུ་དབང་སྟེགས་ཀྱི་དཀྱིལ་འཁོར་གྲུ་བཞི་པ། སྒོ་བཞི་པ། རྟ་བབས་བཞིས་མཛེས་པ། མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་སེང་གེས་བཏེག་པའི་རིན་པོ་ཆེའི་ཁྲི་པདྨ་ཉི་མ་རོའི་གདན་གྱི་སྟེང་དུ་རང་ཉིད་རྗེ་བཙུན་རྡོ་རྗེ་བདག་མེད་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་མའི་སྐུ་ཅན་དུ་གྱུར་པའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན། གཡས་སུ་རྒྱལ་མཚན། གཡོན་དུ་བ་དན། མཐའ་སྐོར་དུ་མཆོད་པ་སྣ་ཚོགས་ཀྱིས་བསྐོར་བ་དང་བཅས་པར་གྱུར། ཨོཾ་ནཱི་རི་སོགས་ཆུ་བཞིས་སྦྱངས་ལ། བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྡིག་པའི་ས་བོན་ཀཾ་ཡིག་གི་རྣམ་པས་སྣ་སྒོར་ཐོན་ནས་མདུན་གྱི་ཏིལ་ལ་ཐིམ་པར་གྱུར་པ། ཧེ་རུ་ཀས་གཡས་སུ་མེས་བསྲེག་ཤིང་།
གཡོན་དུ་ཆུར་དོར་བར་བསམ་ལ། ཨོཾ་སརྦ་པཱ་པཾ་ད་ཧ་ན་བཛྲ་ཡ་བཛྲ་སཏྭ་སྱ། སརྦ་པཱ་པཾ་ད་ཧ་ན་སྭཱཧཱ། ཞེས་བརྗོད་ཅིང་གཡས་པས་གཡས་དང་། གཡོན་པས་གཡོན་དང་། གཉིས་ཀ་གཡས་སུ་བསྐོར་བ་མེ་དང་ཆུར་དོར་བར་བསམ། དེ་བཞིན་དུ། ཨོཾ་ཧཱུྃ་ཌ་ཌི་ཏ་ཕཊ྄། ཅེས་བརྗོད་པས་བསྐོར་ཞིང་དོར་ཏེ་གཉིས་ཀའང་ལན་གསུམ་གསུམ་བྱས་ནས་མེ་ཆུར་དོར་བར་བསམ་སྟེ། བདག་གི་བྱུར་དང་སྐལ་བ་ངན་པ་དང་བཀྲ་མི་ཤིས་པ་ཐམས་ཅད་ཉེ་བར་ཞི་བར་གྱུར་ཅིག
ཅེས་བརྗོད་དཀྱིལ་འཁོར་པ་རྣམས་ཀྱིས་བདག་ལ་བཀྲ་ཤིས་མཛད་པར་བསམ་ལ། དྲིལ་བུ་སིལ་ཞིང་མེ་ཏོག་་་་་་འདི་ཕྱག་ལེན་ལ་མི་མཛད། གཏོར། མཆོད་གཡོག་པས་རྣམ་རྒྱལ་བུམ་པ་བཏེག་སྟེ། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པདྨ་རྒྱས་པ་འདབ་འདྲའི་སྤྱན་མངའ་བ། ། དེ་ནི་འཇིག་རྟེན་དགེ་བའི་བཀྲ་ཤིས་དང་པོ་ཡིན། ། དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། །
ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། དེ་ནི་འཇིག་རྟེན་དགེ་བའི་བཀྲ་ཤིས་གཉིས་པ་ཡིན། ། དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག ། མི་དང་ལྷ་དང་ལྷ་མ་ཡིན་གྱི་མཆོད་པའི་གནས། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། དེ་ནི་འཇིག་རྟེན་དགེ་བའི་བཀྲ་ཤིས་གསུམ་པ་ཡིན། ། བདག་ཅག་་་་་་དཔོན་སློབ་ཅེས་གསུངས། འཁོར་དང་བཅས་པ་རྣམས་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་ནས་ཤིན་ཏུ་བཀྲ་ཤིས་པར་གྱུར་ཅིག ཅེས་བརྗོད། དབང་དངོས་ལ་གཉིས་ལས།
རྡོ་རྗེ་སློབ་མའི་དབང་ནི། ཨོཾ་སྭ་བྷཱ་ཝ་སོགས་དང་། བདག་གི་རྣམ་པར་ཤེས་པའི་ཕུང་པོ་དང་། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་གཡས་རྡོ་རྗེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་མཱ་མ་ཀི་སྔོན་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ།
ཞེས་པ་ནས། ཐུགས་ཁར་ཐུགས་རྡོ་རྗེ། ཐུགས་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མི་བསྐྱོད་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བྃ་ཧོཿལན་གཉིས། སྤྲོ་ན་སོ་སོའི་སྔགས་རྒྱས་བསྟིམ། སླར་ཡང་ཐུགས་ཁའི་ས་བོན་ལས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ་ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་རྡོ་རྗེ་བསྡུ་བའི་སྔགས་རྒྱས་སྤྱན་དྲངས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་གསོལ་བ་བཏབ་པས། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དབང་རྫས་་་་་་དབང་རྫས་ལ་དབང་བསྐུར་ཞེས་པ་གསུང་རྒྱུན། ཀྱི་ལྷའི་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། དབང་རྫས་ཀྱི་མི་བསྐྱོད་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། བཅོམ་ལྡན་དེ་བཞིན་གཤེགས་པ་ཀུན། །
བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་བདག་ཉིད་ཅན་རྣམས་ཀྱི། ། ཁྱོད་ཀྱིས་བདག་ལ་དབང་བསྐུར་སྩོལ། ། ཅེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར།
རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་དང་བཅས་ཏེ་དབང་བསྐུར་བས་དབང་གི་ཆུ་རྒྱུན་དེས་སྨིན་མཚམས་ཡན་ཆད་གང་། བུམ་པའི་དབང་ཐོབ། མགྲིན་པ་ཡན་ཆད་གང་། གསང་བའི་དབང་ཐོབ། སྙིང་ཁ་ཡན་ཆད་གང་། ཤེས་རབ་ཡེ་ཤེས་ཀྱི་དབང་ཐོབ། ལུས་ཐམས་ཅད་གང་།
མཆོག་ཏུ་བདེ་བ་ཆེན་པོ་བཞི་པའི་དབང་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱཾ་ཨཱཿཧཱུྃ། དེ་ལྟར་ན་མི་བསྐྱོད་པའི་སྒོ་ནས་ཆུའི་དབང་བསྐུར་བ་ཐོབ། ཞེ་སྡང་དག
རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་སོགས་དང་། བདག་གི་ཚོར་བའི་ཕུང་པོ་དང་། དབང་རྫས་དབུ་རྒྱན་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ། ཨྃ་ལས་རིན་པོ་ཆེའི་ཨྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས།
གཡས་རིན་པོ་ཆེ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ་ནས་ཐུགས་ཀར་ཐུགས་རྡོ་རྗེ་མ། ཐུགས་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རིན་ཆེན་འབྱུང་ལྡན་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧཱུྃ། ལན་གཉིས་སམ། སྤྲོ་ན་སོ་སོའི་སྔགས་རྒྱས་བསྟིམ། དེ་བཞིན་གཤེགས་པ་ཐམས་ཅད་ཀྱིས། ། སོགས་གསོལ་བ་བཏབ།
ཨོཾ་བཛྲི་བྷཱ་ཝ་ཨ་བྷི་ཉྩ་ཧཱུྃ། ཞེས་གསུངས་ཤིང་དབང་རྫས་ལ་དབང་བསྐུར་སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། དབང་རྫས་ཀྱི་རིན་ཆེན་འབྱུང་ལྡན་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། སངས་རྒྱས་རྣམས་ནི་སོགས་ཚིག་གསུམ་གོང་བཞིན་ལ། རིན་ཆེན་དབང་བསྐུར་ཆེན་པོ་སྦྱིན། ། ཨོཾ་རཏྣ་མུ་ཀུ་ཊ་ཨ་བྷི་ཥིཉྩ་མི། བཛྲ་ར་ག་ཏ།
བཛྲ་ཤ་ལི་ཧོཿཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། ཨོཾ་བཛྲ་པུཥྤེ་ནས། ཨོཾ་བཛྲ་ནཻ་ཝི་དྱཾ་ཨཱཿཧཱུྃ་གི་བར་འདྲ། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པན་གྱི་དབང་ཐོབ། ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར།
མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་སོགས་ནས། བདག་གི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཛྃ་ལས་པདྨ་ཛྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས། གཡས་པདྨ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ།
སོགས་ནས། ཐུགས་ཀར་ཐུགས་རྡོ་རྗེ་མ། ཐུགས་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འོད་དཔག་མེད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ལན་གཉིས་སམ་སྤྲོ་ན་སོ་སོའི་སྔགས་རྒྱས་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དབང་རྫས་ལ་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན། དབང་རྫས་ཀྱི་འོད་དཔག་མེད་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། དེ་བཞིན་གཤེགས་པ་སོགས་དང་། སངས་རྒྱས་ཀུན་གྱི་རྡོ་རྗེའི་དབང་། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེ་འདི་ནི་ཁྱོད་ཀྱིས་ལོངས། ། ཨོཾ་མཧཱ་བཛྲ་ཧཱུྃ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ།
ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན། ཨོཾ་བཛྲ་པུཥྤེ་སོགས་འདྲ། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། །
ཨོཾ་སྭ་བྷཱ་ཝ་སོགས་དང་། བདག་གི་འདུ་བྱེད་ཀྱི་ཕུང་པོ་དང་དབང་རྫས་དྲིལ་བུ་མི་དམིགས་ཏེ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཁྃ་ལས་རལ་གྲི་ཁྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། གཉིས་ཀའང་དོན་ཡོད་གྲུབ་པ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་གཡས་རལ་གྲི་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་ལྗང་ཁུ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། སོགས་དང་། ཐུགས་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་དོན་ཡོད་གྲུབ་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ
ཛཿཧཱུྃ་བཾ་ཧོཿ ལན་གཉིས་སམ་སྤྲོ་ན་སོ་སོའི་སྔགས་རྒྱས་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། ཨོཾ་བཛྲི་བྷཱ་ཝ་ཨ་བྷི་ཥིཉྩི་ཧཱུྃ། ཞེས་གསུངས་ཤིང་དབང་རྫས་ལ་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་དོན་ཡོད་གྲུབ་པས་དབུར་བརྒྱན། དབང་རྫས་ཀྱི་དོན་ཡོད་གྲུབ་པ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དྲིལ་བུར་གྱུར།
དེ་བཞིན་གཤེགས་པ་སོགས་དང་། ཨོཾ་བཛྲ་ཨ་དྷི་པ་ཏི་སཏྭཾ། ཨ་བྷི་ཥིཉྩ་མི། ཏིཥྛ་བཛྲ་ས་མ་ཡ་སཏྭྃ། ཨོཾ་བཛྲི་བྷཱ་ཝ་སོགས་དང་། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་དོན་ཡོད་གྲུབ་པས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ་ནས།
ཨོཾ་བཛྲ་ནཻ་ཝི་དྱཾ་ཨཱཿཧཱུྃ། གི་བར་བརྗོད། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་བསྒྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ཨོཾ་སྭ་བྷཱ་ཝ་སོགས་དང་། བདག་གི་གཟུགས་ཀྱི་ཕུང་པོ་མི་དམིགས་ཏེ། སྟོང་པའི་ངང་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲུྃ་ལས་འཁོར་ལོ་བྷྲུྃ་གྱིས་མཚན་པ།
དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས། གཡས་འཁོར་ལོ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། སོགས་ནས། ཐུགས་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྣམ་པར་སྣང་མཛད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿཞེས་སམ། སྤྲོ་ན་སོ་སོའི་སྔགས་རྒྱས་བསྟིམ། དེ་བཞིན་གཤེགས་པ་ཐམས་ཅད་ཀྱིས་སོགས་དང་།
ཨོཾ་བཛྲ་སཏྭ་སཏྭྃ། བཛྲ་ན་མ་ཨ་བྷི་ཥེ་ཀ་ཏ། ཀྱེ་ཆེ་གེ་མོའི་ཐད་དུ་རང་གི་མཚན་ནས་བཏོན་ཏེ་དཔལ་ཆེ་གེ་མོ་ཞེས་བྱ་བའི་དེ་བཞིན་གཤེགས་པའོ། ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ། ནས་ཨོཾ་བཛྲ་ནཻ་ཝི་དྱ་ཨཱཿཧཱུྃ།
གི་བར་བརྗོད། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་རྙོག་མེད་དག ། སངས་རྒྱས་ཡེ་ཤེས་བལྟ་བར་གྱིས། །
ཆོས་ཅན་གྱི་སྣང་བ་གང་དང་གང་སྣང་བ་ཐམས་ཅད་ཐ་མལ་པ་མ་ཡིན་པ་ལྷག་པའི་ལྷ་དེ་བཞིན་གཤེགས་པ་རིགས་ལྔ་དང་ཡེ་ཤེས་ལྔའི་རང་བཞིན་ཡིན་ནོ་སྙམ་དུ་བསམ་མོ། ། ཨོཾ་སྭ་བྷཱ་ཝ་སོགས་དང་། བདག་གི་ཕུང་པོ་ལྔའི་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་མི་དམིགས་ཏེ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས། བདག་གི་ཕུང་པོ་ལྔའི་ཆོས་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས། གཡས་རྡོ་རྗེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ།
སོགས། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿཛཿཧཱུྃ་བཾ་ཧོཿ ཞེས་པའམ། སྤྲོ་ན་སོ་སོའི་སྔགས་རྒྱས་བསྟིམ། དེ་བཞིན་གཤེགས་པ་སོགས་ཀྱིས་གསོལ་བ་བཏབ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུར་བརྒྱན།
དེ་ནས་ཧཱུྃ་ལས་བྱུང་བའི་རྡོ་རྗེ་ལྷ་ཉི་ཤུ་རྩ་བརྒྱད་ཀྱི་རང་བཞིན་དུ་གྱུར་པ་ལག་པ་གཡས་སུ་གནང་བར་བསམ་ལ། འདི་དེ་སངས་རྒྱས་ཐམས་ཅད་དེ། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཟུང་། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་ཏིཥྛ་ཨེ་ཥ་སཏྭཾ་དྷཱ་རཱ་ཡ་མི་བཛྲ་སཏྭ་ཧི་ཧི་ཧི་ཧཱུྃ། རྡོ་རྗེ་གསོར་ཏེ་སྙིང་ཁར་བཟུང་ནས། དེང་ཕྱིན་ཆད་ཐ་མལ་པའི་སྤྱོད་པ་ཐུལ་ལ་རྡོ་རྗེ་འཆང་ཆེན་པོའི་སྐུ་གསུང་ཐུགས་ཀྱི་རང་བཞིན་ལ་གནས་པར་གྱིས་ཤིག ཅེས་གསུངས་པར་བསམ། རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་མཎྜལ་གླིང་བཞི་རི་རབ་ཉི་ཟླ་ཟུང་ཞིག
ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་དབུལ་བར་བགྱིའོ། ། ཞེས་སོགས་གོང་དང་འདྲ། མི་ལྡོག་འཁོར་ལོའི་དབང་བསྐུར་བ། ། མགོན་པོས་བདག་ལ་སྩལ་ནས་ཀྱང་། ། འཁོར་ལོའི་ལྷ་ཡི་དེ་ཉིད་དང་། ། སློབ་དཔོན་ཕྲིན་ལས་ཡོངས་སུ་བཟུང་། ། སངས་རྒྱས་ཀུན་གྱི་དམ་ཚིག་དང་། ། སྡོམ་པའང་བླ་ན་མེད་པ་སྩོལ། ། ལན་གསུམ་གསོལ་བ་བཏབ།
རང་ཉིད་དབང་སྟེགས་ཀྱི་སྟེང་རྡོ་རྗེ་འཆང་ཆེན་པོའི་རྣམ་པས་འཁོད་པར་བསམ་ལ། འདི་དེ་སོགས་སྔགས་དང་བཅས་པས་གཡས་སུ་རྡོ་རྗེ་གནང་བར་བསམ་པ་སྙིང་ཁར་བཟུང་སྟེ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། ། ཨོཾ་མཧཱ་བཛྲ་ཧཱུྃ། ཞེས་བརྗོད། རྡོ་རྗེ་འདི་ནི་ཆོས་ཀྱི་དབྱིངས་སྤྲོས་པ་ཐམས་ཅད་བྲལ་བ་རིག་སྟོང་དབྱེར་མེད་ཀྱི་ངོ་བོ་མཚོན་པར་བྱེད་པ་ཡིན་ལ།
རང་གི་སེམས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་སྤྲོས་པའི་མཐའ་ཐམས་ཅད་དང་བྲལ་བ་ངེས་དོན་གྱི་རྡོ་རྗེ་ཡིན་ནོ་སྙམ་དུ་བསམ། དེ་ནས་ཨ་ལས་བྱུང་བའི་དྲིལ་བུ་ལྷ་ཉི་ཤུ་རྩ་གསུམ་གྱི་རང་བཞིན་དུ་གྱུར་པ་ལག་པ་གཡོན་དུ་གནང་བར་བསམ་ལ། འདི་ནི་རྣལ་འབྱོར་མ་ཀུན་གྱི། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཟུང་། ། བྱང་ཆུབ་མཆོག་ཏུ་རྒྱལ་བས་བཞེད། ། ཅེས་དང་། ལག་པ་གཡོན་པས་དཀྲོལ་ཏེ། དཀུ་གཡོན་པར་ཁ་གྱེན་དུ་ཕྱོགས་པས་བཟུང་ལ། ཨ།
སྲིད་པ་ངོ་བོ་ཉིད་ཀྱིས་དག ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། ། སྲིད་པ་དམ་པ་བྱེད་པར་འགྱུར། ། ཨོཾ་བཛྲ་གཎྜེ་ཨཱཿ དྲིལ་བུ་འདི་ནི་ཆོས་ཀྱི་དབྱིངས་སྤྲོས་པ་ཐམས་ཅད་དང་བྲལ་བ། སྐྱེ་འགག་གནས་གསུམ་གྱིས་སྟོང་པ་མཚོན་པར་བྱེད་པ་ཡིན་ལ། རང་གི་ངག་སྲིད་པ་ཐམས་ཅད་ཀྱི་རང་བཞིན་གྱི་རྣམ་པར་དག་པ་ངེས་དོན་གྱི་དྲིལ་བུ་ཡིན་ནོ་སྙམ་དུ་བསམ། དེ་ནས། རང་ཉིད་རྡོ་རྗེ་འཆང་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། གཉིས་ཀའང་རུས་པའི་རྒྱན་གྱིས་བརྒྱན་པའི་མིག་ཏུ་གཏི་མུག་རྡོ་རྗེ་མ། སོགས་དང་། ཐུགས་ཁའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་འཆང་ཆེན་པོ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཞེས་སམ། སྤྲོ་ན་སོ་སོའི་སྔགས་རྒྱས་བསྟིམ། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། །
སློབ་དཔོན་གྱི་ནི་དབང་དུ་བརྗོད། ། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་རློབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་བརྗོད། ལག་པ་གཉིས་སྙིང་གར་བསྣོལ་ལ། སྲིད་པའི་བདེ་བ་ཤིན་ཏུ་ཆུང་། ། སྡུག་བསྔལ་ཆེན་པོ་འདག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། །
དམ་ཚིག་འདི་ནི་ཁྱོད་ཀྱིས་ལོངས། ། འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པ་པ་ནི་སྟེན་བཞིན་དུ། ། རང་གི་ལྷག་པའི་ལྷའི་སྦྱོར་བས། ། བདག་དང་གཞན་ལ་མཆོད་པར་གྱིས། ། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། ཕྱག་རྒྱའི་དམ་ཚིག་ཅེས་སུ་གྲགས། ། ཡིད་ཀྱི་ལུས་ནི་བརྟན་ཕྱིར་རོ། ། ཞེས་བརྗོད་དེ་ཐ་མལ་པའི་བདེ་བ་ནི་མ་དག་པའོ། །
སྲིད་པའི་སྡུག་བསྔལ་ཟད་པར་བྱ་བའི་ཕྱིར་རང་གི་ལྷག་པའི་ལྷའི་རྣལ་འབྱོར་བྱ་སྟེ། འདོད་པའི་ལོངས་སྤྱོད་ཐམས་ཅད་ལ་ལོངས་སྤྱོད་ཅིག ཐམས་ཅད་ལ་མཆོད་པར་གྱིས་ཤིག འདིའི་རྡོ་རྗེ་འཆང་ཆེན་པོ་ཁ་སྦྱོར་ཡན་ལག་བདུན་གྱི་སྐུ་ཐོབ་པ་ལས་མི་འདའོ། ། དེ་བས་ན་ཏིང་ངེ་འཛིན་འདི་ལ་གནས་པ་གྱིས་ཤིག ཅེས་གསུངས་པར་བསམ། བརྟན་པའི་ཆེད་དུ་བུམ་པའི་ཆུས་དབང་བསྐུར་བར་བསམ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡིས། ། ཁམས་གསུམ་ཀུན་གྱིས་ཕྱག་བྱས་པ། །
རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲི་བྷཱ་ཝ་ཨ་བྷིཉྩ་ཧཱུྃ། ཞེས་སོགས་ནས། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་ཐམས་ཅད་དག ཅེས་པའི་བར་མི་བསྐྱོད་པ་ཆུ་དབང་གི་སྐབས་ལྟར་བརྗོད་ལ། ཆུ་ལྷག་མ་ཡར་ལུད་པ་ལས་་་་་་རྡོ་རྗེ་འཆང་ཆེན་པོའི་དབུ་རྒྱན་ཞེས་པ་གསུང་རྒྱུན་ལ་ཡོད། རྡོ་རྗེ་སེམས་དཔས་དབུར་བརྒྱན། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་མེ་ཏོག་གཏོར་ཞིང་རབ་གནས་བྱས་ལ། པུཥྤེ་སོགས་ལྔས་མཆོད་དེ།
དྲིལ་བུ་དང་དབུ་རྒྱན་སོགས་བཞག་ལ། དེ་ལྟར་ན། ཁྱོད་ལ་རྡོ་རྗེ་འཆང་ཆེན་པོའི་དབང་བསྐུར་བ་འདིས་ཁྱོད་ཀྱི་ཕུང་པོ་དང་ཁམས་དང་སྐྱེ་མཆེད་ཀྱི་དྲི་མ་ཐམས་ཅད་དག་པར་བྱས་པ་ཡིན་པས་དེ་ཐམས་ཅད་རང་གི་སེམས་སུ་འདུ་ལ། སེམས་དེ་ཉིད་་་་་་ཡང་ཞེས་གསུངས། མི་བསྐྱོད་པའི་རང་བཞིན་རྡོ་རྗེ་སེམས་དཔའ་ཡིན་པར་རང་གི་སེམས་རྣམ་པར་དག་པ་ཉིད་དཀྱིལ་འཁོར་གྱི་འཁོར་ལོ་ཡིན་ཏེ། གཞལ་ཡས་ཁང་པ་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོ་ཡིན་ལ། དེ་ཡང་རང་གི་སེམས་རྣམ་པར་དག་པའོ། ། ཞེས་རྟེན་གྱི་རྣམ་པར་དག་པ་དང་། གཟུགས་ཕུང་རྡོ་རྗེ་མ་ཡིན་ཏེ། ། ཚོར་བ་ལ་ཡང་དཀར་མོར་བརྗོད། །
འདུ་ཤེས་ཆུ་ཡི་རྣལ་འབྱོར་མ། ། འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཕུང་པོའི་ཚུལ་གྱིས་ནི། ། བདག་མེད་རྣལ་འབྱོར་མ་གནས་སོ། ། ཞེ་སྡང་ཞེས་བཤད་རྡོ་རྗེ་མ། ། འདོད་ཆགས་ཆུ་ཡི་རྣལ་འབྱོར་མ། ། ཕྲག་དོག་རྡོ་རྗེ་མཁའ་འགྲོ་མ། ། སེར་སྣ་གསང་བའི་དཀར་མོ་ཉིད། ། གཏི་མུག་དེ་བཞིན་རྡོ་རྗེར་བཤད། ། ས་ནི་པུཀྐ་སི་ཞེས་བཤད། །
ཆུ་ཁམས་རྔོན་པ་མ་ཞེས་བརྗོད། ། མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། ། གཟུགས་ལ་གཽ་རཱིར་རྟག་ཏུ་བཤད། ། སྒྲ་ལ་ཆོམ་རྐུན་མ་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རི་རབ་གྲགས། ། རེག་ལ་ས་སྤྱོད་མ་ཞེས་བརྗོད། ། ཆོས་ཀྱི་དབྱིངས་ལ་མཁའ་སྤྱོད་མ། ། ཞེས་ལྷའི་རྣམ་དག་དང་།
མིག་ཏུ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་རྡོ་རྗེ་མ། ། ཁ་ལ་འདོད་ཆགས་རྡོ་རྗེ་མ། ། ལུས་ལ་ཕྲག་དོག་རྡོ་རྗེ་མ། ། ཡིད་ལ་བདག་མེད་རྣལ་འབྱོར་མ། ། ཞེས་དབང་པོའི་དག་པ་དང་། ང་རྒྱལ་ལ་སོགས་སྐྱོན་དྲུག་རྣམས། ། གཅོད་ཕྱིར་གྲི་གུག་རྣམ་པར་འཛིན། ། དངོས་དང་དངོས་མེད་རྣམ་རྟོག་གི །
མགོ་བོ་པདྨའི་སྣོད་དུ་ནི། ། བདུད་རྣམས་རྣམ་པ་བཞི་ཡི་ཁྲག ། དངོས་གྲུབ་ཕྱིར་ནི་བཏུང་བར་བྱ། ། སྟོང་པའི་རྣམ་པས་ཁ་ཊྭྃ་ག ། ཐབས་ཀྱི་རོ་ནི་རྣམ་པར་བརྟག ། ཅེས་ཕྱག་མཚན་གྱི་དག་པ་དང་། སྤྱི་བོའི་འཁོར་ལོ་མི་བསྐྱོད་པ། ། རྣ་ཆའི་བདག་ཉིད་འོད་དཔག་མེད། ། མགུལ་གྱི་ཕྲེང་བར་རིན་ཆེན་བདག ལག་པར་རྣམ་པར་སྣང་མཛད་བརྗོད། །
སྐ་རགས་ལ་ནི་དོན་ཡོད་གནས། ། ཡན་ལག་ཀུན་ལ་རྡོ་འཛིན་མགོན། ། ཞེས་རྒྱན་ཆའི་དག་པ་རྣམས་དྲན་པར་བྱའོ་ཞེས་གསུངས་པར་བསམ། དེ་བས་ན་སེམས་ཉིད་ནི་བྱང་ཕྱོགས་སོ་བདུན་གྱི་ངོ་བོ་གཞལ་ཡས་ཁང་པ་ཡིན་ལ། སེམས་ལ་ཕུང་པོ་ཁམས་དང་སྐྱེ་མཆེད་ལ་སོགས་པ་དུ་མར་སྣང་བ་ནི་གདན་གསུམ་ཚང་བའི་ལྷ་ཡིན་ཏེ། དེ་ཡང་ཕུང་པོ་ལྔ་ནི་དེ་བཞིན་གཤེགས་པའི་གདན། འབྱུང་བ་བཞི་ནི་རིག་མའི་གདན། ནང་གི་སྐྱེ་མཆེད་ནི་བྱང་ཆུབ་སེམས་དཔའི་གདན། ཕྱིའི་སྐྱེ་མཆེད་ནི་ལྷ་མོའི་གདན། ཉོན་མོངས་པའི་སྒྲིབ་པ་ལ་སོགས་པ་ཟད་པར་བྱེད་པ་ནི་ཁྲོ་བོ་དང་ཁྲོ་མོའི་གདན་ཡིན་ནོ། །
ཞེས་བརྗོད་ཅིང་གསུངས་པར་བསམས། ལྷ་མཆོད་པའི་རྗེས་གནང་ནི། གར་སྐོར་སྔོན་དུ་འགྲོ་བས་རྡོ་རྗེ་ཁུ་ཚུར་གཉིས་དཀུ་འགྲམ་གཡས་གཡོན་དུ་བཞག་སྟེ། དེང་ནས་བརྩམས་ཏེ་རྫོགས་སངས་རྒྱས། ། སྲས་དང་བཅས་ལ་རྣམ་རོལ་ཞིང་། ། རྡོ་རྗེ་སྙེམས་མའི་རྣལ་འབྱོར་གྱིས། ། དགའ་སྟོན་བདེ་བའི་མཆོད་པར་གྱིས། ། ཨཱཿདེ་བཞིན་དུ་ཁུ་ཚུར་གཉིས་ཁ་འགྲམ་གཡས་གཡོན་དུ་བཞག་སྟེ། སྒེག་དང་བཅས་པ་ཕྲེང་བ་འཕང་། ། སངས་རྒྱས་ཐམས་ཅད་མཆོད་པར་བྱ། །
དེ་ནི་བཅོམ་ལྡན་འབྲལ་མི་འགྱུར། ། ཕྲེང་བ་དེ་ཡི་རྒྱན་ཡིན་ནོ། ། ཨོཾ། ཁུ་ཚུར་གཉིས་ཁ་ནས་འབྱིན་པ་ལྟར་བྱས་ཏེ། ལུས་ཅན་ཀུན་ལ་དམ་ཆོས་ཀྱི། ། གླུ་ནི་ཁྱོད་ཀྱིས་བླང་བར་བྱ། ། དེ་ཡིས་བདེ་གཤེགས་དངོས་གྲུབ་ནི། ། མྱུར་དུ་བདེ་བ་མྱོང་བར་འགྱུར། ། གཱིཿརྡོ་རྗེ་ཐལ་མོ་སྤྱི་བོར་བསྐོར་བ་བྱས་ཏེ། དེ་ཉིད་ཐལ་མོའི་གར་གྱི་ནི།
སངས་རྒྱས་ཐམས་ཅད་མཆོད་པར་བྱ། ། སངས་རྒྱས་འདུ་བའི་ཕྲིན་ལས་ཀྱིས། ། གར་མཁན་ཚུལ་དུ་བསྒྱུར་བར་གྱིས། ། ཧོཿ ཁུ་ཚུར་གཉིས་བདུག་སྤོས་ཀྱི་ཕྱག་རྒྱ་དང་། རྫོགས་སངས་རྒྱས་སྤོས་ཕུལ་བས། ། བརྟུལ་ཞུགས་བཟང་པོས་ལེགས་ཚིམ་གྱིས། ། ལུས་ཅན་བདེ་གཤེགས་ཆ་ལུགས་སུ། ། ཡེ་ཤེས་ཀྱིས་ནི་ཚིམ་པར་གྱིས། ། ཧཱུྃ།
མེ་ཏོག་གི་ཕྱག་རྒྱ་དང་། སངས་རྒྱས་རྣམས་ལ་མེ་ཏོག་གཏོར། ། བྱང་ཆུབ་ཡན་ལག་ཚོགས་གྱུར་པས། ། མཚན་དང་དཔེ་བྱད་ལྡན་པ་ཡི། ། བདེ་གཤེགས་སྐུ་ནི་ཐོབ་པར་འགྱུར། ། བྷྲུྃ། མར་མེའི་ཕྱག་རྒྱ་དང་། ཆོས་ཀྱི་མེ་ནི་ལེགས་སྦར་བས། ། རྡོ་རྗེ་ཆོས་དང་འདྲ་བ་རུ། ། སེམས་ཅན་མ་རིག་ལྡོངས་པ་ལ། །
ཡེ་ཤེས་སྒྲོན་མེས་གསལ་བར་གྱིས། ། པྲ། གཡོན་པས་དུང་ཆོས་འཛིན་ཅིང་གཡས་པས་དྲི་བཟང་བྱུག་པའི་ཚུལ་དང་། རྒྱལ་བ་རྣམས་ལ་དྲི་ཕུལ་བས། ། ཚུལ་ཁྲིམས་ཏིང་འཛིན་ཤེས་རབ་དང་། ། རྣམ་གྲོལ་ཡེ་ཤེས་མཐོང་བ་ཡི། ། བྱང་ཆུབ་ལུས་ཅན་རྣམས་ལ་བགོས། ། ག ཞེས་བརྗོད། སེམས་ཅན་གྱི་དོན་རྒྱ་ཆེ་བར་བྱ་བའི་རྗེས་གནང་ནི།
ཡུམ་གྱི་ཕྲེང་་་་་་འདི་བདག་འཇུག་ཏུ་མི་མཛད། སྔགས་ཚར་གཅིག་བརྗོད་ལ། དེས་བསྔགས་པའི་མིག་ཐུར་རམ། མེད་ན་རྡོ་རྗེས་མིག་འབྱེད་པའི་ཚུལ་བྱ་ཞིང་། ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་ལིང་ཐོག་གསལ་བ་ལྟར། ། བུ་ཁྱོད་ཀྱི་ནི་མི་ཤེས་པའི། ། ལིང་ཐོག་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནེ་ཏྲ་ཨ་པ་ཧ་ར་པ་ཊ་ལཾ་ཧྲིཿ། པྲཾ།
ཞེས་བརྗོད། མེ་ལོང་ལེན་པའི་ཚུལ་བྱ་ཞིང་། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། ངོ་བོ་ཉིད་མེད་གནས་མེད་པ། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་ཉམས་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེས། །
ཞེས་བརྗོད། ཨཱཿལས་སྐྱེས་པའི་དྲིལ་བུ་བླངས་ཏེ། ཨཱཿ ཐམས་ཅད་ནམ་མཁའི་མཚན་ཉིད་དེ། ། ནམ་མཁའ་ལ་ནི་མཚན་ཉིད་མེད། ། ནམ་མཁའ་དང་ནི་མཉམ་སྦྱོར་བས། ། ཀུན་མཆོག་མཉམ་པ་ཉིད་དུ་གསལ། ། ཞེས་བརྗོད་ཅིང་དཀྲོལ། ཧོཿ ཞེས་བརྗོད་ཅིང་མདའ་གཞུ་བྱིན་ནས།
དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱོས་ཤིག ཅེས་གསུངས་པར་བསམ་ཞིང་། ཕྱོགས་བཞི་དང་སྟེང་འོག་གཉིས་སུ་མདའ་འཕེན་ཚུལ་བྱའོ། ། མེ་ལོང་རྡོ་རྗེ་དང་བཅས་པ་ལེན་ཚུལ་བྱས་ལ། ནྃ་ནཻ་རཏྨ། བདག་མེད་མ་དཔལ་མེ་ལོང་ལྟར། ། གསལ་ཞིང་དག་ལ་རྙོག་པ་མེད། ། བུ་ཁྱོད་ཀྱི་ནི་སྙིང་ལ་ཞུགས། ། བདག་མེད་མ་ཡི་རང་བཞིན་གཙོ། ། གང་ཡང་སངས་རྒྱས་ཐམས་ཅད་ཀྱི་བདག་པོ་བྱང་ཆུབ་ཀྱི་སེམས་ནི་འདི་ཡིན་པར་ཤེས་པར་གྱིས་ཤིག
ཅེས་བརྗོད། ཆོས་བཤད་པའི་རྗེས་གནང་ནི། ཨོཾ་བཛྲ་ཧེ་ཏུ་མཾ། ཞེས་པས་རྐང་པའི་འོག་ཏུ་འཁོར་ལོ། ཨོཾ་བཛྲ་བྷཱ་ག་རཾ། ཞེས་པས་ལག་པ་གཡས་སུ་དུང་། ཨོཾ་བཛྲ་གནྡྷེ་ཨཱཿ ཞེས་པས་གཡོན་དུ་དྲིལ་བུ། ཨཱཿཞེས་པས་ལག་ངར་གྱི་སྟེང་དུ་པོ་ཏི་རྣམས་བྱིན་པར་བསམ་ལ། དེང་ནས་བརྩམས་ཏེ་སེམས་བསྐྱེད་པ། །
ཙམ་གྱིས་ཆོས་ཀྱི་འཁོར་ལོ་བསྐོར། ། ཁྱོད་ཀྱིས་ཐེ་ཚོམ་དགོས་མེད་པ། ། ཡིད་གཉིས་མེད་པའི་སེམས་ཀྱིས་སུ། ། ཆོས་ཀྱི་དུང་ནི་བླ་མེད་པར། ། དྲི་མེད་ཀུན་ཏུ་གང་བར་གྱིས། ། སྔགས་བརྗོད་ཚུལ་གྱི་ཆོ་ག་ཡིས། ། སྐྱེ་བོ་རྣམས་ལ་རྟག་ཏུ་ཤོད། ། དེ་ལྟར་བྱས་ན་སངས་རྒྱས་ལ། ། ཕན་འདོགས་དྲིན་དུ་གཟོ་ཞེས་བྱ། ། རྡོ་རྗེ་འཛིན་པ་དེ་ཀུན་ཡང་། །
ཁྱོད་ལ་རྟག་ཏུ་བསྲུང་བར་མཛད། ། ཅེས་བརྗོད། གར་བསྐོར་སྔོན་དུ་འགྲོ་བས་རིགས་ལྔ་སོ་སོའི་ཕྱག་ཆེན་རྣམས་རིམ་བཞིན་བཅས་ལ། སེམས་ཅན་ཀུན་ལ་ཐམས་ཅད་དུ། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་བའི། ། ཆོས་ཀྱི་འཁོར་ལོ་རབ་ཏུ་བསྐོར། ། ཞེས་པའི་ཚེ་རྣམ་སྣང་དང་། དེ་བཞིན་དུ་ཚིག་རྐང་དང་པོ་གསུམ་འདྲ་བ་ལས། རྡོ་རྗེའི་འཁོར་ལོ་རབ་ཏུ་བསྐོར། །
ཞེས་མི་བསྐྱོད་པ། རིན་ཆེན་འཁོར་ལོ་རབ་ཏུ་བསྐོར། ། ཞེས་དང་རིན་འབྱུང་། པདྨའི་འཁོར་ལོ་རབ་ཏུ་བསྐོར། ། ཞེས་དང་འོད་དཔག་མེད། སྣ་ཚོགས་འཁོར་ལོ་རབ་ཏུ་བསྐོར། ། ཞེས་དང་དོན་གྲུབ་ཀྱི་ཕྱག་རྒྱ་བྱས་ལ། དེ་ལྟར་ན་ཁྱོད་ཀྱིས་སེམས་ཅན་ཐམས་ཅད་ལ་ཆོས་ཀྱི་འཁོར་ལོ། རྡོ་རྗེའི་འཁོར་ལོ། རིན་ཆེན་འཁོར་ལོ།
པདྨའི་འཁོར་ལོ། སྣ་ཚོགས་འཁོར་ལོ་རྣམས་བསྐོར་ལ། ཁྱོད་ཀྱིས་སེམས་ཅན་ཐམས་ཅད་ལ་ཆོས་ཀྱི་དུང་བུས། སྒྲ་སྒྲོགས། བཤད་པ་གྱིས་ཤིག ཅེས་གནང་བ་སྦྱིན་པར་བསམ། དེ་ལྟར་ན་བསྐྱེད་པ་རྡུལ་ཚོན་ནམ། རས་བྲིས་གང་ཡིན་སྐབས་དང་སྦྱར་ལ། དཀྱིལ་འཁོར་དུ་བུམ་པའི་དབང་ཐོབ། གཙོ་བོར་ལུས་ཀྱི་དྲི་མ་དག
དམ་ཚིག་གི་རྩ་བ་དང་ཡན་ལག་གི་དམ་ཚིག་ཉི་ཤུ་རྩ་གཉིས་བསྲུང་བ་ལ་དབང་བར་བྱས། བརྡའ་ལྔ་བསྡུས་རྩེ་མོ་མནན་པ། ལམ་བསྐྱེད་པའི་རིམ་པ་བསྒོམ་པ་ལ་དབང་། འབྲས་བུ་སྤྲུལ་པའི་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད། གསང་དབང་ཞུ་བའི་ཡོན་དུ་མཎྜལ་ཕུལ། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། ། སྙིང་རྗེའི་ཐུགས་ཀྱིས་སེམས་ཅན་གསད་མཛད་པ། །
སྒྱུ་མའི་སྤྲོས་པ་རྡོ་རྗེ་བསྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། ཞེས་པས་བསྟོད། བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་བསྒྲུབ་པ་པོ། ། རྡོ་རྗེ་སྦྱོར་ལས་ཡང་དག་བྱུང་། ། ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། །
བྱིངས་བ་སྐྱབས་མེད་བདག་ལ་སྐྱོབས། ། ཞེས་ལན་གསུམ་གྱིས་གསོལ་བ་བཏབ། ཨོཾ་ཨཱཿཧཱུྃ་གིས་མིག་རས་བཅིང་ལ། བླ་མ་ཧེ་རུ་ཀ་ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་གར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་རྒྱུད་བྱང་ཆུབ་ཀྱི་སེམས་རྡོ་རྗེ་ནོར་བུའི་ལམ་ནས་ཡུམ་གྱི་མཁར་བབས་པའི་ཐིག་ལེ་མུ་ཏིག་གི་རྡོག་མ་ལྟ་བུ་བདག་གི་ལྕེ་ཐོག་ཏུ་བཞག་པར་བསམ་ཞིང་། དངོས་སུ་བདུད་རྩི་མྱང་ཞིང་། ཇི་ལྟར་འདས་པའི་སངས་རྒྱས་ཀྱིས། ། ཞེས་སོགས་བརྗོད།
ཨོཾ་ཨཱཿཧཱུྃ་ཧོཿཞེས་བརྗོད་ཅིང་མྱང་ལ། མགྲིན་པ་ནས་ཐིག་ལེ་འཕེལ་ཏེ་ལུས་ཐམས་ཅད་གང་བས་རང་བཞིན་བརྒྱད་ཅུའི་རྟོག་པ་ཐམས་ཅད་འགགས་ཏེ། གསལ་སྟོང་གི་ཏིང་ངེ་འཛིན་རྒྱུད་ལ་སྐྱེས་པར་བསམ་ལ། ཨོཾ་ཨཱཿཧཱུྃ་ཞེས་པས་བསྲུངས་ཏེ་མིག་རས་ཕྱེ་བར་བསམ་མོ། ། དེ་ནས་བླ་མ་ཤཱཀྱ་ཐུབ་པའི་རྣམ་པར་འཕོས་ནས་ཆོས་གོས་ཀྱི་གྲྭ་རི་དྭགས་ཀྱི་རྣ་བ་ལྟ་བུ་དང་། གཡས་པས་རྡོར་དྲིལ་འཛིན་པས་སྐྱབས་སྦྱིན་གྱི་ཕྱག་རྒྱས་རང་གི་གསང་མཚན་ནས་སྟོན་པར་བསམ་ལ། དངོས་སུ་རང་གི་དེ་ལྟར་བྱས་ཏེ། འདིར་ནི་ཁྱོད་ལ་ངས་ལུང་བསྟན། ། བདག་མེད་མ་དཔལ་དེ་བཞིན་གཤེགས། ། སྲིད་པ་ཤིན་ཏུ་དག་པས་ན། །
སྲིད་པའི་ངན་འགྲོ་རྣམས་ལས་སྟོན། ། ཀྱེ་དཔལ་ཆེ་གེ་མོ་་་་་་རང་གི་གསང་མིང་ནས་བརྗོད། རྡོ་རྗེ་ཞེས་བྱ་བའི་དེ་བཞིན་གཤེགས་པ་ས་འོག་ས་སྟེང་། ས་བླ་རྣམས་སུ་བྷུར་བྷུ་ཝ་སྭཱཧཱ། གང་ལ་ངས་ལུང་བསྟན་པའི་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་དཀྱིལ་འཁོར་གྱི་་་་་་ལྷ་ཚོགས་པ་ཞེས་པ་གསུང་རྒྱུན། འཁོར་ལོ་དང་བཅས་རྣམས་ཀྱིས་མགྲིན་གཅིག་ཏུ་ལུང་སྟོན་པར་མཛད་དེ་་་་་་པ་འདི་ནི་ཞེས་གསུངས། སྔགས་འདི་དང་ཕྱག་རྒྱ་འདིའི་མཐུ་ཡིན་ནོ། ། ཞེས་བརྗོད། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་དག
དམ་ཚིག་ཤ་ལྔ་དང་བདུད་རྩི་ལྔའི་རིལ་བུ་བསྟེན་པ་ལ་དབང་བར་བྱས། བརྡའ་མཐེབ་སྲིན་ཨེ་ལ་རིག་བྱེད་གཅིག ལམ་བདག་བྱིན་གྱིས་བརླབ་པའི་རིམ་པ་བསྒོམ་པ་ལ་དབང་། འབྲས་བུ་ལོངས་སྤྱོད་རྫོགས་པའི་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད་དོ། ། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་ཕུལ་ལ་བསྟོད་པ་དང་གསོལ་བཏབ་གོང་ལྟར་བྱས་ཏེ། ཨོཾ་ཨཱཿཧཱུྃ་གིས་མིག་རས་བཅིང་། བླ་མས་མཚན་ཉིད་དང་ལྡན་པའི་ཕྱག་རྒྱ་མ་ཞིག་བདག་ལ་གཏད་པར་བསམ་སྟེ། དགའ་སྟེར་གནས་སྟེར་ལྷ་མོ་ནི། ། སྣ་ཚོགས་གཟུགས་ཅན་ཡིད་འོང་མ། །
ཁྱེར་ཅིག་ཁྱེར་ཅིག་སེམས་དཔའ་ཆེ། ། ཁྱེར་ལ་མཆོད་པ་དག་ཏུ་གྱིས། ། ཞེས་གནང་བ་དེས། བཤང་གཅི་དག་ནི་བཟའ་བ་དང་། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་བུ་སྤྲོ་འམ། ། བུད་མེད་རྣམས་ལ་རྟག་གུས་དང་། ། བྷ་གའི་པདྨར་འོ་བྱེད་པར། ། བུ་ཁྱོད་ཅི་དགའ་སྤྲོ་གྱུར་ཏམ། ། ཞེས་དྲི་བ་བྱས་པར་བསམ།
བདག་གིས་ཀྱང་། བཤང་གཅི་དག་ནི་བཟའ་བ་དང་། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་ཅིས་མི་སྤྲོ། ། བུད་མེད་རྣམས་ལ་རྟག་གུས་དང་། ། བྷ་གའི་པདྨར་འོ་བྱེད་པར། ། བདག་ཉིད་ཅི་དགར་སྤྲོ་གྱུར་ཏོ། ། ཞེས་ལན་བཏབ་པས། ཕྱག་རྒྱ་དེ་དགེས་ནས་ལུས་གཅེར་བུར་ཕྱུང་སྟེ། ཆུ་སྐྱེས་གུར་གུམ་ལ་སོགས་པས་དྲི་ཞིམ་པར་བྱས།
རྩ་མཆོག་ཏུ་རྒྱས་པའི་པདྨ་སྟོན་བཞིན་དུ་པདྨའི་ཆེ་བ་བརྗོད་པར་བསམ་སྟེ། ཨེ་མ་ང་ཡི་པདྨ་འདི། ། བདེ་བ་ཐམས་ཅད་འབྱུང་བའི་གནས། ། གལ་ཏེ་ཆོ་ག་བཞིན་བསྟེན་ན། ། དེ་ཡི་མདུན་ན་བདག་འདུག་སྟེ། ། སངས་རྒྱས་བསྙེན་པ་ལ་སོགས་པ། ། པདྨར་བྱ་བར་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་དེ། ། འདི་ཉིད་དུ་ནི་རྟག་ཏུ་བཞུགས། ། བླུན་པོ་གང་ཞིག་འདི་སྤོང་བ། །
དེས་ན་མཆོག་གི་དངོས་གྲུབ་མེད། ། སཏྭཾ་པདྨ་བྷཉྫ་མོཀྵ་ཧོཿ ཞེས་གསུངས་ཤིང་རིག་མ་རང་གི་པང་དུ་བྱོན་པར་བསམ། རང་ཉིད་ཀྱཻ་རྡོ་རྗེ་དང་རིག་མ་བདག་མེད་མར་གསལ་བ། ལུས་ལྷའི་འདུ་ཤེས། མཁའ་གསང་བསྣོལ་མར་བྱིན་གྱིས་བརླབས་པ། ངག་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་སྔོན་དུ་བྱའོ་སྙམ་པ་ཡིད་ཆོས་ཀྱི་འདུ་ཤེས་གསུམ་དང་མ་བྲལ་བའི་ངང་ནས་ཡུམ་གྱི་མཁའ་ཨ་ལས་པདྨ་ཨ་ཡིས་མཚན་པ། རང་ཉིད་ཀྱཻ་རྡོ་རྗེར་གསལ་བའི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པ། ཡབ་ཡུམ་སྙོམས་པར་ཞུགས་པའི་རྗེས་ཆགས་ཀྱི་མེས་སྤྱི་བོའི་ཧཾ་ཞུ།
བྱང་སེམས་སྤྱི་བོ་ནས་མགྲིན་པར་བྱོན་པས་དགའ་བ། སྙིང་གར་བྱོན་པས་མཆོག་དགའ། ལྟེ་བར་བྱོན་པས་དགའ་བྲལ། མཁའ་གསང་གཉིས་ཀྱི་རྩེར་བྱང་སེམས་དཀར་དམར་འཛོམ་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་སྙམ་དུ་བསམ་པ་ཡས་བབས་ཀྱི་དགའ་བ་བཞི་དང་། སླར་ཧཱུྃ་ཞེས་བརྗོད་ཅིང་རླུང་གི་ནུས་པས་བྱང་སེམས་དཀར་དམར་གཉིས་རང་རང་གི་གསང་གནས་ནས་ཡར་དྲངས་ཏེ་སོ་སོའི་ལྟེ་བར་བྱོན་པས་དགའ་བ། སྙིང་ཁར་བྱོན་པས་མཆོག་དགའ། མགྲིན་པར་བྱོན་པས་དགའ་བྲལ། སྤྱི་བོར་བྱོན་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་སྙམ་དུ་བསམ་ལ། དེའི་ཚེ་ལུས་ཐམས་ཅད་ལ་རྩས་ཁྱབ། རྩ་ཐམས་ཅད་ལ་བྱང་ཆུབ་སེམས་ཀྱིས་ཁྱབ།
དེ་ཐམས་ཅད་ལ་བདེ་བས་ཁྱབ་སྟེ། བདེ་སྟོང་ཟུང་འཇུག་གི་རྣམ་པར་མི་རྟོག་པའི་ངང་དུ་ཅུང་ཟད་མཉམ་པར་བཞག་སྟེ། མས་བརྟན་གྱི་དགའ་བ་བཞི་བསྒོམ། ཨོཾ་ཨཱཿཧཱུྃ། ཞེས་བརྗོད་གདོང་རས་ཕྱེ་བར་བསམ། དེ་ནས་ལམ་གྱི་དབུགས་དབྱུང་བ་ནི། སློབ་དཔོན་སྨད་པར་མི་བྱ་ཞིང་། ། བདེ་གཤེགས་བཀའ་ལས་འདའ་མི་བྱ། ། སྤུན་ལ་སྨད་པ་ཉིད་མི་བྱ། ། སེམས་ཅན་རྣམས་ལ་སྡུག་བྱམས་དང་། །
བྱང་ཆུབ་སེམས་ནི་སྤང་མི་བྱ། ། བདག་གཞན་ཆོས་ལ་སྨད་མི་བྱ། ། སྐལ་མེད་དེ་ཉིད་གཏམ་མི་བྱ། ། བདག་གི་ལུས་ལ་ངེས་མི་དམད། ། ཆོས་ལ་ཡིད་གཉིས་སྤང་བྱ་ཞིང་། ། གདུག་ལ་བྱམས་པ་ཉིད་མི་བྱ། ། ཆོས་ཉིད་ཚད་ནི་གཟུང་མི་བྱ། ། སྐལ་ལྡན་སེམས་ཅན་སྤང་མི་བྱ། ། དམ་ཚིག་རྟག་ཏུ་བསྐྱང་བར་བྱ། ། བུད་མེད་ཉིད་ལ་སྨད་མི་བྱ། །
ཇི་སྲིད་བྱང་ཆུབ་སྙིང་པོའི་བར། ། དཀོན་མཆོག་གསུམ་ནི་སྤང་མི་བྱ། ། རྟག་ཏུ་དམ་ཚིག་བསྲུང་བར་བྱ། ། རྡོ་རྗེ་དྲིལ་བུ་གཟུང་བར་བྱ། ། གཙུག་ཏོར་རྟག་ཏུ་བཅང་བར་བྱ། ། རྟག་ཏུ་སྦྱིན་སྲེག་དགང་བར་བྱ། ། རྟག་ཏུ་དཀྱིལ་འཁོར་བཞེངས་པར་བྱ། ། རྟག་ཏུ་བདེ་གཤེགས་རབ་གནས་བྱ། ། འབྱུང་པོ་ཆེ་ལ་གཏོར་མ་སྦྱིན། ། ཕྱག་རྒྱ་བཅིང་བ་རྣམ་སྤང་ཞིང་། །
མཆོད་རྟེན་ལས་ནི་མི་བྱ་སྟེ། ། རྡོ་རྗེ་གསུམ་མཆོག་ཕྱག་མི་བྱ། ། དཀྱིལ་འཁོར་ལ་སོགས་ལུས་ཀྱི་ལས། ། རྨི་ལམ་དུ་ཡང་མི་བྱ་འོ། ། སློབ་དཔོན་གཞན་ལ་ཕྱག་མི་བྱ། ། བླ་མའི་རྒན་རབ་ཕྱག་འཚལ་ལོ། ། རྟག་པར་རྒྱུན་དུ་སྔགས་བཟླ་ཞིང་། ། བསམ་གཏན་ཉིད་ཀྱང་རྣམ་པར་སྤྱད། ། རྟག་ཏུ་སློབ་མ་བསྡུ་བྱ་ཞིང་། ། རྟག་པ་རུ་ནི་བཤད་པར་གྱིས། །
རྟག་ཏུ་སེམས་ཅན་བསྐྱང་བར་བྱ། ། རྟག་ཏུ་སངས་རྒྱས་ཆེར་མཉེས་བྱ། ། ཛམྦྷ་ལ་ལ་ཆུ་སྦྱིན་ཞིང་། ། ལས་རྣམས་ཐམས་ཅད་ཡང་དག་སྤྱད། ། བྱེ་མའི་ལས་ལ་མཆོད་རྟེན་ཡང་། ། མཁས་པས་ཆོ་ག་བཞིན་དུ་བྱ། ། ཞེས་བརྗོད་ཅིང་གསུང་པར་བསམ་ལ་དེ་དོན་ཡིད་ལ་དྲན་པར་བྱའོ། ། འབྲས་བུའི་དབུགས་དབྱུང་བ་ནི། འདོད་ཆགས་བྲལ་བ་ལྟ་བུ་ཡི། ། ཁམས་གསུམ་ན་ནི་སྡིག་མེད་དེ། །
དེ་བས་འདོད་ལ་ཆགས་བྲལ་བ། ། ཁྱོད་ནི་ནམ་ཡང་མི་བྱ་འོ། ། མཧཱ་ས་མ་ཡ་ཧ་ན་ཧཱུྃ་ཕཊ྄། ཞེས་པ་དེའི་དོན་ནི། དད་པ་ཆེན་པོས་ལྷ་དང་བླ་མ་ལ་ཆགས་པ། སྙིང་རྗེ་ཆེན་པོས་སེམས་ཅན་གྱི་དོན་ལ་ཆགས་པ། ཤེས་རབ་ཆེན་པོས་ཆོས་ཀྱི་དེ་ཁོ་ན་ཉིད་ལ་ཆགས་པ་་་་་་བདེ་བ་ཆེན་པོས་ཐིག་ལེ་ལ་ཆགས་པ་སྟེ་ཆགས་པ་འདི་བཞི་དང་བྲལ་བ་ལས་སྡིག་ཆེ་བ་མེད་པས། འདི་བཞི་དང་མ་བྲལ་བ་ལ་བསླབ་པར་བྱའོ། ། ཅེས་གསུང་རྒྱུན་ཡིན་ནོ། ། ཞེས་བྱ་བ་འདི་གསུམ་དང་བྲལ་ན་སྡིག་ཆེ་བ་ཡིན་པས།
འདི་གསུམ་དང་མ་བྲལ་བ་ལ་བསླབ་པར་བྱའོ། ། དེ་ནས་རང་ཉིད་ཀྱི་དཀྱིལ་འཁོར་ལ་རྐྱང་ཕྱག་ལན་གསུམ་བྱས་པའི་ཐ་མ་ལ་དཀྱིལ་འཁོར་པ་རྣམས་ལ་ལུས་ཕུལ་བར་བསམ་ལ། སྔགས་དང་རྒྱུད་རྣམས་འཛིན་གྱུར་པའི། ། སློབ་མ་འདི་ནི་འབུལ་བ་ལགས། ། ཞེས་ཕུལ་བས། དེ་རྣམས་ཀྱིས་འབྲས་བུའི་དབུགས་དབྱུང་བར་བསམ་སྟེ། སྔགས་དང་རྒྱུད་རྣམས་འཛིན་གྱུར་པར། ། སངས་རྒྱས་བྱང་ཆུབ་སེམས་དཔའ་དང་། ། ལྷ་རྣམས་ཀུན་གྱིས་མཐུན་པར་གསུངས། ། སེམས་ཅན་རྣམས་ལ་རྗེས་བརྩེ་བས། །
དཀྱིལ་འཁོར་ཆོ་ག་བཞིན་དུ་བྲིས། ། ཁྱོད་ཀྱིས་ནན་ཏན་བསྐྱེད་ནས་སུ། ། སྒྲུབ་པ་པོ་རྣམས་སྔགས་ལ་སྦྱོར། ། དེ་ལྟར་བྱས་ན་སངས་རྒྱས་ལ། ། ཕན་འདོགས་དྲིན་དུ་གཟོ་ཞེས་བྱ། ། ཁམས་གསུམ་ན་ནི་རྒྱལ་སྲིད་ཆེ། ། དཔལ་ལྡན་ཡོན་ཏན་འབྱུང་བའི་གནས། ། བདུད་ཚོགས་ཀུན་ལས་ངེས་རྒྱལ་ཏེ། ། གྲོང་ཁྱེར་མཆོག་ཏུ་ཞུགས་པ་ཡིན། ། ཞེས་བརྗོད།
དེ་ལྟར་ན་ཕྱག་རྒྱ་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག དམ་ཚིག་བུད་མེད་ལ་མི་སྨོད་པ་ལ། བརྡའ་བྱང་ཆུབ་མཆོག་གི་ཕྱག་རྒྱ། ལམ་དཀྱིལ་འཁོར་འཁོར་ལོ་བསྒོམ་པ་ལ་དབང་། འབྲས་བུ་ཆོས་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད་དོ། ། དབང་བཞི་པ་ཞུ་བའི་ཡོན་དུ་མཎྜལ་ཕུལ་ལ། མགོན་པོ་ཐུགས་རྗེ་ཆེར་ལྡན་པས། ། དབང་བསྐུར་གསུམ་པོ་བདག་ལ་གནང་། །
རྣམ་པ་ཀུན་གྱི་མཆོག་ལྡན་པའི། ། བཞི་པ་ཡང་ནི་བྱིན་གྱིས་རློབས། ། ལན་གསུམ། ཨོཾ་ཨཱཿཧཱུྃ་གིས་མིག་རས་བཅིངས་བར་བསམ་མོ། ། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་གསུངས་པར་བསམ་སྟེ། དེའི་དོན་རང་ཉིད་ལུས་ཀྱི་དཀྱིལ་འཁོར་གྱི་ལྷ་དང་བཅས་པ་སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུ་ཅན་དུ་སྣང་བ་སྤྲུལ་སྐུ།
སེམས་ཀྱིས་ཕྱག་རྒྱ་དང་མཉམ་པར་སྦྱོར་བ་ལས་བྱུང་བའི་བདེ་བ་ཆེན་པོའི་རང་བཞིན་དུ་ཤར་བ་ལོངས་སྐུ། ལྷ་སྐུ་བདེ་ཆེན་གྱི་རྣམ་པར་སྣང་ཙམ་དེ་ཉིད་སྐྱེ་འགག་གནས་གསུམ་དང་བྲལ་བ་ཆོས་སྐུ། དེ་གསུམ་དབྱེར་མི་ཕྱེད་པ་ངོ་བོ་ཉིད་ཀྱི་སྐུ་སྟེ། མདོར་ན་སེམས་ཀྱིས་ཤིས་ཅི་ཡང་མ་ཡིན་པ། གདངས་བདེ་ཆེན་དུ་མ་འགགས་པ། རྩལ་ལྷ་སྐུར་འཆར་བ། བསྒོམ་བྱ་སྒོམ་བྱེད་ལས་འདས་པ་ནམ་མཁའ་ལྟ་བུར་ཤེས་པར་བྱས་ལ། དབང་གསུམ་པའི་ཡེ་ཤེས་དང་རང་སེམས་དབྱེར་མེད་དུ་བསྲེས་ཏེ་ཟུང་འཇུག་ཕྱག་རྒྱ་ཆེན་པོ་འཛིན་མེད་ཀྱི་ངང་ལ་ཅུང་ཟད་མཉམ་པར་གཞག ཨོཾ་ཨཱཿཧཱུྃ། གིས་མིག་རས་ཕྱེ་བར་བསམ།
མཆོག་ཏུ་གསང་བའི་དཀྱིལ་འཁོར་འདིར། ། བཙུད་པ་དང་ནི་མཐོང་བ་ཡིས། ། དེ་རིང་སྡིག་ལས་རྣམ་གྲོལ་འགྱུར། ། དེ་རིང་ཁྱོད་རྣམས་བདེ་བར་གནས། ། བདེ་ཆེན་ཐེག་པ་འདི་ལ་ནི། ། ཕྱིན་ཆད་འཆི་བ་ཡོད་མ་ཡིན། ། མི་ཐུབ་པ་དང་མི་འཆི་བས། ། ཅིས་ཀྱང་མི་འཇིགས་དགའ་བར་གྱིས། ། སྲིད་པ་ཤིན་ཏུ་དག་པས་ན། ། སྲིད་པའི་ངན་འགྲོ་རྣམས་ལས་བཏོན། །
ཞེས་བརྗོད་ཅིང་གསུངས་པར་བསམ་ལ། དོན་ཡིད་ལ་དྲན་པའི་སྒོ་ནས་གཟེངས་བསྟོད་དོ། ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་དག དམ་ཚིག་དགོངས་ཏེ་གསུངས་པའི་དམ་ཚིག་བསྲུང་བ་ལ་དབང་། བརྡའ་མཛུབ་མོས་ནམ་མཁའ་མཚོན་པ། ལམ་རྡོ་རྗེའི་རྦ་རླབས་བསྒོམ་པ་ལ་དབང་། འབྲས་བུ་ངོ་བོ་ཉིད་སྐུའི་བག་ཆགས་དང་ས་བོན་མ་ལུས་པ་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད་ལ། གནས་སྐབས་དེ་དག་ཏུ་ཐོབ་པའི་དམ་ཚིག་ལ་བསྲུང་སྡོམ་བགྱིད་སྙམ་པས།
གཙོ་བོས་ཇི་ལྟར་སོགས་ལན་གསུམ་དང་། དབང་ཡོངས་སུ་རྫོགས་པར་ཐོབ་པའི་གཏང་རག་ཏུ་མཎྜལ་རྒྱས་པ་ཕུལ་ཏེ། ལུས་ལོངས་སྤྱོད་ཐམས་ཅད་ཀྱང་ཕུལ་ཏེ་ཆ་ཤས་ནས་ལོངས་སྤྱད་དུ་གསོལ་སྙམ་པས། དེང་ནས་བརྩམས་ཏེ་ཞེས་སོགས་པ་ལན་གསུམ་བརྗོད། དེ་ནས་དམ་ཚིག་གསུམ་གྱི་གླུ་བླངས་པ་ནི། གང་དུ་དབང་བསྐུར་བའི་དཀྱིལ་འཁོར་དང་། གང་གིས་བསྐུར་བའི་སློབ་དཔོན་དང་། གང་ལ་བསྐུར་བའི་སློབ་མ་སྟེ། འཁོར་གསུམ་ཀ་སྣང་ལ་རང་བཞིན་མེད་པ་སྐྱེ་མེད་བདེ་བ་ཆེན་པོའི་རང་བཞིན་ལས་མ་འདས་པ། དེའི་མཐུས་བདག་གིས་ཀྱང་དེ་ལྟར་རྟོགས་པར་གྱུར་ཅིག་སྙམ་པས་ཚིགས་བཅད་རེ་རེའི་མཚམས་སུ་རྡོ་རྗེ་གསོར།
དྲིལ་བུ་བཅད་གཏུབ་ཏུ་དཀྲོལ་ཏེ། ཨོཾ། ནམ་མཁའ་སྐྱེ་བ་མཚན་ལྡན་ཕྱིར། ། ཐོག་མ་ཐ་མ་མེད་པའི་མཆོག ། སེམས་དཔའ་རྡོ་རྗེ་ཆེ་རང་བཞིན། ། ཀྱཻ་ཡི་་་་་་འདི་ལ་འདོན་པ་བསྒྱུར་དགོས་པ་བླ་མ་གོང་མའི་གསུང་རབ་གང་ན་ཡང་མ་བཤད་པ་འདོན་པ་བསྒྱུར་མི་དགོས་སོ། ། རྡོ་རྗེ་བདག་གྲུབ་མཛོད། ། ཀུན་མཆོག་དངོས་གྲུབ་ཆེན་པོ་སྟེ། ། དབང་ཕྱུག་ཆེན་པོ་ལྷག་པའི་ལྷ། ། རྡོ་རྗེ་འཛིན་པ་ཀུན་གྱི་རྒྱལ། །
མི་འགྱུར་མཆོག་ཏུ་བདག་བསྒྲུབ་མཛོད། ། ཉེས་པ་མི་མངའ་རྟག་པ་སྟེ། ། འདོད་ཆགས་ཀུན་གྱི་རྗེས་སུ་ཆགས། ། འདོད་ཆགས་ཆེན་པོ་དགའ་བ་ཆེ། ། བཅོམ་ལྡན་དེ་ཉིད་ཀྱིས་གྲུབ་མཛོད། ། ཤིན་ཏུ་དག་པ་ཀུན་གྱི་མཆོག ། གདོད་ནས་གྲོལ་བ་དེ་བཞིན་གཤེགས། ། ཀུན་ཏུ་བཟང་པོ་ཀུན་བདག་ཉིད། ། བྱང་ཆུབ་སེམས་སུ་བདག་བསྒྲུབ་མཛོད། ། དངོས་གྲུབ་ཆེན་པོ་ཀུན་གྱི་མཆོག །
དབང་ཕྱུག་ཆེན་པོ་ཕྱག་རྒྱའི་མཆོག ། གྲུབ་པའི་རྡོ་རྗེ་ཆེར་བསྟོད་པ། ། རྡོ་རྗེ་སྙེམས་བདག་བདག་བསྒྲུབ་མཛོད། ། སེམས་ཅན་ཀུན་གྱི་ཡིད་ཁྱབ་པ། ། སེམས་ཅན་ཀུན་གྱི་ཡིད་ལ་ཞུགས། ། སེམས་ཅན་ཀུན་གྱི་ཡབ་གྱུར་ཉིད། ། འདོད་ཆགས་མཉམ་པའི་དམ་ཚིག་མཆོག ། ཅེས་ལན་གཅིག་དང་། དཀྱིལ་འཁོར་གྱི་འཁོར་ལོ་གཟུགས་བརྙན་གྱི་ཚུལ་དུ་སྣང་བ་ཡང་ཆོས་སྐུ་སྟོང་པ་དང་སྙིང་རྗེ་གཉིས་སུ་མེད་པ་ལས་བྱུང་བའི་བྱིན་གྱིས་རླབས་པ་དང་། སློབ་དཔོན་གྱིས་ཀྱང་དེ་ལྟར་རྟོགས་པའི་བྱིན་རླབས་ཀྱིས་སློབ་མ་རྣམས་ཀྱིས་ཀྱང་རྡུལ་ཚོན་ནམ་མཚན་མ་ཙམ་མ་ཡིན་པར་སྣང་ལ་རང་བཞིན་མེད་པ་གཟུགས་ཀྱི་སྐུར་མཐོང་བར་གྱུར་ཅིག་སྙམ་པས།
ཤེས་རབ་ཐབས་བདག་དཀྱིལ་འཁོར་གྱི། ། བདེན་པའི་བྱིན་རླབས་གང་ཡིན་པ། ། བདེན་པ་དེ་ཡིས་མགོན་བདག་ལ། ། ཁྱོད་ཀྱིས་འདོད་པ་རབ་རྫོགས་མཛོད། ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། དེ་བཞིན་དེ་ཉིད་ངེས་པར་འབྱུང་། ། བདེན་པ་དེ་ཡིས་དཀྱིལ་འཁོར་ནི། །
གཟུགས་བརྙན་གསལ་བར་སློབ་མ་རྣམས། ། ཀུན་གྱིས་དྲི་མེད་མཐོང་བར་ཤོག ། ཅེས་བདེན་སྟོབས་བརྗོད། སྐབས་འདིར་སྔར་སྟ་གོན་གྱི་སྐབས་སུ་བཤད་པ་ལྟར་གྱི་ཆོ་གས་འཇིག་རྟེན་དང་འཇིག་རྟེན་ལས་འདས་པའི་གཏོར་མ་རྣམས་འབུལ་ལོ། ། དེ་ནས་རྗེས་ཆོག་ནི། མཆོད་པ་རྣམས་བསང་སྦྱངས་བྱིན་གྱིས་བརླབས་ལ། རེ་རེའི་མགོར་ཨོཾ་བྷཱ་ག་ཝ་ཏི་ཞེས་སོགས་སྦྱར་བའི་ཆུ་བཞི་ཉེར་སྤྱོད་རོལ་ཆེན་དང་བཅས་པས་ཕྱི་མཆོད། ཨོཾ་ཨཾ་ཨཱཾ། ཨིཾ་ཨཱིཾ། ཨུཾ་ཨཱུཾ།
རྀཾ་རཱྀཾ། ལྀཾ་ལཱྀཾ། ཨེཾ་ཨཻཾ། ཨོཾ་ཨཽཾ། ཨཾ། ཨོཾ་ཨཱཿཧཱུྃ། ལྷ་མོ་བཅོ་ལྔའི་ཞལ་དུ་མཆོད་པ་དམ་པ་འབུལ་ལོ། ། ཞེས་པས་ནང་མཆོད་ཕུལ། དཀར་མོ་རི་དྭགས་སོགས་དང་། འགྲོ་བ་བུད་མེད་སོགས་ཀྱིས་བསྟོད་ལ།
བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་དང་། ཧེ་རུ་ཀའི་ཡི་གེ་བརྒྱ་པ་ལན་གསུམ་གྱི་མཐར། མ་འབྱོར་བ་དང་ཉམས་པ་དང་། ། སོགས་ཀྱིས་ནོངས་པ་བཟོད་པར་གསོལ་ལོ། ། རས་བྲིས་ཡིན་ན། ཕྱོགས་བཅུ་ན་བཞུགས་པའི་ཞེས་སོགས་ཀྱི་མཐར། ཁྱད་པར་དུ་ཡང་རས་བྲིས་ཀྱི་དཀྱིལ་འཁོར་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། ཞེས་སོགས་དང་། རྡུལ་ཚོན་གྱི་ཕྱོགས་ཡིན་ན་གཤེགས་གསོལ་གྱི་ཉིན་མ་གཏོགས་ཉི་མ་སྔ་མ་རྣམས་ལ་གོང་གི་ཁྱད་པར་དུ་ཡང་ཞེས་པའི་རྗེས་སུ།
རྡུལ་ཚོན་གྱི་དཀྱིལ་འཁོར་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་གཤེགས་གསོལ་གྱི་ཆོ་ག་མ་བྱས་པའི་བར་དུ། ཞེས་སོགས་བརྗོད་ལ། རྟེན་མེད་པའི་གཏོར་མགྲོན་གྱི་ཡེ་ཤེས་པ་གཤེགས་སུ་གསོལ་བ་དང་། དམ་ཚིག་པ་བསྡུ་བ་སོགས་སྟ་གོན་གྱི་སྐབས་ལྟར་བྱའོ། ། རྡུལ་ཚོན་གཤེགས་གསོལ་གྱི་ཉིན་རྗེས་ཆོག་གི་ཚེ་བུམ་པ་རྣམས་འཁྱམ་གྱི་སྟེང་བཞག་ལ། ཆོ་ག་གཞན་རྣམས་སྔ་མ་དང་འདྲ་བ་ལས། མ་འབྱོར་བ་དང་སོགས་ཀྱི་རྗེས་སུ། བདག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས། སོགས་ཀྱིས་ནོངས་པ་བཟོད་པར་གསོལ་ལ། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས་བྱས་ལ།
རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་རྣམས་དང་། རྡུལ་ཚོན་གྱི་ཡེ་ཤེས་པ་དང་། བུམ་ནང་གི་ཡེ་ཤེས་པ་རྣམས། ཨོཾ་ཁྱོད་ཀྱིས་སོགས་ཀྱི་མཐར། མཐེབ་སྲིན་གྱིས་སེ་གོལ་བྱས་ཏེ། བཛྲ་མུཿ ཡེ་ཤེས་པ་རྣམས་དབྱིངས་སུ་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། ཨོཾ་ཨཱཿཧཱུྃ།
ཞེས་བརྗོད། དེ་ནས་རོལ་མོ་དང་བཅས་པས། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ནཾ་ཨ་དྱ་ནུཏྤནྣ་ཏྭ་ད། ཅེས་དང་། ཨོཾ་གི་ལི་གི་ལི་ཧཱུྃ་ཛཿ ཞེས་བརྗོད་ཅིང་དེ་ཁོ་ན་ཉིད་དྲན་པས་རྡོ་རྗེའི་་་་་་ཐོག་མར་ལྷ་མཚན་ནས་རང་གི་སྲིན་ལག་གཡོན་པས་གང་བསྙོགས་ནས་བླངས་ལ་མགོ་ལ་བཞག དེ་ནས་དབང་ལྡན་གྱི་རྩིག་པ་བཤགས་པའི་རྗེས་སུ་ཚངས་ཐིག་གཉིས་ཀྱི་ཐད་ཀྱི་མཐའི་མེ་རིས་ནས་དབུས་ཀྱི་མཚན་མའི་བར་ཕྱོགས་བཞི་ཀ་ནས་རྡོ་རྗེས་འཐེན་ཏེ་གཤེགས་སུ་གསོལ་བ་ཕྱག་ལེན་ཡིན། རྩེས་དབང་ལྡན་གྱི་རྩིག་པ་དང་པོར་གཤེགས། དེ་ནས་གཡས་བསྐོར་གྱི་རིམ་པས་ཅི་བདེ་བར་གཤེགས་སུ་གསོལ། རྡུལ་ཚོན་འདོད་པ་ཡོད་ན་ལྷའི་མཚན་མ་ནས་བླངས་ལ་བྱིན།
གཞན་རྣམས་མཐའ་ནས་རིམ་པར་བསྡུས་ཏེ་ཟ་མ་ཏོག་ལ་སོགས་པར་བླུགས་ལ་རྡུལ་ཚོན་ཆུ་བོར་སྤྱན་དྲངས་པའི་ཆོ་གའམ། དེ་ཙམ་མི་ནུས་ན་བཀུར་བསྟི་ཆེན་པོས་རྒྱ་མཚོར་འབབ་པའི་ཆུ་ཀླུང་ངམ། ཁྲོན་པ་ལ་སོགས་པར་གཤེགས་སུ་གསོལ་ལ། ཐིག་རྗེས་རྣམས་དྲི་ཞིམ་པོའི་ཆུས་མཐའ་ནས་རིམ་པ་བཞིན་ཕྱིས་ཏེ་རྗེས་མི་མངོན་པར་བྱས་ལ། དེ་ནས་རང་ཉིད་རྡོ་རྗེ་བདག་མེད་མར་གསལ་བའི་མིག་ཏུ་གཏི་མུག་རྡོ་རྗེ་མ།

སོགས་དང་། དགེ་བ་བསྔོ་བ་སོགས་སྟ་གོན་བཞིན་བྱས་ལ། བཀྲ་ཤིས་ནི། མཚུངས་མེད་བླ་མ་དཔལ་ལྡན་རྡོ་རྗེ་འཆང་། ། མཐུ་སྟོབས་དབང་ཕྱུག་བླ་མ་བརྒྱུད་པར་བཅས། ། མཚན་ནས་བརྗོད་དམ་ཅུང་ཟད་དྲན་ཡང་རུང་། ། བཀྲ་ཤིས་འཕེལ་ཞིང་སྐྱེ་དགུ་བདེ་ལེགས་ཤོག ། རང་བཞིན་དྲི་མེད་བློ་གྲོས་གློ་བུར་གྱི། ། དྲི་མས་སྒྲིབ་པར་བསལ་བར་མཛད་པ་ཡི། ། བདག་མེད་མ་དཔལ་ལྷ་མོ་བཅོ་ལྔ་ཡི། ། བཀྲ་ཤིས་འཕེལ་ཞིང་སྐྱེ་དགུ་བདེ་ལེགས་ཤོག །
ཁམས་དྲུག་དག་པ་ཡེ་ཤེས་ཆེན་པོའི་སྐུ། ། ལམ་གྱི་ཡན་ལག་སུམ་ཅུ་རྩ་བདུན་ཏེ། ། སྣང་བ་སངས་རྒྱས་ཞིང་འགྱུར་གཞལ་མེད་ཁང་། ། བཀྲ་ཤིས་ཕེལ་ཞིང་སྐྱེ་དགུ་བདེ་ལེགས་ཤོག ། ཡན་ལག་རྣམ་དག་ཁྲོ་བོ་ཆེན་པོའི་སྐུ། ། རྡོ་རྗེའི་ས་གཞི་རྭ་བ་བླ་བྲེ་གུར། ། བདུད་དཔུང་ངེས་འཇོམས་བསྲུང་བའི་འཁོར་ལོ་མཆོག ། བཀྲ་ཤིས་འཕེལ་ཞིང་སྐྱེ་དགུ་བདེ་ལེགས་ཤོག ། འདག་བྱ་དག་བྱེད་ནང་ངམ་ཕྱི་ན་བཞུགས། ། ཕྱོགས་སྐྱོང་ཞིང་སྐྱོང་ཀླུ་དང་སྤྲིན་དང་ཤིང་། །
མཆོད་རྟེན་རོ་དང་འདྲེ་དང་མེ་དང་ཆུ། ། ཕྱོགས་བརྒྱད་དག་བྱེད་དེས་ནི་བཀྲ་ཤིས་ཤོག ། བླ་མ་དཀྱིལ་འཁོར་གཙོ་བོ་འཁོར་དང་བཅས། ། སྦྱང་གཞི་སྦྱོང་བྱེད་ལམ་དང་འབྲས་བུ་མཆོག ། བརྗོད་དམ་དེ་དོན་ཅུང་ཟད་དྲན་ཡང་རུང་། ། བཀྲ་ཤིས་འཕེལ་ཞིང་སྐྱེ་དགུ་བདེ་ལེགས་ཤོག ། ཅེས་དང་གཞན་ཡང་ཆོས་སྐྱོང་ནོར་ལྷ་སོགས་ཀྱི་བཀྲ་ཤིས་རྒྱས་པ་བརྗོད། རོལ་མོའི་སྒྲ་བྱ་ཞིང་དཀྱིལ་འཁོར་བྲིས་ཤུལ་ལ་མེ་ཏོག་སིལ་མའི་ཆར་དབབ་པར་བྱའོ། ། དེ་རྣམས་ཀྱིས་བདག་མེད་ལྷ་མོ་བཅོ་ལྔའི་དཀྱིལ་འཁོར་གྱི་ཆོ་ག་མ་ཚང་བ་མེད་པ་བསྟན་ཟིན་ཏོ། ། འདིར་སྨྲས་པ།
རྒྱུད་སྡེའི་ངེས་གསང་ཉེ་ལམ་ཀུན་གྱི་བཅུད། ། བདག་མེད་མཁའ་འགྲོའི་དཀྱིལ་འཁོར་ཆོ་ག་ཡི། ། རྣམ་དབྱེ་གསལ་བར་བསྟན་པའི་ལེགས་བཤད་འདིས། ། གཞན་ཕན་ཕྲིན་ལས་ཀུན་ཏུ་ཁྱབ་གྱུར་ཅིག ། ཆོས་ཚུལ་མཆོག་འདི་ས་སྐྱ་པ་ལས་བརྒྱུད། ། བརྒྱུད་པ་གཞན་དང་ཐུན་མོང་བསྲེ་ལྷད་བྲལ། ། བྲལ་ཞེས་མཁས་མཆོག་ཀུན་གྱིས་བསྔགས་པར་མཛད། ། མཛད་པ་འདི་ནི་ངེས་པའི་དོན་དང་ལྡན། ། འཁྲུལ་ཟད་གོང་མའི་གསུང་རབ་རྒྱ་མཚོ་ལས། ། བདག་བློ་རབ་གསལ་དེད་དཔོན་གྱིས་བླངས་པའི། །
ལག་ལེན་ཆོ་ག་ཡིད་བཞིན་རིན་ཆེན་ཕྲེང་། ། འདི་ནི་སྐལ་བཟང་མཛེས་པའི་མགུལ་རྒྱན་ཡིན། ། འདི་སྦྱར་དགེ་བས་བདག་སོགས་འགྲོ་བ་རྣམས། ། ཚེ་རིང་ནད་མེད་བསམ་དོན་ཀུན་འགྲུབ་ཅིང་། ། ཕྱི་མ་དག་པའི་ཞིང་དུ་པདྨོ་ལས། ། བརྫུས་ཏེ་སྐྱེས་ནས་ས་ལམ་མཐར་ཕྱིན་ཤོག ། ཞེས་རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྔའི་དཀྱིལ་འཁོར་གྱི་ཆོ་གའི་གསལ་བྱེད་འཕྲིན་ལས་ཀུན་ཁྱབ་ཅེས་བྱ་བ་འདི་ནི། ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་པུཎྱ་ཨིནྡྲི་དང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་དང་། གསང་སྔགས་རྒྱ་མཚོའི་ཕ་རོལ་ཏུ་སོན་ཅིང་མཁས་བཙུན་བཟང་གསུམ་གྱི་ཡོན་ཏན་མ་ལུས་པའི་མངའ་བདག་རྒྱལ་བ་རྡོ་རྗེ་འཆང་སངས་རྒྱས་རྒྱལ་མཚན་རྣམས་ཀྱི་ཞབས་ལ་ཡན་ལག་མཆོག་གིས་རེག་ཅིང་གསུང་གི་བདུད་རྩི་ངོམ་པར་འཐུང་བའི་སྐལ་བ་བཟང་པོ་ཅན་ས་སྐྱ་པ་ཤཱཀྱའི་དགེ་བསྙེན་ཐེག་པ་མཆོག་གི་རྣལ་འབྱོར་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྙོམས་ཆུང་དོན་གཉེར་ཅན་རྣམས་དཔེ་འབྲི་བཟུང་བདེ་བའི་ཕྱིར་རྗེ་བཙུན་བསོད་ནམས་རྩེ་མོས་ནེ་ཙེ་སྦལ་སྟོན་ལ་གནང་བའི་དབང་གི་ཐོ་ཡིག་དང་།
དེ་ཉིད་སྤྲུ་ལུང་པས་ཅུང་ཟད་གསལ་བར་བྱས་པའི་ཡི་གེ་སོགས་དང་། ཀུན་མཁྱེན་ཆེན་པོ་དང་། ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་སྒྲུབ་དཀྱིལ་གྱི་ཡིག་ཆ་ཁྱད་པར་ཅན་རྣམས་དང་། སྙིགས་དུས་ཀྱི་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱིས་མཛད་པའི་སྒྲུབ་དཀྱིལ་དབང་ཆོག་དང་བཅས་པ་ཞིབ་ཅིང་རྒྱས་པར་བསྟན་པའི་ཡིག་ཆ་ངོ་མཚར་ཅན་གྱི་གསུང་རྩོམ་ཅུང་ཟད་མ་རྫོགས་པའི་ཁ་སྐོང་འཇམ་པའི་དབྱངས་དབང་པོའི་མཚན་ཅན་གྱིས་མཛད་པ་སོགས་གསུང་རབ་ཚད་ལྡན་དེ་དག་ལ་ཞིབ་ཏུ་དཔྱད་ཅིང་དགོངས་པ་ཇི་ལྟ་བ་བཞིན་བཀོད་པ་འདི་ནི། རྒྱ་གར་ལུགས་ལ་དུརྨ་ཏི་ཞེས་པ་བློ་ངན་དང་། རྒྱ་ནག་ལུགས་ལ་ལྕགས་མོ་བྱ་ཡི་ལོ་མེ་ཏོག་ཅན་གྱི་ཟླ་བའི་དམར་ཆ་རྒྱལ་བ་གསུམ་པའི་ཚེས་ལ་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ས་སྐྱའི་བཞི་ཐོག་བླ་བྲང་གི་མཁའ་སྤྱོད་དཔལ་གྱི་ཕོ་བྲང་དུ་སྦྱར་བའོ། ། འདིའི་དབང་ཆོག་དོན་དུ་གཉེར་བ་རྣམས་ཁོ་བོས་བྱས་པའི་སློབ་མ་དབང་བསྐུར་གྱི་མཚམས་སྦྱོར་ལོགས་ན་ཡོད་པས་དེར་བལྟ་བར་གྱིས་ཤིག འདོད་པའི་དོན་བདེ་བླག་ཏུ་འགྲུབ་པར་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 56 ཨ་མྱེས་ཞབས། རྗེ་བཙུན་རྡོ་རྗེ་བདག་མེད་མ་ལྷ་མོ་བཅོ་ལྷའི་དཀྱིལ་ཆོག་གི་གསལ་བྱེད་འཕྲིན་ལས་ཀུན་ཁྱབ། PAGE * MERGEFORMAT 57
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
