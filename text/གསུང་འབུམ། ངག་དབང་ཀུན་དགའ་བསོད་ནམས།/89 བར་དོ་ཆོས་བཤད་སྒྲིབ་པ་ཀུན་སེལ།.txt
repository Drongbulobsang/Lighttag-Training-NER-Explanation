གསུང་འབུམ། ངག་དབང་ཀུན་དགའ་བསོད་ནམས།
པོད ༨༩
བར་དོ་ཆོས་བཤད་སྒྲིབ་པ་ཀུན་སེལ།
༄༅། །བར་དོ་ཆོས་བཤད་སྒྲིབ་པ་ཀུན་སེལ་ཞེས་བྱ་བ་བཞུགས་སོ།། ཤྲཱི་ཝན་སངྒུ་རུ་ཙ་བཻ་རོ་ཙ་ན་ཡེ་ན་མ། འདིར་ཀུན་རིག་གི་ཆོ་ག་དང་འབྲེལ་བར་བར་དོ་ཆོས་བཤད་ཇི་ལྟ་བའི་ཚུལ་ནི། གཞན་ཕན་མཐའ་ཡས་ནས་གསུངས་པ་ལྟར་གྱི་ལྷོ་སྒོའི་ཆོ་གའི། གང་ལ་སེར་སྣ་མ་རྫོགས་པ་ཡན་ཆད་བྱས་ལ་དེ་ནས་སློབ་དཔོན་གྱིས། འོ། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བ་ཁྱེད་དད་ཅིང་གུས་པའི་སྒོ་ནས་སེམས་མ་ཡེངས་པར་ཉོན་ཅིག ཁྱོད་ད་ལྟ་བར་དོའི་གནས་སྐབས་ཡིན་ཅིང་། སྤྱིར་བར་དོ་ལ། རྨི་ལམ་བར་དོ།
སྐྱེ་འཆི་བར་དོ། སྲིད་པ་བར་དོ་གསུམ་ལས། རྨི་ལམ་བར་དོ་ནི། གཉིད་ཀྱི་གནས་སྐབས་སུ་ཉམས་སུ་མྱོང་བའི་རྨི་ལམ་རྣམས་ཡིན་ལ། སྐྱེ་འཆི་བར་དོ་ལ་སྐྱེ་སྲིད་དང་། འཆི་སྲིད་གཉིས་ལས། སྐྱེ་སྲིད་ནི་སྐྱེ་གནས་བཞི་པོ་གང་རུང་དུ་སྐྱེ་བ་ལེན་པའི་འགོ་བརྩམས་པ་ནས་བཟུང་སྟེ། སྐྱེས་པའི་ལུས་དེ་ཉིད་འཆི་བ་ལ་མངོན་དུ་ཕྱོགས་པའི་བར་ཡིན་ཅིང་། འཆི་སྲིད་ནི། འབྱུང་བ་རིམ་བསྡུད་ཀྱི་དབང་དུ་བྱས་ན།
ས་ཆུ་ལ་ཐིམ་པ་ནས་རྣམ་པར་ཤེས་པ་ཐམས་ཅད་སྟོང་པ་འོད་གསལ་ལ་ཐིམ་པའི་བར་ལ་ཟེར་བ་ཡིན་པས། འོད་གསལ་དེའི་སྐབས་སུ། སྔར་ལམ་བསྒོམས་པའི་ཉམས་མྱོང་ཡོད་ན། གཞི་དུས་ཀྱི་འོད་གསལ་དེ་ངོས་ཟིན་པར་བྱས་ནས། དེ་དང་དབྱེར་མེད་དུ་བསྲེས་ཏེ་བསྒོམས་པས་འོད་གསལ་མ་བུ་ངོ་འཕྲོད་ནས་ལམ་སྣ་ཟིན་པ་སོགས་འབྱུང་བས་དེ་རྣམས་ཡིན་ལ། ཁྱེད་ད་ལྟ་སྲིད་པ་བར་དོའི་གནས་སྐབས་ན་ཡོད་པ་ཡིན་པས། དེ་ཡང་སྤྱིར་བར་དོ་མེད་པ་བཞི་སྟེ། ཡར་གྱི་ཟང་ཐལ། མར་གྱི་ཟང་ཐལ། སད་པ་རྗེས་ཀྱི་འགྲོ་བ།
གཟུགས་མེད་སྐྱེ་མཆེད་མུ་བཞིའི་ལྷའོ། ། དང་པོ་ནི། འོད་གསལ་འབྱོངས་པ། གཉིས་པ་ནི། མཚམས་མེད་བྱས་པའམ་དམ་ཚིག་ཉམས་པ། གསུམ་པ་ནི། རང་ངམ་གཞན་སྟོབས་ཀྱིས་འཕོ་བ་ཐེབ་པ། བཞི་པ་ནི། ཏིང་ངེ་འཛིན་གྱི་ལུས་ཡིན་པས་སྐྱེ་གནས་ལེན་པའི་མཚམས་སྦྱོར་མི་དགོས་པས་སོ། ། ཉན་ཐོས་སྡེ་པ་ཁ་ཅིག་བར་དོ་མི་འདོད་པ་ལ།
མཛོད་འགྲེལ་དུ་མདོ་བཞིའི་ཁུངས་དྲངས་ནས་བར་དོ་ཡོད་པར་བསྒྲུབས། མདོ་བཞི་ནས་བར་དོ་མེད་པར་བཤད་པ་དགོངས་པ་ཅན་དུ་བཀྲལ་བར་མཁས་པ་དག་བཞེད་པ་ཡིན་ལ། གང་ལྟར་འདིར་སྲིད་པ་བར་དོའི་རྣམ་གཞག་ཅུང་ཟད་བཤད་པ་ལ་ཚིགས་བཅད་ཀྱི་སྒོ་ནས་མདོར་བསྟན་པ་དང་། དེའི་དོན་བཤད་པ་གཉིས་ལས། དང་པོ་ནི། མིང་དང་གཟུགས་དང་དབྱིབས་དང་མདོག ། བོང་ཚོད་འགྲོ་དང་ཟས་དང་མཐོང་། ། ལས་དང་མཐུ་དང་ཚེ་ཚད་སྐྱེས། ། རྟགས་དང་བཅུ་གསུམ་དག་གིས་ཤེས། ། ཞེས་གསུངས།
གཉིས་པ་ལ་བཅུ་གསུམ་སྟེ། མིང་གི་ཁྱད་པར་ནས། རྟགས་ཀྱི་ཁྱད་པར་གྱི་བར་རོ། ། དང་པོ་མིང་གི་ཁྱད་པར་ནི། མཛོད་ལས། ཡིད་ལས་བྱུང་དང་སྲིད་ཚོལ་དང་། ། དྲི་ཟ་སྲིད་པ་བར་མ་དང་། ། འགྲུབ་པའོ། ། ཞེས་གསུངས་པའི་དོན་ནི་ཁུ་ཁྲག་ལ་སོགས་པ་ཕྱིའི་རྐྱེན་ལ་མི་ལྟོས་པར་ཡིད་ལས་སྐྱེས་པས་ཡིད་ལས་བྱུང་བའི་སྲིད་པ་དང་། སྲིད་པ་ཚོལ་བའི་ངང་ཚུལ་ཅན་ཡིན་པས་སྲིད་པ་འཚོལ་བའི་སྲིད་པ་དང་།
ཁམས་ཟས་ཀྱི་ནང་ནས་དྲི་ཟ་བས་དྲི་ཟའི་སྲིད་པ་དང་། འཆི་སྲིད་དང་སྐྱེ་སྲིད་ཀྱི་བར་དུ་བྱུང་བས་བར་མ་དོའི་སྲིད་པ་དང་། སྐྱེ་སྲིད་དུ་སྐྱེ་བ་ལ་མངོན་པར་ཕྱོགས་པའི་སྲིད་པ་ཡིན་པས་འགྲུབ་པའི་སྲིད་པ་སྟེ། དེ་རྣམས་མིང་གི་རྣམ་གྲངས་སོ། ། གཉིས་པ་གཟུགས་ཀྱི་ཁྱད་པར་ནི། དབང་པོ་ཀུན་ཚང་ཐོགས་མེད་ལྡན། ། དེའི་འགྲེལ་པར། དབང་པོ་ལྔ་ཆར་ཚང་བའོ། ། ཐོགས་པ་མེད་པས་ན་ཐོགས་མེད་ལྡན་ཏེ། རྡོ་རྗེ་ལ་སོགས་པས་ཀྱང་མི་བཟློགས་པའི་ཕྱིར་ཏེ།
ཇི་ལྟར་ལྕགས་ཀྱི་ཐོ་ལུམ་འབར་བ་གཤགས་པའི་ནང་ནས་བྱུང་བའི་སྲིན་འབུ་དམིགས་སོ། ། ཞེས་དང་རྣམ་འགྲེལ་ལས། ལུས་ཅན་ཡིན་ཡང་ཕྲ་བའི་ཕྱིར། ། འགའ་ཞིག་ལ་ལར་ཐོགས་མེད་དེ། ། ཆུ་བཞིན་གསེར་ལ་དངུལ་ཆུ་བཞིན། ། ཞེས་གསུངས། ལུས་ཕྲ་ཞིང་དང་པའི་མིག་སོགས་དབང་པོ་དྲུག་དང་། ལུས་དབང་གི་བྱེ་བྲག་ཕོ་མོ་གང་རུང་གི་དབང་པོ་དང་བཅས་པ་ཚང་བ། དེ་ལྟ་ནའང་ཤ་ཁྲག་གདོས་བཅས་ཀྱི་ལུས་མེད་ཅིང་འཇའ་ལུས་ལྟ་བུ་དེ། ལས་ཀྱི་ཆེ་བ་སྐྱེ་གནས།
ཡོན་ཏན་གྱི་ཆེ་བ་རྡོ་རྗེ་གདན། བྱིན་རླབས་ཀྱི་ཆེ་བ་རྟེན་རབ་གནས་ཅན་མ་གཏོགས་གཞན་རྣམས་ལ་ཐོགས་པ་མེད་པའི་ལུས་སོ། ། གསུམ་པ་དབྱིབས་ཀྱི་ཁྱད་པར་ནི། དུས་འཁོར་འགྲེལ་ཆེན་ལས། བག་ཆགས་ཀྱི་ལུས་ལ་འགགས་པ་དེ་ཉིད་སླར་ཡང་རྡུལ་ཕྲ་རབ་ཀྱི་ལུས་འཛིན་ཞེས་པ་དང་། བཟང་སྐྱོང་གི་མདོ་ལས། ཤི་འཕོས་པ་དེའི་ལུས་ཐ་མལ་གྱི་གཟུགས་ཀྱི་རང་བཞིན་གྱི་རྣམ་པ་དང་ལྡན་པར་འགྱུར་ཏེ། ཞེས་གསུངས་པ་གཉིས་ཀྱི་སྐྱེ་བ་སྔ་མའི་སྣང་བ་དབྱིབས་སུ་འབྱུང་བར་གསུངས་སོ། ། མངོན་པ་གོང་འོག་དང་མངལ་འཇུག་གི་མདོ་སོགས་སུ་ཚེ་ཕྱི་སྣང་བ་དང་དབྱིབས་སུ་འབྱུང་བར་བཤད། དེ་ལ་སྔ་མ་ཐེག་ཆེན་ལུགས་དང་ཕྱི་མ་ཐེག་དམན་ལུགས་སུ་ཁ་ཅིག་འདོད་དོ། །
ཀུན་ལས་བཏུས་ལས། གང་དུ་སྐྱེ་བར་འགྱུར་བའི་བྱད་གཟུགས་སོ། ། ཞེས་དང་། མཛོད་ལས། དེ་ནི་འཕེན་པ་གཅིག་པའི་ཕྱིར། ། སྔོན་དུ་སྲིད་འབྱུང་ཤ་གཟུགས་ཅན། ། ཞེས་དང་། དགའ་བོ་མངལ་འཇུག་གི་མདོ་ལས། སྔོན་ལས་ཇི་ལྟ་བ་བཞིན་དུ་གང་དུ་སྐྱེ་བར་འགྱུར་བ་དེ་དང་དབྱིབས་འདྲ་བའི་བར་མ་དོའི་སྲིད་པ་མངོན་པར་འགྲུབ་པར་འགྱུར་རོ། ། ཞེས་གསུངས་པས།
མིའི་སྲིད་པ་ལྷར་སྐྱེ་བའི་ཚེ་ལྷའི་བར་སྲིད་དེ་ལྷའི་ལུས་ཀྱི་དབྱིབས་སུ་ཡོད་པ་ལྟ་བུ་སྟེ། རིགས་དྲུག་གང་དུ་སྐྱེ་བར་འགྱུར་བ་དེའི་ལུས་ཀྱི་དབྱིབས་ཅན་ནོ། ། མཛོད་ལས། གཟུགས་མེད་གང་དུ་ཤི་བ་འོ། ། ཞེས་དང་། གཟུགས་མེད་དུ་སྐྱེ་བ་ལ་གཟུགས་དང་དབྱིབས་ཁ་དོག་མེད་དོ། ། ཞེས་གསུངས་སོ། ། འདི་ལ་འདོད་ཚུལ་མང་བས། མཁས་པ་འགའ་ཞིག་གིས་བར་སྲིད་ཇི་ཙམ་གནས་པའི་ཚེ་ཕྱེད་སྔ་མའི་གཟུགས་ཅན་དང་བག་ཆགས་ཤས་ཆེ། ཚེ་ཕྱེད་ཕྱི་མ་གང་དུ་སྐྱེ་འགྱུར་གྱི་གཟུགས་དབྱིབས་སོ། །
ཞེས་གསུངས་པའང་བརྟག་དཔྱད་བྱའོ། ། བཞི་པ་ཁ་དོག་གི་ཁྱད་པར་ནི། ཀུན་ལས་བཏུས་ལས། མི་དགེ་བ་བྱེད་པའི་བར་མ་དོའི་སྲིད་པ་མངོན་པར་འགྲུབ་པ་ནི་དཔེར་ན་ཆར་བ་ནག་པོ་ལྟ་བུའི་མཚན་མོ་མུན་པ་མུན་ནག་ཏུ་སྣང་བ་ལྟ་བུའོ། ། དགེ་བ་བྱེད་པ་ནི་དཔེར་ན་སྣམ་བུ་དཀར་པོའི་ཟླ་བའི་འོད་དང་བཅས་པའི་མཚན་མོར་སྣང་བ་ལྟ་བུའོ། ། ཞེས་གསུངས། དགའ་བོ་མངལ་འཇུག་གི་མདོ་ལས། སེམས་ཅན་དམྱལ་བ་པ་རྣམས་ཀྱི་བར་མ་དོའི་སྲིད་པའི་ཁ་དོག་མི་སྡུག་པ་ཡིན་ཏེ། འདི་ལྟ་སྟེ་དཔེར་ན་སྡོང་དུམ་ཚིག་པ་དང་འདྲའོ། ། དུད་འགྲོ་རྣམས་ཀྱི་བར་མ་དོའི་སྲིད་པའི་ཁ་དོག་འདི་ལྟ་སྟེ་དཔེར་ན་དུད་པ་དང་འདྲའོ། །
ཡི་དྭགས་རྣམས་ཀྱི་བར་མ་དོའི་སྲིད་པའི་ཁ་དོག་ཀྱང་འདི་ལྟ་སྟེ་དཔེར་ན་ཆུ་དང་འདྲའོ། ། ལྷ་དང་མི་རྣམས་ཀྱི་བར་མ་དོའི་སྲིད་པའི་ཁ་དོག་ནི་འདི་ལྟ་སྟེ་དཔེར་ན་གསེར་གྱི་ཁ་དོག་དང་འདྲའོ། ། གཟུགས་ཁམས་ཀྱི་བར་མ་དོའི་སྲིད་པའི་ཁ་དོག་ནི་དཀར་པོར་འདུག་གོ ། གཟུགས་མེད་པའི་ལྷ་རྣམས་ཀྱི་བར་མ་དོའི་སྲིད་པའི་ཁ་དོག་མེད་དེ། འདི་ལྟར་དེ་ནི་གཟུགས་མེད་པའི་བར་དོ། ། ཞེས་གསུངས་པས་ཤེས་པར་ནུས་སོ། ། ལྔ་པ་བོང་ཚོད་ཀྱི་ཁྱད་པར་ནི། མཛོད་འགྲེལ་ལས། བོང་ཚོད་ནི་དཔེར་ན་བྱིས་པ་ལོ་ལྔའམ་དྲུག་ལོན་པ་ལྟ་བུ་སྟེ། དེ་ཡང་དབང་པོ་གསལ་བ་ཡིན་ནོ། །
བྱང་ཆུབ་སེམས་དཔའ་ནི་དཔེར་ན་གཞོན་ནུ་ཐོར་གཙུག་མཚན་དང་དཔེ་བྱད་དང་བཅས་པ་ཡིན་ནོ། ། དེ་ཉིད་ཀྱི་ཕྱིར་སྲིད་པ་བར་མ་ལ་གནས་པ་ཡུམ་གྱི་ལྷུམས་སུ་འཇུག་པ་གླིང་བཞི་བྱེ་བ་ཕྲག་བརྒྱ་སྣང་བར་མཛད་དོ། ། ཞེས་དང་། ལྷའི་སྲིད་པ་བར་མ་ཡང་བོང་ཚོད་རྫོགས་པ་དང་ངོ་ཚ་ཤེས་པ་ཤས་ཆེ་བའི་ཕྱིར་གོས་དང་བཅས་པར་འབྱུང་། བྱང་ཆུབ་སེམས་དཔའ་ཡང་གོས་དང་བཅས་པ་ཡིན་ནོ། ། དགེ་སློང་མ་དཀར་མོ་ཡང་གོས་དང་བཅས་པ་ཡིན་ནོ། ། སྨོན་ལམ་གྱི་དབང་གིས་དེ་ཉིད་ཀྱིས་དཀྲིས་ནས་བསྲེགས་པའི་བར་དུ་ཡིན་ནོ། ། འདོད་པའི་ཁམས་ན་ངོ་ཚ་མེད་པ་ཤས་ཆེ་བའི་བར་གཞན་ནི་གཅེར་བུའོ། ། ཞེས་གསུངས། ལོ་ལྔའམ་དྲུག་ནི་འདོད་པའི་ལྷ་མིའི་དབང་དུ་བྱས་པ་ཡིན་ལ།
ལྷའི་ཞེས་པ་གཟུགས་ཁམས་ཀྱི་ལྷ་ལ་དགོངས་ཤིང་། དུད་འགྲོ་ལ་སོགས་པ་དབྱིབས་མི་འདྲ་བ་དུ་མ་ཡོད་པའི་མ་ངེས་པའི་བར་མ་བརྗོད་དོ། ། དྲུག་པ་འགྲོ་ཚུལ་གྱི་ཁྱད་པར་ནི། དགའ་བོ་མངལ་འཇུག་གི་མདོ་ལས། ལྷའི་བར་མ་དོའི་སྲིད་པ་གང་ཡིན་པ་དེ་ནི་མགོ་གྱེན་དུ་བལྟའོ། ། མི་དང་དུད་འགྲོ་དང་ཡི་དྭགས་རྣམས་ནི་ཐད་ཀར་བལྟ་ཞིང་འགྲོའོ། ། སེམས་ཅན་དམྱལ་བ་པ་རྣམས་ཀྱི་བར་མ་དོའི་སྲིད་པ་གང་ཡིན་པ་དེ་ནི་མགོ་ཐུར་དུ་བལྟའོ། ། ཞེས་དང་། མཛོད་འགྲེལ་ལས་ཀྱང་། དེ་བཞིན་དུ་གསུངས་སོ། །
བདུན་པ་ཟས་ཀྱི་ཁྱད་པ་ནི། གཟུགས་ཁམས་ཀྱི་བར་དོ་ནི། རེག་པ་དང་། སེམས་པ་དང་རྣམ་པར་ཤེས་པའི་ཟས་དང་གསུམ་ཙམ་སྤྱོད་ལ། འདོད་པའི་བར་སྲིད་ནི་དེར་མ་ཟད་ཁམས་ཀྱི་ཟས་ཀྱང་ཟ་ལ། དེ་ཡང་ལུས་དང་བས་རགས་པ་མི་ཟའི་དྲི་ཙམ་ཟ་བ་ཡིན་ནོ། ། རིག་དང་སེམས་དཔའ་རྣམ་ཤེས་ནི། ། ཟག་བཅས་ཟས་ཡིན་གསུམ་དག་ན། ། ཞེས་དང་། ཁམས་ཀྱི་ཟས་ནི་འདོད་པ་ན། །
ཞེས་དང་། དེ་ནི་དྲི་ཟའོ་ཞེས་པའི་འགྲེལ་པར། དབང་ཆུང་བར་གྲགས་པ་ནི་དྲི་མི་ཞིམ་པ་ཟའོ། ། དབང་ཆེ་བར་གྲགས་པ་ནི་དྲི་ཞིམ་པ་ཟའོ། ། ཞེས་གསུངས། འོ་ན་དྲི་མ་གཏོགས་པའི་འདོད་ཡོན་རོ་ལ་སོགས་པ་བསྔོ་བའི་ཆོ་ག་རྣམས་དོན་མེད་པར་འགྱུར་རོ་ཞེ་ན། སྐྱོན་མེད་དེ། དབང་ཤེས་ཀྱིས་དངོས་སུ་སྤྱད་པས་དབང་པོ་རྟེན་དང་བཅས་པ་ལ་དངོས་སུ་ཕན་པའི་ཁམས་ཟས་སུ་དྲི་ཁོ་ན་འགྱུར་བ་ལ་དགོངས་ནས་དྲི་ཟའོ་ཞེས་གསུངས་ལ། སྔགས་སོགས་ཀྱིས་རྣམ་ཤེས་ལུས་དང་བཅས་པ་བཀུག་སྟེ་ཟས་བྱིན་གྱིས་བརླབས་ནས་བསྔོས་ནས། གཟུགས་སྒྲ་དྲི་གསུམ་དངོས་སུ་ཐོབ་ལ།
རོ་དང་རེག་བྱ་ལ་ཡང་ལོངས་སྤྱོད་པའི་སྣང་བ་དཔེར་ན་རྨི་ལམ་དུ་རོ་ཞིམ་པོ་དང་རེག་བྱ་འཇམ་པོ་ལ་སྤྱད་པར་རྨི་བའི་ཚུལ་དུ་འབྱུང་བ་དང་། ཅི་སྟེ་གཤིན་པོ་དེ་ལུས་གཞན་བླངས་ནས་བར་དོ་ན་མེད་པས་དངོས་སུ་རྣམ་ཤེས་ལུས་དང་བཅས་པ་མ་ཁུགས་ན་ཡང་། སྔགས་སོགས་ཀྱིས་རྟེན་ལ་དགུག་གཞུག་བྱས་ཏེ། ཟས་བྱིན་གྱིས་བརླབས་ཏེ་སྨོན་ལམ་བཏབ་པ་དང་། ཟས་དེ་གཞན་ལ་བྱིན་ནས་གཤིན་པོ་དེའི་དོན་དུ་ཡོན་བསྔོས་ན་ཡང་། འདི་ན་ཡོད་པའི་ཟས་དེ་དངོས་སུ་མི་ཐོབ་ཀྱང་། གང་གིས་ལུས་བླངས་པའི་རྟེན་ལ་ཟས་ལ་ལོངས་སྤྱོད་རྒྱུ་འབྱུང་བ་དང་། བཀྲེས་སྐོམ་འགགས་པའི་སྣང་བ་འབྱུང་བ་ལ་སོགས་པའི་དོན་ཡོད་པ་ལ་དགོངས་ནས་གཤིན་པོ་དེ་ལ་འདོད་ཡོན་བསྔོས་པ་ལ་སོགས་པའི་ཆོ་ག་གསུངས་ཏེ། ཚེ་འཕོས་པ་ཇི་ལྟར་འགྱུར་བ་ལུང་བསྟན་པའི་མདོ་ལས། རྒྱལ་པོས་གསོལ་བ།
བཅོམ་ལྡན་འདས་དེ་ལྟར་ལེགས་ན། ཚེ་འཕོས་པ་ལ་འདི་ན་ཕན་ཐོགས་པའི་བཟའ་བཏུང་དང་། བཞོན་པ་དང་། གོས་དང་རྒྱན་གཏོད་པ་འདི་དོན་མ་མཆིས་ལགས་སམ། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཚེ་འཕོས་པ་དེའི་ལས་གང་བྱས་པ་དེའི་རྣམ་པར་སྨིན་པས་འགྲོ་བ་རིགས་ཐ་དད་པ་གང་དུ་སྐྱེ་བ་ལེན་པ་དེ་ལ། མི་དགེ་བ་དང་མ་འབྲེལ་བའི་བསོད་ནམས་ཀྱི་ཚོགས་སུ་གྱུར་པའི་ལས་དགེ་བ་སྣ་ཚོགས་པ་བཏང་ན་མཐོ་རིས་དང་ཐར་པར་ཡང་སྐྱེ་ལ། གལ་ཏེ་སྐྱེ་བ་བླངས་པ་ཞིག་ལ་བསོད་ནམས་སུ་གྱུར་པའི་ལས་དགེ་བ་ཞིག་བཏང་ན། སྐྱེ་བ་བླངས་པ་དེས་ནོར་རྙེད་པ་དང་། ལོ་ལེགས་པ་དང་།
འདོད་པའི་ལོངས་སྤྱོད་འཕེལ་བ་དང་། འགྲོ་བ་གཞན་གྱིས་མཆོད་ཅིང་བཀུར་བའི་ཕན་ཡོན་ཡོད་ལ། ཚེ་འཕོས་པ་སྐྱེ་བ་མི་ལེན་པ་གཤིན་རྗེའི་འཇིག་རྟེན་ན་ཡོད་ནས་བཟའ་བཏུང་དང་། བཞོན་པ་དང་། གོས་རྒྱན་གྱི་བདག་པོ་བྱེད་པ་ནི་མ་ཡིན་ནོ། ། ཞེས་གསུངས་སོ། ། བར་དོ་དེས་ལུས་གཞན་བླངས་ཟིན་པ་ལ་སོགས་པའི་རྒྱུ་མཚན་གྱིས་དེའི་ལུས་དང་རྣམ་ཤེས་དང་བཅས་པ་མ་ཁུགས་ཀྱང་། བཀུག་ནས་ཟས་བསྔོས་པ་ལ་སོགས་པའི་ཆོ་ག་བྱས་པས། ལུས་བླངས་པའི་རྟེན་དེ་ལ་ཟས་རྙེད་པ་ལ་སོགས་པ་ཕན་པ་འབྱུང་བའི་དཔེ་ཡང་ཡོད་དེ། བསྒྲུབ་བྱའི་རྣམ་ཤེས་ལིངྒ་སོགས་ལ་བཀུག་ནས་མངོན་སྤྱོད་ཀྱི་ལས་བྱས་པས་བསྒྲུབ་བྱ་དེའི་རྟེན་ལ་གནོད་པ་ཡོང་བ་བཞིན་ནོ། །
དེས་ན་ཉེ་དུ་འབྲེལ་པ་ཤུལ་མི་རྣམས་ཀྱིས་གཤིན་པོའི་དོན་དུ་མྱ་ངན་མེད་པའི་དགེ་བ་རྣམ་དག་བྱས་པ་ལ་ཕན་ཡོན་ཤིན་ཏུ་ཆེ་སྟེ། བླ་མའི་ཡོན་ཏན་རྗེས་བཟུང་གི་རྒྱུད་ལས། ཉེ་དུ་འབྲེལ་བ་ཤུལ་ན་མཆིས་པ་ཡིས། ། གཤིན་གྱི་དོན་དུ་དགེ་བ་གང་བྱས་པ། ། རྣམ་པར་སྨིན་པ་མ་ཕྱིར་བེའུ་བཞིན། ། གང་དུ་སྐྱེ་བ་དེ་ཡི་རྗེས་སུ་འབྲང་། ། ཞེས་གསུངས། བརྒྱད་པ་མཐོང་ཚུལ་གྱི་ཁྱད་པར་ནི། ཀུན་ལས་བཏུས་ལས། བསྐལ་པ་མཉམ་པའི་སེམས་ཅན་རྣམས་ཀྱང་མཐོང་ངོ་།
ཞེས་དང་། མཛོད་ལས། རིགས་མཐུན་ལྷ་མིག་དག་པས་མཐོང་། ། ཞེས་པའི་རང་འགྲེལ་ལས། སྲིད་པ་བར་མ་རིགས་མཐུན་པ་དག་མཐོང་ངོ་། ། གཞན་དག་ལ་ལྷའི་མིག་ཤིན་ཏུ་རྣམ་པར་དག་པ་མངོན་པར་ཤེས་པ་ལས་བྱུང་བ་ཡོད་པ་དེ་དག་གིས་འདི་མཐོང་གི ཤིན་ཏུ་དྭངས་པའི་ཕྱིར་སྐྱེ་གནས་ཐོབ་པའི་མིག་གིས་ནི་འདི་མཐོང་ངོ་། ། ཞེས་གསུངས། སྲིད་པ་བར་མ་རིགས་མཐུན་པ་དག་གིས་མཐོང་ཞེས་པ་ནི། ལྷའི་བར་སྲིད་ཀྱིས་ལྷའི་བར་སྲིད་ནང་ཕན་ཚུན་མཐོང་།
མིའི་བར་སྲིད་ཀྱིས་མིའི་བར་སྲིད་ནང་ཕན་ཚུན་མཐོང་། ། ཞེས་པའོ། ། དགུ་པ་ལས་བསོག་ཚུལ་གྱི་ཁྱད་པར་ནི། མཛོད་ལས། མི་བཟློག་དེ་ནི་དྲི་ཟའོ། ། ཞེས་དང་། དེའི་རང་འགྲེལ་དུ། མིའི་སྲིད་པ་བར་མ་མེད་པར་གྱུར་ནས་ལྷའི་སྲིད་པ་བར་མའམ་གཞན་དུ་འགྱུར་བ་ནི་ནམ་ཡང་མེད་ཀྱིས། འདི་འགྲོ་བ་གང་གི་དབང་དུ་བྱས་ནས་མངོན་པར་འགྲུབ་པ་དེ་ཁོ་ནར་སྐྱེ་བར་འགྱུར་གྱི། གཞན་དུ་ནི་མ་ཡིན་ནོ་ཞེས་བྱ་བར་ངེས་སོ། །
ཞེས་གསུངས་པས་བདེ་འགྲོའི་བར་དོ་ནས་ངན་འགྲོའི་བར་དོ་དང་། ངན་འགྲོའི་བར་དོ་ནས་བདེ་འགྲོའི་བར་དོར་མི་བཟློག་པར་འདོད་མོད། དེ་ཐེག་ཆུང་པའི་ལུགས་ཡིན་ལ། ཀུན་ལས་བཏུས་ལས། ཅི་སྟེ་ན་བཟློག་གོ ། དེ་ན་གནས་པ་ཡང་ལས་བསོག་གོ ། ཞེས་གསུངས་པ་ལྟར་སྔོན་མི་དགེ་བ་སྤྱད་པས་ངན་འགྲོའི་བར་སྲིད་གྲུབ་ནའང་། བླ་མ་བཟང་པོའི་དབང་དང་། ཉེ་འབྲེལ་ལ་སོགས་པས་དགེ་བ་རྣམ་དག་མྱ་ངན་མེད་པར་ཕན་སེམས་ཀྱིས་བྱས་ན། ངན་འགྲོའི་བར་སྲིད་ནས་བདེ་འགྲོར་ལྡོག་གོ །
སྔོན་དགེ་བ་སྤྱད་པས་བདེ་འགྲོའི་བར་སྲིད་གྲུབ་ནའང་གཉེན་བཤེས་སོགས་པས་མྱ་ངན་དྲག་པོས་ངུ་གཅོང་དང་འཐབ་རྩོད་དང་། སེམས་ཅན་གྱི་སྲོག་གཅོད་པ་དང་། རྒྱུད་རྣམ་དག་ནས་བཤད་པའི་ཆོ་ག་མི་བྱེད་པར། མཐུན་ཕྱོགས་སྒྲིག་པའི་མཆོད་གནས་གང་བྱུང་རེས་གཉིད་དང་ཆང་གིས་མྱོས་པའི་བར་ནས། ཟང་ཟིང་གི་བསམ་པས་ཆོ་ག་མ་དག་པ་རེ་བྱས་ན། བར་དོ་དེ་ལའང་ཟག་བཅས་ཀྱི་མངོན་ཤེས་ཅུང་ཟད་ཡོད་པས་འཁོར་སྙིང་དང་བསྡོད་སྙིང་མི་འདོད་པར། ཆགས་སྡང་གི་བསམ་པ་སྣ་ཚོགས་ཤར་ནས་གནས་ངེས་མེད་དུ་འགྲོ་ཞིང་། ཁྱད་པར་བླ་འགུགས་ཟེར་ནས་སྤྱོད་ངན་སྣ་ཚོགས་ཀྱི་ཆོ་ག་བྱས་པས་ནི་བླ་ཁུགས་པ་ཕར་ཞོག སྤྱོད་པ་དེ་ལ་ཟ་འདྲེ་དགའ་ནས་འཁོར་ཏེ་གཤིན་པོའི་སྡིག་པ་སྦྱོང་བ་ལ་བར་ཆད་བྱེད་ཅིང་ཤུལ་མི་རྣམས་ལའང་གནོད་ལ། བར་དོ་དེ་ཡང་བདེ་འགྲོའི་སྣང་བ་ལས་ལོག་སྟེ་ངན་འགྲོའི་བར་དོ་གྲུབ་ནས་དེར་སྐྱེ་བར་གསུངས་པས།
ཤུལ་གྱི་བྱ་བྱེད་པ་རྣམས་ཀྱིས་བླང་དོར་མ་ནོར་བར་ཤེས་པ་གལ་ཆེའོ། ། དེ་ཡང་དཔེར་ན་སྔོན་བོད་ཀྱི་རྒྱལ་པོ་ཁྲི་སྲོང་ལྡེའུ་བཙན་བཞུགས་པའི་དུས་སུ། བློན་པོ་ངམ་སྟག་ར་ཀླུ་གོང་ཤི་དུས། བློན་པོས་སློབ་དཔོན་བོ་དྷི་སཏྭ་དང་། པདྨ་འབྱུང་གནས། བི་མཱ་ལ་མི་ཏྲ་ལ་སོགས་པ་ལ་དབང་དང་གདམས་ངག་ཞུས་ཏེ། དཀར་ཕྱོགས་ལ་མོས་པར་ཡོད་པའི་སྟོབས་ཀྱིས་བདེ་འགྲོའི་བར་དོའི་སྣང་བ་ཡོད་པ་ལ། བློན་པོའི་ཤུལ་མི་རྣམས་ཀྱིས་བོན་པོ་བསགས་ནས་བསྡུར་ཤིར་བྱས། རྔ་དང་འཆམས་གྲལ་མང་པོས་བླ་འགུགས་པའི་རྣམ་པ་བྱས་པས་ཟ་འདྲེ་དགའ་ནས་རྟེན་དེ་ལ་ཞུགས་པས། རྟེན་དེས་སྔོན་རྒྱལ་པོ་དང་བྱ་བ་བྱས་ཚུལ་ཐམས་ཅད་ལབ་པ་བྱུང་བས་འཇིག་རྟེན་པ་རྣམས་དགའ་སྟེ་གཤིན་པོའི་བླ་ཁུགས་ཟེར་བ་བྱུང་དུས།
རྒྱལ་པོས་སློབ་དཔོན་པདྨ་ཅན་བྱོན་ཏེ་ལོ་རྒྱུས་ཞུས་པས། སློབ་དཔོན་གྱི་ཞལ་ནས་རྒྱལ་པོ་ཆེན་པོ་དེ་ནི་བློན་པོའི་བླ་ཁུགས་པ་མ་ཡིན་ཏེ། བློན་པོའི་ཚེ་སྲོག་གཅོད་པའི་གཤེད་མ་ལྷན་ཅིག་སྐྱེས་པའི་འདྲེ་དེ་ཡིན་ནོ་གསུངས་པས། རྒྱལ་པོ་ན་རེ། དེ་ཅིས་ཤེས་ཞུས་པས། རྒྱལ་པོ་རང་བོན་པོ་རྣམས་ལ་བློན་པོའི་བླ་འགུགས་པའི་ཆོ་ག་ཞུས་ལ། བླ་ཁུགས་པ་དང་གཞན་གྱིས་མ་ཚོར་བར་ང་ལ་སྐད་ཐོང་ཞིག་གསུངས། རྒྱལ་པོས་བོན་པོ་རྣམས་ལ་ཡང་བློན་པོའི་བླ་འགུགས་པའི་ཆོ་ག་གྱིས་བྱས་པས། བོན་པོ་རྣམས་ཀྱིས་ཆོ་ག་བྱས་རྔ་བརྡུང་འཆམས་རལ་གྱི་ཛ་རམ་བྱས་པས། མིག་མཐོང་བས་མཐོང་བར་བློན་པོ་བླ་ཁུགས་ནས་གཏམ་སྨྲ་བ་བྱུང་བ་དང་།
རྒྱལ་པོས་ཕག་ནས་སློབ་དཔོན་སྤྱན་དྲངས་པས། སློབ་དཔོན་གྱི་ཟ་འདྲེ་འབྲོས་པ་མེད་པའི་བསྲུང་འཁོར་སྒོམ་གྱིན་བྱོན་པས། དེའི་རྩར་སླེབས་པ་དང་ཁྱོད་སུ་ཡིན་བྱས་པས། བློན་པོ་ངམ་སྟག་ར་ཡིན་ཟེར། དེའི་རྒྱུ་མཚན་ཅི་ཡིན་གསུངས་པས། ངེད་རྒྱལ་པོ་དང་གཉིས་ཀྱི་སྲིད་སྐྱོང་བའི་བྱ་བ་ཞག་བདུན་མ་འདི་བྱས་ཐམས་ཅད་སྨྲ་བ་བྱུང་བ་ལ། སློབ་དཔོན་གྱིས་འོ་ན་ཁྱེད་རྒྱལ་པོ་དང་གཉིས་ལ་ངས་བདུད་འདུལ་སྔགས་པ་གླིང་དུ་གསང་སྔགས་ཀྱི་དབང་བསྐུར་བའི་གསང་མཚན་ཡོད་པ་ཤོད་ཅིག་གསུངས་པས། ཁོ་ན་རེ་དེ་དུས་ཁྱེད་ཀྱིས་ང་རྒྱ་མཚོའི་ཕ་རོལ་ཏུ་བཀར་ནས་མེད་དོ་ཟེར། འོ་ན་ཁྱོད་སུ་ཡིན་གསུངས་པས། ང་ནི་བློན་པོའི་སྲོག་གཅོད་ཀྱི་གཤེད་མ་ལྷན་ཅིག་སྐྱེས་པའི་འདྲེ་དེ་ཡིན་ཟེར།
འོ་ན་བློན་པོ་ད་ལྟ་གར་སྐྱེས་གསུངས་པས། ང་ལ་ཆ་མེད་དོ། ། སྲོག་གཅོད་ཀྱི་གཤེད་མ་ལ་སྲོག་བཅད་པའི་སེམས་ཅན་གར་སྐྱེས་ཆ་ཡོད་ན་ལུག་གསོད་པའི་ཤན་པ་ལ་དེ་གར་སྐྱེས་ཡོང་གིན་འདུག་གམ་ཟེར། དེ་སློབ་དཔོན་གྱིས་དཀྲོལ་བས་ཁོ་སོང་ངོ་། ། རྒྱལ་པོས་སློབ་དཔོན་ལ་བློན་པོ་གར་སྐྱེས་ཞུས་པས། སློབ་དཔོན་གྱིས་ཞལ་ནས་བློན་པོ་སྔར་དཀར་ཕྱོགས་ལ་མོས་པའི་སྟོབས་ཀྱིས་བདེ་འགྲོར་སྐྱེ་བའི་བར་དོ་གྲུབ་ནའང་། བོན་པོ་རྣམས་ཀྱིས་ཆོ་ག་ལོག་པར་བྱས་པས་ད་ལྟ་དུད་འགྲོ་ན་སྐྱེས་གསུངས། དེ་བལྟ་བར་ཤེས་སམ་ཞུས་པས། བལྟ་བར་ཤེས་ཀྱིས་རྒྱལ་པོ་རང་ཆོས་ཤིག་གསུངས། དེར་སློབ་དཔོན་དང་རྒྱལ་པོ་འཁོར་བཅས་ཀྱིས་བསམ་ཡས་མཆིམས་ཕུར་བྱོན་པས།
དེ་ན་ལྕི་བ་གསེར་ཁ་མ་ཆེན་པོ་བུག་པ་ནག་ཧ་རེ་བ་བྱས་པ་གཅིག་འདུག་པ་དང་། སློབ་དཔོན་ན་རེ་རྒྱལ་པོ་རང་བློན་པོའི་མིང་ནས་བོས་ཤིག་གསུངས། བོས་པས་ལྕི་བའི་བུག་པ་ནས་འབྲོང་ཀོ་ཀ་ཡག་ཅིག་ཐོན་ནས་རྒྱལ་པོ་ལ་ཕྱག་དང་ཞེ་ས་མང་པོའི་ཚུལ་དང་བསྐོར་བ་བྱེད་པ་བྱུང་། དིང་སང་ཡང་རྗེ་བཙན་རྣམས་ཀྱི་ཞེ་ས་དགུ་ཕྲུགས་དེ། དེ་དུས་ཀྱི་བློན་པོས་རྒྱལ་པོ་ལ་ཞེ་ས་བྱས་པའི་སྲོལ་སྐྱོང་བ་ཡིན་ཟེར། དེར་རྒྱལ་པོས་སློབ་དཔོན་རྣམས་ལ་རྙེད་བཀུར་གྱ་ནོམ་པ་བྱས་ནས། བློན་པོ་དུད་འགྲོའི་སྐྱེ་གནས་ནས་འདོན་པར་ཞུས། སློབ་དཔོན་པདྨས་རིགས་དྲུག་རྣམ་དག་གི་ཆོ་ག་མཛད། སློབ་དཔོན་བོ་དྷི་སཏྭས་སྨན་བླའི་ཆོ་ག་མཛད། བི་མཱ་ལ་མི་ཏྲས་གནས་ལུང་ཆེན་མོ་མཛད་པས།
བློན་པོ་དུད་འགྲོའི་སྐྱེ་གནས་ནས་འཐོན་ཏེ་ལྷར་སྐྱེས་སོ་ཞེས་འབྱུང་ཞིང་། གཞན་ཡང་ལ་སྟོད་བྱང་དུ། དོན་ཞགས་ཀྱི་གྲུབ་ཐོབ་ཉིང་ཕུག་པ་སྐུ་གཤེགས་ནས་རིང་པོ་མ་ལོན་པར་གྲུབ་ཐོབ་ཀྱི་གཟུགས་སྒོམ་ཞྭ་གྱོན་པ་གཅིག་ལོ་འགའི་བར་དུ་ནད་པ་སོགས་ལ་གནོད་བྱུང་བས། མི་ཕལ་ཆེར་ན་རེ་ཆོས་ལ་གཏད་མི་འདུག གྲུབ་ཐོབ་ཀྱང་འདི་འདྲ་ན་ཞེས་ཟེར། ལན་ཅིག་ཙ་ན་རྟ་སྒོ་མཆོད་པ་ཞིག་ན་བའི་དུས་སུ་ཡང་དངོས་སུ་གནོད་དུ་བྱུང་པ་ལ། རྟ་སྒོ་བྱུང་ནས་ཁྱོད་ངའི་བླ་མའི་གཟུགས་བྱས་ནས་འདི་འདྲ་བྱེད་པ་ཟེར་ནས་བརྡུངས་པས། འདྲེ་མོན་པ་ཨ་ལོང་བྱ་བའི་གཟུགས་བསྟན་ནས་བྲོས་ཏེ། དེ་ཕྱིན་ཆད་གནོད་པ་མ་བྱུང་པས། གྲུབ་ཐོབ་ལ་སྐུར་བ་བཏབ་པ་རྣམས་ཀྱང་འགྱོད་པ་སྐྱེས་སོ་ཞེས་ཀྱང་གྲགས་སོ། །
དེ་ལྟར་འབྱུང་བ་ཡང་འཆི་བར་འགྱུར་བ་ལུང་བསྟན་པའི་མདོ་ལས། ཀྱེ་རྒྱལ་པོ་ཆེན་པོ་དག བར་སྣང་འདི་ན་དྲི་ཟའི་འཇིག་རྟེན་གྱི་ཁམས་དཔག་ཏུ་མེད་པ་ཡོད་དོ། ། དེ་ན་དྲི་ཟ་འཆི་ཁ་མའི་སེམས་ལ་ཉེ་བར་འཇུག་པ་ཞེས་བྱ་བའི་རིགས་ཡོད་དེ། དེ་དྲི་ཟའི་ཟས་བཅོལ་བའི་ཕྱིར། ཚེ་འཕོས་པའི་ལུས་དང་། གོས་དང་། རྒྱན་དང་། ཆ་ལུགས་དག་སྤྲུལ་པར་བྱེད་ཅིང་། ཚེ་འདས་པ་དེས་གཏམ་དེ་དག་ཀྱང་སྤྲུལ་ཞིང་སྟོན་པར་ཡོད་དོ་ཞེས་དང་།
མི་མ་ཡིན་དེ་དག་གིས། ཤི་བ་དེའི་སྔོན་ཇི་ལྟར་གཏམ་བྱས་པ་དང་། ཆ་ལུགས་ཀྱི་རྟགས་དང་། འཇིག་རྟེན་པ་བསླུ་བའི་ཕྱིར་སྟོན་ཅིང་སྨྲ་བ་དག་ཡིན་ནོ་ཞེས་གསུངས་པས་བསྟན་པ་ཡིན་ལ། དེས་ན་བླང་དོར་ཤེས་པ་གལ་ཆེའོ། ། བཅུ་པ་མཐུའི་ཁྱད་པར་ནི། མཛོད་ལས། ལས་ཀྱི་རྫུ་འཕྲུལ་ཤུགས་དང་ལྡན། ། ཞེས་པའི་འགྲེལ་པར། རྫུ་འཕྲུལ་གྱིས་ནམ་མཁའ་ལ་འགྲོ་བའི་ལས་ཀྱི་རྫུ་འཕྲུལ་བྱེད་པས་ན་རྫུ་འཕྲུལ་ལོ། །
དེའི་ཤུགས་ནི་ལས་ཀྱི་རྫུ་འཕྲུལ་གྱི་ཤུགས་ཏེ་མགྱོགས་པ་ཉིད་དོ། ། དེ་ཉིད་འདི་ལ་ཡོད་པས་ན་ལས་ཀྱི་རྫུ་འཕྲུལ་ཤུགས་དང་ལྡན་པའོ། ། ཞེས་དང་། ཀུན་ལས་བཏུས་ལས། འགྲོ་བ་མ་ཐོགས་ཐོགས་མེད་པ་རྫུ་འཕྲུལ་དང་ལྡན་བཞིན་དུ་མྱུར་དུ་འགྲོ་ཞིང་། སྐྱེ་བའི་གནས་སུ་ནི་ཐོགས་ཏེ། ཞེས་དང་། གདན་གཞིའི་རྒྱུད་ལས། མ་ཡི་མངལ་དང་རྡོ་རྗེའི་གདན། ། དེ་གཉིས་མ་གཏོགས་ཐོགས་མེད་འགྲོ །
ཞེས་གསུངས་པའི་དོན་ནི། བར་དོའི་ཤེས་པ་དེ་ས་རྡོ་བྲག་རི་གང་ལ་ཡང་ཐོགས་མེད་དུ་ཕྱོ་ལང་འགྲོ་ཞིང་། སྲིད་རྩེ་ནས་དམྱལ་བའི་བར་སྐད་ཅིག་ཡུད་ཙམ་ལ་བསྐོར་བར་ནུས་ཤིང་། རྟེན་བྱིན་རླབས་ཅན་དང་རྡོ་རྗེ་གདན་དང་མའི་མངལ་དུ་འཕྲལ་དུ་འགྲོ་བར་མི་ནུས་སོ། ། བཅུ་གཅིག་པ་ཚེ་ཚད་ཀྱི་ཁྱད་པར་ནི། སྡོམ་འབྱུང་ལས། ཚོགས་པ་མ་རྙེད་དེ་སྲིད་དུ། ། ཞག་བདུན་བར་དོའི་སྲིད་པར་གནས། ། ཞེས་དང་། ཀུན་ལས་བཏུས་ལས།
དེ་ལྟར་ཐོགས་ན་ཞག་བདུན་གནས་ཏེ་དེ་ཚུན་ཚད་ཀྱིས་འཆི་འཕོའོ། ། ཞེས་དང་། ས་སྡེ་ལས། བར་མ་དོའི་སྲིད་པ་དེ་ཡང་སྐྱེ་བའི་རྐྱེན་གྱི་བར་དུ་ཇི་ལྟར་ཐོགས་ན་ཡང་ཞག་བདུན་དུ་གནས་པར་ཟད་དོ། ། རྙེད་ན་ནི་ངེས་པ་མེད་དོ། ། ཡང་མ་རྙེད་ན་ནི་ལུས་རྗེས་ནས་ཞག་བདུན་དུ་གནས་སོ། ། སྐྱེ་བའི་རྐྱེན་མ་རྙེད་ན་བདུན་ཕྲག་བདུན་གྱི་བར་དུ་ཡང་གནས་སོ། དེ་ལས་འདས་ཕན་ཆད་གདོན་མི་ཟ་བར་སྐྱེ་བའི་རྐྱེན་རྙེད་པར་འགྱུར་རོ། ། ཞེས་དང་། ཁྱུང་པོས་འཆུག་མེད་བར་དོ་གསུམ་གྱི་ཉམས་ལེན་དུ།
དེ་ལ་བར་དོ་ཡུན་ཐུང་ན་བདུན་ཕྲག་གཅིག་གམ། རིང་ན་བདུན་ཕྲག་བདུན་གྱི་བར་དུ་བར་དོའི་སྡུག་བསྔལ་སྣ་ཚོགས་མྱོང་ནས་སྐྱེ་བ་ལེན་པར་འགྱུར་རོ། ། ཞེས་དང་། སྨན་བླའི་མདོ་ལས། ཡང་ན་ནི་གདུགས་བདུན། ཞེས་པ་ནས། དེའི་རྣམ་པར་ཤེས་པ་སླར་ལོག་ཅིང་དྲན་པ་རྙེད་ལ། ཞེས་པའི་བར་གསུངས། ལུང་དེ་རྣམས་ཀྱིས་བར་དོའི་ཚེ་ཚད་བདུན་ཕྲག་བདུན་ལས་ལྷག་པ་མི་གནས་པར་བཤད་ལ། མྱ་ངན་ལས་འདས་པའི་མདོ་ལས།
སྔོན་སངས་རྒྱས་འོད་སྲུང་འཇིག་རྟེན་དུ་བྱོན་པའི་དུས་སུ། རྒྱལ་པོ་འོད་མཛེས་ཞེས་བྱ་བ་ལ་ཁྱེའུ་གཞོན་ནུ་མཛེས་པ་ལྟ་ན་སྡུག་པ་ཅིག་ཡོད་པ་ལ། དུས་ནམ་ཞིག་ན་ཁྱེའུ་དེ་ཚེའི་དུས་བྱས་ཏེ་རྒྱལ་པོ་དང་བཙུན་མོ་འཁོར་དང་བཅས་པ་མྱ་ངན་གྱིས་ངུ་འབོད་ཆེན་པོར་གྱུར་ཏོ། ། དེའི་ཚེ་ཉེ་འཁོར་ན་རང་སངས་རྒྱས་མངོན་ཤེས་མངའ་བ་གཅིག་ཡོད་པ་དེའི་ཐུགས་དགོངས་ལ། རྒྱལ་པོའི་བུ་དེ་གང་ན་སྐྱེས་སམ་སྙམ་ནས། མངོན་ཤེས་ཀྱིས་གཟིགས་པས། མཐོ་རིས་དང་ངན་སོང་གང་ནའང་མི་འདུག་པ་ལ། རྒྱལ་བུ་ཞེས་བོས་ནས་ཁྱོད་ཤི་ནས་ལོ་གསུམ་ལོན་པ་ལ་ད་དུང་སྐྱེ་བ་མི་ལེན་པ་ཅི་ཡིན་གསུངས་པས། རྒྱལ་བུ་ན་རེ། འཕགས་པ་རེ་མད་དེ།
རྒྱལ་པོ་འཁོར་བཅས་ཀྱི་མྱ་ངན་གྱིས་གདུང་བ་ཆེན་པོས་ལུས་ལེན་དུ་མ་སྟེར། ངན་སོང་གསུམ་གྱི་སྡུག་བསྔལ་ལས་ཀྱང་ཉི་མ་དྲོ་ཁད་རེ་ཙམ་སྡུག་བསྔལ་ཆེ་སྟེ། ཁོང་ཚོ་ངུས་པའི་མཆི་མའི་བུ་ཡུག་བབས། སྐྲ་ཡགས་ཀྱི་ན་བུན་དམག་ཏུ་འཐིབ། གདུང་བའི་ང་རོས་ཆེ་སྒྲོགས་ཤིང་མྱ་ངན་བྱས་པས་ལྷ་རྣམས་གྱེས། བདུད་རྣམས་འདུས་ཏེ་དེས་ན་སྡུག་བསྔལ་དཔག་ཏུ་མེད་པ་མྱོང་བས། ད་འཕགས་པས་གསོན་པོ་རྣམས་ལ་མྱ་ངན་མ་བྱེད། གཤིན་ལ་གནོད་པར་འདུག་གོ་གསུངས་ཤིག ཅེས་འཕྲིན་བསྐུར་བས། དེར་འཕགས་པས་རྒྱལ་པོ་ཡབ་ཡུམ་ལ་འཕྲིན་བྱས་པས།
རྒྱལ་པོས་རང་གི་བཙུན་མོ་དང་འཁོར་རྣམས་ལ་ད་རྒྱལ་བུའི་མྱ་ངན་མ་བྱེད་པར་དགེ་བའི་ལས་གྱིས་ཤིག ཅེས་སྨྲས་པས། ཐམས་ཅད་ཀྱིས་སྐྲ་བཀྲུས་རྒྱན་བཏགས། སངས་རྒྱས་འོད་སྲུང་འཁོར་དང་བཅས་པ་ལ་གདུགས་ཚོད་འདྲེན་པ་དང་། སྦྱིན་གཏོང་རྒྱ་ཆེན་པོ་བྱས་པས། རྒྱལ་བུ་བར་དོ་ནས་ཤི་འཕོས་ནས་སུམ་ཅུ་རྩ་གསུམ་གྱི་ལྷར་སྐྱེས་སོ། ། ཞེས་གསུངས། འཕགས་པ་རིན་པོ་ཆེས་ཀྱང་། སྲིད་པ་བར་དོར་བརྫུས་ཏེ་སྐྱེ། ། སྐྱེ་འགྱུར་ལས་ནི་གཞན་དབང་སྟེ། །
དེ་ཡི་བག་ཆགས་སྔར་སད་ཕྱིར། ། གང་དུ་སྐྱེ་འགྱུར་བྱད་གཟུགས་སོ། ། གལ་ཏེ་གང་ཟག་གཞན་གྱི་མཐུས། ། སྐྱེ་བ་ཡོངས་སུ་སྒྱུར་བྱེད་ན། ། གང་དུ་བསྒྱུར་བ་དེ་གཟུགས་སུ། ། དེ་ཡང་ཡོངས་སུ་འགྱུར་བ་ཅན། ། དུས་ནི་ཕལ་ཆེར་ཞག་བདུན་ནོ། ། བདུན་ཕྲག་བདུན་པའང་ཡོད་ཅེས་གྲགས། ། ལས་ཀྱི་འཕེན་པ་དྲག་ཞན་གྱིས། ། མཚམས་མེད་པ་ཡང་འབྱུང་འགྱུར་ཞིང་། །
ལོ་དང་བསྐལ་བར་གནས་པའང་བཤད། ། དེ་ཕྱིར་གཅིག་ཏུ་ངེས་པ་མེད། ། ཅེས་གསུངས། བཅུ་གཉིས་པ་སྐྱེ་བ་ལེན་ཚུལ་གྱི་ཁྱད་པར་ནི། མཛོད་ལས། དེར་ནི་སྒོ་ང་ལས་སྐྱེས་སོ། ། སེམས་ཅན་སྐྱེ་གནས་བཞི་དག་ཏུ། ། མི་དང་དུད་འགྲོ་རྣམ་པ་བཞི། ། དམྱལ་བ་པ་དང་ལྷ་རྣམས་དང་། ། སྲིད་པ་བར་མ་རྫུས་ཏེ་སྐྱེ། །
ཡི་དྭགས་མངལ་ལས་སྐྱེ་བའང་ཡོད། ། ཅེས་གསུངས། སྡོམ་འབྱུང་ལས། སྒོང་སྐྱེས་མངལ་ནས་སྐྱེ་བ་དང་། ། དྲོད་གཤེར་དང་ནི་རྫུས་སྐྱེས་དང་། ། ངང་པ་ཁྲུང་ཁྲུང་རྨ་བྱ་དང་། ། ནེ་ཙོ་གཞད་སོགས་སྒོང་སྐྱེས་ཏེ། ། གླང་པོ་མ་ཧེ་བ་གླང་རྟ། ། བོང་བུ་མི་རྣམས་མངལ་ནས་སྐྱེས། ། སྲིན་བུ་འབུ་དང་ཕྱེ་མ་ལྷེབ། །
ཉ་ལ་སོགས་པ་དྲོད་གཤེར་སྐྱེས། ། ལྷ་དང་དམྱལ་བའི་སེམས་ཅན་རྣམས། ། དེ་བཞིན་བར་དོའི་སྲིད་པ་རྣམས། ། བསྐལ་པ་དང་པོ་ལ་སོགས་པ། ། དེ་རྣམས་རྫུས་སྐྱེས་སེམས་ཅན་ནོ། ། ཞེས་དང་། མཛོད་ལས། དྲི་དང་གནས་དང་མངོན་འདོད་གཞན། ། ཞེས་གསུངས་པས། དྲོད་གཤེར་སྐྱེས་དྲི་དང་།
རྫུས་སྐྱེས་གནས་དང་། མངལ་སྐྱེས་དང་། མངལ་ནས་སྐྱེས་པའི་སྒོ་ང་ལ། ཕ་མ་ཉལ་པོ་བྱེད་པ་ལ་ཆགས་སྡང་སྐྱེས་པས་བར་སྲིད་ཀྱི་འཆི་བའི་རྐྱེན་བྱས་ནས་སྐྱེ་གནས་བཞི་རུ་སྐྱེ་བ་ཡིན་ནོ། ། དེ་ཡང་སྐྱེ་གནས་བཞི་ལ་སྲེད་པས་དེར་འཁྲིད་པ་དེ་ཡིན་ཏེ། སྡོམ་འབྱུང་ལས། བ་གླང་མཚོ་དང་ངང་པ་དང་། ། རྟ་ཡི་རྣམ་པར་སྣང་བ་ཡི། ། དེར་འཇུག་འདོད་པ་དགྲ་མི་སྙན། ། ཤར་དང་ནུབ་དང་རིམ་པ་བཞིན། །
བསྣོལ་མར་ཆགས་སྡང་འབྱུང་བ་ཡིན། ། འཛམ་གླིང་ཁང་བཟང་ཉམས་དགའ་བ། ། ལྷ་མིན་ནགས་ཚལ་སྟུག་པོ་སྟེ། ། ལྷ་ལ་རིན་ཆེན་གཞལ་མེད་ཁང་། ། དུད་འགྲོ་ས་ཕུག་སྤྱིལ་པོར་མཐོང་། ། ཡི་དྭགས་ངང་གིས་ལུས་ཀྱི་ཆ། ། སྡོང་དུམ་ཆར་བ་ལྟ་བུ་འོ། ། དམྱལ་བར་འགྲོ་བ་སྤྱི་གཙུག་སྟེ། ། མཐོ་རིས་ལ་ནི་གྱེན་ལྟ་སྙམ། ། དུད་འགྲོ་འཕྲེད་ཀྱི་རྣམ་པ་འོ། །
ཞེས་གསུངས་པས། ལྷར་སྐྱེ་ན་ལྷའི་བར་དོ་དེ་རང་གི་ལུས་སྐྱོ་ནས་ལུས་ཀྱི་སྒོ་ནས་གཞན་ལུས་གཅིག་ལོང་ན་སྙམ་པ་བྱེད་ཅིང་ཚོལ་བ་ལ། རྣམ་བྱང་འོད་དཀར་པོ་ལམ་ལྟ་བུ་ཤར་བ་ལ་སེམས་ཟིན་ཏེ་འོད་དེ་ཇེ་གསལ་དུ་གྱུར་པས། ཇི་ཞིག་ལྟར་ལ་སྐྱེ་གནས་རྣམས་རིན་པོ་ཆེའི་གཞལ་ཡས་ཁང་དུ་སྣང་བ་ལ། འདིར་བསྡད་པར་བྱའོ་སྙམ་དུ་སྲེད་ཅིང་ཆགས་པས་ཅུང་ཟད་བརྒྱལ་ཏེ་འདོད་གཟུགས་གང་རུང་གི་ལྷར་བརྫུས་ཏེ་སྐྱེའོ། ། ལྷ་མ་ཡིན་དུ་སྐྱེ་ཚུལ་ནི། གནས་སྔར་དང་འདྲ་བ་ལ་རྣམ་བྱང་ལྗང་ཁུ་ལ་སེམས་ཟིན་པས་སྐྱེ་གནས་ནགས་ཚལ་ཉམས་དགའ་བར་སྣང་ངོ་། ། མི་ལ་གླིང་བཞི་ལས་འཛམ་བུའི་གླིང་དུ་སྐྱེ་ན་རྣམ་བྱང་འོད་ཀྱི་སྣང་བ་སེར་པོ་ལམ་ལྟ་བུ་ལ་སེམས་ཟིན་ནས། སྐྱེ་གནས་དེ་ཁང་བཟང་སོགས་སུ་འཕྲུལ་ནས་དེར་གནས་པའི་སྲེད་པས་ཅུང་ཟད་བརྒྱལ་ནས་རྫུས་སྐྱེས་སམ་དྲོད་གཤེར་སྐྱེས་སུ་སྐྱེ་ལ། མངལ་སྐྱེས་ཡིན་ན་ཕ་མ་ཉལ་པོ་བྱེད་པ་མཐོང་སྟེ།
ཕོར་སྐྱེ་ན་མ་ལ་ཆགས་པ་དང་ཕ་ལ་ཁོང་ཁྲོ། མོར་སྐྱེ་ན་དེ་ལས་བཟློག་པས་མའི་མངལ་དེ་ཀུན་དགའ་ར་བ་འམ་ཁང་བཟང་སོགས་སུ་འཁྲུལ་ནས། དེར་གནས་པར་བྱའོ་སྙམ་པ་ལས་ཁུ་ཁྲག་གི་དབུས་སུ་རྣམ་ཤེས་ཞུགས་པ་དང་། སྲང་མདའི་མཐོ་དམན་གྱི་ཚུལ་དུ་བར་སྲིད་འགག་གོ ། ཁྱད་པར་སྒྲ་མི་སྙན་དུ་སྐྱེ་ན་སྐྱེ་གནས་དེ་རྟ་ཕོ་མོས་བརྒྱན་པའི་མཚོ་དང་། ཤར་ལུས་འཕགས་པོར་སྐྱེ་ན་ངང་པ་ཕོ་མོས་བརྒྱན་པའི་མཚོ་དང་། ནུབ་བ་གླང་སྤྱོད་དུ་སྐྱེ་ན་བ་གླང་ཕོ་མོས་བརྒྱན་པའི་མཚོར་སྣང་ངོ་། ། མི་སྒོང་སྐྱེས་ནི་གཉིས་ཡོད་དེ། ཐོག་མར་མངལ་སྐྱེས་བཞིན་མངལ་དུ་ཞུགས་ནས་སྒོ་ངའི་ནང་དུ་དབང་པོ་རྣམས་འགྲུབ་པ་དང་། སྔར་མངལ་དུ་ཞུགས་པ་སྒོ་ངར་སྐྱེས་པའོ། །
ངན་སོང་གསུམ་ལ་རླུང་དམར་ལང་པའམ་ཆར་བབས་པའམ། སྐྱེ་བོ་འཇིགས་སུ་རུང་བ་མང་པོ་ཅ་ཅོའི་སྒྲ་འདོན་པ་ལ་སོགས་པ་སྙམ་བྱེད་པ་ལ་བརྟེན་ནས། དུད་འགྲོར་སྐྱེ་ན་སྐྱེ་གནས་དེ་ས་ཕུག་གམ། རྩྭ་འམ་ལོ་མའི་སྤྱི་བུ་འམ། ཤིང་ངམ་རྩིག་པའི་དཀྱིལ་སོགས་སུ་སྣང་ལ། ཡི་དྭགས་སུ་སྐྱེ་ན་སྡོང་དུམ་མམ། ཕྱར་བ་ལྟ་བུ་ནགས་ཁྲོད་པའམ། མུན་པ་ནག་ལིང་པར་སྣང་སྟེ། དེ་རྣམས་སུ་སྐྱབས་འཚོལ་བ་དང་། དམྱལ་བར་སྐྱེ་ན་ལྕགས་བསྲེགས་ཀྱི་ས་གཞི་སོགས་སྐྱེ་གནས་ཇི་ལྟར་ཡོད་པ་བཞིན་སྣང་ཡང་བདག་ཉིད་རླུང་ངམ་ཆར་བ་དྲག་པོས་བརྡས་ནས་དྲོ་བ་འདོད་པས་རྒྱུག་པ་དང་།
གྲང་དམྱལ་དུ་སྐྱེ་ན་མེ་དང་ཉི་མས་གདུངས་པའི་ཉེན་ནས་འཁྱག་ཁྲོམ་སོགས་མཐོང་སྟེ་བསིལ་བར་འདོད་པས་རྒྱུག་པའམ། ཡང་ན་སེམས་ཅན་གང་བསད་པ་དང་། ལོག་གཡེམ་སྤྱད་པའི་སེམས་ཅན་དེ་རྣམས་མཐོང་ནས་ཆགས་སྡང་གིས་དེར་བརྒྱུགས་པ་ལས་ཅུང་ཞིག་བརྒྱལ་ཏེ་དེར་རྫུས་སྐྱེས་སུ་སྐྱེའོ། ། སྒོང་སྐྱེས་ནི་མངལ་སྐྱེས་དང་འདྲ་བར་འཇུག་པ་གཅིག་དང་། སྒོ་ང་ལ་ཁང་བཟང་སོགས་སུ་འཁྲུལ་ནས་འཇུག་པའི་ལུགས་གཉིས་མཛོད་འགྲེལ་སོགས་སུ་བཤད་དོ། ། མངལ་སྐྱེས་ཀྱི་ཁྱད་པར་ནི། མཛོད་ལས། གནས་གསུམ་སྔོན་དུ་གྱུར་པས་དང་པོར་མའི་མངལ་དུ་བུ་ཆགས་པར་གྱུར་ཏེ། གསུམ་གང་ཞེ་ན་འདི་ལྟ་སྟེ། མ་རུང་ཞིང་ཟླ་མཚན་དང་ལྡན་པ་དང་།
ཕ་མ་གཉིས་ཆགས་ཤིང་ཕྲད་པར་གྱུར་པ་དང་། དྲི་ཟ་ཉེ་བར་གནས་པའོ། ། ཞེས་གསུངས། མི་དང་དུད་འགྲོ་སྐྱེ་གནས་བཞི་ཀར་སྐྱེ་ལ། ཡི་དྭགས་རྫུས་སྐྱེས་མངལ་སྐྱེས་གང་རུང་དུ་དང་། དམྱལ་བ། ལྷ་སྲིད་པ་བར་དོ་རྣམས་རྫུས་སྐྱེས་ཁོ་ནའོ། ། གཞན་ཡང་ཉོན་མོངས་པ་དུག་ལྔ་དང་རླུང་ལྔའི་རྟེན་འབྲེལ་ལས་རྣམ་བྱང་འོད་ཀྱི་སྣང་བ་ལྟ་བུ་འཆར་ཏེ། ལྷ་ལ་དཀར་པོ། ལྷ་མིན་ལ་ལྗང་ཁུ།
མི་ལ་སེར་པོ། དུར་འགྲོ་ལ་དུད་ཁ། ཡི་དྭགས་ལ་སྔོན་པོ། དམྱལ་བ་ལ་ནག་པོ། རིགས་དྲུག་ཀའང་རང་རང་གི་རྣམ་བྱང་ལ་སེམས་ཟིན་ནས། རང་རང་གི་སྐྱེས་གནས་སྔར་བཤད་པ་རྣམས་སུ་སྐྱེ་ཚུལ་གོང་དུ་བཤད་པ་ལྟར་ཤེས་པར་བྱའོ། ། བཅུ་གསུམ་པ་རྟགས་ཀྱི་ཁྱད་པར་ནི། བར་དོར་གནས་པའི་རྟགས་ལ་གཉིས་ཏེ། ངེས་པའི་རྟགས་དང་མ་ངེས་པའི་རྟགས་སོ། ། དང་པོ་ལ་དྲུག་སྟེ།
ཀུན་ལས་བཏུས་ལས། འགྲོ་བ་ལ་ཐགས་ཐོགས་མེད་དོ་ཞེས་དང་། མཛོད་ལས། ཐོགས་མེད་འགྲོ་ཞེས་པས། ལུས་ཀྱི་རྟགས་སྔར་རི་རབ་ཁང་ཁྱིམ་སོགས་ལ་ཐོགས་པ་ཡིན་པ་ལ། ད་ལྟ་དེ་རྣམས་ལ་མི་ཐོགས་པར་འགྲོ་བ་དང་། སྔར་ཡུལ་གཞན་དང་གཞན་དུ་འགྲོ་བ་ལ། འབད་རྩོལ་དང་བཅས་པ་ཡིན་ལ། ད་ལྟ་འབད་རྩོལ་མི་དགོས་པར་བསམ་པ་ཙམ་གྱིས་སླེབ་པ་དང་། སྔར་ཆུ་ལ་ཕྱིན་ན་འབྱིང་བ་དང་སྦང་བ་དང་གཡང་ལ་ལྷུང་བ་ལ།
ད་ལྟ་དེ་དག་ལ་ཕྱིན་ཀྱང་དེ་དག་མི་ཡོང་བ་དང་། ངག་གི་རྟགས་སྔར་ཡུལ་མི་ཁྱིམ་མཚེས་ཉེ་འབྲེལ་རྣམས་ལ་གཏམ་བྱས་པ་ན་གཏམ་ལན་ཡོང་བ་ཡིན་པ་ལ། ད་ལྟ་དེ་དག་གིས་མི་ཚོར་ཞིང་གཏམ་ལན་མི་འོང་བ་དང་། ནང་ན་རོ་རྐྱང་ལ་སོགས་པའི་རྩ་དང་ཁམས་དཀར་དམར་རགས་པ་མེད་པས་ཕྱི་རོལ་ཏུ་ཉི་ཟླ་གཟའ་སྐར་ལ་སོགས་པའི་སྣང་བ་མི་འཆར་བ་དང་། གང་དུ་ཕྱིན་ཀྱང་ལུས་ཀྱི་གྲིབ་མ་མི་འབྱུང་། རྐང་པའི་རྗེས་མི་ཡོང་བ་སྟེ་དྲུག་པོ་དེ་ཚང་ན་ངེས་པར་བར་དོ་ན་ཡོད་པའི་རྟགས་ཡིན་པའི་ངེས་པའི་རྟགས་སོ། ། མ་ངེས་པའི་རྟགས་དྲུག་ནི། གནས་ལ་ངེས་པ་མེད་པ་ཡུད་ཙམ་རེ་ལ་མ་ངེས་པ་སྣ་ཚོགས་སུ་གནས་པ་དང་། རྟེན་མ་ངེས་པ་ཡུད་ཙམ་རེ་ལ་རྩ་བརྒྱད་དམ་མཆོད་རྟེན་ནམ་གཙུག་ལག་ཁང་ངམ། ཟམ་ངུར་ལ་སོགས་པ་དུ་མ་ལ་བརྟེན་པ་སྟེ།
དེ་རྣམས་དགེ་བས་བསམ་པས་རྩིས་པས་སོ། ། སྤྱོད་ལམ་མ་ངེས་པ་ཡུད་ཙམ་རེ་ལ་འགྲོ་འཆག་ཉལ་འདུག་སོགས་ཀྱི་སྣང་བ་འཆར་བ་དང་། ཟས་མ་ངེས་པ་ཡུད་ཙམ་རེ་ལ་ཟས་བཟང་ངན་སྣ་ཚོགས་ལ་ལོངས་སྤྱོད་པའི་སྣང་བ་དང་། ཟས་མཐོང་ཀྱང་མ་བསྔོས་ན་ཟ་མི་ནུས་པ་ལ་སོགས་པའི་སྣང་བ་འཆར་རོ། ། གྲོགས་མ་ངེས་པ་ཡུད་ཙམ་རེ་ལ་འཛའ་མི་འཛའ་སྡུག་མི་སྡུག་སོགས་སྣ་ཚོགས་དང་འགྲོགས་པའི་སྣང་བ་དང་། ཡིད་ཡུལ་མ་ངེས་པ་ཡུད་ཙམ་རེ་ལ་བདེ་སྡུག་སྣ་ཚོགས་ཀྱི་སྣང་བ་འཆར་བ་རྣམས་སོ། ། རྟགས་འདི་རྣམས་ཚང་ན་བར་དོར་ཡོད་པའི་རྟགས་ཡིན་ནོ། ། གཞན་ཡང་འཇིགས་པའི་སྒྲ་བཞི་འབྱུང་སྟེ། སློབ་དཔོན་བི་མ་ལ་མི་ཏྲས། འཇིགས་པའི་སྒྲ་བཞི་ཉམས་ང་བའི་གཡང་ཆེན་གསུམ། །
དགེ་སྡིག་ལྷ་འདྲེས་རྡེ་འུ་དཀར་ནག་འབྲང་། ། ལས་ཀྱི་གཤིན་རྗེས་བརྡས་ཤིང་དུག་གསུམ་འབྱུང་། ། བདག་འཛིན་རང་གཟུགས་ཕྱི་རོལ་བརྡས་པ་ཡིན། ། ཞེས་གསུངས་པ་ལྟར། ས་རླུང་སྟོབས་སུ་གྱུར་པས་རི་ཉིལ་ཞིང་ས་གཡོ་བའི་སྒྲ་དང་། ས་གསེབ་ཏུ་བྱིང་བ་དང་སས་གནོན་པ་ལ་སོགས་པའི་སྣང་བ་འབྱུང་། ཆུ་རླུང་ལས་རྒྱ་མཚོ་འཁྲུག་ཅིང་ཆུ་རླབས་གཡོ་བའི་སྒྲ་དང་། ཆུས་སྦང་ཞིང་འཁྱེར་བའི་སྣང་བ་འབྱུང་། མེ་རླུང་ལས་ནགས་ཚལ་ནགས་མེས་འཚིག་ཅིང་མེ་ལྕེ་གཡོ་བའི་སྒྲ་དང་། མེས་འཚིག་པ་ལ་སོགས་པའི་སྣང་བ་འབྱུང་།
རླུང་གི་རླུང་ལས་རླུང་འཚུབ་འཁྲུག་ཅིང་རླུང་གིས་ཁྱེར་བའི་སྣང་བ་དང་སྒྲ་འབྱུང་། ཡ་ང་བའི་གཡང་ས་གསུམ་ཞེས་པ་འདོད་ཆགས་ལས་དཀར་བ་དང་། ཞེ་སྡང་ལས་དམར་བ་དང་། གཏི་མུག་ལས་ནག་པའམ་གཅོང་གཡང་ཤིན་ཏུ་ཡ་ང་ཞིང་བག་ཚ་བ་ལ་ལྷུང་ལ་ཁད་པ་དང་། ལྷུང་ནས་ཆད་ལིངས་ལིངས་འགྲོ་བ་ལ་སོགས་པའི་སྣང་བ་འབྱུང་བ་ཡིན་ནོ། ། གཞན་ཡང་མི་དགེ་བ་སྣ་ཚོགས་ཀྱི་མཐུ་ལས། གཤིན་རྗེའི་སྐྱེས་བུ་མིག་མེ་ལྟར་འབར་བ། ཁྲོ་གཉེར་བརྔམ་པ་མཚོན་ཆ་སྣ་ཚོགས་ཐོགས་པས་འདེད་པ་དང་། འོ་དོད་འབོད་པ་དང་། ཁྱི་དང་ལྕེ་སྤྱང་ལ་སོགས་པས་སྒྲ་སྒྲོགས་ཤིང་འདེད་པ་སོགས་དང་།
སྔོན་རང་གིས་སྲོག་བཅད་པའི་མི་དང་གཡག་ལུག་ལ་སོགས་པས་རང་གང་བསྡད་སར་དེད་ནས་གསོད་པ་དང་བརྡུང་བ་ལ་སོགས་པའི་སྣང་བ་དང་། རང་ཡིད་མི་ཆེས་པའི་ཆོ་ག་མཁན་དག་གིས་རྣམ་པར་མ་དག་པའི་ཆོ་ག་སེམས་ཡེངས་པ་དང་། ཆང་གིས་མྱོས་པ་ལ་སོགས་པ་བྱེད་པ་མཐོང་ནས་ཤེས་པ་འཚུབ་ཅིང་འཁོར་སྙིང་དང་སྡོད་སྙིང་མི་འདོད་པ་དང་། ལས་དཀར་ནག་གི་རང་གཟུགས་ལྷན་ཅིག་སྐྱེས་པའི་ལྷ་དང་འདྲེ་ལས་དཀར་ནག་གི་ལྡེའུ་བགྲང་བར་སྣང་བ་དང་། རང་གི་རོ་ལ་སོགས་པ་མཐོང་ནས་སྣ་ལ་སོགས་པ་ནས་འཇུག་པའི་སྣང་བ་དང་། རོ་དེ་མེད་པར་སོང་ན་དགའ་བ་དང་། ཞེན་ཆགས་བྱས་པའི་ནོར་ལ་སོགས་པ་གཞན་གྱིས་སྤྱོད་པ་མཐོང་ནས་ཁོང་ཁྲོ་སྐྱེ་བ་དང་། ཉེ་དུ་ལ་སོགས་པ་མྱ་ངན་གྱི་ཆས་སུ་ཞུགས་ཏེ་ངུད་མོའི་སྒྲ་འདོན་པ་མཐོང་བ་དང་ཐོས་པ་ལས་འཇིགས་སྐྲག་གི་སྣང་བ་ཤར་ཏེ། བྱ་སྤུ་རླུང་གིས་གཏོར་བ་ལྟར་རང་དབང་མེད་པར་ཆད་ལིངས་ལིངས་གར་འགྲོ་གཏོལ་མེད་དུ་འཁྱམས་པ་ལ་སོགས་པ་འབྱུང་བ་ཡིན་ནོ། ། དེའི་ཚེ་འཇིགས་སྣང་དེ་རྣམས་མཁྲིས་ནད་ཅན་ལ་དུང་དཀར་པོ་དེ་ཡང་སེར་པོར་སྣང་བ་བཞིན་དུ།
རང་སེམས་འཁྲུལ་པ་ལ་བརྟེན་ནས་འཇིགས་སྣང་སྣ་ཚོགས་བྱུང་བ་མ་གཏོགས་ཕྱི་རོལ་ན་གྲུབ་པ་ཅུང་ཟད་ཀྱང་མེད། གྲུབ་ཏུ་ཆུག་ཀྱང་བར་དོ་ན་ཤ་ཁྲག་གདོས་བཅས་ཀྱི་ལུས་ནི་མེད་པ་འདུག ཡིད་ལུས་ནི་ས་རྡོ་འོག་ཏུ་ཡང་མི་འཆོར། ཆུས་ཀྱང་མི་སྦང་། རླུང་གིས་ཀྱང་མི་འཁྱེར། གཡང་ལ་ཡང་མི་ལྷུང་། མཚོན་དང་གཅན་གཟན་གྱི་མཆེ་བས་ཀྱང་མི་ཕིགས་པས་གང་ཡོང་པ་ཤོག སྟོང་གསུམ་དགྲར་ལངས་ཀྱང་འཇིགས་རྒྱུ་དང་བྲེད་རྒྱུ་གང་ཡང་མེད་དེ། སྣང་བ་ཐམས་ཅད་འཁྲུལ་སྣང་དུ་འདུག་སྙམ་དུ་གློད་ལ་ཞོག་མཛོད། ཡང་ཆོ་ག་མཁན་སོགས་ལ་ཡོན་ཏན་དང་མི་ལྡན་པའི་ངན་པར་མཐོང་བ་དང་།
རང་གི་ཟས་ལོངས་སྤྱོད་སོགས་གཞན་གྱིས་ཁྱེར་བ་མཐོང་བའི་ཚེ་ཞེ་སྡང་དང་སེར་སྣ་སྐྱེ་བ་དང་། ཕ་མ་འཁྲིག་པ་སྤྱོད་པ་མཐོང་བའི་ཚེ་འདོད་ཆགས་ཀྱི་སེམས་སྐྱེས་ན་འཁོར་བ་ངན་སོང་གསུམ་དུ་ལྟུང་བའི་རྒྱུ་བྱེད་པ་མ་གཏོགས་ཁྱེད་རང་ལ་ཕན་ཐོགས་གཅིག་ཀྱང་མི་ཡོང་པས། ཆོ་ག་མཁན་སོགས་ངན་པར་སྣང་བའང་སེམས་ཉིད་འཁྲུལ་པ་མ་གཏོགས་སངས་རྒྱས་བྱང་སེམས་ཀྱི་སྤྲུལ་པ་ཡིན་སྙམ་དུ་མོས་པ་བྱས་ཏེ་དག་སྣང་སྦྱོང་བ་དང་། བདག་ཤི་ཕན་ཆད་གཞན་གྱི་ནོར་བྱ་བ་ཡིན་པས། ང་ཤི་ཕན་ཆད་ནོར་རྫས་རྣམས་བླ་མ་དཀོན་མཆོག་ལ་འབུལ་ལོ་མཆོད་པས་མཉེས་པར་གྱུར་ཅིག རིགས་དྲུག་རྣམས་ལ་སྦྱིན་ནོ་ཚིམ་ནས་ལན་ཆགས་ཁྱེར་བར་གྱུར་ཅིག་བྱས་ཏེ། དེ་ཁྱེད་རང་ཚོ་སུ་འདོད་པ་ཁྱེར་ཅིག་སྙམ་དུ་བློས་རྒྱང་ཐོང་མཛོད། ཕ་མ་འཁྲིག་པ་སྤྱོད་པ་མཐོང་བའི་ཚེ་ཡི་དམ་ཞལ་སྦྱོར་དུ་བསྒོམ་ལ་དངོས་གྲུབ་ཞུ་སྙམ་པ་དང་། ང་བར་དོ་ན་ཡོད་པས་འདོད་ཆགས་ཀྱི་སེམས་བསྐྱེད་མི་རུང་སྙམ་དུ་དྲན་པ་བརྟེན་པ་གལ་ཆེའོ། ། ཡང་གཤིན་པོ་དེའི་དོན་དུ་དམ་ཚིག་དང་ལྡན་པའི་རྣལ་འབྱོར་པས་བདུན་ཚིགས་མ་ལོག་པའི་ཆོ་ག་རྣམ་དག་བྱས་ན།
གནས་དེར་ཤེས་པ་འཁོར་ཤིང་བློ་ཕེབས། བག་དྲོ། སྡོད་སྙིང་འདོད་པ་དང་། ཆོས་ཉན་པ་དང་། ཟས་སྐོམ་སོགས་ཐོབ་པའི་སྣང་བ་འབྱུང་བ་ཡིན་ནོ། ། གཞན་ཡང་སྔར་བཤད་པའི་གཤིན་རྗེ་དང་། སྲིན་པོ་ལ་སོགས་པའི་འཇིགས་པ་དང་། འཇིགས་པའི་སྒྲ་བཞི་དང་། ཡ་ང་བའི་གཡང་ས་གསུམ་ལོག་པའི་སྣང་བ་གང་ཤར་ཐམས་ཅད་ཁྱེད་རང་གི་སེམས་ཉིད་འཁྲུལ་པའི་དབང་གིས་བྱུང་བ་མ་གཏོགས་ཕྱི་རོལ་ན་གྲུབ་པ་རྡུལ་ཙམ་ཡང་མེད་སྙམ་དུ་བློས་ཐག་རྦད་ཆོད་མཛོད། དེ་ལྟར་བཅད་ཀྱང་འཇིགས་པའི་སྣང་བ་སོགས་ཤར་ན་སྣང་བ་གང་ཤར་ཐམས་ཅད་སངས་རྒྱས་རྣམ་པར་སྣང་མཛད།
ཡི་དམ་ཐུགས་རྗེ་ཆེན་པོ་གང་བདེར་བསྒོམ། འཇིགས་པའི་སྒྲ་དང་རྔ་སྒྲ་ལ་སོགས་པའི་སྒྲ་གྲགས་པ་ཐམས་ཅད་དུར་གའམ་ཡི་གེ་དྲུག་པའི་སྒྲར་བསྒོམ། ཡིད་ཀྱི་འགྱུ་དྲན་ཐམས་ཅད་ལྷ་དེ་གཉིས་ཀྱི་ཐུགས། སེམས་ཅན་ཐམས་ཅད་བདེ་བ་དང་ལྡན་ན། སྡུག་བསྔལ་དང་བྲལ་ན་སྙམ་པའི་བྱམས་སྙིང་རྗེར་བསྒོམ། ལུས་ཀྱི་ལས་གང་བྱེད་ཐམས་ཅད་སེམས་ཅན་གྱི་དོན་དུ་འམ་ཆོས་སམ་བླ་དོན་དུ་བྱེད་པ་བསམ་པ་དང་། ལུས་ཀྱི་བསྐོར་བ་སོགས་བླ་མ་སོགས་གཡས་སུ་བཞག་ནས་བསྐོར་བ་བྱེད་པར་བསམ། ངག་གི་སྨྲ་བརྗོད་ཐམས་ཅད་སེམས་ཅན་ལ་སོགས་པའི་དོན་དུ་བྱེད་པར་བསམ། ཡིད་ཀྱི་འགྱུ་དྲན་ཐམས་ཅད་བླ་མ་དཀོན་མཆོག་ལ་དད་གུས་དང་། མ་རིགས་དྲུག་རྣམས་ངན་སོང་གི་སྡུག་བསྔལ་ལས་གྲོལ་ནས་འཕགས་པའི་ལམ་ཐོབ་པར་གྱུར་ཅིག་སྙམ་དུ་བསམ།
དེ་ནས་སྐྱབས་སུ་འགྲོ་བའི་ཡུལ་གསལ་འདེབས་པ་ལ་དམིགས་པ་འདི་བཞིན་མཛོད་ཅིག ཁྱེད་རང་གི་མདུན་གྱི་ནམ་མཁར་སེང་གེ་བརྒྱད་ཀྱིས་བཏེགས་པའི་རིན་པོ་ཆེའི་ཁྲིའི་སྟེང་དུ། པདྨ་དང་ཟླ་བའི་གདན་ལ་སྔར་ཆོས་འབྲེལ་ཡོད་པའི་དྲིན་ཅན་རྩ་བའི་བླ་མ་ལ་བརྒྱུད་པའི་བླ་མ་བསམ་གྱིས་མི་ཁྱབ་པས་བསྐོར་བ། མདུན་དུ་ཀུན་རིག་ལ་སོགས་པའི་ཡི་དམ་དཀྱིལ་འཁོར་གྱི་ལྷ་ཚོགས། གཡས་སུ་སངས་རྒྱས་སྟོང་། རྒྱབ་ཏུ་ཆོས་དཀོན་མཆོག་རྣམ་པ་བྲག་རི་ཉིལ་བ་ལྟ་བུ་གདོང་དར་ཁྲ་བུན་ནེ་བ། གཡོན་དུ་དགེ་འདུན་དཀོན་མཆོག་སར་གནས་ཀྱི་བྱང་ཆུབ་སེམས་དཔའ། གཞན་ཡང་སྟོན་པ་བདེ་བར་གཤེགས་པ་བརྒྱད་ཀྱི་ལྷ་ཚོགས་དང་། བྱང་ཆུབ་སེམས་དཔའ་ཉེ་བའི་སྲས་བརྒྱད་དང་བཅས་པ་མངོན་སུམ་བཞིན་དུ་བཞུགས་པར་བསམ་ལ། དེ་དག་གི་སྤྱན་སྔར་ཁྱེད་རང་ལུས་དང་བའི་སྒོ་ནས་ཕྱག
ངག་དང་བའི་སྒོ་ནས་གདུངས་དབྱངས་ཀྱི་ང་རོ་བརྗོད་པ་དང་། ཡིད་དང་བའི་སྒོ་ནས་སྐྱབས་ཡུལ་དེ་དག་གི་ཡོན་ཏན་མཐོང་བའི་དང་འདོད་ཡིད་ཆེས་ཀྱི་དད་པ་དང་བཅས། འཇིག་རྟེན་འདི་ནས་འཇིག་རྟེན་ཕ་རོལ་ཏུ་ཚེ་ལས་འདས་པ་མིང་འདི་ཞེས་བགྱི་བ་ཁྱེད་རང་བར་དོ་འཁྲུལ་སྣང་གི་འཇིགས་སྐྲག་འདི་ཐམས་ཅད་ལས་ད་ལྟ་ཉིད་དུ་བསྐྱབ་ཏུ་གསོལ་སྙམ་པའི་ཡིད་གདུང་བའི་ཤུགས་དྲག་པོས་ཀུན་ནས་བསླངས་ཏེ་སྐྱབས་སུ་འགྲོ་བ་དང་ཕྱག་འཚལ་བ་སོགས་བྱ་དགོས་པས། ཁྱེད་ཀྱི་གྲོགས་དན་དུ་ངེད་དཔོན་སློབ་རྣམས་ཀྱིས་ཀྱང་མགྲིན་གཅིག་ཏུ་བྱེད་པ་ཡིན་པས། ཚེ་ལས་འདས་པ་ཁྱེད་རང་ཡང་སྐྱབས་སུ་འགྲོ་བ་དང་ཕྱག་འཚལ་བ་སོགས་ཀྱི་འདུན་པ་རྩེ་གཅིག་ཏུ་མཛོད་ཅིག ཅེས་སློབ་དཔོན་གྱིས་བརྗོད་ལ། ཉེ་དུ་ལ་སོགས་པ་ཡོད་ན་དེས་ཕྱག་བྱ་ཞིང་། མེད་ན་མིང་གཅིག་པས་བྱ་བར་བཤད་ལ། དེ་མ་བྱུང་ན་མཆོད་གཡོག་པས་མིང་བྱང་ཐོགས་ལ་དངོས་སུ་ཕྱག་བྱ་ཞིང་། ཡིད་ཀྱིས་ཚེ་འདས་དེས་བླ་མ་དང་དཀྱིལ་འཁོར་གྱི་ལྷ་ཚོགས་ལ་ཕྱག་བྱེད་པར་ཐམས་ཅད་ཀྱིས་བསམ་ལ།
གཙོ་བོ་རྒྱལ་བ་འགྲོ་བའི་མགོན། ། སོགས་བྱས་ལ་དེ་ཡང་གཞན་སྤྱོད་འཇུག་ལས་འབྱུང་བ་བཞིན་ལ། བྱང་ཆུབ་སེམས་དཔའི་ཚོགས་ལ་ཡང་། ། དེ་བཞིན་ཚེ་འདས་སྐྱབས་སུ་མཆི། ། ཚེ་འདས་འཇིགས་པ་ཆེར་མཐོང་ནས། ། ཀུན་ཏུ་བཟང་ལ་ཚེ་འདས་དབུལ། ། འཇམ་པའི་དབྱངས་ལ་ཚེ་འདས་ཀྱི། ། ལུས་འདི་བདག་གིས་དབུལ་བར་བགྱི། ། ཞེས་དང་། སྡིག་ལྡན་འདི་ལ་ཞེས་པའི་ཁྱད་པར་སྦྱར་རོ། །
དེ་ནས་ཚེ་འདས་རྡོ་རྗེ་སེམས་དཔར་བསྐྱེད་ལ་མཆོད་བསྟོད། འདོད་ཡོན་བསྔོ་བ། བྱང་བུ་བསྲེག་པ། ལམ་སྦྱངས་བསྟན་སོགས་དཀྱུས་ནས་འབྱུང་བ་བཞིན་ཉམས་སུ་བླངས་ལ། མཇུག་ཆོག་བཀྲ་ཤིས་ཀྱི་བར་དུ་རྫོགས་པར་བྱའོ། ། དེ་ལྟར་སྲིད་པ་བར་དོའི་འཁྲུལ་སྣང་རྣམས། ། ཇི་ལྟར་འཆར་ཚུལ་ལེགས་བཤད་འདི་བགྱིས་པས། ། རང་གཞན་འཕྲང་དེར་འཁྱམས་ཚེ་ངོ་ཤེས་ནས། ། ཉམས་ལེན་ཟབ་མོ་དྲན་པས་དེར་གྲོལ་ཤོག ། ཅེས་བར་དོ་ཆོས་བཤད་སྒྲིབ་པ་ཀུན་སེལ་ཅེས་བྱ་བ་འདི་ཡང་ཀུན་རིག་གི་ཆོ་ག་གཞན་ཕན་མཐའ་ཡས་ཀྱི་ལྷོ་སྒོའི་སྐབས་ཀྱི་ལྷན་ཐབས་ཀྱི་ཚུལ་དུ།
འཇམ་མགོན་གྲུབ་པའི་དཔའ་བོ་བསོད་ནམས་དབང་པོའི་ཞལ་སྔ་ནས་དང་། ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས། ཁྱབ་བདག་འཁོར་ལོའི་མགོན་པོ་རྗེ་བཙུན་མུས་པ་ཆེན་པོ་སངས་རྒྱས་རྒྱལ་མཚན་རྣམས་ཀྱི་ཞབས་རྡུལ་སྤྱི་བོས་ལེན་པ། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རིགས་ཀྱི་བུ་ངག་དབང་བསོད་ནམས་དབང་ཕྱུག་ལ་སོགས་ཏེ་རང་དང་སྐལ་བ་མཉམ་པའི་སློབ་མའི་ཚོགས་རྣམས་ལ་ཕན་པར་བསམ་ནས། ཐམས་ཅད་འདུལ་གྱི་ལོ་དབོ་ཟླ་བའི་དམར་ཆ་རྫོགས་པ་དང་པོའི་ཚེས་ལ་དཔལ་ས་སྐྱའི་བཞི་ཐོག་བླ་བྲང་གི་ཚོམས་དམར་དུ་སྦྱར་བའོ། ། འདིས་ཀྱང་བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག། །། སརྦ་མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 18 ཨ་མྱེས་ཞབས། བར་དོ་ཆོས་བཤད་སྒྲིབ་པ་ཀུན་སེལ།
PAGE * MERGEFORMAT 17
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
