གསུང་འབུམ། ངག་དབང་ཀུན་དགའ་བསོད་ནམས།
པོད ༡༠༧
སྤྲོས་མེད་རྒྱུན་གྱི་རྣལ་འབྱོར་གྱི་ཉམས་ལེན་ཟབ་མོ་འཇམ་དབྱངས་ཡེ་ཤེས་འཆར་བྱེད།
༄༅། །སྤྲོས་མེད་རྒྱུན་གྱི་རྣལ་འབྱོར་གྱི་ཉམས་ལེན་ཟབ་མོ་འཇམ་དབྱངས་ཡེ་ཤེས་འཆར་བྱེད་ཅེས་བྱ་བ་བཞུགས་སོ།། ན་མོ་གུ་རུ་མཉྫུ་བཛྲ་ཡེ། བླ་མ་དང་རྗེ་བཙུན་འཇམ་པའི་དབྱངས་ལ་ཕྱག་འཚལ་ལོ། ། སྤྲོས་མེད་རྒྱུན་གྱི་ཉམས་ལེན་ནི། སྐྱབས་འགྲོ་སེམས་བསྐྱེད་སྔོན་དུ་བཏང་ནས། ཧཱུྃ་ཞེས་བརྗོད་པས། རང་ཉིད་གནས་པའི་ས་ཕྱོགས་རྡོ་རྗེའི་ས་གཞི། ར་གུར་མེ་འོད་དང་བཅས་པའི་ནང་དུ། རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི། རྒྱན་རྟ་བབས་ཐམས་ཅད་ཀྱིས་བརྒྱན་པ།
མཚན་ཉིད་ཡོངས་སུ་རྫོགས་པའི་དབུས་སུ། སེངྒེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་ཡངས་ཤིང་རྒྱ་ཆེ་བའི་དབུས་སུ། སྣ་ཚོགས་པདྨ་ཉི་མ་མ་ཧེ་གཤིན་རྗེ་དང་བཅས་པའི་གདན་གྱི་སྟེང་དུ། རྩ་བའི་བླ་མ་དང་འཇམ་པའི་དབྱངས་ཞེ་སྡང་གཤིན་རྗེ་གཤེད་དབྱེར་མེད་པ། སྐུ་མདོག་དམར་པོ་ཞལ་གཅིག་ཕྱག་གཉིས་གཡས་དབྱུག་པ་དང་། གཡོན་ཐོད་ཁྲག་འཛིན་པ། ཡུམ་རྡོ་རྗེ་རོ་ལངས་མ་སྐུ་མདོག་དམར་མོ་ཞལ་གཅིག་ཕྱག་གཉིས་ཀྱི་གྲི་གུག་དང་ཐོད་པ་འཛིན་པ་དང་སྙོམ་པར་སྦྱོར་བའི་སྐུ་ཅན་དུ་གྱུར། དེའི་མཐའ་བསྐོར་དུ། རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་ཆུབ་སེམས་དཔའ་དཔའ་བོ་རྣལ་འབྱོར་མ། མཁའ་འགྲོ་ཆོས་སྐྱོང་སྲུང་མ་སྤྲིན་གྱི་ཕུང་པོ་འཐིབ་པ་བཞིན་དུ་བཞུགས་པ།
གཞན་ཡང་འགྲོ་བ་རིགས་དྲུག་གི་བསྡུས་པའི་སེམས་ཅན་ཐམས་ཅད་དང་། ཁྱད་པར་ནད་བདག་རིམས་བདག་གནོད་བྱེད་ཐམས་ཅད་འཇམ་པའི་དབྱངས་ཀྱི་རྣམ་པ་ཅན་དུ་བཞུགས་པར་གྱུར། ཨོཾ་སརྦ་ཏ་ཐཱ་ག་ཏ་ཤྲཱི་རཀྟ་ཡ་མ་ཨ་རི་མཎྜ་ལ་ས་པ་རི་ཝཱ་ར་ཨརྒྷཾ་པྲ་ཏིཙྪ་སྭཱཧཱ། པ་དཾ། པུཥྤེ། དྷུ་པེ། ཨ་ལོ་ཀེ གནྡྷེ། ནཻ་ཝི་ཏི། ཤཔྟ་ཨཱཿཧཱུྃ།
ཨོཾ་ཨཱཿརུ་པ་བཛྲ་ཧཱུྃ། ཨོཾ་ཨཱཿཤཔྟ་བཛྲ་ཧཱུྃ། ཨོཾ་ཨཱཿགནྡ་བཛྲ་ཧཱུྃ། ཨོཾ་ཨཱཿར་ས་བཛྲ་ཧཱུྃ། ཨོཾ་ཨཱཿཔརྵེ་བཛྲ་ཧཱུྃ། ཨོཾ་ཨཱཿཧཱུྃ། རང་གི་ཐུགས་ཀ་ནས་རིག་མ་མཚན་ཉིད་དང་ལྡན་པ་སྤྲུལ་ནས་ཕུལ་བས། ཟག་མེད་ཀྱི་བདེ་བ་ལ་ལོངས་སྤྱོད་པར་གྱུར། བདག་དང་མཆོད་རྫས། མཆོད་ཡུལ་རྣམས་སྤྲོས་མེད་ཀྱི་ངང་དུ་བཞག
དུས་གསུམ་སངས་རྒྱས་ཐམས་ཅད་ཀྱི་བདག་ཉིད་བླ་མ་དམ་པས་བདག་ལ་བྱིན་གྱིས་བརླབས་ཏུ་གསོལ་ཞེས་པ་ལན་གསུམ་ལ་སོགས་པས་གསོལ་བ་བཏབ། ཐོག་མར་དགྲ་ཐམས་ཅད་ཕུལ། དེ་ནས་གཉེན་ཐམས་ཅད་ཕུལ། ཕྲག་དོག་པའི་ཡུལ་ཐམས་ཅད་ཕུལ། གང་ཡང་མི་སྐྱེ་བའི་གཏི་མུག་གི་ཡུལ་རྣམས་ཀྱང་ཕུལ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རིན་པོ་ཆེ་ནས་བདག་གི་བསམ་པ་མཁྱེན་པར་མཛད་དུ་གསོལ། བདག་ལ་ཐུགས་རྗེས་བཟུང་དུ་གསོལ། ། བདག་གི་རྒྱུད་བྱིན་གྱིས་བརླབས་ཏུ་གསོལ། རང་གི་ལག་གཡས་པར་ཤེས་རབ་ཀྱི་རལ་དྲི་རྣོ་ངར་དང་ལྡན་པ་ཞིག་བྱུང་སྟེ། སྨིན་མཚམས་ནས་བཅད་པའི་ཐོད་པ་མི་མགོའི་སྒྱེད་བུ་གསུམ་གྱི་སྟེང་དུ་བཞག
དང་པོར་རྐང་པ་གཡས་པ། དེ་ནས་གཡོན་པ། རོས་སྨད། ནང་ཁྲོལ་ཐམས་ཅད། མགོ་བོ། ལག་པ་གཡོན། རོ་སྟོད། མཐར་ལག་པ་གཡས་པ་རལ་གྲི་དང་བཅས་པ་ཡང་ཐོད་པའི་ནང་དུ་སྐྱུར། རང་རླུང་སེམས་ལས་གྲུབ་པའི་འཇམ་དབྱངས་ཀྱི་སྐུར་གྱུར། ཨོཾ་ཨཱཿཧཱུྃ་གསུམ་བརྗོད་པས།
ཟག་མེད་ཀྱི་བདུད་རྩིར་གྱུར། རང་གི་ཐུགས་ཀ་ནས་མཆོད་པའི་ལྷ་མོ་ཀཱ་པ་ལ་ཐོགས་པ་དཔག་མེད་སྤྲུལ་ཏེ། ཐོག་མར་ཕུད། རྩ་བའི་བླ་མ་ལ། དེ་ནས་བརྒྱུད་པའི་བླ་མ་ལ། ཡི་དམ། སངས་རྒྱས་བྱང་ཆུབ་སེམས་དཔའ། དཔའ་བོ་རྣལ་འབྱོར་མ་མཁའ་འགྲོ་ཆོས་སྲུང་རྣམས་ལ་ཕུལ་བས་ཟག་མེད་ཀྱི་བདེ་བ་སྐུ་ཉམས་སུ་བལྟར་བས། བདག་ལ་མཆོག་གི་དངོས་གྲུབ་བསྩལ་བར་བསམ། དྲིན་ཅན་གྱི་ཕ་མའི་གཙོ་བྱས།
རིགས་དྲུག་གནོད་བྱེད། གཞི་བདག་ལན་ཆགས་འདེད་པ་ལ་ཕུལ་བས། ཟག་མེད་ཀྱི་བདེ་བ་རྒྱས་པས་རིམ་གཉིས་ཀྱི་ཏིང་འཛིན་བཟང་པོ་རྒྱུད་ལ་སྐྱེས་ཏེ་སངས་རྒྱས་པས་ལན་ཆགས་ཁྱེར། གནོད་སེམས་ཐམས་ཅད་ཞི་ནས། བདག་གི་འགལ་རྐྱེན་ཐམས་ཅད་སེལ་ཞིང་། མཐུན་རྐྱེན་ཐམས་ཅད་སྒྲུབ་པའི་ཚུལ་གྱི་ཐུགས་དགྱེས་ཏེ་རང་རང་གི་གནས་སུ་གཤེགས། འདས་པའི་མགྲོན་རྣམས་མཐའ་ནས་རིམ་གྱིས་བསྡུས་ཏེ་རྩ་བའི་བླ་མ་ལ་ཐིམ་པས་སྐྱབས་གནས་ཀུན་འདུས་ཀྱི་ངོ་བོར་བསམ་ལ། ངག་ཏུ། སངས་རྒྱས་ལ་སྐྱབས་སུ་མཆིའོ། ། བླ་མའི་ཐུགས་རང་གི་སེམས་དབྱེར་མེད་དུ་གྱུར་པས།
སེམས་ཀྱི་སྒྲིབ་པ་དག ཐུགས་ཀྱི་བྱིན་རླབས་ཞུགས། ཐུགས་རྡོ་རྗེ་ཆོས་ཀྱི་སྐུར་གྱུར་པར་བསམ། ཆོས་ལ་སྐྱབས་སུ་མཆིའོ། ། བླ་མའི་གསུང་དང་རང་གི་ངག་དབྱེར་མེད་དུ་གྱུར་པས། ངག་གི་སྒྲིབ་པ་དག་ནས། གསུང་གི་བྱིན་རླབས་ཞུགས། རང་གི་ངག་གསུང་རྡོ་རྗེ་ལོངས་སྤྱོད་རྫོགས་པའི་སྐུར། དགེ་འདུན་ལ་སྐྱབས་སུ་མཆིའོ། ། བླ་མའི་སྐུ་དང་།
རང་གི་ལུས་དབྱེར་མེད་དུ་གྱུར་པས། ལུས་ཀྱི་སྒྲིབ་པ་དག སྐུའི་བྱིན་རླབས་ཞུགས། རང་གི་ལུས་སྐུ་རྡོ་རྗེ་སྤྲུལ་པའི་སྐུར་གྱུར། དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། ། བླ་མའི་སྐུ་གསུང་ཐུགས་དང་། རང་གི་ལུས་ངག་ཡིད་གསུམ་དབྱེར་མེད་དུ་གྱུར་པས། ལུས་ངག་ཡིད་གསུམ་གྱི་སྒྲིབ་པ་དག་ནས། སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་བྱིན་རླབས་ཞུགས། དེ་ཐམས་ཅད་དབྱེར་མེད་པ་ཡེ་ཤེས་རྡོ་རྗེ་ཉིད་ཀྱི་སྐུར་གྱུར།
རྩ་བའི་བླ་མ་རང་ལ་ཐིམ། རང་གི་སེམས་ཧཱུྃ་སྔོན་པོའི་རྣམ་པ་དེ། སྣ་བུག་གམ། སྨིན་མཚམས་སམ། སྤྱི་གཙུག་ནས་ཐོན་ཏེ་མདུན་གྱི་ནམ་མཁར་གནས་པའི་ཞབས་ཀྱུ་ཁོག་པ་ལ། དེ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ། དེ་ན་ད་ལ། ན་ད་ཡང་མི་དམིགས་པའི་ངང་ལ་ཡུན་རིང་དུ་མཉམ་པར་བཞག་པས།
རྣམ་རྟོག་འཕྲོས་ན། རྣམ་རྟོག་འོད་གསལ་གྱི་ཉམས་ལེན་ནི། གང་འཕྲོས་པའི་རྣམ་རྟོག་འོད་དམར་པོ་མཐེ་བོང་ཙམ་ཞིག་ཏུ་གྱུར་ཏེ། སྤྱི་གཙུག་ནས་རྐང་མཐིལ་གྱི་བར་ལ། ཡར་ཁྱུག མར་ཁྱུག ཕར་ཁྱུག ཚུར་ཁྱུག་བྱས་ནས་རྣམ་རྟོག་ཐམས་ཅད་བསྡུས་ནས་སྙིང་དཀར་ནག་གི་མཚམས་སམ། སྤྱི་གཙུག་ནས་བཏོན་ཏེ། རྒྱ་མཚོའི་མཐའ་རུ་བསྐྱལ།
ལུས་ལས་ཀྱི་རླུང་གིས་བསྐྱོད་དེ་བདེ་བ་ཅན་དུ་སླེབ་པ་དེ། ཨོ་ཨཱཿཧཱུྃ་གིས་བྱིན་རླབས་ཏེ། འོད་དཔག་མེད་འཁོར་བཅས་མཆོད། སེམས་འོད་ལ་གཏད་པས་ནམ་མཁའི་མཐའ་ཁྱབ་ལ་ཡལ་ཏེ་སོང་བའི་ངང་ལ་བཞག་སྟེ། རང་གི་སེམས་རྣམ་པར་རྟོག་པ་ནམ་མཁའ་སྟོང་པ་དང་བཞི། དབྱེར་མེད་པ་སྤྲོས་མེད་ཀྱི་ངང་ལ་མཉམ་པར་བཞག་གོ ། རྣམ་རྟོག་སྐྱེས་པ་དང་། རང་གི་སྤྱི་བོར་པདྨ་དང་ཟླ་བའི་གདན་ལ་རྩ་བའི་བླ་མ་རྡོ་རྗེ་འཆང་སྐུ་མདོག་སྔོན་པོ་ཞལ་གཅིག་ཕྱག་གཉིས་རྡོ་རྗེ་དྲིལ་བུ་བསྣོལ་ནས་འཛིན་པ། དར་དང་རིན་པོ་ཆེས་བརྒྱན་པ། རྡོ་རྗེ་སྐྱིལ་ཀྲུང་གིས་བཞུགས་པ།
དེའི་ཐུགས་ཀ་ནས་འོད་འཕྲོས། བླ་མ་ཡི་དམ། སངས་རྒྱས་བྱང་སེམས་སྤྱན་དྲངས་ནས་ཐིམ་པས་ཐམས་ཅད་འདུས་པའི་ངོ་བོར་གྱུར། དུས་གསུམ་སངས་རྒྱས་ཐམས་ཅད་ཀྱི་བདག་ཉིད། བླ་མ་དམ་པས་བདག་ལ་བྱིན་གྱིས་བརླབས་དུ་གསོལ། མོས་པ་རྩེ་གཅིག་པས་གསོལ་བ་མང་དུ་བཏབ་སྟེ། བླ་མ་འོད་དུ་ཞུ། སྤྱི་བོ་ནས་རང་ལ་ཐིམས་པས། རང་གི་ལུས་ངག་ཡིད་གསུམ་དང་། བླ་མའི་སྐུ་གསུང་ཐུགས་དབྱེར་མེད་ཀྱི་ངང་ལ་བཞག
སྐྱེ་བ་ཀུན་དུ་སོགས་བརྗོད། རྣམ་རྟོག་འོད་གསལ་དང་། བླ་མའི་རྣལ་འབྱོར་ཅིག རྒྱུན་གྱི་ཉམས་ལེན་དང་གསུམ། བྱིན་རླབས་ཀྱི་རྒྱུན་མ་ཆད་པར་འཆག་མེད་ཀྱི་གཙོ་བོ་ཡིན་པས་འདིར་བཀོད་པ་ཡིན། གཞན་རྣམས་ཀྱང་སྐབས་དང་སྦྱར་ནས་ཉམས་སུ་བླང་དགོས་པ་ཡིན་ནོ། ། ཞེས་པ་འདི་ཡང་མུས་ཆེན་སེམས་དཔའ་ཆེན་པོའི་གསུང་རྒྱུན་རྗེ་བྱམས་པ་ཆོས་ལེགས་ལས་བརྒྱུད་དེ་འཕགས་ཆེན་དཔལ་ལྡན་བཀྲ་ཤིས་ལ་བབ་པ་བཞིན་རྗེ་ཉིད་ཀྱི་གསུང་རབ་ལས་བཏུས་ཏེ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་གདན་ས་ཆེན་པོར་གཤེད་དམར་སྤྲོས་མེད་ཀྱི་ཁྲིད་ལན་གསུམ་བཤད་པའི་ཕྱི་མའི་ཚེ་རང་དང་ཆོས་ཉན་རྣམས་ཀྱི་དོན་དུ་བཞི་ཐོག་བླ་བྲང་གི་ཚོམས་དམར་དུ་མགྱོགས་པར་སྦྱར་བ་འདིས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ། མངྒ་ལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 2 ཨ་མྱེས་ཞབས།
སྤྲོས་མེད་རྒྱུན་གྱི་རྣལ་འབྱོར་གྱི་ཉམས་ལེན་ཟབ་མོ་འཇམ་དབྱངས་ཡེ་ཤེས་འཆར་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
