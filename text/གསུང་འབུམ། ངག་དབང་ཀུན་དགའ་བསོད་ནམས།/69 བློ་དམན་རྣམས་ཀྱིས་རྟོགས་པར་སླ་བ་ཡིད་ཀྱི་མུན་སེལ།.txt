གསུང་འབུམ། ངག་དབང་ཀུན་དགའ་བསོད་ནམས།
པོད ༦༩
བློ་དམན་རྣམས་ཀྱིས་རྟོགས་པར་སླ་བ་ཡིད་ཀྱི་མུན་སེལ།
༄༅། །རྡོ་རྗེ་ཕུར་པའི་དཀྱིལ་ཆོག་ཡིད་འོང་བློ་གྲོས་ཁ་འབྱེད་བཞིན་ལས་རིན་ཆེན་དོ་ཤལ་དུ་ཞལ་འཕངས་པ་རྣམས་ཕྱོགས་གཅིག་ཏུ་བསྡེབས་པ་བློ་དམན་རྣམས་ཀྱིས་རྟོགས་པར་སླ་བ་ཡིད་ཀྱི་མུན་སེལ་བཞུགས་སོ།། ན་མོ་གུ་རུ་བཛྲ་ཀཱི་ལ་ཡེ། བླ་མ་དང་རྡོ་རྗེ་གཞོན་ནུ་གཉིས་སུ་མེད་པ་ལ་ཕྱག་འཚལ་ལོ། ། དཔལ་ལྡན་འཕྲིན་ལས་ཕུར་བུའི་དཀྱིལ་འཁོར་ཆོ་ག་མཆོག ། སྔགས་འཆང་གིས་མཛད་ཡིད་འོང་བློ་གྲོས་ཁ་འབྱེད་དུ། ། ས་ལོས་རིན་ཆེན་དོ་ཤལ་ཉིད་ལ་ཞལ་འཕངས་རྣམས། ། དང་པོའི་ལས་ཅན་དོན་དུ་ཕྱོགས་གཅིག་བསྡེབས་ཏེ་སྤེལ། ༈ །འདིར་དཔལ་རྡོ་རྗེ་ཕུར་པའི་ལམ་ཐམས་ཅད་ཆུ་བོ་བཞིར་འདུས་པ་ལས། དེ་ཐམས་ཅད་ཀྱི་རྩ་བའམ་གཞིར་གྱུར་པ་ནི་སྨིན་བྱེད་དབང་གིས་ཆོ་ག་སྐུར་བྱེད་ངོ་སྤྲོད་དང་བཅས་པ་ཡིན་པས། དེ་ལ་དོན་གསུམ་སྟེ།
སྔོན་འགྲོ ། དངོས་གཞི། རྗེས་སོ། ། དེའང་སྡོམ་ནི། སྔོན་འགྲོ་གང་ཟག་གནས་དང་ནི། ། ས་ཆོག་སྟ་གོན་རྣམ་པ་བཞི། ། དངོས་གཞི་ལ་ཡང་དཀྱིལ་འཁོར་བསྒྲུབ། ། དབང་བསྐུར་བ་དང་རྣམ་པ་གཉིས། ། རྗེས་ཆོག་རིམ་བཞིན་ཤེས་པར་བྱ། ། ཞེས་པ་ལས།
སྤྱི་དོན་དང་པོ་སྔོན་འགྲོ་ལ་བཞི་ལས། གང་ཟག་དང་གནས་ཀྱི་མཚན་ཉིད་ནི། རྡོ་རྗེ་ལས་རིམ་དང་དཀྱིལ་ཆོག་རྟོགས་པར་སླ་བ་གཉིས་སུ་བལྟའོ། ། གསུམ་པ་ས་ཆོག་ལ་བདུན་ཏེ། དཀྱིལ་ཆོག་ལས། ས་ཆོག་ལ་ཡང་རྣམ་པ་བདུན། ། ས་གཞི་བསླང་བརྟག་སྦྱང་བ་དང་། ། བྱིན་རླབས་སྟ་གོན་བཟུང་བསྲུང་བྱ། ། བརྟག་ལའང་ལྟོ་འཕྱེ་ཆུ་སའི་བཀྲ། ། སྦྱང་ལའང་ཕྱི་ནང་གསང་བ་གསུམ། །
གཟུང་ལ་བློ་དང་སྟངས་སྟབས་ཀྱི། ། བཟུང་བ་རྣམ་གཉིས་གཉིས་པ་ལ། ། གསོལ་བ་བཏབ་དང་བགེགས་བསྐྲད་པའོ། ། བསྐྲད་ལ་བྱིན་རླབས་བཀའ་བསྒོ་དང་། ། སྟངས་སྟབས་རྣམ་གསུམ་བསྲུང་བ་ལ། ། ཕུར་གདབ་སྲུང་འཁོར་བསྒོམ་པའོ། ། ཞེས་པ་ལས་ས་བླང་བ་ལ། སྣང་བ་ལས་བླང་བ་དང་། ས་བརྟག་པ་གཉིས་དགོས་ན་རྟོགས་པར་སླ་བ་བཞིན་ནོ། ། མི་སྣང་བ་ལས་བླང་བ་ནི།
གང་དུ་འོས་པའི་སར་མེ་ཏོག་གི་ཚོམ་བུ་གཅིག་བཀོད་པའི་ཁར་མན་འཛུ་བཅུགས་ལ་དེའི་སྟེང་དུ་དཔལ་ཆེན་པོའི་གཏོར་མ་བཤམས། མཐར་མཚམས་འཛིན་གྱི་མེ་ཏོག ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམས་ལ། བྱང་ཤར་དུ་སའི་ལྷ་མོའི་སྒོས་མཆོད། སྤོས། མར་མེ། ཞལ་ཟས། གཏོར་མ་གཅིག་རྣམས་དང་། གཞན་ཡང་སྲུང་མའི་གཏོར་མ་སོགས་ཇི་ལྟར་དགོས་པ་དང་། སློབ་དཔོན་གྱི་མདུན་དུ་རྡོར་དྲིལ།
ནང་མཆོད། བསྙེན་ཕུར་དང་། འོག་ཏུ་དགོས་པའི་གདབ་ཕུར་བཅུ་ལ་ཡུངས་དཀར་གྱི་ཐུམ་བུ་དང་། དར་གྱི་ཅོད་པན་གདགས་པ། གུ་གུལ་དྲི་བཟང་དང་ཆང་བསྲེས་པ། རྔ། ཆ་ལང་། དུང་ལ་སོགས་པ་ཡོ་བྱད་ཚང་བར་འདུས་བྱས་ལ། དཔོན་སློབ་རྣམས་གྲལ་ལ་འཁོད་པའི་མདུན་དུ། གཏོར་མ་དཀར་དམར་གཉིས་ཆུས་སྦྱངས།
མཆོད་གཡོག་པས་ཕྱག་གསུམ་བཙལ་ནས། དཀྱིལ་འཁོར་ཆེན་པོ་སྔོན་དུ་འགྲོ་བའི་གཏོར་མ་བསང་སྦྱངས་བྱིན་རླབས་མཛད་དེ་འབུལ་བར་ཞུ། ཞེས་དང་། སློབ་དཔོན་གྱི་རྡོ་རྗེའི་རྩེས་ནང་མཆོད་གཏོར་ལ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ྄། རཾ་ཡཾ་ཁཾ། རཏྣ་བྷཉྫཱ་ཨོཾ་ཨཱཿཧཱུྃ། རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། འདོད་རྒྱལ་གྱི་ཕྱག་རྒྱ་བཅས་ལ། བྷུ་མི་པ་ཏི་ས་པ་རི་ཝ་ར་ཨ་ཀརྵ་ཡ་ཛཿ
བྷུ་མི་པ་ཏི་ས་པ་རི་ཝཱ་ར་ཨ་ཀ་རོ་མུ་ཁཾ་སརྦ་དྷརྨཱ་ཎཾ་ཨ་དྱཱ་ནུཏྤན་ན་ཏྭད་ཨོཾ་ཨཱཿཧཱུྃ་ཕཊ྄་སྭཱཧཱ། གསུམ་གྱིས་ཕུལ་ལ། རྡོ་རྗེ་དྲིལ་བུ་འཛིན་པས། ཧཱུྃ་ས་ཕྱོགས་འདི་ན་གནས་པ་ཡི། ། ས་བདག་ལྷ་ཀླུ་འཁོར་དང་བཅས། ། གཏོར་མ་དམ་པ་འདི་བཞེས་ལ། ། བདག་གི་སྒྲུབ་པ་མ་ཐོན་བར། ། ཁྱེད་ལ་གནས་འདི་བདག་གཡར་གྱི། ། ཅི་བདེ་བར་ནི་གཞན་དུ་སོང་། ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་།
ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་འཐོབ་པར་བྱ་བའི་ཕྱིར། སའི་ཕྱོགས་འདིར་བཅོམ་ལྡན་འདས་རྡོ་རྗེ་གཞོན་ནུའི་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང་། འཇུག་ཅིང་དབང་བླང་བ་སོགས་བགྱིད་ན། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་ཞི་བ་དང་། དངོས་གྲུབ་བསྒྲུབ་པའི་གཏོང་གྲོགས་མཛོད། གང་དག་ནག་པོའི་ཕྱོགས་ལ་མངོན་པར་དགའ་བའི་འབྱུང་པོ་དེ་དག་འདིར་མ་གནས་པར་གཞན་དུ་སོང་ཞིག སརྦ་བིགྷྣན་གཙྪ། ཨོཾ་བཛྲ་ཀཱི་ལི་ཀཱི་ལ་ཡ། སོགས་བརྗོད། ས་བརྟག་པ་ནི།
དཀྱིལ་འཁོར་གྱི་ཁང་པ་རྙིང་པ་རྣམས་ལ་ནི་མི་དགོས་ལ། དགོས་པའི་སར་རྟོགས་པར་སླ་བ་བཞིན་བྱའོ། ། ས་སྦྱང་བ་ལ། མཆོད་པ་བྱིན་རླབས་དང་སྐྱབས་འགྲོ་ནས་བརྩམས་ཏེ། བཟླས་པ་ཡན་ཆད་ས་ལོ་ཉིད་ཀྱིས་མཛད་པའི་བསྙེན་བསྒྲུབ་གསལ་བྱེད་བཞིན་མཛད་ནས། ཡི་དམ་ཆོས་སྐྱོང་སོགས་ཀྱི་གཏོར་བསྔོ་བཤགས་པ་ཡན་ཆད་ཚར་བ་དང་། སྦྱང་བ་དངོས་ནི། རང་གི་མིག་གཡས་པར་མ་ལས་ཉི་མ་རཾ་གྱིས་མཚན་པ། གཡོན་པར་ཨ་ལས་ཟླ་བ་ཨས་མཚན་པ། ཧཱུྃ།
གཡས་པའི་སྤྱན་ཟུར་ལ་གནས་པའི། ། མ་ལས་ཉི་མའི་དཀྱིལ་འཁོར་གྱི། ། འོད་ཀྱིས་སྣང་བའི་དངོས་པོ་ཀུན། ། ཐམས་ཅད་མ་ལུས་བསྲེག་པར་བྱ། ། མཧཱ་སུརྻ་མཎྜ་ལ། ད་ཧཱ་ད་ཧཱ་བྷསྨི་ཀུ་རུ་ཧཱུྃ། ཡཾ་སྥ་ར་ཎ་ཕཊ྄། ཐུགས་ཁའི་ཧཱུྃ་ལས་བྱུང་བ་ཡི། ། ཡཾ་ལས་རླུང་གི་དཀྱིལ་འཁོར་གྱིས། ། དངོས་ཀུན་བསྲེགས་པའི་ཐལ་བ་ཡང་། །
ཐམས་ཅད་མ་ལུས་གཏོར་བར་བྱ། ། ཡཾ་བཱ་ཡུ་མཎྜ་ལ་བྷཀྵ་རེ་ཎ་ཀུ་རུ། གཡོན་པའི་སྤྱན་ཟུར་ལས་བྱུང་བའི། ། ཨ་ལས་ཟླ་བའི་དཀྱིལ་འཁོར་གྱི། ། འོད་ཀྱིས་སྣང་བའི་དངོས་པོ་ཀུན། ། ཐམས་ཅད་མ་ལུས་བཀྲུ་བར་བྱ། ། ཨ་ཙནྡ་མཎྜ་ལ་ས་ཎ་པ་ཀུ་རུ། ཨོཾ་ཤུ་ནྱཱ་ཏ་སརྦ་དྷརྨཱ་སྭ་བྷཱ་ཝ་ཤུདྡྷོ་ཀོ྅ཧཾ། ནང་གི་སྦྱང་བ་ནི། སྣ་ཚོགས་འདི་དག་འཁྲུལ་པ་ལས་སྣང་ཡང་དོན་དམ་པར་ཆོས་ཀྱི་དབྱིངས་ཉིད་དོ། །
ཨོཾ་དྷརྨཱ་དྷ་ཏུ་སྭ་བྷ་ཝ་ཤུདྡྷ྅ཧཾ། གསང་བའི་སྦྱང་བ་ནི། ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པའི་ནོར་བུར་ཨོཾ་རྩེ་མོར་ཕཊ྄་དང་བཅས་པ། ཡུམ་གྱི་མཁའ་ཨ་ལས་པདྨ་ཨས་མཚན་པ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཡབ་ཡུམ་སྙོམས་པར་བཞུགས་པའི་དགའ་བའི་སྒྲས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཁར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད། ཡབ་ཀྱི་གསང་གནས་ནས་ཡུམ་གྱི་མཁར་བབས་པ་ས་གཞིར་ཐིམ་པས་བདེ་བ་ཆེན་པོའི་བྱང་ཆུབ་ཀྱི་སེམས་ཀྱི་རང་བཞིན་དུ་གྱུར།
ཨོཾ་བོ་དྷི་ཙིཏྟ་སྭ་བྷཱ་ཝ་བི་ཤུདྡྷེ་བྷ་ཝནྟུ། ས་བྱིན་གྱིས་བརླབ་པ་ནི། པཱ་པདྨ་མཎྜ་ལ། པདྨའི་གདན་དུ་གྱུར། བདག་གི་ཐུགས་ཀའི་ཧཱུྃ་ལས་འོད་འཕྲོས། ས་འོག་ནས་སའི་ལྷ་མོ་འཁོར་དང་བཅས་པ་བཛྲ་ས་མཱ་ཛཿ སྐྱོབས་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱི། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་གྱུར་གཤེགས། །
ཞེས་ལན་གསུམ། ཐལ་མོ་གཡས་རྡོ་རྗེ་དང་བཅས་པ་ལན་གསུམ་ས་ལ་རེག ངག་ཏུ། ས་འོག་གནས་པའི་ལྷ་མོ་ཐོན། པདྨའི་གདན་ལ་བཞུགས་པ། མདོག་སེར་མོ་རྒྱན་གྱིས་བརྒྱན་པ། ཕྱག་ན་རིན་པོ་ཆེའི་བུམ་པ་བསྣམས་པ། རྣལ་འབྱོར་བཀའ་སྩལ་ཇི་ལྟར་བགྱིད། ཅེས་སྨྲས་པ། ཨོཾ་བཛྲ་ཨ་ར་ལི་ནས།
ཨོཾ་བི་པུ་ར་ཡེ་ཧཱུྃ་གིས་མཆོད་པའི་བར་རོལ་ཆེན་མཛད། གཏོར་མ་བྱིན་གྱིས་བརླབ་པ་ནི། འབྲུ་གསུམ་དང་། རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བར་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ལག་པ་གཡས་མཆོག་སྦྱིན་བྱས་ལ། ཨོཾ་པྲི་ཐི་ཝི་དེ་ཝི་ཨོཾ་ཨ་ཀ་རོ་མུ་ཁཾ་སརྦ་དྷརྨཱ་ཎ་ཨ་དྱཱ་ནུཏྤན་ན་ཏྭད་ཨོཾ་ཨཱཿཧཱུྃ་ཕཊ྄་སྭཱཧཱ། ལན་གསུམ་འབྲུ་གསུམ་གྱིས་ནང་མཆོད་ཕུལ་ལ། སྤོས་དང་རྡོར་དྲིལ་འཛིན་པས། ཤཱཀྱ་སེངྒེ་སྐྱོབས་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། །
དེ་བཞིན་བདག་གིས་བདུད་སྡེ་ལས། ། རྒྱལ་བར་བྱ་ཕྱིར་དཀྱིལ་འཁོར་བྲི། ། དེ་ཕྱིར་དཔང་གྱུར་ལྷ་མོས་ཀྱང་། ། ས་གཞི་བྱིན་གྱིས་བརླབ་ཏུ་གསོལ། ། ཅེས་ལན་གསུམ་དང་། དཔལ་ལྡན་བླ་མ་དམ་པ་སོགས་ཀྱི་སྐབས་སུ་སློབ་མ་ཡོད་ན། འཇུག་ཅིང་དབང་བླང་བའི་མཐར། སློབ་མ་འཇུག་ཅིང་དབང་བསྐུར་བ་ལ་སོགས་པ་བགྱིད་ན། སོགས་འཇུག་གོ ། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ།
ཁྱོད་ནི་སློབ་དཔོན་དམ་པ་ཡིན། ། སེམས་ཅན་དོན་ཕྱིར་དཀྱིལ་འཁོར་བྲི། ། ཨོཾ་པྲི་ཐི་ཝི་དེ་ཝི་བཛྲ་མུཿ ལྷ་མོ་ས་དེ་ཉིད་ལ་ཐིམ་པས་གསེར་གྱི་ས་གཞིར་གྱུར། ཅེས་བརྗོད་ལ་མཆོད་གཏོར་ཚོམ་བུ་དམན་པ་རྣམས་གཞན་དུ་གསོལ། ས་སྟ་གོན་ནི། སྔར་དུང་ཆོས་སོགས་སུ་བཤམས་པའི་དྲི་བཟང་ཆང་དང་བསྲེས་པ་འཐོར་ཡབ་ཀྱིས་ཚིགས་བཅད་རེའི་མཇུག་གི་སྔགས་དང་བསྟུན་དཀྱིལ་འཁོར་བྲི་བའི་ས་གཞི་ལ་གཏོར་ཏེ། ཧཱུྃ། ཆོས་དབྱིངས་དག་པའི་བདུད་རྩི་མི་བསྐྱོད་པ། ། རྒྱལ་བའི་ཐུགས་ཀྱི་དངོས་གྲུབ་བསྒྲུབ་པའི་ཕྱིར། །
བཀའ་གསང་རྨད་དུ་བྱུང་བའི་དཀྱིལ་འཁོར་འདིར། ། གསང་བའི་དཀྱིལ་འཁོར་ཆེན་པོར་ཆག་ཆག་འདེབས། ། ཨོཾ་མཧཱ་མུ་ཏྲཾ་མཎྜ་ལ་ཧཱུྃ། དེ་བཞིན་དུ་འདོན་པ་སྒྱུར་ཞིང་རིགས་འགྲེ་སྦྱར་ལ། མེ་ལོང་དག་པའི་བདུད་རྩི་རྣམ་སྣང་འདི། ། རྒྱལ་བའི་སྐུ་ཡིྎ བཀའ་གསངྎ གསང་བའིྎ ཨོཾ་མཧཱ་བི་དྲ་མཎྜ་ལ་ཨོཾ། མཉམ་ཉིད་དག་པའི་བདུད་རྩི་རཀྟ་འདི། ། རྒྱལ་བའི་ཡོན་ཏནྎ བཀའ་གསངྎ གསང་བའིྎ ཨོཾ་མཧཱ་རུ་དྷི་ར་མཎྜ་ལ་སྭ། ཀུན་རྟོག་དག་པའི་བདུད་རྩི་བྱང་སེམས་འདི། ། རྒྱལ་བའི་གསུང་གིྎ བཀའ་གསངྎ གསང་བའིྎ ཨོཾ་མཧཱ་ཤུཀླ་མཎྜ་ལ་ཨཱ།
བྱ་གྲུབ་དག་པའི་བདུད་རྩི་ཤ་ཆེན་འདིས། ། རྒྱལ་བའི་འཕྲིན་ལསྎ བཀའ་གསངྎ གསང་བའིྎ ཨོཾ་མཧཱ་མཾ་ས་མཎྜ་ལ་ཧ། ཞལ་ནས་ཧཱུྃ་ཧཱུྃ་རབ་བརྗོད་པས། ། ཐུགས་ཁའི་ཧཱུྃ་ལས་འོད་འཕྲོས་པས། ། ཕྱོགས་མཚམས་སྟེང་འོག་རྡོ་རྗེ་དང་། ། གུར་ལས་མེ་འོད་འབར་བར་གྱུར། ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ྄་སྭཱཧཱ། སྔགས་འདི་ལ་དྲི་བཟང་མི་འཐོར། ས་བློས་བཟུང་བ་ལ། བདག་ནི་སེམས་ཅན་དོན་བྱའི་ཕྱིར། །
ལྷ་མོ་ཁྱོད་ནི་དཔང་བྱོས་ཤིག ། རིན་ཆེན་སྣ་ཚོགས་ཕྱེ་བཏགས་པས། ། བདག་གིས་དོན་ཡོད་དཀྱིལ་འཁོར་བྲི། ། ཞེས་བརྗོད་ཅིང་སེམས་ཅན་གྱི་དོན་དུ་དཀྱིལ་འཁོར་བཞེངས་ཏེ། ལམ་ཉམས་སུ་ལེན་པའི་བསོད་ནམས་འདིས། བདག་སངས་རྒྱ་བའི་དུས་སུ་བདུད་དཔའ་བཀོང་བའི་ཚེ། ལྷ་མོ་ཁྱོད་ཀྱིས་དཔང་མཛོད་ཅིག་སྙམ་དུ་བསམ་མོ། ། སྟངས་སྟབས་ཀྱིས་བཟུང་བའི་གསོལ་བ་བཏབ་པའི་སྐབས་སུ་སློབ་དཔོན་གཙོ་བོའི་མདོག་དང་མཐུན་པའི་ཆས་གོས་གྱོན་ལ། དཀྱིལ་འཁོར་གྱི་སའི་དབུས་སུ་ཁྲིའུ་ཆུང་ལ་ཁྱེལ་བྱས་ནས་ཤར་དུ་གཟིགས་པའི་མདུན་སྟེགས་ཀྱི་སྟེང་དུ་ཆུ་གཉིས་སྔོན་འགྲོའི་ཉེར་སྤྱོད་དང་། ནང་མཆོད་རྡོར་དྲིལ།
ཌཱ་མ་རུ་རྣམས་བཤམས་ཏེ། ཕྱོགས་བཞིར་རྣམ་རྒྱལ་ལ་སོགས་པའི་ང་རྒྱལ་འཛིན་པའི་སློབ་མ་རྣམས་ཀྱིས་རིམ་པས་ཅིག་ཅར་དུ་མཆོད་པ་རྣམས། ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པར་གྱུར། ཨོཾ་བཛྲ་ཨ་ཧ་ར་ལི་ཧཱུྃ། ནས། བི་པུ་ཏའི་བར་གྱི་ཕྱི་མཆོད་དང་། རོལ་མོ་དང་བསྟུན་ཌཱ་དྲིལ་མཛད། རང་བྱུང་གདོད་ནས་དག་པ་ཡི། །
རྩ་བརྒྱད་སྟོང་ལས་སྦྱར་བའི་སྨན། ། བཞེས་ཏེ་ཀུན་ཏུ་དགྱེས་མཛོད་ལ། ། འཕྲུལ་གྱི་དངོས་གྲུབ་སྩལ་དུ་གསོལ། ། ན་མཿསརྦ་ཏ་ཐཱ་ག་ཏ་ཤྲཱི་ཀ་པ་ལ་བནྡྷ་མཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། ། ཞེས་པས་ནང་མཆོད་དང་། དེ་ནས་རྣམ་རྒྱལ་གྱི་ང་རྒྱལ་འཛིན་པའི་སློབ་མས་གཙོ་བོའི་ཤར་ནས། དེ་དང་གཉིས་མེད་སྦྱོར་བའི་དབྱངས་དང་བཅས་པས། ཨེ་མ་ཧོཿ མཆོག་ཏུ་གསང་བ་ཡུམ་གྱི་དཀྱིལ་འཁོར་ན། ། དུས་གསུམ་འདུ་འབྲལ་མེད་པ་རྟག་ཏུ་སྦྱོར། །
གཉིས་མེད་ཐིག་ལེ་བྱང་ཆུབ་དག་པའི་སྐུ། ། བྱང་ཆུབ་རྡོ་རྗེ་ཁྱོད་ལ་ཕྱག་འཚལ་ལོ། ། འདུར་གདངས་དང་། ། དེ་བཞིན་གཤེགས་པ་ཀུན་གྱི་སྐུ། ། ཕྱག་རྒྱ་རྫོགས་པ་ཀུན་གྱི་གནས། ། མཐའ་གཉིས་ལས་ནི་རྣམ་རྒྱལ་བའི། ། དཀྱིལ་འཁོར་འདྲེན་པས་བཤད་དུ་གསོལ། ཞེས་དང་། ལྷོ་སོགས་ཀྱི་སྐབས་སུ་སློབ་དཔོན་ཞལ་བསྒྱུར་ཞིང་། མཆོད་པ་ཆུ་དང་མེ་ཏོག་ཁ་གསོས།
ལྷ་བཤོས་དང་མར་མེ་གསར་པ་སྤོ། བྱིན་རླབས་ཕྱི་མཆོད་ནང་མཆོད་སོགས་སྔར་བཞིན་བྱས་ནས། གཤིན་རྗེ་གཤེད་ཀྱི་ང་རྒྱལ་འཛིན་པས། ལྷོ་ནས་ཐམས་ཅད་དབང་བསྡུད་མའི་དབྱངས་དང་བཅས་པས། ཨེ་མ་ཧོཿ རོལ་པའི་ཆོ་འཕྲུལ་ཆེ་ལ་མངའ་བརྙེས་པའི། ། བཀའ་ཡི་འཁོར་ལོ་གསང་བའི་ཡོན་ཏན་སྟོན། ། ཐུགས་རྗེའི་ཆོ་འཕྲུལ་ཆོས་ཀྱི་ཆར་ཡང་འབེབས། ། གསང་སྔགས་བདག་པོ་ཁྱོད་ལ་ཕྱག་འཚལ་བསྟོད། ། འདུར་དབྱངས་དང་།
འཆི་བདག་བདུད་ནི་ཚར་གཅོད་ཅིང་། ། མི་མཐུན་ལོག་ལྟ་འཇོམས་མཛད་པ། ། ཡོན་ཏན་རིན་ཆེན་ཀུན་གྱི་གནས། ། དཀྱིལ་འཁོར་འདྲེན་པས་བཤད་དུ་གསོལ། ། ཞེས་དང་། རྟ་མགྲིན་གྱི་ང་རྒྱལ་འཛིན་པས་ནུབ་ནས་འདོད་ཆགས་ཁྲོས་པའི་དབྱངས་དང་བཅས་པས། ཨེ་མ་ཧོཿ གསུང་གི་ཐིགས་པ་ཐུགས་ཀྱི་རྒྱ་མཚོའི་ཀློང་། ། ལུང་དང་མན་ངག་གཏན་ཚིགས་ཆོས་ཀྱི་མཛོད། ། དུས་གསུམ་རྣལ་འབྱོར་དབང་ཕྱུག་བསྒྲོད་པའི་ཤུལ། །
བདུད་རྩི་ཐིགས་པའི་མཛོད་ལ་ཕྱག་འཚལ་ལོ། ། འདུར་གདངས་དང་། དེ་བཞིན་གཤེགས་པ་ཀུན་གྱི་གསུང་། ། ཡེ་ཤེས་སྤྱོད་པ་རྣམ་པར་སྦྱོང་། ། རྡོ་རྗེ་གསུང་ནི་ཀུན་འབྱུང་བ། ། དཀྱིལ་འཁོར་འདྲེན་པས་བཤད་དུ་གསོལ། ། ཞེས་དང་། བདུད་རྩི་འཁྱིལ་པའི་ང་རྒྱལ་འཛིན་པས། བྱང་ནས་ཕྱི་ནང་གསང་བའི་དབྱངས་དང་བཅས་པས། ཨེ་མ་ཧོཿ
དུས་གསུམ་བདེ་གཤེགས་ཀུན་གྱི་ཐུགས་ཀྱི་ཐུགས། ། མི་ནུབ་ཆོས་ཀྱི་རྒྱལ་མཚན་འཛིན་བྱེད་པའི། ། སྨྲ་བའི་སེངྒེ་ཆེན་པོར་དབང་བསྐུར་བས། ། རྡོ་རྗེའི་ལས་མཆོག་ཁྱོད་ལ་ཕྱག་འཚལ་ལོ། ། འདུར་གདངས་དང་། ཁམས་གསུམ་ཀུན་གྱི་སེམས་ཆེན་པོ། ། རང་བཞིན་དག་པས་དྲི་མ་མེད། ། འབྱུང་གནས་ཀུན་གྱི་གཞིར་གྱུར་པ། ། དཀྱིལ་འཁོར་འདྲེན་པས་བཤད་དུ་གསོལ། ། ཞེས་བརྗོད།
དེ་ནས་སློབ་དཔོན་ལངས་ཏེ་ཁྲིའུ་ཆུང་དང་མཆོད་པ་སོགས་བསྡུས་ནས། བཛྲ་ཀཱི་ལ་ཀཱི་ལ་ཡ་ཧཱུྃ། ཞེས་བརྗོད་པས་གཙོ་བོའི་ང་རྒྱལ་བཟུང་ལ་བྱང་ཤར་དུ་ཕྱིན། དབུས་སུ་ཁ་བསྟན་ལ། རང་གི་མིག་གཡས་པར་མ་ལས་ཉི་མ་རཾ་གྱིས་མཚན་པ། གཡོན་པར་ཨ་ལས་ཟླ་བ་ཨས་མཚན་པ། མཱ་སུརྻ་མཎྜ་ལ། ཨ་ཙནྡྲ་མཎྜ་ལ། རྐང་མཐིལ་གཉིས་སུ་སྣ་ཚོགས་རྡོ་རྗེ་རེ་རེ་གྱུར། ཧཱུྃ་བི་ཤྭ་བཛྲ།
གཡས་གཡོན་སྤྱན་ཟུར་མ་ཨ་ལས། ། བྱུང་བའི་ཉི་ཟླའི་དཀྱིལ་འཁོར་ལས། ། སྤྲོས་པའི་འོད་ཀྱིས་བགེགས་ཚོགས་ཀུན། ། ཐམས་ཅད་མ་ལུས་བསྐྲད་པར་བྱ། ། བཛྲ་ཏིཥྛ་མ་ཨཱ། གཡས་གཡོན་སྤྱན་ཟུར་མ་ཨ་ལས། ། བྱུང་བའི་ཉི་ཟླའི་དཀྱིལ་འཁོར་ལས། ། སྤྲོས་པའི་རྡོ་རྗེ་རབ་འབར་བ། ། ཕྱོགས་ཀུན་རྡོ་རྗེ་ར་བར་གྱུར། ། ཀྲོ་དྷ་ཏིཥྛ་མ་ཨ།
བཀའ་བསྒོ་བའི་ཚེ་དབང་ལྡན་ནས་དབུས་སུ་ཞལ་ཕྱོགས་པས་རྡོ་རྗེ་གསོར་ཞིང་དྲིལ་བུ་གསིལ། གཞན་ཡང་རོལ་མོ་རྣམས་བརྩམ་ཞིང་དགུ་བརྡུངས་བརྡེག་སྟོད་སྨད་དུ་འཐེང་བརྡུངས་གསུམ་གསུམ་དང་བསྟུན་ལ་འཆམས་ཤིང་། དམ་ཚིག་ཆེན་པོའི་འགྲོས་བཞིན་བྱས་ལ་གདངས་དང་བཅས་པས། ཧཱུྃ། ས་ཕྱོགས་འདི་ན་གནས་པ་ཡི། ། ལྷ་ཀླུ་གནོད་སྦྱིན་དྲི་ཟ་དང་། ། འབྱུང་པོ་ཤ་ཟ་སྲིན་པོའི་ཚོགས། ། གང་དག་གནས་པ་མྱུར་དུ་སོང་། ། རྡོ་རྗེ་གཞོན་ནུའི་བཀའ་བྱུང་ནས། ། གང་དག་མི་འགྲོ་དེ་རྣམས་ལ། །
ཡེ་ཤེས་རྡོ་རྗེ་རྩེ་དགུ་ཡིས། ། མགོ་ནས་བརྒྱབ་པ་རྟིང་པར་འགེམས། ། ཞེས་དང་། རོལ་མོ་གོང་བཞིན་གྱི་མཇུག་ཏུ། ཀཱི་ལ་ཡ་དང་། ཧཱུྃ་དྲག་ཏུ་བཟླས་ཡུངས་དཀར་གྱིས་བྲབ་ཅིང་བསྐོར་བ་བྱས། བྱང་ཤར་དུ་བསླེབས་པ་དང་གོང་བཞིན་དགུ་བརྡུང་སོགས་བྱེད། མཆོད་གཡོག་པས་སློབ་དཔོན་གྱི་སྔོན་ལ་གུ་གུལ་གྱིས་བདུག་གོ ། དེ་འདྲ་བ་ལན་གསུམ་བྱ་ཞིང་། ཧཱུྃ་གི་སྒྲ་དྲག་ཏུ་བསྒྲགས་ལ་ཉི་མ་ཟླ་བ་རྡོ་རྗེ་ལས་འོད་ཟེར་བྱུང་བས་གདུག་པ་ཅན་རྣམས་བསྲེགས་བཅོམ།
ལྷག་མ་རྣམས་གཞན་དུ་བྱེར་པར་བསམ་མོ། ། སྟངས་སྟབས་དངོས་ལ་འདིར་སྔགས་འཆང་ཆེན་པོས་མཛད་པའི་འཆམས་དཔེ་སྣང་བ་འགྱུར་ཐུབ་བཞིན་རྩ་འཆམ་རྫོགས་པར་མཛད་རྗེས། ཁྲོ་བོ་བཅུའི་སྟངས་སྟབས་དབྱངས་དང་བཅས་བན་ཕུར་ཐོགས་ནས་བྱའོ། ། བསྡུ་བ་དང་སྤྲོས་བཅས་མི་ཤོམ་ན་ཁྲོ་བཅུའི་སྟངས་སྟབས་རྐྱང་པས་ཆོག འཆམ་ཚུལ་འཆམ་དཔེར་གསལ། ཨོཾ་ཧཱུྃ་ཆེན་ཀ་རའི་ཕྱག་རྒྱ་ནི། ། ལག་གཉིས་ཐལ་སྦྱར་གྱེན་དུ་བསྒྲེངས། ། རྐང་གཉིས་མཐིལ་སྦྱར་ཐུར་དུ་ཟུག ། ཚིགས་ཆེན་བཞི་ཡང་བཅག་པར་བྱ། ། ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ།
གརྫ་གརྫ་ཧཱུྃ་ཕཊ྄། རྣམ་པར་རྒྱལ་བའི་ཕྱག་རྒྱ་ནི། ། ལག་གཉིས་ཐུགས་ཀར་བསྣོལ་བྱས་ནས། ། མཆེ་བ་གཙིགས་ཤིང་ཞལ་བགྲད་པའི། ། རྣམ་པར་རྒྱལ་བའི་ཕྱག་རྒྱ་ནི། ། ཨོཾ་བཛྲ་ཀྲོ་དྷ་བཱི་ཛ། སོགས། དབྱུག་པ་སྔོན་པོའི་ཕྱག་རྒྱ་ནི། ། གཡོན་པ་དཀུ་ལ་བསྟེན་ནས་ནི། ། གཡས་པའི་གུང་དང་མཛུབ་གཉིས་བསྒྲེང་། །
འདེད་པའི་ཚུལ་དུ་བྱས་པ་ཡིན། ། ཨོཾ་བཛྲ་ཀྲོ་དྷ་ནི་ལ། སོགས། གཤིན་རྗེ་གཤེད་པོའི་ཕྱག་རྒྱ་ནི། ། གཡས་པ་གདེངས་ཤིང་ཁུ་ཚུར་བཅངས། ། གཡོན་པ་དཀུ་ལ་བརྟེན་པ་ནི། ། གཤིན་རྗེ་གཤེད་པོའི་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་ཡ་མན། སོགས། མི་གཡོ་མགོན་པོའི་ཕྱག་རྒྱ་ནི། །
ལག་གཉིས་སྤར་མོ་གདེངས་ནས་ནི། ། གཡོན་གྱི་ཕྱོགས་སུ་འཕྱར་བ་ནི། ། མི་གཡོ་མགོན་པོའི་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་ཨརྻ། སོགས། རྟ་མགྲིན་རྒྱལ་པོའི་ཕྱག་རྒྱ་ནི། ། ལག་གཉིས་སྤྱི་བོའི་རྒྱ་བཅིངས་ནས། ། ལུས་པོ་བརྡུང་བ་བསྟན་པ་ནི། ། རྟ་མགྲིན་རྒྱལ་པོའི་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་ཧ་ཡ།
སོགས། གཞན་གྱིས་མི་ཐུབ་ཕྱག་རྒྱ་ནི། ། ལག་གཉིས་སྤར་མོ་གདེངས་བྱས་ནས། ། འཛིན་པའི་སྟབས་སུ་བྱས་པ་ནི། ། གཞན་གྱིས་མི་ཐུབ་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་ཨ་པ་ར་ཛི་ཏ། སོགས། བདུད་རྩི་འཁྱིལ་པའི་ཕྱག་རྒྱ་ནི། ། ལག་གཉིས་དཀུ་ལ་བརྟེན་ནས་ནི། ། སྐེད་པ་བརྡུང་པ་བསྟན་པ་ནི། །
བདུད་རྩི་འཁྱིལ་པའི་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་ཨ་མྲྀ་ཏ། སོགས། ཁམས་གསུམ་རྣམ་རྒྱལ་ཕྱག་རྒྱ་ནི། ། གཡས་པ་དཀུ་ལ་བརྟེན་བྱས་ནས། ། གཡོན་པའི་མཐེ་བོས་མཐེ་ཆུང་མནན། ། གསུམ་པོ་འཛིན་པ་ལྕགས་ཀྱུའི་ཚུལ། ། ཨོཾ་བཛྲ་ཀྲོ་དྷ་ཏྲཻ་ལོཀྱ། སོགས། སྟོབས་པོ་ཆེ་ཡི་ཕྱག་རྒྱ་ཡིན། །
ལག་གཉིས་སོར་མོ་བསྣོལ་ནས་ནི། ། སྟེང་ནས་གནོན་པ་ལྟ་བུ་བྱ། ། སྟོབས་པོ་ཆེ་ཡི་ཕྱག་རྒྱ་ཡིན། ། ཨོཾ་བཛྲ་ཀྲོ་དྷ་མཧཱ་བཱ་ལ། སོགས་དང་། སྟེང་དང་ཕྱོགས་ཀྱི་ཁྲོ་བོ་རྣམས། ། རྐང་གཡོན་བྲང་བཞག་གཡས་ནང་བསྐོར། ། འོག་དང་མཚམས་ཀྱི་ཁྲོ་བོ་ནི། ། གཡོན་པ་ནང་དུ་བསྐོར་བར་བྱ། ། ཞེས་པ་ལྟར་ཁྲོ་བཅུ་རོལ་པའི་སྐབས་རྣམས་བྱའོ། །
ས་བསྲུང་བའི་ཚེ། གོང་དུ་འདུས་བྱས་པའི་ཕུར་བུ་བཅུ་གུ་གུལ་གྱིས་བདུགས་ཏེ། ཨེ་སྥ་ར་ཎ་ཕཊ྄། སརྦ་ཤ་ཏྲུན་བིགྷྣན་ཛཿ ཛཿཧཱུྃ་བཾ་ཧོཿ ཨོཾ་བཛྲ་ཀྲོ་དྷ་ཨ་མྲྀ་ཏ། སོགས་དང་། ཀཱི་ལ་ཡའི་རྗེས་ལ། རཀྵ་རཀྵ་སོགས་བརྗོད་ཅིང་། ཡུངས་ཀར་གྱིས་བྲབས།
ཕུར་བུ་རྣམས་སྟོད་ཁྲོ་བོ་བཅུ་ཞལ་གསུམ་ཕྱག་དྲུག་པ། སྨད་ཕུར་བུ་དབལ་གྱི་རྣམ་པ་ཅན་དུ་གྱུར། ཨོཾ་བཛྲ་ཀྲོ་དྷ་ཧཱུྃ་ཀ་ར་སོགས་བརྗོད། ཁྲོ་བོ་བཅུའི་སྔགས་བརྗོད། རང་གི་ཐུགས་ཀ་ནས་ཁྲོ་བོ་ལྕགས་ཀྱུ་དང་ཞགས་པ་ཐོགས་པ་མང་པོ་སྤྲོས་ཏེ། ཕྱོགས་བཅུའི་དབང་པོ་ལ་སོགས་པའི་མིང་གཟུགས་འཛིན་པའི་བགེགས་རྣམས་བཀུག་ནས། རྡོ་རྗེ་རྭ་བའི་ཕྱི་རོལ་ཏུ་ཧཱུྃ་ལས་གྲུབ་པའི་ཁྲོན་པ་བཅུར་བཅུག་པར་བསམ་ཞིང་ཕུར་བུ་བསྒྲིལ་ལ། ཀཱི་ལ་ཡ་ཅི་རིགས་བཟླས། སློབ་དཔོན་ཤར་དུ་བལྟ་བས་སློབ་དཔོན་གྱི་ལག་གཡས་རྡོ་རྗེ་ཐོ་བ་དང་། གཡོན་པས་རྡོ་རྗེ་ཕུར་བུ་རྣམས་བཟུང་ལ།
སློབ་མ་རྣམས་བན་དྷ་ལག་པ་གཡས་དང་། ཕུར་པ་གཡོན་དུ་བཟུང་ནས་དབྱངས་དང་བཅས་པས། ཛཿ སྟེང་ཕྱོགས་ཚངས་པ་བསྣོལ་བའི་གདན་སྟེང་ན། ། ཧཱུྃ་མཛད་དབུ་གསུམ་ཕྱག་དྲུག་གཤོག་པ་ཅན། ། ཞལ་ནས་ཀཱི་ལ་ཡ་ཡི་སྒྲ་སྒྲོགས་པ། ། ཚངས་པའི་གདོན་རྣམས་བསྲུང་བའི་ལས་མཛོད་ཅིག ། ཨོཾ་བཛྲ་ཀཱི་ལི་ཀཱི་ལ་ཡ། སོགས་བརྗོད་ཅིང་། ཀཱི་ལ་ཡ་གསུམ་གྱི་བར་དུ་འགྲོས་བྱས།
དེ་ནས་རོལ་མོ་ཆེམས་བརྡུང་དང་། ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ་གརྫ་གརྫ་ཧཱུྃ་ཕཊ྄། ཨོཾ་གྷ་གྷ་གྷ་ཏ་ཡ་གྷ་ཏ་ཡ་སརྦ་དུཥྚཾ་ཕཊ྄། ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཧཱུྃ་ཕཊ྄། བཛྲ་ཀཱི་ལ་ཡ། བཛྲ་དྷ་རོ་ཨཛྙཱ་པ་ཡ་ཏི་སྭཱཧཱའི་བར་བརྗོད་ཅིང་། བསྒྲལ་མཆོད་ཀྱི་རྔ་བཞིན་དྲག་མྱུར་བརྡུངས་ལ་ཕུར་པ་སྟེང་དུ་འདེབས་པའི་སྟེངས་ཀ་བྱས་ལ་ཤར་དུ་འཛུགས། དེ་བཞིན་དུ། ཤར་ཕྱོགས་དྲི་ཟ་བསྣོལ་བའི་གདན་སྟེང་དུ། ། རྣམ་རྒྱལྎ ཞལ་ནསྎ དྲི་ཟའི་གདོནྎ ཨོཾ་བཛྲ་ཀྲོ་དྷ་བི་ཛ་ཡ་སོགས།
ཤར་ལྷོ་མེ་ལྷྎ དབྱུག་སྔོནྎ ཞལ་ནསྎ མེ་ལྷའིྎ ཨོཾ་བཛྲ་ཀྲོ་དྷ་ནི་ལ་དནྜ། སོགས། ལྷོ་ཕྱོགས་གཤིན་རྗེྎ གཤིན་རྗེ་དབུ་གསུམྎ ཞལ་ནསྎ གཤིན་རྗེའིྎ ཨོཾ་བཛྲ་ཀྲོ་དྷ་ཡ་མནྟ་ཀ་སོགས། ལྷོ་ནུབ་སྲིན་པོྎ མི་གཡོ་དབུྎ ཞལ་ནསྎ སྲིན་པོའིྎ ཨོཾ་བཛྲ་ཀྲོ་དྷ་ཨརྻ་ཨ་ཙ་ལ། སོགས། ནུབ་ཕྱོགས་ཆུ་ལྷྎ རྟ་མགྲིནྎ ཞལ་ནསྎ ཆུ་ལྷའིྎ ཨོཾ་བཛྲ་ཀྲོ་དྷ་ཧ་ཡྎ ནུབ་བྱང་རླུང་ལྷྎ འདོད་རྒྱལྎ ཞལྎ རླུང་ལྷའིྎ ཨོཾ་བཛྲ་ཀྲོ་དྷ་ཨ་པ་ར། སོགས། བྱང་ཕྱོགས་གནོད་སྦྱིནྎ འཁྱིལ་པྎ ཞལ་ནསྎ གནོད་སྦྱིནྎ ཨོཾ་བཛྲ་ཀྲོ་དྷ་ཨ་མྲྀ་ཏ། སོགས། བྱང་ཤར་བགེགས་བདགྎ ཁམས་གསུམྎ ཞལ་ནསྎ བགེགས་བདགྎ ཨོཾ་བཛྲ་ཀྲོ་དྷ་ཏྲཻ་ལོཀྱ།
སོགས། འོག་ཕྱོགས་ས་བདགྎ སྟོབས་ཆེནྎ ཞལ་ནསྎ ཨོཾ་བཛྲ་ཀྲོ་དྷ་མཧཱ་བ་ལ། སོགས་བརྗོད་ཅིང་། འོག་ཏུ་འདེབས་ཚུལ་དང་། ནུབ་ཏུ་བཙུགས་ལ་བགེགས་རྣམས་ཀྱི་སྤྱི་བོ་ནས་ཕུར་བུ་བཏབ་པས་རྐང་མཐིལ་དུ་ཕུབ་སྟེ། གསེར་གྱི་ས་གཞི་ལ་ཕུག་པས་ལུས་གཡོ་འགུལ་མེད་ཅིང་། སེམས་རྟོག་མེད་བདེ་ཆེན་གྱི་ངོ་བོར་གྱུར་ནས་ཁྲོ་བོ་བཅུས་བགེགས་བསྲུང་བའི་ལས་མཛད་པར་བསམ། གཉིས་པ་སྲུང་འཁོར་བསྒོམ་པ་ནི། སྟེང་ཡང་རྡོ་རྗེའི་བླ་བྲེ་ལ། ། ཞེས་པ་ནས།
བྷཉྫ་རཏྣ་ཧཱུྃ་ཕཊ྄། ཅེས་པའི་བར་ཕྱག་རྒྱ་དང་བཅས་པའི་སྲུང་འཁོར་སྒྲུབ་ཐབས་རྒྱས་པ་བཞིན་བརྗོད་ཅིང་། དེ་ནས་འཆམ་ཆས་རྣམས་བཞག་ལ། སྲུང་མ་རྣམས་ཀྱི་བསྐང་བ་དང་བསྟོད་པ་རྒྱས་བསྡུས་སྐབས་སྦྱར་གྲུབ་ནས་ཚོགས་དང་རྗེས་ཆོག་རྣམས་མངོན་རྟོགས་འབྲིང་བསྡུས་གང་རུང་བཞིན་བྱའོ།། ༈ །།བཞི་པ་སྟ་གོན་ལ་བཞི། དཀྱིལ་ཆོག་ལས། སྟ་གོན་ལ་ཡང་རྣམ་པ་བཞི། ། ཐིག་གདབ་ལྷ་དང་བུམ་པ་དང་། ། སློབ་མ་སྟ་གོན་གནས་པ་འོ། ། ཐིག་ལའང་ཡེ་ཤེས་ལས་ཐིག་གོ །
ལྷ་རྣམས་སྟ་གོན་གནས་པ་ལ། ། ལྷ་བསྐྱེད་མཆོད་བསྟོད་སྙན་གསན་དབབ། ། སློབ་མ་སྟ་གོན་གནས་པ་ལ། ། སྤྲོ་བསྐྱེད་སྡོམ་བཟུང་བྱིན་གྱིས་བརླབས། ། གསོར་ཤིང་དྲི་ཆུ་ཆོས་བཤད་པ། ། ཀུ་ཤ་སྲུང་སྐུད་གཏོར་མ་བཏང་། ། མཆོད་སོགས་རྨི་བརྟག་ཆོ་ག་འོ། ། ཞེས་པ་ལས། དང་པོ་ཐིག་གདབ་པ་ལ་གཉིས་ཀྱི། ལས་ཐིག་ནི་དཀྱིལ་ཆོག་བཞིན་ནོ། །
ཡེ་ཤེས་ཀྱི་ཐིག་ནི། ཆོ་གའི་གོ་རིམ་བཞིན་རྗེས་སུ་འཆད་དོ། ། གཉིས་པ་ལྷ་སྟ་གོན་ནི། བཤོམས་ཀྱི་སྐབས་སུ་རྡོ་རྗེ་ཕུར་པའི་ཞིང་ཁམས་མ་ལ་སོགས་པ་ཡི་དམ་ཆོས་སྐྱོང་གི་བྲིས་སྐུ་བཀྲམ་པའི་མདུན་དུ། སྟེགས་ཇི་ལྟར་རིགས་པ་ལ་དཔལ་ཆེན་པོ་འདི་ཉིད་ཀྱི་གཏོར་མ་ལྔ་སྟོད་ཟུར་གསུམ་ལ་སྨད་ཟླུམ་པོ་མཐེབ་ཀྱུས་བརྒྱན་པ་ལ། མར་གྱིས་ནོར་བུ་ལ་སོགས་ཅི་མཛེས་བྱས་པའི་གཡས་སུ་སྨན་ཕུད་ཆང་གཙང་མ་ལ་བདུད་རྩི་རིལ་བུ་བཏབ་པ། གཡོན་དུ་རཀྵ་ཁྲག་གཙང་མའམ་ཤ་དམར་ཆང་ལ་བཏབ་པ་སྟེ་གཉིས་ཀའི་སྣོད་ཐོད་པའམ་ཐོད་པའི་གཟུགས་བཟོས་པ་རྡོ་སོགས་གང་རྙེད་དུ་བྱ། གཞན་ཡི་དམ་ཆོས་སྐྱོང་སོགས་ཀྱི་དམ་རྫས་དང་། བསྐང་བ་བྱེད་ན་བསྐང་གཏོར་སོགས་རང་རང་གི་ཕྱག་ལེན་བཞིན་བཤམས་པའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམས། ཐིག་བཏབ་པའི་ལྷ་གནས་རྣམས་སུ་དབུས་གྲུ་བཞི་དང་།
འཁོར་རྣམས་ལ་ཟླུམ་པོར་དྲི་བཟང་གིས་བྱུགས་པའི་སྟེང་དུ་མེ་ཏོག་གི་ཚོམ་བུ་ལྷ་གྲངས་དང་མཉམ་པ་བཀོད། དམ་ཅན་གྱི་སྣམ་བུ་ལ་ཕྱོགས་རྣམས་སུ་བདུན་བདུན་དང་། མཚམས་རྣམས་སུ་གསུམ་རེ་སྟེ་བཞི་བཅུ་བཀོད། ཚོམ་བུ་ཡུམ་ལ་མི་བཀོད། མཐར་དུར་ཁྲོད་ཀྱི་སྟེང་ལ་ཆུ་གཉིས་སྔོན་འགྲོའི་མཆོད་པ་ཁོར་མར་བཤམས། འདོད་སྣམ་གྱི་སྟེང་དུ་སྒོས་མཆོད་ལ་འཁོར་ལོ་རྒྱས་འདེབས་རེ་བཅུ་དྲུག་མཛད། སློབ་དཔོན་གྱི་མདུན་དུ་རྡོ་རྗེ་དྲིལ་བུ། ནང་མཆོད། སྲས་མཆོག་ལྔ། བུམ་པ་བཅུ་གཅིག་གམ་གཉིས།
སློབ་མ་སྟ་གོན་དགོས་ན་དེ་དག་གི་ཡོ་བྱད་རྣམས་དང་། ཡང་སྟེགས་གཅིག་ཏུ་ཚོན་སྣ་ལྔ། དབུས་སུ་སྔོན་པོ། ཤར་དཀར། ལྷོ་སེར། ནུབ་དམར། བྱང་ལྗང་གུ་ལ་དབུས་ནས་རིམ་པ་བཞིན། ཧཱུྃ་ཨ་སྭཱ་ཧཱ་ཨ་རྣམས་བྲིས། སོ་སོའི་ཁ་དོག་དང་མཐུན་པའི་ཐིག་སྐུད་ཀྱང་བཀོད། དཔོན་སློབ་རྣམས་གྲལ་ལ་འཁོད་ལ།
སྔོན་འགྲོའི་གཏོར་མ་ས་ཆོག་གི་མི་སྣང་བ་ལ་སྣང་བའི་སྐབས་ལྟར་བཏང་སྟེ། མཆོད་པ་བྱིན་རླབས་ཀྱི་གོང་དུ་མཆོད་གཡོག་པས་ཕྱག་གསུམ་བཙལ་ནས། གནས་དང་མཆོད་པའི་ཡོ་བྱད་ལ་བྱིན་རླབས་གནང་བ་ཞུ། ཞེས་དང་། སློབ་དཔོན་གྱི་རྡོ་རྗེའི་རྩེས་ནང་མཆོད་གཏོར་ཏེ། ཨོཾ་བཛྲ་ཀྲོ་དྷ་ཨ་མྲྀ་ཏ། སོགས་ཀྱིས་བསང་། སྭ་བྷ་ཝས་སྦྱངས། སྟོང་པའི་ངང་ལས་གནས་ཁང་བྷྲུྃ་ལས་ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ།
མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་བན་དྷ་འབར་བའི་སྣོད་ཡངས་ཤིང་རྒྱ་ཆེ་བར། ཧཱུྃ་ལས་བྱུང་བའི་མཆོད་ཡོན། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་དང་། འཕན་གདུགས་ལ་སོགས་པ་མཆོད་རྫས་བསམ་གྱིས་མི་ཁྱབ་པ་དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་ལྟ་བུ་ཞིག་བླ་མ་དང་ཡི་དམ་དཀྱིལ་འཁོར་རྒྱལ་བ་སྲས་དང་བཅས་པའི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨ་ཧ་ར་ལི་སོགས་བརྗོད།
རྔ་བྱིན་རླབས་རྒྱས་བསྡུས་སྐབས་དང་སྦྱར་བར་བྱ། སྐྱབས་འགྲོ་ནས་དཀྱིལ་འཁོར་གསུམ་བསྐྱེད་པའི་བར་སྒྲུབ་ཐབས་འབྲིང་པོ་ལྟར་གྱི་དཀྱིལ་འཁོར་གསུམ་བསྐྱེད་པའི་བར་མཛད་པས། འདི་ལ་ཕུར་པ་རྫས་ཀྱི་དཀྱིལ་འཁོར་བསྐྱེད་པའི། ཙིཏྟ་ཨ་བྷི་ཥིཉྩ་ཧཱུྃ། ཞེས་པའི་བར་ཕུར་འབྲིང་ལྟར་མཛད། དེ་ནས་འཁོར་བ་ཕུར་བུ་སོགས་བཞག་ལ། བཅོམ་ལྡན་རྡོ་རྗེ་གཞོན་ནུ་ཡབ་ཡུམ་ཞེས་སོགས་ལ་དབྱངས་བྱེད། ཡང་དག་དོན་དུ་དང་། བདེ་བར་གཤེགས་སོ་སོགས་དང་། བདེ་བར་གཤེགས་པ་ཁྱེད་ཅི་འདྲ། །
ནས། ཀརྨ་ཀྲོ་ཏི་ཤོ་རི་ཨ་ཞེས་པའི་བར་བྱས་ལ། དེའི་རྗེས་སུ་རོལ་མོ་གསུམ་བརྡེག་ལན་ཅན་བྱས་ལ་རོལ་ཆ་རྣམས་བཞག དེ་ནས་སྟ་གོན་གྱི་ཚོམ་བུ་ལ་དམིགས་ནས། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ། ཚིནྡྷ་ཚིནྡྷ་ཧཱུྃ་ཕཊ྄། ཨོཾ་མཧཱ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཨོཾ་དྷརྨཱ་དྷ་ཏུ་བཛྲ་སྭ་བྷ་ཝ་ཨཏྨ་ཀོ྅ཧཾ། རྡོ་རྗེ་ཁྲོ་བོས་ཞེ་སྡང་གཅོད། ། མཚོན་ཆེན་སྔོན་པོ་ཆེར་འབར་བ། །
ནམ་མཁའི་དཀྱིལ་དུ་ཐིག་ལེ་ཤར། ། སྲོག་གི་སྒོ་རུ་ཤར་བ་དང་། ། སྙིང་གི་དཀྱིལ་དུ་བསྒོམ་པར་བྱ། ། ཧཱུྃ་རཾ་ཡཾ་ཁཾ་སྥ་ར་ཎ་ཕཊ྄། ཧཱུྃ་ལས་རཾ་ཆད་པས་སྣོད་བཅུད་ཀྱི་འཇིག་རྟེན་བསྲེགས། ཡཾ་སྤྲོས་པས་རླུང་གིས་གཏོར། ཁཾ་སྤྲོས་པས་ཆུས་བཀྲུས། སྐྱོན་ཐམས་ཅད་དག་པར་བྱས། ཨེ་ཡཾ་བཾ་རཾ་ཀེཾ་བྷྲུཾ། ཨེ་བྷྲུཾ་སྥ་ར་ཎ་ཕཊ྄།
ཨེ་ཨ་ཤ་མཎྜ་ལ། ཡཾ་ཝ་ཡུ་མཎྜ་ལ། བཾ་ཨུ་ཏ་ཀ་མཎྜ་ལ། རཾ་ཏེ་ཛྭ་མཎྜ་ལ། ལཾ་པྲི་ཐི་ཝི་མཎྜ་ལ། རཾ་རཀྟ་ཛོ་ལ་མཎྜ་ལ། ཀེཾ་མཧཱ་ཀཱ་ལ་སུ་མེ་རུ་མཎྜ་ལ། བྷྲུཾ་བི་ཤུདྡྷེ་ཛྭ་ལ་མཎྜ་ལ། ཨེ་ཏྲེ་ཀོ་ནཾ་ཛྭ་ལ་བཛྲ་པྲ་ཀ་ར་ནེ་མི་ཝརྡྷ་མཎྜ་ལ། བྷྲུཾ་ད་ཤ་ཨ་ར་ཙཀྲ་མཎྜ་ལ།
ཧཱུྃ་ལས་ཡི་གེ་དེ་དག་སྤྲོས་པས་རྟེན་གྱི་དཀྱིལ་འཁོར་དུ་གྱུར། ཨེ་ལས་མཁའ་དབྱིངས་དག་པ་ནམ་མཁའི་དཀྱིལ། ། ཡཾ་ལས་རླུང་ཆེན་རྒྱ་གྲམ་སྲ་ཞིང་བརྟན། ། དེ་སྟེང་ཝཾ་ལས་བྱུང་བའི་ཆུ་དཀྱིལ་དཀར། ། རཾ་ལས་མེ་བྱུང་བསྐྱོད་པ་དེ་ཡི་ཕྱེད། ། ལཾ་ལས་ས་ཡི་དཀྱིལ་འཁོར་བརྟན་པར་གྱུར། ། དེ་སྟེང་རཀྟའི་རྒྱ་མཚོ་རྦ་ཀློང་འཁྲུག ། དབུས་སུ་ཀེང་རུས་རི་རབ་བརྩེགས་པའི་སྟེང་། ། བྷྲུཾ་ལས་རིན་ཆེན་སྣ་ལྔའི་རང་བཞིན་ལས། ། ལེགས་གྲུབ་དྭངས་ཤིང་ཐོགས་མེད་གཞལ་ཡས་ཁང་། །
ཕྱོགས་བཞི་ཤེལ་གསེར་བྱུ་རུ་མརྒད་མདོག ། ལྟེ་བ་བཻ་ཌཱུརྻ་ཡི་རང་བཞིན་ཅན། ། སྟེང་ལོགས་ཀ་བ་རྩིག་པ་གདུང་ལ་སོགས། ། ཀུན་ཀྱང་རིན་ཆེན་ལྔ་ལས་ལེགས་གྲུབ་ཅིང་། ། འཁོར་ལོ་རིན་ཆེན་པད་རལ་རྡོ་རྗེས་མཚན། ། རྒྱ་ཕུབ་རྩེ་མོ་རྡོ་རྗེ་ནོར་བུའི་ཏོག ། སྒོ་བཞི་རིན་ཆེན་བཞི་ཡི་རིན་ཆེན་ལས། ། རབ་མཛེས་རྟ་བབས་བཞི་ཡིས་རྣམ་པར་བརྒྱན། ། སྟེང་གི་ཁ་རིན་ཆེན་དུ་མས་སྤྲས། ། བྱ་འདབ་ལས་འཕྱང་གསེར་གྱི་སྐུད་པས་བརྒྱུས། །
རྔ་ཡབ་ཟླ་བ་རྡོ་རྗེ་ཕྱེད་པ་དང་། ། དར་འཕྱང་སོགས་ཀྱིས་བརྒྱན་པའི་དོ་ཤལ་དང་། ། དོ་ཤལ་ཕྱེད་པས་འཁོར་ཡུག་ཀུན་ཏུ་སྤྲས། ། སྟེང་དུ་མདའ་ཡབ་པདྨ་ཕྱེད་པའི་དབྱིབས། ། ཐུར་དུ་རིན་ཆེན་ཤར་བུས་རྣམ་པར་མཛེས། ། འོག་གི་སྟེགས་བུར་གཟུགས་མས་མེ་ལོང་ཐོགས། ། སྒྲ་མས་གླིང་བུ་དྲི་མས་དུང་ཆོས་ཐོགས། ། རོ་མས་ཞལ་ཟས་རེག་མས་ན་བཟའ་དང་། ། དབྱིངས་མས་ཆོས་འབྱུང་སྒེག་མས་རྡོ་རྗེ་དང་། ། འཕྲེང་མས་འཕྲེང་བ་གླུ་མས་པི་ཝཾ་དང་། །
གར་མས་རྡོ་རྗེ་མེ་ཏོག་མེ་ཏོག་སྣོད། ། སྤོས་མས་སྤོས་དང་མར་མེས་སྒྲོན་མེའི་སྣོད། ། རྫ་རྔས་རྫ་རྔ་ཆེན་མོ་རྫ་རྔས་མཆོད། ། གཞལ་ཡས་དབུས་སུ་གྲུ་གསུམ་མཐིང་ནག་འབར། ། མུ་ཁྱུད་རྡོ་རྗེ་རྭ་བས་རྣམ་པར་སྤྲས། ། དེ་ཡི་ཕྱི་རོལ་ཕྱོགས་མཚམས་སྟེང་འོག་བཅུར། ། གསེར་མདོག་འཁོར་ལོ་རྩིབས་བཅུ་རབ་ཏུ་འབར། ། ཕྱི་རོལ་དུར་ཁྲོད་ཕྱོགས་སྐྱོང་ཞིང་སྐྱོང་ཀླུ། ། ཤིང་མེ་མཆོད་རྟེན་ཆུ་བོ་གྲུབ་པ་བརྒྱད། ། དཔའ་བོ་མཁའ་འགྲོ་གནོད་སྦྱིན་སྲིན་པོ་དང་། །
ཤ་ཟ་སྨྱོ་བྱེད་བརྗེད་བྱེད་རོ་ལངས་དང་། ། མདུང་དང་གསལ་ཤིང་རྩེ་ཡིས་ཕུག་པའི་རོ། ། རོ་དུམ་ཐོད་ཚལ་ཤ་ཁྲག་རུས་པས་དཀྲིགས། ། ཝ་དང་ཅེ་སྤྱང་ཁྭ་འུག་བྱ་རྒོད་དང་། ། ཀེཾ་ཀ་ལ་སོགས་ཕེཾ་སྒྲ་སྒྲོག་པས་གང་། ། ཛཿཔཱ་པདྨ་མཎྜ་ལ། མཱ་སུརྻ་མཎྜ་ལ། ཨཱ་ཙཎྜ་མཎྜ་ལ། མཧཱ་དེ་ཝ་ཛཿ ཨུ་མ་དེ་ཝཱི་ཛཿ
བྲ་ཧྨ་ཛཿ ཨིནྟྲ་ཛཿ ཨགྒི་ཛཿ ཡ་མ་ཛཿ ནི་རི་ཏེ་ཛཿ ཝ་རུ་ཎ་ཛཿ བ་ཡ་ཝེ་ཛཿ ཀུ་བེ་ར་ཛཿ ཨི་ཤྭ་ར་ཛཿ བྷུ་མི་པ་ཏི་ཛཿ
མ་ཏྲི་ཛཿ མ་ཏྲཾ་ཛཿ གདན་དེ་རྣམས་ཀྱི་སྟེང་དུ་ཧཱུྃ་སྒྲིལ་མ་བཅུ་གཅིག་ཛཿཧཱུྃ་བཾ་ཧོཿརྣམས་ལས་འོད་འཕྲོས། དོན་གཉིས་བྱས་ཚུར་འདུས་པ་ལས། དཀྱིལ་འཁོར་གྱི་ལྷོ་ཕྱོགས་སུ་གྱུར་པ་ནི། ཧཱུྃ་སྥ་ར་ཎ་ཕཊ྄། སཾ་ཧ་ར་ཎ་ཧཱུྃ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣན་བནྡྷ་ཧཱུྃ་ཕཊ྄། གསུམ་བརྗོད། དཀྱིལ་འཁོར་དབུས་སུ་ཁྲོ་བོའི་རྒྱལ། །
བཅོམ་ལྡན་རྡོ་རྗེ་གཞོན་ནུའི་སྐུ། ། མཐིང་ནག་ཞལ་གསུམ་ཕྱག་དྲུག་པ། ། གཡས་དཀར་གཡོན་དམར་དབུས་མཐིང་ཞལ། ། རྡོ་རྗེ་རྩེ་དགུ་རྩེ་ལྔ་དང་། ། མེ་ཕུང་འབར་བ་རྩེ་གསུམ་རྣམས། ། གཡས་གཡོན་གཉིས་གཉིས་ཕྱག་གིས་བསྣམས། ། མཐའ་གཉིས་ཕུར་བསྒྲིལ་སྐུ་ཆེ་རགས། ། མཆེ་གཙིགས་སྤྱན་གསུམ་ཟླུམ་ཞིང་དམར། ། རལ་པ་ཁམ་པ་གྱེན་དུ་བརྫེས། ། གླང་ལྤགས་ཞིང་ཆེན་གཡང་གཞི་གསོལ། །
སྟག་གི་པགས་པའི་འོག་པགས་ཅན། ། དཀར་དམར་ལྗང་ནག་སྦྲུལ་གྱིས་བརྒྱན། ། དབུ་རྒྱན་སེ་རལ་སྐེད་ཆིངས་དང་། ། ཕྱག་དང་ཞབས་རྣམས་རྣམ་པར་སྤྲས། ། ཐོད་སྐམ་ལྔ་ཡིས་དབུ་ལ་བརྒྱན། ། རློན་པ་ལྔ་བཅུའི་དོ་ཤལ་ཅན། ། རཀྟ་ཞག་དང་ཐལ་ཆེན་གྱིས། ། ཐིག་ལེ་ཟོ་རིས་ཚོམ་བུར་བྱས། ། སྣ་ཚོགས་རིན་ཆེན་རྒྱན་གྱིས་བརྒྱན། ། ཞབས་བཞི་གཡས་བསྐུམས་གཡོན་བརྐྱངས་ནས། །
དབང་ཕྱུག་ཁ་སྦུབ་མགོ་བོ་དང་། ། ཨུ་མའི་ནུ་མ་རབ་ཏུ་བརྫིས། ། ཡེ་ཤེས་མེ་ཕུང་དབུས་ན་བཞུགས། ། ཨོཾ་དིཔྟ་ཙཀྲ་ཧ་ན་ཧ་ན་ཧཱུྃ་ཕཊ྄། ཡུམ་ཆེན་འཁོར་ལོ་རྒྱས་འདེབས་སྔོ། ། ཞལ་གཅིག་ཕྱག་གཉིས་གཡས་འཁོར་ལོ། ། གཡོན་པས་ཐོད་ཁྲག་ཡབ་ལ་སྟོབས། ། གཟིག་གི་པགས་པའི་ཤམ་ཐབས་ཅན། ། རུས་པའི་རྒྱན་ལྔས་སྐུ་ལ་སྤྲས། ། ཐོད་སྐམ་ལྔ་ཡིས་དབུ་ལ་བརྒྱན། །
སྐམ་པོ་ལྔ་བཅུས་དོ་ཤལ་བྱས། ། སྦྲུལ་དང་རིན་ཆེན་རྒྱན་གྱིས་སྤྲས། ། རཀྟ་ཞག་དང་ཐལ་ཆེན་གྱིས། ། ཐིག་ལེ་སོར་རིས་ཚོམ་བུར་བྱས། ། ཞབས་གཉིས་གཡས་གཡོན་བརྐྱངས་བསྐུམས་གྱིས། ། ཡབ་ཀྱི་གཡོན་ནས་འཁྱུད་པར་བཞུགས། ། ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ་གརྫ་གརྫ་ཧཱུྃ་ཕཊ྄། སྟེང་གི་ཕྱོགས་ཀྱི་གདན་སྟེང་དུ། ། ཁྲོ་བོ་ཆེན་པོ་ཧཱུྃ་ཀ་ར། ། དབུ་གསུམ་ཕྱག་དྲུག་ཞབས་བཞི་བགྲད། །
རྡོ་རྗེ་སྒྲ་འབྱིན་སྐུ་ལ་འཁྲིལ། ། སྤྲུལ་པ་ཕག་དང་སྨིག་བུའི་མགོ ། ཨོཾ་བཛྲ་ཀྲོ་དྷ་བི་ཛ་ཡ་ཧཱུྃ་ཧ་ན་ཧ་ན་ཧཱུྃ་ཕཊ྄། ཤར་གྱི་ཕྱོགས་ཀྱིྎ ཁྲོ་བོ་ཆེན་པོ་རྣམ་པར་རྒྱལ། ། དབུ་གསུམྎ རྡོ་རྗེ་སྒེག་མོྎ སྤྲུལ་པ་སྟག་དང་བྱ་རྒོད་མགོ ། ཨོཾ་བཛྲ་ཀྲོ་དྷ་ནི་ལ་དཎྜ་ཧཱུྃ་ད་ཧ་ད་ཧ་ཧཱུྃ་ཕཊ྄། མེ་ཡི་མཚམས་ཀྱིྎ ཁྲོ་བོ་ཆེན་པོ་དབྱུག་སྔོན་ཅན། ། དབུ་གསུམྎ རྡོ་རྗེ་སྡེར་མོྎ སྤྲུལ་པ་གཡག་དང་བྱ་རོག་མགོ ། ཨོཾ་བཛྲ་ཀྲོ་དྷ་ཡ་མནྟ་ཀ་ཧཱུྃ་པ་ཙ་པ་ཙ་ཧཱུྃ་ཕཊ྄། ལྷོ་ཡི་ཕྱོགས་ཀྱིྎ ཁྲོ་བོ་ཆེན་པོ་གཤིན་རྗེ་གཤེད། །
དབུ་གསུམྎ རྡོ་རྗེ་དུར་ཁྲོདྎ སྤྲུལ་པ་ཤ་བ་འུག་པའི་མགོ ། ཨོཾ་བཛྲ་ཀྲོ་དྷ་ཨརྻ་ཨ་ཙ་ལ་ཧཱུྃ་བནྡྷ་བནྡྷ་ཧཱུྃ་ཕཊ྄། ལྷོ་ནུབ་མཚམས་ཀྱིྎ ཁྲོ་བོ་ཆེན་པོ་མི་གཡོ་མགོན། ། དབུ་གསུམྎ རྡོ་རྗེ་གཏུན་ཁུངྎ སྤྲུལ་པ་གཟིག་དང་ཁྭ་ཏའི་མགོ ། ཨོཾ་བཛྲ་ཀྲོ་དྷ་ཧ་ཡ་གྲྀ་བ་ཧཱུྃ་ཧཱུ་ལུ་ཧཱུ་ལུ་ཧཱུྃ་ཕཊ྄། ནུབ་ཀྱི་ཕྱོགས་ཀྱིྎ ཁྲོ་བོ་ཆེན་པོ་རྟ་མགྲིན་དཔལ། ། དབུ་གསུམྎ རྡོ་རྗེ་གཏུམ་མོྎ སྤྲུལ་པ་བྱི་ལ་པུ་ཤུད་མགོ ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཧ་ན་ཧ་ན་ཧཱུྃ་ཕཊ྄། བྱང་གི་ཕྱོགསྎ ཁྲོ་བོ་ཆེན་པོ་བདུད་རྩི་འཁྱིལ། ། དབུ་གསུམྎ རྡོ་རྗེ་སྒྲ་མཛདྎ སྤྲུལ་པ་སེངྒེ་ཕ་ཝཾ་མགོ །
ཨོཾ་བཛྲ་ཀྲོ་དྷ་ཏྲཻ་ལོཀྱ་བི་ཛ་ཡ་ཧཱུྃ་ཚིནྡྷ་ཚིནྡྷ་ཧཱུྃ་ཕཊ྄། བྱང་ཤར་མཚམསྎ ཁྲོ་ཆེན་ཁམས་གསུམ་རྣམ་པར་རྒྱལ། ། དབུ་གསུམྎ རྡོ་རྗེ་གསོད་མྎ སྤྲུལ་པ་དྲེད་དང་སྦྲེ་མོང་མགོ ། ཨོཾ་བཛྲ་ཀྲོ་དྷ་མཧཱ་བ་ལ་ཧཱུྃ་སྥོ་ཊ་སྥོ་ཊ་ཧཱུྃ་ཕཊ྄། འོག་གི་ཕྱོགས་ཀྱིྎ ཁྲོ་བོ་ཆེན་པོ་སྟོབས་པོ་ཆེ། ། དབུ་གསུམྎ རྡོ་རྗེ་རིག་བྱེདྎ སྤྲུལ་པ་དོམ་དང་བྱི་བའི་མགོ ། ཁྲོ་ཆེན་ཡབ་རྣམས་ཐམས་ཅད་ནི། ། རྩ་ཕྱག་རྡོ་རྗེ་ཐོད་ཁྲག་དང་། ། བར་པས་རང་རང་ཕྱག་མཚན་འཛིན། ། ཐ་མས་ཕུར་སྒྲིལ་ཡུམ་ལ་འཁྱུད། །
ཡུམ་རྣམས་ཕྱག་གཡས་དྲིལ་བུ་འཛིན། ། གཡོན་པས་ཐོད་ཁྲག་ཡབ་ལ་སྟོབ། ། སྤྲུལ་པའི་ཁྲ་ཐབས་ཉི་ཤུ་པོ། ། གཡས་པས་རང་རང་ཕྱག་མཚན་འཛིན། ། གཡོན་པས་ཕུར་སྒྲིལ་རོ་སྟེང་བཞུགས། ། ཨོཾ་བཛྲ་ཡཀྵི་ནི་ཧཱུྃ་ཛཿ ཨོཾ་བཛྲ་བཻ་རོ་བྷཻ་ཧཱུྃ་ཧཱུྃ། ཨོཾ་བཛྲ་ཨ་མྲྀ་ཏ་ཧཱུྃ་བཾ། ཨོཾ་བཛྲ་མ་ར་ནི་ཧཱུྃ་ཧོཿ ཤར་སྒོར་པུ་ཤུད་མགོ་ཅན་ནི། །
མདོག་དཀར་འཛིན་པའི་ལྕགས་ཀྱུ་བསྣམས། ། ལྷོ་སྒོར་བྱ་རོག་མགོ་ཅན་ནི། ། མདོག་སེར་འཆིང་བའི་ཞགས་པ་བསྣམས། ། ནུབ་སྒོར་སྲིན་བྱའིྎ མདོག་དམར་སྡོམ་བྱེད་ལྕགས་སྒྲོག་བསྣམས། ། བྱང་སྒོར་ཁྲ་ཡིྎ ལྗང་གུ་མྱོས་བྱེད་དྲིལ་བུ་བསྣམས། ། ཁྲོ་ཆེན་འཁོར་བཅས་ཡབ་ཡུམ་རྣམས། ། རྒྱན་རྣམས་ཡབ་ཡུམ་ཚུལ་བཞིན་ཏེ། ། ཀུན་ཀྱང་རྡོ་རྗེའི་གཤོག་པ་ཅན། ། མེ་ཕུང་འབར་བའི་དབུས་ན་བཞུགས། ། ཨོཾ་བཛྲ་ཡོ་གི་ཤྭ་རི་ཨཥྚ་བེམ་ཤ་ཏི་ཧཱུྃ་ཕཊ྄།
ཨོཾ་བཛྲ་ཀཱི་ལ་ཀཱི་ལ་ཡ་དྷ་ཏི་མ་མ་ཤྲཱི་གྷཾ་ཀརྨ་ཀ་ར་མཱ་ར་སེ་ན་པྲ་མརྡྷ་ནི་ཧཱུྃ་ཕཊ྄། དཀྱིལ་འཁོར་ཕྱི་རིམ་ཁོར་ཡུག་ན། ། དབང་ཕྱུག་ཉི་ཤུ་རྩ་བརྒྱད་དང་། ། དམ་ཅན་བཀའ་སྲུང་བཅུ་གཉིས་སོགས། ། དམ་ཚིག་ལ་དགོངས་འཁོད་པར་གྱུར། ། ཡེ་ཤེས་པ་སྤྱན་འདྲེན་ནི། རང་གི་ཐུགས་ཁའི་ཧཱུྃ་ལས་འོད་འཕྲོས་ཡེ་ཤེས་པའི་ལྷ་ཚོགས་བཛྲ་ས་མ་ཛཿ འཁོར་བ་ཕུར་བུ། སོགས་དང་། ཨོཾ་ཨེ་ཧྱ་ཧི་བྷ་ག་ཝན་མཧཱ་ཀ་རུ་ཎི་ཀ་ཏྲི་ཤྱ་ཧོཿ
ས་མཱ་ཡ་ཧོཿ ས་མ་ཡ་སཏྭཾ། ཛཿཧཱུྃ་བཾ་ཧོཿ པྲ་བྷེ་ཤ་ཡ་ཕཊ྄། ཨ་བྷེ་ཤ་ཡ་ཨ། ཨ་ཏི་པ་ཧོ། པྲ་ནི་པ་ཛཿ ཨོཾ་བཛྲ་ཀཱི་ལི་ཀཱི་ལ་ཡ་ས་པ་རི་ཝཱ་ར་པཱ་ད་བནྡྷ་ནཾ་ཀ་རོ་མིས་དམ་ཚིག་པས་ཡེ་ཤེས་པ་ལ་ཕྱག་བྱ། ཨོཾ་ཤྲཱི་ཧེ་རུ་ཀ་ས་པ་རི་ཝཱ་ར་ཧསྟ་ཙ་པཱ་དྱཾ་པྲ་ཏིཙྪ་བཛྲ་ཨ་པ་ན་ཏིཥྛནྟུ། ཞེས་པས་ཞབས་བསིལ་གདན་ལ་བཞུགས།
ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿ སརྦ་ཐཏ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ཞེས་མཆོད་པ་ཐམས་ཅད་ཀྱིས་མཆོད། ཨོཾ་བཛྲ་ཀཱི་ལི་ཀཱི་ལ་ཡ་སརྦ་ཏ་ཐཱ་ག་ཏ་ས་པ་རི་ཝཱ་ར་བཛྲ་ས་མཱ་ཛཿ ཡེ་ཤེས་པ་སྤྱན་དྲངས། ཨོཾ་བཛྲ་ཡཀྵི་ཎི། སོགས་ཀྱིས་དགུག་གཞུག་བྱ། སངས་རྒྱས་ཀུན་གྱི་ཡེ་ཤེས་སྐུ། ། སོགས་ཀྱིས་སྐུ་གསུང་ཐུགས་བྱིན་གྱིས་བརླབས། ཐབས་ཀྱི་སྤྱོད་པས་སོགས་ཀྱིས་དབང་བསྐུར།
གཙོ་བོ་ལ་མི་བསྐྱོད་པ་འཁོར་རྣམས་ལ་གཙོ་བོ་ཉིད་ཀྱིས་དབུ་བརྒྱན། མཆོད་བསྟོད་ནི། བདག་མདུན་གཉིས་ཀ་ལ་ཐུན་མོང་དུ་ཡིན་པས། མཆོད་པ་བྱིན་རླབས་ནི་ཨ་མྲྀ་ཏས་བསང་། སྭ་བྷ་ཝས་སྦྱང་། སྟོང་པའི་ངང་ལས་ཨ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བར་ཧཱུྃ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ།
དྲི། ཞལ་ཟས། རོལ་མོ་ལ་སོགས་པ་མཆོད་རྫས་བསམ་གྱིས་མི་ཁྱབ་པ་དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་བསམ་གྱིས་མི་ཁྱབ་པར་གྱུར། ཨོཾ་བཛྲ་ཨ་ཧ་ར་ལི་ཧཱུྃ་ཕཊ྄། ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ཤཔྡ་ཨཱཿཧཱུྃ། ཨོཾ་བཛྲ་ཨུཏྟ་ཕ་ལ་ཡ་ཧཱུྃ་ཕཊ྄། ཨོཾ་བཛྲ་བིཥྤུ་ར་ཡ་ཧཱུྃ་ཕཊ྄། ཅེས་བརྗོད། མཆོད་པ་བྱིན་རླབས་བསྡུས་པ་དགོས་པ་རྣམས་འདི་བཞིན་ནོ། །
སྒེག་འཕྲེང་གླུ་གར་བདུག་པ་མེ་ཏོག་མ། ། མར་མེ་དྲི་མ་ཉེར་སྤྱོད་རོལ་མོའི་སྒྲ། ། ཕྱོགས་བཅུ་འཇིག་རྟེན་ནམ་མཁའི་ཁམས་བཀང་སྟེ། ། བླ་མ་དཀྱིལ་འཁོར་དམ་ཅན་སྲུང་མ་ལ། ། སོགས་ཀྱི་རྗེས་ལ། བཛྲ་ལ་སྱ་ཧཱུྃ། བཛྲ་མཱ་ལེ་ཏྲཾཿ བཛྲ་གིརྟི་ཧྲཱིཿ བཛྲ་ནིརྟི་ཨཱཿ བཛྲ་པུཥྤེ་ཧཱུྃ།
བཛྲ་དྷུ་པེ་ཧཱུྃ། བཛྲ་ཨ་ལོ་ཀེ་ཧྲཱིཿ བཛྲ་གནྡྷེ་ཨཱཿ ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་ཨ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་ཏེ་ཨཱཿཧཱུྃ། ཨོཾ་བཛྲ་ཤཔྡ་ཨཱཿཧཱུྃ་གིས་རོལ་ཆེན་དང་། གནྡྷེ་ར་ཎི་སོགས་མཛད། མཆོད་པ་བསྡུས་པ་རྣམས་འདི་བཞིན་མཛད།
དེ་ལྟར་གྱི་མཆོད་པ་སོགས་ནས། ནང་མཆོད་ནི། རང་བྱུང་གདོད་ནས་དག་པ་ཡི། ། ནས། ཙིཏྟ་སིདྡྷི་ཧཱུྃ་གི་བར་བསྙེན་བསྒྲུབ་གསལ་བྱེད་བཞིན་དང་། གསང་མཆོད། འཁྲིལ་པའི་མཆོད་ཆེན་སྔགས་བཅས། དེ་ཁོ་ན་ཉིད་ཀྱི་མཆོད་པའམ་ཁམས་གསུམ་ཡོངས་སུ་བསྒྲལ་བའི་མཆོད་པ་ནི། མཉམ་པའི་སྒྲུབ་རྫས་ཆེན་པོ་སྟེ། ། སོགས་སྔགས་བཅས།
བསྒྲལ་མཆོད་གདབ་ཁ་དང་པོ་སོགས་སྔགས་བཅས་ཀྱི་མཐར། ཁ་ཏཾ་ཁ་ཏཾ་ཁ་ཏཾ། ཧཱུྃ་ཧཱུྃ་ཧཱུྃ། ཕཊ྄་ཕཊ྄་ཕཊ྄། བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི། ཧ་ཧ་ཧཱུྃ་ཧཱུྃ་ཕཊ྄་ཕཊ྄། ཅེས་བརྗོད། དེ་ནས། ཧེ་རུ་ཀ་ཡི་གནས་བཅུ་སོགས་ནས། གཏོར་མ་འབུལ་བའི་བར་སྔགས་བཅས་བརྗོད་ཅིང་།
གཏོར་མའི་སྟེང་དུ་རཀྟ་བསྒྲེང་། ཁ་འཕང་འདི་རྣམས་སྒྲུབ་ཐབས་རྒྱས་པ་བཞིན་ནོ། ། བསྟོད་པ་ནི། སྒེག་ཅིང་དཔའ་དང་། ཞེས་སོགས་ནས། དེ་འདྲའི་ཁྲོ་བོ་འཇིགས་པའི་སྐུར་སྟོན་པ། ། ཚུར་བྱོན་མཆོད་སྤྲིན་རྒྱ་མཚོ་འདི་བཞེས་ལ། ། ཐུགས་རྗེ་ཆེར་དགོངས་དབང་དང་དངོས་གྲུབ་སྩོལ། ། དེ་དང་གཉིས་མེད་སྦྱོར་བའི་ཡུམ་མཆོག་ནི། ། ཨེ་ཀ་ཛ་ཏི་གུ་ཧྱ་གསང་བའི་ཡུམ། །
ཚུར་བྱོནྎ ཐུགས་རྗེྎ ཧཱུྃ་མཛད་སྒྲ་འབྱིན་སོགས་ནས། དེ་འདྲའི་ལྷ་ཚོགས་འཇིགས་པའི་སྐུར་སྟོན་པ། ། ཚུར་བྱོནྎ ཐུགས་རྗེྎ དཀྱིལ་འཁོར་ཆེན་པོའི་བཀའ་སྲུང་དམ་ཅན་རྣམས། ། རྣལ་འབྱོར་དབང་ཕྱུག་ཉི་ཤུ་རྩ་བརྒྱད་དང་། ། བདག་ཉིད་ཆེན་པོ་ཤྭ་ན་མུ་ཁ་དང་། ། ས་བདག་ཆེན་མོ་བསེ་ཡི་ལྷ་མོ་བཞི། ། ཅི་ཕྱིན་ཡ་ཕྱིན་བསེ་ཕྱིན་ཕག་ཕྱིན་མ། ། ཚུར་བྱོནྎ ཐུགས་རྗེྎ དེ་ནས། འདོད་ཆགས་ཁྲོས་པའི་མེ་ནི། སོགས་ནས།
ཁོང་སྟོང་བྱང་ཆུབ་སེམས་ལ་ཕྱག་འཚལ་ལོ། ། ཞེས་པས་བསྟོད་ལ། གཙོ་འཁོར་རྣམས་ཀྱི་བཟླས་པ་ཅི་ནུས་བྱས་ལ། བཟླས་པ་བསྡུ་བ་ན། མ་རཀྨོ་སོགས་ཞི་སྙིང་གཅིག་ཏུ་དྲིལ་བ་ཅུང་ཟད་བཟླས་ལ། ལག་པ་ཐལ་མོ་སྦྱར་བའི་བར་དུ་ཕྲེང་བ་བཅུག་ནས་ཁ་རླངས་ཕོག་པར་བྱས་ལ། བདེ་བར་གཤེགས་པ་སོགས་ནས། ནུས་མཐུ་ཕུན་སུམ་ཚོགས་པ་དང་ལྡན་པར་གྱུར། ཅེས་པའི་བར་བསྙེན་སྒྲུབ་གསལ་བྱེད་བཞིན་བརྗོད། ལྷ་ཚོགས་འཁོར་བཅས་མ་ལུས་ཀུན། །
སོགས་ཤླཽ་ཀ་གཅིག་བྱས་ནས། སྙན་གསན་དབབ་པ་ནི། གཡས་རྡོ་རྗེ་དང་བཅས་པས་སྤོས་བཟུང་། གཡོན་དྲིལ་བུ་གསིལ་ཞིང་གདངས་དང་བཅས་པས། བསྐལ་པ་མེ་ལྟར་འབར་བ་ཡི། ། འོད་ཟེར་འཕྲོ་འདུའི་ཀློང་དཀྱིལ་ན། ། དཔལ་ཆེན་རྡོ་རྗེ་གཞོན་ནུ་དང་། ། ཁྲོ་བོ་ཁྲོ་མོ་རྣམས་བཞུགས་པ། ། བྲན་དང་བཀའ་ཉན་ཕོ་ཉའི་ཚོགས། ། མ་ལུས་བདག་ལ་དགོངས་སུ་གསོལ། །
སློབ་མ་རྣམས་ལ་ཕན་པ་དང་། ། ཁྱེད་རྣམས་ལ་ཡང་མཆོད་པའི་ཕྱིར། ། རྡོ་རྗེ་ཅན་བདག་བདག་གིས་ནི། ། ནངས་པར་དཀྱིལ་འཁོར་བྲི་བར་བགྱི། ། རྗེས་སུ་བརྩེ་བས་འདིར་བཞུགས་ནས། ། བྱིན་གྱིས་བརླབ་པར་མཛད་དུ་གསོལ། ། ཞེས་ལན་གསུམ་བརྗོད། གསུམ་པ་བུམ་པ་སྟ་གོན་ལ། བུམ་པ་རྣམས་འཁྱིལ་པས་བསང་། སྭ་བྷ་ཝས་སྦྱང་།
སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ་བྷྲུཾ་ལས་བྱུང་བའི་བུམ་པ་ཡངས་ཤིང་རྒྱ་ཆེ་བ། ལྟོ་བ་ལྡིར་བ། ཞབས་ཞུམ་པ། མགྲིན་པ་ཕྲ་བ། མཆུ་འཕྱང་བ། ཁ་ཡེལ་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པའི་ནང་དུ་དབུས་དང་ཕྱོགས་བཅུའི།
དེའི་ཕྱིའི་ཕྱོགས་བཞི་རྣམས་སུ་པཾ་ལས་པདྨ་དང་། ཨ་ལས་ཉི་མའི་དཀྱིལ་འཁོར་བཅོ་ལྔ། ལས་ཐམས་ཅད་པའི་བུམ་པར་པདྨ་དང་ཉི་མའི་གདན། དེ་རྣམས་ཀྱི་སྟེང་དུ་ཧཱུྃ་བཅུ་གཅིག་ཛཿཧཱུྃ་བཾ་ཧོཿ ཧཱུྃ་ལྗང་སྔོན་རྣམས་ཡོངས་སུ་གྱུར་པ་ལས། རྣམ་རྒྱལ་བུམ་པའི་དབུས་སུ་དཔལ་ཆེན་ཁྲོ་བོའི་རྒྱལ། ། བཅོམ་ལྡན་རྡོ་རྗེ་གཞོན་ནུ་ནས། མེ་ཕུང་འབར་བའི་དབུས་ན་བཞུགས། དེའི་པང་ན་ཡུམ་ཆེན་འཁོར་ལོ་རྒྱས་འདེབས་ནས། ཡབ་ཀྱི་གཡོན་ནས་འཁྱུད་པས་བཞུགས། །
ཀྱི་བར་དང་། ཤར་གྱི་གཡས་ཀྱི་གདན་སྟེང་དུ། ། ཁྲོ་བོ་ཆེན་པོ་ཧཱུྃ་ཀ་ར། ། དབུ་གསུམ་ཕྱག་དྲུག་ཞབས་བཞི་བགྲད། ། རྡོ་རྗེ་སྒྲ་འབྱིན་སྐུ་ལ་འཁྲིལ། ། ཤར་གྱི་གཡོན་གྱི་གདན་སྟེང་དུ། ། ཁྲོ་བོ་ཆེན་པོ་རྣམ་པར་རྒྱལ། ། སོགས་ཁྲ་ཐབས་བོར་ལ་གོང་བཞིན་དང་། ནུབ་ཀྱི་གཡས་ཀྱི་གདན་སྟེང་དུ། ། ཁྲོ་བོ་ཆེན་པོ་རྟ་མགྲིན་དཔལ། །
སོགས་དང་། ནུབ་ཀྱི་གཡོན་གྱི་གདན་སྟེང་དུ། ། ཁྲོ་བོ་ཆེན་པོ་སྟོབས་པོ་ཆེ། ། སོགས་དང་། ནུབ་བྱང་མཚམས་ཀྱི་གདན་སྟེང་དུ། ། ཁྲོ་ཆེན་གཞན་གྱིས་མི་ཐུབ་པ། ། དབུ་གསུམ་ཕྱག་དྲུག་ཞབས་བཞི་བསྒྲད། ། རྡོ་རྗེ་གསོད་བྱེད་སྐུ་ལ་འཁྲིལ། ། གྱི་བར་དང་། ཁྲོ་ཆེན་ཡབ་རྣམས་ཐམས་ཅད་ནི། །
ནས། ཡབ་ལ་སྟོབས། ཀྱི་བར་དང་། ཤར་ཕྱོགས་པུ་ཤུད་མགོ་ཅན་ནི། ནས། ལྗང་ཁུ་གསོད་བྱེད་དྲིལ་བུ་བསྣམས། ། ཞེས་པའི་བར་དང་། ལས་ཀྱི་བུམ་པར་འཁྱིལ་པ་དཀར་དམར་དབུས་ཞལ་ལྗང་། ། རྩ་ཕྱག་རྡོ་རྗེ་ཐོད་ཁྲག་དང་། ། བར་པས་རྒྱ་གྲམ་བེ་ཅོན་བསྣམས། །
ཐ་མས་ཕུར་སྒྲིལ་ཡུམ་ལ་འཁྱུད། ། ལྷ་མོ་རྡོ་རྗེ་སྒྲ་མཛད་ལྗང་། ། ཞལ་གཅིག་ཕྱག་གཡས་དྲིལ་བུ་བསྣམས། ། གཡོན་པས་ཐོད་ཁྲག་ཡབ་ལ་སྟོབ། ། བརྐྱངས་བསྐུམས་གར་གྱིས་གཉིས་མེད་རོལ། ། ཁྲོ་ཆེན་འཁོར་བཅས་ཡབ་ཡུམ་རྣམས། ། ནས། མེ་ཕུང་འབར་བའི་དབུས་ན་བཞུགས། ། རང་གི་སྙིང་ཁའི་ཧཱུྃ་ལས་འོད་འཕྲོས། ཡེ་ཤེས་པ་འཁོར་བཅས་ཨོཾ་བཛྲ་ཀཱི་ལི་ཀཱི་ལ་ཡ་སརྦ་ཏ་ཐཱ་ག་ཏ་ས་པ་རི་ཝཱ་ར་བཛྲ་ས་མཱ་ཛཿ
ཛཿཧཱུྃ་བཾ་ཧོཿ ལྷ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཨོཾ་སརྦ་ཏ་ཐཱ་ག་ཏ་ཀ་ཡ་ཝཀྐ་ཙིཏྟ་བཛྲ་སྭ་བྷ་ཝ་ཨཏྨ་ཀོ྅ཧཾ། ཐབས་ཀྱི་སྤྱོད་པས། སོགས་ཀྱིས་དབང་བསྐུར། གཙོ་འཁོར་ཐམས་ཅད་ལ་ཁྲོ་བོ་རིགས་ལྔས་དབུ་བརྒྱན། སྒེག་འཕྲེང་གླུ་གར། སོགས་ཀྱི་ཕྱི་མཆོད་དང་།
རང་བྱུང་གདོད་ནས་དག་པ་ཡི། ། སོགས་ཤླཽ་ཀ་གཅིག མཧཱ་པཉྩ་ཨ་མྲྀ་ཏ་ཁཱ་ཧི། བསྐལ་པ་མེ་ལྟར་འབར་བའི་ཀློང་དཀྱིལ་ན། ། ཤིན་ཏུ་མི་ཟད་དཔལ་ཆེན་ཧེ་རུ་ཀ ། ཕྱོགས་བཅུའི་ཁྲོ་བོའི་ཚོགས་རྣམས་ཐུགས་ལས་སྤྲུལ། ། རྡོ་རྗེ་གཞོན་ནུ་ཡབ་ཡུམ་ཕྱག་འཚལ་བསྟོད། ། ཕྱོགས་སྐྱོང་དྲེགས་པ་བསྣོལ་བའི་གདན་སྟེང་དུ། ། བདུད་འདུལ་ཁྲོ་ཆེན་ཡེ་ཤེས་ཁྲོ་བོ་བཅུ། ། ཧཱུྃ་དང་ཕཊ྄་ཀྱིས་སྲིད་གསུམ་འགྲོ་བ་སྒྲོལ། །
ཁྲོ་རྒྱལ་ཡབ་ཡུམ་རྣམས་ལ་ཕྱག་འཚལ་བསྟོད། ། བྱམས་སོགས་ཚད་མེད་བཞི་ཡི་ངོ་བོ་ཉིད། ། ཕྱོགས་བཞིའི་སྒོ་མ་རྣམས་ལ་ཕྱག་འཚལ་བསྟོད། ། འཁོར་བའི་ཉོན་མོངས་དུག་དང་འདྲ་བ་ལ། ། ཡེ་ཤེས་བདུད་རྩི་སྨན་གྱི་རྩི་གཏོར་ཞིང་། ། ཐུགས་རྗེ་ཀུན་ལ་ཁྱབ་པའི་དབྱིངས་སུ་འཁྱིལ། ། ཁྲོ་རྒྱལ་བདུད་རྩི་འཁྱིལ་ལ་ཕྱག་འཚལ་བསྟོད། ། ཅེས་པས་བསྟོད། པད་སྐོར་གྱིས་གཟུངས་ཐག་བླངས་ལ། རང་གི་སྙིང་ཁ་ནས་སྔགས་ཀྱི་འཕྲེང་བ་གཟུངས་ཐག་ལ་བརྟེན་ཏེ་སོང་བས་ལྷ་རྣམས་ཀྱི་ཐུགས་རྒྱུད་བསྐུལ།
སྐུ་ལུས་ལས་བདུད་རྩིའི་རྒྱུན་བབས་པས་བུམ་པ་གང་བར། བསམས་ལ། ཀཱི་ལ་ཡ་སོགས་ལྷ་བཅོ་ལྔའི་སྔགས་ཇི་ལྟར་རིགས་པ་དང་། བདུད་རྩི་འཁྱིལ་པའི་སྔགས་ཅི་རིགས་བརྒྱ་རྩ་བཟླས་ཏེ། གོང་བཞིན་མཆོད་བསྟོད་བྱས་ནས། ཡི་གེ་བརྒྱ་པ་དང་། མ་འབྱོར་བ་སོགས་ཀྱིས་བཟོད་གསོལ་བྱ། ཀཱི་ལ་ཡ། བརྗོད་ཅིང་། དུང་ཆོས་ཀྱི་ཆུ་བླུགས་པས།
ལྷ་རྣམས་འོད་དུ་ཞུ་བས་ཡེ་ཤེས་ཀྱི་བདུད་རྩིར་གྱུར། དེ་ནས་ཡི་དམ་ཆོས་བསྲུང་རྣམས་ལ་གཏོར་བསྔོ་བཤག་པ། བསྐང་བ་བསྟོད་པ་རྣམས་རྒྱས་བསྡུས་སྐབས་དང་སྦྱར་བ་བྱ། ཚོགས་བྱིན་རླབས་སོགས་སྒྲུབ་ཐབས་འབྲིང་པོ་བཞིན་དང་། ཐུན་གཏོར་འབུལ་བ་སོགས་བྱ། དེ་ནས་མཆོད་པ་རྣམས་ཁ་གསོས་ལ་བྱིན་རླབས་བསྡུས་པ་བྱས་ནས། སྒེག་འཕྲེང་གླུ་གར་བདུག་པ་མེ་ཏོག་ལ། ། མར་མེ་དྲི་མ་ཉེར་སྤྱོད་རོལ་མོའི་སྒྲ། ། ཕྱོགས་བཅུའི་འཇིག་རྟེན་ནམ་མཁའི་ཁམས་བཀང་ནས། ། བླ་མ་དཀྱིལ་འཁོར་དམ་ཅན་སྲུང་མ་ལ། །
རྣམ་དག་བློ་ཡིས་མོས་བློས་བདག་འབུལ་ན། ། བཞེས་ཤིག་ཀཱི་ལ་ཡ་ཡི་དངོས་གྲུབ་སྩོལ། ། བཛྲ་ལཱ་སྱ་ཧཱུྃ་སོགས་རོལ་ཆེན། གཎྜེ་ར་ཎི་སོགས་ཀྱིས་ཕྱི་མཆོད། རང་བྱུང་གདོད་ནས། ཤླཽ་ཀ་གཅིག་གིས་ནང་མཆོད་བསྟོད་པ། སྒེག་ཅིང་དཔའ་ནས་བགེགས་འདུལ་བྱང་ཆུབ་སེམས་ཀྱི་དངོས་ལ་འདུད། ། ཅེས་པའི་བར་བརྗོད། ཡེ་ཤེས་ལྔ་ལྡན་གྱིས་དངོས་གྲུབ་བླང་། ཡིག་བརྒྱ་བརྗོད།
རྡོ་རྗེ་གཙུག་ཏོར་གྱི་ཕྱག་རྒྱ་དང་། ཧཱུྃ་བཛྲ་ཏིཥྛ། སྟ་གོན་གྱི་དཀྱིལ་འཁོར་པ་རྣམས་སང་སྤྱན་མ་དྲངས་ཀྱི་བར་ནམ་མཁར་བཞུགས་ནས་དངོས་གྲུབ་སྩལ་དུ་གསོལ། སྒེག་འཕྲེང་སོགས་གོང་བཞིན་མཆོད་བསྟོད་བྱས་ནས། མདུན་གྱི་གཏོར་མགྲོན་རྣམས་གཤེགས་གསོལ་དང་། བརྟན་བཞུགས་ཅི་རིགས་པར་བྱས་ནས། བདག་ལ་དཀྱིལ་འཁོར་བསྡུས་ནས་ཆོ་ག་བགོ་བ། བསྔོ་བ་སྨོན་ལམ་བཀྲ་ཤིས་སོགས་བྱའོ། ། ཚོགས་པ་རྣམས་སོ་སོར་གྱེས་ལ། སློབ་དཔོན་གྱི་མདུན་དུ་སྔར་བཤམས་པའི་ཚོན་སྣ་ལྔ་དང་།
ཐིག་སྐུད་སོགས་དང་། དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམ། གོང་ཚོན་གྱི་ཡི་གེ་རྣམས་སློབ་དཔོན་གྱི་རྡོ་རྗེའི་རྩེས་སྔོན་པོ་ལ་ཧཱུྃ། དཀར་པོ་ལ་ཨོཾ། སེར་པོ་ལ་སྭཱ། དམར་པོ་ལ་ཨཱཿ ལྗང་གུ་ལ་ཧ་རྣམས་བྲིའོ། ། དེ་ནས་ཐིག་ཆེན་རྣམས་འཁྱིལ་པས་བསངས། སྭ་བྷ་ཝས་སྦྱངས། སྟོང་པའི་ངང་ལས་པདྨ་ཉི་ཟླའི་གདན་ལྔའི་དབུས་སུ་དབང་ཕྱུག་ཡབ་ཡུམ།
ཤར་དུ་བརྒྱ་བྱིན། ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན་གྱི་གདན། རང་སྐད་ཅིག་གིས་གཙོ་བོ་ཡབ་ཡུམ་དུ་གསལ་བའི་ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པའི་ནོར་བུར་ཨོཾ། རྩེ་མོར་ཕཊ྄་ཀྱིས་མཚན་པ། ཡུམ་གྱི་མཁའ་ཨ་ལས་པདྨ་ཨས་མཚན་པར་བསམ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ན་བཛྲ་སྭ་བྷ་ཝ་ཨཏྨ་ཀོ྅ཧཾ། ཡབ་ཡུམ་སྙོམས་པར་སྦྱོར་བའི་དགའ་བའི་སྒྲས་སངས་རྒྱས་དང་བྱང་ཆུབ་སེམས་དཔའ་སྤྱན་དྲངས། ཞལ་དུ་ཞུགས།
ཐུགས་ཁར་རྗེས་སུ་ཆགས་པའི་མེས་འོད་དུ་ཞུ། ཡབ་ཀྱི་གསང་གནས་ནས་ཡུམ་གྱི་མཁར་ཐིག་ལེ་བབས། ཧཱུྃ་ཨོཾ་སྭ་ཨ་ཧ་ལྔར་གྱུར་པ་ཡུམ་གྱི་མཁའ་ནས་གདན་སྟེང་དུ་བབས་ཏེ་ཞུ་བ་ལས་སྲས་མཆོག་རིགས་ལྔའི་སྐུར་གྱུར་པ་ནི། དབུས་སུ་བཛྲ་ཀཱི་ལ་ཡ། ། མཐིང་ནག་ཞལ་གསུམ་ཕྱག་དྲུག་པ། ། རྡོ་རྗེ་རྩེ་དགུ་རྩེ་ལྔ་དང་། ། མེ་ཕུང་འབར་བ་རྩེ་གསུམ་རྣམས། ། གཡས་གཡོན་གཉིས་ཀྱི་ཕྱག་གིས་བསྣམས། ། ཐ་གཉིས་ཕུར་སྒྲིལ་སྐུ་ཆེ་རགས། ། ཤར་དུ་བུདྡྷ་ཀཱི་ལ་ཡ། །
སྨུག་ནགྎ རྡོ་རྗེ་རྩེ་དགུ་འཁོར་ལོ་དང་། ། མེ་ཕུངྎྎྎ སོགས། ལྷོ་རུ་རཏྣ་ཀཱི་ལ་ཡ། ། སེར་ནགྎ རྡོ་རྗེ་རྩེ་དགུ་རིན་ཆེན་དང་། ། མེ་ཕུངྎྎྎ ནུབ་ཏུ་པདྨ་ཀཱི་ལ་ཡ། ། དམར་ནགྎ རྡོ་རྗེ་རྩེ་དགུ་པདྨ་དང་། ། མེ་ཕུངྎྎྎ བྱང་དུ་ཀརྨ་ཀཱི་ལ་ཡ། ། ལྗང་ནགྎ རྡོ་རྗེ་རྩེ་དགུ་རྒྱ་གྲམ་དང་། ། ྎྎྎ ཐ་གཉིས་ཕུར་སྒྲིལ་སྐུ་ཆེ་རགས། ། ཡེ་ཤེས་མེ་ཕུང་དབུས་ན་བཞུགས། །
ཨོཾ་བཛྲ་ཀཱི་ལི་ཀཱི་ལ་ཡ་པཉྩ་ཀུ་ལ་ས་པ་རི་ཝཱ་ར་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། བཛྲ་ཨ་ཧ་ར། སོགས་ཀྱིས་མཆོད། རིགས་ལྔ་འོད་དུ་ཞུ་བ་ལས་བྱུང་བའི་ཐིག་ཚོན་དུ་གྱུར། ཨོཾ་བཛྲ་ཀཱི་ལི་ཀཱི་ལ་ཡ་ཙི་ཏྲ་མ་ཏི་ཀྲ་མ་བཛྲ་ས་མཱ་ཡ་ཧཱུྃ་ཨཱཿ ཞེས་པས་ཚོན་དང་། ཨོཾ་བཛྲ་ཀཱི་ལི་ཀཱི་ལ་ཡ་སུ་ཏྲ་མ་ཏི་ཀྲ་མ་ཧཱུྃ།
ཞེས་ཐིག་བྱིན་གྱིས་བརླབས་པའི་སྔགས་གཉིས་ཉེར་གཅིག་ལ་སོགས་པ་བཟླས། དེ་ནས་སྲད་བུ་རྣམས་ལ། ཨོཾ་ཨཱཿཧཱུྃ་བསམས་ལ། དེའི་འོད་ཀྱིས་སྐུ་གསུང་ཐུགས་ཀྱི་ལྷ་ཚོགས་སྤྱན་དྲངས། ཡིག་འབྲུ་གསུམ་ལ་ཐིམ་སྟེ་འོད་དུ་ཞུ་བ་ལས་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་རང་བཞིན་དུ་བྱིན་གྱིས་བབས་པར་བསམསལ། ཨོཾ་ཨཱཿཧཱུྃ་ཇི་ལྟར་རིགས་པ་བཟླ་སྟེ། སློབ་དཔོན་གྱིས་ཐིག་སྐུད་རྣམས་བསྡུས། ཚོན་གྱི་ཡི་གེ་རྣམས་མཐེབ་སྲིན་གཡོན་གྱིས་བསུབ་ལ་སྔོན་པོའི་རིགས་རྣམས་ལ་སྔོན་ནས་ཅུང་ཟད་རེ་བསྲེ། དེ་བཞིན་དཀར་པོ་སོགས་གཞན་རྣམས་ལའང་ཤེས་པར་བྱའོ། ། སློབ་དཔོན་རྡོ་རྗེ་གཞོན་ནུར་གསལ་བའི་ཐུགས་ཀ་ནས་སྤྲུལ་པའི་ལས་ཀྱི་རྡོ་རྗེ་སློབ་མ་བདུད་རྩི་འཁྱིལ་པ་ཞལ་གསུམ་ཕྱག་དྲུག་པའི་ང་རྒྱལ་འཛིན་པ་ལ་ཐིག་སྐུད་སྔོན་པོ།
དཀར་པོ། སེར་པོ། དམར་པོ། ལྗང་ཁུ་རྣམས་རིམ་པས་ཐིག་སྣ་གཏད་དེ་བརྐྱངས་ལ། འཇིག་རྟེན་ཁམས་ནི་མ་ལུས་པའི། ། སེམས་ཅན་རྣམས་ཀྱི་དོན་བྱའི་ཕྱིར། ། སངས་རྒྱས་མ་ལུས་ཐམས་ཅད་ཀུན། ། བྱང་ཆུབ་སེམས་ནི་གཅིག་ཏུ་གྱུར། ། ཨོཾ་ཨཱ་ནྱོ་ནྱ་ཨ་ནུ་ག་ཏཱཿ སརྦ་དྷརྨཱཿསྥ་ར་སྥ་ར།
ཨ་ནུ་པྲ་བིཥྚཿ སརྦ་དྷརྨཱཿ བཛྲ་ཨཉྫ་ལི། ཨ་དྱནྟ་ཨ་ནུ་པྲ་བིཥྚ། སརྦ་དྷརྨཱཿ བཛྲ་བནྡྷ། ཅེས་བརྗོད་ཅིང་དང་པོ་སོ་སོ་དང་། དེ་ནས་ལྷན་ཅིག་བསྒྲིལ་བས་དེ་བཞིན་གཤེགས་པ་ཐམས་ཅད་གཉིས་སུ་མེད་པར་བསམས་ལ། རྡོ་རྗེ་ལ་དཀྲིས་ཏེ་མཐེབ་སྲིན་གྱིས་བདུད་རྩི་གཏོར་ལ། ཨོཾ་ཨཱཿཧཱུྃ།
ཞེས་བརྗོད་ལ་བཞག་གོ ། དེ་ནས་སློབ་དཔོན་རྡོར་དྲིལ་འཛིན་པས་ལངས་ལ་ཐིག་སྐུད་དཀྲིས་པའི་རྡོ་རྗེ་རང་གི་ལྟེ་བའི་ཐད་དུ་བཟུང་། དཀྱིལ་འཁོར་གྱི་ནུབ་ནས་ཤར་ལ་ཁ་བལྟས། སློབ་མ་རྡོར་དྲིལ་འཛིན་པས་ཤར་ནས་ནུབ་ཏུ་ཁ་ཕྱོགས་པ་ལ། ཀརྨཱ་བཛྲ་ཛྫཿ གཉིས་བརྗོད་ཅིང་ཐིག་སྣ་གཏད། དེས་ཀྱང་ཛྫཿགཉིས་བརྗོད་ཅིང་ཐིག་སྣ་བླངས་ཏེ་ལྟེ་བའི་ཐད་དུ་བཟུང་། སློབ་དཔོན་གྱིས། ཨོཾ་བཛྲ་ཀཱི་ལི་ཀཱི་ལ་ཡ་སུ་ཏྲ་མཱ་ཏི་པྲ་མ་ཧཱུྃ། ནམ་མཁའ་གང་བའི་དེ་བཞིན་གཤེགས། །
འགྲོ་དོན་མཛད་དུས་འདི་ལགས་པས། ། ཁྱེད་རྣམས་འདིར་ནི་གཤེགས་གསོལ་བར། ། ཐིག་སྐུད་སྒྲས་ནི་བསྐུལ་མ་འདེབས། ། ཞེས་བརྗོད་དེ་དང་པོར་སྟེང་ནས་འོག་ཏུ་གཅུས་ཏེ་ནམ་མཁའ་ལ་གྱེན་དུ་གདབ། དེ་ནས་ས་ལ་ཕབ་ནས་ཐིག་ཆེན་བརྒྱད་དང་ལོགས་ཐིག་རྣམས་བཏབ་པས་དཀྱིལ་འཁོར་དུ་ལམ་གྱིས་བྱུང་བར་བསམ། དེའི་ཚེ་ཐིག་སྐུད་ཀྱི་སྒྲས་སངས་རྒྱས་ཐམས་ཅད་བསྐུལ་ཏེ་ནམ་མཁའི་ཁམས་སུ་བྱོན་ནས་བྱིན་གྱིས་བརླབས་པར་བསམས་ལ་ཚངས་ཐིག་དང་པོ་གདབ་བོ། ། འདེབས་པའི་གོ་རིམ་ནི་གོང་དུ་བཤད་པ་ལྟར་སློབ་དཔོན་ནུབ་དང་། སློབ་མ་ཤར་དུ་གནས་པས་ཚངས་ཐིག་དང་པོ་གདབ། དེ་ནས་ནམ་མཁའ་དང་ས་ལ་འདེབས་ཚུལ་ཚིག་བརྗོད་པ་རྣམས་གོང་བཞིན་ཐམས་ཅད་དུ་ཤེས་པར་བྱའོ། ། སློབ་དཔོན་གྱིས་རྒྱབ་སྤྲོད་ཚུལ་དུ་སློབ་མའི་རྒྱབ་ནས་བསྐོར་ཏེ་ལྷོ་དང་།
སློབ་མས་རྒྱབ་སྤྲོད་ཚུལ་དུ་སློབ་དཔོན་གྱི་རྒྱབ་ནས་བསྐོར་ཏེ་བྱང་དུ་གནས་པས་ཚངས་ཐིག་གཉིས་གདབ། སློབ་དཔོན་གྱིས་སློབ་མ་ལ་རྒྱབ་འགྲོས་གོང་བཞིན་བསྐོར་ནས་ཤར་ལྷོ་དང་། སློབ་མས་སློབ་དཔོན་ལ་རྒྱབ་འགྲོས་གོང་བཞིན་བསྐོར་ནས་བྱང་ཤར་དུ་གནས་པས་ཤར་གྱི་ལོགས་ཐིག་གདབ། སློབ་དཔོན་གྱིས་སློབ་མ་ལ་རྒྱབ་འགྲོས་གོང་བཞིན་བསྐོར་ནས་ནུབ་བྱང་དང་། སློབ་མས་སློབ་དཔོན་ལ་རྒྱབ་འགྲོས་གོང་བཞིན་བསྐོར་ནས་ལྷོ་ནུབ་ཏུ་གནས་པས་ནུབ་ཀྱི་ལོགས་ཐིག་གདབ། སློབ་དཔོན་དེ་ཉིད་དང་སློབ་མས་སློབ་དཔོན་ལ་རྒྱབ་འགྲོས་གོང་བཞིན་བསྐོར་ནས་བྱང་ཤར་དུ་གནས་པས་བྱང་གི་ལོགས་ཐིག་གདབ། སློབ་དཔོན་གྱིས་སློབ་མ་ལ་རྒྱབ་འགྲོས་གོང་བཞིན་བསྐོར་ནས་ཤར་ལྷོ་དང་། སློབ་མས་སློབ་དཔོན་ལ་རྒྱབ་འགྲོས་གོང་བཞིན་བསྐོར་ནས་ལྷོ་ནུབ་ཏུ་གནས་པས་ལྷོའི་ལོགས་ཐིག་གདབ། སློབ་དཔོན་དེ་ཉིད་དང་། སློབ་མ་ནུབ་བྱང་དུ་ཕྱིན་ལ་ཟུར་ཐིག་དང་པོ་གདབ།
སློབ་དཔོན་ལྷོ་ནུབ་ཏུ་ཕྱིན། སློབ་མ་བྱང་ཤར་དུ་ཕྱིན་ཏེ་ཟུར་ཐིག་གཉིས་པ་གདབ་བོ། ། དེ་ནས་སློབ་དཔོན་ནུབ་དང་། སློབ་མ་ཤར་དུ་གནས་པས་ཐིག་སྐུད་སློབ་དཔོན་གྱིས་རྡོ་རྗེ་ལ་དཀྲིས་ཤིང་བསྡུས་ལ། དེ་ནས་སློབ་དཔོན་དཀྱིལ་འཁོར་གྱི་ཤར་སྒོར་གནས་པས་རྡོ་རྗེ་གཙུག་ཏོར་གྱི་ཕྱག་རྒྱ་སྤྱི་བོར་བཟློག་སྟེ། ཨོཾ་བཛྲ་བེ་གཱ་ཀྲ་མ་ཧོཿ ཞེས་བརྗོད་པས་ཡེ་ཐིག་ནམ་མཁར་བཏེགས་ནས་སློབ་དཔོན་གྱིས་དཀྱིལ་འཁོར་གྱི་དབུས་སུ་ཕྱིན་ཏེ་ཁ་ཤར་ལ་བལྟ་བས་གཞི་བཅའ་པད་བསྐོར་སྔོན་དུ་འགྲོ་བས་རྡོ་རྗེ་སྙིང་ཁ་དང་དྲིལ་བུ་དཀུར་བསྟན་ཏེ། ཧྲིཿཧྲིཿ ཞེས་བརྗོད་ཅིང་ཁྲོ་བོའི་ལྟ་བས་སྒོ་བཞི་ལ་ཤར་ནས་གཡས་བསྐོར་དུ་བལྟས་པས་སྒོ་རྣམས་དབྱེ་བར་བསམ། སྒོ་བཞིའི་ཐད་ཀྱི་རྩ་ཐིག་རྣམས་དྲི་བཟང་གི་ཆུ་སློབ་དཔོན་གྱི་རྡོར་དྲིལ་དང་བཅས་བཞིན་པས་སྲིན་ལག་གཉིས་ཀྱིས་དྲི་བཟང་གི་ཆུས་ཕྱིས་ལ།
ཐར་པ་དང་ཐམས་ཅད་མཁྱེན་པའི་གེགས་སུ་གྱུར་པ་ཐམས་ཅད་དབྱི་བར་བྱའོ། ། ཞེས་བརྗོད་ཅིང་ཐིག་ཕྱིའོ། ། ཡེ་ཐིག་སྐོར་བ་བྱ་ལུགས་འདི་ལ་དཀྱིལ་འཁོར་ཞལ་ཤར་བསྟན་ཁོ་ནའི་དབང་དུ་བྱས་པ་ཡིན་ལ། གནས་ཁང་སོགས་དགོས་བྱེད་སྟབས་ནས་དཀྱིལ་འཁོར་ཞལ་ལྷོ་དང་། ནུབ་དང་། བྱང་རྣམས་ལ་བལྟ་དགོས་བྱུང་ཚེ། ཕྱོགས་དཀྱིལ་འཁོར་དང་བསྟུན། མཚམས་འཇིག་རྟེན་པ་དང་བསྟུན་དགོས་ཏེ། ནག་པོ་དཀྱིལ་ཆོག་ལས། འཇིག་རྟེན་དབང་ལྡན་དུ་བླ་མ་མི་འགྲོ་བ་དང་།
རྣལ་འབྱོར་པའི་ཕྱོགས་དང་འཇིག་རྟེན་པའི་ཕྱོགས་སོ་སོར་ཤེས་པ་གལ་ཆེའོ། ། ཞེས་གསུངས་པས་སློབ་མ་མེར་འགྲོ་མི་ཉན་པའང་ཤུགས་བསྟན་གྱིས་ཤེས་སོ། ། དེས་ན་དཀྱིལ་འཁོར་ཞལ་ལྷོ་དང་། ནུབ་དང་། བྱང་དུ་བསྟན་ན། རྣལ་འབྱོར་པ་དང་དཀྱིལ་འཁོར་གྱི་ཤར་ནི་དཀྱིལ་འཁོར་ཞལ་གང་ལ་བསྟན་པ་དེ་ཡིན་ནོ། ། དེ་བཞིན་དུ་ལྷོ་དང་བྱང་ཡང་ཤེས་སོ། ། མཚམས་ནི་གོང་དུ་བཤད་པ་ལྟར་འཇིག་རྟེན་པ་དང་མཐུན་པ་ཁོ་ན་དགོས་པའི་ཕྱིར་མ་འཁྲུལ་བ་གལ་གནད་ཆེ་བས་སློབ་དཔོན་དུ་གྱུར་པ་རྣམས་ཀྱིས་རྟོག་པ་ཞིབ་ལ་བླངས། ཚངས་ཐིག་གཉིས་གཡས་སྐོར་དུ་དཀྱིལ་འཁོར་གྱི་ཕྱོགས་དང་བསྟུན། ལོགས་ཐིག་ཟུར་ཐིག་གདབ་ལུགས་དཀྱིལ་འཁོར་ཞལ་གང་ལ་བསྟན་རུང་ཞལ་ཤར་བསྟན་བཞིན་འཇིག་རྟེན་པའི་ཤར་ལྷོ་ངེས་པ་ཅན་ནོ། །
བཞི་པ་སློབ་མ་སྟ་གོན་ནི་སྔགས་འཆང་ཆེན་པོས་མཛད་པའི་མཚམས་སྦྱོར་བློ་གསལ་དགའ་བ་སྐྱེད་བྱེད་དུ་བལྟའོ།། ༈ །།སྤྱི་དོན་གཉིས་པ་དངོས་གཞི་ལ་གཉིས། དཀྱིལ་འཁོར་བསྒྲུབ་པ་དང་། དབང་བསྐུར་བའོ། ། དང་པོ་ལ་གསུམ་སྟེ། དཀྱིལ་ཆོག་ལས། དཀྱིལ་འཁོར་བསྒྲུབ་པ་ལ་ཡང་གསུམ། ། དཀྱིལ་འཁོར་བྲི་དང་བྱིན་གྱིས་བརླབ། ། ཏིང་འཛིན་བསྒོམ་པའི་རིམ་པ་འོ། ། ཞེས་པ་ལས།
དང་པོ་བྲི་བ་ལ་གསུམ་སྟེ། དེ་ཉིད་ལས། བྲི་ལ་ཚོན་བཀྱེའི་རིམ་པ་དང་། ། མཚན་མ་དགོད་དང་རྒྱན་དགྲམ་པའོ། ། ཞེས་པ་ལས། དང་པོར་ཚོན་དགྱེ་བ་ནི། སློབ་དཔོན་དཀྱིལ་འཁོར་གྱི་དབུས་སུ་ཁ་ཤར་དུ་ཕྱོགས་པར་འདུག་ལ། བྱང་ཤར་ནས་རྩིག་པ་སྒོ་ཚད་གཅིག་ཙམ་སློབ་དཔོན་གྱི་ལག་པ་གཡོན་པའི་མཐེབ་སྲིན་གྱིས་བྲི་ཞིང་། ཧཱུྃ། འདི་ནི་ཆོས་དབྱིངས་དག་པ་སྟེ། །
དེ་བྱུང་རིགས་ལྔའི་ངོ་བོ་ཉིད། ། སེམས་ཅན་མ་ལུས་བསྒྲལ་བའི་ཕྱིར། ། ཚོན་གྱི་ལས་འདི་བདག་གིས་བརྩམས། ། ཨོཾ་བཛྲ་ཀཱི་ལི་ཀཱི་ལ་ཡ་ཙི་ཏྲ་མ་ཏི་ཀྲ་མ་བཛྲ་ས་མཱ་ཡ་ཧཱུྃ་ཨ། ཞེས་བརྗོད་ཅིང་ནང་ནས་རིམ་པ་བཞིན་ནག་པོ། ལྗང་ཁུ། དམར་པོ། སེར་པོ། དཀར་པོ་རྣམས་ཅུང་ཟད་བྲི། དེ་ནས་ལག་པ་གཡས་སམ།
སློབ་མ་གཞན་གྱིས་རྩིག་པ་བྱིན་དང་སྦོམ་ཕྲ་མཐུན་པར་བྲིས་ཚར་བ་དང་། ཏིང་ཞབས་ཅན་གྱི་ཁ་བཅད་ནས་ཟན་སོགས་ཀྱིས་མི་འཆུག་པར་བྱས་ལ་ཞབས་རའི་སྟེང་དུ་ཡེ་ཐིག་རྡོ་རྗེ་ཚོན་སྐུད་དཀྲིས་པ་དེ་བཞག ཡིད་ཀྱིས་མེ་ཏོག་ལ་སོགས་པ་མཆོད་པ་ལྔ་ཕུལ། དབུས་ཀྱི་ཕུར་ཁུང་འོག་ནས་རིམ་པ་བཞིན་དཀར་པོ། སེར་པོ། དམར་པོ། ལྗང་ཁུ། སྔོན་པོ་རྣམས་ཀྱིས་བཀང་ལ། སློབ་མ་ལ་སོགས་པས་དབུས་ནས་རིམ་པར་བྲིས། རྩིག་པ་སྦྲེལ་རན་པ་ན་ཏིང་བསལ་ཏེ་སྦྲེལ།
མཚན་མའི་ཚོན་བཀྲ་བརྟག་པ་སྟེ། རྩིག་པ་གཞན་ལས་དམའ་བ་བྱུང་ན་དངོས་གྲུབ་མི་ཐོབ་པས་ངན། མཐོ་ན་དངོས་གྲུབ་འབྱུང་བས་བཟང་། ཡོན་པོ་དང་སྐྱོག་པོ་བྱུང་ན་བགེགས་ཞུགས་པས་བར་ཆད་ཀྱི་རྟགས་ཡིན་ཏེ་ངན། ཤིན་ཏུ་འདྲོང་ན་བར་ཆད་མེད་པས་བཟང་། རྩིག་པ་ཆད་ན་དཔོན་སློབ་གཉིས་ཀ་འཆི་བས་ཤིན་ཏུ་ངན། མ་ཆད་ན་བཟང་ངོ་། ། ངན་པ་རྣམས་བྱུང་ན་བསྙེན་ཕུར་ལག་ཏུ་བཟུང་། ཀཱི་ལ་ཡ་བརྒྱ་རྩ་སོགས་གང་མང་བཟླས་རྗེས་ཕུར་བུས་བཏབ་ཅིང་། ཨོཾ་བཛྲ་ཀཱི་ལི་ཀཱི་ལ་ཡ་སརྦ་ཤ་ཏྲུན་ཧཱུྃ་ཕཊ྄།
ཞེས་བརྗོད་ཅིང་དབང་ལྡན་རྩིག་པའི་རི་མོ་བསུབ་སྟེ་སླར་བྲིའོ། ། བཟང་ན་ཡིད་ཀྱི་མཆོད་པ་ལྔས་མཆོད། ཚོན་གྱི་ཁ་དོག་ནི། དབུས་ཀྱི་ཆོས་འབྱུང་མཐིང་ནག་མུ་ཁྱུད་ལྗང་། ། མུ་ཁྱུད་སྟེང་དུ་རྡོ་རྗེ་ནག་པོ་བྲི། ། ཟླ་གམ་གསུམ་དམར་མཐའ་སྐོར་མུ་ཁྱུད་ལྗང་། ། འཁོར་ལོའི་ཁ་དོག་སེར་པོས་རབ་ཏུ་མཛེས། ། མུ་ཁྱུད་ཕྱི་མ་རྡོ་རྗེའི་གདུང་ཡིན་པས། ། སྔོན་པོའི་སྟེང་དུ་རྡོ་རྗེ་སེར་པོ་བྲི། ། རྩིབས་ཆེན་ཕྱོགས་མདོག་འདོད་ཡོན་དམར་པོ་ལ། །
ལྷ་མོའི་མཚན་མ་མེ་ཏོག་བཅུ་དྲུག་བྲི། ། སྒོ་འགྲམ་ཟུར་རྣམས་ཟླ་ཕྱེད་རྡོ་རྗེས་བརྒྱན། ། ཕ་གུ་སེར་པོ་ཤིང་རིས་ནག་པོས་བྱ། ། དེ་སྟེང་མཚམས་སོགས་རིན་ཆེན་ཕྲ་ཚོམ་བྲི། ། དྲ་བའི་གཞི་ནག་དྲ་བ་དཀར་པོ་དང་། ། ཤར་བུའི་གཞི་ནི་རྩ་བ་ལྕགས་ནག་ལ། ། ཁ་ནི་སྔོ་སྐྱ་དེ་སྟེང་དཀར་པོ་ཡིས། ། སྤྱི་བླུགས་མགོ་ནི་མཐུར་བསྟན་འདྲ་བ་བྲི། ། མདའ་ཡབ་གཞི་དཀར་པདྨ་ཕྱེད་པའི་དབྱིབས། ། ནག་པོས་བྲི་ཞིང་དམར་སྔོ་ལྗང་སོགས་ཀྱི། །
སྣ་ཚོགས་ཚོན་གྱིས་ཅི་མཛེས་བྲི་བར་བྱ། ། མུན་པ་གླང་རྒྱབ་གཉིས་ཀ་ནག་པོས་འགེངས། ། གླང་རྒྱབ་སྟེང་དུ་མེ་ཏོག་དར་དཔྱངས་བྲི། ། ཀ་བ་ར་རྣམས་ཕྱོགས་མདོག་ཀ་རྒྱན་དང་། ། ཆུ་སྲིན་ཅི་མཛེས་རྟ་བབས་དང་པོ་དམར། ། གཉིས་པ་སྔོ་ལ་གསུམ་པ་ལྗང་ཁུ་དང་། ། བཞི་པ་སེར་པོ་དེ་སྟེང་གཡས་གཡོན་དུ། ། རི་དྭགས་གསེར་མདོག་པདྨ་འཁོར་ལོ་གདུགས། ། ཅི་མཛེས་ཉི་དཀྱིལ་ལྗང་ཁུ་པད་ར་ནི། ། དཀྱིལ་སྔོ་མཐའ་རྣམས་དམར་ལྗང་སྤེལ་བ་དང་། །
ཟེ་འབྲུ་མཚོན་བྱེད་སྲུབ་རྣམས་སེར་པོས་འགེངས། ། དམ་ཅན་སྣམ་བུའི་གཞི་ནི་དམར་སྐྱ་ལ། ། སེར་པོས་ཟ་འོག་རི་མོ་གང་མཛེས་བྲི། ། དེ་སྟེང་མེ་ཏོག་སྔོ་ལྗང་གང་ལེགས་བཀོད། ། དུར་ཁྲོད་གཞི་ནག་ཕྱོགས་མཚམས་ཆུ་ཡིས་བཅད། ། ཆུ་ནི་སྔོ་སྐྱ་ཆུ་རིས་ཅི་མཛེས་བྱ། ། དུར་ཁྲོད་བརྒྱད་དུ་ཕྱོགས་སྐྱོང་ཞིང་སྐྱོང་ཀླུ། ། སོ་སོའི་ཁ་དོག་མཐུན་པའི་ཚོན་སྤུང་བྱ། ། གྲུབ་ཐོབ་བརྒྱད་ལ་ཚོན་མདོག་གང་བྱུང་གི ། ཚོན་སྤུངས་བཀོད་ན་ཤིན་ཏུ་ལེགས་པར་མངོན། །
ཤིང་མེ་མཆོད་རྟེན་རོ་དང་ཀེང་རུས་དང་། ། ཤར་དུ་སྤྲིན་སེར་ལྷོ་སྔོ་ནུབ་དཀར་པོ། ། བྱང་སེར་བྱང་ཤར་དཀར་ལ་ཤར་ལྷོ་དམར། ། ལྷོ་ནུབ་ནུབ་བྱང་སྔོན་པོའི་སྤྲིན་བྲི་འོ། ། ཆོས་འབྱུང་མཚོན་བྱེད་མཐའ་ལ་དམར་སྐྱས་བཅད། ། རྡོ་ར་ལྕགས་ནག་རྡོ་རྗེ་དཀར་པོས་བྲི། ། མེ་རིས་སྣ་ཚོགས་ཕྱག་ལེན་ལྟར་བྲིས་ལ། ། བཅད་རྣམས་ཅི་མཛེས་ཡིད་འོངས་ལྡན་པར་མཛོད། ། བྲི་བ་རྫོགས་ནས་ཚོན་གྱི་ལྷག་མ་དང་། ། ཡེ་ཐིག་སྲད་བུར་བཅས་པ་ལེགས་བསྡུས་ཏེ། །
བླ་མས་པུཥྤེ་ལ་སོགས་མཆོད་པ་ལྔ། ། དབུས་ནས་ཨོཾ་ཨཱཿཧཱུྃ་དང་བཛྲ་མུཿ། ཞེས་བརྗོད་ཡེ་ཤེས་པ་དང་དམ་ཚིག་པ། ། རང་ལ་ཐིམ་ཞེས་ཅི་བདེར་གནས་པས་སོ། ། དེ་ནས་ནམ་མཁར་བཏེག་པའི་ཡེ་ཤེས་ཀྱི་ཐིག་རྡུལ་ཚོན་གྱི་དཀྱིལ་འཁོར་ལ་ཐིམ། ཞེས་བརྗོད་ཅིང་བསམ། གཉིས་པ་མཚན་མ་དགོད་པ་ནི། ཀ་ཏོ་ར་སོགས་ཕུར་བུ་རྣམས་ཤོང་ཙམ་གྱི་སྣོད་ནས་ཀྱིས་བཀང་པ་ལ་གཙོ་ཕུར་དང་། ཁྲོ་བོ་བཅུ། ཁྲ་ཐབས།
སྒོ་མ་བཞི་སྟེ་བཅོ་ལྔ་གོ་རིམ་དབུས་སུ། དམ་ཅན་བཅུ་གཉིས། དབང་ཕྱུག་མ་ཉི་ཤུ་རྩ་བརྒྱད་དེ་ཕུར་པ་བཞི་བཅུ་པོ་མཐའ་ལ་བཀོད་ནས་གུ་གུལ་གྱིས་བདུགས་ལ། དེ་ནས་དཔོན་སློབ་རྣམས་ཀྱིས། སངས་རྒྱས་ཆོས་ཚོགས་མ་ཚར་གསུམ། སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་དག་དང་བྲལ་བར་ཤོག ། བདེ་དང་རྟག་ཏུ་མི་འབྲལ་ཞིང་། ། ཆོས་ཀུན་མཉམ་ཉིད་རྟོགས་པར་ཤོག ། ཨོཾ་མཧཱ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ།
ཨོཾ་དྷརྨཱ་དྷ་ཏུ་བཛྲ་སྭ་བྷཱ་ཝ་ཨཏྨ་ཀོ྅ཧཾ། རྡོ་རྗེ་ཁྲོས་པས་ཞེ་སྡང་གཅོད། ། ཚོན་ཆེན་སྔོན་པོ་ཆེར་འབར་བ། ། ནམ་མཁའི་དཀྱིལ་དུ་ཐིག་ལེ་ཤར། ། སྲོག་གི་སྒོ་རུ་ཤར་བ་དང་། ། སྙིང་གི་དཀྱིལ་དུ་བསྒོམ་པར་བྱ། ། ཧཱུྃ་རཾ་ཡཾ་ཁཾ། སྥ་ར་ཎ་ཕཊ྄། ཧཱུྃ་ལས་རཾ་ཆད་སྣོད་བཅུད་ཀྱི་འཇིག་རྟེན་བསྲེགས། ཡཾ་སྤྲོས་པས་རླུང་གིས་གཏོར།
ཁཾ་སྤྲོས་པས་ཆུས་བཀྲུས། སྐྱོན་ཐམས་ཅད་དག་པར་བྱས། ཨེ་ཡཾ་བཾ་རཾ་ལཾ་རཾ་ཀེཾ་ཨེ་སྥ་ར་ཎ་ཕཊ྄། ཧཱུྃ་ལས་ཡི་གེ་དེ་དག་སྤྲོས་པས་རྟེན་གྱི་དཀྱིལ་འཁོར་དུ་གྱུར། ཨེ་ལས་མཁའ་དབྱིངས་དག་པ་ནམ་མཁའི་དཀྱིལ། ། ཡཾ་ལས་རླུང་ཆེན་རྒྱ་གྲམ་སྲ་ཞིང་བརྟན། ། དེ་སྟེང་ཝཾ་ལས་བྱུང་བའི་ཆུ་དཀྱིལ་དཀར། ། རཾ་ལས་མེ་བྱུང་བསྐྱོད་པ་དེ་ཡི་ཕྱེད། ། ལཾ་ལས་ས་ཡི་དཀྱིལ་འཁོར་བརྟན་པར་གྱུར། ། དེ་སྟེང་རཀྟའི་རྒྱ་མཚོ་རྦ་ཀློང་འཁྲུག །
དབུས་སུ་ཀེཾ་རུས་རི་རབ་བརྩེགས་པའི་སྟེང་། ། གྲུ་གསུམ་མཐིང་ནག་མུ་ཁྱུད་རྡོ་རྗེས་སྤྲས། ། ཛཿཔཱ་པདྨ་མཎྜ་ལ། མཧཱ་སུརྻ་མཎྜ་ལ། ཨ་ཙནྟྲ་མཎྜ་ལ། མཧཱ་དེ་ཝ་ཛཿ ཨུ་མ་དེ་ཝི་ཛཿ རྒྱུའི་ཏིང་ངེ་འཛིན་གྱི་ཧཱུྃ་དེ་དབུས་ཀྱི་གདན་གྱི་སྟེང་དུ་བབ་པ་ལས་འོད་འཕྲོས། དོན་གཉིས་བྱས། ཚུར་འདུས།
འོད་དུ་ཞུ་ནས་རང་གཙོ་བོར་གྱུར་པ་ནི། ཧཱུྃ་སྥ་ར་ཎ་ཕཊ྄། སཾ་ཧ་ར་ཎ་ཧཱུྃ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣན་ཧཱུྃ་ཕཊ྄། ཧཱུྃ། གདན་སྟེང་བདག་ཉིད་ཁྲོ་བོའི་རྒྱལ། ། བཅོམ་ལྡན་རྡོ་རྗེ་གཞོན་ནུའི་སྐུ། ། ནས། ཡེ་ཤེས་མེ་ཕུང་དབུས་ན་བཞུགས། ། ཀྱི་བར་དང་།
རང་གི་ཕུང་པོ་ཁམས་དང་སྐྱེ་མཆེད། སྐྲ་ཉིས་ཁྲི་ཆིག་སྟོང་། བ་སྤུ་བྱེ་བ་ཕྲག་ཕྱེད་བཞི་ལ་སོགས་པ་ཐམས་ཅད་ཀྱང་རྡོ་རྗེ་གཞོན་ནུ་རང་དང་འདྲ་བས་གོ་མཚམས་མེད་པར་གཏམས་པར་གྱུར། སྙིང་རྗེས་བསྒྲལ་བའི་དམ་ཚིག་ནི། ། བཅད་ཅིང་མནན་པ་ཉིད་མིན་ཏེ། ། ཕུང་པོ་རྡོ་རྗེའི་བདག་ཉིད་དེ། ། རྣམ་པར་ཤེས་པ་རྡོ་རྗེར་བསྒོམ། ། བྷྲུཾ་བི་མཱ་ན། མཱ་སུརྻ་ཧཱུྃ། ཛྙཱ་ན་སཏྭ་ཀྲིཥྞ་ཤུ་ཀ་པཉྩ་བཛྲ་ཧཱུྃ།
ཀཱི་ལ་ཡ་བརྗོད། ཨོཾ་དིཔྟ་ཙཀྲ་ཧ་ན་ཧ་ན་ཧཱུྃ་ཕཊ྄། བྷྱོཿ ཡུམ་ཆེན་འཁོར་ལོ་རྒྱས་འདེབས་སྔོ། ། ནས། ཡབ་ཀྱི་གཡོན་ནས་མཁྱུད་པས་བཞུགས། ཐུགས་ཀའི་ཧཱུྃ་ལས་འོད་འཕྲོས། སྣོད་བཅུད་ལ་ཕོག་པས་གཞལ་ཡས་ཁང་དང་ལྷར་གྱུར་པར་བསམ་ལ། རྡོ་རྗེ་གཞོན་ནུའི་རིགས་འཛིན་རྣམས། ། འཁོར་བ་རྡོ་རྗེར་སྒྲུབ་པར་མཛོད། །
ཨོཾ་སྥ་ར་ཎ་ཕཊ྄། སཾ་ཧ་ར་ཎ་ཧཱུྃ། ཡང་ཐུགས་ཁའི་ཧཱུྃ་ལས་འོད་ཟེར་འཕྲོས། ཡེ་ཤེས་པ་སྤྱན་དྲངས་པར་བསམ་ཞིང་། འཁོར་བ་རྡོ་རྗེ་ཕུར་པའི་ལྷ། ། ཡེ་ཤེས་ཁྲོ་བོ་གྲུབ་པར་མཛོད། ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་ཏ་ཐཱ་ག་ཏ་ས་པ་རི་ཝཱ་ར་ས་མཱ་ཛཿ ཞེས་དང་། ཨོཾ་བཛྲ་ཡཀྵི་ཎི་ཧཱུྃ་ཛཿ ཨོཾ་བཛྲ་བྷཻ་ར་བེ་ཧཱུྃ་ཧཱུྃ།
ཨོཾ་བཛྲ་ཨ་མྲྀ་ཏ་ཧཱུྃ་བཾ། ཨོཾ་བཛྲ་མཱ་ར་ཎི་ཧཱུྃ་ཧོཿ ཞེས་པས་ཡེ་ཤེས་པ་རང་ལ་བསྟིམ། སངས་རྒྱས་ཀུན་གྱིས་གནས་གསུམ་བྱིན་གྱིས་བརླབས་སོ། ། ཡང་ཐུགས་ཁའི་ཧཱུྃ་ལས་འོད་ཟེར་འཕྲོས། དབང་ལྷ་རིགས་ལྔ་མདུན་དུ་སྤྱན་དྲངས་ནས་དབང་བསྐུར་གསོལ་བ་གདབ་པ་ནི། ཐབས་ཀྱི་སྤྱོད་པས་སོགས་བརྗོད་པས་ཡེ་ཤེས་ཀྱི་ཆུས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་དེ་ཁྲོ་བོ་རིགས་ལྔས་དབུར་བརྒྱན་པར་བསམ་ལ།
ཨོཾ་ཤྲཱི་བཛྲ་ཧེ་རུ་ཀ་ནས། ཀརྨ་ཀྲོ་དྷི་ཤྭ་རི་ཨ། ཞེས་པའི་བར་བརྗོད། ཁ་འཕངས་འདི་རྣམས་སྒྲུབ་ཐབས་རྒྱས་འབྲིང་གང་རུང་བལྟའོ། ། དེ་ནས་ཕུར་བ་རྣམས་ཡུངས་ཀར་གྱིས་བྲབས་ནས། ཨེ་སྥ་ར་ཎ་ཕཊ྄་དང་། འཁྱིལ་པས་བསང་པ་ནས། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣན་རཀྵ་རཀྵ། ཡུངས་ཀར་དང་རཀྟ་གཏོར། གུ་གུལ་གྱིས་བདུགས་ལ།
ཨོཾ་བཛྲ་ཀཱི་ལི་ཀཱི་ལ་ཡ། སོགས་བརྗོད། བཅོམ་ལྡན་རྡོ་རྗེ་གཞོན་ནུའི་སྐུ། ། ནས། མེ་ཕུང་འབར་བའི་དབུས་ན་བཞུགས། ། ཀྱི་བར་དང་། ཨོཾ་དིཔྟ་ཙཀྲ། སོགས། ཡུམ་ཆེན་འཁོར་ལོ་རྒྱས་འདེབས་སོགས་ནས། གཡོན་ནས་འཁྱུད་པས་བར་དང་།
ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ། གརྫ་གརྫ་ཧཱུྃ་ཕཊ྄། ཧཱུྃ་མཛད་སྒྲ་འབྱིན་ཕག་དང་སྨིག་བུའི་མགོ ། ཞེས་སོགས་བརྗོད་པ་དང་མཉམ་དུ་ཕུར་པ་རྣམས་ལྷ་དེ་དང་དེའི་ངོ་བོར་ཀྲོང་གིས་བསྐྱེད། སྒོ་མའི་བར་སྔགས་བརྗོད་པ་དང་། གནོད་སྦྱིན་འཇིགས་མ་བདུད་རྩི་གསོད་བྱེད་མ། ། ཞེས་པའི་བར་དང་། ཨོཾ་ཡོ་གི་ཤྭ་རི་ཨཥྚ་བིཾ་ཤ་ཏི་ཧཱུྃ་ཕཊ྄། ཨོཾ་བཛྲ་ཀཱི་ལི་ཀཱི་ལ་ཡ་དྷ་ཏི་མ་མ་ཤྲཱི་གྷྲཾ་ཀརྨ་ཀ་ར་མ་ར་སེ་ན་པྲ་མརྡྷ་ནི་ཧཱུྃ་ཕཊ྄། རྣལ་འབྱོར་དབང་ཕྱུག་ཉི་ཤུ་རྩ་བརྒྱད་དང་། །
བཀའ་ཡི་སྲུང་མ་དམ་ཅན་བཅུ་གཉིས་སོགས། ། རང་རང་སྐུ་མདོག་ཕྱག་མཚན་སྣ་ཚོགས་འཛིན། ། རང་གི་སྙིང་ཁ་ནས་འོད་འཕྲོས་པས་ཡེ་ཤེས་པ་འཁོར་བཅས་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དབང་གི་ལྷ་ཚོགས་བཛྲ་ས་མཱ་ཛཿ ཐབས་ཀྱི་སྤྱོད་པས་སོགས་ཀྱིས་དབང་བསྐུར།
རིགས་བདག་གི་རྒྱས་གདབ་བོ། ། དེ་ནས་དཀྱིལ་འཁོར་གྱི་ལྷའི་གནས་རྣམས་སུ། པཱ་པདྨ་མཎྜ་ལ། ནས། མ་ཏྲཾ་ཛའི་བར་བརྗོད་པས་གདན་རྣམས་མངོན་རྟོགས་བཞིན་བསྐྱེད། དེ་ནས་ཕུར་གདན་རྣམས་དཀྱིལ་འཁོར་གྱི་དབུས་དང་། འཁོར་ལོའི་རྩིབས་སྒོ་མ་དམ་ཅན་གྱི་སྣམ་བུའི་སྟེང་རྣམས་སུ་བཞག སློབ་དཔོན་གྱིས་གཙོ་ཕུར་ལག་ཏུ་ཐོགས་ནས་གདངས་དང་བཅས་པས། ཧཱུྃ། དབུས་ནས་རང་བྱུང་གྲུབ་པའི་ལྷ། །
སངས་རྒྱས་ཀུན་གྱི་ཡེ་ཤེས་སྐུ། ། ཆོས་དབྱིངས་རྡོ་རྗེའི་ངང་ཉིད་ནས། ། བཅོམ་ལྡན་རྡོ་རྗེ་གཞོན་ནུ་དང་། ། ཡུམ་ཆེན་འཁོར་ལོ་རྒྱས་འདེབས་མ། ། ཡབ་ཡུམ་གཉིས་སུ་མེད་པ་ཡང་། ། དབང་དང་དངོས་གྲུབ་བླང་བའི་ཕྱིར། ། ལྷ་ཆེན་བསྣོལ་བའི་གདན་སྟེང་དུ། ། དགྱེས་ཤིང་བརྟན་པར་བཞུགས་སུ་གསོལ། ། ཨོཾ་བཛྲ་ཀཱི་ལི་ཀཱི་ལ་ཡ་དིཔྟ་ཙཀྲ་བཛྲ་ས་མ་ཡ་ཏིཥྛནྟུ། རིགས་འགྲེ་སྦྱར་ལ།
སྟེང་ནས་རང་བྱུངྎ སངས་རྒྱསྎ ཆོས་དབྱིངསྎ ཧཱུྃ་མཛད་རྡོ་རྗེ་སྒྲ་འབྱིན་བཅས། ། སྤྲུལ་པ་ཕག་དང་རྨིག་བུའི་མགོ ། དབང་དངྎ ཚངས་པྎ དགེས་ཤིངྎ ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ། གརྫ་གརྫ་ཧཱུྃ་ཕཊ྄། བཛྲ་ས་མ་ཡ་ཏིཥྛནྟུ། ཤར་ནསྎ སངས་རྒྱསྎ ཆོས་དབྱིངསྎ རྣམ་རྒྱལ་རྡོ་རྗེ་སྒེག་མོར་བཅས། ། སྤྲུལ་པ་སྟག་དང་བྱ་རྒོད་མགོ ། དབང་དངྎ དྲི་ཟྎ དགེས་ཤིངྎ ཨོཾ་བཛྲ་ཀྲོ་དྷ་སོགས་རང་རང་གི་སྔགས་ཀྱི་མཇུག་ཏུ། ཨོཾ་བཛྲ་ས་མ་ཡ་ཏིཥྛནྟུ། ཞེས་པ་ཐམས་ཅད་ལ་སྦྱར་རོ། །
མེ་ནསྎ སངས་རྒྱསྎ ཆོས་དབྱིངསྎ དབྱུག་སྔོན་རྡོ་རྗེ་སྡེར་མོར་བཅས། ། སྤྲུལ་པ་གཡག་དང་བྱ་རོག་མགོ ། དབང་དངྎ མེ་ལྷྎ དགེས་ཤིངྎ ཨོཾ་བཛྲ་སོགས་སོ། ། ལྷོ་ནསྎ སངས་རྒྱསྎ ཆོས་དབྱིངསྎ གཤིན་རྗེ་རྡོ་རྗེ་དུར་ཁྲོད་བཅས། ། སྤྲུལ་པ་ཤ་བ་འུག་པའི་མགོ ། དབང་དངྎ གཤིན་རྗེྎ དགེས་ཤིངྎ སྔགས་བརྗོད། ལྷོ་ནུབྎ སངས་རྒྱསྎ ཆོས་དབྱིངསྎ མི་གཡོ་རྡོ་རྗེ་གཏུན་ཁུང་བཅས། ། སྤྲུལ་པ་གཟིག་དང་ཁྭ་ཏའི་མགོ ། དབང་དངྎ སྲིན་པོྎ དགེས་ཤིངྎ སྔགས་བརྗོད། ནུབ་ནསྎ སངས་རྒྱསྎ ཆོས་དབྱིངསྎ རྟ་མགྲིན་རྡོ་རྗེ་གཏུམ་མོར་བཅས། །
སྤྲུལ་པ་བྱི་ལ་པུ་ཤུད་མགོ ། དབང་དངྎ ཆུ་ལྷྎ དགེས་ཤིངྎ སྔགས་བརྗོད། རླུང་ནསྎ སངས་རྒྱསྎ ཆོས་དབྱིངསྎ གཞན་གྱིས་མི་ཐུབ་མདའ་སྙམ་བཅས། ། སྤྲུལ་པ་ཅེ་སྤྱང་ཁྲ་ཡི་མགོ ། དབང་དངྎ རླུང་ལྷྎ དགེས་ཤིངྎ སྔགས་བརྗོད། བྱང་ནསྎ སངས་རྒྱསྎ ཆོས་དབྱིངསྎ འཁྱིལ་པ་རྡོ་རྗེ་སྒྲ་མཛད་བཅས། ། སྤྲུལ་པ་སེངྒེ་ཕ་ཝཾ་མགོ ། དབངྎ གནོད་སྦྱིནྎ དགེས་ཤིངྎ སྔགས་བརྗོད། བྱང་ཤརྎ སངས་རྒྱསྎ ཆོས་དབྱིངསྎ ཁམས་གསུམ་རྡོ་རྗེ་གསོད་མར་བཅས། ། སྤྲུལ་པ་དྲེད་དང་སྦྲེ་མོང་མགོ །
དབང་དངྎ བགེགས་བདགྎ དགེས་ཤིངྎ སྔགས་བརྗོད། འོག་ནསྎ སངས་རྒྱསྎ ཆོས་དབྱིངསྎ སྟོབས་ཆེན་རྡོ་རྗེ་རིག་བྱེད་བཅས། ། སྤྲུལ་པ་དོམ་དང་བྱི་བའི་མགོ ། དབང་དངྎ ས་བདགྎ དགྱེས་ཤིང་བརྟན་པར་བཞུགས་སུ་གསོལ། ། ཨོཾ་བཛྲ་ཀྲོ་དྷ་མཧཱ་བ་ལ་ཧཱུྃ། སྥོ་ཊ་སྥོ་ཊ་ཧཱུྃ་ཕཊ྄། བཛྲ་ས་མཱ་ཡ་ཏིཥྛནྟུ། ཤར་ནས་རང་བྱུང་གྲུབ་པའི་ལྷ། ། འགུགས་བྱེད་ཆེན་མོ་པུ་ཤུད་མགོ ། ཤར་སྒོའི་ཉི་སྟེང་མི་རོའི་སྟེང་། །
དགྱེས་ཤིང་བརྟན་པར་བཞུགས་སུ་གསོལ། ། ཨོཾ་བཛྲ་ཡཀྵི་ཎི་ཧཱུྃ་ཛཿ བཛྲ་ས་མཱ་ཡ་ཏིཥྛནྟུ། དེ་བཞིན་དུ་རིགས་བསྒྲེས་ཏེ། ལྷོ་ནསྎ འཆིང་བྱེད་ཆེན་མོ་བྱ་རོག་མགོ ། ལྷོ་སྒོརྎ དགེས་ཤིངྎ བྷཻ་ར་བི་སོགས་བརྗོད། ནུབ་ནསྎ སྡོམ་བྱེད་ཆེན་མོ་སྲིན་བྱའི་མགོ ། ནུབ་སྒོརྎ དགེས་ཤིངྎ ཨ་མྲྀ་ཏ། སོགས་བརྗོད། བྱང་ནསྎ བརྙས་བྱེད་ཆེན་མོ་ཁྲ་ཡི་མགོ །
བྱང་སྒོརྎ དགེས་ཤིང་བརྟན་པར་བཞུགས་སུ་གསོལ། །

ཨོཾ་བཛྲ་མ་ར་ཎི་ཧཱུྃ་ཧོཿ བཛྲ་ས་མཱ་ཡ་ཏིཥྛནྟུ། ཁོར་ཡུག་གི་དམ་ཅན་དབང་ཕྱུག་མའི་ཕུར་བུ་རྣམས་ལ་གོང་གི རྣལ་འབྱོར་དབང་ཕྱུག་ཉི་ཤུ་རྩ་བརྒྱད་དང་། ། སོགས་ཀྱི་རྗེས་སུ། དམ་ཚིག་དགོངས་ཤིང་རང་རང་གདན་ལ་བཞུགས། ། གོང་གི་སྔགས་ཀྱི་མཇུག་ཏུ། ཨ་ས་ན་ཏིཥྛནྟུ། ཞེས་པ་བཀོད། གཉིས་པ་རྒྱན་དགྲམ་པ་ནི། དཀྱིལ་འཁོར་གྱི་མཐར་མདའ་དར་བཅུ།
སྟེང་དང་ལོགས་སུ་ཚོན་སྐུད་ཀྱི་དྲ་བ། གཞན་ཡང་བླ་བྲེ། ཡོལ་བ། འཕན་གདུགས་སོགས་ཀྱིས་མཛེས་པར་བྱ་ཞིང་། དཀྱིལ་འཁོར་གྱི་རྩིག་པའི་ནང་གྲྭ་བཞིར་འབྱོར་ན་བུམ་པ་མགུལ་ཆིངས་དང་བཅས་པ་བཞིའི་སྟེང་དུ་ཐོད་པའམ་ཉ་ཕྱིས་ཀྱི་སྟེང་དུ་བདུད་རྩི་བླུགས་པ་ཡང་བཤམས་ཤིང་། མ་འབྱོར་ན་བུམ་ཐོད་ཀྱི་གཟུགས་བྲིས་པས་ཀྱང་རུང་ངོ་། ། མདའ་དྲ་ནི། མདའ་རིང་ཐུང་མེད་པ་བཅུ་རྫ་ལ་སོགས་པའི་གདན་ལ་བཙུགས། དཀྱིལ་འཁོར་གྱི་མཐའ་ལ་འཁོར་ལོའི་རྩེ་ནས་རྐྱང་ཐིག་འཐེན་པའི་རྟགས་བྱས་པར་སྙོམ་པར་བཞག ཚོན་སྐུད་སྣ་ལྔས་མདའ་གཅིག་གི་ལྟོང་ནས་དཀྲིས།
ཡང་དེའི་འཁྲིས་ཀྱི་མདའི་རྩ་བ་ནས་བསྐོར་ལ། དེའི་འཁྲིས་ཀྱི་ལྟོང་ལ་བསྐོར་བའི་སྟེང་། གོང་གི་ལན་གནང་དུས་བྱས་ནས་འཁོར་བ་དང་། མདའ་གཉིས་བར་དུ་ཆོས་འབྱུང་མགོ་སྤྲོད་དང་། མདའ་རེ་རེའི་ཐད་དུ་ནམ་མཁའ་འདྲ་བ་ཡོང་། དེ་ནས་སྟེང་དུ་དྲག་པོ་རྒྱ་མདུད་ཨེ་ཁྲམ་ཉེར་གཅིག་བྲི་སྟེ། དེ་ཡང་མདའ་གཅིག་གི་ལྟོང་ནས་མདའ་གསུམ་བར་དུ་བཞག་ལ་བཞི་པའི་ལྟོང་ལ་དཀྲིས། དེ་བཞིན་གསུམ་གསུམ་བཞག་ནས་སྐུད་པ་འཐེན་ཏེ། དཀྲི་ཐེངས་ལྔ་པ་ལ་ཐོག་མའི་ལྟོང་ལ་སླེབས་ཡོང་། དེ་ནས་འཁྲིས་ཀྱི་མདའ་ལ་འཕར་ཏེ་དེའི་ལྟོང་ལ་དཀྲིས།
ཡང་གོང་བཞིན་མདའ་གསུམ་གསུམ་བཞག་ལ་སྐུད་པ་འཐེན་ཏེ། དཀྲི་ཐེངས་ལྔ་ལ་འཁོར་ཡོང་། དྲག་པོ་རྒྱ་མདུད་ནི་འཛོམ་རྣམས་ཡིན་ལ། ཨེ་ཁྲམ་ཉེར་གཅིག་ནི་ཆོས་འབྱུང་རྩ་ནང་བསྟན་བཅུ་དང་ཕྱིར་བསྟན་བཅུ་སྟེ་ཉི་ཤུ། དབུས་སུ་ཆོས་འབྱུང་བྲི་ཆ་ལ་ཡོངས་བས་ཉེར་གཅིག ཚོན་སྐུད་ལ་ཉི་ཤུ་ཡོང་ངོ་། ། དེ་ནས་ལྟོང་བཅུ་པོ་ཐམས་ཅད་ལ་བསྐོར་ཞིང་དཀྲིས་ཚར་བ་དང་། མདའ་གང་རུང་གི་ལྟོང་ནས་མར་ཕྱེད་ཙམ་དཀྲིས་ནས། ལོགས་ཀྱི་ཆོས་འབྱུང་མགོ་སྤྲོད་མཚམས་ཀྱི་ཐད་ནས་མདའ་རེ་ལ་དཀྲིས་ཤིང་བསྐོར་ཏེ་འཁོར་བ་དང་། གོང་དུ་དཀྲིས་པའི་ཕྱེད་མན་ལ་དཀྲིས།
རྩ་བར་སླེབས་པ་དང་མདའ་ཐམས་ཅད་ཀྱི་རྩ་བ་བསྐོར། དེ་ནས་མདའ་རྣམས་ལ་འབྱོར་ན་ཁྲོ་བོ་བཅུའི་ཞལ་མདོག་དང་མཐུན་པའི་དར་གདགས། མ་འབྱོར་ན་དར་ཁ་རེ་གདགས་པས་ཀྱང་ཆོག གཉིས་པ་བྱིན་གྱིས་བརླབ་པ་ལ་བཞི་སྟེ། དཀྱིལ་ཆོག་ལས། བྱིན་གྱིས་བརླབ་ལ་ཐོ་གཟུགས་དང་། ། བུམ་པ་འགོད་དང་ལྷག་ཆད་བཀང་། ། གསོལ་བ་གདབ་པའི་བྱ་བ་འོ། ། ཞེས་པ་ལས་དང་པོ་ཐོ་འཛུགས་པ་ནི། ཕྱག་ལེན་ལ་དཀྱིལ་འཁོར་ཁང་པའི་ནང་གི་ཕྱོགས་བཞིའི་ཤར་དུ་ཡུལ་འཁོར་བསྲུང་།
ལྷོར་འཕགས་སྐྱེས་པོ། ནུབ་ཏུ་མིག་མི་བཟང་། བྱང་དུ་རྣམ་ཐོས་སྲས་རྣམས་ཀྱི་ཙ་ཀ་ལིའི་བྲིས་སྐུ་དགྲམ། སྟེགས་ཇི་ལྟར་རིགས་པར་གཏོར་མ་ཟླུམ་གཏོར་གཅིག་གི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམ་པ་ཤར་གྱི་སྐུའི་དྲུང་དུ་ཁྱེར་ལ། དཔོན་སློབ་ཇི་ལྟར་རིགས་པ་ལངས་ནས་རྡོ་རྗེ་གཞོན་ནུའི་ང་རྒྱལ་དང་ལྡན་པས་སྐུ་ལ་ཁ་ཕྱོགས་ཏེ། ཐོག་མར་ཤར་གྱི་མཆོད་གཏོར། ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་རིན་པོ་ཆེའི་སྣོད་དུ་ལྷ་རྫས་ལས་གྲུབ་པའི་མཆོད་པ་དང་། གཏོར་མ་རྣམས་ཟག་པ་མེད་པའི་བདུད་རྩིའི་རྒྱ་མཚོ་ཆེན་པོར་གྱུར།
ཨོཾ་ཨཱཿཧཱུྃ། ཨོཾ་བཛྲ་ཨ་ཧ་རའི་དུས་རོལ་མོ་བྱེད། སངས་རྒྱས་ཆོས་ཚོགས་མ་ཚར་གསུམ། སྐུ་ལ་དམིགས་ནས། ཨོཾ་སྭ་བྷ་ཝ་ཤུདྡྷ་སརྦ་དྷརྨཱ་སྭ་བྷ་ཝ་ཤུདྡྷ྅ཧཾ། སྟོང་པའི་ངང་ལས་རིན་པོ་ཆེའི་ཁྲིའི་སྟེང་དུ་དྷྲྀ་ལས་རྒྱལ་པོ་ཆེན་པོ་ཡུལ་འཁོར་སྲུང་ལྗང་གུ། ཕྱག་གཡས་ཀྱིས་པི་ཝཾ་སྒྲེང་ཤིང་། དར་དང་རིན་པོ་ཆེས་བརྒྱན་པ། དྲི་ཟའི་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། རང་གི་ཐུགས་ཁ་ནས་འོད་འཕྲོས་པས་གྲོང་ཁྱེར་ཡུལ་འཁོར་སྲུང་ནས་རྒྱལ་པོ་ཆེན་པོ་ཡུལ་འཁོར་སྲུང་འཁོར་དང་བཅས་པ་བཛྲ་ས་མཱ་ཛཿ དེ་ནས་རྔ་སིལ་དང་བཅས་འདུར་གདངས་བྱ་ཞིང་། དྲི་ཟ་དག་གི་བདག་པོ་རྒྱལ། ། ཤར་གྱི་ཕྱོགས་རྣམས་སྐྱོང་བྱེད་པ། ། རྒྱལ་པོ་ཆེན་པོ་ཡུལ་འཁོར་སྲུང་། ། ཡུལ་འཁོར་སྲུང་ནས་གཤེགས་སུ་གསོལ། ། ཨོཾ་མཧཱ་རཱ་ཛ་དྷྲྀཥྚ་རཥྚ་ས་པ་རི་ཝཱ་ར་ཨེ་ཧྱ་ཧི་ས་མཱ་ཛཿ པདྨ་ཀ་མ་ལ་ཡ་སཏྭཾ། ཛཿཧཱུྃ་བཾ་ཧོཿ
ཡེ་ཤེས་པ་དམ་ཚིག་པ་ལ་ཐིམ་པར་བསམ་མོ། ། སྔགས་ཀྱི་བར་ལ་རོལ་མོ་ཆེམས་བརྡུངས་དང་། གོང་འོག་གཉིས་སུ་གསུམ་བརྡུང་ལན་བཅས་བྱེད། དེ་བཞིན་ཁ་གསལ་མེད་པའི་ཚིགས་བཅད་རྣམས་ལ་གདངས་དང་བསྟུན་གསུམ་བརྡུངས་དང་། སྔགས་རྣམས་ལ་ཆེམས་བརྡུང་ཤེས་པར་བྱའོ། ། དེ་ནས་མཆོད་པ་ནི། གཙང་ཞིང་གཙང་མར་སྐྱེས་པ་ཡི། ། ལྷ་རྫས་དམ་པའི་མཆོད་རྫས་འདི། ། རྒྱལ་ཆེན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། །
ཅེས་དང་། རོལ་མོའི་བར་ལ། ཨོཾ་མཧཱ་རཱ་ཛ་དྷྲྀཥྚ་རཥྚ་ས་པ་རི་ཝཱ་ར་ཨི་དཾ། ཨརྒྷཾ། པཱ་དྱཾ། པུཥྤཾ། དྷུ་པཾ། དཱི་པཾ། གྷནྡྷཾ། ནཻ་ཝི་དྱཾ།
ཤཔྡ་པྲ་ཏིཙྪ་སྭཱཧཱ། ཞེས་པས་མཆོད། རོལ་མོ་བཞག་ལ། གཏོར་མ་བསྔོ་བ་ནི། ཨོཾ་མཧཱ་རཱ་ཛ་དྷྲྀཥྚ་རཥྚ་ས་པ་རི་ཝཱ་ར་ན་མཿ སརྦ་ཏ་ཐཱ་ག་ཏ་བྷྱོ་བི་ཤྭ་མུ་ཥེ་བྷྱཿ སརྦ་ཐཏ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞ་དཾ་བ་ལྱཱ་སྭཱཧཱ། ཞེས་ལན་གསུམ་གྱིས་ཕུལ་ལ་རྔ་བརྡུངས་ཤིང་། ཤར་ཕྱོགས་ན་ནི་གནས་བསྲུང་པོ། ། འཇིག་རྟེན་སྐྱོང་བ་གཟི་བརྗིད་ལྡན། །
ཤར་ཕྱོགས་དག་ནི་སྐྱོང་བྱེད་པ། ། རྫུ་འཕྲུལ་ཆེ་ལ་སྟོབས་ཀྱང་ཆེ། ། མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། བར་ཆད་ཐམས་ཅད་ཞི་བ་དང་། ། དངོས་གྲུབ་མ་ལུས་སྩལ་དུ་གསོལ། ། དེ་ནས་རོལ་མོ་བཞག་ལ། ན་མོ་མཆོད་སྦྱིན་གྱི་གཏོར་མ་རྒྱ་ཆེན་པོ་འདི། རྒྱལ་པོ་ཆེན་པོ་གནས་སྲུང་པོ་འཁོར་དང་བཅས་པ་ལ་འབུལ་ལོ། ། གསོལ་ལོ། །
བསྔོའོ། ། སྔོན་གྱི་ཐུགས་དམ་ལ་མནོས་ཏེ། བདག་ཅག་གིས་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་འདིར་བརྟན་པར་བཞུགས་ནས། ཕྱིའི་དགྲ་བགེགས་ནང་དུ་མི་གཏོང་ཞིང་བར་ཆད་ཐམས་ཅད་ཞི་བ་དང་། ཕྱི་མཚམས་བསྲུང་ཞིང་དངོས་གྲུབ་མ་ལུས་པ་བསྒྲུབ་པའི་འཕྲིན་ལས་དམ་པ་མཛད་དུ་གསོལ། ཏིཥྛ་བཛྲ་ཞེས་བརྗོད་ཅིང་རྟག་པར་བཞུགས་ནས་འཕྲིན་ལས་སྒྲུབ་པར་བསམ། དེ་ནས་གོང་བཞིན་གྱི་མཆོད་གཏོར་ལྷོར་ཁྱེར་ནས་མཆོད་པ་བྱིན་རླབས་ནས་བརྩམས་ཏེ། ཏིཥྛ་བཛྲའི་བར་གྱི་རིགས་འགྲེ་སྦྱར་ཏེ། གཞན་རྣམས་འདྲ་བ་ལས་བསྐྱེད་ཆོག་ནི། སྭ་བྷ་ཝ་བརྗོད།
སྟོང་པའི་ངང་ལས་རིན་པོ་ཆེའི་ཁྲི་སྟེང་དུ་བཾ་ལས་རྒྱལ་པོ་ཆེན་པོ་འཕགས་སྐྱེས་པོ་སྔོན་པོ། གཡས་རལ་གྲི གཡོན་གདན་ལ་བསྟེན་པ། དར་དང་རིན་པོ་ཆེས་བརྒྱན་པ། གྲུལ་བུམ་གྱི་ཚོགས་ཀྱིས་བསྐོར་བའི་དཔྲལ་བར་ཨོཾ། སོགས་དང་། གྲོང་ཁྱེར་འཕགས་སྐྱེས་པོ་ནས་རྒྱལ་པོ་ཆེན་པོ་འཕགས་སྐྱེས་པོ་འཁོར་དང་བཅས་པ། སོགས། གྲུལ་བུམ་དག་གིྎ ལྷོ་ཡིྎ རྒྱལ་པོ་ཆེན་པོ་འཕགས་སྐྱེས་པོ། ། འཕགས་པ་སྐྱེས་ནས་སྤྱན་འདྲེན་མཆོད་པ་གཏོར་སྔགས་རྣམས་ཀྱི་གོང་འོག་འདྲ། བི་རུ་དྷྲ་གའོ། །
ལྷོ་ཕྱོགས་ན་ནི་འཕགས་སྐྱེས་པོ། ། འཇིག་རྟེནྎ ལྷོ་ཕྱོགསྎ རྫུ་འཕྲུལྎ མཆོད་སྦྱིནྎ རྣལ་འབྱོརྎ བར་ཆདྎ དངོས་གྲུབྎ འཕྲིན་བཅོལ་དུས། རྒྱལ་པོ་ཆེན་པོ་འཕགས་སྐྱེས་པོ་འཁོར་དང་བཅས་པ་སོགས་སོ། ། མཆོད་གཏོར་ནུབ་ཏུ་ཁྱེར་ལ་གཞན་གོང་འོག་ཐམས་ཅད་འདྲ་བ་ལ། ཁྱད་པར་ནི་བསྐྱེད་ཆོག་སྐབས། པཾ་ལས་རྒྱལ་པོ་ཆེན་པོ་མིག་མི་བཟང་དམར་པོ། གཡས་སྦྲུལ་ཞགས། གཡོན་མཆོད་རྟེན་འཛིན་པ། དར་དང་རིན་པོ་ཆེས་བརྒྱན་པ། ཀླུའི་ཚོགས་ཀྱིས་བསྐོར་བའི་དཔྲལ་བར་ཨོཾ།
སོགས་སོ། ། གྲོང་ཁྱེར་སྣ་ཚོགས་གཟུགས་ནས་རྒྱལ་པོ་ཆེན་པོ་མིག་མི་བཟང་འཁོར་དང་བཅས་པ། སོགས། ཀླུ་རྣམས་ཀྱི་ནིྎ ནུབ་ཀྱི་ཕྱོགསྎ རྒྱལ་པོ་ཆེན་པོ་མིག་མི་བཟང་། ། སྣ་ཚོགས་གཟུགས་ནསྎ སྔགས་རྣམས་གོང་འོག་འདྲ། བི་རུ་པཀྵ་པ་ཅེས་སོ། ། ནུབ་ཕྱོགས་ན་ནི་མིག་མི་བཟང་། ། འཇིག་རྟེནྎ ནུབ་ཀྱིྎ རྫུ་འཕྲུལྎ མཆོད་སྦྱིནྎ རྣལ་འབྱོརྎ བར་ཆདྎ དངོས་གྲུབྎ འཕྲིན་བཅོལ་དུས། རྒྱལ་པོ་ཆེན་པོ་མིག་མི་བཟང་འཁོར་དང་། སོགས་སོ། །
མཆོད་གཏོར་བྱང་དུ་ཁྱེར་ལ། གཞན་ཐམས་ཅད་འདྲ། བསྐྱེད་ཆོག་ལ། བཻ་ལས་རྒྱལ་པོ་ཆེན་པོ་རྣམ་ཐོས་བུ་སེར་པོ་གཡས་རིན་པོ་ཆེས་མཚན་པའི་དབྱུག་ཐོ། གཡོན་ནེའུ་ལེ་འཛིན་པ། དར་དང་རིན་པོ་ཆེས་བརྒྱན་པ། གནོད་སྦྱིན་གྱི་ཚོགས་ཀྱིས་བསྐོར་བའི་དཔྲལ་བར་ཨོཾ། སོགས་ནས། གྲོང་ཁྱེར་ལྕང་ལོ་ཅན་ནས་རྒྱལ་པོ་ཆེན་པོ་རྣམ་ཐོས་བུ་འཁོར་དང་བཅས་པ། སོགས་དང་།
གནོད་སྦྱིན་དག་གིྎ བྱང་གིྎ རྒྱལ་པོ་ཆེན་པོ་རྣམ་ཐོས་བུ། ། ལྕང་ལོ་ཅན་ནསྎ སྔགས་རྣམས་གོང་འོག་འདྲ་བ་ལས། བཻ་ཤྲཱ་མ་ཎ། ཞེས་སོགས་སོ། ། བྱང་ཕྱོགས་ནས་ནི་ལུས་ངན་པོ། ། འཇིག་རྟེནྎ བྱང་གིྎ རྫུ་འཕྲུལྎ མཆོད་སྦྱིནྎ རྣལ་འབྱོརྎ བར་ཆདྎ དངོས་གྲུབྎ འཕྲིན་བཅོལ་དུས། རྒྱལ་པོ་ཆེན་པོ་རྣམ་ཐོས་བུ་འཁོར་དང་བཅས་པ་ལ་འབུལ་ལོ་ལ་སོགས་པའོ། ། དམ་སྲི་མནན་པ་མི་དགོས་པ་བཞིན་མི་མཛད། གཉིས་པ་བུམ་པ་དགོད་པ་ནི། སློབ་དཔོན་གྱིས་རྣམ་རྒྱལ་བུམ་པ།
མཆོད་གཡོག་པས་ལས་བུམ་དང་། སྤོས་ཐོགས་ནས་སྣ་དྲངས། གཞན་ཡང་རོལ་མོ་དང་བཅས་པས་དཀྱིལ་འཁོར་ལ་བསྐོར་བ་ལན་གསུམ་གྱི་རྗེས་མ་ལ། གཙོ་བོ་དང་ཁྲོ་བཅུ་རྣམས་ལ་བུམ་པ་འབུལ་བའི་སྟེངས་ཀ་བྱས་ལ། ལྷ་རེ་ལ་ཕུལ་བ་དང་བསྟུན་རང་གི་སྤྱི་བོར་གཏུགས་པ་རེ་བྱེད། སྐོར་བའི་རིང་ལ། ཀཱི་ལ་ཡ་བཟླ། བུམ་པ་འཇོག་ཁར་ཤར་དུ་གནས་པས། བཅོམ་ལྡན་འདས་རྡོ་རྗེ་གཞོན་ནུ་འཁོར་དང་བཅས་པས་བདག་ལ་མངོན་པར་དབང་བསྐུར་དུ་གསོལ། ཞེས་བརྗོད་ནས་དཀྱིལ་འཁོར་གྱི་ཤར་མདའ་དྲའི་བར་གང་འོས་སུ་བུམ་གདན་སྟེང་དུ་བཞག
ལས་བུམ་སློབ་དཔོན་གྱིས་བཟུང་མཆོད་གཡོག་པས་སྤོས་སོགས་གོང་བཞིན་གྱི་བསྐོར་བ་གཅིག་བྱས། འཁྱིལ་སྔགས་བརྗོད་བཞིན་པས་ལྷ་གནས་རྣམས་སུ་འབུལ་ཚུལ་བྱས་ལ་ཤར་དུ་གནས་པས། ཁྲོ་བོ་བདུད་རྩི་འཁྱིལ་པས་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་བསྲུང་དུ་གསོལ། ཅེས་བརྗོད་ལ་མདའ་དྲའི་བར་བྱང་ཤར་གྱི་གང་བདེར་བུམ་གདན་སྟེང་དུ་བཞག དཀྱིལ་ཆོག་ལས། རང་སྔགས་ཀྱིས་ཕྱོགས་མཚམས་སུ་འབུལ་ལོ་གསུངས་པ་བཞིན། ཀཱི་ལ་ཡ་ལ། ཨོཾ་ནི་དཔལ་ཆེན་ཡབ་ཡིན་ཏེ། ། བཛྲ་ཤེས་རབ་ཡུམ་དུ་བརྗོད། ། ཀཱི་ལི་དང་པོ་ཁྲོ་བོ་བཅུ། །
ཀཱི་ལི་གཉིས་པ་ཁྲོ་མོ་བཅུ། ། ཞེས་པ་དེ་ལ་སོགས་པའི་སྒོ་ནས་གཙོ་འཁོར་ཐམས་ཅད་འདུས་པའི་སྔགས་ཡིན་པས་བུམ་པ་འབུལ་བ། སྦྱིན་སྲེག་གི་གྲངས་འཛིན་པ། བསྙེན་པ་སོགས་ཀཱི་ལ་ཡ་འབའ་ཞིག་མཛད་པ་འདི་ནི། གཙོ་འཁོར་ཐམས་ཅད་ཚང་བ་ལ་དགོངས་ཤིང་དོན་ལ་ཡང་གནས་པས་སོ། ། གསུམ་པ་ལྷག་ཆད་ཁ་བསྐོང་བ་ནི། སྤོས་སྣ་རོལ་མོ་དང་བཅས་བཞིན་པས་དཀྱིལ་འཁོར་ལ་ལན་གསུམ་བསྐོར་ཞིང་ཡིག་བརྒྱ་བཟླ། ཤར་ཕྱོགས་སུ་འགྲེང་སྟེ་རོལ་མོ་བཞག་ལ། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། །
བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། གང་ཡང་བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང་། སེམས་བྱིང་བ་དང་། རྒོད་པ་དང་། སྔགས་མ་དག་པ་དང་། མཆོད་པའི་ཡོ་བྱད་མ་ཚང་བ་དང་། ཆོ་ག་ལྷག་ཆད་འགལ་འཁྲུལ་ནོངས་པའི་ཚོགས་ཅི་མཆིས་པ་དང་། ཁྱད་པར་དུ་ཡང་དཀྱིལ་འཁོར་བྲི་བ་ལ་སྐྱོན་དུ་གྱུར་པ་ཐམས་ཅད་མགོན་པོ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ཀྱིས་བཟོད་པར་མཛད་ནས་ལུས་ངག་ཡིད་གསུམ་ལ་སྒྲིབ་པར་མི་འགྱུར་ཞིང་། ལྷག་ཆད་ཁ་བསྐོང་བར་མཛད་དུ་གསོལ།
ཞེས་པའོ། ། བཞི་པ་གསོལ་བ་གདབ་པའི་བྱ་བ་ནི། དཔོན་སློབ་རྣམས་ཀྱིས་དྲིལ་གསིལ་དང་བསྟུན་ཤླཽ་ཀ་དང་པོ་ལ་བདག་ཉིད་མའི་དབྱངས་དང་། གཉིས་པ་ནས་འདུར་གདངས་བྱེད་ཅིང་། ཧཱུྃ། ཆོས་དབྱིངས་དག་པའི་ངོ་བོ་ལས། ། སྐུ་གཉིས་རྣམ་པར་བྱུང་ནས་ནི། ། སེམས་ཅན་ཀུན་གྱི་དོན་བྱའི་ཕྱིར། ། དཀྱིལ་འཁོར་འདི་ལ་བྱིན་གྱིས་རློབས། ། དུས་གསུམ་བདེ་བར་གཤེགས་པ་རྣམས། །
ངོ་བོ་ཉིད་ཀྱིས་མེད་ཀྱང་ནི། ། བདག་གིས་སློབ་མ་དབང་བསྐུར་ཕྱིར། ། དཀྱིལ་འཁོར་འདི་ལ་བྱིན་གྱིས་རློབས། ། ལན་གསུམ། གསུམ་པ་ཏིང་ངེ་འཛིན་བསྒོམ་པ་ལ་ལྔ་སྟེ། དཀྱིལ་ཆོག་ལས། ཏིང་འཛིན་བསྒོམ་ལ་ལྷ་བསྐྱེད་དང་། ། མཆོད་ཚོགས་གཏོར་མ་ལྷག་ཆད་བསྐངས། ། ཞེས་པ་ལྟར་ལས། དང་པོ་ཏིང་ངེ་འཛིན་བསྒོམ་པ་ལྷ་བསྐྱེད་པའི་ཐོག་མ་མཆོད་པ་བཤམ་པ་ནི།
དཀྱིལ་འཁོར་གྱི་དྲི་བཟང་གི་ཆུས་བྱུགས་ལ། མཆོད་གཏོར་རྣམས་སྟ་གོན་ལས་མི་ཉུང་བར་ལག་ལེན་བཞིན་བཤམས་ལ། ཕྱག་ལེན་མི་གསལ་བ་ཅུང་ཟད་བརྗོད་ན། དཀྱིལ་འཁོར་གྱི་ཕྱི་མཐའ་ལ་སྣུམ་བྱུགས་པ་དང་། གདུགས་བསྐོར་གྱི་རྩ་བ་རས་བལ་གྱིས་སྡོམ་པ་ནི་བསེ་མོ་སོགས་སེམས་ཅན་མི་འབྱུང་བའི་ཆེད་ལགས། དྲི་བཟང་གི་ཆུས་མི་བྱུག སྤྱི་མཆོད་གདུགས་བསྐོར་ནང་། དཀྱིལ་འཁོར་གྱི་མེ་རིའི་ཕྱི་ལ་སྟ་གོན་བཞིན་ལ། སྒོས་མཆོད་ནི་སྟ་གོན་བཞིན་བཅུ་དྲུག་སྒོར་མོར་སྤྱི་མཆོད་ནང་ངམ་བར་མཚམས་སུ་བཤམས། མ་འབྱོར་ན་ཕྱོགས་བཞིར་སྤོས།
མར་མེ། ཞལ་ཟས་རེ་མཛད། སློབ་དཔོན་གྲོགས་དང་བཅས་པ་གྲལ་ལ་འཁོད། སྔོན་འགྲོ་གཏོར་མ་དང་མཆོད་པ་བྱིན་དབབ། རྔ་བྱིན་རླབས་ནས་བཟུང་སྟེ་རྩ་བའི་དཀྱིལ་འཁོར་བསྒོམ་པའི། རྒྱུའི་ཏིང་ངེ་འཛིན་གྱི་ཧཱུྃ་དེ་དཀྱིལ་འཁོར་གྱི་དབུས་སུ་བབས་པ་ལས་འོད་འཕྲོས། དོན་གཉིས་བྱས། ཚུར་འདུས་རང་ལ་ཐིམ་པས་རང་ཉིད་དཀྱིལ་འཁོར་གྱི་གཙོ་བོར་གྱུར་པ་ནི། ཧཱུྃ་སྥ་ར་ཎ་ཕཊ྄། སཾ་ཧ་ར་ཎ་ཧཱུྃ།
ཨོཾ་བཛྲ་ཀཱི་ལི། སོགས་དང་། དབུས་སུ་བདག་ཉིད་ཁྲོ་བོའི་རྒྱལ། ། སོགས་དང་། བདག་མདུན་ཐ་མི་དད་ཀྱི་བཟླས་པ་དང་། རིག་འཛིན་བསྐུལ་བ་ཡན་སྒྲུབ་ཐབས་རྒྱས་པ་བཞིན་ཉམས་སུ་བླངས་པས། རང་ཉིད་གཙོ་བོ་ལས་བྱེ་བའི་གཙོ་བོ་གཉིས་པར་གྱུར། ཞེས་བརྗོད། སྒྲུབ་མཆོད་ལྟ་བུ་དཔོན་སློབ་མང་པོ་མ་ཡིན་པར། སློབ་དཔོན་ཁོ་ནས་བསྡུས་པ་ཉམས་སུ་ལེན་ན།
སྒྲུབ་ཐབས་འབྲིང་པོ་བཞིན་བཟླས་པ་བསྡུ་བའི་བར་ཉམས་སུ་བླངས་ལ། རང་ཉིད་དཀྱིལ་འཁོར་གྱི་གཙོ་བོ་ལས་བྱེ་བའི་གཙོ་བོ་གཉིས་པའི་སྐུར་གྱུར། ཅེས་བརྗོད། སྒྲུབ་ཐབས་རྒྱས་པ་མཛད་ན་བཟླས་པ་བསྡུས་ཏེ། ས་ལོ་ཆེན་པོས་མཛད་པའི་བརྒྱུད་འདེབས་དཔལ་ལྡན་བརྟན་གཡོ་མ་མཛད་རྗེས། རང་ཉིད་གཙོ་བོ་ལས་བྱེ་བ་མཛད་ནས། རིག་འཛིན་བསྐུལ་ལ་བཞེངས་ནས་དཀྱིལ་འཁོར་གྱི་མཐའ་སྐོར་དུ་གནང་། སྒྲུབ་ཐབས་རྒྱས་འབྲིང་གང་མཛད་ནའང་། འཁོར་བ་ཕུར་བུའི་དུས་སྟ་གོན་གྱི་དཀྱིལ་འཁོར་ནམ་མཁར་བཏེག་པ་ཡང་སྤྱན་དྲངས་ལ། དགུག་གཞུག་གི་ཚེ་དཀྱིལ་འཁོར་ལ་ཐིམ་པར་བསམ།
དངོས་གཞི་གཉིས་པ་མན་ལ་མི་དགོས་སོ། ། རྡོ་རྗེ་སྒེག་མོའི་གོང་དུ་མཆོད་པ་བྱིན་རླབས་བསྡུས་པ་མཛད། གཉིས་པ་མཆོད་པ་ནི་སྒྲུབ་ཐབས་ཁོངས་སུ་འདུ། གསུམ་པ་ཚོགས་ནི་རྗེས་སུ་འབྱུང་། བཞི་པ་ཕྱི་རོལ་གཏོར་མ་ནི། རིག་འཛིན་བསྐུལ་ནས། དཀྱིལ་འཁོར་གྱི་ཕྱི་རོལ་ཏུ་སྟེགས་ཇི་ལྟར་རིགས་པའི་སྟེང་དུ་ཟླུམ་གཏོར་གཅིག་དང་། དེའི་གཡས་སུ་ཆུ་གཉིས་མེ་ཏོག་དང་གསུམ། གཡོན་ཕྱོགས་སྤོས། མར་མེ་དྲི་དང་གསུམ་རྒྱབ་ཏུ་ཞལ་ཟས།
མདུན་དུ་ནང་མཆོད་ཅུང་ཟད་གཅིག་རྣམས་བཤམས། དཔོན་སློབ་རྣམས་ཀྱིས་རྡོ་རྗེའི་རྩེས་ནང་མཆོད་གཏོར་ནས། འཁྱིལ་པས་བསང་། སྭ་བྷ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་མཆོད་པ་དང་གཏོར་མ་རྣམས་ཟག་པ་མེད་པའི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ་བརྗོད། རང་གི་སྙིང་ཁ་ནས་འོད་འཕྲོས་པས་ཕྱོགས་སྐྱོང་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་། དྲིལ་བུ་གསིལ་ཞིང་།
ཕྱོགས་སྐྱོང་འཇིག་རྟེན་སྐྱོང་བ་དབང་དང་ལྡན། ། སྙིང་རྗེ་ཐབས་མཁས་ཐུགས་དམ་དཀྱིལ་པོ་ཆེ། ། ལྷ་དང་དྲང་སྲོང་སྲིན་པོ་ཡི་དྭགས་ཀླུ། ། རིག་འཛིན་རྒྱལ་པོ་དང་ནི་གནོད་སྦྱིན་བདག ། དེ་དག་སོ་སོའི་དབང་པོའི་སྐུར་སྟོན་ཅིང་། ། ཕྱོགས་བཅུའི་འཇིག་རྟེན་སྐྱོང་བ་བཞུགས་སོ་འཚལ། ། བསྟན་པ་རྒྱས་པའི་སླད་དུ་སྤྱན་འདྲེན་ན། ། འགྲོ་བའི་དོན་ཕྱིར་མཆོད་ཀྱིས་གཤེགས་སུ་གསོལ། ། ཨོཾ་ད་ཤ་དི་ཀ་ལོ་ཀ་པཱ་ལ་ས་པ་རི་ཝཱ་ར་ཨེ་ཧྱ་ཧི། པདྨ་ཀཱ་མ་ལ་ཡ་སཏྭཾ།
ཨོཾ་ཨིནྟྲ་ཡེ། ཨགྣ་ཡེ། ཡ་མ་ཡེ། ནི་རི་ཏ་ཡེ། ཝ་རུ་ཎཱ་ཡ། ཝ་ཡ་བེ། ཀུ་བེ་རཱ་ཡ། ཨི་ཤྭ་རཱ་ཡ། ཨུརྡྷཾ་བྲཧྨ། སཱུརྻ་གྲ་ཧ་ཨ་ཏི་པ་ཏཱ་ཡེ།
ཙནྟྲ་ནཀྵ་ཏྲ། ཨ་དྷི་པ་ཏ་ཡེ། ཨི་ཏོ་པྲི་ཐྀ་ཝི་བྷྱཿ ཨུ་སུ་ར་བྷྱཿ ས་པ་རི་ཝཱ་ར་བཛྲ་ས་མ་ཡ་སཏྭཾ། ཞེས་བརྗོད་ཅིང་རྡོ་རྗེ་རྩེ་ལྔ་པའི་ཕྱག་རྒྱ་དང་བཅས་པས་དམ་ལ་བཞག ཡང་སྔར་གྱི་སྔགས་ཀྱི་ས་པ་རི་ཝཱ་རའི་རྗེས་ལ། གྲྀཧྞ་དཾ་ཨརྒྷཾ་སྭཱཧཱ། དེ་བཞིན་དུ། པཱ་དྱཾྎ པུཥྤཾྎ དྷུ་པཾྎ དཱི་པཾ།
གནྡྷཾ་སྭཱཧཱས་མཆོད། དེ་ནས་ཚིགས་བཅད་རེ་ལ་དྲིལ་གསིལ་བྱ་ཞིང་། དབང་པོ་རྡོ་རྗེ་འཆང་བའི་ལྷ། ། ལྷ་ཡི་རྒྱལ་པོ་གདོན་གྱི་བདག ། ཤར་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། མེ་སྟེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་སོགས་འགྲེ། ཤར་ལྷོ་གདོན་གྱི་སོགས་འགྲེ། མཆོད་ཅིང་སོགས་འགྲེ།
གཤིན་རྗེ་བེ་ཅོན་འཆང་བའི་ལྷ། ། མ་མོའི་རྒྱལ་པོྎ ལྷོ་ཕྱོགསྎ མཆོད་ཅིངྎ བདེན་དང་བྲལ་བ་ལེགས་ལྡན་ལྷ། ། སྲིན་པོའིྎ ལྷོ་ནུབྎ མཆོད་ཅིངྎ ཞགས་པ་ཐོགས་པ་ཆུ་ཡི་ལྷ། ། ཀླུ་ཡི་རྒྱལ་པོྎ ནུབ་ཕྱོགསྎ མཆོད་ཅིངྎ རླུང་སྟེ་སྲོག་ཀྱང་འཛིན་པའི་ལྷ། ། རིག་འཛིན་རྒྱལ་པོྎ ནུབ་བྱངྎ མཆོད་ཅིངྎ གནོད་སྦྱིན་ལག་ན་དབྱུག་ཐོ་ཐོགས། ། ནོར་སྐྱོང་རྒྱལ་པོྎ བྱང་ཕྱོགསྎ མཆོད་ཅིངྎ དབང་དང་ལྡན་པ་འདྲེན་པའི་ལྷ། ། འབྱུང་པོའི་རྒྱལ་པོྎ བྱང་ཤརྎ མཆོད་ཅིངྎ སྟེང་གི་ཚངས་པ་ཆེན་པོ་དང་། ། ཉི་མ་ཟླ་བ་གཟའ་ཆེན་པོ། ། གཟའ་དང་རྒྱུ་སྐར་བཅས་པ་ལ། ། མཆོད་ཅིངྎ འོག་གི་ཀླུ་དེ་ས་ཡི་བདག །
ས་འཛིན་ལག་པ་ཆེན་པོ་དང་། ། དམ་ཚིག་ཤེས་པའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། དེ་ནས་ནམ་མཁའ་མཛོད་ཀྱི་ཕྱག་རྒྱ་བཅས་ལ། གོང་གི་སྔགས་ཀྱི་ས་པ་རི་ཝཱ་རའི་མཐར། ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཥེ་བྷྱཿ སརྦ་ཐཏ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞ་དཾ་བ་ལིཾ་དི་སྭཱཧཱ། ཞེས་ལན་གསུམ་གྱིས་གཏོར་མ་ཕུལ་ཏེ་དྲིལ་གསིལ་དང་བཅས་པས། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། ། གཏོར་མ་ཕུལ་བ་འདི་དག་བཞེས་སུ་གསོལ། །
མེ་དང་གཤིན་རྗེ་བདེན་བྲལ་སྲིན་པོའི་བདག ། ཆུ་བདག་རླུང་བདག་ནོར་གྱི་བདག་པོ་དང་། ། དབང་ལྡན་ལྷ་སྟེ་འབྱུང་པོའི་བདག་པོ་དང་། ། སྟེང་གི་ཉི་ཟླ་ཚངས་པ་ཆེན་པོ་དང་། ། ལྷ་རྣམས་ཀུན་དང་གང་དག་ས་སྟེང་ཀླུ། ། རི་ཡི་ལྷ་དང་གཙང་མའི་ཚོགས་བཅས་ལ། ། ས་ས་སོ་སོར་གཏོར་མ་ཕུལ་བ་འདི། ། རབ་ཏུ་དགྱེས་པའི་ཡིད་ཀྱིས་བཞེས་ནས་སུ། ། རང་རང་ཕྱོགས་སུ་ལེགས་པར་བཞུགས་ནས་ཀྱང་། ། རང་གི་བུད་མེད་མཛའ་བཤེས་གཉེན་འདུན་བཅས། །
ནང་མི་དམག་དང་དཔུང་བཅས་ཐབས་གཅིག་ཏུ། ། ཕྲེང་བ་མེ་ཏོག་དྲི་དང་བདུག་པར་བཅས། ། བསྟོད་དང་གཏོར་མ་མར་མེ་གུས་འབུལ་ན། ། འདི་དག་གསོལ་ཞིང་ལེགས་པར་བསྣམས་ནས་ཀྱང་། ། བདག་གི་ལས་ཀྱི་འབྲས་བུ་མཆིས་པར་མཛོད། ། ཆོས་རྣམས་ཐམས་ཅད་རྒྱུ་ལས་བྱུང་། ། རྒྱུ་དེ་དེ་བཞིན་གཤེགས་པས་གསུངས། ། རྒྱུ་ལ་འགོག་པ་གང་ཡིན་པ། ། དགེ་སྦྱོང་ཆེན་པོས་འདི་སྐད་གསུངས། ། སྡིག་པ་ཅི་ཡང་མི་བྱ་ཞིང་། །
དགེ་བ་ཕུན་སུམ་ཚོགས་པར་སྤྱད། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། ལུས་ཀྱི་སྡོམ་པ་ལེགས་པ་སྟེ། ། ངག་གི་སྡོམ་པ་ལེགས་པ་ཡིན། ། ཡིད་ཀྱི་སྡོམ་པ་ལེགས་པ་སྟེ། ། ཐམས་ཅད་དུ་ནི་སྡོམ་པ་ལེགས། ། ཐམས་ཅད་བསྲུང་བའི་དགེ་སློང་དག ། སྡུག་བསྔལ་ཀུན་ལས་དེ་གྲོལ་ལོ། ། ཆོས་རྣམས་གཟུགས་བརྙན་ལྟ་བུ་སྟེ། །
གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། ངོ་བོ་ཉིད་མེད་གནས་མེད་པར། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབས་པའི་སྲས་སུ་སྐྱེས། ། དེ་ནས་ཇི་ལྟར་རིགས་པས་རྔ་བརྡུངས་ཤིང་དཔོན་སློབ་བྱིན་གྱིས་དྲིལ་གསིལ་འདུར་གདངས་དང་བཅས་པས། མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། །
ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་སྤྱོད་ཅིང་། ། ཞིང་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོངས་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་ཞི་བ་དང་། ། རྨི་ལམ་ངན་དང་མཚན་མ་ངན། །
བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། དགེ་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ། ཅེས་དང་། རོལ་མོ་གསུམ་བརྡེག་ལན་བཅས་གྲུབ་མཚམས་དྲིལ་བུ་གསིལ་ཞིང་རྡོ་རྗེ་ཐུགས་ཁར་བཟུང་ལ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་འཐོབ་པར་བྱ་བའི་ཕྱིར། སའི་ཕྱོགས་འདིར་བཅོམ་ལྡན་འདས་རྡོ་རྗེ་གཞོན་ནུའི་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང་།
འཇུག་ཅིང་དབང་བླང་བ་ལ་སོགས་པ་བགྱིད་ན། སློབ་མ་ཡོད་ན་འདི་དང་། སྔོན་འགྲོ་གཏོར་མ་ས་ལྷ་སོགས་ཀྱི་གང་དགོས་སུ། སློབ་མ་གཞུག་ཅིང་དབང་བསྐུར་བ། སོགས་སྐབས་དང་སྦྱར་ནས་བརྗོད་རྗེས། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཞི་བ་དང་། དངོས་གྲུབ་བསྒྲུབ་པའི་སྟོངས་གྲོགས་མཛོད། ཅེས་བརྗོད་པའི་བར་ལ་མཆོད་གཡོག་པས་ཞལ་ཟས་ནས། པུཥྤེའི་བར་རིམ་པས་བཅུག་ནས་བསྡུས་ཏེ་གཏོར་མའི་ནང་དུ་བླུག་ཆུ་གཉིས་གཅིག་ཏུ་བསྒྲིལ། མེ་ཏོག་སོགས་ཀྱི་སྣོད་ཁ་ཕུབ་བོ། །
དཔོན་སློབ་རྣམས་ཀྱིས་ཡི་གེ་བརྒྱ་པ་ལན་གསུམ་དང་། མ་འབྱོར་བ་དང་སོགས་ཤླཽ་ཀ་གཅིག་བརྗོད། མཆོད་གཡོག་པས་གོང་དུ་བསྒྲིལ་བའི་མཆོད་ཡོན་གཏོར་མ་ལ་ཅུང་ཟད་བླུགས་ནས་མཐའ་ལ་བསྐོར་ཏེ་ལམ་ཕྱོགས་ལ་གཏོར། དཔོན་སློབ་རྣམས་ཀྱིས་མཐེབ་སྲིན་སྦྱར་བའི་སེ་གོལ་གཏོགས་ལ་བཛྲ་མུཿ ཕྱོགས་སྐྱོང་རྣམས་སྒྲུབ་ཁང་གི་ཕྱོགས་བཅུར་བཞུགས་ནས་བར་ཆད་ཐམས་ཅད་བསྲུང་བའི་ལས་མཛོད། ཅེས་དང་། ནང་མཆོད་ནས་སློབ་དཔོན་གྱི་སྲིན་ལག་གཡོན་པས་བླངས་ནས་སློབ་དཔོན་རང་ཉིད་དང་། མཆོད་གཡོག་པའི་གནས་གསུམ་དུ་རེག་པའི་རྣམ་པ་ཙམ་བྱས་ལ་བསྲུང་བའི་མོས་པ་བྱས། གཏོར་མ་གཙང་སར་བསྐྱལ། སློབ་དཔོན་སོགས་ཀྱིས་རྡོ་རྗེ་གསོར་ཞིང་དྲིལ་བུ་གསིལ།
ཀཱི་ལ་ཡ་བརྗོད། གཞན་རྣམས་ཀྱིས་རོལ་མོའི་སྒྲ་དང་བཅས་པས་བགེགས་བསྐྲད། ལྔ་པ་ལྷག་ཆད་ཁ་བསྐང་བ་ནི། དཀྱིལ་འཁོར་ཁང་པའི་ནང་དུ་སླེབ་རིམ་གྱིས་ཞྭ་ཕུད་རྡོ་རྗེ་ཐུགས་ཀ་དང་། དྲིལ་བུ་རྒྱུན་དཀྲོལ་དང་། ཡིག་བརྒྱ་བརྗོད་ཅིང་། དཀྱིལ་འཁོར་ལ་ལན་གསུམ་དུ་བསྐོར། མི་ཤོང་ན་འདོད་སྣམ་གྱི་སྟེང་ནས་བསྐོར་བར་བསམ། མཐར་དཀྱིལ་འཁོར་གྱི་ཤར་ཕྱོགས་སུ་འགྲེང་སྟེ། མ་འབྱོར་བ་དང་།
སོགས་གོང་གི་ལྷག་ཆད་ཁ་བསྐངས་པ་བཞིན་ལ། ཁྱད་པར་དུ་ཡང་དཀྱིལ་འཁོར་བྲི་བ་ལ་ཞེས་པའི་ཚབ་ཏུ། དཀྱིལ་འཁོར་སྒྲུབ་པ་ལ་ཞེས་པ་བརྗེས་ཙམ་མ་གཏོགས་འདྲ། སྒྲུབ་མཆོད་ཞག་སྦྲེལ་ན། ནུབ་ཕྱི་མ་རྣམས་ལ། ཆོས་དབྱིངས་དག་པའི་ངོ་བོ་ལས། ། སོགས་གསུམ་གྱིས་གསོལ་བ་གདབ། བུམ་སྐྱེད་བྱས་ལ། གཉིས་པ་དབང་བསྐུར་བ་ལ་གཉིས། དཀྱིལ་ཆོག་ལས།
དབང་བསྐུར་ལ་ཡང་བདག་འཇུག་དང་། ། སློབ་མ་དབང་བསྐུར་རྣམ་གཉིས་སོ། ། ཞེས་པ་སྟེ། བདག་ཉིད་འཇུག་ཅིང་དབང་བླང་བ་དང་། སློབ་མ་གཞུག་ཅིང་དབང་བསྐུར་བ་གཉིས། དང་པོ་ནི། སློབ་དཔོན་གྱི་མདུན་དུ་མཎྜལ་སོགས་དགོས་པའི་ཡོ་བྱད་འདུས་བྱས་ལ། དཀྱིལ་འཁོར་གྱི་གཙོ་བོ་རང་གིས་དབང་ཐོབ་པའི་སློབ་དཔོན་དུ་མོས་ལ། སློབ་དཔོན་གྱིས་གསུངས་པ་རྣམས་གཙོ་བོས་གསུངས་པར་བསམ། རྗེས་ཟློས་དགོས་པ་རྣམས་རང་གིས་བྱེད་པར་བསམ་ནས་དབང་བཞི་ཡོངས་སུ་རྫོགས་པར་བླང་སྟེ།
དེའང་དཀྱིལ་ཆོག་ལས་སྡོམ་ཚིག་གསུངས་པ་རྣམས་རིམ་པས་སྦྱར་ཞིང་ཁ་སྐོང་ཅུང་ཟད་དང་བཅས་བརྗོད་ན། འཇུག་དང་དངོས་གཞི་དབང་བསྐུར་གཉིས། ། དང་པོ་འཇུག་ལའང་ཕྱི་ནང་གཉིས། ། ཕྱི་ལ་སྤྲོ་དྲི་བདེན་པ་བརྗོད། ། ཆས་ཞུགས་ལ་ཡང་གདོང་བཅིང་དང་། ། མེ་ཏོག་འཕྲེང་གཏད་ཕྱི་ནང་གི ། བར་ཆད་བསྲུངས་དང་ནང་སེམས་བསྐྱེད། ། མཎྜལ་གསོལ་གདབ་ཕྱི་འཇུག་གོ ། ཞེས་པ་སྟེ། ཐོག་མར་ལས་བུམ་མམ་རྣམ་རྒྱལ་ནས་ཆུ་ཅུང་ཟད་འཐུང་སྟེ།
ཁྲུས་བྱས་པར་བསམ་ལ། ཇི་ལྟར་བལྟམས་པ་སོགས་དང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་བརྗོད། སྤྲོ་བ་དྲི་བ་ནི། བུ་ཁྱོད་ཚུར་ཤོག་ཅི་ལ་དགའ། ། འདོད་དོན་གང་ཡིན་ཁྱོད་ཀྱིས་སྨྲོས། ། ཞེས་གསུངས་པར་བསམ། སྐལ་བཟང་བདག་ནི་བདེ་ཆེན་ལ། ། བདག་ནི་གསང་བའི་དཀྱིལ་འཁོར་ལ། །
རབ་ཏུ་དགའ་བས་འཚལ་ལགས་སོ། ། ཞེས་རང་གིས་ལན་བཏབ། བདེན་པའི་སྟོབས་བརྗོད་པ་ནི། དྲིལ་བུ་གསིལ་ཞིང་གདངས་དང་བཅས་པས། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། བཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། དེ་བཞིན་དེ་ཉིད་ངེས་པར་འབྱུང་། ། བདེན་པ་དེ་ཡིས་དཀྱིལ་འཁོར་འདིར། །
གཟུགས་བརྙན་གསལ་བར་སློབ་མ་རྣམས། ། ཀུན་གྱིས་དྲི་མེད་མཐོང་བར་ཤོག ། ཅེས་ལན་གསུམ། ཆས་སུ་ཞུགས་པ་ལ་གདོང་བཅིང་བ་ནི། ཨོཾ་ཙཀྵུ་བནྡྷ་ཝ་ར་མ་ན་ཡ་ཧཱུྃ་གིས་གདོང་བཅིང་བར་བསམ། མེ་ཏོག་གི་འཕྲེང་བ་གཏད་པ་ནི། ཨཱ་ཁཾ་ཝཱི་ར་ཧཱུྃ་གིས་མེ་ཏོག་འཕྲེང་བ་ལག་ཏུ་གནང་བར་བསམ། ཕྱིའི་བར་ཆད་བསྲུང་བ་ནི། ཀུ་ཤས་ལས་བུམ་གྱི་ཆུ་རང་ལ་གཏོར་ནས། ཨོཾ་བཛྲ་ཡཀྵི་ཎི་སོགས་སྒོ་མ་བཞིའི་སྔགས་དང་།
ཨ་མྲྀ་ཏ་སོགས་འཁྱིལ་སྔགས་བརྗོད། ནང་གི་བར་ཆད་བསྲུང་བ་ནི། ནང་མཆོད་ནས་ལྕེ་ཐོག་ཏུ་བཞག་ལ། ཨོཾ་ཨཱཿཧཱུྃ་ཞེས་བརྗོད། ནང་གི་སེམས་བསྐྱེད་པ་ནི། རང་གི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར། དེའི་སྟེང་དུ་དོན་དམ་བྱང་ཆུབ་སེམས་ཀྱི་རང་བཞིན་རྡོ་རྗེ་དཀར་པོ་རྩེ་ལྔ་པ། ཨོཾ་སརྦ་ཡོ་ག་ཙིཏྟ་ཨུཏྤ་ད་ཡ་མི་ཞེས་དང་། རྡོ་རྗེ་སྙིང་ཁར་རེག་ལ། སུ་ར་ཏི་ས་མ་ཡ་སཏྭཾ་ཧོ་སིདྡྷི་བཛྲ་ཡ་ཐཱ་སུ་ཁཾ་ཞེས་བརྗོད།
མཎྜལ་འབུལ་བ་ནི། དང་པོ་འདི་དང་གཏང་རག་གི་ཐ་མ་གཉིས་ལ་མཎྜལ་བདུན་མ་རྒྱས་པ་བརྗོད། ཡེ་ཤེས་དབབ་པ་སོགས་གཞན་རྣམས་ལ། མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་སོགས་ཀྱིས་འབུལ། གསོལ་བ་གདབ་པ་ནི། བླ་མ་སངས་རྒྱས་ཀུན་དང་མཉམ། ། སློབ་དཔོན་ལ་ནི་བདག་སྐྱབས་མཆི། ། རྡོ་རྗེ་གཞོན་ནུ་འཁོར་དང་བཅས། ། ལྷ་རྣམས་ལ་ཡང་ཕྱག་འཚལ་ལོ། ། མྱ་ངན་འདས་པའི་གྲོང་ཁྱེར་དུ། །
སློབ་དཔོན་གྱིས་ཀྱང་བདག་གཞུག་གསོལ། ། ལན་གསུམ་བརྗོད་པ་སྟེ་ཕྱི་འཇུག་གོ ། གཉིས་པ་ནང་འཇུག་གི་སྡོམ་ནི། ནང་ལ་གསོལ་ཕྱག་དམ་བསྒྲགས་དང་། ། ཐུན་མོང་ཐུན་མོང་མ་ཡིན་པའི། ། སྡོམ་པ་ལེགས་པར་བཟུང་བྱས་ནས། ། ཡེ་ཤེས་དབབ་པ་དམ་བཞག་དང་། ། མཎྜལ་གསོལ་གདབ་དངོས་རྣམས་སོ། ། སྣང་བ་དྲི་དང་མེ་ཏོག་དོར། ། མིག་དབྱེ་མེ་ཏོག་འཕྲེང་བའི་དབང་། །
དཀྱིལ་འཁོར་བལྟ་བར་རབ་བསྐུལ་ནས། ། བསྟན་པ་ལ་ཡང་མཚན་ཉིད་དང་། ། རྟེན་དང་བརྟེན་པའི་རྣམ་དག་གོ ། ཞེས་པ་ལས། གསོལ་བ་གདབ་པ་ནི། རྡོ་དྲིལ་འཛིན་པས་གདངས་དང་བཅས་པས། དེ་བཞིན་གཤེགས་པ་ཀུན་གྱི་གནས། ། རྡོ་རྗེ་གཞོན་ནུའི་དཀྱིལ་འཁོར་མཆོག ། གསང་བའི་དཀྱིལ་འཁོར་འདི་རུ་ནི། ། བདག་གིས་སློབ་མ་གཞུག་པར་བགྱི། །
ལན་གསུམ། ཕྱག་འཚལ་བ་ནི། ཧཱུྃ་ཛཿཧཱུྃཿ ཞེས་བརྗོད་ཅིང་། བླ་མའི་ཕྱག་གི་རྡོ་རྗེ་ལ་འཇུས་ཏེ་དཀྱིལ་འཁོར་གྱི་ཤར་སྒོར་ཁྲིད་པར་བསམ། ཛཿཧཱུྃ་བཾ་ཧོཿ ཞེས་བརྗོད་ལ་བླ་མས་གསུངས་པར་བསམ་ཞིང་དཀྱིལ་འཁོར་ལ་གཡས་བསྐོར་བྱས་ནས། ཤར་སྒོར་གནས་པས་ལུས་ངག་ཡིད་གསུམ་གྱིས་ཕྱག་འཚལ་བར་མོས་ལ། དུས་གསུམ་སངས་རྒྱས་ཐམས་ཅད་ཀྱི། ། སྐུ་གསུང་ཐུགས་ཀྱི་བདག་ཉིད་ཅན། །
བདེ་གཤེགས་རྒྱལ་བ་འཁོར་བཅས་ལ། ། ལུས་ངག་ཡིད་ཀྱིས་ཕྱག་འཚལ་ལོ། ། ཞེས་དང་། དམ་ཚིག་བསྒྲགས་པ་ལ་བདག་འཇུག་མི་མཛད། སྡོམ་པ་བཟུང་བ་ལ། མདུན་གྱི་ནམ་མཁར་བླ་མ་དང་གཉིས་སུ་མེད་པའི་རྡོ་རྗེ་གཞོན་ནུ། དཀོན་མཆོག་གསུམ་སོགས་བསམ་ལ། ཐུན་མོང་བ་ནི། སངས་རྒྱས་ཆོས་དང་དགེ་འདུན་ལ། ། རྟག་ཏུ་བདག་ནི་སྐྱབས་སུ་མཆི། །
རྣལ་འབྱོར་སྔགས་བདག་ཧེ་རུ་ཀ ། འཁོར་ལོ་བཞུགས་པའི་བདག་ཉིད་ཅན། ། དེ་རྣམས་ལ་ཡང་སྐྱབས་སུ་མཆི། ། དཀྱིལ་འཁོར་བདག་པོར་གྱུར་པ་ཡི། ། བྱང་ཆུབ་སེམས་ཀྱི་དངོས་པོ་ནི། ། ཁྱད་པར་དུ་ཡང་སློབ་དཔོན་ལ། ། རྟག་ཏུ་བདག་ནི་སྐྱབས་སུ་མཆི། ། དཀྱིལ་དང་འཁོར་དུ་བཅས་པ་རྣམས། ། གཙོ་བོ་འཁོར་དང་བཅས་པ་ཡི། ། རྣལ་འབྱོར་འཁོར་བཅས་ཐམས་ཅད་དང་། །
བྱང་ཆུབ་སེམས་དཔའ་ཐམས་ཅད་ནི། ། དེ་དག་བདག་ལ་དགོངས་སུ་གསོལ། ། བདག་ནི་དུས་འདི་ནས་བཟུང་སྟེ། ། ཇི་སྲིད་བྱང་ཆུབ་མ་ཐོབ་བར། ། བདག་གིས་སྡོམ་པ་མ་ལུས་གཟུང་། ། བདེ་གཤེགས་སྤྱན་སྔར་མཆིས་ནས་སུ། ། དུས་གསུམ་སྡིག་པ་བགྱིས་པ་རྣམས། ། ཁྱོད་ལ་མ་ལུས་སོ་སོར་བཤག ། སངས་རྒྱས་ཆོས་དང་བྱང་ཆུབ་སེམས། ། རང་རྒྱལ་དགྲ་བཅོམ་ཉན་ཐོས་སོགས། །
འགྲོ་བ་ཀུན་གྱི་བསོད་ནམས་ལ། ། དེ་ལ་རྗེས་སུ་ཡི་རང་བགྱི། ། སེམས་ཅན་མ་ལུས་སྲིད་པར་ལྷུང་། ། འགྲོ་རྣམས་ཀུན་ལ་ཕན་བྱའི་ཕྱིར། ། བདག་གིས་དུས་འདི་ཉིད་དུ་ནི། ། བྱང་ཆུབ་སེམས་ནི་བསྐྱེད་པར་བགྱི། ། ལན་གསུམ། ཐུན་མོང་མ་ཡིན་པ་འཛིན་སྙམ་པས། བདེ་གཤེགས་རྒྱལ་བ་འཁོར་དང་བཅས། ། མ་ལུས་བདག་ལ་དགོངས་སུ་གསོལ། །
སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་སྡོམ་པ་ནི། ། ཡང་དག་ཉིད་དུ་གཟུང་བར་བགྱི། ། རྡོ་རྗེ་རིགས་མཆོག་སྡོམ་པ་ནི། ། རྡོ་རྗེ་དྲིལ་བུའི་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་སྡོམ་པ་ནི། ། དམ་ཚིག་ཡིད་དུ་འོངས་པ་ལ། །
ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་མཆོག་སྡོམ་པ་ནི། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ལས་ཀྱི་རིགས་མཆོག་སྡོམ་པར་ནི། ། སྡོམ་པ་ཐམས་ཅད་ལྡན་པ་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། །
ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་བསྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། དེ་བཞིན་བརྟན་པོར་གཟུང་བར་བགྱི། ། སེམས་ཅན་ཀུན་གྱི་དོན་གྱི་ཕྱིར། ། སངས་རྒྱས་ཉིད་དུ་བསྒྲུབས་ནས་ཀྱང་། ། སེམས་ཅན་འཁོར་བར་བྱིང་བ་རྣམས། ། བྱང་ཆུབ་གནས་སུ་བསྒྲལ་བར་བགྱི། ། ལན་གསུམ། ཡེ་ཤེས་དབབ་པའི་སྔོན་འགྲོ་དམ་བཞག་བཞིའི་དང་པོར་ཕན་ཡོན་གྱི་སྒོ་ནས་དམ་ལ་བཞག་པ་ནི།
རྡོ་རྗེ་སྤྱི་བོར་བཟུང་ལ། རིགས་ཀྱི་བུ་མཆོག་ཚུར་ཉོན་ཅིག ། དེང་ཁྱོད་བདེ་གཤེགས་འཁོར་བཅས་ཀྱི། ། ནང་དུ་ཁྱོད་ཉིད་ཞུགས་པ་ན། ། སློབ་དཔོན་ལུང་བསྟན་ངས་ཀྱང་ནི། ། བཅོམ་ལྡན་རྡོ་རྗེ་གཞོན་ནུ་ཡི། ། ཡེ་ཤེས་ཁྱོད་ལ་བསྐྱེད་པར་བྱ། ། རྣལ་འབྱོར་བུ་མཆོག་ཁྱོད་ཀྱིས་ཀྱང་། ། དེ་བཞིན་གཤེགས་པའི་དཀྱིལ་འཁོར་གྱི། ། དངོས་གྲུབ་དམ་པ་ཐོབ་པར་འགྱུར། །
དངོས་གྲུབ་གཞན་ལྟ་སྨོས་ཅི་དགོས། ། ཁྱོད་ཀྱིས་དཀྱིལ་འཁོར་མ་མཐོང་བའི། ། མདུན་དུ་སྨྲ་བར་མ་བྱེད་ཅིག ། གལ་ཏེ་སྨྲས་པར་གྱུར་ན་ནི། ། དམ་ཚིག་ཉམས་ཏེ་དམྱལ་བར་འགྲོ ། ཞེས་དང་། གཉིས་པ་ཉེས་དམིགས་ཀྱི་སྒོ་ནས་དམ་ལ་བཞག་པ་ནི། རྡོ་རྗེ་སྙིང་ཁར་གཏུགས་ལ། བཅོམ་ལྡན་རྡོ་རྗེ་གཞོན་ནུ་ནི། ། ཁྱོད་ཀྱི་སྙིང་ལ་ཡང་དག་བཞུགས། །
གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་བྲལ་ཏེ་གཤེགས། ། གསུམ་པ་གཉིས་ཀ་འམ་མནའ་ཆུ་སྦྱིན་པའི་སྒོ་ནས་དམ་ལ་བཞག་པ་ནི། རྣམ་རྒྱལ་བུམ་ཆུ་འམ་ནང་མཆོད་ནས་ལྕེར་བཞག་ལ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་ཉམས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འདིས་འགྲུབ། ། ཨོཾ་མཧཱ་པཉྩ་ཨ་མྲྀ་ཏ་ཧ་ན་ཧ་ན་ཨུ་ཏ་ཀ་ཧཱུྃ་ཕཊ྄། བཞི་པ་བླ་མའི་བཀའ་གཉན་པའི་སྒོ་ནས་དམ་ལ་བཞག་པ་ནི།
རྡོ་རྗེ་སྤྱི་བོར་བཟུང་ལ། དེང་ནས་བརྩམས་ཏེ་ཐམས་ཅད་དུ། ། རྡོ་རྗེ་གཞོན་ནུ་ང་ཡིན་གྱི། ། ང་ཡིས་སྨྲས་པ་བུ་ཡིས་བགྱིས། ། ང་ལ་བརྙས་པ་མ་བྱེད་ཅིག ། ང་ལ་བརྙས་པ་བྱས་ན་ནི། ། ཁྱོད་ནི་སྡུག་བསྔལ་མ་བྲལ་བར། ། ཚེ་ཡི་འདུ་བྱེད་བྱས་ནས་ནི། ། སེམས་ཅན་དམྱལ་བ་ཆེན་པོར་ལྟུང་། ། ཞེས་སོ། །
མཎྜལ་ནི། མཎྜལ་གླིང་བཞི་སོགས་ཀྱི་མཇུག་ཏུ། ཕུན་སུམ་ཚོགས་པ་མ་ཚང་བ་མེད་པ་འདི་ནི། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་དབུལ་བར་བགྱིའོ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། བཞེས་ནས་བྱིན་གྱིས་བརླབ་ཏུ་གསོལ། ། ཞེས་སོ། ། གསོལ་གདབ་ནི། སློབ་དཔོན་ཆེན་པོ་དགོངས་སུ་གསོལ། ། རྡོ་རྗེ་གཞོན་ནུ་འཁོར་བཅས་རྣམས། །
དེང་འདིར་བདག་ལ་དབབ་ཏུ་གསོལ། ། ལན་གསུམ། ཡེ་ཤེས་དབབ་པ་དངོས་ནི། རང་སྐད་ཅིག་གིས་སྟོང་པའི་ངང་ལས་རྡོ་རྗེ་གཞོན་ནུ་སྐུ་མདོག་མཐིང་ནག ཞལ་གསུམ་ཕྱག་དྲུག་པ། ཞལ་གཡས་དཀར། གཡོན་དམར་བ། དབུས་མཐིང་ནག ཕྱག་དྲུག་གི་དང་པོ་གཉིས་ཀྱིས་རྡོ་རྗེ་རྩེ་དགུ་པ་དང་རྩེ་ལྔ་པ་བསྣམས་པ། གཡོན་དང་པོ་གཉིས་ཀྱིས་མེ་ཕུང་འབར་བ་དང་རྩེ་གསུམ་བསྣམས་པ།
ཐ་མ་གཉིས་ཀྱིས་རི་རབ་ཀྱི་ཕུར་བུ་སྒྲིལ་ཞིང་དུར་ཁྲོད་ཀྱི་ཆས་བརྒྱད་ཀྱིས་བརྒྱན་པའི་པང་ན་ཡུམ་འཁོར་ལོ་རྒྱས་འདེབས་མ་སྔོན་མོ་ཞལ་གཅིག་ཕྱག་གཉིས་པ། གཡས་འཁོར་ལོ་གཡོན་ཐོད་ཁྲག རུས་པའི་རྒྱན་གྱིས་བརྒྱན་པ་དང་མཉམ་པར་སྦྱོར་བའི་ཞབས་བཞི་བསྒྲད་པའི་འོག་ཏུ། ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་བརྡུངས་པ་ལྟ་བུ་འཆང་ཟུང་ཐུར་དུ་བསྟན་ཞིང་། མཆོག་མ་གཉིས་གྱེན་དུ་བསྟན་པ་ལ་གཡོ་བའི་བ་དན་གྱིས་མཚན་པ། རྐང་མཐིལ་གཉིས་སུ་ཡི་གེ་ཛྷཻཾ་ལྗང་གུ་དྲག་ཅིང་བཟོད་པར་དཀའ་བ་རེ་རེ། སུམ་མདོར་རཾ་ལས་བྱུང་བའི་མེའི་དཀྱིལ་འཁོར་གྲུ་གསུམ་དམར་པོ་རཾ་དང་མེ་འབར་བས་མཚན་པ། སྙིང་ཁར་ལཾ་ལས་བྱུང་བའི་སའི་དཀྱིལ་འཁོར་གྲུ་བཞི་སེར་པོ་ཟུར་བཞིར་རྡོ་རྗེ་རྩེ་གསུམ་པ་དང་ལྟེ་བ་ལ་ལཾ་གྱིས་མཚན་པ། མགྲིན་པར་ཝཾ་ལས་བྱུང་བའི་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་ལ་ཨས་མཚན་པ། སྤྱི་བོར་ཡཾ་ལས་བྱུང་བའི་རླུང་གི་དཀྱིལ་འཁོར་དུ་བ་འཁྲིགས་པ་ལྟ་བུའི་དབུས་སུ་ཧས་མཚན་པ།
མདུན་བསྐྱེད་ཀྱི་གཙོ་བོའི་ཐུགས་ཀ་ནས་འོད་འཕྲོས། རྐང་འོག་གི་རླུང་ལ་ཕོག་པས་རླུང་དེ་གཡོས། རྐང་མཐིལ་གྱི་ཛྷཻཾ་མེར་འབར། ལོང་བུ་གཉིས་ཀྱི་རྩ་ནས་ཞུགས། བརླའི་རྩ་བོ་ཆེ་ན་ཡར་དམར་ཁྱུག་ཁྱུག་སོང་། སུམ་མདོར་གཞི་གནས་ཀྱི་མེ་དང་ཁྲུག་ཆིལ་ཏེ་འདྲེས་པས་དྲག་ཏུ་འབར་བས་སྙིང་ཁའི་ས་སྲོས། དེས་མགྲིན་པའི་ཆུ་བསྐོལ་བའི་རླངས་པ་གྱེན་དུ་སོང་བས་སྤྱི་བོའི་རླུང་གཡོས། ཐུར་དུ་བུས་པས་མགྲིན་པའི་ཆུའི་ཟེགས་མ་སྙིང་ཁའི་ས་ལ་ཐིམ་པས་བདེ་བ་དང་། ལྟེ་བའི་མེ་འབར་བས་དྲོད་སྐྱེས་ནས་སྙིང་ཁར་བདེ་དྲོད་འཛོམ་པ་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས། སླར་ཡང་མདུན་བསྐྱེད་ཀྱི་གཙོ་བོའི་ཐུགས་ཁ་ནས་རྡོ་རྗེ་གནོད་སྦྱིན་མ་མདོག་དཀར་མོ་པུ་ཤུད་ཀྱི་མགོ་ཅན་ལྕགས་ཀྱུ་དང་ཕུར་པ་ཐོགས་པ་མང་པོ་སྤྲོས།
ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་རྣམས་རྡོ་རྗེ་གཞོན་ནུའི་སྐུའི་རྣམ་པ་བསམ་གྱིས་མི་ཁྱབ་པ་སྤྱན་དྲངས། རང་གི་རྐང་འོག་གི་རླུང་གིས་ཡར་བཏེག སྤྱི་བོའི་རླུང་གིས་ཐུར་དུ་མནན་ནས་ལུས་བར་སྣང་དུ་འདར་ཡེད་ཡེད་གནས་པའི་སྤྱི་བོ་དང་བ་སྤུའི་བུ་ག་ནས་དཀྱིལ་འཁོར་གྱི་ལྷ་ཚོགས་ཁ་བ་བབས་པ་བཞིན་སིབ་སིབ་ཐིམ་པར་གྱུར། ཧཱུྃ་ཨ་ཧ་ཛྷཻ། ལན་གསུམ་བརྗོད་ནས་རོལ་མོ་རྣམས་དྲག་ཏུ་བྱས་ཏེ། ཏིཥྛ་མཧཱ་ཀྲོ་དྷ་ཨ་བྷེ་ཤ་ཡ་ཨ་བྷེ་ཤ་ཡ་སྟམྦྷ་ཡ་སྟམྦྷ་ཡ། ར་ར་ར་ར། ཙ་ལ་ཡ་ཙ་ལ་ཡ། ཨོཾ་བཛྲ་ཀཱི་ལི་ཀཱི་ལ་ཡ་སོགས་བརྗོད། རོལ་མོ་བཞག
ཏིཥྛ་བཛྲ་སོགས་བརྗོད་ཅིང་སྤྱི་བོར་རྡོ་རྗེ་རྒྱ་གྲམ། སྣང་བ་དྲི་བ་ནི། གཙོ་བོ་བླ་མས་ཁ་དོག་དྲི་བ་མཛད་པར་བསམ་སྟེ། དཀྱིལ་འཁོར་གྱི་སྟེང་གི་ནམ་མཁའི་ཁ་དོག་བརྟགས་ལ། དཀར་སེར་དམར་ནག་ལྗང་གུ་སྣ་ཚོགས་རྣམས་མཐོང་ན། ཞི་རྒྱས་དབང་དྲག་ལས་སྣ་ཚོགས་རྣམས་འགྲུབ་བོ་སྙམ་དུ་དྲན་པར་བྱའོ། ། མེ་ཏོག་དོར་བ་ནི། ཨོཾ་པྲ་ཏིཙྪ་བཛྲ་ཧོཿསྔར་གྱི་མེ་ཏོག་གཙོ་བོའི་དབུར་ཕུལ་བར་བསམ། མིག་དབྱེ་བ་ནི། སྔོན་གྱི་མིག་མཁན་རྒྱལ་པོ་ཡིས། །
མིག་གི་ལིང་ཐོག་བསལ་བ་ལྟར། ། བཅོམ་ལྡན་རྡོ་རྗེ་གཞོན་ནུ་ཡིས། ། ཁྱོད་ཀྱི་མི་ཤེས་དྲི་མ་བསལ། ། ཨོཾ་བཛྲ་པྲ་བེ་ཤཱ་ཡ་ཕཊ྄། ཅེས་བརྗོད་ལ་མིག་དར་དབྱེ་བར་བསམ། མེ་ཏོག་འཕྲེང་བའི་དབང་ནི། སྟོབས་དང་ལྡན་པའི་སེམས་ཅན་ཁྱོད། ། མེ་ཏོག་འཕྲེང་བས་དབང་བསྐུར་རོ། ། ཨོཾ་ཨཱཿཧཱུྃ་ཨ་བྷི་ཥིཉྩ་མཾ། ཞེས་མེ་ཏོག་འཕྲེང་བ་ཕུལ་ལ།
དེ་མགོ་བོར་བཞག་ཅིང་དབང་བསྐུར་བར་བསམ། དེ་ལྟར་ན་ཁྱོད་ཀྱི་མི་ཤེས་པའི་མིག་གི་རབ་རིབ་དག་ནས་ཡེ་ཤེས་ཀྱི་མིག་ཐོབ་སྟེ་ཐར་པ་ཆེན་པོའི་དཀྱིལ་འཁོར་མངོན་སུམ་དུ་མཐོང་བ་ཡིན་ནོ། ། ཞེས་བརྗོད། དཀྱིལ་འཁོར་བལྟ་བར་བསྐུལ་བ་ནི། ཧེ་བཛྲ་པཱ་ཤྱེ། དཀྱིལ་འཁོར་བཟང་པོ་འདི་ལ་ལྟོས། ། ཤེས་རབ་རྣམ་གསུམ་རབ་ཏུ་བསྐྱེད། ། ཁྱོད་ནི་ཐུགས་ཀྱི་རིགས་སུ་སྐྱེ། ། བདེ་བར་གཤེགས་པས་བྱིན་གྱིས་བརླབ། ། དངོས་གྲུབ་ཐམས་ཅད་མངོན་དུ་འགྱུར། །
འགྲོ་བ་རིགས་དྲུག་ཐམས་ཅད་ལ། ། བུ་བཞིན་སྙིང་རྗེ་ཀུན་ལ་བསྐྱེད། ། གསང་བའི་ཆོས་ལ་དད་པར་གྱིས། ། ཞེས་བརྗོད། དཀྱིལ་འཁོར་གྱི་མཚན་ཉིད་བསྟན་པ་ནི། དཀྱིལ་འཁོར་བསྟན་པས་ཡེ་ཤེས་ཀྱི་སྣང་བ་ལས་གྲུབ་པའི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་མཐོང་བར་མོས་པ་བྱེད་པའམ། རྟེན་དང་བརྟེན་པའི་རྣམ་དག་ནི། གཞལ་ཡས་གྲུ་བཞིར་གྱུར་པ་ནི། ། ཚད་མེད་བཞི་རྣམས་རྣམ་པར་དག ། སྒོ་བཞི་དྲན་པ་ཉེར་བཞག་བཞི། །
རྣམ་པར་དག་པའི་རྟགས་ཡིན་ནོ། ། རྟ་བབས་ཡང་དག་སྤོང་བ་བཞི། ། རྣམ་པར་དག་པའི་རྟགས་ཡིན་ནོ། ། དྲ་བ་དྲ་ཕྱེད་ཀྱིས་བརྒྱན་པ། ། ཉོན་མོངས་ཆེ་ཆུང་རྣམ་དག་རྟགས། ། ཀ་བ་བརྒྱད་ཀྱིས་དབུས་བརྒྱན་པ། ། འཕགས་ལམ་བརྒྱད་པོ་རྣམ་དག་རྟགས། ། རིན་ཆེན་ཕ་གུ་ལ་སོགས་བརྒྱན། ། ཚུལ་ཁྲིམས་རྣམ་པར་དག་པའི་རྟགས། ། འདོད་པའི་ལྷ་མོས་བརྒྱན་པ་ནི། །
གཟུགས་སྒྲ་དྲི་རོ་རྣམ་དག་རྟགས། ། སྒོ་བཞིར་རྒྱལ་མཚན་བཞི་རྣམས་ནི། ། རྣམ་རྟོག་བདུད་ལས་རྒྱལ་བའི་རྟགས། ། ཟུར་བཞིར་རྒྱལ་མཚན་བཞི་རྣམས་ནི། ། ཕྱི་ཡི་བདུད་ལས་རྒྱལ་བའི་རྟགས། ། ཞིང་གི་བླ་བྲེས་བརྒྱན་པ་ནི། ། ཐབས་དང་ཤེས་རབ་གཉིས་མེད་རྟགས། ། རྡོ་རྗེ་རྭ་བས་བསྐོར་བ་ནི། ། ཆོས་ཀྱི་འཁོར་ལོ་བསྐོར་བའི་རྟགས། ། མེ་འོད་འབར་བས་བསྐོར་བ་ནི། །
བགེགས་ལ་སོགས་པས་མི་ཚུགས་རྟགས། ། བུམ་པ་རྣམས་ཀྱིས་བརྒྱན་པ་ནི། ། བྱང་ཆུབ་སེམས་ནི་རྒྱས་པའི་རྟགས། ། དཔག་བསམ་ཤིང་གིས་བརྒྱན་པ་ནི། ། ཐུགས་རྗེ་ཡོངས་ལ་ཁྱབ་པའི་རྟགས། ། ཞེས་བརྗོད་པས་རྟེན་གཞལ་ཡས་ཁང་གི་རྣམ་དག་གོ ། བཅོམ་ལྡན་རྡོ་རྗེ་གཞོན་ནུ་ནི། ། རྣམ་ཤེས་ཚོགས་བརྒྱད་དག་པ་འོ། ། ཁྲོ་བོ་ཆེན་པོ་རྣམ་རྒྱལ་ནི། ། ངག་འཁྱལ་རྣམ་པར་དག་པའོ། །
ཁྲོ་ཆེན་དབྱུག་པ་སྔོན་པོ་ནི། ། བརྫུན་དུ་སྨྲ་བ་རྣམ་པར་དག ། ཁྲོ་བོ་ཆེན་པོ་གཤིན་རྗེ་གཤེད། ། སྲོག་གཅོད་རྣམ་པར་དག་ལས་བྱུང་། ། ཁྲོ་བོ་ཆེན་པོ་མི་གཡོ་མགོན། ། ལོག་པར་བལྟ་བ་རྣམ་པར་དག ། ཁྲོ་བོ་ཆེན་པོ་རྟ་མགྲིན་ནི། ། ཕྲ་མ་རྣམ་པར་དག་པ་འོ། ། ཁྲོ་ཆེན་གཞན་གྱིས་མི་ཐུབ་པ། ། མ་བྱིན་ལེན་པ་རྣམ་པར་དག །
ཁྲོ་བོ་ཆེན་པོ་བདུད་རྩི་འཁྱིལ། ། ཚིག་རྩུབ་རྣམ་པར་དག་པ་འོ། ། ཁྲོ་ཆེན་ཁམས་གསུམ་རྣམ་རྒྱལ་ནི། ། གནོད་སེམས་རྣམ་པར་དག་པ་འོ། ། ཁྲོ་བོ་ཆེན་པོ་སྟོབས་པོ་ཆེ། ། བརྣབ་སེམས་རྣམ་པར་དག་པ་འོ། ། ཁྲོ་བོ་ཆེན་པོ་ཧཱུྃ་ཀ་ར། ། འདོད་ལོག་རྣམ་པར་དག་པ་འོ། ། དེ་རྣམས་ཀུན་གྱི་ཡུམ་རྣམས་ནི། ། རྣམ་པར་དག་པའི་ཡུམ་རྣམས་སོ། །
ཤར་སྒོ་པུ་ཤུད་མགོ་ཅན་ནི། ། སྙིང་རྗེ་རྣམ་པར་དག་པ་འོ། ། ལྷོ་སྒོར་བྱ་རོག་མགོ་ཅན་ནི། ། བྱམས་པ་རྣམ་པར་དག་པ་འོ། ། ནུབ་སྒོར་སྲིན་བྱའི་མགོ་ཅན་ནི། ། དགའ་བ་རྣམ་པར་དག་པ་འོ། ། བྱང་སྒོར་ཁྲ་ཡི་མགོ་ཅན་ནི། ། བཏང་སྙོམས་རྣམ་པར་དག་པ་འོ། ། ཞེས་བརྟེན་པ་ལྷའི་རྣམ་དག་གོ ། དེ་ལྟར་ན་འཇུག་པ་རྣམ་པ་གཉིས་ཀྱི་སྒོ་ནས་དཀྱིལ་འཁོར་དུ་བཞུགས་པས་ལམ་ལྔ་ལས་ཚོགས་ལམ་གྱི་རྟོགས་པ་སྐྱེ་བའི་མཐུ་དང་ལྡན་པ་བྱས་པ་ཡིན་ནོ། །
གཉིས་པ་དངོས་གཞི་དབང་བསྐུར་བ་ནི། དབང་ལའང་བུམ་དབང་གསང་དབང་དང་། ། ཤེས་རབ་ཡེ་ཤེས་བཞི་པ་འོ། ། དང་པོ་བུམ་དབང་ལ་ཡང་གཉིས། ། སློབ་མ་སློབ་དཔོན་རྣམ་གཉིས་སོ། ། སློབ་མའི་སྔོན་འགྲོའི་མཎྜལ་དང་། ། གསོལ་གདབ་བྱུར་བསལ་དངོས་ལ་ཡང་། ། རིགས་ལྔ་བདག་པོའི་དབང་རྣམས་སོ། ། ཞེས་པ་ལྟར་སྔོན་འགྲོ་སློབ་མའི་དབང་བསྐུར་ཞུ་བའི་ཡོན་དུ་མཎྜལ་ཕུལ། གསོལ་གདབ་ནི།
སློབ་དཔོན་དམ་པ་དགོངས་སུ་གསོལ། ། རྡོ་རྗེ་གཞོན་ནུའི་དབང་བསྐུར་རྣམས། ། སེམས་ཅན་ཀུན་ལ་ཕན་གདགས་ཕྱིར། ། ཕྱིར་མི་ལྡོག་པའི་དབང་སྩོལ་ཅིག ། ཅེས་ལན་གསུམ། བྱུར་བསལ་བ་ནི། རང་ཉིད་དཀྱིལ་འཁོར་གྱི་ལྷོ་ཕྱོགས་སུ་དབང་སྟེགས་ཀྱི་དཀྱིལ་འཁོར་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་སེངྒེའི་ཁྲི་པདྨ་ཉི་མ་དབང་ཕྱུག་ཕོ་མོ་བསྣོལ་བའི་གདན་ལ། རང་ཉིད་ཧཱུྃ་ལས་རྡོ་རྗེ་གཞོན་ནུ་སྐུ་མདོག་མཐིང་ནག ཅེས་པ་ནས། རུས་པའི་རྒྱན་གྱིས་བརྒྱན་པ་དང་མཉམ་པར་སྦྱོར་བ།
ཞེས་པའི་བར་ཡེ་ཤེས་དབབ་པ་བཞིན་ལས། དེའི་སྟེང་དུ་གདུགས་དཀར་པོ། གཡས་སུ་རྒྱལ་མཚན། གཡོན་དུ་བ་དན། ཁོར་ཡུག་ཏུ་མཆོད་པ་སྣ་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། མདུན་བསྐྱེད་ཀྱི་གཙོ་བོའི་ཐུགས་ཀ་ནས་འོད་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་གཞོན་ནུ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿརང་ལ་གཉིས་སུ་མེད་པར་ཐིམ།
མདུན་བསྐྱེད་ཀྱི་ཐུགས་ཀ་ནས་ཁྲོ་བོ་མཚོན་ཆ་ཐོགས་པ་དཔག་ཏུ་མེད་པ་སྤྲོས་ནས་བདག་ཉིད་དབང་ལེན་པ་ལ་བར་དུ་གཅོད་པར་བྱེད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད། ཀཱི་ལ་ཡ། ཞེས་བརྗོད་ཅིང་རོལ་མོ་དྲག་ཏུ་བརྡུང་ངོ་། ། དངོས་གཞི་རིག་པའི་དབང་ལྔ་ནི་རང་དང་དབང་རྫས་རྣམ་རྒྱལ་བུམ་པ་གཉིས་ལ་ཀུ་ཤའི་རྩ་བས་ལས་བུམ་གྱི་ཆུ་གཏོར་ཞིང་། ཨ་མྲི་ཏས་བསངས། སྭ་བྷ་ཝས་སྦྱངས། བདག་གི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པའི་ངང་ལས་པཾ་ལས་པདྨ། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས། ཡོངས་སུ་གྱུར་པ་ལས་གཉིས་ཀའང་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། དར་དང་རིན་པོ་ཆེའི་རྒྱན་གྱིས་བརྒྱན་པ། རྡོ་རྗེའི་དཀྱིལ་མོ་ཀྲུང་གིས་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཁའི་ཧཱུྃ་ལས་འོད་འཕྲོས་པ་འདི་རྣམས་མདུན་བསྐྱེད་ཀྱི་གཙོ་བོ་ཁོ་ན་ཡིན། ཐུགས་ཁའི་ཧཱུྃ་ལས་འོད་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མི་བསྐྱོད་པའི་རྣམ་པར་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཨོཾ་བཛྲ་ཨ་ཧ་ར་ལི་ཧཱུྃ།
པུཥྤཾ། དྷུ་པཾ། ཨཱ་ལོ་ཀེ གནྡྷཾ། ནཻ་ཝི་དྱཾ། ཤཔྡ་ཨཱཿཧཱུྃ། ཨོཾ་བཛྲ་ཨུ་ད་ཕ་ལ་ཡ། བིཥྤུ་ར་ཡ་ཧཱུྃ་ཕཊ྄། ཅེས་དང་། དྲིལ་བུ་གསིལ་ཞིང་།
མི་བསྐྱོད་པ་ནི་ཡེ་ཤེས་ཆེ། ། རྡོ་རྗེའི་ཐུགས་ནི་བླ་ན་མེད། ། སྐྱེ་མེད་སྤྲོས་བྲལ་ངོ་བོ་ཉིད། ། མི་བསྐྱོད་པ་ལ་ཕྱག་འཚལ་བསྟོད། ། མཆོད་ཅིང་བསྟོད་དེ་འོད་དུ་ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། ཐུགས་ཁའི་ཧཱུྃ་ལས་འོད་འཕྲོས་པས་དབང་གི་ལྷ་ཁྲོ་བོ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿཨ་བྷི་ཥིཉྩ་ཏུ་མཾ། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་དང་། དཀྱིལ་འཁོར་གྱི་གཙོ་བོ་བླ་མ་དང་། དབང་ལྷ་རྣམས་ཀྱིས་བུམ་པ་བདུད་རྩིས་གང་བ་བསྣམས་པར་བསམ་ལ།
རང་གིས་རྣམ་རྒྱལ་བུམ་པ་བཏེག་སྟེ། འཁྲིལ་པའི་མཆོད་ཆེན་གྱི་གདངས་དང་བཅས་པས། ཆེ་བའི་ཡོན་ཏན་ཀུན་རྫོགས་ཤིང་། ། བྱང་ཆུབ་སེམས་རབ་ཆུས་གང་བ། ། རྣམ་པར་དག་པའི་བུམ་པ་འདིས། ། བུ་ཁྱོད་ལ་ནི་དབང་བསྐུར་རོ། ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཨོཾ་བཛྲ་ཨཀྵོ་བྷྱེཿ བཛྲ་ཨ་ཧ་ར་ལི་ཧཱུྃ། ཨོཾ་བཛྲ་པུཥྤེ། ཨ་ལོ་ཀེ གནྡྷེ། ནཻ་ཝི་དྱེ། ཤཔྡ་ཨཱཿཧཱུྃ། ཨུ་ད་ཕ་ལ་བིཥྤུ་ར་ཡ་ཧཱུྃ་ཕཊ྄། ཅེས་དང་རོལ་མོ་བྱ།
དེ་ལྟར་ན་མི་བསྐྱོད་པའི་སྒོ་ནས་ཆུའི་མངོན་པར་དབང་བསྐུར་བ་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། དེ་བཞིན་དུ་རིགས་པའི་དབང་གཞན་རྣམས་ཀྱི་ངག་འདོན་ཕལ་ཆེར་མི་བསྐྱོད་པ་དང་འདྲ་ཞིང་མི་འདྲ་བའི་ཁྱད་པར་བརྗོད་ན་རིན་འབྱུང་ལ། རང་དང་དབང་རྫས་དབུ་རྒྱན་བསངས་སྦྱངས། བདག་གི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ། སྭཱ་ལས་རིན་པོ་ཆེ་སྭཱས་མཚན་པ་ལས་འོད་འཕྲོས།
སོགས་དང་། གཉིས་ཀའང་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་ཀྱིས་རིན་པོ་ཆེ་དང་དྲིལ་བུ། སོགས། ཡེ་ཤེས་སྤྱན་འདྲེན་ལ། ཐམས་ཅད་རིན་ཆེན་འབྱུང་ལྡན་གྱི་རྣམ་པར་སོགས་དྲིལ་གསིལ་གྱི་བར་བྱ། ལྟ་བ་ངན་པ་འཇོམས་མཛད་པའི། ། རིན་ཆེན་རྒྱལ་པོ་ཡོན་ཏན་གཙོ། ། མཉམ་ཉིད་ཡེ་ཤེས་ངོ་བོ་ཉིད། ། རིན་ཆེན་འབྱུང་ལྡན་ཕྱག་འཚལ་བསྟོད། ། དབང་རྫས་དབུ་རྒྱན་དུ་གྱུར།
གསོལ་བ་བཏབ་ལ། དབུ་རྒྱན་ལག་ཏུ་ཐོགས་ལ། དེ་བཞིན་གཤེགས་པ་ཀུན་གྱིས་རྒྱན། ། སངས་རྒྱས་ཀུན་གྱི་བསྔགས་པ་ཡི། ། རིན་པོ་ཆེ་ཡི་དབུ་རྒྱན་དང་། ། དར་དཔྱངས་དག་གིས་དབང་བསྐུར་རོ། ། ཨོཾ་རཏྣ་མུ་ཀུ་ཊ་ཨ་བྷི་ཥིཉྩ་སྭ། བཛྲ་ར་ག་ཏ་བཛྲ་ཤ་ལི་ཧོཿ ཞེས་བརྗོད་ཅིང་དབུ་རྒྱན་དང་དར་དཔྱངས་སྤྱི་བོར་བཅིངས་ལ། རྣམ་རྒྱལ་བུམ་ཆུ་ཀུ་ཤས་མགོ་བོར་གཏོར་ཞིང་།
ཨོཾ་བཛྲི་བྷ་ཝ་སོགས་ནས། མི་བསྐྱོད་པའི་ཚབ་ཏུ། རིན་ཆེན་འབྱུང་ལྡན་གྱིས་དབུ་བརྒྱན། ཨོཾ་རཏྣ་སམྦྷ་ཝ་བཛྲ་ཨ་ཧ་ར་ལི་སོགས་རོལ་ཆེན་དང་། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པན་གྱི་མངོན་པར་དབང་བསྐུར་བ་ཐོབ། ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། འོད་དཔག་མེད་ལ།
རང་དང་དབང་རྫས་རྡོ་རྗེ་བསང་སྦྱངས། བདག་གི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཨ་ལས་པདྨ་ཨས་མཚན་པ་ལས་འོད་འཕྲོས་སོགས། འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་པདྨ་དང་དྲིལ་བུ་འཛིན་པ། སོགས་དང་། འོད་དཔག་མེད་ཀྱི་རྣམ་པར་ནས། དྲིལ་གསིལ་གྱི་བར་དང་། རྡོ་རྗེའི་གསུང་ནི་དཔག་མེད་པ། ། དེ་བཞིན་གཤེགས་པའི་གསུང་མཆོག་དཔལ། ། རྡོ་རྗེའི་གསུང་ནི་ཀུན་འབྱུང་བ། །
རྡོ་རྗེ་གསུང་ལ་ཕྱག་འཚལ་བསྟོད། ། སོགས་དབང་རྫས་རྡོ་རྗེར་གྱུར། གསོལ་བ་བཏབ་ལ། འདི་དེ་སངས་རྒྱས་ཐམས་ཅད་ཀྱི། ། དོན་ནི་བྱང་ཆུབ་སེམས་ཡིན་པས། ། གཉིས་མེད་དོན་གྱི་ངོ་བོ་ཉིད། ། དེ་རིང་ཁྱོད་ལ་དབང་བསྐུར་རོ། ། ཨོཾ་བཛྲ་ཨ་བྷི་ཥིཉྩ་ཨཱ། ཞེས་བརྗོད་པས་རྡོ་རྗེ་ལག་པ་གཡས་པས་གསོར་ཞིང་བཟུང་། བུམ་ཆུ་གཏོར་ཞིང་དབང་བསྐུར་འོད་དཔག་མེད་ཀྱིས་དབུར་བརྒྱན།
ཨོཾ་ཨ་མྲྀ་ཏ་བྷཱ་ཝ་ཧྲཱིཿ སོགས་རོལ་ཆེན་དང་། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་མངོན་པར་དབང་བསྐུར་བ་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར། སོ་སོར་རྟོགས་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། དོན་ཡོད་གྲུབ་པ་ལ། དབང་རྫས་དྲིལ་བུ་བསང་སྦྱངས། བདག་གི་འདུ་བྱེད་ཀྱི་ཕུང་པོ་དང་།
དབང་རྫས་དྲིལ་བུ་མི་དམིགས་ཏེ་སྟོང་པའི་ངང་ལས། གདན་བསྐྱེད་ཧཱ་ལས་རལ་གྲི་ཧཱས་མཚན་པ་ལས་འོད་འཕྲོས་སོགས། དོན་ཡོད་གྲུབ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་ཀྱིས་རལ་གྲི་དང་དྲིལ་བུ་འཛིན་པ། སོགས་དང་། དོན་ཡོད་གྲུབ་པའི་རྣམ་པར་ནས། དྲིལ་གསིལ་གྱི་བར་དང་། རྡོ་རྗེ་ལས་རབ་ཀུན་གྱི་གཙོ། ། སེམས་ཅན་ཀུན་གྱི་དོན་གྲུབ་པ། ། བྱ་གྲུབ་ཡེ་ཤེས་ངོ་བོ་ཉིད། ། ལས་ཀྱི་གཙོ་ལ་ཕྱག་འཚལ་བསྟོད། །
སོགས། དབང་རྫས་དྲིལ་བུར་གྱུར། གསོལ་བ་བཏབ་ལ། འདི་ནི་ཤེས་རབ་ཀུན་གྱི་དངོས། ། བྱང་ཆུབ་བསྒོམ་ཕྱིར་རང་བཞིན་ཏེ། ། ཤེས་རབ་དབྱངས་ཀྱི་རྗེས་འགྲོ་བ། ། ཁྱོད་ལ་དེ་རིང་འདིས་དབང་བསྐུར། ། ཨོཾ་བཛྲ་གཎྜེ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང་། དྲིལ་བུ་ལག་པ་གཡོན་པས་གསིལ་བུམ་ཆུ་གཏོར་དབང་བསྐུར།
དོན་ཡོད་གྲུབ་པས་དབུར་བརྒྱན། ཨོཾ་ཨ་མོ་གྷ་སིདྡྷི། སོགས་རོལ་ཆེན་དང་། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་མངོན་པར་དབང་བསྐུར་བ་ཐོབ། ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། ། རྣམ་པར་སྣང་མཛད་ལ་རང་དང་དབང་རྫས་རྡོར་དྲིལ་བསང་སྦྱངས། བདག་གི་གཟུགས་ཀྱི་ཕུང་པོ་དང་དབང་རྫས་རྡོ་རྗེ་དང་དྲིལ་བུ་མི་དམིགས་ཏེ་སྟོང་པའི་ངང་ལས།
གདན་བསྐྱེད། ཨོཾ་ལས་འཁོར་ལོ་ཨོཾ་གྱིས་མཚན་པ་ལས་འོད་འཕྲོས། སོགས། རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་འཁོར་ལོ་དང་དྲིལ་བུ་འཛིན་པ། སོགས་དང་། རྣམ་པར་སྣང་མཛད་ཀྱི་རྣམ་པར། དྲིལ་གསིལ་གྱི་བར་དང་། རྡོ་རྗེའི་སྐུ་ནི་དགའ་ཆེན་པོ། ། ཐམས་ཅད་ཞི་བའི་མཆོག་ཉིད་གསལ། ། རང་གི་ངང་གི་འོད་གསལ་མཆོག །
རྡོ་རྗེའི་སྐུ་ལ་ཕྱག་འཚལ་བསྟོད། ། སོགས། དབང་རྫས་རྡོ་རྗེ་དང་དྲིལ་བུར་གྱུར། གསོལ་བ་བཏབ་ལ། རྡོར་དྲིལ་ལག་པ་གཉིས་ཀས་བཟུང་ཞིང་དཀྲོལ་ལ། འདི་ནི་སངས་རྒྱས་དངོས་ཡིན་ཏེ། ། རབ་ཏུ་བསྔགས་པ་གསང་བའི་མིང་། ། རང་གི་གསང་མཚན་བརྗོད་དེ། མི་བསྐྱོད་རྡོ་རྗེ་ཞེས་བྱ་བས། ། ཞེས་པ་ལྟ་བུ།
དེ་རིང་ཁྱོད་ལ་དབང་བསྐུར་རོ། ། ཨོཾ་བཛྲ་སཏྭ་སཏྭཾ་བཛྲ་ན་མ་ཨ་བྷི་ཥེ་ཀ་ཏ་ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། བུམ་ཆུ་གཏོར་དབང་བསྐུར། རྣམ་པར་སྣང་མཛད་ཀྱིས་དབུར་བརྒྱན། ཨོཾ་བཻ་རོ་ཙ་ནི་སོགས་རོལ་ཆེན་དང་། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་མངོན་པར་དབང་བསྐུར་བ་ཐོབ། གཏི་མུ་དག གཟུགས་ཀྱི་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་བག་ཆགས་དང་ས་བོན་རྒྱུད་ལ་བཞག་པ་ཡིན་ནོ། །
བདག་པོའི་དབང་ལ། རང་ཉིད་བསངས་སྦྱངས། སྟོང་པའི་ངང་ལས་པདྨ་ཉི་མ་དབང་ཕྱུག་ཕོ་མོ་བསྣོལ་བའི་གདན་ལ་རང་ཉིད་ཧཱུྃ་ལས་རྡོ་རྗེ་གཞོན་ནུ་ནས་མཉམ་པར་སྦྱོར་བའི་བར་དང་། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་ཡེ་ཤེས་པ་སྤྱན་དྲངས། རང་ལ་བསྟིམ་སོགས་གོང་བྱུར་བསལ་བ་བཞིན་བརྗོད། རྡོ་རྗེ་ཧཱུྃ་ལས་རྡོ་རྗེ་རྩེ་དགུ་པ་དང་། ཐོད་པ་ཨ་ལས་ཀ་པཱ་ལ་བདུད་རྩིས་གང་བར་གྱུར། ཤེས་རབ་པདྨའི་སྣོད་ཡིན་ཏེ། །
ཐབས་མཆོག་རྡོ་རྗེ་རྩེ་དགུ་པ། ། ཐབས་དང་ཤེས་རབ་ཕྱག་མཚན་འདིས། ། དེ་རིང་ཁྱོད་ལ་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་པྲཛྙཱ་ཨུ་པ་ཡ་ཨ་བྷི་ཥིཉྩ་ཧཱུྃ། ཞེས་བརྗོད་ཅིང་རྡོ་རྗེ་ལག་པ་གཡས་དང་། ཐོད་པ་གཡོན་དུ་གནང་བར་བསམ་པ་ཐུགས་ཀར་བསྣོལ་ལོ། ། དེ་ལྟར་ན་དབང་རྣམ་པ་དྲུག་གི་སྒོ་ནས་ཀུན་གཞིའི་དྲི་མ་སེལ་ཞིང་། མ་རིག་པ་ཉོན་མོངས་པ་དྲུག་བསལ་ནས་རིག་པ་རིགས་དྲུག་གི་དབང་ཐོབ་པ་ཡིན་ནོ། ། གཉིས་པ་སློབ་དཔོན་གྱི་དབང་ནི། སློབ་དཔོན་དབང་ལ་མཎྜལ་དང་། །
གསོལ་བཏབ་དམ་ཚིག་གསུམ་སྦྱིན་པ། ། བརྟན་བྱེད་བུམ་ཆུས་དབང་བསྐུར་ཞིང་། ། རིགས་བདག་རྒྱས་གདབ་རབ་གནས་བྱ། ། བཟླས་ལུང་རིགས་ལྔའི་སྤྲུལ་བཤད་དང་། ། དུང་སྦྱིན་རྟོགས་པ་བསྐྱེད་རྣམས་སོ། ། ཞེས་པ་ལྟར་རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་མཎྜལ་ཕུལ། གསོལ་བ་གདབ་པ་ནི། སློབ་དཔོན་ཆེན་པོ་དགོངས་སུ་གསོལ། ། སེམས་ཅན་ཀུན་ལ་ཕན་གདགས་ཕྱིར། ། བདག་གིས་རྟག་ཏུ་སློབ་དཔོན་བགྱིད། །
དེ་རིང་བདག་ལ་རྗེས་གནང་སྩོལ། ། ལན་གསུམ། དམ་ཚིག་གསུམ་སྦྱིན་པ་ནི་རང་གི་ལག་གི་རྡོར་དྲིལ། སྭ་བྷ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ། དྲིལ་བུ་ཨ་ལས་སྙེམས་མ་དཀར་མོ་གྲི་གུག་དང་ཐོད་པ་འཛིན་པ་རྒྱན་གྱིས་བརྒྱན་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཁའི་ཧཱུྃ་ལས་འོད་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་བཛྲ་ས་མཱ་ཛཿ
ཛཿཧཱུྃ་བཾ་ཧོཿ རྡོ་རྗེ་སེམས་དཔའ་འོད་དུ་ཞུ་བ་ལས་རྡོ་རྗེ་དང་དྲིལ་བུར་གྱུར། རྡོར་དྲིལ་ལག་པ་གཡས་གཡོན་དུ་གནང་པར་བསམ་ཞིང་། རང་རྡོ་རྗེ་གཞོན་ནུ་ཡབ་ཡུམ་གྱི་ང་རྒྱལ་དང་ལྡན་པས། ཐབས་མཆོག་ཡེ་ཤེས་རྡོ་རྗེ་དང་། ། ཤེས་རབ་ཆོས་ཀྱི་དྲིལ་བུ་ཟུང་། ། ཕྱག་རྒྱ་ཆེན་པོས་བྱིན་བརླབས་ཏེ། ། དམ་ཚིག་གསུམ་པོ་རབ་ཏུ་བརྟན། ། སངས་རྒྱས་ཐམས་ཅད་གཅིག་བསྡུས་པ། ། དཔལ་ཆེན་རྡོ་རྗེ་གཞོན་ནུ་ཡིས། །
ཁམས་གསུམ་ཆོས་ཀྱི་རྒྱལ་པོ་རུ། ། དེ་རིང་ཁྱོད་ལ་དབང་བསྐུར་རོ། ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣན་བནྡྷ་ཧཱུྃ་ཕཊ྄། བཛྲ་ཨ་བྷི་ཥིཉྩ་ཧཱུྃ་ཞེས་དྲིལ་བུ་གསིལ་ལ་རྡོ་རྗེ་གསོར་ཞིང་ཐུགས་ཀ་དང་། དྲིལ་བུ་དཀུ་གཡོན་དུ་བརྟེན་ལ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། །
ཨོཾ་མཧཱ་བཛྲ་ཧཱུྃ། ཨ། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། ། སྲིད་པ་དམ་པ་བྱེད་པར་འགྱུར། ། ཨོཾ་བཛྲ་གཎྜེ་ཨཱཿ དེ་ནས་རྡོར་དྲིལ་སྙིང་ཁར་བསྣོལ་ལ། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། །
རྡོ་རྗེ་དྲིལ་བུ་མཉམ་སྦྱོར་བའི། ། སློབ་དཔོན་གྱི་ནི་དབང་དུ་བརྗོད། ། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་རློབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། དེ་ལྟར་རྡོ་རྗེ་གཏད་པས་ནི་སེམས་ཐབས་བདེ་བའི་ཡེ་ཤེས་སུ་བྱིན་གྱིས་བརླབས་པ་ནི་རྡོ་རྗེ་ཐུགས་ཀའི་དམ་ཚིག དྲིལ་བུ་གཏད་པས་ནི་ངག་གསུང་དབྱངས་ཡན་ལག་དྲུག་ཅུའི་དབྱངས་སུ་བྱིན་གྱིས་རློབ་པར་བྱེད་པ་ནི་དྲིལ་བུ་གསུང་གི་དམ་ཚིག་གོ ། རང་ཉིད་རྡོ་རྗེ་གཞོན་ནུ་ཡབ་ཡུམ་གྱི་སྐུར་གསལ་བ་ཕྱག་རྒྱ་ཆེན་པོ་སྐུའི་དམ་ཚིག་སྟེ་དམ་ཚིག་གསུམ་པོ་སྟབས་གཅིག་ཏུ་ཐོབ་སྟེ། ཡུམ་འཁོར་ལོ་རྒྱས་འདེབས་མ་དང་མཉམ་པར་སྦྱོར་བ་ལ་བརྟེན་ནས་བདེ་བའི་ཡེ་ཤེས་ཉམས་སུ་མྱོང་བས།
དོན་གྱིས་བུམ་པའི་དབང་བསྐུར་བ་ཐོབ་པར་བསམ། དབང་དེ་བརྟན་བྱེད་བུམ་པས་དབང་བསྐུར་ཞིང་རིགས་བདག་གིས་རྒྱས་གདབ་ལ། རབ་གནས་ཏེ་ཀུ་ཤས་རྣམ་རྒྱལ་བུམ་ཆུ་སྤྱི་བོར་གཏོར་ཞིང་། དབང་བསྐུར་རྡོ་རྗེ་ཆེན་པོ་ལ། ། ཁམས་གསུམ་ཀུན་གྱིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་སྦྱིན་པར་བྱ། ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་།
དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པ་ཧེ་རུ་ཀས་གཙོ་མཛད་པའི་ཁྲོ་བོ་རིགས་ལྔས་དབུ་བརྒྱན་པ་ལ་ལྷ་ཐམས་ཅད་ཀྱིས་ཁམས་གསུམ་ཆོས་ཀྱི་རྒྱལ་པོར་མངའ་གསོལ་ཞིང་རབ་ཏུ་གནས་པས་བརྟན་པར་བྱས་པ་ཡིན་ནོ། ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་ནས་འབྲས་གང་རུང་སྤྱི་བོར་གཏོར། ཨོཾ་བཛྲ་དྷ་ར་ཨ་ཧཱ་ར་སོགས་རོལ་ཆེན་དང་བཅས་པས་མཆོད། བཟླས་ལུང་ནི་བདག་འཇུག་ལ་མི་མཛད། རིགས་ལྔའི་སྤྲུལ་བཤད་ལ། རིགས་ལྔའི་ང་རྒྱལ་རིམ་པ་བཞིན་བྱེད་ཅིང་། ཚིག་དང་བསྟུན་ཕྱག་རྒྱ་བཅས་ལ། འཇིག་རྟེན་ཁམས་ནི་ཐམས་ཅད་དུ། །
ཇི་ལྟར་ཇི་ལྟར་འདུལ་འགྱུར་བའི། ། སེམས་ཅན་ཀུན་གྱི་དོན་གྱི་ཕྱིར། ། དེ་ལྟར་ཆོས་ཀྱི་འཁོར་ལོ་བསྐོར། ། དེ་བཞིན་དུ་ཚིག་གོང་མ་གསུམ་འདྲ་བ་ལས། ཆོས་ཀྱི་འཁོར་ལོའི་ཚབ་ཏུ། རྡོ་རྗེའི་འཁོར་ལོྎ རིན་ཆེན་འཁོར་ལོྎ པདྨའིྎ རལ་གྲིའི་འཁོར་ལོ་རབ་ཏུ་བསྐོར། ། ཞེས་དང་། དུང་འབུད་པའི་ཚུལ་བྱ་ཞིང་། ཚིག་གོང་མ་གསུམ་འདྲ་བ་ལས། ཁྱོད་ཀྱིས་ཆོས་ཀྱི་དུང་བུས་ཤིག
དེ་ལྟར་ན་ཁྱོད་ཀྱིས་སེམས་ཅན་ཐམས་ཅད་ལ་ཆོས་ཀྱི་འཁོར་ལོ། རྡོ་རྗེའི་འཁོར་ལོ། རིན་ཆེན་འཁོར་ལོ། པདྨའི་འཁོར་ལོ། རལ་གྲིའི་འཁོར་ལོ་རྣམས་བསྐོར་ལ་ཆོས་ཀྱི་དུང་བུས། སྒྲ་སྒྲོགས། བཤད་པ་གྱིས་ཤིག དེ་ལྟར་ན་ཁྱོད་ཀྱིས་དཀྱིལ་འཁོར་བྲིས་བསྒྲུབ་དབང་བསྐུར་འཕྲིན་ལས་རྣམ་པ་བཞི་བསྒྲུབ་པ་ལ་སོགས་པའི་སློབ་དཔོན་གྱི་བྱ་བ་ཐམས་ཅད་ལ་དབང་བས་སློབ་དཔོན་གྱི་དབང་ཐོབ་པ་ཡིན་ནོ། ། རྟོགས་པ་བསྐྱེད་པ་ནི། དེ་ལྟར་ན་བསྐྱེད་པ་རྡུལ་ཚོན་གྱི་དཀྱིལ་འཁོར་དུ་ཞེས་སམ་རས་བྲིས་ཀྱི་དཀྱིལ་འཁོར་དུ་ཞེས་སྐབས་ཐོབ་དང་སྦྱར་ལ།
བུམ་པའི་དབང་བསྐུར་བ་ཐོབ། ལམ་བསྐྱེད་པའི་རིམ་པ་བསྒོམ་པ་ལ་དབང་ཞིང་། ལམ་ལྔ་ལས་སྦྱོར་ལམ་གྱི་རྟོགས་པ་སྐྱེ་བའི་མཐུ་དང་ལྡན་པར་བྱས་ལ། དེས་ལུས་ཀྱི་དྲི་མ་དག་སྟེ་སྤྲུལ་སྐུ་འགྲུབ་པའི་རྟེན་འབྲེལ་འགྲིག་པ་ཡིན་ནོ། ། གཉིས་པ་གསང་དབང་མཎྜལ་དང་། ། གསོལ་གདབ་རིག་མ་སློབ་དཔོན་ཕུལ། ། གདོང་བཅིང་འབྲུ་གསུམ་བརྗོད་བྱས་ལ། ། བདུད་རྩི་གཏོར་ཞིང་བསྲུང་བ་དང་། ། སློབ་དཔོན་མཁའ་གསང་བྱིན་རླབས་ནས། ། དབབ་ཅིང་བྱང་སེམས་ལྕེ་ལ་བཞག །
གསལ་སྟོང་བསྒོམ་ལ་ང་རྒྱལ་གཟུང་། ། གདོང་ཕྱེ་རྟོགས་བསྐྱེད་ལུང་བསྟན་དང་། ། དབུགས་དབྱུང་གཟེངས་བསྟོད་རིམ་བཞིན་བྱ། ། ཞེས་ཏེ། གསང་དབང་ཟབ་མོ་ཞུ་བའི་ཡོན་དུ་མཎྜལ་ཕུལ། གསོལ་གདབ་ནི། སློབ་དཔོན་དམ་པ་བདེ་གཤེགས་གཙོ། ། རྒྱལ་བ་འཁོར་དང་བཅས་པ་ལ། ། ལུས་ངག་ཡིད་ཀྱིས་ཕྱག་འཚལ་ལོ། ། གསང་གསུམ་དག་པའི་དབང་ཆོག་འདི། །
དེ་རིང་བདག་ལ་གནང་བར་མཛོད། ། ལན་གསུམ། རིག་མ་མཚན་ཉིད་དང་ལྡན་པ་ཕྱག་རྒྱར་ཕུལ་བར་བསམ་ལ། ཁྱོད་ཞབས་པདྨོའི་བཀའ་དྲིན་གྱིས། ། སངས་རྒྱས་ཀུན་གྱི་བྱང་ཆུབ་སེམས། ། དོན་ཆེན་ཟབ་མོས་ཉོན་མོངས་འཇོམས། ། དེ་རིང་བདག་ལ་དབབ་པར་ཞུ། ། ཨོཾ་ཨཱཿཧཱུྃ། ཞེས་བརྗོད་ཅིང་གདོང་བཅིང་བར་བསམ་ལ། བདུད་རྩི་རང་ལ་གཏོར་ཞིང་འབྲུ་གསུམ་བརྗོད་པས་བསྲུང་བར་བྱ།
སློབ་དཔོན་གྱི་མཁའ་གསང་བྱིན་གྱིས་བརླབ་པ་ནི། བླ་མ་ཧེ་རུ་ཀ་ཡབ་ཡུམ་དུ་གསལ་བའི་ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པའི་ནོར་བུར་ཨོཾ་རྩེ་མོར་ཕཊ྄་དང་བཅས་པ། ཡུམ་གྱི་མཁའ་ཨ་ལས་པདྨ་ཨས་མཚན་པ། ཡབ་ཡུམ་སྙོམས་པར་ཞུགས་པས་དགའ་བའི་སྒྲས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད། ཡབ་ཀྱི་གསང་གནས་ནས་ཡུམ་གྱི་མཁར་བབས་པའི་ཐིག་ལེ་དུང་དང་ཀུནྡ་ལྟར་དཀར་བ་བདག་གི་ལྕེ་ཐོག་ཏུ་བཞག བྱང་ཆུབ་སེམས་ཀྱི་རྡོ་རྗེ་འདི། ། སེམས་ཀྱི་སྡུག་བསྔལ་རྣམ་འཇོམས་ཏེ། །
གསང་བའི་གནས་ནི་དམ་པས་ན། ། དེ་རིང་ཁྱོད་ལ་དབབ་པར་བྱ། ། ཞེས་གནང་བར་བསམ་ལ། ནང་མཆོད་ནས་ལྕེ་ཐོག་ཏུ་བཞག་སྟེ། ཨ་ཧོ་མཧཱ་སུ་ཁ། ཞེས་བརྗོད་ཅིང་མྱངས་པས་རང་བཞིན་བརྒྱད་ཅུའི་རྣམ་རྟོག་འགགས་ནས་གསལ་སྟོང་བདེ་བས་བརྒྱན་པའི་ཏིང་ངེ་འཛིན་རྒྱུད་ལ་སྐྱེས་པར་བསམ་ལ་ཅུང་ཟད་མཉམ་པར་བཞག་ཅིང་། ང་རྒྱལ་བཟུང་བ་ནི། ང་ནི་སངས་རྒྱས་ཀུན་དང་མཉམ། ། བདག་ནི་བསོད་ནམས་སྐལ་བ་ཆེ། ། ཡོན་ཏན་ཀུན་གྱིས་བདག་བརྒྱན་ཏེ། །
རྡོ་རྗེ་གཞོན་ནུའི་བདག་ཉིད་དོ། ། འབྲུ་གསུམ་བརྗོད་ལ་གདོང་གཡོགས་ཕྱེ་བར་བསམ། རྟོགས་བསྐྱེད་ནི། དེ་ལྟར་ན་ཡུམ་གྱི་བྷ་ག་ནས་གསང་བའི་དབང་ཐོབ། ལམ་རང་བྱིན་གྱིས་བརླབ་པ་བསྒོམ་པ་ལ་དབང་ཞིང་། ལམ་ལྔ་ལས་མཐོང་ལམ་ས་དང་པོའི་རྟོགས་པ་སྐྱེ་བའི་མཐུ་དང་ལྡན་པར་བྱས་ལ། དེས་ངག་གི་དྲི་མ་དག་སྟེ་ལོངས་སྤྱོད་རྫོགས་པའི་སྐུ་འགྲུབ་པའི་རྟེན་འབྲེལ་འགྲིག་པ་ཡིན་ནོ། ། ལུང་བསྟན་ནི། ལག་གཡས་རྡོར་དྲིལ་དང་། ལག་གཡོན་ཆོས་གོས་ཀྱི་གྲྭ་གཉིས་སེངྒེའི་རྣ་བ་ལྟར་བྱས་ལ།
འདི་ལྟར་ང་ཡིས་ལུང་བསྟན་ཏེ། ། བཅོམ་ལྡན་རྡོ་རྗེ་གཞོན་ནུ་དང་། ། དུས་གསུམ་སངས་རྒྱས་ཐམས་ཅད་ཀྱིས། ། སྲིད་པའི་ངན་འགྲོ་རྣམས་ལས་བཏོན། ། ཀྱེ་དཔལ་ཆེ་གེ་མོ་ཞེས་བྱ་བའི་དེ་བཞིན་གཤེགས་པ་ཐམས་ཅད། ས་འོག་ས་སྟེང་། ས་བླ་རྣམས་སུ་ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་སཏྭཾ་བྷུརྦྷུ་ཝ་སྭཱ། འདི་ལྟར་ངས་ལུང་བསྟན་པ་ལྟར། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ། དཀྱིལ་འཁོར་གྱི་ལྷ་ཚོགས་ཐམས་ཅད་ཀྱིས་མགྲིན་གཅིག་ཏུ་ལུང་སྟོན་པར་མཛད་པ་འདི་ནི་སྔགས་འདི་དང་ཕྱག་རྒྱ་འདིའི་མཐུ་ཡིན་ནོ། །
དབུགས་དབྱུང་བ་ནི། དུས་གསུམ་སངས་རྒྱས་ཐམས་ཅད་ཀྱི། ། ངོ་བོ་ཉིད་དུ་ཁྱོད་གྱུར་ཏོ། ། ཁམས་གསུམ་བདག་པོར་ཁྱོད་གྱུར་ཏོ། ། བྱང་ཆུབ་སེམས་དཔར་ཁྱོད་གྱུར་ཏོ། ། བདུད་དང་མུ་སྟེགས་ཐམས་ཅད་ལས། ། རྒྱལ་བར་གྱུར་པ་ཁྱོད་ཉིད་དོ། ། གྲོང་ཁྱེར་ལ་ཡང་གྲོང་ཁྱེར་དུ། ། རྣལ་འབྱོར་སྣོད་ལྡན་ཁྱོད་གཞུག་གོ ། སངས་རྒྱས་གྲུབ་པའི་རྒྱུ་འདི་ཡིན། །
འདི་ལ་ཐེ་ཚོམ་མ་བྱེད་ཅིག ། གཟིངས་བསྟོད་པ་ནི། ད་ཁྱེད་རྣམས་སྲིད་པའི་སྡུག་བསྔལ་གྱི་འཇིགས་པ་ཐམས་ཅད་དང་བྲལ་ཞིང་མྱུར་དུ་སངས་རྒྱ་བར་འགྱུར་བས། རང་དམན་པའི་བློ་ཡོངས་སུ་སྤོངས་ལ་དགའ་བ་རྒྱ་ཆེན་པོ་བསྒོམ་པར་གྱིས་ཤིག གསུམ་པ་ཤེས་རབ་ཡེ་ཤེས་ལ། མཎྜལ་གསོལ་གདབ་གདོང་བཅིང་བསྲུང་། ། རིག་མ་གཏད་ཅིང་དྲི་བ་དང་། ། དྲིས་ལན་པདྨའི་ཆེ་བ་བརྗོད། ། རིག་མའི་བརྟུལ་ཞུགས་དགའ་བཞི་བསྐྱེད། ། གདོང་གཡོགས་ཕྱེ་ཞིང་རྟོགས་བསྐྱེད་དོ། །
ཞེས་ཏེ། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་མཎྜལ་ཕུལ། གསོལ་བ་གདབ་པ་ནི། སྔོན་གྱི་སངས་རྒྱས་ཐམས་ཅད་ཀྱིས། ། ཇི་ལྟར་མཁྱེན་ཅིང་ཐུགས་ཆུད་པ། ། དེ་ལྟར་རྗེས་སུ་བདག་དད་ན། ། དེ་རིང་བདག་ལ་དབང་བསྐུར་སྩོལ། ། ལན་གསུམ། ཨོཾ་ཨཱཿཧཱུྃ་གིས་གདོང་གཡོགས་བཅིངས་པར་བསམ། བདུད་རྩི་གཏོར་ཞིང་འབྲུ་གསུམ་བརྗོད་པས་བསྲུང་།
རིག་མ་གཏད་པ་ནི། བླ་མས་རང་ལ་ཕྱག་རྒྱ་མཚན་ཉིད་དང་ལྡན་པ་གནང་བར་བསམ་ལ། སྔོན་གྱི་རྒྱལ་བ་རྣམས་ཀྱིས་ཀྱང་། ། ཤེས་རབ་འདི་ལ་བརྟེན་ནས་བསྒྲུབས། ། རིགས་ཀྱི་བུ་མཆོག་ཁྱོད་ཀྱིས་ཀྱང་། ། ཤེས་རབ་སྤང་དུ་མི་རུང་སྟེ། ། ཡེ་ཤེས་སྐྱེ་བའི་རྒྱུ་ཡིན་པས། ། ཁྱོད་ཀྱིས་འདོད་ཆགས་མ་སྤོངས་ཤིག ། རིག་མས་དྲི་བ་ནི། བུ་ཁྱོད་ཚུར་ཤོག་རྡོ་རྗེ་ཅན། །
དྲི་ཆེན་དྲི་ཆུ་ཟ་ནུས་སམ། ། རཀྟ་ག་བུར་བསྟེན་ནུས་སམ། ། བུད་མེད་དང་བས་བསྟེན་ནུས་སམ། ། པདྨར་འོ་བྱེད་མི་རྟོག་གམ། ། སྨྲོས་ཤིག་སྣོད་ལྡན་ངང་ཚུལ་ཅན། ། རང་གིས་དྲིས་ལན་གདབ་པ་ནི། ཤེས་རབ་དག་པས་བདག་བསྟེན་ཏོ། ། དྲི་ཆེན་ལ་སོགས་བདུད་རྩི་ལྔ། ། རྟག་ཏུ་དད་པས་བསྟེན་པར་བགྱི། ། པདྨར་བདག་ནི་འོ་བགྱིད་དོ། །
རིག་མས་བྷ་ག་བསྟན་ཏེ། པདྨའི་ཆེ་བ་བརྗོད་པ་ནི། རྨད་བྱུང་ང་ཡི་པདྨ་འདི། ། བདེ་བ་ཐམས་ཅད་འདི་ལས་བྱུང་། ། བདེ་བར་གཤེགས་པ་ཐམས་ཅད་ཀྱང་། ། རྟག་ཏུ་འདི་དང་མི་འབྲལ་ལོ། ། པདྨ་འདི་ནི་ཆོས་དབྱིངས་ཡིན། ། སངས་རྒྱས་ཐམས་ཅད་འདི་ལས་བྱུང་། ། སེམས་ཅན་ཐམས་ཅད་འདི་རུ་གྲོལ། ། ནང་གི་རྩ་ཡི་འཁོར་ལོ་ལ། །
པདྨ་ཞེས་ནི་རབ་ཏུ་བརྗོད། ། པདྨའི་ནང་གི་ནམ་མཁའ་ཞེས། ། འབྱུང་བ་ལྔ་ཡི་རང་བཞིན་གནས། ། ལྟེ་བ་དང་ནི་གེ་སར་བཅས། ། འདབ་མ་བརྒྱད་ཀྱིས་རྣམ་པར་བརྒྱན། ། ཟེ་འབྲུའི་དབུས་ནས་བྱུང་བ་ཡི། ། དེ་ཉིད་བདུད་རྩི་དམ་པ་ཉིད། ། སངས་རྒྱས་ཀུན་གྱི་སྙིང་པོ་འོ། ། རིག་མའི་བརྟུལ་ཞུགས་སྦྱིན་པ་ནི། རིག་མའི་ཕྱག་གཡོན་པ་རང་གི་ལག་པར་གནང་བར་བསམ་ལ།
ཤེས་རབ་དམ་པ་འདི་ཡིས་ནི། ། ཁྱོད་ཀྱི་ཡེ་ཤེས་སྐྱེད་བྱེད་པ། ། འདི་དང་ཁྱོད་ཀྱི་རྟག་ཏུ་སྤངས། ། དད་པས་རྟག་ཏུ་འགྲོགས་པར་གྱིས། ། འདི་ལ་རྟག་ཏུ་རོལ་པར་གྱིས། ། དེ་ལྟར་ཤེས་རབ་ཕྱག་རྒྱ་གཏད་པའི་དབང་སྟེ་སྒོམ་ལམ་ས་བཅུའི་རྟོགས་པ་སྐྱེ་བའི་མཐུ་དང་ལྡན་པར་བྱས་པ་ཡིན་ནོ། ། ཉམས་མྱོང་དགའ་བཞི་བསྐྱེད་པ་ནི། རང་རྡོ་རྗེ་གཞོན་ནུ་དང་། རིག་མ་འཁོར་ལོ་རྒྱས་འདེབས་སུ་གསལ་བའི་ཡབ་ཀྱི་གསང་གནས་ཧཱུྃ་ལས་རྡོ་རྗེ་ཧཱུྃ་གིས་མཚན་པའི་ནོར་བུར་ཨོཾ་རྩེ་མོར་ཕཊ྄་དང་བཅས་པ། ཡུམ་གྱི་མཁའ་ཨ་ལས་པདྨ་ཨས་མཚན་པ།
རང་གི་རྡོ་རྗེ་ནོར་བུའི་རྩ་བར་རྩ་གསུམ་འདུས་པའི་རྩ་གཡས་ལ་ཨོཾ་དཀར་པོ། གཡོན་ལ་ཨཱཿདམར་པོ། དབུས་སུ་ཧཱུྃ་མཐིང་ནག རྩེ་མོར་ཕཊ྄་ཡིག་སེར་པོ། ཡབ་ཡུམ་མཁྱུད་པ་དང་། ཙུམྦྷ་དང་། གསང་གནས་སྦྱར་བའི་འདོད་ཆགས་ཆེན་པོའི་མེས་དྲོད་སྐྱེས་ཏེ་ཐིག་ལེ་དྭངས་མ་རྣམས་ཞུ། སྤྱི་བོ་ནས་འཁོར་ལོ་བཞི་བརྒྱུད་དེ་རྡོ་རྗེ་ནོར་བུའི་རྩ་བར་བྱོན་པས་དགའ་བ། དབུས་སུ་བྱོན་པས་མཆོག་དགའ། རྩ་གསུམ་འདོམ་པའི་གནས་སུ་བྱོན་པས་དགའ་བྲལ་གྱི་དགའ་བ།
རྡོ་རྗེ་ནོར་བུའི་རྩེ་མོ་མཐར་ཐུག་པར་བྱོན་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས། ཕྱིར་བ་ཐག་ཙམ་ཡང་མ་འཛག་པར་བྱས་ཏེ་རླུང་འཕོ་བ་མེད་པའི་གདེང་དང་བཅས་པས་ཧཱུྃ་ཞེས་ཡར་དྲངས་ལྟེ་བའི་རྩ་འཁོར་གང་བས་དགའ་བ། ཡར་དྲངས་སྙིང་ཁའི་རྩ་འཁོར་གང་བས་མཆོག་དགའ། ཡར་དྲངས་མགྲིན་པའི་རྩ་འཁོར་གང་བས་དགའ་བྲལ་གྱི་དགའ་བ། ཡར་དྲངས་སྤྱི་བོའི་རྩ་འཁོར་གང་བས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པར་བསམ་ལ། ལུས་ཐམས་ཅད་ལ་རྩས་ཁྱབ་རྩ་ཐམས་ཅད་ལ་བྱང་སེམས་ཀྱིས་ཁྱབ་སྟེ་བདེ་སྟོང་གི་ཡེ་ཤེས་སྐྱེས་པའི་ངང་ལ་མཉམ་པར་གཞག་གོ ། འབྲུ་གསུམ་བརྗོད་ལ་གདོང་གཡོགས་ཕྱེ་བར་བསམ། རྟོགས་བསྐྱེད་ནི། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ལམ་དཀྱིལ་འཁོར་བསྒོམ་པ་ལ་དབང་།
ལམ་ལྔ་ལས་རྒྱུའི་ཐེག་པ་མཐར་ཕྱིན་པ་བཅུ་གཅིག་ཀུན་ཏུ་འོད་ཀྱི་རྟོགས་པ་སྐྱེ་བའི་མཐུ་དང་ལྡན་པར་བྱས། དེས་ཡིད་ཀྱི་དྲི་མ་དག་སྟེ་ཆོས་སྐུ་འགྲུབ་པའི་རྟེན་འབྲེལ་འགྲིག་པ་ཡིན་ནོ། ། བཞི་པ་ཚིག་དབང་རིན་ཆེན་ལ། ། མཎྜལ་གསོལ་གདབ་འབྲུ་གསུམ་གྱིས། ། གདོང་བཅིང་བསྲུང་ལ་དངོས་གཞི་བསྒོམ། ། གདོང་ཕྱེ་རྟོགས་བསྐྱེད་དམ་ཚིག་བསྒྲགས། ། བསྲུང་ཞིང་གཏང་རག་མཎྜལ་དང་། ། ལོངས་སྤྱོད་ཕུལ་དང་སྤྲོ་བ་བསྐྱེད། ། ཅེས་ཏེ། ཚིག་དབང་རིན་པོ་ཆེ་བཞི་པ་ཞུ་བའི་ཡོན་དུ་མཎྜལ་ཕུལ།
གསོལ་གདབ་ནི། ཁྱོད་ཞབས་པདྨོའི་བཀའ་དྲིན་གྱིས། ། གཙོ་བོའི་དབང་བསྐུར་རྣམ་གསུམ་ཐོབ། ། དེ་རིང་རིན་ཆེན་བཞི་པ་ཡང་། ། གཙོ་བོས་བདག་ལ་བཀའ་དྲིན་སྐྱོབས། ། ལན་གསུམ། ཨོཾ་ཨཱཿཧཱུྃ་གིས་གདོང་གཡོགས་བཅིང་། བདུད་རྩི་གཏོར་ཞིང་འབྲུ་གསུམ་བརྗོད་པས་བསྲུང་། དངོས་གཞི་ནི། ལུས་བསམ་གཏན་གྱི་འདུག་སྟངས་དང་ལྡན་པས།
ཇི་ལྟར་སྣང་བ་འདི་དག་ཀུན། ། སྐད་ཅིག་ཅིག་ལ་དམིགས་མེད་པ། ། བརྗོད་པའི་ཐ་སྙད་ཀུན་དང་བྲལ། ། རང་བྱུང་ཡེ་ཤེས་ཞེས་བརྗོད་དོ། ། རང་བྱུང་གི་ཡེ་ཤེས་གསལ་ལ་མི་རྟོག་པ་དེ་ཁོ་ན་ཉིད་ཀྱི་ཏིང་ངེ་འཛིན་ལ་ཅུང་ཟད་མཉམ་པར་བཞག འབྲུ་གསུམ་བརྗོད་ལ་གདོང་གཡོགས་ཕྱེ། རྟོགས་བསྐྱེད་ནི། དེ་ལྟར་ན་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་ཚིག་དབང་རིན་པོ་ཆེ་བཞི་པ་ཐོབ། ལམ་རང་བྱུང་གི་ཡེ་ཤེས་ཕྱག་རྒྱ་ཆེན་པོ་བསྒོམ་པ་ལ་དབང་། ལམ་ལྔ་ལས་འབྲས་བུ་ཐེག་པ་མཐར་ཕྱིན་པ་བཅུ་གསུམ་རྡོ་རྗེ་འཛིན་པའི་རྟོགས་པ་སྐྱེ་བའི་མཐུ་དང་ལྡན་པར་བྱས་ལ།
དེས་ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་ཐམས་ཅད་དག་སྟེ་ངོ་བོ་ཉིད་ཀྱི་སྐུ་འགྲུབ་པའི་རྟེན་འབྲེལ་འགྲིག་པ་ཡིན་ནོ། ། དམ་ཚིག་བསྒྲགས་པ་ནི། གང་ཕྱིར་རྡོ་རྗེ་འཛིན་པ་ཡིས། ། དངོས་གྲུབ་སློབ་དཔོན་རྗེས་སུ་གསུངས། ། དེ་བས་དེ་ལ་བརྙས་པ་ནི། ། རྩ་བའི་ལྟུང་བ་དང་པོར་བཤད། ། བདེ་གཤེགས་བཀའ་ལས་འདས་པ་ནི། ། ལྟུང་བ་གཉིས་པ་ཡིན་པར་བཤད། ། རྡོ་རྗེ་སྤུན་ལ་ཁྲོས་པ་ནི། ། ཉེས་པར་བརྗོད་པ་གསུམ་པ་ཡིན། །
སེམས་ཅན་རྣམས་ལ་བྱམས་པ་སྤོང་། ། བཞི་པ་ཡིན་པར་རྒྱལ་བས་གསུངས། ། ཆོས་ཀྱི་རྩ་བ་བྱང་ཆུབ་སེམས། ། དེ་སྤོང་བ་ནི་ལྔ་པ་ཡིན། ། རང་ངམ་གཞན་གྱི་གྲུབ་པའི་མཐའ། ། ཆོས་ལ་སྨོད་པ་དྲུག་པ་ཡིན། ། ཡོངས་སུ་མ་སྨིན་སེམས་ཅན་ལ། ། གསང་བ་སྒྲོག་པ་བདུན་པ་ཡིན། ། ཕུང་པོ་སངས་རྒྱས་ལྔ་བདག་ཉིད། ། དེ་ལ་བརྙས་བྱེད་བརྒྱད་པ་ཡིན། །
རང་བཞིན་དག་པའི་ཆོས་རྣམས་ལ། ། སོམ་ཉི་ཟ་བ་དགུ་པ་ཡིན། ། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། མིང་སོགས་བྲལ་བའི་ཆོས་རྣམས་ལ། ། དེ་རྟོག་པ་ནི་བཅུ་གཅིག་པ། ། སེམས་ཅན་དད་དང་ལྡན་པ་ལ། ། སེམས་སུན་འབྱིན་པ་བཅུ་གཉིས་པ། ། དམ་ཚིག་རྫས་ནི་ཇི་བཞིན་བརྙེད། ། མི་བསྟེན་པ་དེ་བཅུ་གསུམ་པ། །
ཤེས་རབ་རང་བཞིན་བུད་མེད་ལ། ། སྨོད་པར་བྱེད་པ་བཅུ་བཞི་པ། ། སྔགས་པས་དེ་དག་སྤངས་ནས་ནི། །

དངོས་གྲུབ་མྱུར་དུ་ཐོབ་པར་འགྱུར། ། གཞན་དུ་དམ་ཚིག་ལས་ཉམས་ན། ། ཉམས་པས་བདུད་ཀྱིས་བཟུང་བར་འགྱུར། ། དེ་བས་སྡུག་བསྔལ་མྱོང་གྱུར་ཏེ། ། ཐུར་དུ་བལྟས་ཏེ་དམྱལ་བར་འགྲོ ། དེ་བས་ང་རྒྱལ་བཅོམ་ནས་ནི། ། བདག་ཉིད་མ་འཁྲུལ་ཤེས་པར་བྱ། ། མཉམ་པར་བཞག་པའི་བླ་མ་ལ། ། ཅི་འབྱོར་པ་ཡིས་མཆོད་པར་བྱ། ། གསུམ་ལ་སྐྱབས་འགྲོ་ནས་བརྩམས་ཏེ། ། བྱང་ཆུབ་སེམས་སོགས་སྡོམ་པ་ནི། །
གལ་ཏེ་བདག་ལ་ཕན་འདོད་ན། ། སྔགས་པས་འབད་དེ་གཟུང་བར་བྱ། ། ཡན་ལག་དམ་ཚིག་ཅེས་བྱ་བ། ། དམ་ཚིག་དང་ནི་མི་ལྡན་པའི། ། རིག་མ་བསྟེན་པར་དགའ་བ་དང་། ། ཚོགས་ཀྱི་འཁོར་ལོ་རྩོད་པ་དང་། ། གསང་བའི་ཆོས་ནི་སྟོན་པ་དང་། ། སེམས་ཅན་དད་དང་ལྡན་པ་ལ། ། དམ་ཆོས་གཞན་དུ་སྟོན་པ་དང་། ། ཉན་ཐོས་དག་ཏུ་རློམས་བྱེད་པའི། །
ནང་དུ་ཞག་བདུན་འདས་པ་དང་། ། སྦྱོར་བ་ངེས་པར་མ་བྱས་པར། ། སྐལ་མིན་གསང་བ་སྟོན་པ་དང་། ། གང་ཞིག་ཕྱག་རྒྱ་མི་མཁས་ལ། ། ལུས་ཀྱི་ཕྱག་རྒྱ་སྟོན་པ་དང་། ། བསྙེན་སོགས་དག་པ་མ་བྱས་པར། ། དཀྱིལ་འཁོར་ལས་ལ་འཇུག་པ་དང་། ། སྡོམ་པ་གཉིས་ཀྱི་བཅས་པ་ལ། ། དགོས་པ་མེད་པར་འདའ་བ་རྣམས། ། ཁ་ན་མ་ཐོ་བཅས་གྱུར་ཏེ། །
སྔགས་པ་དེ་ཡི་དམ་ཚིག་ཟད། ། ཟད་པས་འགྲུབ་པར་མི་འགྱུར་ཞིང་། ། བདུད་དང་སྡུག་བསྔལ་མང་དུ་འཕེལ། ། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་ཡང་བཟླ་བར་བྱ། ། གང་ཚེ་ཉམས་གྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། དམ་ཚིག་མདོར་བསྡུས་ཏེ་བསྲུང་བར་བསམ་ལ། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། །
ལན་གསུམ། གཏང་རག་ཏུ། ཨོཾ་བཛྲ་བྷུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རི་འཁོར་ཡུག་གིས་བསྐོར་བ། ཧཱུྃ་རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་། ནུབ་བ་ལང་སྤྱོད།
བྱང་སྒྲ་མི་སྙན། ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དབང་བཞི་པོ་ཡོངས་སུ་རྫོགས་པའི་བཀའ་དྲིན་གཏང་རག་གི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ལུས་ལོངས་སྤྱོད་དུས་གསུམ་དགེ་བའི་དངོས་པོ་དང་བཅས་པ་བླ་མ་ལ་དབུལ་ཞིང་ཆ་ཤས་ཀྱིས་ལོངས་སྤྱོད་དུ་གསོལ་སྙམ་པས། གསེར་དངུལ་བྱུ་རུ་རིན་པོ་ཆེ། ། གླང་ཆེན་མ་ཧེ་ནོར་བུར་བཅས། །
ཡིད་ལ་གཅེས་པ་རྣམས་ཀྱང་འབུལ། ། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱེད་ཀྱིས་སློབ་མར་བཟུང་བ་དང་། ། བདག་གི་ལུས་ཀྱང་བཞེས་སུ་གསོལ། ། ལན་གསུམ། སྤྲོ་བ་བསྐྱེད་པ་ནི། སློབ་མ་དམ་པ་དམ་ཚིག་ཅན། ། ཁྱེད་ཀྱི་འབྱོར་ཚོགས་ཤིན་ཏུ་ཆེ། ། དད་མོས་མེད་པས་མི་འགྲུབ་སྟེ། །
དད་མོས་ཆེ་བས་དངོས་གྲུབ་ཐོབ། ། ཅེས་བརྗོད། སྤྱི་དོན་གསུམ་པ་རྗེས་ཀྱི་བྱ་བ་ལ་སྡོམ་ནི། རྗེས་ཆོག་ལ་ཡང་སྲུང་གཏོར་དང་། ། ཚོགས་དང་བསྒྲལ་མཆོད་ལྷག་མ་བཏང་། ། བསྟན་སྐྱོང་ཕྱོགས་སྐྱོང་གཤེགས་སུ་གསོལ། ། ཕྱི་ནང་མཆོད་བསྟོད་དངོས་གྲུབ་བླངས། ། ཡོན་བསྔོ་བཟོད་གསོལ་བརྟེན་པ་ལྷ། ། གཏོར་མགྲོན་ལ་སོགས་རྟེན་ཡོད་རྣམས། ། བརྟན་བཞུགས་རྟེན་མེད་གཤེགས་གསོལ་བྱ། །
དཀྱིལ་འཁོར་བསྡུས་ཏེ་མཚོན་བསྐྱལ་ཞིང་། ། སྦྱིན་སྲེག་བྱ་ཞིང་བདག་བསྲུང་ལ། ། ལྟ་བས་རྒྱས་བཏབ་སྨོན་ལམ་དང་། ། ཤིས་པ་བརྗོད་པའི་རིམ་པ་འོ། ། ཞེས་པ་ལས། སྲུང་གཏོར་ནི་གཏོར་བསྔོ། བསྐང་བ་དང་བསྟོད་པ་རྡོ་རྗེའི་གླུ་བཀྲ་ཤིས་རྣམས་སོ་སོའི་ཕྱག་ལེན་བཞིན་བརྗོད། སྒྲུབ་མཆོད་ཞག་སྦྲེལ་མར་བྱེད་ན་ནུབ་དང་པོ་རྣམས་ལ་ཚོགས་བར་པ་ཡན་གྲུབ་ནས་སྤྱི་བཏབ་ཀྱི་ཐུན་གཏོར་ཕུལ། སྲིད་ཞིའི་དཔལ་འབྱོར་ཤླཽ་ཀ་གསུམ་གྱི་བཀྲ་ཤིས་རྣམས་རྔ་བརྡུང་དང་བཅས་པས་མཛད། དེ་ནས་འོག་ཏུ་འཆད་པ་བཞིན་གྱི་མཆོད་བསྟོད་བསྡུས་པ་དང་།
དངོས་གྲུབ་བླང་ཞིང་བཟོད་གསོལ་རྣམས་བྱ། བརྟན་བཞུགས་གཞན་འདྲ་ལ། བྱེ་བྲག་ཏུ་ཡང་བླ་མ་ཡི་དམ་སོགས་ནས། བརྟན་པར་བཞུགས་སུ་གསོལ། ཞེས་པའི་མཐར། ཁྱད་པར་དུ་ཡང་རྡུལ་ཚོན་གྱི་དཀྱིལ་འཁོར་དང་། བུམ་ནང་དུ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་གཤེགས་གསོལ་མ་བྱས་ཀྱི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་སོགས་བརྗོད། གཏོར་མགྲོན་གྱི་རྟེན་ལ་མ་ལྟོས་པའི་ཡེ་ཤེས་པ་རྣམས། ཨོཾ་ཁྱེད་ཀྱིས་སོགས་དང་།
བཛྲ་མུཿ ཡེ་ཤེས་པ་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ། ཞེས་བརྗོད། དམ་ཅན་གཤེགས་པ་དང་། དཀྱིལ་འཁོར་བསྡུ་བ་རྣམས་བདག་མདུན་ཐ་མི་དད་པ་ཆེན་པོ་ཡིན་པས་མི་དགོས། ཨོཾ་ཤྲཱི་བཛྲ་ཀུ་མ་ར་སོགས་ནས་བཀྲ་ཤིས་ཀྱི་བར་བྱའོ། ། ནུབ་ཐ་མ་ལ་དགྲ་བགེགས་གྲུབ་ཀྱི་འཆམ་མཛད་པས། རིག་འཛིན་བསྐུལ་བ་འོག་ཏུ་མཛད། སྲུང་གཏོར་སོགས་གོང་བཞིན་རྡོ་རྗེའི་གླུ་བཀྲ་ཤིས་ཡན་གྲུབ་རྗེས།
ཚོགས་བྱིན་རླབས་ནས། བར་པ་བཤགས་པ་ཡན་སྔགས་འཆང་ཆེན་པོས་མཛད་པའི་སྒྲུབ་ཐབས་འབྲིང་པོ་ལྟར་བྱས་ལ། བསྒྲལ་མཆོད་ནི། རྒྱས་བསྡུས་གཉིས་ལས། འདིར་བསྡུས་པ་སྒྲུབ་ཐབས་འབྲིང་པོ་བཞིན་ལ་ཕྱི་ནང་གསང་བ་ལ་མ་གཏོགས། བཻཌཱུར་སྔོན་པོ་མི་མཛད། དེ་ནས་ཚོགས་བར་པ་ཡན་གྲུབ་ནས། དཔོན་སློབ་རྣམས་འཆམ་ཆས་གྱོན། བན་ཕུར་འཆམ་རྔ་ཁྱེར། གཞན་འོས་བབས་ཇི་ལྟར་རིགས་པས་སྦུག་ཆལ་དང་།
གསེར་སྐྱེམས། གདབ་ཕུར་གསུམ། རལ་གྲི། ཡུངས་དཀར། རྡོ་རྗེ་ཐོ་བ། རས་ལ་བྲིས་པའི་གཡང་གཞིའི་སྙིང་ཁར་འབྲུབ་ཁུང་གྲུ་གསུམ་མེ་རིས་དང་བཅས་པ་སོགས་དགོས་པའི་ཡོ་བྱད་མཐོང་བ་བརྒྱུད་པའི་ཕྱག་ལེན་བཞིན་ཁྱེར་ལ། འཆམ་རར་སླེབས་ནས་གཡང་གཞི་སློབ་དཔོན་གྱི་མདུན་ཙམ་དུ་བཀྲམ། གཡས་ཕྱོགས་སུ་གདབ་ཕུར་སོགས་སྟེགས་ཇི་ལྟར་རིགས་པར་བཤམས། སྤོས་ཕོར་གུ་གུལ་དང་བཅས་པ་ཡང་བཞག་གོ ། དེ་ནས་དགྲ་བགེགས་གྲུབ་ཀྱི་སྔོན་འགྲོ་སྔགས་འཆམ་སྔགས་འཆང་ཆེན་པོའི་འཆམ་དཔེ་ལྟར་བྱས་ཚར་ནས་ནང་དུ་ལོག
དཔོན་སློབ་ཇི་ལྟར་རིགས་པས་རྔ་སིལ་དང་བཅས་ལིང་གདན་གཡང་གཞི་བཏིང་སར་གསེར་སྐྱེམས་བྱིན་རླབས་བྱས་ནས། བླ་མ་རིན་ཆེན། སོགས་གསེར་སྐྱེམས་བསྡུས་པ་རིག་འཛིན་བསྐུལ་བ་སྒྲུབ་ཐབས་བཞིན། དོ་ནུབ་ཀྱི་ཕུར་ཁ་སོགས་ཕུར་ཁ་བསྒྱུར་བ། བཅོམ་ལྡན་དཔལ་ཆེན་ཧེ་རུ་ཀ ། སོགས་ནས་ཛཿཛཿའི་བར་གྱིས་ལྷ་སྲུང་སྤྱན་དྲངས། ང་ནི་རྡོ་རྗེ་གཞོན་ནུ་ཡིན། ། ནས། མ་ལུས་ཁྲོ་རྒྱལ་ཉིད་ཀྱི་ངང་། ། ཞེས་དང་།
ཀཱི་ལ་ཡ་བརྗོད། དིཔྟ་ཙཀྲ་ཕུར་པའི་ལྷ། ། ནས། གནོད་བྱེད་བགེགས་ལ་སྨོས་ཅི་དགོས། ། ཀྱི་བར་སྒྲུབ་ཐབས་བཞིན་དང་། ལིངྒ་བསྒྲལ་ཡུལ་ཟས་པ་པོ། ། ཤླཽ་ཀ་གཅིག་སྟེ་གསལ་བ་གསུམ་དང་གདེང་གསུམ་གསལ་བཏབ་སྟེ་ང་རྒྱལ་བསྐྱེད་པ། བརྒྱུད་གསུམ་བླ་མ་རིག་འཛིན་དང་། ། ནས། དགྲ་བགེགས་སྒྲོལ་བའི་གྲོགས་མཛོད་ཅིག །
གི་བར་གྱི་མ་ཉེས་པའི་དཔང་ཟུག་པ་རྣམས་འདུར་དབྱངས་དང་བཅས་སྔགས་རྣམས་ལ་རོལ་མོ་ཆེམས་བརྡུངས། ཚིགས་བཅད་རྣམས་ཀྱི་མཚམས་སུ་རོལ་མོ་དྲག་བརྡུངས་མཛད། ཁ་འཕང་འདི་རྣམས་ས་ལོ་ཆེན་པོས་མཛད་པའི་གཏོར་བཟློག་དགྲ་བགེགས་ཀུན་འཇོམས་ཀྱི་ལྷན་ཐབས་སུ་བལྟའོ། ། དེ་ནས་བསྐུལ་དང་བཅས་ཏེ་དགྲ་བགེགས་གྲུབ་ཀྱི་འཆམ་སྔགས་འཆང་ཆེན་པོའི་འཆམ་དཔེ་བཞིན་རྫོགས་པར་བྱས། ལིང་ག་བསྒྲལ་ཞིང་ལིང་རོ་འབུལ་བ་རྣམས་གྲུབ་ནས། ནང་དུ་ལོག་སྟེ་ཐུན་གཏོར་འབུལ་བ་སོགས་བཀྲ་ཤིས་ཀྱི་བར་གོང་བཞིན་བྱའོ། ། ནུབ་ཐ་མ་ཞེས་པ་བསྒྲལ་བའི་མཆོད་པའོ། ། དགྲ་བགེགས་གྲུབ་ཀྱི་འཆམ་མི་བྱེད་པར། དབང་ཙམ་བསྐུར་བ་དང་། ཕྱག་ལེན་བསྡུས་པ་བསྒྲུབ་མཆོད་རྐྱང་པ་བྱེད་ན།
ཚོགས་ཐ་མ་བསྒྲལ་མཆོད་སྒྲུབ་ཐབས་འབྲིང་པོ་བཞིན་བྱས་ནས། ལྷག་མ། དཀྱིལ་འཁོར་གཤེགས་གསོལ་རྫོགས་རྗེས་ཀྱི་བྱ་བ་རྣམས་བྱེད། རྒྱས་པའི་ཕྱག་ལེན་འཆམ་སོགས་མཛད་ན། ནངས་པར་ཚོགས་བར་པ་ཡན་སོང་ནས། ལྷག་མ་བཏང་བ་ནི། སྣོད་གང་ཡང་རུང་བར་བསྒྲུབ་མཆོད་པའི་རིགས་ཀྱི་ཚོགས་ལྷག་བསྡུས་པ་རྣམས་བླུག་ལ་མདུན་དུ་སྟེགས་ཀྱི་སྟེང་དུ་ཆང་བྲན་ལ་བཞག དཔོན་སློབ་རྣམས་ཀྱིས་རྔ་སིལ་དང་བཅས་པས། ཕཊ྄་སྥ་ར་ཎ། ཞེས་བརྗོད་པས་མདུན་གྱི་ནམ་མཁའ་ན་བཞུགས་པའི་སྒྲུབ་པའི་དཀྱིལ་འཁོར་གྱི་ཐུགས་ཀ་ནས་ཕཊ྄་བྱུང་བར་བསམ་ལ།
ངག་ཏུ་མདུན་གྱི་ཡེ་ཤེས་པའི་ཐུགས་ཀ་ནས་ཕཊ྄་ནག་པོ་གཅིག་འཕྲོས་ཏེ། རང་གི་སྙིང་ཁར་ཐིམ་པས། བདག་གི་ལས་དང་ཉོན་མོངས་པའི་སྒྲིབ་པ་ཐམས་ཅད་དག་པར་གྱུར། ཀཱི་ལ་ཡ་ནས། བྷྱོཿའི་བར་གྱི་སྔགས་ཐམས་ཅད་བརྗོད། དེའི་རྐྱེན་གྱིས་བདག་དམ་ཚིག་གི་དཀྱིལ་འཁོར་གསལ་ལམ་གྱིས་བྱུང་བར་བསམ། རོལ་མོ་བདུན་བརྡེག་གསུམ་བྱས་ནས། ཁྲོ་བས་ཁྲོ་བ་སོགས་ནས། སརྦ་ཨ་ན་ཡ་སོགས་ཀྱི་བར་དབྱངས་དང་བཅས་པ་ཕྱག་ལེན་བཞིན་སྒྲུབ་ཐབས་རྒྱས་པ་བཀླགས་པས་དོན་གྲུབ་བཞིན་མཛད། གཏོར་མ་འབུལ་བའི་རིང་ལ་ཇི་ལྟར་རིགས་པས་མདའ་དྲ།
གདུགས་སྐོར་སྒོས་མཆོད། ཕུར་བཏབ་ཀྱི་ཁྲོ་བོ་བཅུའི་ཕུར་པ་རྣམས་བསྡུས། ཕུར་བུ་འོ་མས་བཀྲུ་བ་སོགས་མི་གནང་། དཀྱིལ་འཁོར་གྱི་ཤར་སྒོའི་ཁྱམས་ཀྱི་སྟེང་གཡས་སུ་རྣམ་རྒྱལ་དང་། གཡོན་དུ་ལས་བུམ་བཞག་གོ ། བསྟན་སྐྱོང་ནི། ཐོག་མར་དཔོན་སློབ་རྣམས་བཞེངས་ཏེ་རྔ་སིལ་དང་ལྡན་པས། དཔལ་ལྡན་འཕྲིན་ལས་ཀྱིས་པུ་ཏྲ་བསྐུལ་ཞིང་། རིམ་པས་སྒྲུབ་ཁང་གི་སྟེང་དུ་ཕེབས་ནས་སྤྱི་བཏབ་ནམ་མཁའ་འབྲུག་སྒྲ་དང་བཅས་ཏེ་བསྲུང་གཏོར་རྣམས་ཕུལ། དེ་ནས་བྱ་ཁྱུང་གི་ཕྱག་རྒྱས་ཟིལ་གྱིས་མནན་ལ།
ཧོཿ བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས། སོགས་ནས། འཕྲིན་ལས་ཐམས་ཅད་གྲུབ་པར་མཛོད། ། ཅེས་པའི་བར་སྒྲུབ་ཐབས་རྒྱས་པ་བཞིན་གྱིས་བསྟན་མའི་གཏོར་མ་ཕུལ་ཞིང་། རང་གང་འདོད་པའི་འཕྲིན་ལས་བཅོལ། སྲིད་ཞིའི་དཔལ་འབྱོར་གྱི་བཀྲ་ཤིས་གྲུབ་མཚམས། ཕྱོགས་སྐྱོང་གཤེགས་སུ་གསོལ་བ་ནི་གཏང་རག་གི་གཏོར་མ་གཏོང་བ་ཡིན་ཏེ། སྟེང་གི་ཤར་ལྷོའི་མཚམས་སུ་མཆོད་གཏོར་ཆོ་ག་རྣམས་ཕྱི་རོལ་པ་ཇི་ལྟ་བ་བཞིན་ལས། བཛྲ་མུཿཕྱོགས་སྐྱོང་རྣམས་རང་བཞིན་གྱི་གནས་སུ་གཤེགས། །
ཞེས་པ་ཙམ་མ་གཏོགས་འདྲ། དེ་ནས་མཆོད་གཡོག་པས་སྤོས་སྣ་དང་གཞན་རྣམས་ཀྱིས་རོལ་མོ་བཅས་པས་ནང་དུ་ལོག རིམ་པས་དཀྱིལ་འཁོར་ལ་བསྐོར་བ་ལན་གསུམ་ཡིག་བརྒྱ་འདོན་བཞིན་པར་བྱས་ཏེ། སློབ་དཔོན་ཤར་དང་། གཞན་རྣམས་དཀྱིལ་འཁོར་གྱི་མཐའ་བསྐོར་ལ་འཁོད་པ་དང་རོལ་མོ་བཞག་གོ ། ཕྱི་ནང་མཆོད་བསྟོད་ནི། སྤྱི་མཆོད་རྣམས་ཁ་གསོས་ལ་བྱིན་རླབས་བསྡུས་པ་བྱ། སྒེག་ཕྲེང་སོགས་ཀྱིས་མཆོད། རང་བྱུང་གདོད་ནས་སོགས་ཤླཽ་ཀ་གཅིག་གི་ནང་མཆོད། སྒེག་ཅིང་དཔའ་དང་སོགས་ཀྱི་བསྟོད་པ་རྣམས་སྟ་གོན་གྱི་རྗེས་ཆོག་བཞིན་བསྡུས་པ་མཛད།
དངོས་གྲུབ་བླང་བ་ནི། ཡེ་ཤེས་ལྔ་ལྡན་རིགས་ལྔ་བདེ་བར་གཤེགས། ། སོགས་ལན་གསུམ་གདངས་དང་བཅས་པ་བརྗོད་ཅིང་ཐལ་མོ་སྙིང་ཁར་སྦྱར། ཡོན་བསྔོ་བ་ནི་སློབ་དཔོན་གྱིས་མཆོག་བསྔོ་དང་སྦྱིན་བདག་གི་དོན་དུ་དགོས་པ་བྱུང་ཚེ་གཤིན་བསྔོ་གསོན་བསྔོ་སོགས་སྐབས་ཐོབ་དང་སྦྱར་ནས་བྱའོ། ། བཟོད་པར་གསོལ་བ་ནི་ཡི་གེ་བརྒྱ་པ་ལན་གསུམ་དང་། མ་འབྱོར་བ་དང་སོགས་ལྷག་ཆད་ཁ་བསྐང་བ་ཕྱི་རོལ་པའི་རྗེས་སུ་བྱ་བ་བཞིན་བཟོད་པར་གསོལ་ལ་བརྟེན་པ་ལྷ་ཕུར་དང་གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས་ནི། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་བླ་མ་ཡི་དམ་མཁའ་འགྲོ་ཆོས་སྐྱོང་སྲུང་མའི་རྟེན་འདི་རྣམས་དང་བརྟེན་པ་ལྷའི་ཚོགས་རྣམས་ལ་བསྐྱེད་ཅིང་སྤྱན་དྲངས་པའི་ཡེ་ཤེས་པ་རྣམས་འབྱུང་བ་ཆེན་པོ་ས་ཆུ་མེ་རླུང་གི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ།
ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་མེ་ཏོག་གཏོར་ལ་བརྟན་བཞུགས་བྱ། རྟེན་མེད་གཤེགས་གསོལ་བྱ་བ་ནི། རྟེན་གྱི་དཀྱིལ་འཁོར་བུམ་ནང་གི་ལྷ་གཏོར་མགྲོན་ལ་བྱོན་པའི་རྟེན་མེད་པའི་ཡེ་ཤེས་པ་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། སོགས་གདངས་དང་བཅས་པ་ལན་གསུམ་གྱི་མཐར། བཛྲ་མུཿ ཡེ་ཤེས་པ་རང་བཞིན་གྱི་གནས་སུ་གཤེགས། ཛཿཧཱུྃ་བཾ་ཧོཿདམ་ཚིག་པ་རྣམས་རང་ལ་གཉིས་སུ་མེད་པར་ཐིམ། ཞེས་བརྗོད་ཅིང་རོལ་མོ་རྣམས་དཀྲོལ།
དཀྱིལ་འཁོར་བསྡུ་བ་ནི། རང་གཙོ་བོའི་ང་རྒྱལ་གྱིས་དམ་ཅན་གྱི་ཕུར་བུ་ནས་གཙོ་ཕུར་བར་རིམ་གྱིས་བསྡུས་ཤིང་སྤྱི་བོར་རེག གཞན་ལས་སློབ་རྣམས་ཀྱིས་ཕུར་གདན་དང་བུམ་པ་གཞན་རྣམས་བསྡུས། རྣམ་རྒྱལ་དང་ལས་བུམ་ཡང་བདེ་སར་བཞག ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎི་ཨཱ་དྱ་ནུཏྤནྣ་ཏྭད། ཅེས་བརྗོད་ཅིང་། ཆོས་ཐམས་ཅད་སྐྱེ་བ་མེད་པ་དེ་ཁོ་ན་ཉིད་དྲན་པས་རྡོ་རྗེའི་རྩེས་དབང་ལྡན་གྱིས་རྩིག་པ་དང་པོར་གཤེགས། དེ་ནས་གཡས་སྐོར་གྱིས་ཤར་གྱི་མེ་རི་ནས་ལྟེ་བའི་བར་རྡོ་རྗེའི་རྩེས་རི་མོ་འཐེན། དེ་བཞིན་དུ་ཕྱོགས་མཚམས་གཞན་ལའང་བྱ། དེ་ནས་སྒྲུབ་གཡོག་པ་ཁ་ཅིག་གིས་ཀུ་ཤ་སོགས་ཀྱིས་མཐའ་ནས་བསྡུས་ཏེ།
རིན་པོ་ཆེ་ལེགས་པའི་སྣོད་གཙང་མར་བླུགས། སློབ་དཔོན་གྱིས་ལས་བུམ་སོགས་ཀྱི་བུམ་ཆུས་ཐིག་རྗེས་རྣམས་རིམ་པ་བཞིན་གྱིས་རྗེས་མི་མངོན་པར་བྱའོ། ། ཚོན་བསྐྱལ་བ་ནི། རྡུལ་ཚོན་ཆུ་བོར་སྤྱན་དྲངས་པའི་ཆོ་ག་གཞན་ནས་འབྱུང་བའི་རྒྱས་པའམ་བསྡུས་པ་དཀྱིལ་འཁོར་རྒྱལ་ཆོག་ནས་འབྱུང་བ་བཞིན་བྱ་སྟེ། ཕྱག་ལེན་ལ་མི་མཛད། སྦྱིན་སྲེག་ནི། གྲུབ་ན་སྐབས་འདིར་ས་ལོས་མཛད་པའི་ཞི་བའི་སྦྱིན་སྲེག་རྡོ་རྗེའི་མེ་འོད་དང་དཀྱིལ་ཆོག་བཞིན་ནོ། ། འོན་ཀྱང་དིང་སང་མི་མཛད། བདག་བསྲུང་བ་ནི། ཨོཾ་ཤྲཱི་བཛྲ་ཀུ་མ་ར་ཀྲོ་དྷ་རཀྵ་ཧཱུྃ་ཕཊ྄།
ཅེས་བརྗོད་པས་གཟི་བརྗིད་རྒྱས་པར་བསམ། ཨོཾ་བཛྲ་ཀ་ཝ་ཙི་ཧཱུྃ་ཕཊ྄་ཀྱིས་རྡོ་རྗེའི་གོ་གྱོན་པར་བསམ་པའོ། ། ལྟ་བས་རྒྱས་བཏབ་པ་ནི། རང་བཞིན་སེམས་ཀྱི་སོགས་ཤླཽ་ཀ་ཕྱེད་དང་གཉིས་དང་ཨ་ཀཱ་རོ་སོགས་སྒྲུབ་ཐབས་རྒྱས་པ་ལྟར་བརྗོད་ཅིང་ཆོས་ཐམས་ཅད་གདོད་ནས་མ་སྐྱེས་པའི་དེ་ཁོ་ན་ཉིད་བདག་མེད་རྟོགས་པའི་ལྟ་བའི་ངང་ལ་ཅུང་ཟད་མཉམ་པར་བཞག་གོ ། སྨོན་ལམ་ནི། དགེ་བ་འདི་ཡིས་མཐའ་ཡས་སེམས་ཅན་ཀུན། ། སོགས་ཤླཽ་ཀ་གཅིག་སྒྲུབ་ཐབས་བཞིན་དང་། དགེ་བ་འདི་ཡིས་ནམ་མཁའི་མཐའ་ཀླས་པ། ། སོགས་བསྔོ་སྨོན་གང་ཤེས་བྱའོ། ། ཤིས་པ་བརྗོད་པ་ནི།
དཔོན་སློབ་རྣམས་ལ་མེ་ཏོག་ནས་བཀྱེ་ལ། དྲིལ་སིལ་གདངས་དང་བཅས་པས། བླ་མའི་བཀྲ་ཤིས་གང་ཤེས་དང་། ཧཱུྃ། སྐྱེ་མེད་ཆོས་སྐུའི་རང་བཞིན་རྣམ་དག་ལས། ། སོགས་སྒྲུབ་ཐབས་རྒྱས་པ་བཞིན་ནོ། ། གཞན་ཡང་ཡི་དམ་ཆོས་སྐྱོང་སོགས་ཀྱི་བཀྲ་ཤིས་རྒྱས་པ་བརྗོད་ཅིང་། དཀྱིལ་འཁོར་གྱི་ཤུལ་སོགས་ལ་མེ་ཏོག་གི་ཆར་དབབ་ཅིང་། བཀྲ་ཤིས་པར་བྱ་བ་སྟེ། རྡུལ་ཚོན་གྱི་ཕྱོགས་ཐམས་ཅད་བསྟན་ཟིན་ཏོ། །
གཉིས་པ་སློབ་མ་གཞུག་ཅིང་དབང་བསྐུར་བ་ནི། སྔགས་འཆང་ཆེན་པོས་མཛད་པའི་མཚམས་སྦྱོར་དུ་རྟོགས་པར་བྱའོ། ། རས་བྲིས་ཀྱི་ཕྱོགས་ལ་ས་ཆོག་ཐོ་འཛུགས་པ། བུམ་པ་འགོད་པ་མི་མཛད་གཞན་ཟུར་འདེབས་བཞིན་ནོ། ། ནུབ་ཕྱི་མ་ལ་བསྒྲལ་མཆོད་སོགས་མཛད་པ་སྟེ་ཕྱག་ལེན་གྱི་རིམ་པའོ། ། འདིར་སྨྲས་པ། དིང་སང་སྙིགས་མ་བས་ཀྱང་ཆེར་སྙིགས་པས། ། གསང་སྔགས་རྒྱ་མཚོར་བློ་སྦྱངས་ལྟ་ཞོག་གི ། ཆོ་གའི་ཚིག་རིགས་ཙམ་གྱི་གོ་རིམ་ལའང་། ། རྨོངས་པའི་ཚོགས་རྣམས་སྙིང་ནས་མ་བཟོད་དེ། །
དང་པོའི་ལས་ཅན་འཇུག་པ་བདེ་བའི་ཕྱིར། ། སྐྱེས་ཆེན་གོང་མའི་གསུང་རབ་ཕྱོགས་ཅིག་བསྡེབས། ། འདི་སྦྱར་དགེ་བས་བདག་ཅག་དཔོན་སློབ་ཀྱི། ། འདི་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག ། དེ་སྐད་སྨྲ་བ་དཔལ་ལྡན་ས་སྐྱ་པ། ། ཆོས་མེད་ངག་དབང་ཀུན་དགའ་བསོད་ནམས་ཏེ། ། ཡི་གེའི་འདུ་བྱེད་རིགས་རུས་ཆོ་འབྲངས་ཅན། ། མི་དབང་རྣམ་རྒྱལ་རྡོ་རྗེ་ཞེས་བྱ་བའི། ། སྐྱེས་དང་སྦྱངས་པའི་རྣམ་དཔྱོད་ཆེར་ཡངས་པས། ། སྙན་ངག་ལ་སོགས་རིག་གནས་མཐའ་དག་དང་། །
ཁྱད་པར་དུས་འཁོར་རྩིས་གཞུང་རྒྱ་མཚོ་ལ། ། མཁས་པའི་ཕུལ་དུ་ཕྱིན་པ་དེ་ཉིད་དོ། ། བསྟན་ཆོས་འདི་ཉིད་དཀར་མོ་ཉི་ཟླ་དང་། ། བདུད་རྒྱལ་ནག་པོ་ཕུར་བསྲུངས་བཅུ་གཉིས་ལ། ། གཉེར་དུ་གཏད་དོ་བློ་གསལ་དོན་གཉེར་ལ། ། ཆོས་འདི་འཕེལ་ཞིང་རྒྱས་པའི་འཕྲིན་ལས་མཛོད།། །། ཀ་ལྱཱ་ན་ཝརྡྷནྟུ།། མངྒ་ལཾ།། གཅིག་ཞུས་དག། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 56 ཨ་མྱེས་ཞབས། རྡོ་རྗེ་ཕུར་པའི་དཀྱིལ་ཆོག་རིན་ཆེན་དོ་ཤལ་དུ་ཞལ་འཕངས་པ་རྣམས་ཕྱོགས་གཅིག་ཏུ་བསྡེབས་པ། PAGE * MERGEFORMAT 55
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
