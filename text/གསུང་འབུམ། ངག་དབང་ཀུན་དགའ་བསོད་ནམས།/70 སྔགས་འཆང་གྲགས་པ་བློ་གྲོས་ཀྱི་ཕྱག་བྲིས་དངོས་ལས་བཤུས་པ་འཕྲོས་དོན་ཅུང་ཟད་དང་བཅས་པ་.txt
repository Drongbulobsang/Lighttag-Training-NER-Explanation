གསུང་འབུམ། ངག་དབང་ཀུན་དགའ་བསོད་ནམས།
པོད ༧༠
སྔགས་འཆང་གྲགས་པ་བློ་གྲོས་ཀྱི་ཕྱག་བྲིས་དངོས་ལས་བཤུས་པ་འཕྲོས་དོན་ཅུང་ཟད་དང་བཅས་པ་དོན་གཉེར་ཉེར་མཁོ།
༄༅། །ས་སྐྱ་པའི་ཡབ་ཆོས་རྡོ་རྗེ་ཕུར་པ་དང་དཔལ་ཀྱཻ་རྡོ་རྗེའི་སྦྱིན་སྲེག་གི་ཕྱག་ལེན་ཞལ་ཤེས་མ་སྔགས་འཆང་གྲགས་པ་བློ་གྲོས་ཀྱི་ཕྱག་བྲིས་དངོས་ལས་བཤུས་པ་འཕྲོས་དོན་ཅུང་ཟད་དང་བཅས་པ་དོན་གཉེར་ཉེར་མཁོ་བཞུགས།། ན་མོ་གུ་རུ་བུདྡྷ་དྷྭ་ཛ་ཡེ། བསྟན་པའི་ཉི་མ་སྔགས་འཆང་ཆོས་རྗེ་དང་། ། གང་གི་ཐུགས་སྲས་དམ་པ་འཇམ་དབྱངས་མཆེད། ། རྒྱལ་བ་མུས་པ་རྗེ་ལ་གུས་བཏུད་ནས། ། དཔལ་ལྡན་ས་སྐྱའི་ཡབ་ཆོས་ཕུར་པ་དང་། ། དགེས་པ་རྡོ་རྗེའི་བསྙེན་པ་མཐར་ཕྱིན་ནས། ། སྦྱིན་སྲེག་བྱ་ཚུལ་བླ་མ་བརྒྱུད་པ་ཡི། ། ཕྱག་ལེན་དྲི་མེད་ལག་ལེན་བྱ་ཚུལ་དང་། ། འཕྲོས་དོན་ཅུང་ཟད་དང་བཅས་འདིར་སྤེལ་ལོ།།
༈ །དེ་ལ་དོན་གཉིས་ཏེ། ས་སྐྱ་པའི་ཡབ་ཆོས་རྡོ་རྗེ་ཕུར་པ་དང་དགེས་པ་རྡོ་རྗེའི་སྦྱིན་སྲེག་གི་ཕྱག་ལེན་ཞལ་ཤེས་མ་སྔགས་འཆང་གྲགས་པ་བློ་གྲོས་ཀྱི་ཕྱག་བྲིས་དངོས་ལས་འབྱུང་བ་བཞིན་བཤད་པ་དང་། དེ་ལས་འཕྲོས་པའི་དོན་བཤད་པ་གཉིས་ལས། དང་པོ་ནི། ཁོ་བོ་ཅག་རང་ལོ་བཅུ་གཅིག་ལོན་སྐབས། གཅེན་འཇམ་པའི་དབྱངས་མཐུ་སྟོབས་དབང་ཕྱུག་སྐུ་མཆེད་དང་བཅས་པ་བྱས་འགྱུར་རྡོ་རྗེའི་བྲག་རྫོང་དུ་ཀྱཻ་རྡོ་རྗེའི་གཞི་བསྙེན་མཐར་ཕྱིན་ནས། བླ་བྲང་ནུབ་ཏུ་སྦྱིན་སྲེག་མཛད་དུས། དེ་སྐབས་ཀྱི་ཕྱག་ལེན་རྣམས་ཡབ་རྗེ་ཆོས་ཀྱི་རྒྱལ་པོས་ཕྱག་བྲིས་སུ་བཀོད་པ་མཛད་པ་ལས་འདི་ལྟར་འབྱུང་སྟེ།། ༈ །ཕུར་པ་དང་ཀྱཻ་རྡོར་སོགས་ཀྱི་སྦྱིན་སྲེག་ལ་ཕྱག་ལེན་ཐེ་ཚོམ་ཆེ་བ་ཞིག་ཡོང་གི་འདུག་པ་ནས། ངེད་རང་གིས་ཕུར་པ་ཀྱཻ་རྡོར་སོགས་ཀྱི་བསྙེན་པ་བྱས་སྐབས།
སྔགས་འཆང་ཆེན་པོས་བཀའ་བཀོད་བསླབ་སྟོན་ཕེབས་པ་བཞིན་ལག་ལེན་བྱས་པ་གཞིར་བཞག་སྟེ། ཁྲི་ཐོག་པ་སྤུན་རྣམས་ཀྱིས་ཕུར་པ་གཞི་བསྙེན་བྱས། སྦྱིན་སྲེག་སྐབས་འཇམ་པའི་དབྱངས་བསོད་ནམས་དབང་པོ་ལ་ཡང་དོགས་གཅོད་ཞུས་རྗེས། ངེད་རང་དཔོན་སློབ་བདུན་ཙམ་གྱིས་སྦྱིན་སྲེག་བྱས་དུས་ཕྱག་ལེན་གྱི་རིམ་པ་བཀོད་པ་ལ། ཕུར་པའི་སྦྱིན་སྲེག་ལ་ཞག་བདུན་གྱི། ཚུགས་པའི་ཉིན་ཉི་མ་ཕྱེད་ཡོལ་འཕྲལ་ཚུགས་པ་བྱས། སྦྱིན་བསྲེག་གི་གཞུང་ས་ལོ་ཐམས་ཅད་མཁྱེན་པས་མཛད་པ་བཞིན་ལས། སྔགས་ཀྱི་གྲངས་དང་སྲེག་རྫས་འབུལ་ལུགས་ནི་དེ་ནུབ་ཁྲི་ཚོ་གཅིག་བཟླ། འདས་པའི་མེ་ལྷའི་སྲེག་རྫས་རྣམས་བཅུ་གཅིག་པ་ཐེངས་བཅུ་གཅིག་འབུལ་དགོས་པའི། ཐོག་མཐའ་གཉིས་ལ་རྫས་སྔགས་སོ་སོས་འབུལ།
བར་གྱི་ཚན་པ་དགུ་པོ་ཀཱི་ལ་ཡ་འབའ་ཞིག་གིས་འབུལ་ལོ། ། སྔགས་སྟོང་ཕྲག་རེའི་མཚམས་སུ་འབུལ་ཐེངས་རེ་བྱེད། དཔོན་སློབ་མང་པོ་ཡོད་ན་མཆོད་པ་གཏོར་བསྔོ་སོགས་ལ་རོལ་ཆེན་བྱེད། གཏོར་བསྔོ་རྒྱས་པ་གཏོར་འབུལ་སྐབས་རོལ་མོ་ཆེམས་བརྡུངས་མཛད་དེ། དེ་དགོང་ཐུན་གཅིག སང་དེ་ནས་བཟུང་ཉི་མ་དྲུག་པོ་ལ་ཉིན་རེ་ལ་ཁྲི་ཚོ་ཕྱེད་དང་གསུམ་གསུམ་བཟླ་ཞིང་། སྔ་དྲོ་ཤར་སྐྱ་ལ་ཚུགས་པ་བྱེད། འདས་པའི་མེ་ལྷའི་སྲེག་རྫས་འབུལ་ལུགས་གོང་བཞིན་སྟོང་ཕྲག་གཉིས་རེའི་མཚམས་སུ་འབུལ་ཐེངས་རེ་རེ་བྱས་པ་བདུན་དང་། སྟོང་ཕྲག་རེའི་རྗེས་སུ་སྲེག་རྫས་འབུལ་ཐེངས་རེ་རེ་བྱས་པ་གསུམ་སྟེ། ཡོངས་དྲིལ་ཁྲི་ཁྲག་གཅིག་དང་སྟོང་ཕྲག་བདུན་བཟླ།
དཀར་བདུད་ཕུར་སྲུང་གི་གཏོར་བསྔོ་སོགས་མཇུག་ཆོག་བྱས་ཏེ་སྔ་ཐུན་གྲོལ་མཚམས་གསོལ་བ་བྱེད། དེ་ནས་དགོང་ཐུན་ཚུགས་པའི་སྲེག་རྫས་འབུལ་ལུགས་གོང་བཞིན་ལ་བརྒྱད་བརྒྱ་རེའི་མཚམས་སུ་འབུལ་ཐེངས་རེ་རེ་བྱས་པ་བཅུ་ཕུལ་ལ་ཡོངས་དྲིལ་སྟོང་ཕྲག་བརྒྱད་བཟླ། གཏོར་བསྔོ་རྒྱས་པ་མཇུག་ཆོག་བྱས་ཏེ། ཕྱག་ལེན་ལ་ཐུན་གཉིས་མ་མཛད། གྲོལ་བའི་སྔ་གྲོ་གོང་བཞིན་ཁྲི་ཕྲག་གཅིག་བཟླས་པས་ཁ་གསོའི་གྲངས་ལྷག་ཙམ་འགྲོ་ཞིང་། གཏོར་བསྔོ་རྒྱས་པ་དང་བཀྲ་ཤིས་རྒྱས་པར་བྱའོ། ། ཕུར་པའི་སྦྱིན་སྲེག་གི་ཕྱག་ལེན་འཁྲུལ་མེད་ཀྱི་རིམ་པ་བཀོད་པའོ།། ༈ །ཀྱཻ་རྡོ་རྗེའི་སྦྱིན་སྲེག་སྐབས་ཁ་གསོ་བྱེད་ཚེ་དེ་ཝཱ་པི་ཙུ་ཁྲི་ཕྲག་བཞི་བྱེད། སྦྱིན་སྲེག་ཀྱང་གོང་བཞིན་ཐོག་མཐའ་གཉིས་ལ་རྫས་སྔགས་སོ་སོ་དང་། གཞན་མ་དེ་ཝཱ་པི་ཙུ་འབའ་ཞིག་གིས་འབུལ་ཞིང་།
ཚུགས་པའི་དགོང་ཁྲི་ཕྲག་གཅིག་བཟླ། སྲེག་རྫས་རྣམས་སྟོང་ཕྲག་རེ་རེའི་མཚམས་སུ་འབུལ། གཏོར་བསྔོ་རྒྱས་པ་མཛད། སང་ཉིན་ཤར་སྐྱ་ལ་ཚུགས་པ་བྱས། སྔ་ཐུན་ལ་ཁྲི་ཕྲག་གཅིག་བཟླ། གཏོར་བསྔོ་སྒྲུབ་མཆོད་སྔ་ཆོག་ལུགས་བཞིན་བསྡུས་པ་མཛད། འདིའི་མཚམས་སུ་གསོལ་བ་མཛད། དགོང་ཐུན་ལ་ཡང་ཁྲི་ཕྲག་གཅིག་བཟླ། གཏོར་བསྔོ་རྒྱས་པ། གྲོལ་བའི་སྔ་དྲོ་ཁྲི་ཕྲཁྲག་གཅིག་བཟླ།
གཏོར་བསྔོ་རྒྱས་པ། སྲེག་རྫས་འབུལ་ལུགས་ཀྱང་ཚུགས་པའི་དགོང་མོ་བཞིན་ནོ། ། བཀྲ་ཤིས་རྒྱས་པར་བྱ། ཉི་མ་གསུམ་ལ་འགྲོ ། བར་མ་ལ་ཐུན་གཉིས་མཛད། སྟན་ཐོག་གཅིག་མ་མི་དགོས། ཆབ་སང་དགོས་ཚེ་དཔོན་སློབ་མང་པོ་ཡོད་ན་རེ་མོས་ཀྱིས་ནམ་དགོས་ལ་ཕྱིན་པས་འཐུས། མཇུག་ཆོག་མ་གྲོལ་བར་ངག་བཅད་བྱེད། སྦྱིན་བསྲེག་གི་གཞུང་ཡོངས་འཛིན་དཀོན་མཆོག་ལྷུན་གྲུབ་ཀྱིས་མཛད་པ་བཞིན་ནོ། ། འདི་ལྕེ་བདེ་ལོད་ལ་སྤགས་པའི་སྔགས་ཀྱི་གྲངས་ཀྱི་མཚམས་སུ་སྲེག་རྫས་རྣམས་འབུལ་ལུགས་བྱེད་དོ། །
ཀྱཻ་རྡོ་རྗེའི་སྦྱིན་སྲེག་གི་ཕྱག་ལེན་འཁྲུལ་མེད་བཀོད་པའོ། ། སྦྱིན་སྲེག་ཐམས་ཅད་ལ་འདིས་རིགས་འགྲེའོ། ། དེ་དག་གིས་ནི་རྡོ་རྗེ་ཕུར་པ་དང་ཀྱཻ་རྡོ་རྗེའི་སྦྱིན་སྲེག་གི་ཕྱག་ལེན་ཡབ་རྗེ་གྲགས་པའི་མཚན་ཅན་གྱི་ཕྱག་བྲིས་དངོས་ལས་ཇི་ལྟར་འབྱུང་བ་བཞིན་བཤད་པ་བསྟན་ཟིན་ནས།། ༈ །གཉིས་པ་དེ་ལས་འཕྲོས་པའི་དོན་བཤད་པ་ནི། དེ་ལྟར་གོང་དུ་བསྟན་པ་ལྟར་གྱི་ཕུར་པ་དང་ཀྱཻ་རྡོར་གྱི་སྦྱིན་སྲེག་གི་ཕྱག་ལེན་འདི་ནི་སྔགས་འཆང་ཆེན་པོ་ཡབ་སྲས་ཀྱི་ཕྱག་ལེན་འཁྲུལ་མེད་ཡིན་པས་ད་ཕྱིན་ལག་ལེན་བྱེད་པ་རྣམས་འདིའི་ནང་བཞིན་བསྲེ་ལྷད་མེད་པར་མཛད་པ་ཞུ་ཞིང་། གཞན་མ་གསུང་རབ་ཀྱི་གོ་བ་གང་ཡང་མ་ཆགས་པའི་ལག་ལེན་པ་རྒན་པོ་བླུན་པོ་དག་གི་ངག་བགྲོས་ཀྱིས་རྗེས་སུ་འབྲངས་ན། སྔགས་འཆང་ཆོས་ཀྱི་རྒྱལ་པོའི་གསུང་ལས། བླ་མའི་ཕྱག་ལེན་བླ་མ་ཡིས། ། མཛད་པ་མཐོང་ཞིང་མཛད་ཅེས་པ། ། ཧམ་ལབ་གཉིས་ཕུང་ཧམ་ལབ་ཅན། །
ཚོད་ཅིག་རང་སེམས་ཚོད་ཅིག་ཟུངས། ། འདི་བཞིན་རང་བཟོའི་ང་རྒྱལ་ཅན། ། ཕྱག་ལེན་ཡང་པོར་གཏོང་བྱེད་ཅིང་། ། མི་ཤེས་ཤེས་རྒྱའི་རྒྱབ་རྟེན་དུ། ། བླ་མ་ཞིང་གཞན་གཤེགས་པ་ཀུན། ། གསུང་ཞེས་བླ་མའི་ཞབས་འདྲེན་བྱེད། ། ཅེས་གསུངས་པས་འདི་འདྲའི་རིགས་ཅན་མང་པོ་ཞིག་བྱུང་དོགས་པས་བློ་གསལ་དོན་གཉེར་རྣམས་ཀྱིས། བླུན་པོས་གླེན་པ་བཏེག་པའི་རི་བོ་བཅལ་བརྒྱུགས་ཀྱི་རྗེས་སུ་མི་འབྲང་བ་གལ་ཆེའོ། ། དེང་སང་རང་རེ་རྣམས་རྒྱུན་པར་མཛད་པའི་ས་སྐྱ་པའི་ཐུགས་དམ་གཏོར་མའི་རིམ་པ་དཀར་ཆ་བཞི་འདི་ཉིད་ཚོད་མ་སོགས་བཞེས་མ་ཚར་བ་ལྟོ་སྟོང་ལ་མཛད་པའི་རྒྱུ་མཚན་ནི། སྐབས་དེར་སུ་རཱུ་པའི་སྔགས་ཀྱིས་ཡི་དྭགས་ལ་གཏོར་མ་བསྔོ་བ་འདི་ཉིད་ངེས་པར་ལྟོ་སྟོང་མར་བྱ་དགོས་པ་ཡིན་ཏེ།
དེ་ཉིད་རང་གི་གཞུང་ལས་འདི་ལྟར་འབྱུང་སྟེ། ཟས་མ་ཟོས་པའི་གོང་དུ་སྦྱིན་པར་བྱའོ། ། ཞེས་དང་། དེའི་རྒྱུ་མཚན་ཡང་རྣལ་འབྱོར་ཟས་ཟོས་ནས་སུ་རཱུ་པའི་སྔགས་ཀྱིས་གཏོར་མ་བྱིན་ཀྱང་། ཟས་ཀྱི་མདངས་དང་ཟིལ་མི་བཟོད་པས་ཡི་དྭགས་ཀྱི་གཏོར་མ་ལེན་མི་ནུས་པར་བཤད་དོ། ། དེས་ན་དཀར་ཆ་བཞི་ལྟོ་སྟོང་མ་མཛད་པའི་དགོངས་གཞི་ནི་འདི་ཁོ་ན་ཡིན་པས། གཞན་ཆབ་གཏོར་ཀླུ་གཏོར། གཏོར་མ་བརྒྱ་རྩ་སོགས་ལ་ལྟོ་སྟོང་མ་སོགས་དུས་ཀྱི་ངེས་པ་མི་དགོས་པའི་གནད་ཀྱང་དེ་ཡིན་ནོ། ། འོ་ན་སྔགས་འཆང་ཆེན་པོས་མཛད་པའི་ཀླུ་གཏོར་གྱི་ཡི་གེ་ལས། ཀླུ་གཏོར་གྱི་བདག་བསྐྱེད་གྲུབ་པའི་སྐབས་དེར།
དཀར་ཆ་བཞི་རྒྱུན་དུ་བྱེད་མཁན་ཡིན་ན་འདིའི་མཚམས་སུ་བྱེད། མ་བྱས་ཀྱང་ཉེས་པ་མེད་པས་བཞག་པས་ཆོག ཞེས་གསུངས་པས། ཆབ་གཏོར་སོགས་ཀྱང་ལྟོ་སྟོང་མ་བྱ་དགོས་པ་མ་ཡིན་ནམ་སྙམ་ན། སྔགས་འཆང་ཉིད་ཀྱི་གསུང་དེ་ནི། དཀར་ཆ་བཞི་རྒྱུན་དུ་བྱེད་བཞིན་པ་དེ་གོང་དུ་མ་གྲུབ་པ་ཀླུ་གཏོར་དང་སྦྲེལ་ནས་གཏོང་ན་སྐབས་དེར་བྱ་ཞེས་པའི་དོན་ཡིན་གྱིས། ཆབ་གཏོར་ཀླུ་གཏོར་སོགས་ལྟོ་སྟོང་མ་བྱ་དགོས་པ་སོགས་ཀྱི་དོན་མ་ཡིན་པ་གོང་མའི་གསུང་རབ་ལན་གཅིག་བཀླགས་པ་ཙམ་གྱིས་གོ་བ་ཡིན་ནོ། ། ཆབ་གཏོར་ཀླུ་གཏོར་གཏོང་བའི་སྐབས་སུ་གཏོར་མ་རྣམས་ཀྱི་བྱ་བ་མ་གྲུབ་བར་ལ་ཞོ་ཆང་གི་རིགས་ཞལ་ལ་མི་རེག་པ་ནི་བླ་མ་གོང་མ་རྣམས་ཀྱི་ཕྱག་ལེན་འཁྲུལ་མེད་ལགས་པས། རྗེས་འཇུག་རྣམས་ཀྱིས་ལས་སླ་དང་སླ་ཆོས་སུ་མ་སོང་བ་ཞིག་མཛད་འཚལ། ཞེས་པའི་འཕྲོས་དོན་ཅུང་ཟད་དང་བཅས་པའི་ལེགས་བཤད་དོན་གཉེར་ཉེར་མཁོ་ཞེས་བྱ་བ་འདི་ཡང་།
རིགས་ལྡན་འཇམ་པའི་དབྱངས་དབང་པོའི་མཚན་ཅན་སྐུ་མཆེད་དང་། རྒྱལ་བ་མུས་པ་ཆེན་པོ་བུདྡྷའི་མཚན་ཅན་རྣམས་གཙོ་བོར་སྨོས་པའི་ཡོངས་འཛིན་མཁས་པ་རྣམས་ཀྱི་གསུང་ལས་སྐྱེས་པའི་ས་སྐྱ་པ་ཆོས་མེད་སྔགས་འཆང་ངག་དབང་ཀུན་དགའ་བསོད་ནམས་ཀྱིས། རིགས་ཀྱི་བུ་ངག་དབང་བསོད་ནམས་དབང་ཕྱུག་ལ་སོགས་ཏེ་རང་དང་སྐལ་བ་མཉམ་པའི་དོན་གཉེར་གྱི་སློབ་མའི་ཚོགས་རྣམས་ལ་ཕན་པར་བསམ་སྟེ། ལེགས་པར་སྦྱར་བའི་ཡི་གེ་པ་ནི་ལུགས་གཉིས་རྣམ་དཔྱོད་ཀྱི་སྤྱན་མིག་གསལ་བ་མཚོ་སྒོ་བ་མི་དབང་རྣམ་རྒྱལ་རྡོ་རྗེས་ཕྱག་སོར་གྱི་འདུ་བྱེད་ལས་བསྐྲུན་པའོ། ། དགེ་བ་འདིས་མཚོན་དུས་གསུམ་དགེ་བའི་མཐུའི། ། བདག་གཞན་ལས་ཉོན་སྡིག་སྒྲིབ་ཀུན་བྱང་ནས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་ལྷན་ཅིག་དག་པའི་ཞིང་བསྒྲོད་ཤོག ། དེ་དེ་བཞིན་དུ་གྱུར་ཅིག དེ་ལས་གཞན་དུ་ནམ་ཡང་མ་གྱུར་ཅིག །
སརྦ་མངྒ་ལཾ། གཅིག་ཞུས།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།། PAGE * MERGEFORMAT 4 ཨ་མྱེས་ཞབས། ས་སྐྱ་པའི་ཡབ་ཆོས་རྡོ་རྗེ་ཕུར་པ་དང་ཀྱེ་རྡོར་སྦྱིན་སྲེག་གི་ཕྱག་ལེན་ཞལ་ཤེས་མ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
