གསུང་འབུམ། ངག་དབང་ཀུན་དགའ་བསོད་ནམས།
པོད ༡༤༧
ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་འདྲ་བསྡུར་ཞུས་དག་བགྱིས་པའི་ལེགས་པར་བཤད་པ་བློ་གསལ་མིག་ཐུར།
༄༅། །དཔལ་ཀྱཻ་རྡོ་རྗེའི་རྒྱུད་འཆད་པའི་སྔོན་དུ་འགྲོ་བ་རྒྱུད་སྡེ་སྤྱིའི་རྣམ་གཞག་ལ་ཉེ་བར་མཁོ་བའི་ལེགས་བཤད་རྗེ་རྡོ་རྗེ་འཆང་གི་གསུང་ལ་ཆོས་རྗེ་དཔལ་གྱི་རྒྱལ་མཚན་གྱིས་ཟིན་བྲིས་སུ་མཛད་པའི་གསུང་རབ་ངོ་མཚར་ཅན་གྱི་མ་དཔེ་ཚིག་སྣ་རིང་ཐུང་སོགས་ཅུང་ཟད་མི་འདྲ་བ་གསུམ་ལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་འདྲ་བསྡུར་ཞུས་དག་བགྱིས་པའི་ལེགས་པར་བཤད་པ་བློ་གསལ་མིག་ཐུར་ཞེས་བྱ་བ་བཞུགས་སོ། ། མངྒ་ལཾ།། ན་མོ་གུ་རུ་བུདྡྷ་དྷྭ་ཛ་ཡེ། རྗེ་བཙུན་བླ་མའི་ཞབས་ལ་གུས་བཏུད་ནས། ། རྡོ་རྗེ་འཆང་གསུང་དཔལ་གྱི་རྒྱལ་མཚན་གྱིས། ། ཟིན་བྲིས་འདྲ་མིན་ཞུས་དག་ལེགས་བགྱིས་པ། ། ལེགས་བཤད་བློ་གསལ་མིག་ཐུར་བཤད་ཀྱིས་ཉོན། ། ཅེས་མཆོད་པར་བརྗོད་ཅིང་བཤད་པར་དམ་བཅས་ཏེ་ཉན་པར་གདམས་ནས། འདིར་དཔལ་ཀྱཻ་རྡོ་རྗེའི་རྒྱུད་འཆད་པའི་སྔོན་དུ་འགྲོ་བ་རྒྱུད་སྡེ་སྤྱིའི་རྣམ་གཞག་ལ་ཉེ་བར་མཁོ་བའི་ལེགས་བཤད་རྡོ་རྗེ་འཆང་གི་གསུང་ལ་ཆོས་རྗེ་དཔལ་གྱི་རྒྱལ་མཚན་གྱིས་ཟིན་བྲིས་སུ་མཛད་པའི་གསུང་རབ་ངོ་མཚར་ཅན་གྱི་མ་དཔེ་ཚིག་སྣ་རིང་ཐུང་སོགས་ཅུང་ཟད་མི་འདྲ་བ་གསུམ་ལ་ཕན་ཚུན་འདྲ་བསྡུར་གྱི་སྒོ་ནས་ཞུས་དག་བགྱིས་པའི་ལེགས་པར་བཤད་པ་བློ་གསལ་མིག་ཐུར་ཞེས་བྱ་བ་བཤད་པར་བྱ་བ་ནི་འདི་ལྟར། ཨོཾ་སྭ་སྟི།
བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འདིར་དཔལ་ཀྱཻ་རྡོ་རྗེའི་རྒྱུད་འཆད་པའི་སྔོན་དུ་འགྲོ་བ་རྒྱུད་སྡེ་སྤྱི་ཡི་རྣམ་གཞག་མདོ་ཙམ་བརྗོད་ན། གང་བཤད་པར་བྱ་བའི་ཆོས་ནི། ཀྱཻ་རྡོ་རྗེའི་ཚིག་དོན་གྱི་ཆ་རྣམས་ཡིན་ལ། དེ་འཆད་བྱེད་ཀྱི་མན་ངག་ཇི་ཙམ་བྱུང་དཔྱད་པ། དེ་རྣམས་ཀྱི་ནང་ནས་ཁྱད་པར་དུ་འཕགས་པའི་ལུགས་ངོས་བཟུང་བའོ། ། དང་པོ་ནི་རྩ་བའི་རྒྱུད་འདི་ཚིག་བརླིང་ཞིང་གྱོང་བ། འཆད་བྱེད་ཀྱི་མན་ངག་མེད་པར་འཆད་མི་ནུས་ཤིང་། འཆད་བྱེད་ཀྱི་མན་ངག་རིགས་མི་འདྲ་བ་རྣམས་ཀྱང་ཕན་ཚུན་མ་འདྲེས་པར་སོ་སོར་ཤེས་དགོས་ཏེ། མ་ཤེས་ན་དེ་རྣམས་ཕན་ཚུན་འཆོལ་བར་འགྲོ་བའི་ཕྱིར་རོ། །
དེ་ལ་རྒྱ་གར་འཕགས་པའི་ཡུལ་དུ་བཤད་སྲོལ་ཇི་ཙམ་བྱུང་དཔྱད་པ། དེ་ཉིད་བོད་ཁ་བ་ཅན་དུ་ཇི་ལྟར་དར་བའི་ཚུལ་ལོ། ། དང་པོ་ལ་བྱང་ཆུབ་སེམས་དཔའི་རྡོ་རྗེ་སྙིང་པོའི་འགྲེལ་པ་སོགས་བཅུ་གཉིས་ཙམ་བྱུང་བ་ལས། རྡོ་རྗེ་སྙིང་འགྲེལ་ལ། སྟོད་འགྲེལ་དང་། སྨད་འགྲེལ་གཉིས་སུ་གྲགས་པ་ལས། དང་པོ་ནི་ལེའུ་ལྔ་པ་ཡན་ཏེ་རྡོ་རྗེ་སྙིང་པོས་མཛད་པ་ཡིན་ནོ། ། གཉིས་པ་ནི་ལེའུ་དྲུག་པ་མན་ཆད་ཀྱི་འགྲེལ་པའོ། ། དང་པོ་ནི། དུས་འཁོར་རྒྱལ་བས་གསུངས་པའི་བཀའ་མ་ཡིན་ཞིང་།
སེམས་འགྲེལ་སྐོར་གསུམ་བྱང་སེམས་ཀྱིས་བྱས་པ་མིན་ཟེར་བ་མ་གཏོགས་གཞན་ཕལ་ཆེ་བས་ཚད་མར་ཁས་ལེན་ནོ། ། གཉིས་པ་ནི། སྔ་རབས་པ་རྣམས་ན་རེ། གང་ཕྱིར་བཅུ་དྲུག་ཆ་མེད་པས། ། འབད་པས་ཀུན་གྱི་ལྷག་མ་སྤངས། ། ཞེས་པའི་བཤད་པ་དུས་འཁོར་དང་མི་མཐུན་པའི་ཕྱིར། རྡོ་རྗེ་སྙིང་པོས་བྱས་པ་མིན་ཟེར་བ་ནི་དོན་ལ་གནས་ཏེ། སྨད་འགྲེལ་མཛད་མཁན་དེ་ཉིད་རྡོ་རྗེ་སྙིང་པོ་དང་མཚན་གཅིག་པ་ཡིན་ནམ། གང་ལྟར་ཡང་རྩ་རྒྱུད་གཟིགས་པའི་པཎྜི་ཏ་གཅིག་ཡིན་གྱིས། སྟོད་འགྲེལ་མཛད་མཁན་དང་མི་གཅིག་སྟེ།
དེ་དང་གྲུབ་མཐའ་མི་མཐུན་པ་དུ་མ་སྣང་ཞིང་། སྟོད་འགྲེལ་དུ་རྩ་རྒྱུད་འབུམ་ཕྲག་ལྔ་པའི་དོན་དེ་ཉིད་ལེའུ་ལྔ་པ་ཡན་ཆད་དུ་བསྡུས་ནས་འཆད་ཅེས་དམ་བཅས་ཀྱིས། ལེའུ་དྲུག་པ་མན་ཆད་ཀྱི་འགྲེལ་པ་བྱེད་ཅེས་མ་གསུངས་པའི་ཕྱིར་རོ། ། དེ་ལ་སྟོད་འགྲེལ་ལ། པུ་ཧྲང་ལོ་ཆུང་གྲགས་འབྱོར་ཤེས་རབ་དང་། སྨད་འགྲེལ་ལ་འབྲོ་དགེ་སློང་ཤེས་རབ་གྲགས་ཀྱི་འགྱུར་ཡོད་དོ། ། སྟོད་འགྲེལ་གྱི་བཤད་སྲོལ་རྗེ་བཙུན་གོང་མ་རྣམས་ལ་པུ་ཧྲང་ལོ་ཆུང་ནས་བརྒྱུད་པ་ཡིན་ཞིང་། དུས་འཁོར་གྱི་བཤད་སྲོལ་ཡང་དེ་ནས་བརྒྱུད་པ་ཡིན་ཏེ། རྗེ་ས་ཆེན་གྱིས་པུ་ཧྲང་ལོ་ཆུང་དང་། དེས་མཛོད་ཀྱི་འགྲེལ་བཤད་མཛད་མཁན་སློབ་དཔོན་རྒྱལ་པོས་སྲས་དང་།
དེས་དུས་ཞབས་པ་ཆུང་བ་ལ་གསན་པ་ཡིན་ནོ། ། ཡང་དཀའ་འགྲེལ་པདྨ་ཅན་ཞེས་པ་ཡོད་དེ། དེ་ནི་དང་པོར་ཡར་ལུང་པ་ཁུ་དངོས་གྲུབ་འབྱུང་གནས་ལ་བརྒྱུད་ནས། དབང་བཀའ་དང་བཤད་བཀའ་ལ་སོགས་པ་བྱུང་ཡང་། ད་ལྟ་འགྱུར་ཙམ་ལུས་སོ། ། རྗེ་བཙུན་ས་སྐྱ་པ་རྣམས་ལ་དབང་བཀའ་དང་འགྲེལ་པའི་ལུང་དང་། ལམ་སྐོར་དགུའི་ནང་གི་པདྨ་བའི་ལམ་ཞེས་པ་ཡོད་དེ། ཡང་སློབ་དཔོན་པདྨའི་མྱུ་གུས་བྱས་པའི་དཀའ་འགྲེལ་ཡོད་དེ། སློབ་དཔོན་དེ་ཡང་སྤྱི་དང་མུ་སྟེགས་བྱེད་ཀྱི་གྲུབ་མཐའ་ལ་མཁས་པ་ཞིག་ཡིན་པར་སྣང་བས། འགྲེལ་པ་དེར་གསུང་རབ་སྤྱིའི་བརྡ་ཆད་དང་།
མུ་སྟེགས་ཀྱི་གྲུབ་མཐའི་རྣམ་གཞག་བཀོད་འདུག་སྟེ། ཀྱཻ་རྡོ་རྗེའི་བསྐྱེད་རྫོགས་ཀྱི་རྣམ་གཞག་འདི་ཞེས་བསྟན་པ་མི་འདུག་གོ ། སློབ་དཔོན་དེ་ཡང་སངས་རྒྱས་ཡེ་ཤེས་ཞབས་འཁྲུངས་མན་ཆད་དུ་བྱོན་པ་ཞིག་ཡིན་པར་ཟད་དེ། འཁོར་ལོ་སྔོན་དུ་ཅི་རིགས་པར། ། ཞེས་པའི་དོན། ཀྱཻ་རྡོ་རྗེའི་སྒྲུབ་ཐབས་ཀྱི་སྔོན་དུ་སྲུང་འཁོར་སྒོམ་པ་ལ་བཤད་ཅིང་། དེ་ཡང་ཁྲོ་བོ་རྣམས་ཞལ་གསུམ་ཕྱག་དྲུག་པར་བྱེད་པ་སོགས་ཡེ་ཤེས་ཞབས་ལུགས་དང་མཐུན་པར་བྱས་སོ། ། ཡང་སློབ་དཔོན་ཤཱནྟི་པས་མཛད་པའི་མུ་ཏིག་ཕྲེང་བ་ཞེས་པ་ཡོད་ལ། གཞན་ཡང་སློབ་དཔོན་དེ་ཉིད་ཀྱིས། གསང་འདུས་ཀྱི་འགྲེལ་པ་སྙིམ་པའི་མེ་ཏོག་དང་།
དགྲ་ནག་གི་འགྲེལ་པ་དང་། མ་ཧཱ་མ་ཡའི་འགྲེལ་པ་དང་། ཡོ་ག་ཐམས་ཅད་གསང་བའི་རྒྱུད་ཀྱི་འགྲེལ་པ་བླ་མེད་དུ་བཀྲལ་པ་དང་། ཇི་བཞིན་བསྙེས་པ་ནམ་མཁའ་དང་མཉམ་པའི་འགྲེལ་པ་རྣམས་སུ་ཚིག་རིགས་མཐུན་པར། ཐེག་པ་ཆེན་པོ་འདི་ལ་ནི་རྣམ་པར་རིག་པ་སེམས་ཙམ་དུ་བལྟ་བར་བྱ་སྟེ། དེ་ཡང་མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་པའི་མདོ་དྲངས་ནས་ལྟ་བ་སེམས་ཙམ་དུ་བཀྲལ་ལོ། ། སློབ་དཔོན་འདིའི་ལུགས་ཀྱིས། ཐེག་ཆེན་གྱི་མདོ་སྡེ་མཐའ་དག་སེམས་ཙམ་གྱི་ལྟ་བ་སྟོན་པར་འཆད་ཅིང་།
ཀླུ་སྒྲུབ་ཡབ་སྲས་ཀྱི་དགོངས་པ་ཡང་དེ་ཉིད་ཡིན་པར་བཞེད་དོ། ། འོ་ན་བདེན་གྲུབ་བཀག་པ་ཇི་ལྟར་ཡིན་སྙམ་ན། དེ་ནི་མཚན་ཉིད་གསུམ་གྱི་ནང་ནས་ཀུན་བརྟགས་བདེན་གྲུབ་བཀག་པ་ཡིན་གྱིས། གཞན་དབང་དང་ཡོངས་གྲུབ་བདེན་པ་བཀག་པ་མིན་ནོ། ། དེའི་ལུགས་ཀྱི་བསྐྱེད་རིམ་ནི། ཏིང་ངེ་འཛིན་གསུམ་གྱི་ཆིངས་ཀྱིས་བཅིངས་པའི་རྣལ་འབྱོར་ཡེ་ཤེས་ཞབས་ལུགས་དང་མཐུན་པར་སྟོན་པས་ཡེ་ཤེས་ཞབས་ལུགས་པའི་རྗེས་འབྲངས་ཡིན་ཞིང་། བསྐྱེད་རིམ་དེ་ཡང་སྦྱང་གཞི་སྦྱོང་བ་ལ་ཤིན་ཏུ་ཟབ་པ་ཡིན་ནོ། ། དེས་ན་ཕ་རྒྱུད་ཀྱི་སྐབས་སུ་ཡེ་ཤེས་ཞབས་ལུགས་ཀྱི་གསང་འདུས་ཀྱི་སྒྲུབ་ཐབས་ནི། ཕ་རྒྱུད་པ་གཞན་དང་མི་འདྲ་ཞིང་། མ་རྒྱུད་དུ་ཤཱནྟི་པའི་ལུགས་དེ་མ་རྒྱུད་གཞན་དང་མི་འདྲ་བ་ཡིན་ནོ། །
ཡང་ནག་པོ་དམ་ཚིག་རྡོ་རྗེས་བྱས་པའི་དཀའ་འགྲེལ་རིན་ཆེན་སྦྱོར་ཕྲེང་ཞེས་པ་ཡོད་དེ། དེ་ནི་ལྟ་བ་སེམས་ཙམ་དུ་མི་སྟོན་ཀྱང་། རྣམ་གཞག་སྤྱི་ཤཱནྟི་པའི་རྗེས་འབྲངས་སོ། ། ཡང་སློབ་དཔོན་ནག་པོ་པས་བྱས་པའི་དཀའ་འགྲེལ་དྲན་པའི་འབྱུང་གནས་ཞེས་བྱ་བ་ཡོད་དེ། སློབ་དཔོན་དེ་ཉིད་རྟེན་རབ་ཏུ་བྱུང་བ་དང་། རྣལ་འབྱོར་པ་གང་གི་ཚུལ་དུ་བཞུགས་མི་གསལ་ཡང་། བདེ་མཆོག་པའི་ནག་པོ་པ་དང་། བིརྺ་པའི་དངོས་སློབ་ནག་པོ་པ་དང་། དགེ་སློང་ནག་པོ་པ་ཞེས་པ་ཡོད་དེ། དེ་རྣམས་གང་ཡང་མ་ཡིན་ནོ། །
ཡང་སློབ་དཔོན་བྷ་ཝ་བྷ་དྲས་མཛད་པའི་འགྲེལ་པ་རྣམ་པར་བཤད་པ་ཞེས་པ་ཡོད་དེ། ཡང་སློབ་དཔོན་ཌཾ་ཀ་ད་ཤས་བྱས་པའི་འགྲེལ་པ་ཡོད་ལ། འདི་ཉིད་ལ་སྔར་འགྱུར་དུ་རྡོ་རྗེ་གསུམ་གྱི་ཁ་སྦྱོར་རིན་པོ་ཆེའི་ཕྲེང་བ་གླང་དར་མ་བློ་གྲོས་ཀྱིས་བསྒྱུར་པ། པཎྜི་ཏ་ཀཱ་ཡ་ཏ་ན་སྒྲེས་པོས་མཛད་ཟེར་བ་འབྱུང་། དེ་ལ་བརྟེན་ནས་བསྟན་འགྱུར་བསྡུས་མཁན་དབུས་པ་བློ་གསལ་དང་། རྒྱང་རོ་བྱང་འབུམ་གཉིས་ཀྱིས། སམྦུ་ཊིའི་འགྲེལ་བར་བྱས་ཏེ། དེའི་བསྟན་འགྱུར་དུ་བསྡུས་པ་ཡོད་ཀྱང་། ཕྱི་འགྱུར་ལ་བླ་ཆེན་འཕགས་པའི་སློབ་མ་པཎྜི་ཏ་བི་མ་ལ་ཤྲཱི་དང་། གཤོང་བློ་བརྟན་གྱིས་བསྒྱུར་པ།
ཀྱཻ་རྡོ་རྗེའི་འགྲེལ་བཤད་ཁ་སྦྱོར་དྲི་མ་མེད་པ་ཞེས་བྱ་བ། པཎྜི་ཏ་ཌི་ཀ་ཤས་མཛད་པའོ། ། ཞེས་འབྱུང་བ་དེ་ཉིད་དོན་ལ་གནས་པ་ཡིན་ནོ། ། སཾ་ཊིའི་འགྲེལ་པར་བྱས་པ་ནི་ཁ་སྦྱོར་ཞེས་པའི་མིང་ལ་འཁྲུལ་པ་ཡིན་གྱི། འདི་ནི་རྩ་རྒྱུད་ཀྱི་འགྲེལ་པ་སློབ་དཔོན་བྷ་ཝ་བྷ་དྲས་བྱས་པ་དེ་ཉིད་ཀྱི་འགྲེལ་བཤད་ཡིན་ནོ། ། རྩ་རྒྱུད་ཀྱི་ཚིག་མ་ལུས་པ་ལ་འགྲེལ་པ་ཡོད་པ་ནི་འདི་ཙམ་མོ། ། ཡང་སློབ་དཔོན་ཀ་མེ་དྷེ་ནུས་བྱས་པའི་དཀའ་འགྲེལ་རྡོ་རྗེའི་ཚིག་ལྟ་བུ་ཞེས་པ་ཡོད་དོ། ། ཡང་ཁ་ཆེ་པཎ་ཆེན་དང་དཔྱལ་ཆོས་བཟང་གཉིས་ཀྱིས་གསེར་སྡིངས་ཀྱི་གཙུག་ལག་ཁང་དུ་འགྱུར་བྱས་པའི། ནཱ་རོ་འགྲེལ་ཆེན་དུ་གྲགས་པ་ཡོད་ཅིང་། དཔྱལ་ལོས་བྱས་པའི་དེ་ཉིད་ཀྱི་དཀའ་འགྲེལ།
ས་བཅད། རྫོགས་རིམ་སྒྲོམ་ལྡེ་ཞེས་པ་རྣམས་ཡོད་དོ། ། བུ་སྟོན་གྱི་ཆོས་འབྱུང་ཆེ་ཆུང་གསུམ་དང་། ཡོ་གའི་ཆོས་འབྱུང་རྣམས་སུ་འགྲེལ་པ་དེ་ཉིད་དང་། དུས་འཁོར་གྱི་དབང་མདོར་བསྟན་གྱི་འགྲེལ་པ་གཉིས། གྲུབ་ཆེན་ནཱ་རོ་ཏ་པས་མཛད་པར་བྱས་སོ། ། དེ་བཞིན་དུ་ཇོ་ནང་པ་རྣམས་ཀྱི་ལུགས་ལའང་ནཱ་རོ་ཏ་པས་བྱས་པ་ཡིན་ཏེ། བརྩམས་པའི་རྒྱུ་མཚན་ནི། གྲུབ་ཆེན་ནཱ་རོ་ཏ་པའི་སྐུ་ཚེའི་སྟོད་ལ་རྒྱུད་སྡེ་གང་འཆད་ཐམས་ཅད་རང་སྟོང་གི་ལྟ་བ་སྟོན་པར་བཤད་ཅིང་། དེ་ཉིད་བོད་ཀྱི་དགེ་བཤེས་མང་པོས་བོད་ཡུལ་དུ་དར་བར་བྱས་ལ།
ཕྱིས་རྟིང་སྐུ་ཚེའི་སྨད་ལ་དུས་འཁོར་འཕགས་ཡུལ་དུ་འགྱུར་བས། དེ་ཉིད་གཞན་སྟོང་གི་ལྟ་བ་སྟོན་པར་འདུག་པས། སྔར་གྱི་རང་སྟོང་གི་ལྟ་བ་མ་དག་པ་སུན་དབྱུང་བའི་ཕྱིར་དུ། བརྟག་གཉིས་ཀྱང་གཞན་སྟོང་གི་ལྟ་བ་སྟོན་པར་བཀྲལ་བའི་འགྲེལ་པ་འདི་སྤྱན་ལ་འཇག་མའི་ཀ་བ་བཙུགས་ནས་བརྩམས་ཞེས་ཟེར་བ་ཡང་རིགས་པ་མ་ཡིན་ཏེ། དེ་ཉིད་ཀྱི་མཇུག་ཏུ། ཁ་ཆེའི་ཡུལ་དུ་སྐྱེས་པ་ཡི། ། དགེ་སློང་སྙན་གྲགས་བཟང་པོས་སྦྱར། ། ཞེས་བཤད་ཅིང་། གྲུབ་ཆེན་ནཱ་རོ་པ་སྐུ་ཚེའི་སྨད་ལ་རྟེན་རྣལ་འབྱོར་པའི་ཚུལ་དུ་བཞུགས་པས་སོ། ། ཡང་འགྲེལ་པ་དེ་ཉིད་ལ་དཔྱལ་ལོ་ལས་རྒྱུས་ཆེ་བ་མེད་ཅིང་།
དཔྱལ་ལོས་ཡུལ་ལྷོ་ཕྱོགས་ཀྱི་རྒྱུད་དུ་བྱུང་བའི་རྒྱལ་པོའི་རིགས་སུ་སྐྱེས་པའི་དགེ་སློང་ཞིག་གིས་སྦྱར་བར་བཤད་ཀྱི། ནཱ་རོ་པས་སྦྱར་བར་མ་བཤད་དོ། ། དེས་ན་རྒྱ་གར་ན་ནཱ་རོ་དཀར་ནག་ཁྲ་གསུམ་ཞེས་གྲགས་པ་ལྟར། རུས་ནཱ་རོ་ཡིན་པ་ཞིག་གིས་བྱས་པ་ཡིན་གྱི། གྲུབ་ཆེན་ནཱ་རོ་པས་བྱས་པ་མ་ཡིན་ཏེ། ཡིན་ན་ཀྱཻ་རྡོར་དཔྱལ་ལུགས། རྔོག་ལུགས་འདི་དང་གསུམ་ལུགས་ཤིན་ཏུ་མི་མཐུན་པ། གང་ཟག་གཅིག་གིས་བྱས་པས་ཁས་ལེན་པ་སྐྱོང་དཀའ་མོ་ཡོང་བ་འདྲའོ། ། གྲུབ་ཆེན་ནཱ་རོ་པས་མ་བྱས་ཀྱང་། པཎྜི་ཏ་ཤེས་རབ་ཅན་གཅིག་གིས་བྱས་པར་གསལ་ཞིང་།
དེ་ཉིད་ནས་བསྐྱེད་རིམ་གྲུབ་ཆེན་མཚོ་སྐྱེས་ཀྱི་ལུགས་དང་མཐུན་པ་དང་། རྫོགས་རིམ་ཡན་ལག་དྲུག་སྒོམ་རྣལ་འབྱོར་པས། ཞེས་པ་ལ། སོ་སོར་བསྡུད་དང་བསམ་གཏན་དང་། ། སྲོག་རྩོལ་དང་ནི་འཛིན་པ་དང་། ། རྗེས་སུ་དྲན་དང་ཏིང་འཛིན་དང་། ། རྣལ་འབྱོར་ཡན་ལག་དྲུག་ཏུ་འདོད། ། ཅེས་སྦྱོར་བ་ཡན་ལག་དྲུག་སྟོན་པར་འབྲུ་མནན་ནས། དུས་འཁོར་དང་མཐུན་པར་འཆད་དོ། ། འགྲེལ་པ་དེ་ཉིད་ཀྱི་མིང་ལ་ཀྱཻ་རྡོར་དོན་བསྡུས་ཟེར་ལ།
དེ་ཉིད་ཀྱི་འགྲེལ་བཤད། ཀྱཻ་རྡོར་དོན་བསྡུས་ཀྱི་འགྲེལ་པ་ཞེས་པ་སྨད་མ་ཚང་བ་ཞིག་ཡོད། བོད་སྔ་མ་འགའ་རེས་འདི་བོད་མར་བྱས་པ་ཡོད་ཀྱང་། རྒྱ་གར་གྱི་ཡིན་གྱི། བོད་མ་མིན་ནོ། ། ཡང་གྲུབ་ཆེན་ཌོམྦྷི་ཧེ་རུ་ཀའི་གསུང་བགྲོས་རིམ་པ་བཞིན་བརྒྱུད་པ་ཡི་གེར་བཀོད་པ་གྲུབ་ཆེན་མི་ཐུབ་ཟླ་བས་མཛད་པའི་དཀའ་འགྲེལ་ཀུ་མུ་ཏི་ཞེས་པ་དང་འགྲེལ་པ་བཅུ་གཉིས། ཡང་དྷརྨཱ་ཀིརྟིས་བྱས་པའི་འགྲེལ་པ་གཅིག་དང་། ནཱ་རོ་པའི་གསུང་གི་འོད་ཟེར་བསྟན་པ་ནཱ་རོ་པས་མཛད་ཟེར་བ་གཉིས་ལས། དང་པོ་ནི་བོད་ཀྱིས་བྱས་པར་ས་སྐྱ་པའི་བླ་མ་རྣམས་འཆད། ཕྱི་མ་ནི་བོད་མར་བུ་སྟོན་རིན་པོ་ཆེས་མཛད་དོ། །
གཉིས་པ་ཁ་བ་ཅན་དུ་ཇི་ལྟར་དར་བའི་ཚུལ་ལ། བསྟན་པ་སྔ་དར་ལ་ཀྲི་ཡོག་སྡེ་གསུམ་དང་། གསང་འདུས་དང་། བདེ་མཆོག་དང་། སངས་རྒྱས་མཉམ་སྦྱོར་རྣམས་དར་གྱི། ཀྱཻ་རྡོ་རྗེའི་རྒྱུད་སོགས་ནི་མ་དར་རོ། ། ཕྱི་དར་ལ་ལོ་ཆེན་རིན་བཟང་གིས་བླ་མ་ཤཱཀྱ་བརྩོན་འགྲུས་ཀྱི་གུར་བརྟག་གཉིས་དང་། སློབ་དཔོན་ཤཱནྟི་པའི་རྩ་རྒྱུད་ཀྱི་འགྲེལ་པའི་འགྱུར་བྱས་ཤིང་། དེ་ནས་བརྒྱུད་པའི་དབང་བཀའ་དང་བཤད་བཀའ་ཡང་བྱུང་ངོ་། ། ལོ་ཆེན་གྱི་ཐུགས་དམ་ལ་ཀྱཻ་རྡོར་གཅིག་བྱུང་འདུག་པའང་ཤཱནྟི་པའི་དེ་ཉིད་ཡིན་པར་ཟད་དོ། །
ལོ་ཆེན་གྱི་སྐུ་ཚེའི་སྨད་ཙམ་ལ་འབྲོག་མིས་རྒྱ་གར་ལ་བྱོན་ཏེ། ཤཱནྟི་པ་ལ་ཁོང་པ་རང་གི་ལུགས་ཀྱི་ཀྱཻ་རྡོར་གྱི་ཆོས་སྐོར་རྣམས་གསན་ཅིང་མཁས་པར་མཛད་ནས། བོད་དུ་འབྱོན་ཁར་ལྷོ་ཕྱོགས་ཀུ་བ་ཚལ་གྱི་ནགས་ཁྲོད་ན་གྲུབ་ཆེན་རྣམས་དང་། པཎྜི་ཏ་མང་པོ་རྣམས་ཀྱི་བཞུགས་གནས་དེ་མཇལ་བ་ལ་བྱོན་པ་ན། དེར་དཔའ་བོ་རྡོ་རྗེ་དང་མཇལ་ཏེ། རྒྱུད་གསུམ་གྱི་དཀྱིལ་འཁོར་དུ་དབང་བསྐུར་བ་ཞུས་ཤིང་། དེ་གསུམ་གྱི་བཤད་བཀའ་དང་། ལམ་འབྲས་རྡོ་རྗེའི་ཚིག་རྐང་མེད་པ་གཅིག་ཀྱང་གསན། སློབ་དཔོན་དེ་ཉིད་དང་ལྷན་ཅིག་ཏུ་ཀུ་མུ་ཏི་ཡང་བསྒྱུར་ནས་བོད་དུ་བྱོན་ཏེ། རྒྱུད་གསུམ་གྱི་བཤད་བཀའ་རྣམས་དར་བར་བྱས་ཤིང་།
རྗེ་བཙུན་ག་ཡ་དྷ་ར་དང་ལོ་པཎ་དུ་བྱས་ནས་འགྱུར་ཡང་མཛད་དོ། ། ཡང་འགོས་ཁུག་པ་ལྷས་བཙས་ཀྱིས་བླ་ཆེན་འབྲོག་ལ་སྒྲའི་ས་རིས་དང་། འབིགས་པར་ཏ་ལ་སོགས་པ་ཆོས་ཁ་ཡར་བསླབས་ཤིང་། གསང་སྔགས་ཀྱི་ཆོས་གནང་བར་ཞུས་པས། ཆོས་འདོད་ན་གསེར་ཁུར་ཤོག་གསུངས་པ་ལ། གསེར་དགོས་པ་མཉམ་ཉིད་ལ་རྒྱ་གར་ལ་ཕྱིན་ན་དགའ་དགོངས་ཏེ་བྱོན་ནས། ནག་པོ་དམ་ཚིག་རྡོ་རྗེ་ལ་སོགས་པ་བླ་མ་བདུན་ཅུ་རྩ་གཉིས་ཙམ་བསྟེན་ཏེ། གཙོ་བོར་གསང་བ་འདུས་པའི་ཆོས་སྐོར་ལ་མཁས་པར་བྱས་ཤིང་། ཁྱད་པར་དུ་ནག་པོ་དམ་ཚིག་རྡོ་རྗེ་ལ་ཁོང་རང་གི་ལུགས་ཀྱི་ཀྱཻ་རྡོ་རྗེའི་ཆོས་སྐོར་རྣམས་གསན་ནས་བོད་དུ་བྱོན་ནས། དེའི་དབང་དང་བཤད་བཀའ་སོགས་དར་བར་མཛད་ཅིང་།
འགྲེལ་པ་སོགས་ཀྱི་འགྱུར་ཡང་མཛད་དོ། ། ཡང་འགོས་ཀྱིས་རྗེ་བཙུན་ག་ཡ་དྷ་ར་སྤྱན་དྲངས་ཏེ་རྒྱུད་གསུམ་གྱི་དབང་བཤད་ཀྱི་བཀའ་སོགས་གསན་ཅིང་། པཎྜི་ཏ་དེ་ཉིད་དང་ལོ་པཎ་དུ་མཛད་ནས་རྒྱུད་གསུམ་གྱི་འགྱུར་ཡང་མཛད་དོ། ། ད་ལྟ་འགྱུར་ཙམ་ཡོད་དོ། ། ལོ་ཙཱ་བ་དེ་ཉིད་ཀྱིས་སློབ་དཔོན་ཤཱནྟི་པའི་འགྲེལ་པ་དང་། སྒྲུབ་ཐབས་མཚོ་སྐྱེས་ཀྱང་བསྒྱུར་ཏོ། ། དེ་དང་འདབ་ཆགས་སུ་གྱི་ཇོ་ལོ་ཙཱ་བ་ཟླ་བའི་འོད་ཟེར་གྱིས། རྗེ་བཙུན་ག་ཡ་དྷ་ར་ཕྱུག་པོ་གཞུང་གི་སྦས་ཚབ་ཏུ་སྤྱན་དྲངས་ཏེ་རྒྱུད་གསུམ་གྱི་བཤད་བཀའ་གསན་ཅིང་། རྒྱུད་གསུམ་གྱི་འགྱུར་ཙམ་ཡང་ད་ལྟ་ལུས་སོ། ། ཡང་གཉོས་ལོ་ཙཱ་བ་ཡོན་ཏན་གྲགས་ཀྱིས་རྗེ་བཙུན་ག་ཡ་དྷ་ར་ལ་རྒྱུད་གསུམ་གྱི་བཤད་བཀའ་ནི་མ་གསན་ཅིང་།
དེ་ཉིད་དང་ལོ་པཎ་དུ་བྱས་ཏེ་རྒྱུད་གསུམ་བསྒྱུར་ཏོ། ། ཁོང་པའི་རྗེས་འཇུག་གྱི་རེ་བ་རྣམས་ན་རེ། གཉོས་ལོས་ཏྲག་ཤད་ནག་པོའི་རྒྱུད་ལས་གཞན་བསྒྱུར་བ་མེད་ཅེས་ཟེར་ཡང་། སཾ་ཊི་དང་། གུར་གཉིས་ཀྱི་འགྱུར་དངོས་སུ་གནང་ཞིང་། རྩ་རྒྱུད་ལའང་ཡོད་ཚོད་དུ་འདུག་གོ ། ཡང་མར་ལོས་བླ་ཆེན་འབྲོག་ལ་སྒྲའི་ས་རིས་དང་། འབིགས་པར་ཏ་ལ་སོགས་པ་བསླབས་ཤིང་། སྒྲུབ་ཐབས་མཚོ་སྐྱེས་དང་། སྒྲུབ་ཐབས་ཡན་ལག་དྲུག་པའི་བསྐྱེད་རིམ་གྱི་བཤད་པ་ཡང་གསན་ཏོ། །
ས་ལུགས་ཀྱི་དགེ་བཤེས་འགའ་རེས་གསང་སྔགས་ཀྱི་ཆོས་གནང་བ་མེད་ཟེར་ཡང་། བླ་ཆེན་མར་པ་ལ་བརྒྱུད་པའི་སྒྲུབ་ཐབས་དེ་ཉིད་ཀྱི་ལུང་ཡང་རྔོག་པ་རྣམས་ལ་སྣང་ངོ་། ། ཡང་བླ་མ་མར་པས་རྒྱ་གར་དུ་བྱོན་ཏེ་གྲུབ་ཆེན་ནཱ་རོ་ཏ་པ་ལ་གུར་བརྟག་གཉིས་ཀྱི་དབང་བཀའ་དང་། འགྲེལ་པ་ལ་མ་བརྟེན་པའི་རྒྱུད་རྐྱང་ལ་མན་ངག་གི་བཤད་པ་རེ་གསན་ཅིང་། གུར་ལ་ནཱ་རོ་པའི་གསུང་བགྲོས་ཟིན་བྲིས་སུ་བཏབ་པ། གུར་གྱི་སྲོག་ཤིང་ཞེས་པ་དང་། བརྟག་གཉིས་ལ་རྡོག་ཆོས་རྡོར་གྱིས་མར་པའི་གསུང་བགྲོས་ཟིན་བྲིས་སུ་བཏབ་པ་རིན་པོ་ཆེའི་རྒྱན་ཞེས་པའི་བཤད་པ་ཡོད་དོ། ། ཕྱིས་རྟིང་རྔོག་ཞེ་སྡང་རྡོ་རྗེའི་དུས་སུ་རིན་པོ་ཆེའི་རྒྱན་སྒམ་དུ་བཙུད་ནས་གཞན་གྱིས་མི་མཐོང་བར་བྱས་ཤིང་། ཆོས་བཤད་དུས་ཚིག་རིས་བློ་ལ་བཟུང་སྟེ། འདི་ནཱ་རོ་པ་ནས་སྙན་དུ་བརྒྱུད་པའི་གདམ་ངག་ཡིན་པས།
ཁྱེད་རང་རྣམས་ཀྱང་བློ་ལ་ཟུང་ཤིག་ཅེས་བསྒོས་ཏེ་འཆད་ཀྱིན་ཡོད་པ་ལས། ཁམས་པའི་གྲྭ་པ་གཅིག་གིས་རིན་ཆེན་རྒྱན་བརྐུས་ཏེ་བྲོས་སོ། ། དེ་ནས་ཁོང་རང་གིས་རིན་པོ་ཆེའི་རྒྱན་འདྲ་བརྩམས་ཤིང་། དེའི་མགོར། མཚོ་སྐྱེས་མིང་བཟང་ཤཱནྟི་པ་ལ་སོགས། ། གྲུབ་ཐོབ་མཁས་སུ་རེ་དང་མཁས་པས་ཀྱང་། ། འདི་དོན་ཕྱོགས་རེ་ཙམ་ལས་མ་རྟོགས་པས། ། བླ་མའི་མན་ངག་རིན་ཆེན་རྒྱན་འདྲ་འདིས། ། འགྲེལ་པ་སྐར་མ་ཟླ་འོད་ནུབ་པར་བྱས། ། ཞེས་པ་འབྱུང་ལ།
ཁོང་རྣམས་ཀྱི་བཤད་པ་ལ། མཚོ་སྐྱེས་ནི་གྲུབ་ཆེན་མཚོ་སྐྱེས་དང་། མིང་བཟང་ནི་རྡོ་རྗེ་སྙིང་འགྲེལ་ལ་བྱེད་པ་ཡིན་ནོ། ། ཞེས་ཟེར་རོ། ། བཤད་པ་དེ་ཉིད་ཀྱང་མན་ངག་ཐོན་ཆེན་པོ་ལེགས་པོ་ཡོད་ཅིང་། འོན་ཀྱང་གསུང་རབ་མཐའ་དག་ལ་མ་སྦྱངས་པའི་སྟོབས་ཀྱིས་ཚིག་སྦྱོར་འོ་ལེ་བ་ཙམ་དང་། དབང་གསུམ་པའི་དུས་སུ། བྱང་སེམས་ཡུམ་གྱི་མཁར་ལྷུང་བ་ལས་དབང་གི་ཡེ་ཤེས་སྐྱེ་བ་ཡིན་ཞིང་། དེ་ཉིད་ཀྱང་དོན་གྱི་ཡེ་ཤེས་ཡིན་ནོ། ། ཞེས་ཟེར་བ་ལ་སོགས་པའི་གྲུབ་མཐའ་རྩིང་མོ་འགའ་རེ་སྣང་ངོ་། །
དེའི་རྗེས་སུ་འཇུག་པ། རྔོག་ཐོགས་མེད་གྲགས་ཀྱི་བཤད་པ་དང་། གཙང་རོང་གི་མེས་སྟོན་ཚོན་པོའི་ཊིཀྐ་ལ་སོགས་པ་དུ་མ་ཡོད་དོ། ། མེས་སྟོན་ཆེན་པོས། འཁོན་དགེ་ཆུ་བ་དགྲ་ལྷ་འབར། དེས་རྗེ་བཙུན་ས་སྐྱ་པ་ཆེན་པོ་ལ་གནང་སྟེ། མར་པའི་བཀའ་ཆེན་བཞི་དང་། དཀྱིལ་འཁོར་བདུན་ཀར་གྱི་དབང་བཀའ་བྱུང་ཡང་ད་ལྟ་ཆད་ནས་མེད་དོ། ། ཡང་རམ་སྡིངས་མ་བས་བྱས་པའི་བརྟག་གཉིས་ཀྱི་ཊིཀྐ་ཀྱཻ་རྡོར་རམ་ལུགས་ཞེས་པ་ཡོད་ལ། དེའང་རྔོག་པའི་རྗེས་འཇུག་གོ །
རམ་སྡིངས་མ་བ་སངས་རྒྱས་འབྱུང་གནས་རྡོ་རྗེ་ན་རེ། ཀྱེ་རྡོ་རྗེའི་བཤད་པ་ལ་མུན་པ་མགོ་བསྟུམ་གྱི་བཤད་པ། འོ་མ་ལ་ཆུ་བསྲེས་པའི་བཤད་པ། ཡིད་བཞིན་གྱི་ནོར་བུ་ལྟ་བུའི་བཤད་པ་གསུམ་ལས། དང་པོ་ནི། འཁོན་ས་སྐྱ་པ་ཡབ་སྲས་ཀྱི་ལུགས་དེ་ཡིན་ལ ། གཉིས་པ་ནི་འགོས་ཁུག་པ་ལྷས་བཙས་ཀྱི་ལུགས་ཏེ། རེས་ཁོང་ནག་པོ་དམ་ཚིག་རྡོ་རྗེའི་ལུགས་དེ་བྱེད་པ་བཞིན། རེས་མཚོ་སྐྱེས་ཀྱི་ལུགས་བྱེད་པ་བཞིན་བྱེད་དོ། ། གསུམ་པ་ནི་མར་པ་ལུགས་ཀྱི་བཤད་པ་འདི་ཉིད་ཡིན་ཏེ།
ཚེ་གཅིག་ལུས་འདིའི་སྟེང་དུ་ཕྱག་ཆེན་མཆོག་གི་དངོས་གྲུབ་ཐོབ་པའི་གདམ་ངག་དེ་སྟོན་པའི་ཕྱིར་རོ། ། ཞེས་ཟེར་རོ། ། ཡང་སྣར་ཐང་པ་གཏུམ་སྟོན་བློ་གྲོས་གྲགས་ཀྱིས་བྱས་པའི་ཊིཀྐ་ཡོད་དེ། དེའང་རྔོག་ལུགས་ཀྱི་རྗེས་འབྲང་ཡིན་ནོ། ། དེ་ཐམས་ཅད་ཀྱི་ཚིག་རིས་ཀྱང་གོང་གི་དེ་བྲིས་བཤུས་བྱས་པ་ཙམ་དང་། དབང་གསུམ་པའི་སྐབས་ཀྱི་གྲུབ་མཐའ་རྩིང་པོ་དེ་ཡང་ཐམས་ཅད་ལ་འདྲ་བར་ཡོད་དོ། ། ཡང་རུ་མཚམས་པ་སྐྱོ་སྟོན་ཨཀྵོ་བྷྱ་བཛྲ་གྱིས་བྱས་པའི་ཊིཀྐ་ཡོད་དེ། དེ་ཡང་རྔོག་པའི་རྗེས་འཇུག་ཡིན་ཞིང་། ཁོང་གསུང་རབ་སྤྱི་ལ་སྦྱངས་པ་ཡང་ཆེ་ཞིང་། ཤེས་རབ་ཆེ་བས།
གོང་གི་རྣམས་ལས་ཚིག་སྦྱོར་ཡང་བདེ་ཞིང་། རང་བཟོ་ཡང་ཅུང་མང་ལ། དག་ལྡན་ལ་དགག་པ་ཡང་འགའ་རེ་བྱས་སྣང་ངོ་། ། ཡང་ཀྱཻ་རྡོར་དཔྱལ་ལུགས་ཞེས་པ་བྱུང་སྟེ། དེ་ཡང་སྨན་ལུང་གི་དཔྱལ་སེ་འབྱུང་གནས་རྒྱལ་མཚན་ལ། སྲས་དཔྱལ་སེ་བསོད་ནམས་རྒྱལ་མཚན་ཞེས་པ་བྱུང་ལ། ཁོང་རྙིང་མ་བ་ཡིན་པས་ཟུར་དུ་རྙིང་མ་སློབ་པ་ལ་ཕྱིན་དུས། གོས་དམར་གྱོན་ཏེ་སེ་ཕུང་གཅིག་གི་རྩར་བསྡད་པས་ཟུར་པ་གྲྭ་པ་མང་བའི་སྟོབས་ཀྱིས། སེ་རྩའི་མི་གོས་དམར་བ་དེ་ཞེས་དཔྱལ་སེ་རྩ་དམར་རུ་བར་གྲགས་སོ། ། རྙིང་མ་ལོབ་པ་དང་ཡབ་ཅན་དུ་ལོག་བྱོན་པས།
ཡབ་ཕྱིས་གསང་སྔགས་གསར་འགྱུར་ལ་མོས་ཏེ། རཱ་ལོས་འགོས་སྤྱན་དྲངས་ཏེ་གསང་འདུས་ཀྱི་རྒྱུད་ཞུས་གསར་ཉན་དུ་བཏང་། ཁོང་པས་ཕྱག་རྟེན་ལ་རྟ་བཟང་པོ་སྒ་དང་བཅས་པ་ཁུར་ཏེ། འགོས་ཀྱི་སྐུ་མདུན་དུ་ཕྱིན་ཏེ། བདག་ཀྱང་རྒྱུད་ཀྱི་ཆོས་ཐུན་ཉན་གྱིས་ཆོས་རར་ཚུད་པ་ཞིག་དགོས་ཞུས་པས། ཁྱོད་ཀྱི་རྟ་བྱས་རུང་དུད་འགྲོ་ཡིན། སྒ་ཡིན་ཟེར་ནས་ཤིང་ལ་དངུལ་གྱི་ཁྲབ་ཁྲོབ་མང་པོ་བརྒྱབ་པ་དེ་འདྲ་ལ་ངའི་གསང་བ་འདུས་པའི་རྒྱུད་ཟབ་མོ་འཆད་པ་མི་ཡོང་གསུངས་ནས། རྟ་ལ་ལྕགས་བརྒྱབ་ནས་བྲོས་སོང་ངོ་། ། དེ་ནས་ཁོང་པས་ཡབ་ཅན་དུ་བྱོན་ནས་སྔར་གྱི་རྒྱུ་མཚན་བསྙད་པས། ཡབ་ན་རེ།
འོ་ཁྱོད་གསང་བ་འདུས་པའམ་དེ་དང་ལས་འབྲེལ་མེད་པའི་རྟགས་ཡིན། ད་ངའི་ལག་ཏུ་ཧེ་བཛྲའི་གླེགས་བམ་ཆུང་ཆུང་ཞིག་བྱུང་། དེའི་ནང་ན་ངེད་རང་གི་ཡང་དག་དང་ལྷ་གྲངས་མཐུན་པའི་ལྷ་དགུ་མ་གཅིག་ལ། འཁོར་གྱི་ལྷ་མོ་ཡང་མཚན་མཐུན་པ་ཀེ་གཅིག་རེ་དང་། བཻཏྟ་ལི་སོགས་པས་བསྐོར་བ་གཅིག་འདུས་པས་འདི་ཆོས་བཟང་པོ་གཅིག་ཡིན་པར་འདུག་གི ངས་ཆས་བསྐུར། ཁྱོད་རང་ལྷོ་བལ་དུ་རྒྱུགས་ལ་འདི་སློབ་ལ་ཤོག་གསུངས་ནས་བཏང་ངོ་། ། དེ་ནས་དཔྱལ་སེ་བསོད་ནམས་རྒྱལ་མཚན་གྱིས་བལ་པོར་བྱོན་ཏེ། ཕམ་ཐིང་པ་སྐུ་མཆེད་གཉིས་ཀྱི། གཅེན་འཇིགས་མེད་གྲགས་པ་ལ་གྲུབ་ཆེན་ནཱ་རོ་པ་ནས་བརྒྱུད་པའི་ཀྱཻ་རྡོ་རྗེའི་དབང་བཀའ་དང་།
རྩ་རྒྱུད་ལ་མན་ངག་གི་བཤད་པ་ཡམ་མེ་བ། ནཱ་རོ་པའི་ཞལ་གྱི་བདུད་རྩི་ཡིན་ཟེར་བ་གཅིག་གསན། རྒྱ་གར་གྱི་པཎྜི་ཏ་གཅིག་དང་ལྷན་ཅིག་ཏུ་སློབ་དཔོན་བྷ་ཝ་བྷ་དྲའི་འགྲེལ་པ་ལ་འགྱུར་ཡང་མཛད། དེ་ནས་བོད་དུ་བྱོན་ཏེ། ཀྱཻ་རྡོ་རྗེའི་སྒྲུབ་ཐབས། གཏོར་ཆོག སྦྱིན་སྲེག་སོགས་ཕྱོགས་གཅིག་ཏུ་བསྡེབས་པའི་གཞུང་། ལས་དང་པོ་པའི་བྱ་བའི་རིམ་པ་ཞེས་པ་མཛད་བྱང་མེད་པ་གཅིག་བསྒྱུར་ཅིང་། དེའི་སྟེང་ནས་འཆད་ཉན་ཡང་མང་དུ་མཛད་དོ། ། བརྟག་གཉིས་ལའང་འཆད་ཉན་མང་པོ་དང་།
བརྟག་པ་ཕྱི་མའི་ལེའུ་བཞི་པ་ཡན་ཆད་ལ་ཊིཀྐ་ཡང་མཛད་ཅིང་། ཁོང་གི་གྲྭ་པ་གཅིག་གིས་དེའི་འཕྲོ་མཐུད་པ་ཡང་འདུག་གོ ། ལ་སྟོད་ལྷོའི་གྲངས་སོ་དགའ་ལྡན་པ་ཚུལ་ཁྲིམས་བཟང་པོར་ཁོང་པའི་རྗེས་སུ་འཇུག་པའི་ཊིཀྐ་གཅིག་ཡོད་དོ། ། གཉིས་པ་དེ་རྣམས་ཀྱི་ནང་ནས་ཁྱད་པར་དུ་འཕགས་པའི་ལུགས་ངོས་བཟུང་བ་ནི། གྲུབ་ཆེན་རྣལ་འབྱོར་དབང་ཕྱུག་བིརྺ་པའི་ལུགས་ནི་འཆད་བྱེད་ཀྱི་མན་ངག་དེ་རྣམས་ཀྱི་ནང་ནས་ཆེས་ཁྱད་པར་དུ་འཕགས་པ་ཡིན་ལ། དེ་ལ་ཡང་གྲུབ་ཆེན་བིརྺ་པ་ནས་གྲུབ་ཆེན་ཌོམྦྷི་བ་ལ་བརྒྱུད་པའི་བཤད་པ་གཙོ་བོར་གྱུར་པའི་གདམས་ངག་འགྲེལ་པ་ལུགས་སུ་གྲགས་པ་དང་། ནག་པོ་པ་ནས་བརྒྱུད་པའི་གདམས་ངག་གཙོ་བོར་གྱུར་པའི་བཤད་པ་མན་ངག་ལུགས་སུ་གྲགས་པའི་བརྒྱུད་པ་གཉིས་ཀྱི་བཅུད་རྗེ་བཙུན་འབྲོག་མི་ལ་བབས་པ། དེའི་དངོས་སློབ་པུ་ཧྲང་པ་གསལ་བའི་སྙིང་པོ་ནི་ཡུམ་ལ་འཁྲུངས་མ་ཐག་ནས། དབུ་མ་རང་རྒྱུད་ཤར་གསུམ་གྱི་གཞུང་རྣམས་ཐུགས་ལ་ཡོད་ཅིང་སྤྱོད་འཇུག་དང་། བསླབ་བཏུས་ལ་ཀློག་བརྡར་བྱས་པ་ཙམ་གྱིས་ཐུགས་སུ་ཆུད་ཅིང་།
རྗེ་བཙུན་འབྲོག་མི་ལ་རྒྱུད་གསུམ་ཚར་མང་པོ་གསན། རྒྱུད་གསུམ་གྱི་གཞུང་ལ་མཆན་ཡང་བཏབ་སྟེ་བླ་མ་ལ་གཟིགས་ཕུལ་བས། ལེགས་ཀྱིས་གསུངས་ནས་གཏོད་དུ་མ་འདོད། ཡང་སྐབས་ཤིག་ཏུ་གཞུང་རྣམས་ལ་མཆན་དང་། དཀའ་ས་འགའ་ཞིག་ཏུ་ཟིན་བྲིས་དུམ་པ་བྱས་པས་བསུབ་གསུངས་ནས་སུབས་དགོས་པ་བྱུང་། ཡང་འདི་འདྲའི་བཤད་པ་བཟང་པོ་ཆད་ན་མི་ཡོང་བ་འདུག་སྙམ་དུ་དགོངས་ནས་དཀའ་ས་ཚོ་ལ་ཟིན་བྲིས་བཏབ་སྟེ་ཕྱིང་ཁུག་ཏུ་སྦས་ནས་ཕྱིས་རྟིང་བརྟག་གཉིས་ལ་ཚིག་འགྲེལ་མང་ཉུང་དེའི་ཕྱེད་དང་གཉིས་ཙམ་བྱུང་པ་དང་། རྒྱུད་གསུམ་ཆར་ལ་མཆན་བཏབ་བོ། ། ཡང་མཁན་ཆེན་དགེ་ཆུ་བ་དགྲ་ལྷ་འབར་གྱིས་རྒྱུད་གསུམ་གྱི་མཆན་སྣ་ཡང་བསྲིངས་ཤིང་། བརྟག་གཉིས་ལ་ཚིག་འགྲེལ་ནང་དུ་ཐུམ་པའི་ཊིཀྐ་བྱས། ཡང་རྗེ་བཙུན་ས་སྐྱ་པ་ཆེན་པོས་རྒྱུད་གསུམ་གྱི་མཆན་སྣ་ཡང་བསྲིངས་ཤིང་།
བརྟག་གཉིས་ལ་དཀའ་འགྲེལ། ས་བཅད། རྒྱུད་ཀྱི་མངོན་པར་རྟོགས་པ་རྣམས་མཛད་ལ། སློབ་དཔོན་རིན་པོ་ཆེས་དཀའ་འགྲེལ་དེ་ཉིད་ནང་དུ་ཐུམ་པའི་རྣམ་བཤད་ཉི་མའི་འོད་ཟེར་དང་། རྗེ་བཙུན་རིན་པོ་ཆེས་རྣམ་བཤད་དེ་ཉིད་ནང་དུ་ཐིམ་པའི་རྣམ་བཤད་དག་ལྡན་མཛད། སྐུ་མཆེད་གཉིས་ཀྱིས་ཀྱང་རྒྱུད་གསུམ་ལ་བླ་མ་གོང་མའི་མཆན་སྣ་བསྲིངས་པའི་མཆན་ཡང་མཛད་དོ། ། བར་དེར་རྗེ་བཙུན་ཡབ་སྲས་གསུམ་པོ་གང་རུང་ལ་དངོས་སུ་ཐུག་པའི་བརྟག་གཉིས་ཀྱི་ཊིཀྐ་བྱེད་མཁན་དྲུག་ཙམ་བྱུང་སྟེ་བཟང་པོ་སྣང་ངོ་། ། ཡང་གཉན་ཕུལ་བྱུང་པས་མཛད་པའི་ཊིཀྐ་ཡང་ཡོད་དོ། ། རྗེ་བཙུན་རིན་པོ་ཆེའི་དངོས་སློབ་དཀར་ཤཱཀྱ་གྲགས་ཀྱིས་བརྟག་གཉིས་ལ་དག་ལྡན་གྱི་ཚིག་རིས་ཉུང་དུ་བཏང་ཞིང་། འཕོ་བའི་ཐད་དུ་རྩའི་མངོན་རྟོགས་གཉིས་དྲངས་ཤིང་།
གོང་འོག་ཐམས་ཅད་དུ་རྒྱ་ཕོ་བ་ལུང་པའི་གསང་འདུས་གཉིས་མེད་རྣམ་རྒྱལ་གྱི་ལུང་མང་པོ་དྲངས་པའི་ཊིཀྐ་དང་། རྒྱུད་སྡེ་སྤྱི་རྣམ། རྒྱུད་ཀྱི་མཚན་དོན། བཤད་ཐབས་ཀྱི་མན་ངག མངོན་རྟོགས་ལྗོན་ཤིང་དང་ཐམས་ཅད་ཕྱོགས་གཅིག་ཏུ་བསྲེས་པའི་སྤྱི་དོན་བློ་གྲོས་འོད་ཟེར་ཞེས་པ་མཛད་དོ། ། རྗེ་བཙུན་རིན་པོ་ཆེས་རྒྱུད་གསུམ་ལ་འཆད་ཉན་མང་པོ་མཛད། གྲྭ་པ་བསམ་གྱིས་མི་ཁྱབ་པ་བྱུང་ཀྱང་། སྲས་ཀྱི་ཐུ་བོ་ཆོས་རྗེ་ས་པཎ་ཡིན་ལ་ཆོས་རྗེས་བདག་མེད་སྟོད་འགྲེལ་དང་། ཆོས་རྗེ་པའི་དངོས་སློབ་ཆོས་རྗེ་ཉིད་དང་ལྷན་ཅིག་ཏུ་པཎྜི་ཏ་དྷ་ན་ཤཱི་ལ་དང་། པཎྜི་ཏ་ལ་སུ་ག་ཏ་གཉིས་ལ་སྒྲ་དང་།
འབིགས་པར་ཏ་དང་། སྙན་ངག་དང་། མིང་གི་མངོན་བརྗོད་ལ་སོགས་པའི་ཐ་སྙད་ཀྱི་གཙུག་ལག་རྣམས་གསན་ཅིང་། ཚད་མ་སྡེ་བདུན་དང་། རྒྱུད་གསུམ་ལ་མཁས་པ་བླ་མ་ཁང་འོད་ཟེར་རྒྱལ་མཚན་གྱིས་ཆོས་རྗེ་པའི་གསུང་བགྲོས་ཡིན་ཟེར་བའི། དག་ལྡན་དང་། ལྗོན་ཤིང་ཕྱོགས་གཅིག་ཏུ་བསྲེས་པའི་ཊིཀྐ་བྱས་སོ། ། བསྲེ་ལུགས་ལ་བླ་མ་གོང་མའི་ལུགས་དང་། བླ་ཆེན་འཕགས་པའི་ལུགས་གཉིས་ལས། དང་པོ་ལ་ལེའུའི་འགྲེལ་པ།
བཤད་ཐབས་ཀྱི་མན་ངག ལེའུའི་དོན་དངོས་དང་གསུམ་དུ་བྱས་པའི་བཤད་ཐབས་ཀྱི་མན་ངག་ལ། བརྗོད་བྱ། རྗོད་བྱེད། མངོན་པར་རྟོགས་པ་གང་དང་འབྲེལ། བཤད་པའི་རྒྱུད་གང་གིས་གསལ་བར་བྱེད། ལུས་རྣམ་གཞག་གང་གི་ཡན་ལག་རྒྱས་བཤད་ཡིན། ཞེས་པའམ། བརྟག་པ་དང་པོའི་གོང་དུ་ཁ་སྐོང་ཞེས་པ་ལྔའི་མངོན་པར་རྟོགས་པ་གང་དང་འབྲེལ་ཞེས་པའི་སྐབས་སུ་ལྗོན་ཤིང་བསྲེའོ། ། གཉིས་པ་ལ།
ལེའུའི་འགྲེལ་དང་། འབྲེལ་པ་ཅན་གྱི་ལེའུའི་དོན་གཉིས་སུ་བྱས་པའི་ཕྱི་མ་ལ་སྔར་བཞིན་བྱས་ནས། མངོན་པར་རྟོགས་པ་གང་དང་འབྲེལ་པའི་ཐད་དུ་བསྲེའོ། ། བླ་མ་ཁོང་གི་དེ་ནི་བླ་མ་གོང་མའི་བསྲེ་ལུགས་དེ་ཡིན་ནོ། ། ཡང་ཆོས་རྗེ་པའི་དངོས་སློབ། ལོ་སུམ་ཅུ་སོ་ལྔའི་བར་དུ་ཆོས་རྗེ་པའི་ཉེ་གནས་བྱས་ཤིང་། རྒྱུད་གསུམ་མང་དུ་ཉན་པ་ཤར་པ་ཤེས་རབ་འབྱུང་གནས་ཀྱིས། ཆོས་རྗེ་པའི་གསུང་བགྲོས་ཡི་གེར་བཏབ་པ། བཤད་པའི་རྒྱུད་གང་གིས་གསལ་བར་བྱེད་ཅེས་པའི་ཐད་དུ། སཾཊི་དང་གུར་གཉིས་ཀྱི་ཚིག་རིས་དྲངས་པ།
རྒྱུད་གསུམ་གཅིག་ཅར་དུ་བཤད་པའི་མན་ངག་མུ་ཏིག་ལུང་གི་ཕྲེང་བ་ཞེས་པ་པོ་ཏི་གཅིག་ཙམ་ལ། ཁོང་གི་གཅུང་པོ་ཤར་པ་རྡོ་རྗེ་འོད་ཟེར་གྱིས་ཞུ་དག་བྱས་པ་ཡོད་དོ། ། ཆོས་རྗེ་པས་རྒྱུད་གསུམ་ལ་འཆད་ཉན་ཡུན་རིང་དུ་མཛད་ཅིང་། གྲྭ་པ་ཡང་ཞང་མདོ་སྡེ་དཔལ། ཞང་རྒྱལ་བ་དཔལ། འུ་ཡུག་པ་རིག་པའི་སེངྒེ་ལ་སོགས་པ་མཁས་པ་མང་པོ་ཡོད་ཀྱང་། སྲས་ཀྱི་ཐུ་བོ་བླ་ཆེན་འཕགས་པ་ཡིན་ལ། བླ་ཆེན་གྱིས་ཁོང་རང་གི་དབོན་པོ་དྷརྨཱ་ཕ་ལ་རཀྵ་ཏའི་དོན་དུ་མངོན་རྟོགས་ལྗོན་ཤིང་ཆུང་ངུ་། དག་ལྡན་ཆུང་བ་དང་། རྒྱུད་སྡེ་སྤྱི་རྣམ།
མཚན་དོན། བཤད་ཐབས་ཀྱི་མན་ངག རྒྱུད་ཀྱི་མངོན་རྟོགས་རྣམས་ལ་ཤོག་བུ་ཁ་གྲས་རེ་ཙམ་བྱས་པ་མཛད། བླ་མ་གོང་མའི་གསུང་རབ་ལ་གནོད་ཀྱི་དོགས་ནས་དེ་རྣམས་ལ་མཛད་བྱང་མ་བཏབ་ཀྱང་། མེ་མཆེད་པ་བཞིན་དུ་ཤིན་ཏུ་དར་བར་གྱུར་ཏེ། དེ་ལ་ལྗོན་ཤིང་ཆུང་ངུ་ནི་མངོན་རྟོགས་ལྗོན་ཤིང་གི་དོན་ཅི་ཧྲིལ་བསྡུས་ནས་བདེར་བཏང་པ་ལ། གོ་རིམ་ནི་རྒྱུད་ཀྱི་བཞུགས་ལུགས་དང་བསྟུན་ནས། དང་པོར་འབྲས་བུའི་རྒྱུད། དེ་ནས་ལམ་ཐབས་རྒྱུད། དེ་ནས་རྒྱུ་རྒྱུད་བསྟན་ཏོ། །
དག་ཆུང་ནི། མགོར་གླེང་གཞི་ལ་གཞི་བཤད་དང་། ལེའུ་རྣམས་ལ་བླ་མ་ག་ཡ་དྷ་རའི་ཤིན་ཏུ་ཐུགས་རྩིས་ཆེ་ཟེར་བའི་ལེའུའི་འགྲེལ་དང་། མཆན་གྱིས་མ་འཐུམ་པའི་དཀའ་ས་འགའ་རེ་འགའ་རེ་ལ་འབྲུ་སྣོན་དུམ་པ་ཡོད་པ་གཅིག་མཛད་དོ། ། གཞན་ཡང་རྒྱུད་ཀྱི་མཆན་གཉིས་དང་། ས་བཅད་དང་བཅས་པ་མཛད་དོ། ། བླ་ཆེན་གྱིས་ཀྱང་རྒྱུད་གསུམ་ལ་འཆད་ཉན་ཡུན་རིང་དུ་མཛད་ཅིང་། གྲྭ་པ་ཡང་བསམ་གྱིས་མི་ཁྱབ་པ་བྱུང་། དངོས་སློབ་ཊིཀྐ་བྱེད་མཁན་ཡང་བདེ་བ་ཅན་པ་ཚུལ་ཁྲིམས་རྒྱལ་མཚན། གུང་པ་བློ་གྲོས་སེངྒེ་།
གསལ་ལ་བ་དབང་ཕྱུག་གྲགས། གསལ་ལ་བ་གཞོན་ནུ་འབུམ། ཤར་པ་ཡེ་ཤེས་གྲགས། ལོ་སྤེ་བ་རྡོར་བསོད། བྲག་རི་པ་མཁན་པོ་རྡོ་རྗེ་ཚུལ་ཁྲིམས། དཔའ་དཔུང་པ་ཤཱཀྱ་དཔལ། རུང་འབུར་བ་བྱང་ཆུབ་དཔལ། མངོན་དགའ་བ་ཀུན་དགའ་དབང་ཕྱུག དགའ་ལྡན་པ་བཀྲ་ཤིས་དཔལ། ཤང་བསྲེག་ཤིང་པ་རྡོ་རྗེ་འཛིན་པ་འདྲེ་རྐང་།
ཚད་མ་སྡེ་བདུན་དང་རྒྱུད་གསུམ་ལ་མཁས་པ་ཞིག་ཡིན་ཞིང་། ཁོང་གི་ཊིཀྐ་ཤང་བསྲེག་ཤིང་དུ་དར་རོ། ། གསལ་ལ་བ་དབང་ཕྱུག་གྲགས་ཀྱི་ཊིཀྐ་ནི། གསལ་ལ་དང་། དོན་མོ་རི་དང་། མང་མཁར་མུ་ཁུ་ལུང་རྣམས་སུ་དར་བར་བྱས་སོ། ། ལོ་སྤེ་བ་རྡོར་བསོད་ཀྱི་ཊིཀྐ་ནི་བླ་བྲང་ཤར་དང་། ཟུར་ཁང་རྣམས་སུ་དར་རོ། ། ཡང་བླ་ཆེན་གྱི་དངོས་སློབ་ཆོས་རྗེ་ཡེ་ཤེས་རྒྱལ་མཚན། དེའི་སློབ་མ་ལ་རུ་བ།
དེའི་སློབ་མ་སྤང་ཁང་པ་གྲགས་པ་དཔལ་བཟང་གིས་བྱས་པའི་ཊིཀྐ་ནི་བྱང་ངམ་རིང་དུ་དར་རོ། ། བྱང་ངམ་རིང་ནི། དང་པོར་བརྟག་གཉིས། དེ་ནས་དུས་འཁོར། དེ་ནས་རྣམ་འགྲེལ་གྱི་གྲྭ་སར་སོང་ངོ་། ། བྲག་རམ་པ་མཁན་པོ་རྡོར་ཚུལ་གྱི་སློབ་མ་ཙམ་པ་དཀོན་མཆོག་བཟང་པོས་བྱས་པའི་ཊིཀྐ་ནི་མངའ་རིས་སུ་དར་རོ། ། མདོར་ན་ཊིཀྐ་ཐམས་ཅད་ཀྱང་ཆེ་ཆུང་གཉིས་སུ་ངེས་ལ། ཆེ་བ་ནི་དག་ལྡན་དང་། ལྗོན་ཤིང་གཉིས་བསྲེས་པ་ལ་གཞུང་གི་འབྲུ་བསྣན་མ་ཚང་བ་རྣམས་གསུང་བགྲོས་དང་མཆན་གྱིས་ཁ་བསྐངས་བ་ཅི་རིགས་པ་ཡོད་དོ། ། ཆུང་པ་ནི།
དག་ཆུང་། ལྗོན་ཆུང་། རྒྱུད་སྡེ་སྤྱི་རྣམ་ཆུང་པ་སོགས་ཡིག་ཆ་ཆ་ཆུང་པ་དེ་རྣམས་བསྲེས་པ་དང་། གསུང་བགྲོས་དང་མཆན་གྱིས་ཁ་བསྐངས་པ་ཅི་རིགས་པ་ཡོད་དོ། ། གསལ་ལ་བ་དབང་ཕྱུག་གྲགས། དཔའ་ལུང་བ་ཤཱཀྱ་དཔལ། རྡོ་རྗེ་འཛིན་པ་འདྲེ་རྐང་གི་ཊིཀྐ་ནི། དག་ལྡན་དང་། ལྗོན་ཤིང་བསྲེས་པ་ལ་གསུང་བགྲོས་བསྣན་པ་དེ་ཡིན་ནོ། ། ཡང་རིན་པོ་ཆེ་གཟུངས་ཀྱི་དཔལ།
ལོ་ཙཱ་བ་གྲགས་པ་རྒྱལ་མཚན། ཆོས་རྗེ་ཐེག་ཆེན་པ་རྣམས་ཀྱིས་བྱས་པའི་ཊིཀྐ་ནི། ཆུང་བའི་ཚངས་དེ་ཡིན་ནོ། ། ཡང་ཉི་ཚེ་ལུང་པ་ཆོས་ཀྱི་སེངྒེ་། གུང་པ་སྐྱོ་སྟོན་དྲི་མེད། ཡག་གྲུབ་པ་མ་ལོ། ཅོག་རོ་སྟོན་གཞོན། གཉན་ཚུལ་ཁྲིམས་རྒྱལ་པོ་རྣམས་ཀྱིས་བྱས་པའི་ཟིན་བྲིས་རེ་ཡོད་ལ། གཉན་གྱི་ཟིན་བྲིས་དེ་ནི། བླ་ཆེན་ལ་ཆོས་རྗེ་ས་པཎ་གྱིས་གསུངས་པའི་གསུང་བགྲོས་བཏབ་པ་ཡིན་པས་ཁྱད་པར་དུ་འཕགས་སོ། །
བླ་ཆེན་ལ་བཤད་པ་མང་དུ་ཐོབ་པ་ཡོད་ཀྱང་། ཡོངས་སུ་རྫོགས་པ་དགའ་ལྡན་པ་བཀྲ་ཤིས་དཔལ་ཡིན་ལ། དེ་བླ་ཆེན་གྱི་དབོན་པོའི་སློབ་དཔོན་ཡིན་ཞིང་། དབུས་ཀྱི་དགའ་ལྡན་དུ་རྒྱུད་གསུམ་གྱི་འཆད་ཉན་ལ་བསྐོས། ཧོར་རྒྱལ་པོས་རྒྱུད་འཛིན་ལྔ་བརྒྱ་ཙམ་ལ་ཆས་རྒྱུན་དུ་བསྒྲེངས་པ་ཡང་བྱུང་ངོ་། ། བཀྲ་ཤིས་དཔལ་གྱི་དངོས་སློབ་ན་བཟའ་པ་ལ། ཆོས་རྗེ་བླ་མས། རྒྱུད་གསུམ་ལ་བཤད་བཀར་འགྲོ་བ་ཙམ། དཀའ་ས་ཚོ་ལ་བཤད་པ་དུམ་ཙམ་དང་། གཞན་རྣམས་ལ་ལུང་ཙམ་གསན།
ཡང་དགའ་ལྡན་པ་བཀྲ་ཤིས་དཔལ་གྱི་སློབ་མ་དགའ་ལྡན་པ་ཀུན་བསོད། དེའི་སློབ་མ་སློབ་དཔོན་གྲུབ་རྒྱལ། དེ་ལ་ཆོས་རྗེ་བླ་མ་དམ་པ། ཡང་བླ་ཆེན་གྱི་དངོས་སློབ་བླ་མ་འཕགས་པ་རྒྱལ་མཚན། དེའི་དངོས་སློབ་བོ་དོང་སྒྲོ་མོན་ཅན་པ་རིན་ཆེན་དཔལ་བཟང་། དེ་ལ་བླ་མ་དམ་པས་ཞུས་སོ། ། ཆོས་རྗེ་བླ་མས་བརྟག་གཉིས་ལ་དག་ལྡན་ལྗོན་ཤིང་ཆེ་ཆུང་གཉིས། གཞན་ཡང་སྡེ་སྣོད་གསུམ་དང་། རྒྱུད་སྡེ་བཞི་ཆར་གྱི་བརྡ་ཆད་ཐམས་ཅད་ཚང་བའི་ཊིཀྐ་ཆེན་པོ་གཅིག་དང་། དེ་ལས་བསྡུས་པའི་ཊིཀ་ཆུང་གཅིག་དང་གཉིས་མཛད།
མཛད་ལུགས་ཀྱི་དོན་སྤྱི་ནི་ཆེ་བ་ལེགས། དེའི་དངོས་སློབ་ལ་གནས་དྲུག་པ་བློ་གྲོས་མཚུངས་མེད། བོ་སྟོན་འཇིགས་མེད་གྲགས་པ། རྟག་པ་ཆོས་མགོན། ཡ་འབྲོག་ཁ་བ་ལུང་པ་ཞང་སྟོན་བསོད་ནམས་གྲགས་ཀྱི་ཊིཀྐ་ཡོད་ལ་གནས་དྲུག་པ་ནི་བྱམས་ཆོས་དང་། དུས་འཁོར་ལ་མཁས་ཤིང་། ཊིཀྐ་དེ་ནི་བླ་མ་དམ་པའི་དེ་ལ་འཕྲི་བསྣན་བྱས་པ་ཡིན་ཞིང་། དེར་དག་ལྡན་ལ་དགག་པ་བྱས་པ་ཡང་ཡོད་དོ། ། བུ་སྟོན་གྱི་ཊིཀྐ་ཆེ་ཆུང་གསུམ་ལས་ཆེ་བ་ནི་ཆོས་རྗེ་བླ་མའི་དེ་གཞིར་བཞག་ལ། ཚིག་བགྲོས་བདེར་བཏང་པ་ཙམ་ཡིན་ནོ། །
བར་པ་ནི་དེའི་སྟེང་ནས་སྤྱི་དོན་རྣམས་འཕྲི་བའོ། ། ཆུང་བ་ནི་བླ་ཆེན་འཕགས་པའི་མཆན་གཉིས་དང་། ས་བཅད་བསྡོམས་པ་ཡིན་ནོ། ། དེ་རྣམས་ནི་ཉུག་རྒྱལ་ཁང་དང་། ས་སྐྱའི་སྒོག་ར་རྣམས་སུ་དར་རོ། ། ཡང་ཚ་རགས་པ་རྒྱལ་པོ་དཔལ་གྱི་ཊིཀྐ་ཆེ་བ་ལུང་གི་ཕྲེང་བ། ཆུང་བ་གཞུང་དོན་གསལ་བ་གཉིས་སོ། ། ཆེ་བ་ནི་ཆོས་རྗེ་བླ་མའི་ཊིཀྐ་ཆེ་བ་དང་དོན་སྤྱི་འདྲའོ། ། ཚ་རགས་པ་ནི་ཆོས་རྗེ་བླ་མ་ལ་ཆོས་འབྲེལ་ཡོད་ཙམ་ཡིན་ལ། སློབ་གཉེར་བྱས་ས་གཙོ་བོར་སྲོ་ལུང་པ་ཀུན་སྨོན་དང་།
གྲུབ་ཆེན་ན་བཟའ་པ་སྐུ་མཆེད་བཅུ་གཅིག་གི་ཆེ་ཤོས་ཆོས་རྗེ་བསོད་ནམས་དཔལ་ལ་བཤད་པ་དང་། ཆུང་བ་ན་བཟའ་པ་ལ་མན་ངག་གསན། ཡང་བྲོ་ལུང་པའི་དངོས་སློབ་གཡག་སྡེ་ཟེ་དམར་བ་སངས་རྒྱས་ཡེ་ཤེས་ཞབས་དང་། སྲེའུ་ཆུང་པ་ལྕེ་བློ་ལྡན་སེངྒེ་དང་། རྔོག་པ་སངྒེ་སྒྲ་རྣམས་ཀྱིའང་སློབ་མ་ཡིན་ནོ། ། ཡང་བླ་མ་དམ་པའི་དངོས་སློབ་ཟད་པ་བློ་གསལ་གྱི་ཊིཀྐ་ཡང་ཡོད་དོ། ། དེ་ཐམས་ཅད་ཀྱི་བརྟེན་ས་གཙོ་བོ་དཀའ་འགྲེལ་ཀུ་མུ་ཏ་ཉིད་ཡིན་ནོ། ། དེ་རྣམས་ཀྱི་ནང་ནས་ཀྱང་རྗེ་བཙུན་གོང་མ་རྣམས་ཀྱི་གསུང་རབ་གཞིར་བཞག་ནས་གཏན་ལ་དབབ་པར་བྱ་བ་ཡིན་ནོ། ། དེ་ཡང་གོང་མའི་ལུགས་ཀྱི་རྒྱུད་སྡེ་སྤྱིའི་རྣམ་གཞག མཚན་དོན།
བཤད་ཐབས་ཀྱི་མན་ངག རྒྱུད་ཀྱི་མངོན་རྟོགས་ཏེ་ཚུལ་བཞི་སྔོན་དུ་སོང་ནས་རྒྱུད་ཀྱི་དོན་ལ་འཇུག་པ་ཡིན་པས། དེའང་རྒྱུད་སྡེ་སོ་སོའི་རྣམ་པར་གཞག་པ་དང་། རྒྱུད་སྡེ་སོ་སོའི་མཚན་གྱི་རྣམ་གྲངས་དང་། གང་བཤད་པར་བྱ་བའི་རྒྱུད་སྡེ་ངོས་གཟུང་བ་ལ། རྒྱུད་སྡེ་སྤྱིའི་རྣམ་གཞག་གམ། ངོས་ཟིན་པའི་རྒྱུད་ཀྱི་མཚན་དོན་དེ་ཇི་ལྟ་བུ་ཞེས་དཔྱོད་པས། དེའི་རྗེས་སུ་རྒྱུད་ཀྱི་མཚན་དོན། རྒྱུད་ཐམས་ཅད་ཀྱི་ཚིག་བརླིང་ཞིང་གྱོང་བས་འཆད་བྱེད་ཀྱི་མན་ངག་དགོས་ལ། ཁྱད་པར་རྩ་རྒྱུད་འདི་ལྟ་བུ་རྣམས་ལ་འཆད་བྱེད་ཀྱི་མན་ངག་མེད་ན་གཏན་ནས་འཆད་མི་ནུས་པས།
དེའི་རྗེས་སུ་བཤད་ཐབས་ཀྱི་མན་ངག་འགྲེལ་ལོ། ། འདི་རྣམས་ཕྱོགས་གཅིག་ཏུ་བྱས་པའི་བསྟན་བཅོས་ནི། རྒྱུད་སྡེ་སྤྱི་ཡི་རྣམ་གཞག་ལ་ལེའུ་གཅིག རྒྱུད་ཀྱི་མཚན་དོན་ལ་ལེའུ་གཅིག བཤད་ཐབས་ཀྱི་མན་ངག་ལ་ལེའུ་གཅིག་བྱས་པ་ལ་རྒྱུད་སྡེ་སྤྱི་ཡི་རྣམ་གཞག་ཅེས་མིང་དུ་བཏགས་པ། རྗེ་བཙུན་བསོད་ནམས་རྩི་མོས་མཛད་པ་ཡོད་དོ། ། རྒྱུད་ཀྱི་མངོན་རྟོགས་ནི། སྤྱིར་ཀྱཻ་རྡོ་རྗེར་བདེ་མཆོག་ལྟ་བུའི་སྒྲུབ་ཐབས་ཀྱི་བསྐྱེད་རིམ་ཉི་ཚེ་བ་ཙམ་ལ་མངོན་རྟོགས་ཞེས་བཏགས་པ་ཡོད་མོད་ཀྱིས། འདིར་ནི་གདུལ་བྱ་གང་གི་ལམ་ཉམས་སུ་ལེན་ཚུལ་གྱི་གོ་རིམ་ལ། མངོན་རྟོགས་ཞེས་བཞག་པ་ཡིན་ཏེ།
དེའི་ཚུལ་ཡང་དང་པོ་ཀུན་གཞི་རྒྱུ་རྒྱུད། དེ་ནས་ལམ་ཐབས་རྒྱུད། དེ་ནས་གྲུབ་པ་འབྲས་བུའི་རྒྱུད་སྟོན་པ་སྟེ་རྗེ་བཙུན་རིན་པོ་ཆེས་མཛད་པའི་མངོན་རྟོགས་ལྗོན་ཤིང་ངོ་། ། འདི་དག་ཀྱང་སློབ་དཔོན་གྷར་པ་རི་པས་མཛད་པའི་བསྟན་བཅོས་རྒྱུད་ལ་འཇུག་པ་ལས། དོན་སྤྱི་འདི་ལྟར་དུ་བཤད་པ། བླ་མ་བརྒྱུད་པའི་གསུང་བགྲོས་ལས་རིམ་པ་བཞིན་དུ་བྱུང་བ་ཡི་གེར་བཀོད་པ་ཡིན་ནོ། ། ཐོག་མར་རྒྱུད་སྡེ་སྤྱི་ཡི་རྣམ་པར་བཞག་པ་ལ། ནང་པ་སངས་རྒྱས་པའི་སྡེ་སྣོད་ལ་ཐེག་པ་ཆེ་ཆུང་གཉིས། ཐེག་ཆེན་ལ་ཕར་ཕྱིན་པ་དང་། རྡོ་རྗེ་ཐེག་པ་གཉིས།
རྡོ་རྗེ་ཐེག་པ་ལ་ཕར་ཕྱིན་ཐེག་པ་ལས་རྡོ་རྗེ་ཐེག་པ་ཁྱད་པར་དུ་འཕགས་པའི་ཚུལ། ཁྱད་པར་འཕགས་པའི་རྒྱུད་སྡེའི་དབྱེ་བའོ། ། དང་པོ་ནི། གཞན་དུ་རྟོགས་ལ། གཉིས་པ་ནི། ཐེག་ཆེན་ལ་ཕར་ཕྱིན་ཐེག་པ་དང་། རྡོ་རྗེ་ཐེག་པ་གཉིས་སུ་གྲངས་ངེས་ཏེ། དེ་ཉིད་ཉམས་སུ་ལེན་མཁན་གྱི་གང་ཟག་དེ་ལ་འདོད་ཡོན་ལྔའི་འཆིང་བ་སྤོང་བར་སླ་ཞིང་སྤོང་ནུས་ལ། འདོད་ཡོན་ལྔའི་འཆིང་བ་སྤོང་དཀའ་ཞིང་། སྤོང་མི་ནུས་པ་གཉིས་སུ་ངེས་པའི་ཕྱིར།
དེ་ལྟར་ཡང་སམ་ཊིའི་རྒྱུད་ཕྱི་མ་ལས། ཐེག་པ་དང་ཆེན་པོ་འདི་གཉིས་ནི། ཐེག་པ་ཆེན་པོ་སྟེ་བྱང་ཆུབ་སེམས་དཔའི་ལམ་འབྲས་བུ་དང་བཅས་པའོ། ། དེ་བས་ན་ཐེག་པ་ཆེན་པོ་རྣམ་པ་བདུན་དུ་སྦྱོར་བའི་ཕྱིར་རོ། ། ཕ་རོལ་ཏུ་ཕྱིན་པ་ལ་སོགས་པའི་མདོ་སྡེ་དག་ཏུ་གྲུབ་བོ། ། དེའི་ཕྱིར་ཆེས་ཁྱད་པར་དུ་འཕགས་པའི་རྡོ་རྗེ་ཐེག་པའི་ཐེག་པ་ཆེན་པོ་ནི། སྐྱེ་བ་འདིར་སངས་རྒྱས་ལ་སོགས་པ་རབ་ཏུ་སྒྲུབ་པར་བྱེད་པའི་ཕྱིར། དེའི་ཡོན་ཏན་དམ་པར་གྱུར་པ་སྟོབས་དང་། མི་འཇིགས་པ་ལ་སོགས་པ་སྟེ། ཞེས་གསུངས་སོ། །
དེ་བཞིན་དུ་སྤྱོད་བསྡུས་སྒྲོན་མེ་ལས་ཀྱང་། དམན་པ་ལ་མོས་པ་རྣམས་རྗེས་སུ་གཟུང་བའི་ཕྱིར། ཆགས་བྲལ་གྱི་ཀུན་ཏུ་སྤྱོད་པ་བསྟན་ཏོ། ། རྒྱ་ཆེ་བ་ལ་མོས་པ་རྣམས་རྗེས་སུ་གཟུང་བའི་ཕྱིར། ས་དང་ཕ་རོལ་ཏུ་ཕྱིན་པའི་སྤྱོད་པ་བསྟན་ཏོ། ། ཟབ་པ་ལ་མོས་པ་རྣམས་རྗེས་སུ་གཟུང་བའི་ཕྱིར། འདོད་ཆགས་ཀྱི་ཀུན་ཏུ་སྤྱོད་པ་བསྟན་ཏོ། ། ཞེས་གསུངས། སློབ་དཔོན་ཤཱནྟི་པའི་འགྲེལ་པར་ཡང་། དམན་པ་ལ་མོས་པ་རྣམས་རྗེས་སུ་གཟུང་བའི་ཕྱིར།
ཉན་ཐོས་ཀྱི་ཐེག་པ་བསྟན་ཏོ། ། རྒྱ་ཆེ་བ་ལ་མོས་པ་རྗེས་སུ་གཟུང་བའི་ཕྱིར། ཕ་རོལ་ཏུ་ཕྱིན་པའི་ཐེག་པ་བསྟན་ཏོ། ། ཟབ་པ་ལ་མོས་པ་རྣམས་རྗེས་སུ་གཟུང་བའི་ཕྱིར། རྡོ་རྗེ་ཐེག་པ་བསྟན་ཏོ། ། ཞེས་བཤད་དོ། ། གོང་གི་ཆེན་པོ་རྣམ་པ་བདུན་དུ་སྦྱོར་བའི་ཕྱིར་ཞེས་པ་ནི། ཐེག་པ་དེ་དག་ཆེན་པོ་རྣམ་པ་བདུན་དང་ལྡན་པའི་སྒོ་ནས་ཐེག་པ་ཆེན་པོར་འཇོག་ལ། ཆེན་པོ་བདུན་ནི། མདོ་སྡེ་རྒྱན་ལས།
དམིགས་པ་ཆེ་བ་ཉིད་དང་ནི། ། དེ་བཞིན་བསྒྲུབ་པ་གཉིས་དག་དང་། ། ཡེ་ཤེས་བརྩོན་འགྲུས་རྩོམ་པ་དང་། ། ཐབས་ལ་མཁས་པར་གྱུར་པ་དང་། ། ཡང་དག་བསྒྲུབ་པ་ཆེན་པོ་དང་། ། སངས་རྒྱས་འཕྲིན་ལས་ཆེན་པོ་སྟེ། ། ཆེན་པོ་བདུན་དང་ལྡན་པའི་ཕྱིར། ། ཐེག་ཆེན་ཞེས་ནི་མངོན་པར་བརྗོད། ། ཅེས་གསུངས་པ་ལྟར་རོ། ། གཉིས་པ་ཕ་རོལ་ཏུ་ཕྱིན་པའི་ཐེག་པ་ལས།
གསང་སྔགས་ཁྱད་པར་དུ་འཕགས་ཚུལ་ནི། འོ་ན་སཾ་ཊིའི་ལུང་དེར་ཡང་། ཕར་ཕྱིན་ལས་སྔགས་ཁྱད་པར་དུ་འཕགས་པར་བཤད་ན། ཁྱད་ཆོས་གང་གི་སྒོ་ནས་ཁྱད་པར་དུ་འཕགས་པ་ཡིན་ཞེ་ན། སློབ་དཔོན་ཊི་པི་ཏ་ཀ་མ་ལས། ཚུལ་གསུམ་སྒྲོན་མར། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། ། དབང་པོ་རྣོན་པོའི་དབང་བྱས་པས། ། སྔགས་ཀྱི་ཐེག་པ་ཁྱད་པར་འཕགས། །
ཞེས་འབྱུང་བ་ལྟར་རོ། ། ཁྱད་ཆོས་བཞིས་ཁྱད་དུ་འཕགས་སོ། ། དོན་གཅིག་པ་ནི། རྟོགས་བྱའི་ལྟ་བ་སྤྲོས་བྲལ་སྟོང་པ་ཉིད་ཡིན་པར་དོན་གཅིག སྦྱིན་སོགས་ཕར་ཕྱིན་དྲུག་གི་སྤྱོད་པ་ཉམས་སུ་ལེན་པར་དོན་གཅིག འཐོབ་བྱའི་འབྲས་བུ་སངས་རྒྱས་གཅིག་ལ་དམིགས་པར་དོན་གཅིག་གོ ། དེ་ལྟ་ནའང་སྟོང་པ་ཉིད་དེ་རྟོགས་པའི་ཐབས་ལ་མ་རྨོངས་པས་ཁྱད་པར་དུ་འཕགས་ཏེ། ཕར་ཕྱིན་ཐེག་པར་ནི་རང་བཞིན་སྟོང་པ་ཉིད་དེ་རྟོགས་པ་ལ་གཅིག་དང་དུ་བྲལ་ལ་སོགས་པའི་གཏན་ཚིགས་ཀྱི་སྒོ་ནས་སོ་སོར་རྟོག་པའི་ཤེས་རབ་ཀྱིས་སྟོང་པ་ཉིད་དུ་དཔྱད་ནས། དེའི་སྟེང་དུ་རྩེ་གཅིག་ཏུ་མཉམ་པར་འཇོག་པ་ལས་གཞན་པའི་རྟོགས་བྱེད་ཀྱི་ཐབས་མེད་ལ། འདིར་དེ་ཁས་ལེན་པའི་སྟེང་དུ་ཡེ་ཤེས་ཕབ་དུས་ཀྱི་སྟོང་པ་དང་།
དབང་གསུམ་པའི་དུས་ཀྱི་མྱོང་བ་ལ་སོགས་པ་སྟོང་པ་ཉིད་དེ་མྱུར་དུ་རྟོགས་པའི་ཐབས་མང་པོ་ཡོད་པའི་ཕྱིར་རོ། ། དེ་ཡང་ཡེ་ཤེས་ཕབ་པའི་ཚེ། སེམས་ཉིད་བདེ་བ་ཆེན་པོའི་རྣམ་པར་སྐྱེས་ཏེ། དེས་སྟོང་པ་ཉིད་མངོན་སུམ་དུ་རྟོགས་པར་བྱེད་པ་ཡིན་ལ། ཡོ་གའི་གཞུང་འགའ་ཞིག་ཏུ། ཡེ་ཤེས་མཆོག་བབས་པ་ན་ས་དང་པོའི་ཡེ་ཤེས་དངོས་སུ་སྐྱེ་བར་བཤད་དོ། ། རྒྱུད་སྡེ་བཞི་ལ་མཆོག་དམན་གྱི་རིམ་པས། བླ་མེད་ཀྱི་ཡེ་ཤེས་འབེབས་ལུགས་ལྟར་གཞན་གསུམ་ལ་མེད་ཀྱང་། རྒྱུད་སྡེ་འོག་མ་གསུམ་ལ་ཡང་ཡེ་ཤེས་འབེབས་ལུགས་རེ་ཡོད་དོ། ། ཐབས་མང་བ་ནི།
མཆོག་དང་ཐུན་མོང་གི་དངོས་གྲུབ་གཉིས་ཀ་བསྒྲུབ་པ་ལ་ཐབས་མང་བས་སོ། ། མཆོག་བསྒྲུབ་པའི་ཐབས་མང་སྟེ། རྣལ་འབྱོར་ཆེན་པོར་འབྲས་བུ་སྐུ་གཉིས་སྒྲུབ་པར་བྱེད་པའི་རྒྱུ་བསྐྱེད་རྫོགས་གཉིས་དང་། ཡོ་ག་མན་ཆད་ལ་གཟུགས་སྐུ་སྒྲུབ་པར་བྱེད་པའི་རྒྱུ་མཚན་བཅས་ཀྱི་རྣལ་འབྱོར་དང་། ཆོས་སྐུ་སྒྲུབ་པར་བྱེད་པའི་རྒྱུ་མཚན་མེད་ཀྱི་རྣལ་འབྱོར་གཉིས་ཡོད་པས་སོ། ། མཚན་བཅས་ནི། ཡོ་གར་བདག་ཉིད་སངས་རྒྱས་སུ་བསྐྱེད་པ། དེ་ལ་ཡེ་ཤེས་པ་གཞུག་པ། ཕྱག་རྒྱ་བཞིའི་རྒྱས་འདེབས་པ་དང་། སྤྱོད་རྒྱུད་དུ་བདག་ཉིད་སངས་རྒྱས་སུ་བསྐྱེད།
མདུན་དུ་སངས་རྒྱས་སྤྱན་དྲངས་པ་ལ་སྔགས་དང་ཕྱག་རྒྱ་ལ་སོགས་པའི་སྒོ་ནས་དངོས་གྲུབ་ལེན་པ་དང་། བྱ་རྒྱུད་དུ་མདུན་དུ་སངས་རྒྱས་སྤྱན་དྲངས་པ་ལ་སྔགས་དང་ཕྱག་རྒྱ་ལ་སོགས་པའི་སྒོ་ནས་དངོས་གྲུབ་ལེན་པར་བཤད་ཅིང་། ཕར་ཕྱིན་ཐེག་པར་དེ་ལྟ་བུ་མ་བཤད་པས་སོ། ། ཐུན་མོང་བསྒྲུབ་པ་ལ་ཡང་ཐབས་མང་སྟེ། ཕར་ཕྱིན་ཐེག་པར་ལོངས་སྤྱོད་ཆེན་པོ་འདོད་ནའང་། འདིར་སྦྱིན་པ་བཏང་ནས་ཕྱི་མ་དེའི་འབྲས་བུ་ལོངས་སྤྱོད་ལ་སྒུག་པ་དང་། ཚེ་འདིར་འདོད་ན་སོ་ནམ་ལ་སོགས་པ་འཇིག་རྟེན་པ་རྣམས་དང་ཐུན་མོང་དུ་གྱུར་པ་ལས་ཐབས་གཞན་མེད་ཅིང་། སྔགས་པས་ནི། ལྷ་མོ་ནོར་རྒྱུན་མ་དང་། འཕགས་པ་རྨུགས་འཛིན་ལྟ་བུ་ཟླ་བ་གསུམ་ལ་སོགས་པར་བསྒྲུབས་པས་ལོངས་སྤྱོད་དཔག་ཏུ་མེད་པ་འབྱུང་བ་དང་།
ཤེས་རབ་ཆེན་པོ་འདོད་ནའང་ཕར་ཕྱིན་ཐེག་པར་གསུང་རབ་ལ་ཐོས་པ་ཆེན་པོ་བྱས་ནས། ཤེས་རབ་ཆེར་གཏོང་བ་ལས་གཞན་མེད་ཅིང་། སྔགས་པས་ནི། དེའི་སྟེང་དུ་རྗེ་བཙུན་འཇམ་དབྱངས་ལྟ་བུ་ཟླ་བ་དྲུག་ལ་སོགས་པ་བསྒྲུབས་པས་ཤེས་རབ་ཤིན་ཏུ་ཆེན་པོར་འགྱུར་བ་ཡོད་དོ། ། དཀའ་བ་མེད་པ་ལ། རིན་པོ་ཆེ་པས། ཕར་ཕྱིན་ཐེག་པར་བསྐལ་པ་མང་པོར་མགོ་དང་རྐང་ལག་ལ་སོགས་པ་སྦྱིན་པར་གཏོང་དགོས་པས་དཀའ་ཐུབ་དང་དཀའ་སྤྱད་དང་བཅས་པ་ཡིན་ལ། རྡོ་རྗེ་ཐེག་པར་ནི་འདོད་ཡོན་ལྔ་ལ་ལོངས་སྤྱོད་ཅིང་ལམ་སྒྲུབ་པར་བྱེད་པས་དཀའ་བ་མེད་པ་ཡིན་ནོ། ། ཞེས་གསུངས་སོ། ། ཡང་རྗེ་བཙུན་གོང་མའི་བཞེད་པ་ལ།
ཕར་ཕྱིན་ཐེག་པའི་ལམ་ནི་དཀའ་བ་དང་བཅས། དཀའ་ཐུབ་དང་བཅས། རྡོ་རྗེ་ཐེག་པའི་ལམ་ནི། དཀའ་སྤྱད་དང་དཀའ་ཐུབ་མེད་ཅེས་པ་སྟེ། ཕར་ཕྱིན་ཐེག་པར་ཞི་གནས་སྒོམ་པ་ལས་བྱུང་བའི་ཤིན་སྦྱངས་པའི་བདེ་བ་དང་། བསམ་གཏན་སྒོམ་པ་ལས་བྱུང་བའི་བདེ་བ་ཡོད་མོད། དེ་ནི་འདི་ཡང་ཞི་གནས་སྒོམ་པ་ཡོད་པར་ཁས་ལེན་ལ། དེའི་སྟེང་དུ་རྒྱུད་སྡེ་བཞིའི་ལམ་སྒོམ་ཙམ་ཉིད་ནས་འདོད་ཆགས་རིགས་བཞིའི་བདེ་བ་འདྲེན་ནུས་པ་ཡིན་ནོ། ། དབང་པོ་རྣོ་བས་ཁྱད་པར་དུ་འཕགས་པ་ནི་དོན་དུ་གཉེར་བྱ་སངས་རྒྱས་གཅིག་ཉིད་ལས་མེད་པ་ལ། དེ་ཉིད་སྔགས་པས་ཚེ་གཅིག་ལ་འཐོབ་ལ།
ཕར་ཕྱིན་ཐེག་པ་ནས་བསྐལ་པ་གྲངས་མེད་གསུམ་དུ་ཚོགས་བསགས་པ་འཐོབ་པའི་ཕྱིར། དཔེར་ན་ལྷ་སའི་ཇོ་བོ་དང་། ས་སྐྱའི་འཇམ་དབྱངས་ལྟ་བུ་མཇལ་བ་ལ་ཞག་གཅིག་གིས་སླེབ་པའི་མི་དང་། ལོ་དང་ཟླ་བ་ལ་སོགས་པའི་སླེབ་པས་མི་གཉིས་དབང་པོ་རྣོ་རྟུལ་ཡོད་པ་བཞིན་ནོ། ། ལུང་འདི་ནི་སློབ་དཔོན་ཀྲྀ་མི་ཏ་ཀ་མ་ལས་རང་དགར་བརྩམས་པའི་ཚིག་མ་ཡིན་གྱི། རྒྱུད་ཀྱི་ལུང་ཚིག་དྲངས་ནས། དེ་ཉིད་རྩ་བར་བྱས་ཏེ། ཁྱད་ཆོས་བཞི་པོ་དེ་སྟོན་པ་ལ་འགྲེལ་པ་ཤླཽཀ་བཞི་ཙམ། དེ་ཉིད་རྩ་བར་བྱས་ཏེ་རང་འགྲེལ་ཁ་གྲས་བཅུ་ཙམ་ཡོད་པ་གཅིག་བརྩམས་པ་ཡིན་ཏེ། དཔེར་ན།
གསང་འདུས་རྩ་རྒྱུད་དུ། རྣམ་སྣང་གི་བྱང་ཆུབ་ཀྱི་སེམས། ཕུང་པོ་ཁམས་དང་སྐྱེ་མཆེད་དང་། ། གཟུང་དང་འཛིན་པ་དང་བྲལ་བ། ། ཆོས་བདག་མེད་པ་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། ཞེས་འབྱུང་བ་ལ། སློབ་དཔོན་ཀླུ་སྒྲུབ་ཀྱིས་དེ་རྩ་བར་བྱས་ནས་བྱང་ཆུབ་སེམས་འགྲེལ་བརྩམས་པ་བཞིན་ནོ། ། དེའང་ཚུལ་གསུམ་སྒྲོན་མེར། སྔགས་ཀྱི་བསྟན་བཅོས་ཁྱད་པར་འཕགས། །
ཞེས་པ་དང་། མངའ་བདག་མཻ་ཏྲི་བའི་དེ་ཁོ་ན་ཉིད་བཅུ་པར་སྔགས་ཀྱི་ཐེག་པ་ཁྱད་པར་འཕགས། ། ཞེས་འབྱུང་ངོ་། ། རྒྱུད་གང་གི་ལུང་ཡིན་སྙམ་ན། རྗེ་འགོས་ཀྱི་གསང་འདུས་ཀྱི་སྟོང་ཐུན་དུ། སིདྡྷི་ཀ་རའི་རྒྱུད་ལས། ཞེས་པ་དང་། གཉན་ཕུལ་བྱུང་བའི་བདེ་མཆོག་གི་ཊིཀྐ་དང་། རིག་པ་མཆོག་གི་རྒྱུད་རྒྱས་པ་ལས། ཞེས་དྲངས།
དང་པོ་ལེགས་གྲུབ་སྟེ་གཉིས་ཀའང་བྱ་བའི་རྒྱུད་དོ། ། ཚུལ་གསུམ་སྒྲོན་མེའི་འབྲུ་སྣོན་ལྟར་ན་བླ་མེད་དུ་འདུག་གོ ། འོ་ན་ལེགས་གྲུབ་ཀྱི་ལུང་ཡིན་ན་རིག་པ་མཆོག་གི་ལུང་ཡིན་པ་སོགས་འགལ་ལོ་སྙམ་ན། ལུང་ཚིག་གཅིག་ཉིད་མང་པོར་འབྱུང་བ་མི་འགལ་ཏེ། འདི་ལ་གསལ་བྱ་ཅི་ཡང་མེད། ། ཞེས་སོགས་ཀྱི་ཚིགས་བཅད་ཤླཽཀ་གཅིག་པུ་འདི་རྒྱུད་བླ་མའི་རྩ་ཚིག མངོན་རྟོགས་རྒྱན་གྱི་རྩ་ཚིག དེ་བཞིན་དུ་མདོ་སྡེ་མང་པོར་ཡང་འབྱུང་ཞིང་། བླ་མེད་གཤེད་མར་ལེའུ་ཉི་ཤུ་རྩ་གཉིས་པ་དང་། མི་གཡོ་བ་བླ་མེད་ཀྱི་རྒྱུད་དུའང་འབྱུང་བ་བཞིན་ནོ། །
འདི་ལ་སྲྀ་པི་ཏ་ཀ་མ་ལའི། ཚུལ་གསུམ་སྒྲོན་མེའི་འཆད་ཚུལ་དང་། སློབ་དཔོན་ཡེ་ཤེས་གྲགས་པ་དང་། རྒྱལ་བ་མངའ་བདག་མེ་ཏྲི་བ། རྒྱ་གར་ཕྱག་ན་དང་བཅས་པ་དཔོན་སློབ་ཀྱིས་བཀྲལ་པའི་ལུགས་ལས། རྗེ་བཙུན་ས་སྐྱ་པ་ཡབ་སྲས་ཀྱིས་བཤད་པ་ནི་ཕྱི་མའོ། ། འདི་ལ་ཁ་ཅིག་ན་རེ། སྔགས་ཀྱི་གདུལ་བྱ་ཆགས་ཅན་དང་། ཕར་ཕྱིན་གྱི་གདུལ་བྱ་ཆགས་བྲལ་འདུལ་བའི་དོན་དུ་གསུངས་པས། འདོད་ཡོན་ལ་ཆགས་པ་མི་སྤོང་བར་ལམ་སྒོམ་པ་དང་།
ཆགས་པ་དེ་སྤོང་བའི་ལམ་སྒོམ་པ་ནི་ཐེག་པ་གཉིས་སུ་འབྱེད་པའི་རྒྱུ་མཚན་ནོ། ། ཞེས་ཟེར་རོ། ། འདི་ལ་བཤད་པར་བྱ་སྟེ། ཐེག་པ་དེ་གཉིས་ཀྱི་གདུལ་བྱ་ལ་འདོད་ཡོན་ལ་ཆགས་པ་མ་སྤངས་པར་ལམ་སྒོམ་པ་དང་། སྤོང་བའི་ལམ་སྒོམ་པ་ཡོད་པས་འབྱེད་ན་ནི་གཉིས་ཀ་ལ་གཉིས་ཀ་ཡོད་པས་ཁྱད་པར་དེས་ཐེག་པ་སོ་སོ་བར་འབྱེད་མི་ནུས་ཏེ། འདི་ལྟར་ཕར་ཕྱིན་ཐེག་པའི་ལམ་དུ་ཞུགས་པའི་ཁྱིམ་པའི་བྱང་སེམས་མི་ཚངས་སྤྱོད་མ་སྤངས་པ་དུ་མ་ཡོད་ཅིང་། བྲམ་ཟེའི་ཁྱེའུ་སྐར་མ་ལྟ་བུའི་ཐབས་ལ་མཁས་པ་ལ། གཞན་དོན་ཆེན་པོ་དང་འབྲེལ་བའི་ཚེ། མི་ཚངས་སྤྱོད་གནང་བ་ཡང་དུ་མ་ཡོད་པའི་ཕྱིར་དང་། སྔགས་ཀྱི་ཐེག་པའི་གདུལ་བྱ་ལའང་འདོད་ཡོན་ལ་སྲེད་པ་སྤངས་པ་དུ་མ་ཡོད་པའི་ཕྱིར་ཏེ།
གཞན་དུ་ན་སངས་མ་རྒྱས་ཀྱི་བར་དུ་འདོད་པའི་འདོད་ཆགས་ལས་གྲོལ་བ་མི་སྲིད་པའམ། སངས་རྒྱས་ནས་ཀྱང་དེ་མ་སྤངས་པའི་སྐྱོན་དུ་འགྱུར་རོ། ། གལ་ཏེ་དེ་གཉིས་ཀྱི་གདུལ་བྱ་གང་ཡིན་ལ་མི་བྱེད་ཀྱིས། ། རང་རང་གི་ཐུན་མོང་མ་ཡིན་པའམ། གཙོ་བོའི་གདུལ་བྱ་ཐོག་མར་ལམ་དེ་ལ་འཇུག་པའི་དབང་དུ་བྱེད་ལ། དེ་ཡང་འདོད་ཡོན་ལ་ཆགས་པ་ཆེད་དུ་མི་སྤོང་བར་ཐེག་པ་དེའི་ལམ་སྒོམ་དུ་རུང་བ་ཙམ་མ་ཡིན་གྱིས། ཆགས་པ་དེ་ལམ་གྱི་གྲོགས་སུ་བྱེད་ནུས་པས་གྲོལ་བའི་རྒྱུར་འགྱུར་བའི་སྐལ་བ་ཅན་ཡིན་མིན་གྱི་དབང་དུ་བྱེད་དོ་སྙམ་ན། དེ་འདྲ་བ་ཐེག་པ་དེ་ཉིད་ལ་ཐོག་མར་འཇུག་པའི་གང་ཟག་གི་ཁྱད་པར་དུ་སྦྱར་ན་རུང་གིས། ཐེག་པའི་འབྱེད་བྱེད་མིན་ནོ། ། དེ་བཞིན་དུ་ལམ་བདེ་བས་བརྒྱན་མ་བརྒྱན་དང་།
ལུས་དང་སེམས་ལ་གནད་དུ་བསྣུན་པའི་ཁྱད་པར་གྱིས་ཀྱང་། ཐེག་པ་གཉིས་སུ་དབྱེ་བར་མི་ནུས་ཏེ། ཞི་གནས་བསྒོམས་པ་ལས་བྱུང་བའི་ཤིན་སྦྱང་གི་བདེ་བ་ལ་བྱེད་ན། དེ་ནི་ཕར་ཕྱིན་ཐེག་པ་ལ་ཡང་ཡོད་ལ། ཁམས་དཀར་དམར་གྱི་འཕྲོ་འདུ་ལས་བྱུང་བའི་བདེ་ཆེན་ལ་བྱེད་ན། རྣལ་འབྱོར་བླ་མེད་མ་ཡིན་པ་གཞན་ལ་མེད་པའི་ཕྱིར་རོ། ། ལྟ་བའི་སྒོ་ནས་ཀྱང་མི་འབྱེད་དེ། སྤྲོས་བྲལ་རྟོགས་པའི་ལྟ་བ་དེ་གཉིས་ཀ་ལ་ཡོད་པར་འདྲ་བའི་ཕྱིར། ཉམས་ལེན་སྤྱོད་པའི་སྒོ་ནས་ཀྱང་མི་འབྱེད་དེ། གཉིས་ཀས་ཀྱང་ཕར་ཕྱིན་དྲུག་གི་སྤྱོད་པ་ཉམས་སུ་ལེན་དགོས་པར་འདྲ་བའི་ཕྱིར།
སེམས་བསྐྱེད་ཀྱི་སྒོ་ནས་ཀྱང་མི་འབྱེད་དེ། སེམས་ཅན་གྱི་དོན་དུ་སངས་རྒྱས་ཐོབ་འདོད་ཀྱི་བློ་བསྐྱེད་དགོས་པར་མཚུངས་པའི་ཕྱིར་རོ། ། འོ་ན་གང་གིས་འབྱེད་སྙམ་ན། ཐེག་པ་ཆེན་པོ་གཉིས་ཀའི་ཡང་མངོན་པར་འདོད་པའི་དོན་གྱི་གཙོ་བོ་ནི་གཞན་དོན་ཡིན་གྱི། རང་གི་འཐོབ་བྱའི་བྱང་ཆུབ་མ་ཡིན་ལ། གདུལ་བྱ་ལ་དངོས་སུ་གནང་ནས་དེ་དག་གི་དོན་བསྒྲུབ་པའི་སངས་རྒྱས་ནི་ཆོས་སྐུ་མིན་ལ། གཟུགས་སྐུའི་རྣམ་པ་ཉིད་ཡིན་ཞིང་། དེ་ལ་ཟབ་མོ་རྟོགས་པའི་ཤེས་རབ་ཀྱིས་ཆོས་སྐུ་དང་། རྒྱ་ཆེ་བའི་ཐབས་ཀྱིས་གཟུགས་ཀྱི་སྐུ་སྒྲུབ་པ་གཉིས་ལས། ཟབ་མོ་རྟོགས་པའི་ཤེས་རབ་ཀྱིས་མི་འབྱེད་ཀྱི།
གཟུགས་ཀྱི་སྐུ་སྒྲུབ་པའི་ཐབས་ལ་ལམ་གྱི་ལུས་མི་འདྲ་བའི་ཁྱད་པར་ཆེན་པོ་ཡོད་པས། ཐེག་པ་གཉིས་སུ་མཛད་པ་ཡིན་ཏེ། ཕར་ཕྱིན་ཐེག་པ་བ་རྣམས་ནི་ཆོས་རྣམས་ཀྱི་དེ་ཁོ་ན་ཉིད་སྤྲོས་པ་དང་བྲལ་བ་སྒོམ་པས། ཆོས་སྐུའི་རྣམ་པ་དང་རྗེས་སུ་མཐུན་པའི་ལམ་སྒོམ་པ་ཡོད་ཀྱང་། གཟུགས་ཀྱི་སྐུ་མཚན་དཔེས་སྤྲས་པ་དང་འདྲ་བར་བསྒོམ་པའི་ལམ་མེད་ལ། སྔགས་ལ་ནི་ཡོད་དོ། ། དེ་ཡང་ཕར་ཕྱིན་ཐེག་པ་ལ་བླ་མ་རྣམས་ལ་སྐྱེལ་བ་དང་བསུ་བ་ལ་སོགས་པ་བྱས་པས། འཁོར་ལོ་བསྒྱུར་རྒྱལ་གྱི་རྟེན་ལ་མཚན་དཔེ་རྗེས་མཐུན་པ་ཐོབ་པ་སོགས་ཀྱིས། མཚན་དཔེ་བརྒྱུད་ནས་སྒྲུབ་བྱེད་ཀྱི་རྒྱུ་ཡོད་ཀྱང་། དངོས་སུ་སྒྲུབ་བྱེད་ཀྱི་རྒྱུ།
རང་ཉིད་མཚན་དཔེས་སྤྲས་པའི་ལྷ་སྐུར་བསྒོམ་པའི་ལྷའི་རྣལ་འབྱོར་མེད་ལ། སྔགས་ལ་ནི་དེ་ཡོད་པའི་ཕྱིར་རོ། ། དེ་ཡོད་པའི་སྒྲུབ་བྱེད་ནི། གུར་ལས། སངས་རྒྱས་ང་རྒྱལ་རྣལ་འབྱོར་གྱིས། ། སངས་རྒྱས་ཉིད་དུ་ངེས་པར་འགྲུབ། ། སྟོན་པ་སུམ་ཅུ་རྩ་གཉིས་མཚན། ། གཙོ་བོ་དཔེ་བྱེད་བརྒྱད་ཅུར་ལྡན། ། དེ་ཕྱིར་ཐབས་དེས་བསྒྲུབ་བྱ་སྟེ། ། ཐབས་ནི་སྟོན་པའི་གཟུགས་ཅན་ནོ། །
ཞེས་དང་། ཐམས་ཅད་གསང་བ་ལས་ཀྱང་། སངས་རྒྱས་ཉིད་ཀྱང་མདོར་བསྡུས་ན། ། ཏིང་འཛིན་ཡེ་ཤེས་ལས་ངེས་འབྱུང་། ། སངས་རྒྱས་རྣལ་འབྱོར་མ་རྟོགས་པར། ། སངས་རྒྱས་རྣལ་འབྱོར་པས་མི་ཐོབ། ། ཅེས་པ་དང་། དེ་ཉིད་འདུས་པའི་དུམ་བུ་དང་པོ་ལས། ། ལུས་དང་ངག་སེམས་རྡོ་རྗེ་ཡིས། ། རང་གི་རྡུལ་ནི་ཕྲ་མོ་རྣམས། །
སངས་རྒྱས་ཀྱི་ནི་སྐུར་བསྒོམས་ན། ། རྫོགས་པའི་སངས་རྒྱས་ཉིད་དུ་འགྱུར། ། ཞེས་པ་དང་། བྱ་སྤྱོད་ནས་གསུངས་པའི་ཚུལ་ནི། རྣམ་སྣང་མངོན་བྱང་གི་བསྡུས་དོན་གྱི་འགྲེལ་པ་སངས་རྒྱས་གསང་བས་མཛད་པ་ལས་འདི་ལས་མཚན་མ་དང་བཅས་པ། མཚན་མ་མེད་པ་རྣམས་ཀྱི་གོ་རིམ་བཞིན་དུ་ཡོངས་སུ་དག་པ་དང་། ཡོངས་སུ་མ་དག་པའི་སྐུ་གཉིས་ཀྱི་བྱེ་བྲག་གི་སྒོ་ནས་ལྷའི་སྐུའི་ངོ་བོ་ཉིད་རྣམ་པ་གཉིས་སུ་བསྟན་ཏོ། ། ཞེས་ལུང་དུ་མ་དྲངས་སོ། ། ཁོང་པའི་ལུགས་ལ་བྱ་རྒྱུད་ལ་བདག་སྐྱེད་ཁས་ལེན་པའི་རྒྱུ་མཚན་ཡང་དེ་ཉིད་ཀྱིས་ཡིན་ནོ། ། དེ་ལ་སྤྱིར།
སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་པ་ལྟར། དེ་བཞིན་གཤེགས་པས་ཆོས་གསུངས་པའི་དགོས་པ་ནི། གདུལ་བྱའི་རྒྱུད་ཀྱི་ཉོན་མོངས་པ་སྤོང་བའི་ཆེད་དུ་ཡིན་པས། འདོད་ཡོན་གྱི་འཆིང་བ་སྤོང་བ་སླ་ཞིང་། སྤོང་ནུས་པའི་གང་ཟག་ལ་ཕར་ཕྱིན་ཐེག་པ་བསྟན་ན་གྲོལ་བ་དང་། འདོད་ཡོན་གྱི་འཆིང་བ་སྤོང་དཀའ་ཞིང་། སྤོང་མི་ནུས་ལ་བླ་ན་མེད་པའི་བྱང་ཆུབ་སྙིང་ནས་ཐོབ་འདོད་པའི་གང་ཟག་དེ་ལ་རྡོ་རྗེ་ཐེག་པ་བསྟན་ན་གྲོལ་བར་འགྱུར་བ་ལ་དགོངས་ནས་དེ་ལྟར་དུ་གསུངས་པ་ཡིན་ནོ། ། གཞན་དུ་ན་ཁྱེད་ཀྱི་གནོད་བྱེད་དེ་ལྟ་ན།
སྤྱོད་བསྡུས་སྒྲོན་མེ་ལས། དམན་པ་ལ་མོས་པ་རྗེས་སུ་གཟུང་བའི་ཕྱིར་དུ་ཆགས་བྲལ་གྱི་ཀུན་ཏུ་སྤྱོད་པ་དང་། ཟབ་པ་ལ་མོས་པ་རྗེས་སུ་གཟུང་བའི་ཕྱིར་འདོད་ཆགས་ཀྱི་ཀུན་ཏུ་སྤྱོད་པ་གསུངས་པར་བཤད་པ་ཡང་མི་འཐད་པར་འགྱུར་ཏེ། ཉན་ཐོས་ཀྱི་ཐེག་པ་ཉམས་སུ་ལེན་མཁན་གྱི་གང་ཟག་དེ་ལ་འདོད་ཡོན་ལ་ཆགས་པ་སྤོང་ནུས་མི་ནུས་གཉིས་ཀ་ཡོད་ལ། རྡོ་རྗེ་ཐེག་པ་ཉམས་སུ་ལེན་མཁན་གྱི་གང་ཟག་དེ་ལ་ཡང་འདོད་ཡོན་གྱི་ཆགས་པ་སྤོང་ནུས་པ་དུ་མ་ཡོད་པའི་ཕྱིར་རོ། ། གཞན་ཡང་། དམན་པ་རྣམས་ལ་བྱ་བའི་རྒྱུད། ། ཅེས་སོགས། གང་ཟག་དབང་པོ་རྣོ་རྟུལ་བཞི་རྗེས་སུ་གཟུང་བའི་ཕྱིར་དུ་རྒྱུད་སྡེ་བཞིར་གསུངས་པ་ཡང་མི་འཐད་པར་འགྱུར་ཏེ། བྱ་རྒྱུད་ཉམས་སུ་ལེན་མཁན་གྱི་གང་ཟག་དེ་ལ་ཡང་།
དབང་བོ་རྣོན་པོ་དུ་མ་ཡོད་ཅིང་། བླ་མེད་ཉམས་སུ་ལེན་མཁན་གྱི་གང་ཟག་དེ་ལ་ཡང་དབང་པོ་རྟུལ་པོ་དུ་མ་ཡོད་པའི་ཕྱིར་རོ། ། ལུང་དེ་རྣམས་ཀྱིས་ནི་སྤྱིར་ལྷའི་རྣལ་འབྱོར་བཟང་པོ་ཡིན་ཞེས་པ་དང་། བསྐྱེད་རིམ་སྒོམ་པའི་ལྷའི་རྣལ་འབྱོར་ལ་ཡང་ངེས་པ་སྟོང་ཉིད་ལ་དྲངས་ནས། སྟོང་པ་ཉིད་དེ་ཡང་གཟུགས་ཀྱི་རྣམ་པ་རྟེན་དང་བརྟེན་པར་བཅས་པའི་ལྷའི་སྐུར་ཤར་བ་གཅིག་དགོས་སོ། ། ཞེས་བསྟན་གྱིས། རྡོ་རྗེ་ཐེག་པ་ཕར་ཕྱིན་ཐེག་པ་ལས་ཁྱད་པར་འཕགས་པ་ཅུང་ཟད་ཀྱང་མ་བསྟན་ཅིང་། བྱ་བའི་རྒྱུད་ལ། བདག་ཉིད་མཚན་དཔེས་སྤྲས་པའི་ལྷའི་སྐུར་བསྒོམ་པར་མ་བཤད་པས་སོ། ། སྤྱིར་ལྷའི་རྣལ་འབྱོར་རྡོ་རྗེ་ཐེག་པ་ཕར་ཕྱིན་ཐེག་པ་ལས་ཁྱད་པར་དུ་འཕགས་པའི་སྒྲུབ་བྱེད་ཀྱི་ཟུར་གཅིག་ཡིན་པར།
མཆོག་སྒྲུབ་པ་ལ་ཐབས་མང་བར་བསྟན་པའི་སྐབས་སུ་བཤད་ཟིན་ཏོ། ། ཐེག་པ་དེ་ཉིད་ལ་ཐོག་མར་འཇུག་པའི་གང་ཟག་གི་ཁྱད་པར་དུ་སྦྱར་ན་རུང་གི་ཐེག་པའི་འབྱེད་བྱེད་དུ་མི་རུང་ཞེས་པ་ཡང་མི་འགལ་ཏེ། ཐེག་པ་དེ་ཉིད་ལ་ཐོག་མར་འཇུག་པའི་གང་ཟག་གི་ཁྱད་པར་དུ་རུང་ན་ཐེག་པའི་འབྱེད་བྱེད་དུ་རུང་དགོས་པའི་ཕྱིར་ཏེ། ཐེག་པ་དེ་ཉིད་ཀྱང་ཉམས་སུ་ལེན་མཁན་གྱི་གང་ཟག་ལ་ལྟོས་ནས་གསུངས་པའི་ཕྱིར་རོ། ། རྣམ་པ་གཅིག་ཏུ་ན་ཁྱེད་ཀྱི་དེ་རྒྱུད་ཀྱི་ལུང་བཀག་པར་སོང་སྟེ། ལུང་དེ་ལ་སློབ་དཔོན་ཀྲྀ་པི་ཏ་ཀ་མ་ལའི་འབྲུ་སྣོན་དེ་ནི་རྣལ་འབྱོར་བླ་མེད་མ་གཏོགས་རྒྱུད་སྡེ་འོག་མ་ལ་མ་ཁྱབ་པས་ཕྱོགས་གཅིག་པར་སོང་། ས་སྐྱ་པའི་བླ་མ་གོང་མ་རྣམས་ཀྱི་བཤད་ཚུལ་དེ་ནི་གཏོགས་རྟགས་སུ་སོང་བའི་ཕྱིར་རོ། ། གཞི་སྤོང་བ་དང་གཞི་མི་སྤོང་བ་ལམ་དུ་བྱེད་པ་ཡང་ས་སྐྱ་པའི་རང་བཟོ་མིན་ཏེ། སློབ་དཔོན་ཞི་བ་མཚོས་དེ་ཁོ་ན་ཉིད་གྲུབ་པ་དང་། སྤྱོད་བསྡུས་སྒྲོན་མེ་དང་།
སློབ་དཔོན་སྨན་ཞབས་ཀྱི་གསང་འདུས་ཀྱི་འགྲེལ་པར་ཡང་དེ་ལྟར་དུ་བཤད་པའི་ཕྱིར། འདི་ལ་རེད་མདའ་བ་ན་རེ། གཞི་བསྟེན་པ་ལམ་བྱེད་དང་། ལྷའི་རྣལ་འབྱོར་ཡོད་མེད་ཀྱི་སྒོ་ནས་འཇོག་པ་གཉིས་དོན་གྱིས་གནད་གཅིག་ཏུ་སོང་སྟེ། འདོད་ཡོན་ལམ་དུ་བྱེད་པ་ཡང་རྣལ་འབྱོར་དང་ལྡན་པ་ཁོ་ནས་ལམ་དུ་བྱེད་པ་ཡིན་གྱིས། མི་ལྡན་ན་ལམ་དུ་བྱེད་རྒྱུ་མི་ཡོང་ངོ་ཞེས་གསུངས་སོ། ། འོ་ན་རྣལ་འབྱོར་བླ་མེད་ལ་འདོད་ཡོན་ལམ་བྱེད་ཡོད་དུ་ཆུག་ནའང་རྒྱུད་སྡེ་འོག་མ་གསུམ་ལ་ཇི་ལྟར་འཐད་སྙམ་ན། རྣལ་འབྱོར་རྒྱུད་ལའང་རྣལ་འབྱོར་བླ་མེད་ལྟར་གྱི་འདོད་ཡོན་བསྟེན་པ་ལམ་བྱེད་མེད་ནའང་། ཁོ་རང་གི་ངོ་སྐལ་དུ་གྱུར་པའི་འདོད་ཡོན་བསྟེན་པ་ལམ་བྱེད་གཅིག་ཡོད་ལ། དེ་བཞིན་དུ་སྤྱོད་རྒྱུད་ལའང་རྣལ་འབྱོར་རྒྱུད་ལྟར་དུ་མེད་ནའང་ཁོ་རང་གི་ངོ་སྐལ་དུ་གྱུར་པ་གཅིག་ཡོད།
བྱ་རྒྱུད་ལའང་སྤྱོད་རྒྱུད་ལྟར་མེད་ཀྱང་ཁོ་རང་གི་ངོ་སྐལ་དུ་གྱུར་པ་གཅིག་ཡོད་དེ། ཆོས་སྐུའི་སངས་རྒྱས་རྗེས་སུ་དྲན་པའི་སྒོ་ནས་འདོད་ཡོན་ལམ་དུ་བྱེད་པ་དང་། གཟུགས་སྐུའི་སངས་རྒྱས་རྗེས་སུ་དྲན་པའི་སྒོ་ནས་འདོད་ཡོན་ཟག་མེད་དུ་ལམ་དུ་བྱེད་པའོ། ། དང་པོ་ནི། ཡུལ་སྣང་ཐམས་ཅད་སྒྱུ་མ་ལྟར་ཤེས་པའི་སྒོ་ནས་འདོད་ཡོན་ལ་ལོངས་སྤྱོད་པ་ཕར་ཕྱིན་ཐེག་པར་ཡང་ཡོད་ཀྱང་། འདིར་འདོད་ཡོན་ལ་ལོངས་སྤྱོད་པ་པོ་བདག་ཉིད་དང་། སྤྱད་བྱ་འདོད་ཡོན་དང་། ལོངས་སྤྱོད་པའི་ཚུལ་རྣམས་སྟོང་པ་ཉིད་དུ་ཤེས་པའི་སྒོ་ནས་སྤྱོད་པ་དང་། སྒོམ་པ་པོའི་གང་ཟག་དང་། སྟོང་ཉིད་རྟོགས་ཚུལ་ལ་ཡང་ཁྱད་པར་ཡོད་དོ། །
གཉིས་པ་ནི་བདག་ཉིད་སྒྱུ་མ་ཙམ་དུ་ཤེས་པའི་ལུས་ཀྱི་གནས་རྣམས་སུ་གསང་སྔགས་བཀོད་དེ་ཕྱག་རྒྱས་གཏུགས་ཤིང་། མདུན་དུ་དེ་བཞིན་གཤེགས་པའི་སྐུ་ལ་དམིགས་པའི་སྒོ་ནས་འདོད་ཡོན་ལ་ལོངས་སྤྱོད་པའོ། ། གསུམ་པ་འདོད་ཡོན་ཟག་མེད་དུ་ཤེས་པའི་སྒོ་ནས་ལོངས་སྤྱོད་པ་ནི་རྒྱུད་སྡེ་བཞི་པོ་ཐམས་ཅད་ལ་ཁྱད་པར་མེད་པར་ཡོད་དོ། ། གསུམ་པ་ཁྱད་པར་དུ་འཕགས་པའི་རྒྱུད་སྡེའི་དབྱེ་བ་ལ། བཞིར་དབྱེ་བ། ལྔར་དབྱེ་བ། དྲུག་ཏུ་དབྱེ་བ། གསུམ་དུ་དབྱེ་བའི་ལུགས་སོ། ། ཇོ་བོའི་ལམ་སྒྲོན་རང་འགྲེལ་དུ་བདུན་དུ་དབྱེ་བ། རྙིང་མ་བ་རྣམས་དགུར་དབྱེ་བ་རྣམས་རེ་ཞིག་བཞག
དང་པོ་ནི་གྲུབ་ཆེན་རྣལ་འབྱོར་གྱི་དབང་ཕྱུག་བིརྺ་པ་རྗེས་འབྲངས་དང་བཅས་པའི་ལུགས་ཏེ། དེའང་རྩ་རྒྱུད་ལས། རྒོད་དང་བལྟ་བ་ལག་བཅངས་དང་། ། འཁྱུད་དང་དེ་བཞིན་གཉིས་གཉིས་ཀྱིས། ། རྒྱུད་ཀྱང་རྣམ་པ་བཞི་རྣམས་ཀྱིས། ། ཞེས་པ་དང་། དེ་བཞིན་དུ་སམྦུ་ཊི་ལས་ཀྱང་། རྒོད་དང་བལྟ་བ་དག་གིས་ཀྱང་། ། འཁྱུད་དང་དེ་བཞིན་གཉིས་གཉིས་ཀྱིས། ། སྲིན་བུའི་ཚུལ་གྱི་རྒྱུད་བཞིར་ངེས། །
གསུངས་ཏེ། སྲིན་བུའི་ཚུལ་གྱི་ཞེས་པ་ནི། ལྗོན་ཤིང་ལ་གནས་པའི་སྲིན་བུས་ཤིང་ཟོས་ནས་ལྗོན་ཤིང་ཟད་པར་བྱེད་པ་ལྟར། རྒྱུད་སྡེ་བཞིས་ཀྱང་འདོད་ཆགས་རིགས་བཞི་དང་ལྡན་པའི་གང་ཟག་གིས་ཉམས་སུ་བླངས་པ་ལས། འདོད་ཆགས་རིགས་བཞི་པོ་དེ་བདེ་བ་ཆེན་པོའི་ཡེ་ཤེས་སུ་བསྒྱུར་བའི་སྒོ་ནས་ཟད་པར་བྱེད་ཅེས་པའོ། ། རྡོ་རྗེ་གུར་ལས་ཀྱང་། དམན་པ་རྣམས་ལ་བྱ་བའི་རྒྱུད། ། བྱ་མིན་རྣལ་འབྱོར་དེ་ལྟག་ལ། ། སེམས་ཅན་མཆོག་ལ་རྣལ་འབྱོར་མཆོག ། རྣལ་འབྱོར་བླ་མེད་དེ་ལྟག་ལ། །
ཞེས་གསུངས་པས་སོ། ། གཉིས་པ་ལྔར་བྱེད་པ་ནི། གསང་འདུས་འཕགས་ལུགས་ཏེ། བྱ་བའི་རྒྱུད། རྟོགས་པའི་རྒྱུད། སྤྱོད་པའི་རྒྱུད། གཉིས་ཀའི་རྒྱུད། རྣལ་འབྱོར་གྱི་རྒྱུད་དོ། ། དང་པོ་ནི། བྱ་རྒྱུད་བཞིར་བཞག་པ་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པའི་ཐབས་སྟོན་པ།
བྱ་རྒྱུད་སྔགས་དང་སྨན་ལ་སོགས་པ་ཐུན་མོང་གི་དངོས་གྲུབ་སྒྲུབ་པའི་ཐབས་སྟོན་པ་རྟོག་པའི་རྒྱུད་དོ། ། གཉིས་ཀའི་རྒྱུད་ནི་དེ་ཉིད་བསྡུས་པ་ལ་སོགས་པའོ། ། གསུམ་པ་ནི་བདེ་མཆོག་རྣལ་འབྱོར་གསང་མཐའ་བའི་ལུགས་ཏེ། བདེ་མཆོག་རྩ་རྒྱུད་ལས། ཇི་སྲིད་མདོ་བྱ་སྤྱོད་པ་ནི། ། རྣལ་འབྱོར་གསང་མཐའི་དབྱེ་བ་ཡིས། ། སེམས་ཅན་མོས་པ་སྣ་ཚོགས་པ། ། དེ་དང་དེ་ལ་དགའ་བ་ཡིན། ། ཞེས་གསུངས་པའི་རྗེས་སུ་འབྲངས་ནས་སློབ་དཔོན་ལྭ་བ་པ་ལ་སོགས་པ་རྒྱུད་སྡེ་དྲུག་ཏུ་བཞེད་དོ། ། དེ་ཡང་།
བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་མེད་ལ། ཕའི་རྒྱུད་གསང་བ་འདུས་པ་ལྟ་བུ། མའི་རྒྱུད་ཧེ་བཛྲ་ལྟ་བུ། མའི་ཡང་མའམ། གསང་བའི་ཡང་གསང་བ་རྣལ་འབྱོར་གསང་མཐའི་རྒྱུད་དོ། ། གསུམ་དུ་བྱེད་པ་ནི། གྲུབ་ཆེན་ཀུན་སྙིང་གི་ལུགས་ཏེ།
ཕྱི་དང་གསང་བ་ཐེག་པ་གསུམ། ། ཞེས་པའི་དོན། ཕྱི་ནི་བྱ་སྤྱོད་གཉིས། གསང་བ་ནི་ཡོ་ག་རྣལ་འབྱོར་རྒྱུད་དོ། ། སློབ་དཔོན་འདིའི་ལུགས་ཀྱིས་རྣལ་འབྱོར་བླ་མེད་ཁས་ལེན་ཀྱང་། ཡོ་གའི་ཁོངས་སུ་འདུས་པར་བཞེད་ཅིང་། དེ་ལས་ཟབ་པ་ལོགས་ན་ཡོད་པར་མི་བཞེད་དོ། ། རྣལ་འབྱོར་བླ་མེད་དུ་རྡོ་རྗེ་མཁའ་འགྲོ་ལས། ཕྱི་ནང་གསང་བ་ཐེག་པ་གསུམ། ། ཞེས་པར་བཤད་པས་དེ་ལྟར་ཁས་ལེན་རྒྱུ་ཡིན་ཡང་།
སློབ་དཔོན་ཨ་བྷྱ་རྗེས་འབྲངས་དང་བཅས་པས། ཕྱི་དང་གསང་བ་ཐེག་པ་གསུམ། ། ཞེས་པར་འཆད་དོ། ། སློབ་དཔོན་དེས་ཀྱང་མན་ངག་སྙེ་མར། ཡོ་ག་རྣལ་འབྱོར་གྱི་རྒྱུད་གསང་བར་བྱས་ཏེ་རྣལ་འབྱོར་བླ་མེད་ལ་ཡར་སྦྱར་རོ། ། ཨ་བྷྱ་རྒྱུད་སྡེ་གཉིས་སུ་འདོད་པའི་ཤེས་བྱེད་ལ། ཕྲེང་བར། ཕྱི་ནང་དབྱེ་བ་ཤེས་པ་ཡིས། ། རྒྱུད་ཀྱི་དེ་ཉིད་ཤེས་པར་འགྱུར། ། དཀྱིལ་འཁོར་ལ་སོགས་ཆོ་ག་ནི། །
སྟོན་པས་རྒྱུད་སྡེ་གཉིས་སུ་གསུངས། ། ཞེས་གསང་སྔགས་ལ་ཕྱི་ནང་གཉིས་སུ་བྱས་ནས། ཡོ་ག་མན་ཆད་ཕྱི་དང་། རྣལ་འབྱོར་བླ་མེད་ལ་ནང་དུ་བྱས་སོ། ། ཡང་སློབ་དཔོན་ཤཱནྟི་པའི་ལུགས་ཀྱི་རྒྱུད་སྡེ་ལྔར་འདོད་དེ། བྱ་སྤྱོད་རྣལ་འབྱོར་གསུམ་དང་། བླ་མེད་ལ་ཕ་བླ་མེད་དང་། མ་བླ་ན་མེད་པ་གཉིས་སུ་འདོད་དོ། ། སློབ་དཔོན་ཀྲྀ་པི་ཏ་ཀ་ལ་ལས་ཀྱང་། རྒྱུད་སྡེ་ལྔར་འདོད་དེ།
བྱ་རྒྱུད། སྤྱོད་རྒྱུད། རྩ་བའི་རྒྱུད། བླ་མེད་ལ་ཕ་བླ་མེད་དང་། མ་བླ་མ་མེད་གཉིས་སོ། ། སློབ་དཔོན་བྷ་ཝ་བྷ་དྲ་དང་། ཌཾ་ཀ་ད་ཤ་གཉིས་ཀྱི་ལུགས་ལའང་རྒྱུད་སྡེ་ལྔར་འདོད་དེ། རྒོད་དང་བལྟ་བ་དག་གི་དང་། ། སོགས་དང་། དགོངས་པའི་སྐད་ནི་མ་གྲགས་པ། །
ཞེས་པ་བཞི་པོ་དེའི་སྟེང་དུ་མའི་རྒྱུད་བསྣན་པས་ལྔའོ། ། དེ་ཐམས་ཅད་ཀྱང་དབྱེ་བསྡུ་ཙམ་ཡིན་གྱིས། རྒྱུད་སྡེ་བཞིར་མ་འདུས་པ་མེད་དོ། ། བཞིར་དབྱེ་བ་ལ། ཕྱི་རོལ་མུ་སྟེགས་བྱེད་ལ་ནས། གསུམ་ཀ་ཆོས་སུ་སྨྲ་བའོ། ། ཞེས་པའི་བར་སྤྱི་རྣམ་ཆེན་མོ་བཞིན་ནོ། ། དེ་ལ་གཏི་མུག་ཅན་ཚངས་པའི་རྗེས་སུ་འབྲངས་ནས་གཏི་མུག་ཀུན་ཏུ་སྤྱོད་ཅིང་། གཙང་སྦྲ་ཆོས་སུ་ཁས་ལེན་པ་དེ་དག་རྗེས་སུ་གཟུང་བའི་ཕྱིར་དུ་ཁྲུས་དང་གཙང་སྦྲ་གཙོ་བོར་སྟོན་པ་བྱ་བའི་རྒྱུད། ཞེ་སྡང་ཅན་ཁྱབ་འཇུག་གི་རྗེས་སུ་འབྲངས་ནས་འཚེ་བ་ཆོས་སུ་སྨྲ་བ་དེ་དག་རྗེས་སུ་གཟུང་བའི་ཕྱིར་དུ་དྲག་པོའི་ལས་གཙོ་བོར་སྟོན་པ་སྤྱོད་པའི་རྒྱུད།
འདོད་ཆགས་ཅན་དབང་ཕྱུག་གི་རྗེས་སུ་འབྲངས་ནས་འདོད་ཆགས་ཆོས་སུ་སྨྲ་བ་དེ་དག་རྗེས་སུ་གཟུང་བའི་ཕྱིར་དུ་རྣལ་འབྱོར་བླ་མེད་ཀྱི་རྒྱུད་གསུངས། རྐྱེན་སྙོམས་པ་སྐབས་སྟོབས་ཀྱི་གསུམ་ག་ཆོས་སུ་སྨྲ་བ་ནི། འདོད་ཆགས་ཆོས་སུ་སྨྲ་བའི་སློབ་དཔོན་དང་འཕྲད་ན་འདོད་ཆགས་ཀྱི་སྤྱོད་པ་བྱེད། དེ་བཞིན་དུ་ཞེ་སྡང་དང་། གཏི་མུག་དང་། མདོར་ན་གང་ཡང་མ་བཀག་པའི་སྤྱོད་པ་བྱེད་ལ། དེ་དག་རྗེས་སུ་གཟུང་བའི་ཕྱིར་དུ་རྣལ་འབྱོར་གྱི་རྒྱུད་གསུངས་ཏེ། དེ་ཉིད་བསྡུས་པའི་རྒྱུད་ཀྱི་དུམ་བུ་དང་པོར། འདོད་ཆགས་ཅན་རྗེས་སུ་གཟུང་བའི་ཕྱིར་ལྷ་ཐམས་ཅད་ཆགས་པའི་ཉམས་དང་ལྡན་པ། དུམ་བུ་གཉིས་པ་ཞེ་སྡང་ཅན་རྗེས་སུ་གཟུང་བའི་ཕྱིར་ལྷ་ཐམས་ཅད་ཁྲོ་བོའི་ཉམས་ཅན།
དུམ་བུ་གསུམ་པ་གཏི་མུག་ཅན་རྗེས་སུ་གཟུང་བའི་ཕྱིར་ལྷ་ཐམས་ཅད་ཞི་བའི་ཉམས་ཅན། དུམ་བུ་བཞི་པ་མ་ངེས་པ་རྗེས་སུ་གཟུང་བའི་ཕྱིར་ལྷ་ཐམས་ཅད་ཀྱི་སྐུ་མདོག་དང་ཉམས་སྣ་ཚོགས་དང་ལྡན་པར་གསུངས་སོ། ། དེ་ལ་རིན་པོ་ཆེ་པས། རྗེ་བཙུན་རྩེ་མོས་རྒྱུད་སྡེ་སྤྱི་རྣམ་དུ། དེ་ལྟར་ན་མུ་སྟེགས་བྱེད་པ་ལ་ལོག་པའི་སྤྱོད་པ་བཞི་ཡོད་པས་དེ་དག་རྗེས་སུ་གཟུང་བའི་ཕྱིར་རྒྱུད་སྡེ་བཞི་ཡིན་ནོ། ། ཞེས་དེ་ཉིད་བསྡུས་པའི་རྗེས་སུ་འབྲངས་ནས་སྔོན་གྱི་སློབ་དཔོན་རབ་འབྱོར་བསྐྱངས་དང་། ཀུན་དགའ་སྙིང་པོ་ལ་སོགས་པ་བཞེད་དོ་ཞེས་གྲག་གོ ། ཞེས་བཤད་ཀྱང་། དེ་དག་གི་བཤད་པ་མ་མཐོང་ངོ་། ། ཞེས་གསུངས་སོ། །
ཁ་ཅིག་ན་རེ། གང་ཟག་བཞི་པོ་དེ་དག་དེ་དང་དེས་འདུལ་སྲིད་པ་ལ་དགོངས་ནས་དེ་ལྟར་དུ་གསུངས་ཞེས་སྨྲ་བ་ནི། རྒྱུད་སྡེ་བཞིའི་སྒོ་ནས་འཇུག་པ་རྣམས་ཀྱི་མི་འདྲ་བའི་ཁྱད་པར་ངོས་མི་ཟིན་ཏེ། དེ་དག་རེ་རེས་ཀྱང་དེ་བཞི་ཀའི་གང་ཟག་འདུལ་སྲིད་པའི་ཕྱིར། རྒྱུད་སྡེ་དེ་དག་གི་གདུལ་བྱའི་གཙོ་བོ་ལ་དེ་དག་དགོས་པར་འདོད་ན། ཤིན་ཏུ་མི་རིགས་ཏེ། སྔགས་ཀྱི་ཐེག་པའི་གདུལ་བྱའི་གཙོ་བོ་རྣམས་ནི་རྒྱལ་བའི་བསྟན་པ་ལ་འཇུག་པའི་གདུལ་བྱ་མཆོག་ཡིན་པས་དེ་ལ་སྔོན་དུ་ལྟ་བ་ལོག་པ་ལ་ཞུགས་པ་གཅིག་མི་དགོས་པའི་ཕྱིར་དང་། དང་པོ་ནས་གྲུབ་མཐའ་ཕྱིན་ཅི་ལོག་ལ་མ་ཞུགས་པར་ཡང་དག་པའི་གྲུབ་མཐའ་ལ་ཞུགས་པ་རྣམས་རྒྱུད་དེ་དག་གི་གདུལ་བྱའི་གཙོ་བོར་མི་འགྱུར་བའི་སྐྱོན་ཡོད་པའི་ཕྱིར་རོ། ། སློབ་དཔོན་ཀུན་སྙིང་གི་བཞེད་པ་ཡང་མ་ཡིན་ཏེ། དེས་མཛད་པའི་གསང་འདུས་ཀྱི་འགྲེལ་པར།
ཁྱབ་འཇུག་ལ་འདོད་ཆགས་ཅན་དུ་བྱས་འདུག་གི ཞེ་སྡང་ཅན་ཁྱབ་འཇུག་རྗེས་སུ་གཟུང་བའི་ཕྱིར། ཞེས་མ་གསུངས་པའི་ཕྱིར་རོ། ། ཞེས་ཟེར་རོ། ། འོ་ན་ཁྱེད་རང་གི་ལུགས་ཀྱི་མཚན་ཉིད་ལམ་རིམ་གྱིས་སྐྱེས་བུ་ཆེ་འབྲིང་ཆུང་གསུམ་གྱི་ཁྲིད་དེ། གང་ཟག་གསུམ་པོ་དེ་འདུལ་སྲིད་པ་ལ་དགོངས་ནས་བསྟན་པ་ཡིན་ནམ། གདུལ་བྱའི་གཙོ་བོ་ལ་དགོངས། དང་པོ་མི་རིགས་ཏེ། སྐྱེས་བུ་ཆེན་པོའི་ཁྲིད་ལྟ་བུ་གཅིག་གིས་ཀྱང་གང་ཟག་གསུམ་ཀ་འདུལ་སྲིད་པའི་ཕྱིར། གཉིས་པ་ལྟར་ན་སྐྱེས་བུ་ཆུང་ངུའི་ཁྲིད་ཀྱི་གདུལ་བྱའི་གཙོ་བོ་གང་ཡིན།
མངོན་མཐོ་ཙམ་དོན་དུ་གཉེར་བའི་གང་ཟག་དེའོ་ཞེ་ན། འོ་ན་ཇོ་བོ་རྗེ་ལ་བྱང་ཆུབ་ལམ་གྱི་སྒྲོན་མེ་ཞུ་མཁན་གྱི་བྱང་ཆུབ་མཆོག་ཏུ་སེམས་བསྐྱེད་པའི་ལྷ་བླ་མ་བྱང་ཆུབ་འོད་དེ། སྐྱེས་བུ་ཆུང་ངུའི་ཁྲིད་ཀྱི་གདུལ་བྱའི་གཙོ་བོ་མ་ཡིན་པར་འགྱུར་ཏེ། མངོན་མཐོ་ཙམ་དོན་དུ་གཉེར་བའི་གང་ཟག་དེ་གདུལ་བྱའི་གཙོ་བོ་ཡིན་པའི་ཕྱིར། གཞན་ཡང་གསང་བ་འདུས་པའི་རྒྱུད་ནས་བསྟན་པའི་འདོད་ཆགས་ཀྱི་ཀུན་སྤྱོད་རྣམས་འདོད་ཆགས་ཅན་ཁྱབ་འཇུག་འདུལ་སྲིད་པ་ལ་དགོངས་ནས་དེ་ལྟར་དུ་བསྟན་པ་ཡིན་ནམ། དེ་གདུལ་བྱའི་གཙོ་བོ་ཡིན་པ་ལ་དགོངས། དང་པོ་ལྟར་ན་དེ་ཡང་མི་རིགས་ཏེ། དེས་འདོད་ཆགས་ཅན་དང་། ཞེ་སྡང་ཅན་དང་། གཏི་མུག་ཅན་གསུམ་ཀ་འདུལ་སྲིད་པའི་ཕྱིར།
གཉིས་པ་ལྟར་ན། རྒྱལ་བའི་བསྟན་པ་ལ་ཞུགས་པའི་གང་ཟག་མཆོག་དེ། རྒྱུད་དེའི་གདུལ་བྱའི་གཙོ་བོ་ཡིན་པའི་ཕྱིར་ཏེ། རྒྱུ་མཚན་དེ་ཉིད་ཀྱིས་ཕྱིར་རོ། ། གཞན་ཡང་དང་པོ་ནས་གྲུབ་མཐའ་ཕྱིན་ཅི་ལོག་ལ་མ་ཞུགས་པར་ཡང་དག་པའི་གྲུབ་མཐའ་ལ་ཞུགས་པ་རྣམས་དུས་ཀྱི་འཁོར་ལོའི་རྒྱུད་ཀྱི་གདུལ་བྱའི་གཙོ་བོར་མི་འགྱུར་བའི་སྐྱོན་དུ་འགྱུར་ཏེ། དྲང་སྲོང་ཉི་མའི་ཤིང་རྟ་ལ་སོགས་པ་ཚངས་པའི་དྲང་སྲོང་བྱེ་བ་ཕྲག་ཕྱེད་དང་བཞི་པོ་དེ་དུས་ཀྱི་འཁོར་ལོའི་རྒྱུད་ཀྱི་གདུལ་བྱའི་གཙོ་བོར་མི་འགྱུར་བའི་ཕྱིར་རོ། ། གཉིས་པ་ནི་ནང་པ་ལ་གྲུབ་མཐའ་སྨྲ་བ་བཞི་ཡོད་པས་ཞེས་པ་ནས། ཡང་དབུ་མ་པ་དག་གཟུང་བ་མེད་པས་དེར་འཛིན་མེད། ། ཅེས་གཟུང་བ་བདེན་པར་མ་གྲུབ་ན། དེ་ལ་ལྟོས་པའི་འཛིན་པའང་བདེན་པར་མི་འགྲུབ་པས།
དོན་དམ་པར་གཟུང་འཛིན་གཉིས་ཀ་མི་འདོད་ལ། ཀུན་རྫོབ་ཏུ་གཉིས་ཀ་འདོད་དོ། ། དེ་དང་མཐུན་པར་རྣལ་འབྱོར་བླ་ན་མེད་པའི་བསྐྱེད་ཆོག་ནི། དང་པོར་བདག་དམ་ཚིག་སེམས་དཔར་བསྐྱེད། དེ་ལ་ཡེ་ཤེས་པ་གཞུག་པ་སྟེ། ཀུན་རྫོབ་ཏུ་གཟུང་འཛིན་གཉིས་འདོད་པ་དང་འདྲ། དོན་དམ་པར་གཉིས་ཀ་མི་འདོད་པ་ལྟར། ཡེ་ཤེས་སེམས་དཔའ་གཤེགས་སུ་གསོལ་བའང་མི་འདོད་པས། ཡེ་ཤེས་སེམས་དཔའ་མི་གཤེགས་པའི་བསྐྱེད་ཆོག་ཅེས་བྱའོ། ། ཞེས་སྤྱི་རྣམ་ལྟར་རོ། །
དེ་ལ་རིན་པོ་ཆེ་པས། རྗེ་བཙུན་རྩེ་མོས་དེ་ལྟར་བསྐྱེད་ཆོག་མི་འདྲ་བ་བཞིས་རྒྱུད་སྡེ་བཞིར་བཞག་པ་ནི། ཡེ་ཤེས་རྡོ་རྗེ་ཀུན་ལས་བཏུས་པའི་རྗེས་སུ་འབྲངས་ནས་འཕགས་པ་ཀླུ་སྒྲུབ་དང་། སློབ་དཔོན་ཀུན་དགའ་སྙིང་པོ་ལ་སོགས་པ་བཞེད་དོ་ཞེས་གསུངས་པ་ཡང་། དེ་དག་གི་བཤད་པ་མ་མཐོང་ངོ་། ། ཞེས་གསུངས། ཁ་ཅིག་ན་རེ། ཡང་བོད་ཀྱི་བླ་མ་དག་སངས་རྒྱས་པའི་གྲུབ་མཐའ་སྨྲ་བ་བཞི་དང་སྒོ་བསྟུན་ནས་ལྷའི་བསྐྱེད་ཆོག་མི་འདྲ་བ་བཞིའི་སྒོ་ནས་རྒྱུད་སྡེ་བཞི་བཞག་པ། ཡེ་ཤེས་རྡོ་རྗེ་ཀུན་ལས་བཏུས་པའི་རྗེས་སུ་འབྲངས་ནས་འཕགས་པ་ཡབ་སྲས་དང་། ཡེ་ཤེས་ཞབས་རྗེས་འབྲངས་དང་བཅས་པ་བཞེད་པར་འཆད་པ་ཡང་།
སློབ་དཔོན་དེ་དག་གསང་བ་འདུས་པ་ཡིན་ཞིང་། འདུས་པའི་བཤད་རྒྱུད། ཡེ་ཤེས་རྡོ་རྗེ་ཀུན་ལས་བཏུས་པ་ལས། བྱ་རྒྱུད་ཀྱི་སྐབས་སུ་རང་ལྷར་སྙེམས་པ་མེད་པ་དང་། ཡེ་ཤེས་སེམས་དཔའི་བདེ་བ་མེད་པར་བཤད་པ་ཙམ་ལ་དཔག་པར་སྣང་བས་གྲུབ་མཐའ་བཞི་དང་སྒོ་བསྟུན་པ་ལ་ཤེས་བྱེད་ཅི་ཡང་མི་སྣང་ངོ་། ། རང་སངས་རྒྱས་དང་རྣལ་འབྱོར་རྒྱུད་ཀྱི་བསྐྱེད་ཆོག་སྦྱར་ཡང་། རང་རྒྱལ་གྲུབ་མཐའ་སྨྲ་བ་བཞིའི་ཡ་གྱལ་མིན་པའི་ཕྱིར་དང་། བྱ་རྒྱུད་ལ་བདག་བསྐྱེད་མེད་པ་ཡེ་ཤེས་རྡོ་རྗེ་ཀུན་ལས་བཏུས་པའི་ལུང་དོན་མིན་པ་ཡང་འཆད་པར་འགྱུར་བས་མི་འཐད་དོ། ། ཞེས་གསུངས་སོ། ། དེ་ལ་སློབ་དཔོན་ཀུན་དགའ་སྙིང་པོས་གཏན་ནས་མ་བཤད་ཟེར་བ་ཡང་དཀའ་སྟེ།
རྣམ་སྣང་སྒྱུ་དྲར། རྣལ་འབྱོར་གསུམ་དུ་ཤེས་བྱས་ཏེ། ། བྱིན་གྱིས་བརླབས་དང་ཡོངས་བརྟགས་དང་། ། གཟུགས་ཉིད་ཡོངས་སུ་གྱུར་པའོ། ། རྣལ་འབྱོར་སངས་རྒྱས་རྣམས་ཀྱིས་བསྔགས། ། ཞེས་པའི་འགྲེལ་པར། སློབ་དཔོན་ཀུན་སྙིང་གིས་རྣལ་འབྱོར་གསུམ་ནི། བྱིན་གྱིས་བརླབས་པའི་རྣལ་འབྱོར། ཕྱི་དོན་བདེན་པར་འདོད་པ་རྣམས་རྗེས་སུ་གཟུང་བའི་ཕྱིར་བཀའ་སྩལ་པ་དང་། ཡོངས་སུ་བརྟགས་པའི་རྣལ་འབྱོར།
སེམས་ཙམ་པ་རྣམས་རྗེས་སུ་གཟུང་བ་དང་། གཟུགས་ཡོངས་སུ་གྱུར་པའི་རྣལ་འབྱོར་ནི། དབུ་མ་པ་རྣམས་ཡོངས་སུ་གཟུང་བའི་ཕྱིར་དུ་བཀའ་སྩལ་པར་བཤད་ཅིང་། རྣལ་འབྱོར་དང་པོ་ནི་བྱ་རྒྱུད་ཀྱི་ཉམས་ལེན་དུ་གསུངས་སོ། ། གྲུབ་མཐའ་བཞི་དང་སྒོ་བསྟུན་པ་ལ་ཤེས་བྱེད་ཅི་ཡང་མི་སྣང་གསུངས་ཀྱང་། ཕྱི་རོལ་མུ་སྟེགས་བྱེད་རྣམས་རྗེས་སུ་གཟུང་བའི་ཕྱིར་རྒྱུད་སྡེ་བཞི་གསུངས་དགོས་ན་ནང་པ་སངས་རྒྱས་པའི་གྲུབ་མཐའ་སྨྲ་བ་བཞི་རྗེས་སུ་གཟུང་བའི་ཕྱིར་རྒྱུད་སྡེ་གསུངས་པ་ཤིན་ཏུ་ཡང་རིགས་པ་དང་། རང་རྒྱལ་གྲུབ་མཐའ་སྨྲ་བ་བཞིའི་ཡ་གྱལ་མ་ཡིན་ཡང་། སེམས་ཙམ་གྱི་གྲུབ་མཐའ་ཁས་ལེན་མཁན་གྱི་རང་རྒྱལ་ཞིག་ཡོད་ན། དེ་ཉིད་ཀྱི་དོན་གྲུབ་ལ། བྱ་བའི་རྒྱུད་ལ་བདག་བསྐྱེད་མེད་པར་ཡེ་ཤེས་རྡོ་རྗེ་ཀུན་ལས་བཏུས་པའི་ལུང་དོན་དེ་ཡིན་མིན་འཆད་པར་འགྱུར་རོ། །
གསུམ་པ་ནི། འདོད་ལྷ་གཞན་འཕྲུལ་དབང་བྱེད་པ་ནི་ཞེས་པ་ནས། བླ་ན་མེད་པའི་རྒྱུད་གསུངས་སོ། ། ཞེས་པའི་བར་སྤྱི་རྣམ་ལྟར་རོ། ། རིན་པོ་ཆེ་པས། གྲུབ་ཆེན་ནག་པོ་པས་གསང་བའི་དེ་ཁོ་ན་ཉིད་གསལ་བར། དུས་ནི་རྣམ་བཞིའི་དབྱེ་བ་ལས། ། རྒྱུད་ནི་རྣམ་པ་བཞིར་འགྱུར་ཏེ། ། ཞེས་གསུངས་པས་དུས་བཞི་ལ་ལྟོས་ནས་རྒྱུད་སྡེ་བཞིར་བཤད་མོད། དེ་ནི་འདོད་ཆགས་རིགས་བཞི་ལ་ལྟོས་ནས་བཞིར་དབྱེ་བ་ལས་ལོགས་སུ་བཞག་ཏུ་མེད་དོ། །

རྫོགས་ལྡན་གྱི་དུས་ཀྱི་གདུལ་བྱ་རྣམས་ལ་གཙོ་བོར་བལྟས་པ་ཙམ་གྱིས་ཆགས་པའི་གདུང་བ་སེལ་ནུས་པའི་ཆགས་པ་ཡོད་པ་དང་། གསུམ་ལྡན་པ་རྣམས་ལ་དེའི་སྟེང་དུ་རྒོད་པ་དང་། གཉིས་ལྡན་པ་རྣམས་ལ་དེའི་སྟེང་དུ་ལག་བཅངས་དང་། རྩོད་དུས་ཀྱི་གདུལ་བྱ་རྣམས་ལ་ཕན་ཚུན་དབང་པོ་གཉིས་སྦྱར་བས་འཁྲིག་པའི་གདུང་བ་སེལ་བའི་ཆགས་པ་ཡོད་པས། དེ་དག་རྗེས་སུ་གཟུང་བའི་ཕྱིར་དུ་རྒྱུད་སྡེ་བཞིར་གསུངས། ཞེས་པའི་དོན་ཡིན་པའི་ཕྱིར་རོ། ། ཡང་རིན་པོ་ཆེ་པས། གནས་སྐབས་བཞི་ལ་ལྟོས་ནས་རྒྱུད་སྡེ་བཞི། མི་རིགས་བཞི་ལ་ལྟོས་ནས་རྒྱུད་སྡེ་བཞི། སད་པ་བཞི་ལ་ལྟོས་ནས་རྒྱུད་སྡེ་བཞི་ཞེས་སོགས་གསུངས་པ་རྣམས་ནི། དུས་འཁོར་དུ་བླ་མེད་བཞིར་བཞག་ལ།
དེའི་དབང་དུ་བྱས་པ་ཡིན་གྱི་དེ་འདིར་སྦྱར་ཀྱང་མི་འགྲིག་གོ ། དེ་ལྟར་རྒྱུད་སྡེ་བཞི་ལས། བྱ་བ་སོ་སོའི་རྒྱུད་དང་། སྤྱི་རྒྱུད་ལ་སོགས་པ་དང་། སྤྱོད་རྒྱུད་ཀྱི་རྣམ་གཞག་ནི། རྗེ་ཐམས་ཅད་མཁྱེན་པས་སྤྱི་རྣམ་གཉིས་སུ་ལེགས་པར་བཀྲལ་བས་དེར་བལྟའོ། ། རིན་པོ་ཆེ་པས། དང་པོར་ཡེ་ཤེས་རྡོ་རྗེ་ཀུན་ལས་བཏུས་པའི་བདག་ཉིད་ལྷར་སྙེམས་པ་མེད་པ་སོགས་ཀྱི་དོན་ནི། བདག་ལྷར་བསྐྱེད་པ་དང་། ཡེ་ཤེས་སེམས་དཔའ་གཞུག་པ་མེད་པར་དོན་ལའང་གནས་ཤིང་།
བླ་མ་གོང་མ་རྣམས་དང་། དགྲ་ནག་དང་། གུར་འགྲེལ་སོགས་ལས་ཀྱང་གསུངས་མོད་ཀྱིས། སངས་རྒྱས་གསང་བ་སོགས་ཀྱིས་བདག་བསྐྱེད་དང་། ཡེ་ཤེས་གཞུག་པ་ལ་སོགས་པ་དུ་མ་བཤད་པ་ནི། སངས་རྒྱས་གསང་བ་སོགས་རྣམ་སྣང་མངོན་བྱང་སོགས་ཀྱང་བྱ་རྒྱུད་དུ་བཞེད་པས། བྱ་སྤྱོད་བསྲེས་པ་ལ་དགོངས་སམ་བརྟག་ཅིང་། སློབ་དཔོན་གཞན་རྣམས་ཀྱིས་དེ་ཉིད་བསྡུས་པར་བྱ་སྤྱོད་ཀྱི་ཆོ་ག་ལའང་རྣལ་འབྱོར་གྱི་རྒྱུད་སྦྱར་དུ་རུང་བ་ལ་དགོངས་སོ། ། དཔེར་ན་སོར་འབྲངས་དང་། འོད་ཟེར་ཅན་ལྟ་བུའི་ལྷ་དང་སྔགས་འདྲ་བ་ཞིག་བྱ་རྒྱུད་ལས་འབྱུང་བ་ལྟར།
སཾ་ཊི་སོགས་བླ་མེད་ཀྱི་རྒྱུད་ལས་ཀྱང་འབྱུང་བས། བླ་མེད་ཀྱི་དགོངས་པ་བཀབ་པ་ཡིན་ནམ། འོན་ཏེ་བྱ་རྒྱུད་རང་གི་དགོངས་པས་ཀྱང་བདག་བསྐྱེད་ཐོབ་པ་ཡིན་བརྟག་པར་བྱའོ། ། ཞེས་གསུངས། ཕྱིས་རྟིང་དོན་ཞགས་ཀྱི་ཆོ་ག་ཞིབ་མོ་རྣམ་རོལ་དུ། བདག་བསྐྱེད་ཡོད་པར་བྱས་ནས། བྱ་བའི་རྒྱུད་ལའང་བདག་བསྐྱེད་ཡོད་པར་ཡང་བཤད། མེད་པར་ཡང་བཤད་པ་ལས། ཡོད་པ་དོན་ལ་གནས་སོ། ། ཡེ་ཤེས་རྡོ་རྗེ་ཀུན་ལས་བཏུས་ལས་མེད་པར་བཤད་པ་ནི།
མཉམ་གཞག་ལས་ལངས་ཏེ། རྗེས་ཐོབ་ཀྱི་གནས་སྐབས་སུ་ལྷའི་བསྙེམས་པ་མེད་པ་ལ་དགོངས་པ་ཡིན་ནོ་ཞེས་གསུངས། དེ་ནི་མི་འཐད་དེ། སློབ་དཔོན་སངས་རྒྱས་གསང་བས་མཛད་པའི་རྣམ་འཇོམས་ལྷ་བཅོ་ལྔའི་སྒྲུབ་ཐབས་ལས་དགེ་བའི་རྩ་བ་ཡང་རྒྱ་ཆེར་བསྔོའོ། ། འཕགས་པ་རྣམས་ལ་མཆོད་ཅིང་། བདག་ལས་ཀྱི་རྡོ་རྗེ་སེམས་དཔར་བྱིན་གྱིས་བརླབས་པ་ནི། ཞེས་དགེ་བའི་བའི་རྩ་བ་བསྔོ་བ་ཡན་ཆད། སྒྲུབ་ཐབས་རྫོགས་པའི་རྗེས་ལ། དེ་ནས་རྡོ་རྗེའི་ཕྱག་རྒྱ་སྙིང་ཁར་གཏུགས་ཏེ། བཛྲ་ཨཏྨ་ཀོཉཧཾ།
ཞེས་པས་ལས་ཐམས་ཅད་པའི་རྡོ་རྗེ་རྡོ་རྗེ་སེམས་དཔར་བྱིན་གྱིས་བརླབས་ནས། རྡོར་སེམས་ཀྱི་ང་རྒྱལ་གྱིས་ཐུན་མཚམས་ཀྱི་བྱ་བ་རྣམས་བྱེད་པར་བཤད་པའི་ཕྱིར་དང་། ཡང་སློབ་དཔོན་དེས་བྱ་རྒྱུད་ལ་བདག་བསྐྱེད་ཡོད་པའི་ཤེས་བྱེད་དུ་རྣམ་སྣང་མངོན་བྱང་དང་། ཕྱག་རྡོར་དབང་བསྐུར་སོགས་འདྲེན་པ་ཡིན་ལ། ཕྱག་རྡོར་དབང་བསྐུར་ལས། གང་ཚེ་བྱང་ཆུབ་སེམས་དཔའི་སྤྱད་པ། གསང་སྔགས་ཀྱི་སྒོ་སྤྱོད་པ་བདག་ཉིད་རང་གི་ལྷའི་གཟུགས་སུ་བྱས་ལ། ཐེ་ཚོམ་མེད་པའི་ཡིད་ཀྱིས་ང་རྒྱལ་བསྐྱེད་ཅིང་། འགྲོ་ཡང་རུང་། འགྲེང་ཡང་རུང་།
འདུག་ཀྱང་རུང་། རྟག་ཏུ་དུས་ཐམས་ཅད་དུ་བསྐྱོད་ཀྱང་མི་གཡོ་བ་དེའི་ཚེ་ཞི་བའི་བློ་གྲོས་བྱང་ཆུབ་སེམས་དཔའི་སྤྱད་པ་གསང་སྔགས་ཀྱི་སྒོ་སྤྱོད་པའི་བྱང་ཆུབ་སེམས་དཔའ་ཆེན་པོའི་ཚུལ་ཁྲིམས་དང་ལྡན་པ་ཡིན་ནོ་ཞེས་འགྲོ་འདུག་བསྒུལ་བསྐྱོད་ཅི་བྱེད་ཀྱང་ལྷའི་ང་རྒྱལ་གྱིས་གནས་པར་བཤད་པ་དང་འགལ་བའི་ཕྱིར་རོ། ། བསམ་གཏན་ཕྱི་མའི་འགྲེལ་པར། བདག་ལྷའི་སྐུར་བསྐྱེད་པ་བཤད་པ་དེའི་ཤེས་བྱེད་སྤྱོད་རྒྱུད་རྣམས་དྲངས་པའི་ཕྱིར། སྤྱོད་རྒྱུད་རྣམས་ལའང་བྱ་རྒྱུད་ཅེས་པའི་ཐ་སྙད་མཛད་པའི་ཕྱིར། བྱ་སྤྱོད་གཉིས་རྒྱུད་སྡེ་གཅིག་ཏུ་བཞེད་པ་ཡིན་ལ། ཁྱེད་ཀྱི་ལུགས་ལ་རྒྱུད་སྡེ་བཞིར་གྲངས་ངེས་པར་བྱས་ནས། བྱ་རྒྱུད་ལས་སྤྱོད་རྒྱུད་ཁྱད་པར་དུ་འཕགས་པར་འདོད་པའི་ཕྱིར་རོ། ། དེས་ན་སངས་རྒྱས་གསང་བའི་ལུགས་ཚད་མར་ཁས་ལེན་པ་དང་། དུས་ཐམས་ཅད་དུ་ལྷའི་ང་རྒྱལ་མེད་པར་འདོད་པ་ནང་འགལ་ལོ། །
ཡང་ཁ་ཅིག་ན་རེ། ཡེ་ཤེས་རྡོ་རྗེ་ཀུན་ལས་བཏུས་ལས། བྱ་རྒྱུད་ལ་བདག་བསྐྱེད་མེད་པར་བཤད་པའི་དོན་ནི། ཤས་ཆེ་བའམ། སྲོག་རྩོལ་ལ་སོགས་པ་བསམ་གཏན་གྱི་ཡན་ལག་རྣམས་བསྒོམ་མི་ནུས་པའི་གང་ཟག་ལ་དགོངས་པ་ཡིན་ལ། རང་གི་ངོ་བོ་བདག་བསྐྱེད་ཡོད་པ་ཁོ་ནར། སློབ་དཔོན་སངས་རྒྱས་གསང་བས་བཤད་ལ། ཡན་ལག་བཞི་ལ་སོགས་པ་ལྷའི་རྣལ་འབྱོར་ལ་བྱ་སྤྱོད་གཉིས་འདྲ་ལ། རྣམ་སྣང་མངོན་བྱང་ལྟ་བུ་ཡང་གདུལ་བྱའི་དབང་གིས་བྱ་རྒྱུད་དུ་ཡང་གསུངས་པས། བྱ་སྤྱོད་གཉིས་གདུལ་བྱའི་དབང་གིས་འབྱེད་པ་མ་གཏོགས་རྒྱུད་རང་གི་ངོ་བོའི་སྒོ་ནས་མི་འབྱེད་ཅིང་།
བསམ་གཏན་ཕྱི་མར་སྒྲ་དང་སེམས་དང་གཞི་ལ་གཞོལ་ཞེས་པའི་འགྲེལ་པར། གཞི་ནི་དེ་བཞིན་གཤེགས་པའི་སྐུའི་རང་བཞིན་ནོ། ། གཞི་གཉིས་པ་ནི། རང་གི་ལྷའི་གཟུགས་སོ། ། ཞེས་རང་ལྷའི་སྐུར་བྱེད་པར་བཤད་ལ། འདི་བྱ་རྒྱུད་དུ་མི་འདོད་པ་ཡང་མེད་པའི་ཕྱིར་རོ། ། འདིར་བཤད་པའི་ཡན་ལག་བཞི་དང་། རྣམ་སྣང་མངོན་བྱང་གཉིས་ཀྱང་འདྲ་བས་འདིའི་གཞིའི་ཚིག་དོན་རང་ལྷར་བསྐྱེད་པའི་གཞི་ལ་བྱར་མི་རུང་ན། རྣམ་སྣང་མངོན་བྱང་གི་གཞི་ནི། ཞེས་པའི་རྐང་པ་གཉིས་ཀྱང་།
རང་ལྷར་བསྐྱེད་པ་མ་བསྟན་པར་འདོད་དགོས་ཏེ། ཁྱད་པར་མེད་པའི་ཕྱིར་རོ། ། ཟེར་བ་ཡང་མི་འཐད་དེ། བདག་བསྐྱེད་མེད་པར་གསུངས་པའི་དོན། བསམ་གཏན་རྩེ་གཅིག་ཏུ་བསྒོམ་མི་ནུས་པའི་གང་ཟག་ལ་དགོངས་པ་ཡིན་ན། འོ་ན་བྱ་བའི་རྒྱུད་ཡིན་ན་བདག་ཉིད་ལྷའི་སྐུར་བསྒོམ་པ་མེད་པས་མ་ཁྱབ་པར་ཐལ། བདག་བསྐྱེད་ཡོད་པ་དོན་ལ་གནས་པའི་ཕྱིར། དེ་འདོད་ན། བྱ་བའི་རྒྱུད་ལ་བདག་བསྐྱེད་མེད་པར་གསུངས་པ་དེ། སངས་རྒྱས་ཀྱི་མཚན་གཞི་ངོས་མ་ཟིན་པའམ།
ཡང་ན་དྲང་དོན་དུ་ཐལ་བའི་སྐྱོན་ཡོད་དོ། ། ཡང་བྱ་རྒྱུད་ཀྱི་གདུལ་བྱའི་གཙོ་བོ་བསམ་གཏན་རྩེ་གཅིག་ཏུ་བསྒོམ་མི་ནུས་པ་རྣམས་ཡིན་པར་འགྱུར་ལ། འདོད་ན། གདུལ་བྱའི་གཙོ་བོ་ལ་བསྟན་པའི་ལམ་དེ་ལམ་མཚན་ཉིད་པ་མ་ཡིན་པར་ཐལ་བའི་སྐྱོན་ཡོད་དོ། ། རྣམ་སྣང་མངོན་བྱང་བྱ་རྒྱུད་དུ་གསུངས་པ་ཉིད་ཀྱིས་ཀྱང་། བྱ་རྒྱུད་ལ་སྤྱོད་རྒྱུད་ཀྱི་དབང་བྱས་པར་གྲུབ་ལ། བྱ་སྤྱོད་གཉིས་གདུལ་བྱའི་དབང་གིས་སོ་སོར་འབྱེད་ལ། རང་གི་ངོ་བོའི་སྒོ་ནས་མི་འབྱེད་པའང་ཤིན་ཏུ་མི་འཐད་དེ། གདུལ་བྱ་ལ་གསུངས་པའི་དོན་དེ་རྒྱུད་དེའི་དོན་ལ་མི་གནས་པའི་ཕྱིར་རོ། ། བསམ་གཏན་ཕྱི་མར་གཞི་ཞེས་པའི་དོན་ཡང་།
གཞི་དང་པོ་དེ་བཞིན་གཤེགས་པའི་སྐུ་དང་། གཞི་གཉིས་པ་རང་སྒྱུ་མ་ཙམ་དུ་གནས་པའི་སྙིང་ཁའི་ཟླ་བའི་དཀྱིལ་འཁོར་ལའང་བཤད་དུ་རུང་བའི་ཕྱིར་དང་། རྣམ་སྣང་མངོན་བྱང་གི་གཞི་དང་པོ་ནི། རང་ལྷར་བསྐྱེད་པའི་ལུས་དང་། གཉིས་པ་ནི་སངས་རྒྱས་ཀྱི་སྐུ་ལ་གསུངས་ན། སློབ་དཔོན་སངས་རྒྱས་གསང་བས་བསམ་གཏན་ཕྱེ་མའི་འགྲེལ་པར། གཞི་ཞེས་པའི་དོན་ཡང་དེ་ལས་ཟློག་ནས་བཤད་པས་མི་འཐད་པ་ཡིན་ནོ། ། ཡང་རང་ལ་ཡེ་ཤེས་པ་གཞུག་པ། སངས་རྒྱས་གསང་བ་དང་བྱང་ཆུབ་མཆོག་གཉིས་ཀས་བཤད། མ་བཤད་ཀྱང་རྒྱ་གར་བ་གཞན་དུ་མས་བཤད་པས་རུང་སྟེ།
དེ་མི་རུང་ན། དེའི་རྒྱུ་མཚན་དུ། རང་དང་ལྷ་ཡེ་ཤེས་པ་གཉིས་སོ་སོར་བཟུང་ནས་གཅིག་ཏུ་འཛིན་པ་ལ་མི་མོས་པ་འགོད་དགོས་ན། དེ་ནི་མི་རུང་སྟེ། རང་གི་ལུས་ངག་ཡིད་གསུམ་དང་། ལྷའི་སྐུ་གསུང་ཐུགས་དབྱེར་མི་ཕྱེད་པར་མོས་པའི་མཐུས། ལུས་ཀྱི་བསྒུལ་བསྐྱོད་ཀུན་ཕྱག་རྒྱ་དང་། ངག་ཏུ་བརྗོད་པ་ཀུན་སྔགས་སུ་གསུངས་པའི་ཕྱིར་རོ། ། ཞེས་ཡེ་ཤེས་པ་རང་ལ་ཞུགས་པར་འདོད་པའང་མི་འཐད་དེ། རྣམ་སྣང་མངོན་བྱང་ལས།
གཞི་ནི་རང་གི་ལྷར་བཞག་པ། ། རང་གི་ལུས་ལ་བྱ་བ་ཡིན། ། གཉིས་པའི་གཞི་ནི་ཞེས་བྱ་བ། ། རྫོགས་པའི་སངས་རྒྱས་རྐང་གཉིས་མཆོག ། ཅེས་གཞི་གཉིས་པ་ཡེ་ཤེས་པ་མདུན་དུ་ཞུགས་པ་ལ་བཤད་པ་དང་འགལ་བའི་ཕྱིར་རོ། ། གལ་ཏེ་དེ་ནི་སྤྱོད་རྒྱུད་ཀྱི་ལུགས་ཡིན་ལ། འདི་ནི་བྱ་བའི་རྒྱུད་ཡིན་པས་མི་འདྲའོ་སྙམ་ན། འོ་ན་ཁྱེད་རང་གིས་རྒྱུད་འདི་གཉིས་གདུལ་བྱའི་དབང་གིས་འབྱེད་པ་མ་གཏོགས། ངོ་བོའི་སྒོ་ནས་མི་འབྱེད་པར་ཁས་བླངས་པ་དང་འགལ་ལོ། ། གཞན་ཡང་བྱ་རྒྱུད་ལ་བདག་བསྐྱེད་མེད་པ་མི་འཐད་དེ།
སངས་རྒྱས་གསང་བའི་ལུང་དང་འགལ་བའི་ཕྱིར་རོ། ། ཞེས་གཞན་ལ་སྐྱོན་དུ་འཕངས་ནས། རང་གིས་སངས་རྒྱས་གསང་བ་ཚད་མར་མི་འདོད་པའང་ནང་འགལ་བ་ཡིན་ནོ། ། ཡང་ཁྱེད་རང་གི་ལུགས་ལ་རྒྱུད་སྡེ་བཞིར་གྲངས་ངེས་ཤིང་། བྱ་རྒྱུད་ལས་སྤྱོད་རྒྱུད་ཟབ་པར་འདོད་པས་གོང་དུ་བརྗོད་པའི་སྐྱོན་གྱིས་ཀྱང་གནོད་དོ། ། ཡང་ཕྱོགས་སྔ་མ་འདི་གཉིས་པས་སངས་རྒྱས་གསང་བ་དང་། བྱང་ཆུབ་མཆོག་གཉིས་ཀ་བདག་བསྐྱེད་ཡོད་པའི་ལུགས་སུ་གཅིག་ཅར་བཞེད་པ་མི་འཐད་དེ། བྱང་ཆུབ་མཆོག་གིས། དེ་བས་ན་འདི་ལྟར་ཁམས་གསུམ་པོ་འདི་དག་ནི་སེམས་ཙམ་མོ། ། ཞེས་རྣམ་པར་དཔྱད་དེ།
མཐའ་དག་ནམ་མཁའ་ལྟ་བུར་བསམ་ནས། རང་གི་སེམས་ཀྱི་རྣམ་པ་ཟླ་བའི་དཀྱིལ་འཁོར་ལྟ་བུར་བརྟས་པ། འདི་ནི་བྱང་ཆུབ་ཀྱི་སེམས་བསྒོམ་པ་ཡིན་ནོ། ། དེ་ལ་བཟླས་པའི་གསང་སྔགས་རྣམས་གོ་རིམ་བཞིན་དུ་བཀོད་པས། དེ་དག་ལས་འོད་ཟེར་སྣ་ཚོགས་རྣམས་བྱུང་ཞིང་། སེམས་ཅན་རྣམས་ཚིམ་པར་བྱས་ནས། ཡང་དེ་བཞིན་གཤེགས་པ་ཐམས་ཅད་ཀྱི་གཟུགས་དང་བཅས་པར་འོད་ཟེར་སླར་ལོག་ནས། རང་གི་སེམས་ཟླ་བའི་དཀྱིལ་འཁོར་ལ་ཞུགས་པར་བསམ་མོ། ། ཞེས་ཐོག་མར་བྱང་ཆུབ་ཀྱི་སེམས་སྒོམ་པ། དེ་ཟླ་བའི་དཀྱིལ་འཁོར་དུ་བསྒྱུར་བ།
དེ་ལ་སྔགས་བཀོད་པ། དེ་ལས་ལྷའི་སྐུ་སྤྲོས་ནས་སེམས་ཅན་གྱི་དོན་བྱས་ཏེ། སླར་བསྡུས་ནས་ཟླ་བའི་དཀྱིལ་འཁོར་དུ་ཞུགས་པར་བསམ་པ་རྣམས་བཤད་ཀྱིས། རང་ལྷའི་སྐུར་བསྒོམ་པ་སྒྲུབ་ཐབས་འདིའི་གང་ནས་ཀྱང་མ་གསུངས་སོ། ། ཡང་ཁ་ཅིག་ན་རེ། སྤྱོད་རྒྱུད་ལ་ཡེ་ཤེས་པ་དགུག་གཞུག་བྱེད་དགོས་ཏེ། ཕྱག་རྡོར་དབང་བསྐུར་ལས། གང་གི་ཚེ་བྱང་ཆུབ་སེམས་དཔའི་སྤྱད་པ་ཞེས་སོགས་གསུངས་པས། འགྲོ་འདུག་བསྒུལ་བསྐྱོད་ལ་སོགས་པ་བྱ་བ་ཅི་བྱེད་པ་ཐམས་ཅད་ལྷའི་ང་རྒྱལ་གྱིས་བྱེད་པར་བཤད་པའི་ཕྱིར། ཞེས་ཟེར་རོ། །
དུས་ཐམས་ཅད་དུ་ལྷའི་ང་རྒྱལ་གྱིས་གནས་པར་བཤད་པས། ཡེ་ཤེས་པ་དགུག་གཞུག་བྱེད་དགོས་པ་ལ། སྤྱིར་འབྲེལ་པ་མེད་ཅིང་། བྱེ་བྲག་ཏུ་གང་ཟག་གཅིག་གི་ལུགས་ལ་དུས་ཐམས་ཅད་དུ་ལྷའི་ང་རྒྱལ་གྱིས་གནས་པར་བཤད་པས། ཡེ་ཤེས་པ་གཞུག་པ་ཁས་ལེན་དགོས་ན། སློབ་དཔོན་སངས་རྒྱས་གསང་བའི་ལུགས་ལ་དེར་འགྱུར་རོ། ། དེས་ན་བྱ་བའི་རྒྱུད་ཀྱི་ཉམས་ལེན་ལ། རྣལ་འབྱོར་བླ་མེད་ཀྱི་རྒྱས་བཀབ་དང་། ཡོ་ག་རྣལ་འབྱོར་རྒྱུད་ཀྱི་དབང་བྱས་པ་དང་། སྤྱོད་རྒྱུད་ཀྱི་དབང་བྱས་པ་དང་།
བྱ་རྒྱུད་རང་རྐང་དུ་བཞག་པའོ། ། དང་པོ་ནི། སློབ་དཔོན་ཀླུ་སྒྲུབ་དང་། དགེ་སློང་མ་དཔལ་མོ། སློབ་དཔོན་ཙཎྜ་གོ་མི་སོགས་ཀྱིས་མཛད་པའི་སྒྲུབ་ཐབས་རྣམས་དང་། སྒྲུབ་ཐབས་བརྒྱ་རྩ་དང་། ཕྱེད་དང་ཉིས་བརྒྱ་པ་དང་། སྒྲུབ་ཐབས་རྒྱ་མཚོ་ལ་སྒྲུབ་ཐབས་ཉིས་བརྒྱ་དང་ཞེ་གཉིས་ཙམ་ཡོད་པ་ལས། དམ་ཚིག་གསུམ་བཀོད། ནོར་རྒྱུན་མ།
འོད་ཟེར་ཅན་གྱི་སྒྲུབ་ཐབས་མ་གཏོགས་པ་རྣམས་ཡིན་ནོ། ། དེ་བཞིན་དུ་སློབ་དཔོན་ཨ་བྷྱས། ཕྲེང་བར། ཕྱིའི་དཀྱིལ་འཁོར་དྲུག་བཤད་པ་ལས་འབྱུང་པོ་འདུལ་བྱེད། གཟུངས་གྲྭ་ལྔ། འོད་ཟེར་ཅན་རྣམས་ནི་བླ་མེད་ཀྱི་རྒྱས་ཤན་བཀབ་པ་ཡིན་ཅིང་། དེའི་ནང་ནས་ཀྱང་ལྷའི་བསྐྱེད་ཚུལ་རྫོགས་པའི་རྣལ་འབྱོར་དུ་བཤད་པ་ཡིན་ནོ། ། དེ་རྣམས་ཀྱི་ཉམས་ལེན་གྱི་ཚུལ་ནི། ཚོགས་ཞིང་སྤྱན་དྲངས་ཏེ། ཕྱག་མཆོད་དང་རྒྱུན་བཤགས་བྱེད་པ་དང་།
ཚད་མེད་བཞི་བསྒོམས་ཏེ། བསོད་ནམས་དང་ཡེ་ཤེས་ཀྱི་ཚོགས་བསགས་ཀྱང་བྱས་ནས། སྲུང་འཁོར་རམ། གཞལ་ཡས་ཁང་པའི་ནང་དུ་ས་བོན་ནམ། ཆོ་ག་གསུམ་ལས་བདག་ཉིད་ལྷར་བསྐྱེད། སྐུ་གསུང་ཐུགས་བྱིན་གྱིས་བརླབས། ཡེ་ཤེས་པ་དགུག་ཅིང་གཞུག དབང་བསྐུར་རིགས་བདག་གི་རྒྱས་བཏབ་སྟེ་ཡན་ལག་བཞི་རྫོགས་སུ་བྱེད་དོ། ། བླ་མེད་ཀྱི་རྒྱས་བཀབ་བྱས་ཀྱང་། དབང་བཞི་དང་།
རིམ་གཉིས་ཀྱི་རྣལ་འབྱོར་དང་། དམ་ཚིག་གི་རྫས་ཤ་ལྔ་བདུད་རྩི་ལྔ་བསྟེན་པ་མིན་མོད་ཀྱིས། བདག་ཡན་ལག་བཞི་རྫོགས་ཀྱི་སྒོ་ནས་ལྷར་བསྐྱེད་པའི་ལམ་གྱི་འགྲོས་དེ་སྦྱར་བ་ཡིན་ནོ། ། གཉིས་པ་ནི། དེ་ཉིད་བསྡུས་པར། སྙིང་པོ་ཕྱག་རྒྱ་སྔགས་རིགས་ནས། ། དུམ་བུ་ལས་བཤད་རང་བྱས་པའམ། ། བསྒྲུབ་པ་འདིས་ནི་ཐམས་ཅད་དོ། ། ཞེས་གསུངས་པའི་དོན། ཡོ་གར་བཤད་པའི་རྩ་བའི་དཀྱིལ་འཁོར།
གཟུངས་ཀྱི་དཀྱིལ་འཁོར། ཆོས་ཀྱི་དཀྱིལ་འཁོར། ལས་ཀྱི་དཀྱིལ་འཁོར་དང་། བྱ་སྤྱོད་ནས་བཤད་པའི་སྙིང་པོའི་དཀྱིལ་འཁོར་དང་། ཕྱག་རྒྱ་དང་། སྔགས་ཀྱི་དཀྱིལ་འཁོར་རྣམས་ཀྱི་རྣམ་དབྱེ་སོ་སོར་ཤེས་པར་བྱས་ནས། དུམ་བུ་བྱ་སྤྱོད་གཉིས་ལ་ཁོ་རང་ནས་བཤད་པ་ལྟར་བྱ་བའམ། ཡང་ན་དེ་ཉིད་བསྡུས་པར་བཤད་པའི་བསྒྲུབ་པ་སྟེ། རྣམ་སྣང་ཕྱག་རྒྱ་གཅིག་པའི་དཀྱིལ་འཁོར་གྱི་ཆོ་ག་འདི་ནི། བྱ་སྤྱོད་གཉིས་ཀ་ལའང་སྦྱར་བར་ཤེས་པར་བྱའོ། །
ཞེས་པའོ། ། སྦྱོར་ཚུལ་ནི། རྣམ་རྒྱལ་ལྷ་མང་ལྟ་བུ་ལ་སྦྱར་ན། སྲུང་འཁོར་ཚོགས་ཞིང་། གཟུགས་བརྙན་གྱི་སྦྱོར་བ། ཕྱག་རྒྱ་བཅིངས་པ། སྤྱིའི་སྔོན་འགྲོ། རྡོ་རྗེ་སེམས་དཔར་བསྒོམ་པ་རྣམས་སྤྱི་དང་འདྲ་བར་བྱས་ནས། མདུན་དུ་གཞལ་ཡས་ཁང་བསྒོམ་ལ། བདག་ཉིད་ཤར་གྱི་སྒོ་ཁང་དུ་གནས་ཏེ།
གཞལ་ཡས་ཁང་དུ་རྣམ་རྒྱལ་ལྷ་སོ་གསུམ་བསྐྱེད། དེ་ལ་ཡེ་ཤེས་པ་གཞུག་པ། ཕྱག་རྒྱ་བཞིའི་རྒྱས་གདབ་པ་རྣམས་བྱེད་པ་ཡིན་ནོ། ། འདི་ལྟ་བུའི་ཆོ་གའི་གཞུང་ཟུར་དུ་རྒྱ་བོད་གང་གིས་ཀྱང་བྱས་པ་མ་མཐོང་མོད་ཀྱིས། གྲུབ་ཆེན་ཀུན་སྙིང་གི་རྣམ་སྣང་སྒྱུ་དྲའི་འགྲེལ་པར། ཆོ་ག་འདི་བྱ་སྤྱོད་ལ་སྦྱོར་ཚུལ་གསལ་བར་གསུངས་པ་ཡིན་ནོ། ། གསུམ་པ་ནི་སློབ་དཔོན་སངས་རྒྱས་གསང་བའི་ལུགས་ཀྱི་བྱ་རྒྱུད་ཀྱི་བཤད་ཚུལ་ལོ། ། བཞི་པ་ནི། བྱ་བའི་རྒྱུད་ལ་བདག་ཉིད་སངས་རྒྱས་སུ་བསྐྱེད་པ་མེད་དེ། བྱ་རྒྱུད་ཀྱི་རྒྱུད་སྡེ་ད་ལྟ་བོད་ན་བཞུགས་པ་སུམ་བརྒྱ་ཙམ་སྣང་བ་འདི་རྣམས་ནས་བདག་ཉིད་ལྷར་བསྐྱེད་པ་སྟོན་བྱེད་ཀྱི་ཚིག་གཅིག་ཀྱང་མ་གསུངས་པའི་ཕྱིར་དང་།
རྣམ་འཇོམས་ཀྱི་འགྲེལ་པ་སློབ་དཔོན་པདྨ་འབྱུང་གནས་ཀྱིས་མཛད་པ་དང་། སློབ་དཔོན་རྡོ་རྗེ་གོ་ཆའི་ཁྲུས་ཀྱི་ཆོ་ག་ལ་སོགས་པར་ཡང་བདག་བསྐྱེད་མེད་པར་གསུངས་པའི་ཕྱིར་རོ། ། དེ་བཞིན་དུ་རྒྱུད་སྡེ་གོང་མ་ལས་ཀྱང་མེད་པར་བཤད་དེ། ཡེ་ཤེས་རྡོ་རྗེ་ཀུན་ལས་བཏུས་ལས། འཇིགས་པར་དམིགས་ཤིང་ཤིན་ཏུ་གཙང་སྦྲ་བྱེད་པ་དང་། ཡེ་ཤེས་སེམས་དཔའི་བདེ་བ་དམ་པ་མེད་པ་དང་། བདག་ཉིད་ལྷའི་སྙེམ་པ་མེད་པ་དང་། རྨད་དུ་བྱུང་བའི་སྤྱོད་ཡུལ་མ་ཡིན་པ་དང་། སྐྱོན་གྱི་རྒྱུའི་རྟོགས་པས་རབ་ཏུ་སྤྱད་དེ་སྒྲུབ་པར་བྱེད་པ་ནི་བྱ་བའི་རྒྱུད་ལ་བཞུགས་སོ། ། ཞེས་གསུངས།
དེ་བཞིན་དུ། གྲུབ་ཆེན་དཔལ་འཛིན་གྱི་དགྲ་ནག་གི་འགྲེལ་པ་དང་། རྒྱལ་པོ་ཨནྟྲི་བྷུ་ཏིའི་བདེ་མཆོག་གི་འགྲེལ་པ་དང་། སློབ་དཔོན་རྒྱལ་བ་བྱིན་གྱི་གསང་འདུས་ཀྱི་འགྲེལ་པ་དང་། སློབ་དཔོན་དམན་ཞབས་ཀྱི་གསང་འདུས་ཀྱི་འགྲེལ་པ་རྣམས་སུ་ཡང་བྱ་རྒྱུད་ལ་བདག་བསྐྱེད་མེད་པར་བཤད་དོ། ། དེས་ན་སྤྱོད་རྒྱུད་ལ་བདག་ཉིད་སངས་རྒྱས་སུ་བསྐྱེད་པ་ཡོད་པའི་སྒོ་ནས་བྱ་རྒྱུད་ལས་ཟབ་འདོད་དོ། ། རྣལ་འབྱོར་གྱི་རྒྱུད་ལ་དེའང་ཁྱད་པར་དུ་འཕགས་མོད། དེའི་སྟེང་དུ་སངས་རྒྱས་སྤྱན་དྲངས་ཏེ་བདག་ཉིད་ལ་གཞུག་པ་དང་། ཕྱག་རྒྱ་བཞིའི་རྒྱས་འདེབས་ཀྱིས་དབྱེར་མེད་དུ་བསྲེས་ཏེ་ཡེ་ཤེས་པ་དང་དམ་ཚིག་པ་འདྲེས་པའི་བདེ་བ་ལ་སེམས་འཛིན་པ་ཡོད་པས་ཁྱད་པར་དུ་འཕགས་པར་འདོད་ཅིང་། དེ་གསུམ་གྱི་ལུགས་ལའང་།
ཚེ་འདི་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་སྒྲུབ་པར་བྱེད་དོ། ། རྣལ་འབྱོར་བླ་མེད་པས་རྣལ་འབྱོར་གྱི་རྒྱུད་དུ་ཡེ་ཤེས་པ་གཞུག་པ་དང་། ཐར་པའི་འདྲ་འབག་ལམ་དུ་བྱེད་པ་ཡོད་པས། ལུགས་དེའང་ཁྱད་པར་དུ་འཕགས་པ་ཡིན་མོད། དེ་ལྟར་ནའང་རས་དྲི་མ་ཅན་གྱི་དྲི་མ་འཁྲུད་པར་བྱེད་ལ། རས་ཁོ་རང་ཆུ་རུ་འཁྲུད་དགོས་པ་ལྟར། ལས་དང་ཉོན་མོངས་པས་འཕངས་པའི་ཟག་བཅས་ཀྱི་ཕུང་པོ་ཉིད་འཁོར་བར་འཕེན་འཛིན་བྱེད་པའི་གཞི་ཡིན་པའི་འདིའི་སྟེང་དུ་སྐྱེ་ཤི་བར་དོ་གསུམ་གྱི་བག་ཆགས་ཇི་སྙེད་པ་གཅིག་བསགས་པ་ཐམས་ཅད་སྦྱང་གཞིར་བྱས་ནས་དེ་སྦྱོང་བར་བྱེད་པའི་ལྷའི་རྣལ་འབྱོར་འཁོར་བའི་འདྲ་འབག་ལམ་དུ་བྱེད་པ་གཅིག་དགོས་སོ་ཞེས་འདོད་དོ། ། རྒྱུད་སྡེ་བཞི་ལ་མིང་གི་དོན་ནི། ཅིའི་ཕྱིར་བྱ་བའི་རྒྱུད་ཅེས་བྱ་ཞེ་ན། ཕྱི་ལུས་ངག་གི་བྱ་བ་གཙོ་བོར་སྟོན་པའི་ཕྱིར།
བསམ་གཏན་ཕྱི་མའི་འགྲེལ་པ་ལས། རྒྱུད་འདི་ནི་ཕྱི་ལུས་ངག་གི་བྱ་བ་གཙོ་བོར་སྟོན་པ་བྱ་བའི་རྒྱུད་དོ། ། ཞེས་གསུངས། ཅིའི་ཕྱིར་སྤྱོད་པའི་རྒྱུད་ཅེས་བྱ་ཞེ་ན། ལུས་ངག་གི་བྱ་བ་དང་། ཏིང་ངེ་འཛིན་ལ་མཉམ་པར་སྤྱོད་པ་སྟེ། རྣམ་སྣང་མངོན་བྱང་གི་དོན་བསྡུས་ལས། རྒྱུད་འདི་ནི་གཙང་སྦྲ་ལ་སོགས་པ་སྨད་ནས། འཇིག་རྟེན་དང་འགལ་བར་སྤྱོད་པ་གཉིས་ཀ་ལ་སྤྱོད་པས་སྤྱོད་པའི་རྒྱུད། ཅེས་གསུངས་སོ། །
ཅིའི་ཕྱིར་རྣལ་འབྱོར་གྱི་རྒྱུད་ཅེས་བྱ་ཞེ་ན། ཏིང་ངེ་འཛིན་གཙོ་བོར་སྟོན་པའི་ཕྱིར་ཏེ། དེ་ཉིད་སྣང་ཆེན་གྱི་དོན་བསྡུས་ལས། རྒྱུད་འདི་ནི་ཏིང་ངེ་འཛིན་གཙོ་བོར་སྟོན་པས་རྣལ་འབྱོར་གྱི་རྒྱུད་ཅེས་གསུངས་སོ། ། ཅིའི་ཕྱིར་རྣལ་འབྱོར་བླ་ན་མེད་པའི་རྒྱུད་ཅེས་བྱ་ཞེ་ན། ཏིང་ངེ་འཛིན་གྱི་ཁྱད་པར་གོང་ན་མེད་པའི་ཕྱིར་ཏེ། ཕྱག་ཆེན་མཆོག་གི་དངོས་གྲུབ་སྒྲུབ་པར་བྱེད་པ་ལ་འདི་ལས་ཁྱད་པར་དུ་འཕགས་པའི་རྒྱུད་གཞན་མེད་པའི་ཕྱིར་རོ། ། དེ་ལྟར་ཡང་སམྦུ་ཊི་ལས། གསང་བའི་ཡེ་ཤེས་སོགས་སྤྱི་རྣམ་བཞིན་ནོ། ། བླ་མེད་ཀྱི་རྒྱུད་ལ་ཕ་རྒྱུད་མ་རྒྱུད་གཉིས་སུ་ངེས་ཏེ།
རྡོ་རྗེ་གུར་ལས། སྐྱེས་པ་རྣམས་ནི་གདུལ་བའི་ཕྱིར། ། རྣལ་འབྱོར་གྱི་ནི་རྒྱུད་བཤད་དོ། ། བུད་མེད་རྣམས་ནི་གདུལ་བའི་ཕྱིར། ། རྣལ་འབྱོར་མ་ཡི་རྒྱུད་བཤད་དོ། ། ཞེས་དང་། རྡོ་རྗེ་སྙིང་པོ་རྒྱན་གྱི་རྒྱུད་ལས། རྣལ་འབྱོར་ཕ་དང་རྣལ་འབྱོར་མ། ། རྡོ་རྗེ་སྙིང་པོ་རྒྱན་གྱི་རྒྱུད། ། ཅེས་དང་།
ཕྲེང་བ་ལས། རྣལ་འབྱོར་ཕ་དང་མ་རྣམས་ཀྱིས། ། ཞེས་གསུངས། ཟླ་གསང་ཐིག་ལེ་ལས། འདོད་ཆགས་ཞེ་སྡང་གཏི་མུག་གིས། ། རྒྱུད་ཀྱང་རྣམ་པ་གསུམ་དུ་འགྱུར། ། ཞེས་གསུངས་པས། ཕ་རྒྱུད་སྡེ་གསུམ་དང་། མ་རྒྱུད་སྒོ་དྲུག་ཏུ་འབྱེད་ཚུལ་ནི་གཞན་དུ་ཤེས་སོ། ། རྣལ་འབྱོར་ཕ་མ་གཉིས་ཀྱི་ཁྱད་པར་ལ་རྗེ་བཙུན་གོང་མའི་བཞེད་པས།
རྗོད་བྱེད་ཚིག་གི་ཁྱད་པར། བརྗོད་བྱ་དོན་གྱི་ཁྱད་པར། རྗེས་མཐུན་མཚམས་ཀྱི་ཁྱད་པར་རོ། ། དང་པོ་ནི། འདི་སྐད་བདག་གིས་ཐོས་པ་ལ་སོགས་པ་ཡི་གེ་བཅུ་བཞིས་ཐོག་དྲངས་པའི་གླེང་གཞིའི་ཚིག་ཡོད་པ་རྣམས་ཕ་རྒྱུད། གསང་བ་མཆོག་གི་ལ་སོགས་པས་ཐོག་དྲངས་པ་མ་རྒྱུད། ཧེ་བཛྲ་ནི། རྩ་རྒྱུད་དུ། འདི་སྐད་བདག་གིས་ཐོས་པ་ལ་སོགས་པས་ཐོག་དྲངས་ལ། རྡོ་རྗེ་གུར་དུ།
ནམ་མཁའ་བེམ་བཅས་དྭངས་པ་དང་། སཾ་ཊིར། འདི་སྐད་བདག་ཐོས་དང་། གསང་བ་མཆོག་གི་དགེས་པ་གཉིས་ཀ་འབྱུང་བས། ཐབས་ཤེས་གཉིས་སུ་མེད་པའི་རྒྱུད་དོ། ། གཉིས་པ་བརྗོད་བྱ་དོན་གྱི་ཁྱད་པར་ལ་བསྐྱེད་རིམ་གྱི་ཁྱད་པར། རྫོགས་རིམ་གྱི་ཁྱད་པར་རོ། ། དང་པོ་ནི། ལྷ་ཡབ་ཀྱིས་གཙོ་བྱས་ཤིང་། ཡབ་གཙོ་ཆེ་བ་ལ་འཁོར་ཕོ་ཚོགས་ཀྱིས་བསྐོར་བ་ཐབས་ཀྱི་རྒྱུད།
ཡུམ་གཙོ་ཆེ་ཞིང་འཁོར་མོ་ཚོགས་ཀྱིས་བསྐོར་བ་ཤེས་རབ་ཀྱི་རྒྱུད་དོ། ། གཉིས་པ་ནི། ལས་རྒྱ་དང་། གཏུམ་མོའི་རྣལ་འབྱོར་སྟོན་པ་ཤེས་རབ་ཀྱི་རྒྱུད། ཕྲ་ཐིག་གི་རྣལ་འབྱོར་སྟོན་པ་ཐབས་ཀྱི་རྒྱུད་དོ། ། རྗེས་མཐུན་མཚམས་ཀྱི་ཁྱད་པར་ནི། བདག་དང་སྣང་བའི་དངོས་པོ་ཐམས་ཅད་ལྷ་ཡབ་ཀྱི་རྣམ་པར་བསྒོམ་པ་ཐབས་ཀྱི་རྒྱུད་དེ་འདུས་པ་ལས། མདོར་ན་ཕུང་པོ་ལྔ་རྣམས་ནི། ། སངས་རྒྱས་ལྔར་ནི་རབ་ཏུ་གྲགས། ། རྡོ་རྗེའི་སྐྱེ་མཆེད་འདི་དག་ཀྱང་། །
བྱང་ཆུབ་སེམས་དཔའི་དཀྱིལ་འཁོར་མཆོག ། ཅེས་གསུངས། བདག་དང་སྣང་བའི་དངོས་པོ་ཐམས་ཅད་ལྷ་མོའི་རྣམ་པར་བསྒོམ་པ་ཤེས་རབ་ཀྱི་རྒྱུད་དེ། མིག་ཏུ་གཏི་མུག་རྡོ་རྗེ་མ། ། ཞེས་སོགས་དང་། གཟུགས་ལ་དཀར་མོར་རྟག་ཏུ་བཤད། ། ཅེས་སོགས་གསུངས་སོ། ། རིན་པོ་ཆེའི་ལུགས་ལའང་གོང་ལྟར་གསུམ་ལས། དང་པོ་ནི་འདི་སྐད་བདག་གིས་ཐོས་པ་ལ་སོགས་པ་གླེང་གཞིའི་ཚིག་ཡོད་པ་ཕ་རྒྱུད། གསང་བ་མཆོག་གིས་སོགས་ཡོད་པ་མ་རྒྱུད།
ཐམས་ཅད་མཁྱེན་པ་ཡེ་ཤེས་སྐུ་དང་། ཉིན་བྱེད་སྐུ་སོགས་ཡོད་པ་གཉིས་མེད་ཀྱི་རྒྱུད་དོ། ། ཡང་རྒྱ་ཆེ་བ་སྟོན་པ་ཐབས། ཟབ་པ་སྟོན་པ་ཤེས་རབ། གཉིས་ཀ་སྟོན་པ་གཉིས་མེད་ཀྱི་རྒྱུད་དོ། ། གཉིས་པ་བརྗོད་བྱ་དོན་གྱི་ཁྱད་པར་ལ། བསྐྱེད་རྫོགས་ཀྱི་ཁྱད་པར་གཉིས་ལས། དང་པོ་ནི། འབྱུང་བ་བཞི་རི་རབ་དང་བཅས་པ་རོ་གཅིག་ཏུ་འདྲེས་པ་ལས་གཞལ་ཡས་ཁང་བསྐྱེད་པ་ཕའི་རྒྱུད་དེ། གསང་འདུས་ལྟ་བུ་ལ་བསམས་སོ། །
འབྱུང་བ་བཞི་རི་རབ་དང་བཅས་པའི་སྟེང་དུ་བསྐྱེད་པ་ནི་ཤེས་རབ་ཀྱི་རྒྱུད་དེ། བདེ་མཆོག་ལྟ་བུ་ལ་བསམས་སོ། ། དེ་གཉིས་ཀྱི་ཤུགས་ལ་དང་པོ་འབྱུང་བ་བཞི་རི་རབ་དང་བཅས་པ་བསྐྱེད། དེ་དག་རོ་གཅིག་ཏུ་འདྲེས་པ་ལས་འབྱུང་བཞི་རི་རབ་དང་བཅས་པའི་སྟེང་དུ་གཞལ་ཡས་ཁང་བསྐྱེད་པ་ནི་གཉིས་མེད་ཀྱི་རྒྱུད་དེ། དུས་འཁོར་ལ་བསམས་སོ། ། ཉིན་མཚན་མཉམ་པ་དག་པ་གཙོ་བོ་ཡབ་ཡུམ་ཞལ་ཕྱག་མཉམ་པ་སྟོན་པ་ཕ་རྒྱུད་དེ། གསང་འདུས་ལྟ་བུའོ། ། ཐུན་ཚོད་སྔ་ཕྱི་དག་པ་གཙོ་བོ་ཡབ་ཡུམ་ཞལ་ཕྱག་མི་མཉམ་པ་སྟོན་པ་མ་རྒྱུད་དེ། བདེ་མཆོག་ལྟ་བུའོ། ། དེ་གཉིས་ཀྱི་ཤུགས་ལ་གཙོ་བོ་ཡབ་ཡུམ་ཞལ་ཕྱག་མི་མཉམ་ཡང་།
འཁོར་རྣམས་ཞལ་ཕྱག་མཉམ་པ་སྟོན་པ་གཉིས་མེད་ཀྱི་རྒྱུད་དེ། དུས་འཁོར་ཐུགས་དཀྱིལ་ལྟ་བུའོ། ། གང་ཐབས་མི་གཡོ་བར་གནས་ཤིང་། ཤེས་རབ་ཀྱི་དགུག་གཞུག་ལ་སོགས་པ་བྱ་བ་བྱེད་པ་ཤེས་རབ་ཀྱི་རྒྱུད། གང་དུ་ཤེས་རབ་མི་གཡོ་བར་གནས་ཤིང་། ཐབས་ཀྱི་དགུག་གཞུག་ལ་སོགས་པའི་བྱ་བ་བྱེད་པ་ཡོད་པ་ནི་ཐབས་ཀྱི་རྒྱུད་དོ། ། གང་དུ་འཇིག་རྟེན་པའི་སྤྱོད་པ་དང་མཐུན་པར་སྟོན་པ་རིན་པོ་ཆེའི་རྒྱན་དང་། དར་གྱི་ན་བཟའ་ལ་སོགས་པ་ཡོད་ནི་ཕ་རྒྱུད། གང་དུ་འཇིག་རྟེན་པའི་སྤྱོད་པ་དང་འགལ་བ་སྟོན་པ་རོ་གདན་དང་། རུས་པའི་རྒྱན་དང་།
མི་ལྤགས་ཀྱི་ན་བཟའ་ལ་སོགས་པ་ཡོད་པ་ནི་མ་རྒྱུད། དེ་བཞིན་དུ་དུར་ཁྲོད་ཡོད་པ་མ་རྒྱུད་དང་། མེད་པ་ཕའི་རྒྱུད་དོ། ། གཉིས་པ་རྫོགས་རིམ་གྱི་ཁྱད་པར་ནི། ལས་རྒྱ་དང་གཏུམ་མོའི་རྣལ་འབྱོར་སྟོན་པ་མ་རྒྱུད། སྒྱུ་ལུས་དང་འོད་གསལ་སྟོན་པ་ཕ་རྒྱུད་དོ། ། རྗེས་ཐུན་མཚམས་ཀྱི་ཁྱད་པར་ནི་གོང་མ་དང་འདྲའོ། ། དེ་ཐམས་ཅད་ཀྱང་གཙོ་ཆེ་ཆུང་ངམ། ཕྱོགས་གཅིག་གི་དབང་དུ་བྱས་པའོ། ། ཞེས་གསུངས་སོ། །
རྗེ་འགོས་ཀྱི་ལུགས་ལ་རྣལ་འབྱོར་མའི་རྒྱུད་ནི། ཡེ་ཤེས་ཕབ་པའི་དུས་ཀྱི་མྱོང་བ་ལ་སོགས་པ་དབང་དུས་སུ་སྐྱེས་པའི་ཡེ་ཤེས་ཙམ་ལམ་དུ་བྱེད་པ་ཡིན་ལ། རྣལ་འབྱོར་ཕའི་རྒྱུད་ནི་ཟབ་པ་དང་། རྒྱ་ཆེ་བ་གཉིས་ཀ་སྟོན་པ་ཡིན་ཏེ། དེ་ཡང་སྔོན་འགྲོ་དབེན་པ་གསུམ་གྱི་རྫོགས་རིམ། དངོས་གཞི་དབེན་པ་གཉིས་ཀྱི་རྫོགས་རིམ། མཇུག་ཟུང་འཇུག་པའི་རྫོགས་རིམ་མོ། ། དང་པོ་ལ་ལུས་དབེན་སྐུ་རྡོ་རྗེའི་ཏིང་ངེ་འཛིན། ངག་དབེན་གསུང་རྡོ་རྗེའི་ཏིང་ངེ་འཛིན། སེམས་དབེན་ཐུགས་རྡོ་རྗེའི་ཏིང་ངེ་འཛིན་ནོ། །
དང་པོ་ནི། བདག་དང་སྣང་བའི་དངོས་པོ་ཐམས་ཅད་རྡོ་རྗེ་འཆང་གཅིག་ཏུ་བསྒོམ་པ་དང་། རང་གི་ལུས་ཀྱི་སྤྱི་གཙུག་ནས་རྐང་མཐིལ་གྱི་བར་ཐམས་ཅད་དམ་པ་རིགས་བརྒྱའི་རྣལ་འབྱོར་དུ་བསྒོམ་པའོ། ། གཉིས་པ་ནི་རླུང་འབྱུང་འཇུག་གནས་གསུམ་པོ་ཐམས་ཅད་རྡོ་རྗེ་བཟླས་པར་བསྒྱུར་ཏེ་རླུང་ལ་དབང་ཐོབ་པར་བྱེད་དོ། ། གསུམ་པ་ནི། ཆོས་ཅན་རིག་པ་དང་། ཆོས་ཉིད་རིག་པ་གཉིས་ལས། དང་པོ་ནི་ལས་ཀྱི་ཕྱག་རྒྱ་ལ་བསྟེན་ཏེ་བདེ་ཆེན་གྱི་ཡེ་ཤེས་བསྐྱེད་པའི་སྒོ་ནས་སེམས་སྣང་མཆེད་ཐོབ་གསུམ་ཡེ་ཤེས་སུ་སྒྱུར་བར་བྱེད་པའོ། ། མ་རྒྱུད་པ་ལ་འདི་མན་ཆད་ཀྱི་ལམ་ཙམ་ཞིག་ཡོད་ཀྱི་བདེན་པ་གཉིས་ཀྱི་རྫོགས་རིམ་སོགས་ཀྱི་དོན་ནི་མེད་དོ། ། ཁ་ཅིག་ན་རེ།
རུས་རྒྱན་ཡོད་མེད་དང་། དུར་ཁྲོད་ཡོད་མེད་སོགས་ཀྱིས་ཕ་རྒྱུད་མ་རྒྱུད་འཇོག་མི་ནུས་པས། དེ་དག་གཡས་ཆུང་བ་ཡིན་ནོ། ། གཞན་དུ་ན་རྡོ་རྗེ་འཇིགས་བྱེད་ཀྱང་མ་རྒྱུད་དུ་འགྱུར་ཏེ། དུར་ཁྲོད་བཤད་པས་སོ། ། དེས་ན་རྫོགས་རིམ་གྱི་སྒོ་ནས་འཇོག་དགོས་ལ། དེ་ཡང་སྒྱུ་ལུས་དང་། འོད་གསལ་གྱི་ཁྱད་པར་དུ་བྱས་པའི་རྫོགས་རིམ་སྟོན་པ་ཕ་རྒྱུད། ལས་རྒྱ་དང་གཏུམ་མོའི་རྣལ་འབྱོར་གྱི་ཁྱད་པར་དུ་བྱས་པའི་རྫོགས་རིམ་སྟོན་པ་མ་རྒྱུད་དོ། ། ཞེས་གསུངས་སོ། །
དེ་ལྟར་ན། གྲུབ་ཆེན་ནག་པོ་པ་བཀག་པར་སོང་སྟེ། གསང་བའི་དེ་ཁོ་ན་ཉིད་གསལ་བར། རྣལ་འབྱོར་རྒྱུད་དུ་དེ་བཞིན་གཤེགས། ། འདི་སྐད་ལ་སོགས་གང་གསུངས་པ། ། དེ་ནི་རྣལ་འབྱོར་མ་རྒྱུད་དུ། ། གསང་བ་མཆོག་གིས་དགྱེས་པ་ན། ། ཐམས་ཅད་བདག་ཉིད་རྟག་ཏུ་བཞུགས། ། ཞེས་གསུངས་པས། འདི་སྐད་བདག་གིས་ཐོས་སོགས་ཀྱི་གླེང་གཞིའི་ཚིག་ཡོད་པ་ཕ་རྒྱུད་ཡིན་ལ།
དེའི་དོད་དུ། གསང་བ་མཆོག་གིས་དགྱེས་པ་སོགས་ཡོད་པ་མ་རྒྱུད་དུ་བསྟན་པས། ཀྱཻ་རྡོ་རྗེ་ཡང་ཕ་རྒྱུད་དུ་འགྱུར་བ་དང་། ཡང་ན་དེ་ཉིད་ལ་ཡང་གསང་བ་མཆོག་གིས་དགྱེས་པ་ན། ། ཞེས་པའི་གླེང་གཞིའི་ཚིག་ཡོད་པར་འགྱུར་རོ། ། དེས་ན་ལུང་དེའི་དོན། གསང་འདུས་ལ་ཕ་རྒྱུད་དང་། བདེ་མཆོག་ལ་མ་རྒྱུད་དུ་བཞག་སྟེ། ཕ་རྒྱུད་གསང་འདུས་སུ། འདི་སྐད་ཅེས་སོགས་ཀྱི་དོན་ནི།
མ་རྒྱུད་བདེ་མཆོག་ཏུ། གསང་བ་མཆོག་གིས་དགྱེས་པ་ན། ། ཞེས་སོགས་ཀྱི་གླེང་གཞི་འདི་ནི་དགའ་བཞི་དང་ལྷན་སྐྱེས་སྟོན་ཅིང་། དེ་བཞིན་དུ་འདི་སྐད་ལ་སོགས་པ་དེས་ཀྱང་དེ་ཉིད་བསྟན་པ་ཡིན་ནོ། ། ཞེས་པའི་དོན་ཏོ། ། དེ་བཞིན་དུ་གྲུབ་ཆེན་ཤདྡྷའི་བླ་མ་བརྒྱུད་པའི་རིམ་པ་ལས་ཀྱང་། གང་དུ་རྒྱ་ཆེ་བའི་དེ་ཁོ་ན་ཉིད་སྟོན་པ་ནི་ཐབས་ཀྱི་རྒྱུད་དོ། ། གང་དུ་ཟབ་པའི་དེ་ཁོ་ན་ཉིད་སྟོན་པ་ནི་ཤེས་རབ་ཀྱི་རྒྱུད་དོ། ། ཞེས་པ་དང་། སློབ་དཔོན་དམན་ཞབས་ཀྱི་གསང་འདུས་ཀྱི་འགྲེལ་པར་ཡང་།
གང་དུ་རླུང་གི་དེ་ཁོ་ན་ཉིད་སྟོན་པ་ནི་ཐབས་ཀྱི་རྒྱུད་དོ། ། གང་དུ་རྩའི་དེ་ཁོ་ན་ཉིད་སྟོན་པ་ནི་ཤེས་རབ་ཀྱི་རྒྱུད་དོ། ། ཞེས་གསུངས་པས། རྒྱན་དྲུག་ཡོད་མེད་སོགས་དང་། དུར་ཁྲོད་ཡོད་མེད་སོགས་ཀྱིས་ཀྱང་གནས་སྐབས་དེ་དང་དེར་འཇོག་ནུས་པ་ཡིན་ཏེ། ཕ་རྒྱུད་ནས་ཇི་སྐད་བཤད་པ་བཞིན་གྱི་རིན་པོ་ཆེའི་རྒྱན་དེ་མ་རྒྱུད་པ་ལ་མི་འབྱུང་བ་དང་། མ་རྒྱུད་ནས་ཇི་སྐད་བཤད་པ་བཞིན་གྱི་རུས་པའི་རྒྱན་དེ་ཕ་རྒྱུད་པ་ལ་མི་འབྱུང་བ་དང་། དེ་བཞིན་དུ་དུར་ཁྲོད་སོགས་ཀྱང་དེ་བཞིན་ཡིན་ནོ། ། གཞན་དུ་ན་ཕྱོགས་མ་ལུས་པ་མཚོན་ནུས་པ་ནི་ཁྱེད་རང་གི་དེ་ཡང་མེད་དེ། སྒྱུ་ལུས་དང་།
འོད་གསལ་གྱི་ཁྱད་པར་དུ་བྱས་པའི་རྫོགས་རིམ་དེ་གསང་འདུས་མ་གཏོགས་ཕ་རྒྱུད་གཞན་ལས་མི་འབྱུང་བས་སོ། ། འོ་ན་འཇིགས་བྱེད་ལ་དུར་ཁྲོད་ཡོད་པ་ཇི་ལྟར་ཡིན་སྙམ་ན། དེ་ནི་ཕ་རྒྱུད་པའི་ཐུན་མོང་མ་ཡིན་པའི་ཁྱད་ཆོས་སུ་བསྟན་པ་མ་ཡིན་གྱིས། དྲག་པོའི་ལས་བསྒྲུབ་པ་ལ་དགོས་པའི་དབང་དུ་བྱས་ནས་བསྟན་པ་ཡིན་ཏེ། དཔེར་ན་གསང་འདུས་ལའང་དྲག་ལས་ཀྱི་སྐབས་སུ་དུར་ཁྲོད་བསྟན་པ་བཞིན་ནོ། ། རིན་པོ་ཆེ་པས་འབྱུང་བཞི་ཞུ་ནས་གཞལ་ཡས་ཁང་བསྐྱེད་པ་སོགས་དང་། ཉིན་མཚན་མཉམ་པ་དག་པ། ཐུན་ཚོད་སྔ་ཕྱི་དག་པ། ཞེས་སོགས་དེ་རྣམས་ནི་དུས་འཁོར་གྱི་ཆོས་སྐད་དོ། ། འོ་ན་ཐུན་མོང་མ་ཡིན་པའི་འཇོག་བྱེད་གང་ཡིན་སྙམ་ན།
གྲུབ་ཆེན་སྤྱོད་པའི་རྡོ་རྗེས། གསང་བའི་དེ་ཁོ་ན་ཉིད་གསལ་བར། བསྐྱེད་དང་རྫོགས་འབྱུང་རིམ་པ་ཡིས། ། རྣལ་འབྱོར་བསྐྱེད་པར་ཤེས་བྱ་སྟེ། ། རྫོགས་པ་རྣལ་འབྱོར་མ་རུ་དྲན། ། ཞེས་གསུངས་པས་རྒྱུད་སྡེ་གང་དུ་རྫོགས་པའི་རིམ་པ་བསྟན་ཀྱང་རུང་། མ་བསྟན་ཀྱང་བསྐྱེད་པའི་རིམ་པ་དངོས་བསྟན་ལ་ཡོད་པ་ནི་རྣལ་འབྱོར་ཕའི་རྒྱུད་དང་། རྒྱུད་སྡེ་གང་དུ་བསྐྱེད་རིམ་སྐྱེ་ཤི་བར་དོ་གསུམ་སྦྱང་གཞིར་བྱས་ནས། དེ་སྦྱོང་ནུས་པའི་ལྷའི་རྣལ་འབྱོར་བསྟན་པའམ། མ་བསྟན་ཀྱང་རུང་སྟེ།
དེ་དང་དོད་ཐུབ་ངེས་ཤེས་པ་ཞིག་བསྟན་པའི་སྟེང་དུ། རྫོགས་རིམ་དངོས་སུ་བསྟན་པ་དེ་ནི་རྣལ་འབྱོར་མའི་རྒྱུད་དོ། ། དེའང་རྒྱུད་ཀྱི་དུམ་བུ་ལ་ནི་མ་ངེས་སོ། ། འོ་ན་གསང་འདུས་རྩ་རྒྱུད་ཀྱིས་ཀྱང་། རྫོགས་རིམ་དངོས་སུ་མ་བསྟན་ནམ་སྙམ་ན། ལས་ཀྱི་ཕྱག་རྒྱའི་མཚན་ཉིད་དང་། དེ་སྦྱང་བརྟག་བྱེད་པའི་ཐབས་དངོས་སུ་བསྟན་མེད། དེ་ནི་སྦས་པ་ལ། ཀུན་རྫོབ་སྒྱུ་མའི་སྦས་པ། སེམས་གསུམ་གྱི་སྦས་པ།
འདོད་ཆགས་ཆོས་ཀྱི་སྦས་པ་གསུམ་གྱི་བསྐྱེད་རིམ་ལ་འདོད་ཆགས་ཆོས་སྦས་ཀྱི་བཤད་པ་བྱས་པས་སྟོན་པ་ཡིན་ནོ། ། གཤིན་རྗེ་གཤེད་ནག་པོའི་སྐོར་གྱི་རྒྱུད་རྣམས་གྲུབ་ཆེན་དཔལ་འཛིན་གྱིས་བླ་མེད་དུ་བསྒྲུབ་པ་ལ། དབང་བཞི་ཡོད་པ་ལ་བསྒྲུབ་དགོས་བྱུང་ཞིང་། དབང་བཞི་སྟོན་བྱེད་ཀྱི་ཚིག་ཀྱང་དགྲ་ནག་ལས། ཅོད་པན་དབང་བསྐུར་དང་པོ་སྟེ། ། རལ་གྲིའི་དབང་བསྐུར་གཉིས་པ་ཡིན། རྡོ་རྗེ་དྲིལ་བུ་རབ་སྦྱོར་བ། ། ཟླ་བ་བཏུང་བ་བཞི་པ་ཡིན། ། ཞེས་པ་དང་། རྒྱལ་མཚན་ཅན་གྱི་ཁྱམས་མཐོང་ནས། །
དེ་ནས་འོ་མ་བསྒྲུབ་པར་བྱ། ། ཞེས་པ་ལས་གཞན་མ་རྙེད་པས། རྫོགས་རིམ་ཟབ་མོ་གཅིག་སྟོན་པར་ཁས་བླངས་ཀྱང་དཀའ་བ་ཡིན་ནོ། ། རྒྱས་པར་འཇིགས་བྱེད་ཀྱི་ཟིན་བྲིས་སུ་བལྟའོ། ། འོ་ན་ཀྱཻ་རྡོ་རྗེའི་རྒྱུད་ཕ་རྒྱུད་དང་མ་རྒྱུད་གང་ཡིན་སྙམ་ན། མའི་རྒྱུད་ཡིན་ཏེ། བརྟག་གཉིས་ཀྱི་མཇུག་ཏུ། བརྟག་པ་གཉིས་ཀྱི་བདག་ཉིད་ཀྱཻ་རྡོ་རྗེ་མཁའ་འགྲོ་མ་དྲ་བའི་སྡོམ་པའི་རྒྱུད་ཀྱི་རྒྱལ་པོ་ཞེས་བྱ་བ་འབྱུང་ཞིང་། དེའི་སྐད་དོད་ལ། ཊཱ་ཀི་ནི་ཛྭ་ལ་སཾ་བྷ་ར་ཞེས་པ་ཡོད་ལ།
ཊཱ་ཀི་ནི་མཁའ་འགྲོ་མ་དང་། སཾ་ནི་བདེ་བ། བྷ་ར་ནི་སྡོམ་པ་དང་། མཆོག་གང་དུ་བསྒྱུར་ཀྱང་ཆོག་པས། མཁའ་འགྲོ་མ་བདེ་མཆོག་གི་རྒྱུད་ཅེས་པར་བསྒྱུར་ཅིང་། ལེའུ་བཞི་པར། དེ་ནས་དེ་བཞིན་གཤེགས་པ་དེ་རྣམས་ཧེ་རུ་ཀའི་གཟུགས་ཀྱིས། ཞེས་པའི་འགྲེལ་པར། དག་ལྡན་དུ། ཧེ་རུ་ཀའི་གཟུགས་ཀྱིས་ཞེས་བྱ་བ་ནི་རྒྱུད་འདི་མཁའ་འགྲོ་མ་བདེ་མཆོག་གི་རྒྱུད་ཡིན་པས།
རྒྱུད་འདིར་ཁྲོ་ཆགས་ཀྱི་སྐུའི་རྣམ་པ་འདི་གཙོ་བོར་གྱུར་པ་ཞེས་བྱ་བའི་དོན་ཏོ། ། ཞེས་གསུངས་པས། རྗེ་བཙུན་རིན་པོ་ཆེའི་བཞེད་པ་ལ། བདེ་མཆོག་ལ། འཁོར་ལོ་བདེ་མཆོག སྒྱུ་མ་བདེ་མཆོག ཀྱཻ་རྡོར་བདེ་མཆོག་སྟེ་གསུམ་ལས། འདིར་ཀྱཻ་རྡོར་བདེ་མཆོག་ཏུ་བཞེད་པ་ཡིན་ནོ། ། ཡང་སངས་རྒྱས་ཉིད་ཀྱིས་རྡོ་རྗེ་གུར་ལས། མཁའ་འགྲོ་བདེ་དང་རྒྱ་མཚོའི་བདེ་དང་ནམ་མཁའ་དང་། །
དགའ་ཆེན་ཟ་ནུས་དང་ནི་གསང་བའི་ཡིད་བདེ་དང་། ། བདེ་ཆེན་སྒེག་པ་དང་ནི་གསེར་གྱིས་ཆགས་པ་དང་། ། རྒྱུད་བརྒྱད་ཕན་པར་བྱེད་པ་རྡོ་རྗེ་མཁའ་འགྲོ་དང་། ། སངས་རྒྱས་ཐམས་ཅད་ཀྱཻ་རྡོ་རྗེའི་དཀྱིལ་འཁོར་དང་། ། གསང་བ་མཛོད་དང་རྡོ་རྗེ་བདུད་རྩི་འབྱུང་བ་དང་། ། འཁོར་ལོ་སྡོམ་པ་གུར་གྱི་འབྱུང་གནས་ནི། ། རྣལ་འབྱོར་མའི་རྒྱུད་སྒོ་དྲུག་པར་ནི་གྲགས་པ་ཡིན། ། ཞེས་གསུངས་པ་དང་། ཡང་འདི་དེ་སངས་རྒྱས་ཐམས་ཅད་ཀྱི། ། མཁའ་འགྲོ་མ་ཡི་དམ་ཚིག་ཚོགས། །
མཁའ་འགྲོ་ལྔ་ནི་རབ་བསྒྲུབ་ཕྱིར། ། མཁའ་འགྲོ་མ་ཡི་རྒྱུད་བཤད་དོ། ། ཞེས་དེ་བཞིན་གཤེགས་པ་རིགས་ལྔ་པོ་ལ་མཁའ་འགྲོ་མའི་མིང་གིས་གསུངས་པ་དང་ཆོས་ཉན་དུ་ཡོད་པའི་འཁོར་རྣམས་ངོ་མཚར་སྐྱེས་ཏེ། བཅོམ་ལྡན་འདས་ལ་སངས་རྒྱས་མཁའ་འགྲོ་མའི་མིང་གིས་འདོགས་པའི་རྒྱུ་མཚན་ཅི་ལགས་ཞུས་པའི་ལན་དུ། ངས་བཏགས་པ་མ་ཡིན་གྱིས། འོད་ཟེར་ཅན་གྱི་འཇིག་རྟེན་གྱི་ཁམས་ན་རྡོ་རྗེ་ངེས་པར་བརྗོད་པ་ཞེས་བྱ་བའི་རྒྱུད་ཀྱི་རྒྱལ་པོ་ཡོད་པས། དེའི་ནང་ནས་ཊཱཻ་བཱེ་ཧ་ཡ་ས་ག་མ་ཎེ་ཞེས་བྱ་བའི་སྒྲ་ལས། ཐམས་ཅད་ཀུན་ཏུ་ནམ་མཁར་སྤྱོད་པ་གྲུབ་པས་འདི་ནི་མཁའ་འགྲོ་མར་རབ་ཏུ་གྲགས་སོ། ། ཞེས་མཁའ་འགྲོ་མའི་སྒྲས་གསུངས་པའི་ཕྱིར། ཡང་ལུགས་འདི་ལ་ཚད་མའི་སྐྱེས་བུར་གྱུར་པ་གྲུབ་ཆེན་ཌོམྦྷི་བས།
བདུད་རྩི་འོད་དུ། རྣལ་འབྱོར་མའི་རྒྱུད་ཀྱཻ་རྡོ་རྗེ་ལས་ཞེས་པ་དང་། ཀུ་མུ་ཏིར། ཀྱཻ་རྡོ་རྗེ་ལྷ་མོའི་རྒྱུད། ། སྙིང་པོའི་ཚོགས་ཀྱིས། ཞེས་གསུངས་པའི་ཕྱིར། རྒྱུད་རྒྱས་པའི་ལུང་རྡོ་རྗེ་སྙིང་འགྲེལ་དུ་དྲངས་པར། རྣལ་འབྱོར་མ་ནི་ཀུན་སྤྱོད་ཅིང་། ། གང་དུ་ཐབས་ནི་ངེས་གནས་པ། ། ཀུན་རྫོབ་རྣལ་འབྱོར་མ་རྒྱུད་དུ། །
བྱིས་པ་རྣམས་ལ་ང་ཡིས་བསྟན། ། གང་དུ་ཐབས་ནི་ཀུན་སྤྱོད་ཅིང་། ། ཤེས་རབ་གནས་པར་གྱུར་པ་ཉིད། ། ཀུན་རྫོབ་ཐབས་ཀྱི་རྒྱུད་ཅེས་པར། ། གང་ཡིན་དེ་ནི་ང་ཡིས་བསྟན། ། ཤེས་རབ་ཐབས་ནི་སྙོམས་འཇུག་པ། ། ཀྱཻ་རྡོ་རྗེ་ནི་ཕྱོགས་གཅིག་མིན། ། དོན་གྱི་འདུས་པ་ལ་སོགས་ཀུན། ། ཤེས་རབ་ཐབས་ཀྱི་བདག་ཉིད་དོ། ། ཞེས་གསུངས་པས།
གང་དུ་ཐབས་ཏེ། ལྷ་ཡབ་མི་གཡོ་བར་གནས་ཤིང་། ཤེས་རབ་གཽ་རཱི་ལ་སོགས་པ་རྣམས་ཀྱིས་དགུག་པ་དང་། གཞུག་པ་ལ་སོགས་པའི་བྱ་བ་བྱེད་པ་ནི་ཀུན་རྫོབ་སྟེ། དྲང་དོན་དུ་རྣལ་འབྱོར་མའི་རྒྱུད་དུ། བྱིས་པ་རྣམས་ལ་ང་ཡིས་བསྟན། ། ཅེས་པ་དང་། གང་དུ་ཤེས་རབ་སྟེ། ལྷ་མོ་རྣམས་མི་གཡོ་བར་གནས་ཤིང་། ཐབས་ཐོ་བ་གཤིན་རྗེ་གཤེད་དང་།
དབྱུག་པ་གཤིན་རྗེ་གཤེད་ལ་སོགས་པ་རྣམས་ཀྱིས་དགུག་གཞུག་སོགས་ཀྱི་བྱ་བ་བྱེད་པ་ནི་ཀུན་རྫོབ་སྟེ། དྲང་དོན་དུ་ཐབས་རྒྱུད་དུ་བསྟན། ཅེས་འབྱུང་པས་ཀྱང་ཀྱེ་རྡོར་མ་རྒྱུད་དུ་གྲུབ་བོ། ། དེ་ནས་ཚིག་རྐང་གཉིས་ཀྱིས་ངེས་པའི་དོན་དུ་ན། ཀྱཻ་རྡོ་རྗེ་ནི། ཐབས་ཤེས་རབ་སྙོམས་པར་འཇུག་པ་དེ་ཉིད་ཀྱི་ཕྱིར་ན། ཐབས་ཕྱོགས་གཅིག་པ་ཡང་མིན། ཤེས་རབ་ཕྱོགས་གཅིག་པ་ཡང་མིན་གྱིས། ཐབས་ཤེས་རབ་གཉིས་སུ་མེད་པར་བསྟན་པའི་རྒྱུད་དོ། ། དེ་ནས་ཚིག་རྐང་གཉིས་ཀྱིས་ནི་ཀྱཻ་རྡོ་རྗེར་མ་ཟད།
གསང་འདུས་སོགས་བླ་མེད་ཀྱི་རྒྱུད་ཐམས་ཅད་ཀྱང་། ངེས་དོན་དུ་གཉིས་སུ་མེད་པའི་རྒྱུད་དོ་ཞེས་པའོ། ། དྲང་དོན་དང་ངེས་དོན་དུ་དེ་ལྟར་ཡིན་པར་ཡང་ཀུན་རྫོབ་ཏུ་ཞེས་པ་དང་། དོན་གྱིས་ཞེས་པའི་ཚིག་གི་ནུས་པ་ལས་ཤེས་སོ། ། དེ་ལ་ཡང་ཀྱཻ་རྡོ་རྗེ་མ་རྒྱུད་གཞན་ལས་ཁྱད་པར་དུ་འཕགས་པའི་ཚུལ། ཁྱད་པར་འཕགས་པའི་རྒྱུད་ཀྱི་དབྱེ་བའོ། ། དང་པོ་ནི། ཆོས་རྗེ་ས་པཎ་གྱིས་ཨཥྚའི་གཞི་བཤད་དུ། དང་པོར་གསོ་སྦྱོང་ནས། དེ་རྗེས་ཀྱཻ་རྡོ་རྗེ་བསྟན། །
ཅེས་པའི་བར་གྱིས་བསྟན་ཏེ། སྐལ་དམན་རིམ་གྱིས་འཇུག་པའི་ཚེ་ཡང་། ལམ་སྔ་མ་ལས་ཕྱི་མ་ཕྱི་མ་ཟབ་པར་བསྟན་པ་ཡིན་ཞིང་། ཀྱཻ་རྡོ་རྗེ་ཀུན་གྱི་མཇུག་ཏུ་བསྟན་པས་སོ། ། སྐལ་ལྡན་གཅིག་ཆར་དུ་འཇུག་པའི་ཚེ་ན་ཡང་། དང་པོར་གསང་སྔགས་ལ་འཇུག སྔགས་ཀྱི་རིམ་པ་ཀུན་ཤེས་ནས། ། དེ་རྗེས་ཀྱཻ་རྡོ་རྗེ་བསྟན། ། ཅེས་པས་ཀྱཻ་རྡོ་རྗེ་གསང་སྔགས་ཀུན་གྱི་མཇུག་ཏུ་བསྟན་པས་སོ། ། ཞེས་གསུངས་སོ། །
དེས་ཀྱང་བསྟན་མོད། དེ་ལྟར་ན་ཡང་། ཐམས་ཅད་རིག་བྱེད་གྲུབ་མཐའ་དང་། ། དེ་བཞིན་ལས་རྒྱས་ལ་སོགས་པས། ། སྲིད་པ་དག་འགྱུར་དངོས་གྲུབ་མིན། ། ཡང་ནི་སྲིད་མཐར་སྐྱེ་བར་འགྱུར། ། འཇིག་རྟེན་འདི་དང་ཕ་རོལ་ཏུ། ། དེ་མེད་པས་ན་དངོས་གྲུབ་མེད། ། གང་གིས་མི་ཤེས་ཀྱཻ་རྡོ་རྗེ། ། དེ་ཡི་ངལ་བ་དོན་མེད་འགྱུར། །
ཞེས་པ་འདིས་གསལ་བར་བསྟན་པ་ཡིན་ཏེ། དེ་ལ་ཐམས་ཅད་རིག་བྱེད་ཅེས་པ་ནི་ཕྱི་རོལ་མུ་སྟེགས་བྱེད་ཀྱི་གྲུབ་མཐའ་བཞི་དང་། གྲུབ་མཐའ་དང་ཞེས་པ་ནི། རང་གི་སྡེ་པས་བརྟགས་པའི་གྲུབ་མཐའ་དང་། ལས་རྒྱས་ཞེས་པས་ནི། ཞི་བ་དང་། རྒྱས་པ་དང་། དབང་ལ་སོགས་པའི་ལྷའི་རྣལ་འབྱོར་རྣམས་དང་། དེས་མཚོན་ནས་ཐུན་མོང་གི་དངོས་གྲུབ་སྒྲུབ་པར་བྱེད་པའི་ཐབས་སྟོན་པའི་ལྷའི་རྣལ་འབྱོར་རྣམས་ཀྱིས་སྐྱེ་བ་འདི་ལ་སྲིད་པ་དག་འགྱུར་ཏེ། ཟད་པར་འགྱུར་བའི་དངོས་གྲུབ་མི་ཐོབ་སྟེ།
སྐྱེ་བ་ཕྱི་མར་ཡང་སྲིད་པར་སྐྱེ་བར་འགྱུར་བའི་ཕྱིར་རོ། ། འཇིག་རྟེན་འདི་དང་ཞེས་པ་ནི་མཆོག་གི་དངོས་གྲུབ་ཐོབ་ན་ཐུན་མོང་གི་དངོས་གྲུབ་དེའི་ཞར་ལ་འབྱུང་བས་འདི་དང་ཞེས་པའོ། ། གལ་ཏེ་བདེ་མཆོག་རྩ་རྒྱུད་དུ་ཡང་། གང་གིས་འཁོར་ལོ་བདེ་མཆོག་མི་ཤེས་པ། ། དེ་ནི་རྨོངས་པ་ཕུབ་མ་བརྡུངས་དང་མཚུངས། ། ཞེས་པ་དང་། དགྲ་ནག་ལས། འཁྲུལ་འཁོར་མཐར་ཐུག་གཤིན་རྗེ་གཤེད། ། རྒྱུད་ཀྱི་མཐར་ཐུག་འདུས་པ་སྟེ། ། ཞེས་གསུངས་པའི་ཕྱིར།
དེ་བཞིན་དུ་རྒྱུད་ཐམས་ཅད་དུ་ཡང་། རྒྱུད་ཀྱི་རྒྱལ་པོ་ཞེས་པ་མ་གཏོགས། འདི་བློན་པོ་ཡིན་ཞེས་པ་དང་འདི་མི་ཟབ་ཅེས་མི་འབྱུང་བས། རྒྱུད་ཀྱི་ཆེ་བ་བརྗོད་པ་ཙམ་ཡིན་ནོ་ཞེ་ན། ཆེ་བ་བརྗོད་པ་ཞེས་པའི་དོན། དོན་ལ་གནས་པ་གཅིག་ལ་དེ་ལྟར་ཟེར་བ་ཡིན་ནམ། དོན་ལ་མི་གནས་ཀྱང་། དེ་བཞིན་གཤེགས་པས་བསྟོད་ར་མཛད་ཟེར་བ་ཡིན། དང་པོ་ལྟར་ན་ཁོ་བོ་ཅག་གི་འདོད་པ་གྲུབ་ལ། གཉིས་པ་ལྟར་ན།
དེ་བཞིན་གཤེགས་པས་རྫུན་གསུངས་ཟེར་བར་སོང་བས་མི་འཐད་དོ། ། དེ་ལྟར་ན། རྒྱུད་ཐམས་ཅད་དུའང་རྒྱུད་ཀྱི་རྒྱལ་པོ་ཞེས་འབྱུང་བ་ལ་ཐུན་མོང་མ་ཡིན་པའི་གོ་རྒྱུ་རེ་རེ་ཡོད་དེ། དཔེར་ན་གཤིན་རྗེ་གཤེད་སྐོར་དུ་རྒྱུད་ཀྱི་རྒྱལ་པོ་ཞེས་འབྱུང་བ་ནི། འཁྲུལ་འཁོར་གྱི་སྒོ་ནས་ཞི་རྒྱས་དབང་དྲག་གི་ལས་བསྒྲུབ་པ་ལ་རྒྱུད་འདི་ལས་མྱུར་བ་མེད་ཅེས་བྱ་བའི་དོན་ཏོ། ། མྱུར་བ་ཡང་ཡིན་ཏེ། གསང་འདུས་ཀྱི་རྒྱུད་དུ་ལས་ཚོགས་སྟོན་པ་ལ་ལེའུ་གསུམ་ཙམ་གསུངས་མོད། དེ་སྒྲུབ་པར་བྱེད་པ་ལ། དང་པོར་སངས་རྒྱས་པའི་ཐེག་པའི་བསམ་པ་ལ་སློབ། དེ་ནས་དཀྱིལ་འཁོར་དུ་དབང་བསྐུར་བ་ཞུས་ཤིང་དམ་ཚིག་དང་སྡོམ་པ་ལ་གནས་པར་བྱེད།
དེ་ནས་ཐེག་པ་གསར་པ་དྲན་པ་གཅིག་པའི་རྣལ་འབྱོར་ལ་སློབ། དེ་ནས་རྟོག་པའི་རྣལ་འབྱོར་ཕྲ་ཐིག་ལ་སློབ། དེ་ནས་སྒྲུབ་པ་ལས་དང་པོ་པའི་རྣལ་འབྱོར་ཏེ། རིག་པ་བརྟུལ་ཞུགས་ཀྱི་སྤྱོད་པ་ཟླ་བ་དྲུག་ཏུ་སྤྱོད་དེ། དེ་ནས་ལས་ཚོགས་རྣམས་བསྒྲུབ་པར་གསུངས་ཀྱི་དེ་ལས་གཞན་དུ་མི་འགྲུབ་པའི་ཕྱིར་རོ། ། ཡང་དུས་འཁོར་དུ་ལས་ཆེན་བཅུ་གཉིས་གསུངས་པ་དེ་བསྒྲུབ་པ་ལ། དབང་དང་བསྐྱེད་པའི་རིམ་པའི་རྣལ་འབྱོར་སྔོན་དུ་སོང་ནས། རྫོགས་རིམ་ལ་སོར་བསྡུད་དང་། བསམ་གཏན་སྒོམ་ལ། སྲོག་གཟུགས་གྲུབ་པ་སྟེ།
སྲོག་རྩོལ་གྱི་རྣལ་འབྱོར། རླུང་ལ་དབང་ཐོབ་ཐོབ་ཀྱི་བར་དུ་བསྒོམས་ནས་ལས་ཚོགས་རྣམས་བསྒྲུབ་ན་འགྲུབ་ཀྱིས། གཞན་དུ་ཅི་ཡང་མི་འགྲུབ་པ་དང་། དེ་བཞིན་དུ་བརྟག་གཉིས་ལས། རྡོ་རྗེ་གྲི་གུག་གི་ལས་སྦྱོར་བཤད་པ་ནི། ཧེ་རུ་ཀའི་ལྡེར་སོ་བཞུགས་པའི་ལྷ་ཁང་གི་ནང་དུ་ཕྱིན་ནས། ལྡེར་བཟོའི་ཞལ་དུ་ཁ་ཊི་ཀའི་རིལ་བུ་བཅུག་ནས་སྒྲུབ་པ་བྱས་པས། ལྡེར་བཟོས་གསུང་བྱོན་ནས་རིལ་བུ་ལག་ཏུ་མ་གཏད་ཀྱི་བར་དུ་སྒྲུབ་པ་བྱེད་དགོས་པ་སོགས་གཉུག་བུད་བུད་ཀྱི་བར་དུ་བསྒྲུབ་དགོས་ལ། འདིར་ནི་བསྙེན་པ་སྔོན་དུ་སོང་ནས་དབང་པོ་རྣོན་པོས་བསམ་གཏན་ཙམ་གྱིས་འགྲུབ་ཅིང་། འབྲིང་པོས་དེའི་སྟེང་དུ་འཁྲུལ་འཁོར་དང་།
ཐ་མས་ཀྱང་དེའི་སྟེང་དུ་སྦྱིན་སྲེག་གི་སྒོ་ནས་ངེས་པར་འགྲུབ་པའི་ཕྱིར་རོ། ། དེ་ལྟར་ན་ཀྱཻ་རྡོ་རྗེ་འདི་མ་རྒྱུད་གཞན་ལས་ཟབ་པའི་རྒྱུ་མཚན་ཅི་ཡིན་སྙམ་ན། སྤྱིར་ཆོས་ཐམས་ཅད་ཀྱི་དེ་ཁོ་ན་ཉིད་སྤྲོས་པའི་མཐའ་ཐམས་ཅད་དང་བྲལ་བ་དེ་མ་རྟོགས་པར་བླ་ན་མེད་པའི་བྱང་ཆུབ་མི་ཐོབ་པ་ནི། ཐེག་པ་ཆེན་པོ་སྤྱིའི་ལུགས་ཡིན་ལ། སྟོང་ཉིད་དེ་རྟོགས་བྱེད་ཀྱི་ཐབས་མང་དུ་གསུངས་ཀྱང་། ཐབས་རྣམས་ཀྱི་ནང་ནས་མཆོག་ཏུ་གྱུར་པ་མྱུར་དུ་མངོན་སུམ་དུ་རྟོགས་པའི་ཐབས་ནི་རྫོགས་རིམ་གྱི་ཏིང་ངེ་འཛིན་ཡིན་ལ། རྫོགས་པའི་རིམ་པ་དེ་ཉིད་རྒྱུད་འདིར་རྒྱས་པ་དང་། གསལ་བར་བསྟན་པ་ཡིན་ཏེ། ལྷན་ཅིག་སྐྱེས་པའི་ཡེ་ཤེས་བསྐྱེད་པའི་རྒྱུ། ཞུ་བདེ་དངོས་སུ་འདྲེན་པའི་ཐབས།
རླུང་དང་གཏུམ་མོའི་རྣལ་འབྱོར་དང་། ལས་རྒྱ་ལ་སོགས་པ་རྒྱུད་འདིར་གསལ་བར་བསྟན་པ་ཙམ་ཞིག་རྒྱུད་གཞན་དུ་མ་བསྟན་པའི་ཕྱིར། ། འོ་ན་གསང་འདུས་རིམ་ལྔ་སོགས་ཀྱང་ཡོད་པ་མ་ཡིན་ནམ་སྙམ་ན། ཡོད་མོད་ཀྱིས། དེ་ནི་རྡོ་རྗེ་འཆང་ནས། སློབ་དཔོན་ཀླུ་སྒྲུབ་ཀྱི་བར་ལ་སྙན་ནས་སྙན་དུ་བརྒྱུད་པའི་གདམ་ངག་ཡིན་གྱིས། གསང་འདུས་རྩ་རྒྱུད་ཀྱི་དངོས་བསྟན་ལས་མི་ཐོན་ནོ། ། དེ་བཞིན་དུ་དྲིལ་བུ་རིམ་ལྔ། ནག་པོ་རིམ་བཞི་སོགས་ཀྱང་རྡོ་རྗེ་འཆང་ནས་གྲུབ་ཆེན་དྲིལ་བུ་པ་ལ་སོགས་པ་དེ་དང་དེའི་བར་དུ་སྙན་ནས་སྙན་དུ་བརྒྱུད་པ་ཡིན་གྱིས། བདེ་མཆོག་རྩ་རྒྱུད་ཀྱི་དངོས་བསྟན་ལས་འབྱུང་བ་མ་ཡིན་ནོ། །
གཉིས་པ་ལ་རྩ་བའི་རྒྱུད། བཤད་པའི་རྒྱུད་གཉིས་སོ། ། དང་པོ་ལ། རྩ་རྒྱུད་རྒྱས་པ་དང་། བསྡུས་པ་གཉིས་སོ། ། དང་པོ་ནི་རྩ་རྒྱུད་འབུམ་ཕྲག་ལྔ་པ་དང་། དེར་མ་ཟད་འབུམ་ཕྲག་བདུན་པའང་ཡོད་དེ། རྡོ་རྗེ་གུར་ལས། འབུམ་ཕྲག་ལྔ་ཡི་རྒྱ་མཚོ་ཆེ། ། འབུམ་ཕྲག་ལྔ་པའི་མཚན་ཞེས་བྱ། །
ཞེས་གསུངས། དེ་ཡང་དང་པོའི་སངས་རྒྱས་ཀྱིས་རྫོགས་ལྡན་གྱི་དུས་ཀྱི་གདུལ་བྱ་རྣམས་ལ་གསུངས་པ་ཡིན་ཏེ། དེ་རྣམས་བསོད་ནམས་ཆེ་ཞིང་། ཚེ་རིང་བ་དང་ཤེས་རབ་ཆེ་བས། གཞུང་ཡི་གེར་འབྲི་བར་ཡང་ནུས་ཤིང་། ཐོས་བསམ་བྱེད་པར་ཡང་ནུས། རིམ་གཉིས་ཀྱི་རྣལ་འབྱོར་ཉམས་སུ་བླངས་པས་མཆོག་དང་ཐུན་མོང་གི་དངོས་གྲུབ་ཐོབ་པར་ཡང་ནུས་པའི་ཕྱིར་རོ། ། རྒྱུད་རྒྱས་པ་དེ་གང་ན་བཞུགས་སྙམ་ན། རིན་པོ་ཆེ་པ་ན་རེ། ཙནྡ་མདར་བྱེད་ཀྱི་གླིང་ན་བཞུགས་གསུངས་པ་ནི་མི་འཐད་དེ།
རྫོགས་ལྡན་གྱི་དུས་ཀྱི་གདུལ་བྱ་རྣམས་ལ་རྒྱུད་རྒྱས་པ་དེ་གསུངས་ནས། རྩོད་དུས་ཀྱི་གདུལ་བྱ་རྣམས་ལ་མཁོ་བའི་ཡུལ་དུ་མ་གྱུར་བས། དེ་རྣམས་མི་སྣང་བར་བྱིན་གྱིས་བརླབས་པ་ཡིན་ཏེ། ཤཱནྟི་པའི་དགྲ་ནག་གི་འགྲེལ་པར། དེ་བས་ན་བསམ་གཏན་གྱི་བདུད་རྩིའི་རོ་མ་མྱང་བས། ཐོས་པ་དང་བསམ་པའི་ཤེས་རབ་ཙམ་ལ་ཆགས་བཞིན་དུ་འཆི་བའི་དུས་བྱེད་པར་མ་གྱུར་ཅིག་སྙམ་དུ་དགོངས་པས། ཆེད་དུ་གཞུང་རྒྱས་པ་མི་སྣང་བར་བྱིན་གྱིས་བརླབས་པའོ། ། ཞེས་བཤད་དོ། ། དེའི་དོན་ཡང་། སྔགས་ལ་ཞུགས་པའི་དགོས་པ་ནི་བསྐྱེད་རྫོགས་ཀྱི་རྣལ་འབྱོར་ཉམས་སུ་ལེན་པའི་ཆེད་ཡིན་ལ།
རྩོད་དུས་ཀྱི་སེམས་ཅན་རྣམས་ཀྱིས་གཞུང་དེ་རྣམས་ཡི་གེར་ཡང་འབྲི་མི་ནུས་པ་དང་། ཐོས་བསམ་གྱིས་དུས་འདས་ནས་ཚེའི་དུས་བྱེད་པར་འགྱུར་སྙམ་དུ་དགོངས་ནས་མི་སྣང་བར་བྱིན་གྱིས་བརླབས་ཞེས་པའོ། ། དེ་ལྟར་ན་རྡོ་རྗེའི་གནས་ཆེན་ཨུ་རྒྱན་ལ་སོགས་པ་ན་ཡེ་ཤེས་ཀྱི་མཁའ་འགྲོ་མ་རྣམས་ཀྱི་ཕྱག་ན་བཞུགས་པ་རྣམས་ནི་མ་བཀག་མོད་ཀྱིས། སྣོད་ཀྱི་འཇིག་རྟེན་གཅིག་ཐུན་མོང་དུ་སྣང་བ་ལ་ལས་མཐུན་པར་བསགས་པའི་འགྲོ་བ་མི་ལ་སོགས་པ་རྣམས་ཀྱི་མཐུན་སྣང་དུ་གྲུབ་པར་སྣང་བ་ནི་མེད་དོ། ། བསྟན་བཅོས་རྣམས་སུ་འདིའི་ལུང་དྲངས་པ་ཡང་ཉུང་ཞིང་། རྡོ་རྗེ་སྙིང་འགྲེལ་སྟོད་འགྲེལ་དུ་དྲངས་པ་ནི། རྒྱུད་ཞུ་བ་པོ་ཡིན་པ་ཉིད་ཀྱི་ཡིན་ལ། སྨད་འགྲེལ་དུ་དྲངས་པ་ནི། སྨད་འགྲེལ་རྩོམ་པ་པོ་དེ་ཉིད་ཀྱིས་ཤམྦྷ་ལ་ལྟ་བུའི་རྡོ་རྗེའི་གནས་ཆེན་གཅིག་ཏུ་གཟིགས་པར་གསལ་ལོ། ། འཕགས་ཡུལ་གྱི་པཎྜི་ཏ་རྣམས་ཀྱིས་ལུང་ཅུང་ཟད་དྲངས་པ་ཡང་།
ཁོང་རང་གི་བླ་མ་གྲུབ་ཐོབ་རྣམས་ཀྱི་གསུང་ལས་བྱུང་བ་བྲིས་པ་ཡིན་གྱིས། རྩ་རྒྱུད་ཀྱི་གླེགས་བམ་གཟིགས་ནས་བྲིས་པ་ནི་མ་ཡིན་ནོ། ། རྩ་རྒྱུད་བསྡུས་པ་ནི་བརྟག་པ་གཉིས་པ་སྟེ། དེ་ཡང་མ་འོངས་པའི་གང་ཟག་ཚེ་ཐུང་ཞིང་། ཤེས་རབ་ཆུང་བ་དབང་པོ་བརྟུལ་པ་རྣམས་ཀྱིས་རྩ་རྒྱུད་རྒྱས་པ་རྣམས་གཟུང་བར་མི་ནུས་པས་དེ་དག་གི་དོན་དུ་གསུངས་པ་ཡིན་ནོ། ། དགོས་པ་ནི་གུར་ལས། བཅོམ་ལྡན་འདས་ཇི་ལྟར་ན་སྤྲོས་པ་ལས་བསྡུས་པ་ལགས། སྐལ་བ་བཟང་པོ་ལས་སོ་སོ་སྐྱེ་བོ་རྣམས་ཚེ་ཐུང་བར་གྱུར་ན། ཇི་ལྟར་དེ་རྣམས་འཛིན་པར་འགྱུར། ཇི་ལྟར་ན་སེམས་དཔར་འགྱུར།
བཅོམ་ལྡན་འདས་ཇི་ལྟར་ན་སྐྱེ་བོ་ཕལ་པ་ཚེ་ཐུང་བར་འགྱུར། རྡོ་རྗེ་འཛིན་པས་བཀའ་སྩལ་པ། རེ་ཞིག་གང་དང་སློབ་དཔོན་རྣམས་སུ་གྱུར་པ་དེ་རྣམས་རྩ་བའི་ལྟུང་བ་འབྱུང་བ་འགྱུར་བ་དང་། གང་དག་སྤྱོད་པ་པོ་དེ་རྣམས་མི་དགེ་བ་བཅུའི་ལས་ཀྱི་ལམ་ལ་སྤྱོད་པར་འགྱུར་བ་དང་། གང་དག་སོ་སོའི་སྐྱེ་བོ་དེ་དག་སྲོག་ཆགས་གསོད་པར་འགྱུར་བ་དང་། གང་དག་མ་མོའི་ཚོགས་རྣམས་གཅིག་ཏུ་འདོད་པ་ལ་ཞེན་པར་འགྱུར་བས་ཏེ། དེའི་ཕྱིར་རྒྱུད་རྣམས་ཀྱི་བསྟན་པ་རྒྱས་པ་མ་ཡིན་ནོ། ། དེ་ལ་རྩ་བའི་རྒྱུད་བསྡུས་པ་ནི། རྩ་བའི་རྒྱུད་རྒྱས་པ་ལས་བྱུང་བ་ཡིན་ནམ། རྒྱུད་ལོགས་པ་ཡིན་ཞེ་ན།
ཕམ་ཐིང་པ་ལ་སོགས་པ་ཁ་ཅིག རྒྱུད་ལོགས་པ་ཡིན་ཏེ། རྒྱུད་རྒྱས་པ་བརྟག་པ་སུམ་ཅུ་རྩ་གཉིས་པ། དེའི་འོག་མ་བརྟག་པ་བཅུ་གཉིས་པ། དེའི་འོག་མ་བརྟག་པ་དགུ་པ། ཆུང་བ་བརྟག་པ་གཉིས་པ་འདིའོ་ཞེས་ཟེར་རོ། ། དེ་ནི་ཡང་དག་པ་མ་ཡིན་ཏེ། འདི་ཉིད་ལས། རྒྱུད་ཀྱི་རྒྱལ་པོ་ཆེན་པོ་སྒྱུ་མའི་བརྟག་པ་ཞེས་བྱ་བ་བརྟག་པ་སུམ་ཅུ་རྩ་གཉིས་པ་ལས་བྱུང་བ་ཞེས་གསུངས་པ་དང་འགལ་ལོ། ། རྔོག་པ་རྣམས་ཀྱི་ལུགས་ལ།
རྒྱུད་རྒྱས་པའི་བརྟག་པོ་དང་པོ་གཉིས་ཕྱུང་བ་ཡིན་ཏེ། གུར་ལས། རྡོ་རྗེ་སྙིང་པོ་མངོན་བྱང་ཆུབ། ། བརྟག་པའི་རྒྱལ་པོ་དང་པོ་སྟེ། ། སྒྱུ་མའི་བརྟག་པ་གཉིས་པ་ཡིན། ། ཞེས་གསུངས་ལ། འདི་ཉིད་ལས་ཀྱང་། རྡོ་རྗེ་སྙིང་པོ་མངོན་པར་བྱང་ཆུབ་པ་ཞེས་བྱ་བ་བརྟག་པའི་རྒྱལ་པོ་ཞེས་བྱ་བ་དང་། སྒྱུ་མའི་བརྟག་པ་ཞེས་བྱ་བ་མིང་མཐུན་པའི་ཕྱིར་དང་། རྒྱུད་ཀྱི་ཐོག་མར་འབྱུང་བའི་གླེང་གཞི་ཡོད་པའི་ཕྱིར་རོ། །
ཞེས་བཞེད་དོ། ། དེ་ནི་མི་རིགས་ཏེ། ལེའུ་བཅུ་གཅིག་པ་ལས། གོང་དུ་བརྟག་པ་བཅུ་གཉིས་པར། ། རྒྱས་པར་བཤད་པ་མདོ་རུ་བསྡུས། ། ཞེས་གསུངས་པ་དང་འགལ་ཏེ། བརྟག་པ་འདིའི་གོང་དུ་བརྟག་པ་བཅུ་གཉིས་པ་མ་གསུངས་པའི་ཕྱིར་རོ། ། གོང་མའི་རྒྱུད་ཀྱི་ཆོག་རིམ་པས། ། མཆོད་ཡོན་ཞབས་བསིལ་གོང་མ་བཞིན། ། ཞེས་གསུངས་པ་དང་འགལ་ཏེ།
འདིའི་གོང་དུ་མཆོད་པའི་བརྟག་པ་མ་སོང་བའི་ཕྱིར་རོ། ། ཡང་འདི་རྒྱུད་རྒྱས་པའི་བརྟག་པ་དང་པོ་གཉིས་ཕྱུང་བ་མི་འཐད་དེ། དེ་ཡིན་ན་འདིར་གླེང་བསླངས་པ་རྒྱས་པར་འབྱུང་བར་རིགས་པ་ལས་མ་བྱུང་བའི་ཕྱིར་རོ། ། དེ་ལ་ཁོ་ན་རེ། རྩ་རྒྱུད་རྒྱས་པ་ངེད་རང་གཉིས་ཀར་གྱིས་མ་མཐོང་བས་ཤེས་བྱེད་དུ་མི་རུང་ལ། གོང་དུ་བརྟག་པ་བཅུ་གཉིས་པར། ། ཞེས་པ་ནི། ལེའུ་བཅུ་གཅིག་པའི་གོང་བཅུ་པ་ནས་ཡར་བགྲངས་ཏེ། ལེའུ་དང་པོ་ལ་བཅུ་པ་དང་། དེ་ནས་མར་བགྲངས་ཏེ།
དང་པོ་ལ་བཅུ་གཅིག་པ། གཉིས་པ་ལ་བཅུ་གཉིས་པར་བྱས་པའི་གཉིས་པར། ཀུ་རུ་ཀུལླེའི་སྔགས་བཤད་པ་དེ། ལེའུ་བཅུ་གཅིག་པར་མདོ་རུ་བསྡུས་པ་ཡིན་ནོ། ། ཞེ་ན་དེ་ལྟ་བུའི་བགྲང་ལུགས་མཁས་པའི་གྲངས་སུ་ཡང་མ་སོང་ཞིང་། ལེའུ་གཉིས་པར། ཨོཾ་ཀུ་རུ་ཀུལླེ་ཧྲི་སྭཱཧཱ། ཀུ་རུ་ཀུལླེའི་སྔགས་སོ། ། ཞེས་པ་ལས་མ་བཤད་ལ། ལེའུ་བཅུ་གཅིག་པར་ཤླཽཀ་ཕྱེད་དང་བཞི་ཙམ་བཤད་པས།
རྒྱས་པར་བཤད་པ་མདོ་རུ་བསྡུས། ། ཞེས་པ་དང་འགལ་ཞིང་། བརྟག་པ་དང་ལེའུ་ཁྱད་པར་མ་ཕྱེད་པར་ཟད་དོ། ། ལེའུའི་སྐད་དོད་ལ། པ་རི་ཚེ་དྷ་ཞེས་པ་དང་། བརྟག་པའི་སྐད་དོད་ལ། ཀལ་པ་ཞེས་འབྱུང་ངོ་། ། ཡང་རྩ་རྒྱུད་རྒྱས་པ་འོ་སྐོལ་གཉིས་ཀྱིས་མ་མཐོང་ཡང་། རྡོ་རྗེ་སྙིང་འགྲེལ་དུ་ལུང་དྲངས་པར་གསལ་ལོ། ། དེ་ནི་མིང་བཟང་ཡིན་ཞེས་སྨྲས་ཟིན་པས་མི་རྩིའོ་ཞེ་ན།
དེ་ལ་ཡང་མི་རྩི་ཡང་། སམྦྷུ་ཊི་ལ་རྩི་དགོས་ཤིང་། སཾ་ཊི་ལས་གླེང་བསླངས་པ་རྒྱས་པ་འབྱུང་ལ། རྩ་རྒྱུད་རྒྱས་པར་གླེང་བསླངས་པ་རྒྱས་པར་མ་གསུངས་པ་བཤད་རྒྱུད་དུ་འབྱུང་བ་མི་འཐད་པས་སོ། ། མིང་མཐུན་པ་ཙམ་ཡང་རྒྱུ་མཚན་དུ་མི་རུང་སྟེ། འདི་ཉིད་ཀྱི་བརྟག་པ་དང་པོ་ལས། ལེའུ་བཞི་པ་དང་བཅུ་པ་གཉིས་ཀ་ལ་དབང་གི་ལེའུ་ཞེས་བཏགས་ཀྱང་། དེ་གཉིས་གཅིག་མ་ཡིན་པ་དང་འདྲའོ། ། དེས་ན་འདི་འབུམ་ཕྲག་ལྔ་པ་ལ་བརྟག་པ་སུམ་ཅུ་རྩ་གཉིས་བཞུགས་པའི་ཕྱི་མ་གཉིས་ཕྱུང་བ་ཡིན་ཏེ། གུར་ལས།
བརྟག་པ་སུམ་ཅུ་པ་ཡང་བཤད། ། མཁའ་འགྲོ་མཁའ་འགྲོ་མ་རྣམས་ཀྱིས། ། དག་པའི་སྙིང་པོས་ཡོངས་བསྡུས་པ། ། རྡོ་རྗེ་མཁའ་འགྲོས་གསུངས་པ་སྟེ། ། འདི་ནི་རྒྱུད་ཀྱི་ངེས་པའོ། ། ཞེས་གསུངས་པས་འབུམ་ཕྲག་ལྔ་པའི་བརྟག་པ་སུམ་ཅུ་པ་ཡན་གསུངས་ཚར་ནས། དེའི་རྗེས་ལ་རྡོ་རྗེ་སྙིང་པོ་ལ་སོགས་པའི་མཁའ་འགྲོ་རྣམས་དང་། རྡོ་རྗེ་བདག་མེད་མ་ལ་སོགས་པའི་མཁའ་འགྲོ་མ་རྣམས་རྗེས་སུ་གཟུང་བའི་ཕྱིར་དུ། དག་པའི་སྙིང་པོ་སྟེ་བརྟག་པ་སུམ་ཅུ་པ་ཡན་གྱི་དོན་དེ་བརྟག་པ་གཉིས་སུ་བསྡུས་ནས། རྡོ་རྗེ་མཁའ་འགྲོ་ཀྱཻ་རྡོ་རྗེས་གསུངས་པ་སྟེ།
འདི་ནི་རྒྱུད་ཀྱི་ངེས་པའོ། ། ཞེས་པའོ། ། མཇུག་ཏུ་རྫས་སྦྱོར་དང་། རྗེས་སུ་ཡི་རང་གི་མདོ་བསྟན་པ་ལ་ཤླཽ་ཀ་ཉེར་བདུན་ཡོད་པ་མ་ཕྱུང་བ་ཡིན་ནོ། ། དེས་ན་རྩ་རྒྱུད་དུ་སོང་སྟེ། རྩ་རྒྱུད་རྒྱས་པའི་བརྟག་པ་ཕྱི་མ་གཉིས་ཕྱུང་བས་སོ། ། བསྡུས་པའི་རྒྱུད་དུ་ཡང་སོང་སྟེ། བརྟག་པ་སུམ་ཅུ་པ་ཡན་གྱི་དོན་བསྡུས་པ་ཡིན་པས་སོ། ། འོ་ན་འདིའི་ཐོག་མར་གླེང་གཞིའི་ཚིག་འབྱུང་བ་མི་རིགས་སོ་སྙམ་ན། རྩ་རྒྱུད་བསྡུས་པ་འདི་ནི་འོ་སྐོལ་གྱི་སྟོན་པ་འདི་ཉིད་ཀྱིས་འཁོར་གྱི་དཀྱིལ་འཁོར་གཞན་མ་ཡིན་པ་ལ།
སླར་ཡང་བཟླས་ཏེ་གསུངས་པ་ཡིན་ལ། དེ་དུས་སུ་གླེང་གཞི་གསུངས་པ་བཀའ་བསྡུས་པ་པོས་བསྡུད་པ་ཡིན་ཏེ། དཀའ་འགྲེལ་ལ་རྡོ་རྗེའི་ཚིག་བཏུ་བར། འདི་ལྟར་བཅོམ་ལྡན་འདས་ཀྱི་སྤྲུལ་པའི་སྐུ་ཡིས་ལོ་བརྒྱད་ཅུར་འཛམ་བུའི་གླིང་དུ་བཞུགས་པ་དེ་སྲིད་ལ། རྒྱུད་རིན་པོ་ཆེ་འདི་ནི་ཡང་ནས་ཡང་དུ་མ་གསུངས་ཀྱིས། དུས་གཅིག་ན་གསུངས་པ་ཁོ་ན་སྟེ། དེ་བས་ན་འདིའི་དུས་ནི་དུས་གཞན་ལས་ཁྱད་པར་དུ་འཕགས་པ་ཁོ་ནའོ། ། ཞེས་གསུངས་སོ། ། དེ་ལ་ལོ་ཙཱ་བ་རྡོ་རྗེ་དཔལ་ན་རེ། རྗེ་བཙུན་གོང་མ་དང་།
རྔོག་པ་རྣམས་ཀྱིས་བརྒལ་ལན་གྱི་སྒོ་ནས་ཇི་ཙམ་ཞིག་གཏན་ལ་ཕབ་ཀྱང་། ད་དུང་མ་ཕེབས་ཏེ། རྗེ་བཙུན་འབྲོག་མི་རྒྱུད་ཀྱི་དོན་ལ་ཤིན་ཏུ་མཁས་ཀྱང་། ངེད་རང་ཚོས་ཤེས་པའི་སྒྲ་ཙམ་མི་ཤེས་པས་ལན་ཏེ། ཇི་ལྟར་བཤད་ཀྱང་། བརྟག་པ་བཅུ་གཉིས་པར། ཀུ་རུ་ཀུལླེ་གསུངས་ཞེས་འབྱུང་ལ། དེ་ལྟར་ན་རྡོ་རྗེ་གུར་ལས་མཁའ་འགྲོ་ཀུ་རུ་ཀུལླེ་དགུ ། ཀུ་རུ་ཀུལླེ་ཁྲི་གསུམ་གྱིས། ། ཞེས་གསུངས་པ་དང་འགལ་ལོ། །
དེས་ན། རྒྱས་པར་བརྟག་པ་བཅུ་གཉིས་ཀྱི། ། སྔ་མར་གསུངས་པ་མདོ་རུ་བསྡུས། ། ཞེས་པར་བསྒྱུར་རྒྱུ་ཡིན་ཏེ། འདི་བརྟག་པ་སོ་གཅིག་པ་ཡིན་ལ། དེ་ནས་ཡར་བགྲངས་པའི་བརྟག་པ་བཅུ་གཉིས་པ་ཚན་པ་གཉིས་ཀྱི་སྔ་མ་དེ་བརྟག་པ་དགུ་པར་འོང་བས་སོ། ། ཞེས་ཟེར་རོ། ། དེ་དག་ནི་སྔར་བརྟག་པ་དགུ་པར་ཀུ་རུ་ཀུལླེའི་སྒྲུབ་ཐབས་དང་དཀྱིལ་འཁོར་གསུངས་ལ། དེ་སྟོན་པ་ལ་ཤླཽཀ་ཁྲི་ཚོ་གསུམ་དང་། བརྟག་པ་བཅུ་གཉིས་དངོས་གྲུབ་ཀྱི་བརྟག་པར།
ཀུ་རུ་ཀུལླེ་ལ་བརྟེན་པའི་ཞི་རྒྱས་དབང་དྲག་གི་ལས་སྣ་ཚོགས་གསུངས་པ། ལེའུ་བཅུ་གཅིག་པ་འདིར་དབང་གི་ལས་ཙམ་དུ་བསྡུས་ཏེ་སྟོན་པ། པུ་ཧྲང་པ་གསལ་བའི་སྙིང་པོ་ལ་སོགས་པས་གསུངས་ཟིན་ཏོ། ། ཁྱེད་རང་གི་དེ་ནི་ཚིག་ཙམ་ལ་ཡང་དཔྱད་པ་མ་ཞུགས་པར་ཟད་དེ། བཅུ་པ་གཉིས་ཡིན་ན་ཉི་ཤུ་དང་། བཅུ་གཉིས་པ་ཡིན་ན། བཅུ་གཉིས་ཀྱི་སྔ་མར་གསུངས་ཞེས་པ་དང་འགལ་ལོ། ། ཡང་རྔོག་པ་རྣམས་དང་། རྡོ་རྗེ་དཔལ་སོགས་ཁ་ཅིག་ན་རེ། མཇུག་ཏུ་ཤླཽཀ་ཉེར་བདུན་ཡང་མ་ཚང་བ་མ་ཡིན་ཏེ།
རྒྱུད་ཀྱི་ཐོག་མཐའ་བར་གསུམ་དུ། ཨེ་ཝཾ་ཞེས་པ་དང་། ཨ་ཀ་རོ་ཞེས་པ་དང་། ཟེའུ་འབྲུ་ལ་ཨའི་རྣམ་པ་ཞེས་པ་སྟེ་རྣམ་ཐར་སྒོ་གསུམ་མཚོན་བྱེད་ཀྱི་རང་བཞིན་ཨ་ཡིག་གསུམ་གྱིས་རྒྱས་བཏབ་པས་སོ། ། དཔེར་ན་མཚན་བརྗོད་ལ། ཐོག་མཐའ་བར་གསུམ་དུ་ཨ་ཡིག་གསུམ་གྱིས་རྒྱས་བཏབ་པས་མགོ་མཇུག་ཚང་བ་བཞིན་ནོ། ། ཞེས་ཟེར་རོ། ། གཉིས་པ་བཤད་རྒྱུད་ལ། ཐུན་མོང་དང་ཐུན་མོང་མ་ཡིན་པ་གཉིས་ལས། དང་པོ་ནི་སམྦྷུ་ཊི་སྟེ།
རྒྱལ་པོ་ཨིནྟྲ་བྷུ་ཏིའི་འགྲེལ་པར། རྒྱུད་སྡེ་འབུམ་ཕྲག་སུམ་ཅུ་རྩ་དྲུག་གི་བཤད་རྒྱུད་དུ་བཤད་ལ། བུའི་ཊིཀྐར་རྒྱུད་སྡེ་སུམ་ཅུ་སོ་གཉིས་དང་སྦྱར། རྗེ་བཙུན་རྩེ་མོས་རྒྱུད་སྡེ་བཅུ་དྲུག་གམ། བཅུ་བདུན་ལ་དངོས་སུ་ཕན་པར་བཤད་དོ། ། དེ་ལྟར་ནའང་གསང་འདུས་དང་། རྡོ་རྗེ་གདན་བཞི་དང་། བདེ་མཆོག་རྣལ་འབྱོར་གསང་མཐའ་བ་རྣམས་ཀྱི་བཤད་རྒྱུད་དུ་གཙོ་བོར་འགྲོ་སྟེ། དེ་རྣམས་ཀྱི་ཐུན་མོང་མ་ཡིན་པའི་གྲུབ་མཐའ་གསལ་བར་བྱེད་པས་སོ། ། སྔ་རབས་ཀྱི་ཡོ་ག་བ་འགའ་ཞིག་གིས།
རྡོར་དབྱིངས་ཀྱི་མངོན་བྱང་དེ་སཾ་ཊི་ནས་བསྟན་པར་འདོད་པ་ལ། རིན་པོ་ཆེ་པ་ན་རེ། རང་ཡོ་ག་བ་རྣལ་འབྱོར་རྒྱུད་བོར་ནས་རྒྱུད་གཞན་བླ་མེད་ཀྱི་མངོན་བྱང་ལེན་པ་སློབ་དཔོན་མི་མཁས་པའི་སྐྱོན་དུ་འགྱུར་བའི་ཕྱིར། ཞེས་གསུངས་པ་ནི་བླ་མེད་ཀྱི་རྒྱུད་ནས་ཡོ་གའི་མངོན་བྱང་ལེན་པ་མི་འཐད་སྙམ་དུ་བསམས་པ་ཡིན་མོད། དེ་ལྟར་ན་ཕྱག་རྡོར་འབྱུང་པོ་འདུལ་བྱེད་དང་། འོད་ཟེར་ཅན་སོགས་བྱ་རྒྱུད་ཀྱི་བཤད་རྒྱུད་དུ་འགྲོ་བ་ཡང་དཀའ་ཞིང་། སམྦྷུ་ཊི་དེ་ཉིད་བསྡུས་པའི་བཤད་རྒྱུད་དུ་འགྲོ་བ་ཡང་གང་གིས་འཇོག་དཔྱད་དགོས་སོ། ། གྲུབ་ཆེན་མཚོ་སྐྱེས་དང་། ཤཱནྟི་བ་སོགས་ཀྱི་ལམ་སྲོལ་དེ་ལ་སམྦྷུ་ཊི་བཤད་རྒྱུད་དུ་མི་དགོས་ཀྱང་། གྲུབ་ཆེན་བིརྺ་པའི་ལུགས་ཀྱི་ལམ་འབྲས་ཀྱི་མན་ངག་དེ་རྩ་རྒྱུད་བརྟག་གཉིས་ནས་ཐོན་པ་ལ།
སཾ་ཊི་བཤད་རྒྱུད་དུ་དགོས་པ་ཡིན་ནོ། ། རྡོ་རྗེ་གུར་ནི་རྒྱུད་གསུང་བ་པོ་ཀྱཻ་རྡོ་རྗེ་དང་། ཆོས་ཉན་པ་པོ་རྣམས་ཀྱང་གུར་རིགས་བསྡུས་ཀྱི་དཀྱིལ་འཁོར་ལ་བཀོད་པའི་ལྷ་རྣམས་ཡིན་ཞིང་། འདི་ནས་བཤད་པའི་རིམ་པ་གཉིས་ཀྱི་རྣལ་འབྱོར་ཡང་ཀྱཻ་རྡོ་རྗེ་ཁོ་ན་ཡིན་པས། ཀྱཻ་རྡོ་རྗེའི་ཐུན་མོང་མ་ཡིན་པའི་བཤད་རྒྱུད་ཡིན་ཞིང་། རྒྱ་བོད་གཉིས་ན་འདི་ཀྱཻ་རྡོ་རྗེའི་བཤད་རྒྱུད་དུ་མི་འདོད་པ་སུ་ཡང་མེད་དོ། ། བཞུགས་ཚུལ་ནི། སཾ་ཊིར། ཐོག་མར་རྒྱུ་རྒྱུད། དེ་ནས་ཐབས་རྒྱུད།
དེ་ནས་འབྲས་བུའི་རྒྱུད་རྣམས་གོ་རིམ་བཞིན་བསྟན་པ་ནི། གདུལ་བྱས་ལམ་ཉམས་སུ་ལེན་ཚུལ་གྱི་དབང་དུ་བྱས་ལ། གུར་དུ་ལེའུ་གོ་རིམ་དཀྲུགས་ནས་བསྟན་པ་ནི། གང་ཟག་ཤེས་རབ་ཅན་དུ་རློམ་པ་ཁ་ཅིག་སློབ་དཔོན་ལ་མ་ལྟོས་པར་རང་རྒྱུད་ལ་རང་དགར་འཇུག་པ་དགག་པའི་ཆེད་ཡིན་ནོ། ། བརྟག་པ་གཉིས་ལ་རྩ་རྒྱུད་དང་། འདི་གཉིས་ལ་བཤད་རྒྱུད་དུ་འཇོག་པ་ནི་ཐོག་མར་བྱུང་ཞིང་། བཤད་གཞིར་གྱུར་པ་དང་། རྗེས་ལ་བྱུང་ཞིང་འཆད་བྱེད་དུ་གྱུར་པས་སོ། ། བཤད་རྒྱུད་དུ་འགྲོ་བའི་ཚུལ་ལ་དྲུག་སྟེ། མི་གསལ་བ་གསལ་བར་བྱེད་པ་དང་།
མ་ཚང་བ་ཚང་བ་ཁ་སྐོང་བས་དང་། ཆ་མཐུན་པ་དང་། ཚུལ་མི་འདྲ་བ་དང་། ཚིག་དོན་གྱི་ཆ་རྣམ་པར་འགྲེལ་པར་བྱེད་པ་དང་། དོན་བསྡུས་ཏེ་སྟོན་པས་ན་བཤད་རྒྱུད་དོ། ། དང་པོ་ནི། རྩ་རྒྱུད་དུ། གང་ཞིག་དབང་གི་རབ་ཕྱེ་བ། ། རང་གི་དཀྱིལ་འཁོར་ཆོ་གས་སྦྱིན། ། ཞེས་པ་འབྱུང་ཡང་།
བུམ་དབང་བསྐུར་ལུགས་གསལ་བར་མ་བཤད་པ་ལ། གུར་ལས། ས་ཆོག་ནས་བརྩམས་ཏེ་རྡོ་རྗེ་སློབ་དཔོན་གྱི་དབང་གི་བར་རྣམས་གསལ་བར་བཤད་པས་དེས་གསལ་བར་བྱེད་དོ། ། གཉིས་པ་ནི། རྩ་རྒྱུད་དུ་མིང་དབང་བསྐུར་བ་ལ་རྡོ་རྗེའི་མིང་འདོགས་པ་མ་ཚང་བ་གུར་དུ་རིགས་ལྔ་པོ་ལ་རོལ་པའི་རྡོ་རྗེ་ལ་སོགས་པའི་མིང་རྣམས་བཤད་པས་དེས་ཁ་སྐོང་ངོ་། ། ཆ་མཐུན་པ་ནི། རྩ་རྒྱུད་དུ། ལྷ་མོ་ཐམས་ཅད་ཁ་དོག་ནག ། དྲག་ཆེན་ཕྱག་རྒྱ་ལྔ་ཡིས་བརྒྱན། ། ཞེས་པ་འབྱུང་ཞིང་།
གུར་དུ། ལྷ་མོ་ཐམས་ཅད་ཁ་དོག་ནག་མོ་ཞལ་གཅིག་ཕྱག་གཉིས་ཀྱིས་གྲི་གུག་དང་ཐོད་པ་འཛིན་པ་ཞེས་དོན་གཅིག་ཉིད་ཚིག་མི་འདྲ་བར་བསྟན་པ་དང་། སམྦྷུ་ཊིར། ལྷ་མོ་ཁ་དོག་སྣ་ཚོགས་མདོག ། ཅེས་ནང་གི་ཁམས་ཀྱི་དབང་གིས་ཕྱིའི་ཁ་དོག་ཀྱང་དཀར་དམར་སྣ་ཚོགས་སུ་བསྟན་པ་དང་། གཙོ་བོ་ཡང་ཞལ་གཅིག་ཕྱག་བཞི་མར་བཤད་པ་ལྟ་བུའོ། ། འོ་ན་ཆ་མཐུན་པ་དང་། ཚུལ་མི་འདྲ་བ་ཙམ་གྱིས་བཤད་རྒྱུད་དུ་ཇི་ལྟར་འགྱུར་སྙམ་ན། ངེས་པ་བསྐྱེད་པའི་སྒོ་ནས་འགྱུར་ཏེ། བདག་མེད་ལྷ་མོ་བཅོ་ལྔའི་དཀྱིལ་འཁོར་གཅིག་ཉིད་ལ།
འདི་ལྟ་བུའི་ཚུལ་མི་འདྲ་བ་ཡང་འདུག་སྙམ་དུ་ངེས་པ་བསྐྱེད་ནུས་པའོ། ། ལྔ་པ་ནི། རྩ་རྒྱུད་དུ། མི་ཕྱེད་མ་དང་། ཞེས་སོགས་མིང་ཙམ་བཤད་པ་དང་། གནས་དང་ཉེ་བའི་གནས་དང་ནི། ། ཞེས་སོགས་མིང་ཙམ་གསུངས་པ་ལ། སཾ་ཊིར། མི་ཕྱེད་མ་ནི་སྤྱི་བོར་གནས། ། སོ་དང་སེན་མོ་འབབ་པར་བརྗོད། །
ཅེས་སོགས་དང་། གནས་ནི་རབ་ཏུ་དགའ་བའི་ས། ། དེ་བཞིན་ཉེ་གནས་དྲི་མ་མེད། ། ཞིང་ན་འོད་བྱེད་གསུམ་པ་ཡིན། ། ཞེས་བཤད་པ་ལྟ་བུའོ། ། དྲུག་པ་ནི། བརྟག་གཉིས་ལས། སྤྱོད་པ་རྒྱས་པར་གསུངས་པ་སྟེ། གུར་ལས་བསྡུས་ཏེ་གསུངས་པ་ལྟ་བུ་དང་། ཡང་རྡོ་རྗེ་སྙིང་པོ་མངོན་པར་བྱང་ཆུབ་པ་ལ་སོགས་པ་རྒྱུད་རྒྱས་པའི་ཚིག་དང་དོན་མདོར་བསྡུས་པ་ལྟ་བུའོ། །
ཡང་ས་སྐྱ་པ་ཕྱི་མ་རྣམས་ཀྱིས། ཀྱཻ་རྡོ་རྗེའི་རྒྱུད་ཆེ་བ་གསུམ། ཆུང་བ་གསུམ་ཞེས་པའི་བརྡ་ཆད་བྱེད་དོ། ། ཆེ་བ་གསུམ་ནི་གོང་གི་དེའོ། ། ཆུང་བ་གསུམ་ནི་ཨ་ར་ལི་སྐོར་གསུམ་སྟེ། བཛྲ་ཨ་ར་ལི། རིགས་ཀྱི། དཔལ་རྙོག་པ་མེད་པ་དང་གསུམ་མོ། ། འདི་གསུམ་ནི་རྗེ་བཙུན་ག་ཡ་དྷ་རས། སིངྒ་ལའི་གླིང་གི་རྣལ་འབྱོར་མ་གཅིག་ལ་གསན་ཅིང་།
དེའང་གྲུབ་ཆེན་རྣལ་འབྱོར་དབང་ཕྱུག་ལས་བརྒྱུད་པ་ཡིན་ནོ། ། འདི་གསུམ་ཀྱཻ་རྡོ་རྗེའི་རྒྱུད་དུ་འཇོག་པ་ནི། དཔལ་རྙོག་པ་མེད་པ་ལས། ཀྱཻ་རྡོ་རྗེའི་ལུས་དཀྱིལ་བསྟན་པ་དང་། རིགས་ཀྱི་ཨ་ར་ལི་ལས་སྐུ་ཀྱཻ་རྡོ་རྗེ་བསྟན་ཅིང་། སྔགས་ཀྱང་། ཏྲཻ་ལོཀྱ་ཨཀྵེ་བྷྱ་བསྟན་འདུག་པས་འཇོག་པ་དང་། རྡོ་རྗེ་ཨ་ར་ལི་གཞན་གཉིས་ནི་གྲོགས་སྟོབས་ཀྱིས་འཇོག་པ་ཡིན་པ་འདྲ། གཞན་ཤེས་བྱེད་མི་སྣང་ངོ་། ། ཡང་ཀྱཻ་རྡོ་རྗེ་ལས་འཕྲོས་པའི་རྒྱུད།
ཐིག་ལེ་སྐོར་ལྔ་ཞེས་པ་འབྱུང་སྟེ། ཕྱག་རྒྱ་ཆེན་པོ་ཐིག་ལེ། ཡེ་ཤེས་སྙིང་པོ། ཡེ་ཤེས་ཐིག་ལེ། དེ་ཁོ་ན་ཉིད་ཀྱི་སྒྲོན་མེ། གྲུབ་པ་ངེས་བསྟན་ཐིག་ལེའོ། ། འདི་རྣམས་རིན་པོ་ཆེའི་ལུགས་ལ། བརྟག་གཉིས་ལས་འཕྲོས་པའི་རྒྱུད་དུ་འདོད་དེ། རྩ་རྒྱུད་བརྟག་གཉིས། དེའི་རྒྱུད།
ཕྱི་མ་ཕྱག་ཆེན་ཐིག་ལེ། ཕྱི་མའི་ཕྱི་མ་ཡེ་ཤེས་ཐིག་ལེ། སྙིང་པོའི་རྒྱུད་ཡེ་ཤེས་སྙིང་པོ། དེ་ཁོ་ན་ཉིད་ཀྱི་རྒྱུད། དེ་ཁོ་ན་ཉིད་སྒྲོན་ཆེ། འབྲས་བུའི་རྒྱུད་ནི། གྲུབ་པ་ངེས་བསྟན་ཐིག་ལེའོ། ། ཞེས་གསུངས་སོ། ། ས་སྐྱ་པའི་དགེ་བཤེས་ཕྱི་མ་འགའ་ཞིག་ན་རེ། འདི་རྣམས་ཀྱཻ་རྡོ་རྗེའི་རྒྱུད་ཡིན་བྱས་ན་ཡང་མ་བདེ།
མིན་བྱས་ན་ཡང་མི་བདེ་སྟེ། མིན་བྱས་ན། འདི་རྣམས་ནས་ཀྱཻ་རྡོ་རྗེའི་བསྐྱེད་རྫོགས་ཀྱི་བརྡ་ཆད་མང་པོ་བཤད་འདུག་པ་དང་། ཡིན་བྱས་ན་ནི། རྩ་རྒྱུད་དང་བཤད་རྒྱུད་གང་ཡིན་དཀའ་བར་སྣང་སྟེ། རྩ་རྒྱུད་རྒྱས་བསྡུས་གཉིས་གང་ཡང་མ་ཡིན་ཞིང་། ཐུན་མོང་དང་ཐུན་མོང་མ་ཡིན་པའི་བཤད་རྒྱུད་གང་ཡང་མིན་པས་སོ། ། ཟེར་བ་འདི་ཅུང་ཟད་རྟོག་པ་ཞུགས་པར་སྣང་ངོ་། ། རྩ་རྒྱུད་རྒྱས་པ་དང་པོའི་སངས་རྒྱས་ཀྱིས་གསུངས་ཤིང་། ཐིག་ལེ་སྐོར་ལྔའང་དེ་ཉིད་ཀྱི་རྩ་རྒྱུད་ཀྱི་རྗེས་ལ་གསུངས་པ་ཡིན་ཏེ།
ཨིནྟྲ་བྷུ་ཏིའི་ལུང་བསྟན་སོགས་སོ། ། འདི་རྣམས་ནི་རྩ་རྒྱུད་རྒྱས་པ་ལས་འཕྲོས་པར་སྣང་སྟེ། ཕྱག་ཆེན་ཐིག་ལེར། ཡེ་ཤེས་རྒྱ་མཚོ་ཀྱཻ་རྡོ་རྗེ། ། དེ་ནི་གཙོ་བོ་རྩ་བའི་རྒྱུད། ། གང་ཞིག་ཁྱོད་ཀྱིས་དེ་ཉིད་བཤད། ། སྦྱོར་དྲུག་རྣལ་འབྱོར་མ་ཡི་གཞུང་། ། གཙོ་བོ་ཆེན་པོས་བཤད་དུ་གསོལ། ། ཞེས་སོགས་འབྱུང་བས་སོ། ། དེས་ན་རྩ་རྒྱུད་འབུམ་ཕྲག་བདུན་པ་ལས་ལྔ་པ་ཕྱུང་བ་ཡིན་ལ།
དེའི་རྒྱུད་ཕྱི་མ་ཕྱག་རྒྱ་ཆེན་པོ་ཐིག་ལེ་ཡིན་ཞིང་། དེའི་ཕྱི་མའི་ཕྱི་མ་ཡེ་ཤེས་སྙིང་པོ། ཐུན་མོང་མ་ཡིན་པའི་བཤད་རྒྱུད་ཡེ་ཤེས་ཐིག་ལེ། སྙིང་པོའི་རྒྱུད་གྲུབ་པ་ངེས་བསྟན་ཐིག་ལེ། རྒྱུད་དེ་རྣམས་ཉམས་སུ་བླངས་པ་ལས། འབྲས་བུ་སྐུ་གསུམ་ཐོབ་ཚུལ་སོགས་ནི། དེ་ཁོ་ན་ཉིད་སྒྲོན་མས་བསྟན་ཏེ། ཡེ་ཤེས་ཐིག་ལེ་ལས། དེ་ནས་གཞན་ཉོན་བདག་གིས་བཤད། ། ཇི་ལྟར་རྒྱུད་ཀྱི་རིམ་པ་བཞུགས། །
དཔལ་དང་ལྡན་པའི་རིགས་ཆེན་རྒྱུད། ། འབུམ་བདུན་གྱིས་ནི་མཚན་ཞེས་བྱ། ། དེ་ནས་གཙོ་བོ་རྩ་བའི་རྒྱུད། ། སྐུ་བརྒྱད་བདག་ཉིད་རབ་ཀྱི་མཆོག ། དེ་བསྟན་ཀྱཻ་རྡོ་རྗེ་ནི། ། འབུམ་ལྔ་ཡིས་ནི་མཚན་ཞེས་བྱ། ། དཔལ་ལྡན་ཕྱག་རྒྱ་ཆེན་ཐིག་ལེ། ། དེ་ཡི་ཕྱི་མའི་རྒྱུད་དུ་དྲན། ། ཡེ་ཤེས་སྙིང་པོར་གྲགས་པའི་རྒྱུད། ། དེ་ཡི་ཕྱི་མའི་ཕྱི་མ་ཡིན། །
དགའ་མོ་ཡེ་ཤེས་ཐིག་ལེའི་སྒྲ། ། བཤད་པའི་རྒྱུད་ནི་གསང་བ་ཆེ། ། གྲུབ་པ་ངེས་བསྟན་ཐིག་ལེ་ནི། ། ཞལ་བཟང་མོ་དེ་སྙིང་པོ་དང་། ། དེ་ཁོ་ན་ཉིད་སྒྲོན་མའི་མཚན། ། འབྲས་བུའི་རྒྱུད་གྲགས་འཆད་པར་འགྱུར། ། དེ་བདུན་དུ་ནི་བདག་གིས་བཤད། ། ཅེས་གསུངས་སོ། ། རྗེ་བཙུན་རྡོ་རྗེ་འཆང་ཆེན་ཀུན་དགའི་་་་་་རྡོ་རྗེ་འཆང་ཀུན་དགའ་བཟང་པོའི། གསུངས།་་་་་
བཞིན། ། སངས་རྒྱས་བསྟན་པ་འཕེལ་ཕྱིར་་་་་་དཔལ་གྱི་རྒྱལ་མཚན་གྱིས། ཟིན་བྲིས་བགྱིས། ། ཞེས་པ་དཔལ་ཀྱེ་རྡོ་རྗེའི་རྒྱུད་འཆད་པའི་སྔོན་དུ་འགྲོ་བ་རྒྱུད་སྡེ་སྤྱིའི་རྣམ་གཞག་ལ་ཉེ་བར་མཁོ་བའི་ལེགས་བཤད། རྡོ་རྗེ་འཆང་གི་གསུང་ལ་ཆོས་རྗེ་དཔལ་གྱི་རྒྱལ་མཚན་གྱིས་ཟིན་བྲིས་སུ་མཛད་པའི་གསུང་རབ་ངོ་མཚར་ཅན་གྱི་མ་དཔེ་ཚིག་སྣ་རིང་ཐུང་སོགས་ཅུང་ཟད་མི་འདྲ་བ་གསུམ་ལ་ཕན་ཚུན་འདྲ་བསྡུར་གྱི་སྒོ་ནས་ཞུས་དག་བགྱིས་པའི་ལེགས་པར་བཤད་པ་བློ་གསལ་མིག་ཐུར་ཞེས་བྱ་བ་འདི་ཡང་། རྗེ་བཙུན་མུས་པ་ཆེན་པོ་སོགས་བླ་མ་དམ་པ་རྣམས་ཀྱི་བྲན་དུ་གྱུར་པ་དཔལ་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་རང་དང་སྐལ་བ་མཉམ་པའི་རྒྱུད་ཀྱི་འཆད་ཉན་པ་རྣམས་ལ་ཕན་པའི་ཕྱིར། དཔལ་ས་སྐྱའི་བཞི་ཐོག་བླ་བྲང་གི་ཡང་རྩེར་སྦྱར་བའི་ཡི་གེ་བ་ནི་ཤབ་སྟོད་པ་བཀྲ་ཤིས་དོན་གྲུབ་ཀྱིས་བགྱིས་སོ། ། འདིས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །། མངྒལཾ།། །། ༈ མཁན་ཆེན་ཨ་པད་རིན་པོ་ཆེའི་དགོངས་བཞེད་ལྟར་གུ་རུས་ཞབས་ཞུ་བགྱིས་པའོ།།
PAGE * MERGEFORMAT 2 ཨ་མྱེས་ཞབས། རྒྱུད་སྡེ་སྤྱིའི་རྣམ་གཞག་ལ་ཉེ་བར་མཁོ་བའི་ལེགས་བཤད་ལ་ཆོས་རྗེ་དཔལ་གྱི་རྒྱལ་མཚན་གྱི་ཟིན་བྲིས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
