རྔོག་ལོ་ཙཱ་བ་བློ་ལྡན་ཤེས་རབ་ཀྱི་གསུང་ཆོས་སྐོར།
མཚན་ཉིད་ཀྱི་ཆོས་ཞེས་བྱ་བ་ཚད་མ་རྣམ་ངེས་ཀྱི་བསྡུས་དོན།
༄༅། །མཚན་ཉིད་ཀྱི་ཆོས་ཞེས་བྱ་བ་ཚད་མ་རྣམ་ངེས་ཀྱི་བསྡུས་དོན་བཞུགས་སོ། ། ཀ༡ ཀླད་ཀྱི་དོན་བཤད་པ། ཐམས་ཅད་མཁྱེན་པ་ལ་ཕྱག་འཚལ་ལོ། ། མཆོད་པར་བརྗོད་པ་ལ་གསུམ་སྟེ། དགོས་པའི་དོན་དང༌། བསྡུས་པའི་དོན་དང༌། ཚིག་གི་དོན་ཏོ། ། དང་པོ་ནི་གཉིས་ཏེ། རང་གི་དོན་དང༌། གཞན་གྱི་དོན་ཏོ། །
རང་གི་དོན་ཀྱང་གསུམ་སྟེ། འཇིག་རྟེན་པས་རྟོགས་པའི་དོན་ནི་བདག་ཉིད་ཡ་རབས་ཀྱི་ཚུལ་ཅན་དུ་བསྟན་པའོ། ། ཕན་བདེའི་དོན་ནི་བསོད་ནམས་འཕེལ་བས་འདོད་པ་ཐོབ་པ་དང༌། མི་འདོད་པ་འདོར་བའོ། ། འདོད་པའི་དོན་ནི་བགེགས་ཞི་བས་བསྟན་བཅོས་བརྩམས་པ་དེ་མཐར་ཕྱིན་པའོ། ། གཞན་གྱི་དོན་ནི་ལྔའོ། ། དེ་ལ་དང་པོ་ནི་འཇིག་རྟེན་དང་འཇིག་རྟེན་ལས་འདས་པའི་འབྲས་བུ་ཀུན་གྱི་རྒྱུ་བསོད་ནམས་རྒྱུད་ལ་བསྐྱེད་པས་ཏེ། དེ་ནི་རྒྱུ་ཡོངས་སུ་འཛིན་པའོ། ། ངེས་པའི་རྐྱེན་ལ་འཇུག་པ་ནི་རྣམ་པ་བཞི་ཏེ། བསྟན་བཅོས་དོན་ཆེན་པོ་དང་ལྡན་པར་བསྟན་པ་དང།
སྟོན་པའི་ཆེ་བ་བསྟན་པ་དང། སྟོན་པ་རབ་ཏུ་གྲུབ་པའོ། ། ཞུགས་པའི་རྐྱེན་མི་འདོར་བ་ནི་ཉན་པ་དང་བཤད་པ་མཐར་ཕྱིན་པའོ། ། བསྡུས་པའི་དོན་ནི། སྟོན་པ་ལ་བསྟོད་པ་དང། ཆོས་ལ་བསྟོད་པའོ། ། དང་པོའི་དབང་དུ་བྱས་ན་གཉིས་ཏེ། བསྟོད་པ་དང་ཤིས་པར་བརྗོད་པའོ། ། བསྟོད་པ་ལའང་བཞི་སྟེ། བསམ་པ་དང༌།
སྦྱོར་བ་དང༌། རང་དོན་དང་གཞན་གྱི་དོན་ཕུམ་སུམ་ཚོགས་པའོ། ། དེ་ཡང་རྣམ་པར་རྒྱལ་བ་ཞེས་བྱ་བ་ཡན་ཆད་ནི་བསམ་པའོ། ། དགྲ་ལྡན་ཞེས་བྱ་བ་ཡན་ཆད་ནི་སྦྱོར་བའོ། ། བདེ་བར་གཤེགས་པ་ཞེས་བྱ་བ་ཡན་ཆད་ནི་རང་དོན་ནོ། ། དེའི་གསུང་ཡིད་ཀྱི་མུན་པ་སྦྱོང་བར་མཛད་པ་ཞིག་བྱ་བས་ནི་གཞན་དོན་ཏོ། ། རྒྱལ་ཞེས་བྱ་བ་ནི་ཤིས་པ་བརྗོད་པའོ། ། ཡང་ན་རང་གི་དོན་དང་གཞན་གྱི་དོན་གཉིས་ཀྱིས་སངས་རྒྱས་ལ་བསྟོད་པའོ། ། དེ་ལ་བདེ་བར་གཤེགས་པ་ཞེས་བྱ་བ་ནི་རང་གི་དོན་བརྗོད་དོ། ། གཞན་གྱི་དོན་ལ་གཉིས་ཏེ།
ཉོན་མོངས་པ་སེལ་བ་དང༌། མ་རིག་པ་སེལ་བའོ། ། དེ་ཡང་གསུང་གི་བརྗོད་བྱའི་ཁྱད་པར་བདེན་པ་བཞི་སྟོན་པས་ནི་དང་པོ་བསྟན་ལ་ནུས་པའི་ཁྱད་པར་ཡིད་ཀྱི་མུན་པ་སྦྱོང་བར་མཛད་པ་ནི་གཉིས་པའོ། ། རྒྱལ་ཞེས་བྱ་བ་ནི་སྔ་མ་ལྟར་ཤིས་པ་བརྗོད་པའོ། ། ཆོས་ལ་བསྟོད་པ་ལྟར་ན་ཡང་བསྟོད་པ་དང་གཤིས་པ་བརྗོད་པའོ། ། བསྟོད་པ་ལ་གསུམ་སྟེ། བརྗོད་བྱ་དང༌། སྟོན་པ་དང༌། འབྲས་བུ་ཕུན་སུམ་ཚོགས་པའོ། ། དང་པོ་ནི་འཕགས་པའི་བདེན་པ་བཞི་སྟོན་པ་སྟེ།
དགྲར་ལྡན་ཞེས་བྱ་བ་ཡན་ཆད་དོ། ། སྟོན་པ་ཕུན་སུམ་ཚོགས་པ་ནི་བདེ་བར་གཤེགས་པ་ཞེས་བྱ་བའོ། ། འབྲས་བུ་ནི་ཡིད་ཀྱི་མུན་པ་སྦྱོང་བར་མཛད་པ་ཞེས་བྱ་བའོ། ། ཤིས་པ་བརྗོད་པ་ནི་རྒྱལ་ཞེས་བྱ་བའོ། ། གཞན་དག་ནི་ཚིགས་སུ་བཅད་པ་འདིས་ཆོས་ཁོ་ན་ལ་བསྟོད་ཀྱི་སངས་རྒྱས་ལ་བསྟོད་པ་ནི་མ་ཡིན་པར་རྟོགས་ཏེ། བཅོམ་ལྡན་འདས་ལ་དངོས་སུ་མི་བསྟོད་པར་ཆོས་ལ་བསྟོད་པའི་རྒྱུ་མཚན་སེམས་པ་ན་འདི་སྐད་ཅེས་ཆོས་ལ་བསྟོད་པས་བཤད་པར་བྱ་བའི་གཞུང་གི་ཆེ་བ་གྲུབ་པའི་ཕྱིར་རོ། ། ཡང་ན་ཆོས་ད་ལྟ་གནས་ཀྱི་སངས་རྒྱས་མི་གནས་པའི་ཕྱིར་རོ། ། ཡང་ན་ཤུགས་ཀྱིས་སངས་རྒྱས་ལ་བསྟོད་པ་འགྲུབ་པའི་ཕྱིར་རོ། ། ཞེས་བསྟོད་པ་ནི་མ་འབྲེལ་ལོ། ། བརྒལ་ཞིང་བརྟག་པ་མཚུངས་པས་དེ་ལྟར་བསྟོད་ཀྱང་རྒྱུ་མཚན་བསམ་པ་མི་འཐད་པའི་ཕྱིར་རོ། །
ཡང་ན་དེ་ལ་སེམས་ན་ཆོས་དངོས་སུ་ཕན་འདོགས་པར་བྱེད་པའི་ཕྱིར་རོ། ། ཞེས་བྱ་བ་ཉིད་ལན་དུ་བརྗོད་པར་རིགས་པ་ལ་བརྗོད་པའི་ཕྱིར་རོ། ། ཆོས་ལ་བསྟོད་པས་རིགས་ཐིགས་ཀྱི་ཆེ་བས་འགྲུབ་པ་ལྟར་སངས་རྒྱས་ལ་བསྟོད་པས་ཀྱང་འགྲུབ་པའི་ཕྱིར། དེ་དེའི་བཀའ་ལ་བརྟེན་པའི་ཕྱིར་རོ། ། སངས་རྒྱས་ད་ལྟར་མི་བཞུགས་པ་ཡང་མ་གྲུབ་པའི་ཕྱིར་ཏེ་འདིའི་འདོད་པས་སྒྲིབ་པ་མེད་པའི་སེམས་ཉིད་མྱ་ངན་ལས་འདས་པར་འདོད་པའི་ཕྱིར་མར་མེ་ཤི་བ་ལྟར་ཁས་མི་ལེན་པས། དངོས་སུ་མི་བཞུགས་པ་ལ་མི་བསྟོད་ན། སངས་རྒྱས་ལ་བསྟོད་པ་གཏན་མི་བྱ་བ་དང༌། འདས་པའི་ཚབ་ལ་སོགས་པ་ལ་ཡང་མི་བསྟོད་པར་ཐལ་ལོ། ། བྱིས་པའི་སྨྲ་བ་ལ་ཉེས་པ་ཉེ་བར་མཚོན་པ་ཙམ་གྱིས་ཆོག་གོ ། གཞན་ཡང་ཆོས་བསྟོད་པའི་ཡུལ་དུ་བཞག་ནས་འདི་སྐད་ཅེས་རང་གི་དོན་དང༌།
གཞན་གྱི་དོན་གྱི་ཐབས་དང༌། གཞན་གྱི་དོན་གསུམ་གྱིས་བསྟོད་དོ་ཞེས་ཟེར་བ་ཡང་མ་འབྲེལ་ལོ། ། འདི་ལྟར་དོན་གསུམ་པོ་དེ་སུ་ལ་བསྟོད། སངས་རྒྱས་ལའོ་ཞེ་ན། ཇི་ལྟར་ཆོས་བསྟོད་པའི་ཡུལ་དུ་འགྱུར། ཆོས་ལའོ་ཞེ་ན། ཅི་ཆོས་གང་ཟག་ཡིན་ནམ། དེ་ལྟ་མ་ཡིན་ན་དེ་ལ་རང་དང་གཞན་གྱི་དོན་མི་འཐད་དེ་བུམ་པ་བཞིན་ནོ། ། བདེ་བར་གཤེགས་པ་ཡང་ཐོས་པ་ལ་ལྟོས་ཏེ། རང་གི་དོན་དུ་མི་འཐད་དེ།
སངས་རྒྱས་ལ་ལྟོས་ཏེ་རང་དོན་ཡིན་པའི་ཕྱིར་རོ། ། གསུང་ཡང་ཆོས་ལ་ལྟོས་ཏེ་གཞན་གྱི་དོན་འགྲུབ་པའི་ཐབས་སུ་མི་འཐད་དེ། ཆོས་ཀྱི་ངོ་བོ་ཡིན་པའི་ཕྱིར་རོ། ། ཚིག་གི་དོན་ནི་སྐྱེ་བའི་གདུང་བ་ནི་སྐྱེ་བའི་སྲེད་པ་སྟེ། སྲིད་པའི་སྲེད་པའོ། ། དེ་ཉིད་ཕུང་པོའི་རྒྱུན་རབ་ཏུ་འབྱུང་བའི་རྒྱུ་ཡིན་པས་ན་རྒྱུན་རབ་འབྱུང་རྒྱུའོ། ། དེ་དང་ལྡན་པའི་འགྲོ་བ་ནི་རྒྱུན་རབ་འབྱུང་རྒྱུ་ཅན་གྱི་འགྲོ་བའོ། ། འདིས་ནི་སྲེད་པ་དང་ལྡན་པའི་ཕུང་པོ་སྔ་མ་ཉིད་རྒྱུ་ཡིན་པར་བསྟན་པས་ཀུན་འབྱུང་གི་བདེན་པ་བསྟན་ཏོ། ། དེས་ན་སྐྱེ་བ་པོ་འདི་ཤེས་པ་ཡོད་མིན་ཏེ། ། བདག་གི་སྡུག་བསྔལ་དག་ལ་རང་དབང་མེད། །
དབང་ཕྱུག་གིས་བཏང་ཡང་ན་མཐོ་རིས་སམ། ། གཡང་ས་དག་ཏུ་འགྲོ་བ་ཁོ་ནར་འགྱུར། ། ཞེས་འགྲོ་བ་དབང་ཕྱུག་གིས་བྱས་པར་སྨྲ་བ་དེ་བཀག་ནས། སྲེད་པ་དང་ལྡན་པའི་འགྲོ་བ་ཁོ་ན་སྐྱེ་བ་མངོན་པར་འགྲུབ་པའི་རྒྱུར་བརྗོད་དེ། བདག་ལ་ཆགས་པ་དང་ལྡན་ཞིང༌། ། སེམས་ཅན་གཞན་གྱིས་བཀྲི་མིན་པ། ། བདེ་ཐོབ་སྡུག་བསྔལ་འདོར་འདོད་པས། ། དམན་པའི་གནས་ནི་ཡོངས་སུ་ལེན། ། ཞེས་བྱ་བཤད་པ་ཡིན་ནོ། ། འོ་ན་འབྲས་བུ་གང་ཡིན་སྙམ་ན།
རྒྱུན་རབ་འབྱུང་བ་ཡིན་པ་དེ་ཡང་འགྲོ་བ་ཁོ་ན་ཡིན་ནོ། ། དེ་ཡང་དངོས་སུ་མ་བརྗོད་དེ་འགྲོ་བ་ཉིད་འབྲས་བུ་ཡིན་པ་ལ་ལོག་པར་རྟོག་པ་མེད་པའི་ཕྱིར་རོ། ། རྒྱུ་ལ་ནི་ལོག་པར་རྟོག་པ་ཡོད་པས། དེ་ལྟར་མ་བརྗོད་ན་མི་རྟོགས་པ་ཁོ་ནའོ། ། ཡང་ན་སྐྱེ་བའི་གདུང་བ་ནི། སྐྱེ་བའི་སྡུག་བསྔལ་ཏེ། སྐྱེ་བ་དང་འབྲེལ་བའི་སྡུག་བསྔལ་ལོ། ། འདི་ཡང་འགྲོ་བ་ཞེས་བྱ་བ་དང་འབྲེལ་ཏོ། ། འདིས་ནི་སྡུག་བསྔལ་གྱི་བདེན་པ་བསྟན་ཏོ། ། དེ་ཡང་རྒྱུན་རབ་འབྱུང་རྒྱུ་ཅན་ཏེ།
ཀུན་འབྱུང་གི་རྒྱུ་དང་རྗེས་སུ་འབྲེལ་བའོ། ། འདིས་ནི་ཀུན་འབྱུང་གི་བདེན་པ་བསྟན་ཏོ། ། དེ་ལྟ་བུ་སྡུག་བསྔལ་རྒྱུ་དང་བཅས་པའི་འགྲོ་བ་དེ་ལས་རྣམ་པར་རྒྱལ་བ་ནི། དེ་ཕམ་པར་བྱས་ཤིང་སྤངས་པས་ཏེ་འདིས་ནི་འགོག་པའི་བདེན་པ་བསྟན་ཏོ། ། འདོད་ཆགས་ལ་སོགས་པའི་དགྲ་ལྡན་ཞེས་བྱ་བ་ནི་ལམ་གྱི་བདེན་པ་དང་ལྡན་ཞེས་བྱ་བའི་དོན་ཏོ། ། ལྷག་མ་ནི་སླའོ། ། ཀ༢ གཞུང་གི་དོན་བསྟན་པ་ལས། ཁ༡ དགོས་འབྲེལ་ངག་བཤད་པ། དགོས་འབྲེལ་གྱི་ངག་བཤད་པ་རྣམ་པ་གསུམ་སྟེ། སྤྱིའི་དོན་དང་དགོས་པའི་དོན་དང༌།
ཚིག་གི་དོན་བཤད་པའོ། ། དང་པོ་ལའང་གསུམ་སྟེ། དགོས་འབྲེལ་གྱི་དབྱེ་བ་ངེས་པ་དང༌། དངོས་སུ་བརྗོད་པའི་དོན་དང། ཤུགས་ཀྱིས་བསྟན་པའི་དོན་ཏོ། ། དེ་ལ་དབྱེ་བ་ངེས་པ་ནི་བརྗོད་བྱའི་དགོས་པ་དང༌། དགོས་པ་དང། བརྗོད་པར་བྱ་བ་དང༌། འབྲེལ་བ་བཞི་ཁོ་ན་ངག་འདིས་བསྟན་ཏོ། ། དེ་རྣམས་ཁོ་ན་ལས་མི་མང་མི་ཉུང་བ་ཡང་གང་ལས་ཞེ་ན།
འདིར་དོན་གྱི་དགོས་པ་ཡོད་པ་དང༌། སྒྲའི་དགོས་པ་འདོད་པར་བྱ་བ་དང། དོན་གྱི་དགོས་པའི་ཁྱད་པར་བསྒྲུབ་པར་ནུས་པ་དང༌། སྒྲའི་དགོས་པའི་ཁྱད་པར་དུ་རབ་ཏུ་བྱེད་པ་འདིས་བསྒྲུབ་པར་སླ་བར་བསྟན་ན། བསྟན་བཅོས་ཀྱི་འབྲས་བུ་གཞན་འཇུག་པའི་ཡན་ལག་མ་ཚང་བ་མེད་པར་བསྟན་པ་ཡིན་ལ། དེ་བཞི་ཡང་རིམ་པ་བཞིན་དུ་བརྗོད་པར་བྱ་བའི་དགོས་པ་དང༌། བརྗོད་བྱ་དང། འབྲེལ་བ་བསྟན་པ་ཁོ་ནས་འགྲུབ་པས་ན་དགོས་འབྲེལ་བཞི་ཁོ་ནའོ། ། དེའི་དབྱེ་བ་ངེས་པའོ། ། དངོས་སུ་བརྗོད་པའི་དོན་ནི་རྣམ་པ་ལྔས་སྟོན་ཏེ།
དངོས་སུ་བརྗོད་པའི་དོན་གྱི་ངོ་བོ་ཉིད་དང༌། དེ་མ་འབྲེལ་བ་སྤང་བ་དང༌། མ་ཁྱབ་པ་སྤང་བ་དང༌། མི་དགོས་པ་སྤང་བ་དང༌། དངོས་ཀྱི་བརྗོད་བྱ་ཉིད་དུ་མ་གྲུབ་པ་སྤང་བའོ། ། དང་པོ་ནི་ཡང་དག་པའི་རིམ་པ་ནི་ཞེས་བྱ་བ་ལ་སོགས་པས་ནི་ཞེས་བྱ་བའོ། ། དེ་ལྟ་ན་རབ་ཏུ་བྱེད་པའི་འཇུག་པའི་ཡན་ལག་འདི་འབྲས་བུ་བརྗོད་པར་བྱ་བ་ན་དོན་གྱི་འབྲས་བུ་བརྗོད་པ་ནི་སྐབས་སུ་མ་བབ་བོ་སྙམ་ན། རབ་ཏུ་བྱེད་པ་འདི་ཡི་དོན་ཞེས་བྱ་བས་མ་འབྲེལ་བ་སྤངས་པས་སོ། ། དོན་རབ་ཏུ་བྱེད་པ་ཇི་ལྟར་ཡིན། ཅི་དོན་རང་གི་མཚན་ཉིད་དེ།
འོན་ཏེ་དོན་གྱི་སྤྱི་རབ་ཏུ་བྱེད་པ་ཡིན། དང་པོ་ལྟར་ན་ཡང་འབའ་ཞིག་གི སྒྲ་དང་འགྲེལ་པ་རབ་ཏུ་བྱེད་པ་ཡིན། དེ་ལ་འབའ་ཞིག་ནི་མ་ཡིན་ཏེ། རབ་ཏུ་བྱེད་པ་ནི་རྗོད་བྱེད་དང་འབྲེལ་བའི་ཕྱིར་དང༌། འབའ་ཞིག་ནི་དེ་ལས་ལྡོག་པའི་ཕྱིར་རོ། ། དེ་བཞིན་དུ་རབ་ཏུ་བྱེད་པ་ནི་བསམ་པར་བྱ་བ་ཡིན་པའི་ཕྱིར་དང༌། རང་གི་མཚན་ཉིད་འབའ་ཞིག་ཀྱང་སྐྱེས་བུའི་འདོད་པའི་རྗེས་སུ་མི་འཇུག་པས་བརྩམ་པར་བྱ་བ་མ་ཡིན་པའི་ཕྱིར་རོ།། སྒྲ་དང་འབྲེལ་བ་ཡང་མ་ཡིན་ཏེ། རང་གི་མཚན་ཉིད་སྒྲའི་ཡུལ་མ་ཡིན་པའི་ཕྱིར་རོ། །
དེས་ན་དོན་ལ་འབྲས་བུ་ཡོད་ཀྱང་རབ་ཏུ་བྱེད་པ་ལ་འཇུག་པའི་ཡན་ལག་མ་ཡིན་ནོ། ། དོན་གྱི་སྤྱི་ཡང་རབ་ཏུ་བྱེད་པ་མ་ཡིན་ཏེ། དོན་བྱེད་མི་ནུས་པས་བརྗོད་བྱའི་དགོས་པ་དང། མི་ལྡན་པའི་ཕྱིར་རོ་ཞེ་ན། འདིར་དོན་རང་གི་མཚན་ཉིད་དམ། དོན་གྱི་སྤྱི་ལ་རབ་ཏུ་བྱེད་པའི་ལུས་སུ་བརྗོད་པར་འདོད་པ་ནི་མ་ཡིན་གྱི། འོན་ཀྱང་སྒྲའི་ཆོས་ཞེན་པའི་དོན་དང་འབྲེལ་བ་ལ་དེར་འདོད་དོ། ། འདི་ལྟར་རྗོད་བྱེད་ཀྱི་སྒྲ་ལ་ནི་རང་བཞིན་གཉིས་ཡོད་དེ། དངོས་ཀྱི་ཡུལ་སྟོན་པར་བྱེད་པ་དང༌། ཞེན་པའི་ཡུལ་ལ་འཇུག་པར་བྱེད་པའོ། །
དང་པོ་ནི་སྒྲའི་ལུས་ཡིན་ལ། གཉིས་པ་ནི་དོན་གྱི་ལུས་ཡིན་ནོ། ། དེ་གཉིས་ཀྱི་འབྲས་བུ་ཡང་རིམ་པ་བཞིན་དུ་བརྗོད་བྱ་གང་ཞིག་རྟོགས་པ་ཙམ་དང༌། སྐྱེས་བུའི་དོན་འཇུག་ཡུལ་གྱི་འབྲས་བུ་ཐོབ་པ་ཡིན་ནོ། ། དེ་ལྟ་ན་ཡང་དོན་དང་སྒྲའི་དགོས་པ་གཉིས་དངོས་སུ་བརྗོད་པར་རིགས་པ་ལས། སྒྲའི་དགོས་པ་དངོས་སུ་མ་བརྗོད་པའི་ཕྱིར་དངོས་སུ་བརྗོད་པ་ནི་མ་ཁྱབ་བོ་སྙམ་ན། དེ་ལ་སྒྲའི་དགོས་པ་ནི་ཞེས་བྱ་བ་སྨོས་ཏེ། རྗོད་པར་བྱེད་པའི་སྒྲ་ཡིན་ན་དེའི་བརྗོད་བྱ་རྟོགས་པའི་འབྲས་བུ་དང་ལྡན་པ་ལ་ལོག་པར་རྟོག་པ་མེད་པས་དངོས་སུ་བརྗོད་མི་དགོས་སོ་སྙམ་དུ་བསམས་པའོ། ། འོ་ན་དོན་གྱི་དགོས་པ་མ་བརྗོད་ཀྱང་སྒྲའི་དགོས་པ་རྟོགས་པ་ཉིད་ཀྱིས་རབ་ཏུ་བྱེད་པ་ལ་འཇུག་པའི་ཕྱིར། དོན་གྱི་དགོས་པ་ཡང་དངོས་སུ་བརྗོད་མི་དགོས་སོ་སྙམ་ན།
ཇི་སྟེ་བརྗོད་པར་བྱ་བ་ཡང་དགོས་པ་མེད་པ་ཉིད་ཡིན་ན་ནི་སྨོས་སོ། ། བསམ་པ་ནི་བརྗོད་བྱའི་དགོས་པ་མ་འགྲུབ་ན། སྒྲའི་དགོས་པ་ཙམ་ནི་དོན་དུ་མི་གཉེར་རོ། ། དེས་ན་སྒྲའི་དགོས་པ་ཡང་དོན་གྱི་དགོས་པའི་ཡན་ལག་ཡིན་ན་བླང་བར་བྱ་བ་ཡིན་གྱི་གཞན་དུ་ནི་མ་ཡིན་ནོ་ཞེས་བྱ་བ་ཡིན་ནོ། ། དེ་ལྟར་ན་ཡང་བརྗོད་བྱའི་དགོས་པ་དངོས་སུ་བསྟན་པར་མི་འགྱུར་ཏེ། བརྗོད་བྱའི་ཆོས་དགོས་པ་སྒྲུབ་པའི་ནུས་པ་ཉིད་དངོས་སུ་བསྟན་པའི་ཕྱིར་རོ་སྙམ་ན། འདི་རིང་གི་དོན་ཞེས་བྱ་བས་དངོས་ཀྱི་བརྗོད་བྱ་མ་གྲུབ་པ་སྤོང་ངོ༌། ། རྒྱུ་ཉིད་དགོས་པར་བརྗོད་པ་ཡིན་ནོ་ཞེས་བྱ་བ་ནི་དེ་སྒྲུབ་པའི་ནུས་པ་བསྟན་པ་ཉིད་དེ་བསྟན་པ་ཡིན་ཏེ། འབྲས་བུ་དོན་དུ་གཉེར་བ་ཁོ་ན་ནུས་པ་ལ་འཇུག་པའི་ཕྱིར་རོ། ། དེས་ན་ནུས་པ་ནི་འབྲས་བུ་ཁོ་ན་ཡིན་ལ།
ནུས་པ་བསྟན་པ་ཡང་འབྲས་བུ་དངོས་སུ་བསྟན་པ་ཡིན་ནོ། ། ཤུགས་ཀྱིས་བསྟན་པའི་དོན་ནི་རྣམ་པ་བཞིས་སྟོན་ཏེ། ཤུགས་ཀྱིས་བསྟན་པའི་དོན་གྱི་རྣམ་པ་དང༌། དེ་དག་ཤུགས་ཀྱིས་བསྟན་བྱར་གྲུབ་པ་དང༌། དངོས་ཀྱི་བསྟན་བྱ་ཡིན་པ་དགག་པ་དང། ཤུགས་ཉིད་བསྟན་པའོ། ། དེ་ཡང་དོན་འདི་ནས་བརྗོད་པ་ཡིན་ཏེ་ཞེས་བྱ་བ་དང༌། འདི་ལྟར་ནས་བསྟན་པ་ཡིན་ནོ་ཞེས་བྱ་བ་དང༌། ངག་གཅིག་གཅིག་པོ་ནས་བསྟན་ཏོའི་བར་དང༌། དེ་ལ་ཞེས་བྱ་བ་ལ་སོགས་པས་རིམ་པ་བཞིན་དུ་བཤད་དོ། །
ཐ་མ་ཤུགས་ཉིད་བསྟན་པ་ལ་ཡང་རྣམ་པ་བཞི་སྟེ། དེའི་ཚིག་གི་ཤུགས་ནི་དེ་ཞེས་བྱ་བ་ནི་ཞེས་བྱ་བའོ། ། བསྟན་པའི་ཚིག་གི་ཤུགས་ནི་བསྟན་དོ་ཞེས་བྱ་བ་ནི་ཞེས་བྱ་བའོ། ། བསྟན་པའི་ཚིག་གི་ཤུགས་ཀྱིས་འཕངས་པའི་དོན་གྱི་ཤུགས་ནི་སྨྲ་བ་པོ་ཞེས་བྱ་བ་ལ་སོགས་པའོ། ། འདིའི་དོན་རྟོགས་པ་བསྟན་བཅོས་ཀྱི་འབྲས་བུ་ཡིན་པར་གྲུབ་ན། རྩོམ་པ་པོ་དང༌། འཆད་པ་པོ་དང༌། ཉན་པ་པོའི་སྐྱེས་བུའི་འབྲས་བུར་ཡང་རྟོགས་པར་འགྲུབ་སྟེ། སྐྱེས་བུ་ཡང་བསྟན་བཅོས་ཀྱི་འབྲས་བུ་དོན་དུ་གཉེར་བའི་ཕྱིར་རོ་ཞེས་བྱ་བའོ། ། ངག་གི་དོན་གྱི་ཤུགས་ནི་འབྲེལ་བ་སྟོན་པའི་ཚིག་ནི་མེད་དེ་ཞེས་བྱ་བ་ལ་སོགས་པའོ། །
སྤྱིའི་དོན་ནོ། ། དགོས་པའི་དོན་ནི་རྣམ་པ་བཞིས་སྟོན་ཏེ། ངག་ཉེ་བར་བཀོད་པའི་དགོས་པའི་ངོ་བོ་ཉིད་དང༌། དེ་ལ་ངག་མི་ནུས་པ་དགག་པ་དང༌། མི་དགོས་པ་དགག་པ་དང༌། འཇུག་བསྡུ་བའོ། ། དེ་ལ་དང་པོ་ནི་རབ་ཏུ་བྱེད་པ་ཉན་པའི་སྔ་རོལ་ཏུ་ཞེས་བྱ་བ་ལ་སོགས་པའི་རྒོལ་བ་ལ། ལན་དུ་རབ་ཏུ་བྱེད་པ་མ་ཐོས་པར་ནི་ཞེས་བྱ་བ་ལ་སོགས་པས་དགོས་པའི་ངོ་བོ་མདོར་བསྟན་ཏོ། ། འཇུག་པའི་ཡན་ལག་གི་ཐེ་ཚོམ་ཉིད་དགོས་པ་ཡིན་ནོ། ། ཞེས་བྱ་བའོ། །
འཇུག་པའི་ཡན་ལག་གི་ཐེ་ཚོམ་ཉིད་ཁྱད་པར་ཅི་འདྲ་བ་ཡིན་སྙམ་ན། རྟོག་པ་དང་ལྡན་པ་རྣམས་ཞེས་སྨོས་ཏེ། དེའི་དོན་དུ་འགྱུར་བའི་ཐེ་ཚོམ་ཁོ་ན་ཡིན་ཞེས་བྱ་བའོ། ། འདིས་ནི་དགོས་པའི་ངོ་བོ་ཉིད་རྒྱས་པར་བཤད་པ་ཡིན་ནོ། ། དེ་ལྟར་བསྟན་པ་དང་བཤད་པས་ནི་དགོས་པའི་ངོ་བོ་དོན་དུ་འགྱུར་བའི་ཐེ་ཚོམ་ཡིན་པར་བརྗོད་དོ། ། དོན་དུ་འགྱུར་བའི་ཐེ་ཚོམ་དེ་ཡང་གང་ཡིན་ཞེ་ན། ཁ་ཅིག་ན་རེ་ཕན་པ་དང་གནོད་པ་དང༌། གཉིས་ཀ་ལ་ཐེ་ཚོམ་ཟ་བ་གསུམ་མོ། ། དང་པོ་ནི་ཕན་པ་དང་བཏང་སྙོམས་ལ། གཉིས་པ་ནི་གནོད་པ་དང་བཏང་སྙོམས་ལ།
གསུམ་པ་ནི་ཕན་པ་དང་གནོད་པ་ལ་ཐེ་ཚོམ་ཟ་བའོ། ། འདི་ལའང་གསུམ་སྟེ། ཕན་པ་ལ་ཤས་ཆེར་ཕྱོགས་པ་དང༌། གནོད་པ་ལ་ཤས་ཆེར་ཕྱོགས་པ་དང༌། གཉིས་ཀ་ལ་ཆ་མཉམ་པའོ། ། དེ་ལྔ་ལས་དང་པོ་དང་གསུམ་པ་ནི་འཇུག་པའི་ཡན་ལག་ཡིན་ཏེ། དོན་ལ་ཐེ་ཚོམ་ཟ་བའོ། ། ལྷག་པར་གསུམ་ནི་དོན་དུ་མི་འགྱུར་བ་ལ་ཐེ་ཚོམ་ཟ་བའོ། ། ཟེར་བའོ། ། དེ་ནི་མི་རིགས་ཏེ།
དེ་ལྟ་ན་དོན་དུ་འགྱུར་བའི་ཐེ་ཚོམ་ངག་གི་སྔར་གནས་པས་བསྐྱེད་མི་དགོས་པ་དང༌། དོན་དུ་མི་འགྱུར་བའི་ཐེ་ཚོམ་ལྡོག་པར། དང་པོ་ནི་ཅི་ཙམ་རབ་ཏུ་བྱེད་པ་འདི་ལ་ཕན་པའི་འབྲས་བུ་འགའ་ཞིག་ཡོད་དམ་འོན་ཏེ་མེད་རྟོག་པ་ནི་མེད་པ་ལ་ཤས་ཆེར་རྟོག་ཀྱང་དོན་དུ་འགྱུར་བའི་ཐེ་ཚོམ་ཟ་བ་ཡིན་ནོ། ། དེས་ན་མེད་པའི་ཆ་ལ་གནོད་བྱེད་མེད་པའི་ཕྱིར་ངག་བཀོད་པའི་སྔར་ཡང་ཐེ་ཚོམ་དེ་ཡོད་པས་འཇུག་པའི་ཕྱིར་ངག་དོན་ཅི་ཡོད། གཉིས་པ་ནི་གལ་ཏེ་རབ་ཏུ་བྱེད་པ་འདི་ལ་གནོད་པའི་འབྲས་བུ་འགའ་ཞིག་ཡོད་དམ་མེད་ཅེས་ཐེ་ཚོམ་ཟ་བ་ཡང་ཡོད་ལ། དེ་ནི་མེད་པ་ལ་ཤས་ཆེ་བ་ལས་དོན་དུ་མི་འགྱུར་བའི་ཐེ་ཚོམ་ཡིན་ནོ། ། དེས་ན་ཚད་མ་མེད་པར་ཚིག་ཙམ་གྱིས་དེ་མི་ལྡོག་པས་ངག་གིས་ཅི་བྱ། ཡང་ཁ་ཅིག་ན་རེ། དོན་ལ་ཐེ་ཚོམ་ཟ་བ་ནི། དགོས་པ་ལ་སོགས་པ་ཡོད་པར་ངེས་པ་ཡིན་ཏེ།
དོན་ཀྱང་ངེས་པར་བྱེད་པའི་རྒྱུ་མེད་པས་ཐེ་ཚོམ་ཁོ་ནའོ། ། དོན་དུ་མི་འགྱུར་བའི་ཐེ་ཚོམ་ནི་དངོས་སུ་ཐེ་ཚོམ་ཉིད་འཇུག་པའོ་ཞེས་ཟེར་རོ། ། འདི་ཡང་མི་འཐད་དེ་ཡོད་པར་ངེས་པ་ཐེ་ཚོམ་ཡིན་པ་ལ་གནོད་བྱེད་ཡོད་པའི་ཕྱིར་དང༌། སྒྲུབ་བྱེད་མེད་པའི་ཕྱིར་རོ། ། དང་པོ་ནི་ཐེ་ཚོམ་ནི་མངོན་གསུམ་གྱི་བྱེད་པ་ལ་མི་གནོད་ཀྱི་སྨིག་རྒྱུ་ལ་ཆུར་ངེས་པ་ལྟ་བུ་ཕྱིན་ཅི་ལོག་ནི་གནོད་དོ། ། ཞེས་གསུངས་པས་ངེས་པའི་རྒྱུ་མཚན་མ་མཐོང་བའི་ངེས་པ་ཐེ་ཚོམ་ལས་གཞན་དུ་གསུངས་སོ། ། དེ་བཞིན་དུ་ལོག་པར་རྟོག་པ་དང་ཐེ་ཚོམ་ཐ་དད་པར་ཡང་གསུངས་སོ། ། དེས་ན་ལུང་གིས་གནོད་དོ། ། ཡང་ན་རིགས་པས་གནོད་དེ། འདི་ལྟར་དེ་ནི་ངེས་པའི་རང་བཞིན་དུ་མྱོང་བས་ཐེ་ཚོམ་མ་ཡིན་པར་མངོན་སུམ་གྱིས་གྲུབ་བོ། །
ཇི་ལྟར་སྒྲུབ་བྱེད་མེད་ཅེ་ན། གལ་ཏེ་ངེས་པའི་རྒྱུ་ལས་མ་སྐྱེས་པའི་ཕྱིར་ཐེ་ཚོམ་ཡིན་ནོ་ཞེ་ན། རྟོག་མེད་འཁྲུལ་བ་དང༌། མ་འཁྲུལ་བ་མཐའ་དག་གིས་མ་ངེས་སོ། ། དེ་དག་ཀྱང་ངེས་པའི་རྒྱུ་ལས་སྐྱེས་ན་ནི། ངེས་པ་ཁོ་ནར་འགྱུར་རོ། ། འོན་ཏེ་དཔྱད་ན་ཐེ་ཚོམ་སྐྱེས་པས་ཐེ་ཚོམ་ཉིད་དོ་ཞེ་ན། དེ་ལྟར་ན་ཡང་རྗེས་སུ་དཔག་པ་དང༌། མངོན་སུམ་གྱི་འཇུག་པ་ལ་ཡང་ལོག་པར་དཔྱད་ན་ཐེ་ཚོམ་སྐྱེས་པས་མ་ངེས་སོ། ། དེ་ལྟར་རྒྱུ་དང་འབྲས་བུའི་ཁྱད་པར་གཉིས་ཀ་ཐེ་ཚོམ་སྒྲུབ་བྱེད་དུ་མི་རུང་ལ་སྒྲུབ་བྱེད་གཞན་ཡང་ཡོད་པ་མ་ཡིན་ནོ། །
དེས་ན་མངོན་དུ་གྱུར་པའི་ཐེ་ཚོམ་ནི་དགོས་པ་ལ་སོགས་པ་དོན་ཡོད་པ་ལ་ཤས་ཆེ་བ་ཁོ་ན་ཡིན་ལ། དོན་དུ་མི་འགྱུར་བ་ནི་དེ་ལས་ལྡོག་པ་ཡིན་པར་བལྟའོ། ། གལ་ཏེ་འདི་ལ་ཡང་དགོས་འབྲེལ་གྱི་ངག་དོན་མེད་པའི་ཉེས་པ་དེ་ཉིད་དུ་འགྱུར་མ་ཡིན་ནི། འདི་ལྟར་དངོས་པོ་ལ་དཔྱད་ན་ཐེ་ཚོམ་བཞི་ཡོད་དེ། ཕན་པ་ལ་ཐེ་ཚོམ་ཟ་བ་དང༌། གནོད་པ་ལ་ཐེ་ཚོམ་ཟ་བ་དང། གཉིས་ཀ་ལ་ཐེ་ཚོམ་ཟ་བ་དང༌། གཉིས་ཀ་མ་ཡིན་པ་ལ་ཐེ་ཚམ་ཟ་པའོ། ། དེ་ལ་དང་པོ་ནི་ཅི་འདི་ལ་ཕན་པའི་འབྲས་བུ་ཡོད་དེ་མེད་སྙམ་པ་ན་ཡོད་པ་ལ་ཤས་ཆེ་བ་མ་ཡིན་ཡང་འཇུག་པའི་ཡན་ལག་ཡིན་ལ༑ དེ་ཡང་དོན་ལ་གནོད་པའི་ཚད་མ་མེད་པས་ངག་གི་སྔར་ཡང་ཡོད་པའི་ཕྱིར་ངག་དོན་མེད་དོ། །
དེ་བཞིན་དུ་གནོད་པའི་འབྲས་བུ་ཡོད་དམ་མེད་སྙམ་པ་དོན་མ་ཡིན་པ་ལ་ཐེ་ཚོམ་ཟ་བ་དེ་ནི་མེད་པ་ལ་ཤས་ཆེ་ཡང་ལྡོག་པའི་ཡན་ལག་ཡིན་ལ། དེ་ཡང་དོན་མ་ཡིན་པ་ལ་གནོད་པའི་ཚད་མ་མེད་པར་ཚིག་གིས་བཟློག་པར་མི་ནུས་སོ། ། དེས་ན་དོན་དུ་མི་འགྱུར་བའི་ཐེ་ཚོམ་འཇུག་པའི་ཡན་ལག་སྔར་ཡོད་ལ་དོན་དུ་འགྱུར་བའི་ཐེ་ཚོམ་ཉིད་མི་དགོས་པ་དང༌། དོན་དུ་མི་འགྱུར་བའི་ཐེ་ཚོམ་བཟློག་པའི་ཡན་ལག་གཞན་སྔར་གནས་པ་ཡང་བཟློག་པར་མི་ནུས་པས་དགོས་འབྲེལ་གྱི་ངག་དོན་མེད་དོ་ཞེ་ན། དེ་ནི་བདེན་ཏེ་བདག་ཅག་དགོས་འབྲེལ་གྱི་ངག་འཇུག་པའི་ཡན་ལག་ཏུ་ཁས་ལེན་ཏོ། ། འོན་ཀྱང་འདིར་ནི་སློབ་དཔོན་ཆོས་མཆོག་གི་བཞེད་པ་ཙམ་བཀོད་པ་ཡིན་ལ་དེའི་འདོད་པས་ཀྱང་དོན་དུ་འགྱུར་བའི་ཐེ་ཚོམ་དོན་ལ་ཤས་ཆེར་རྟོགས་པ་ལ་འདོད་དོ། ། དེ་ཡང་མི་འཐད་པ་ནི་དངོས་པོའི་ཉེས་པ་ཡིན་པས་འདི་ཅི་བྱར་ཡོད། གཉིས་པ་དེ་ལ་ངག་མི་ནུས་པ་སྤང་བ་ནི། གལ་ཏེ་ཚིག་གིས་དོན་ཡོད་པ་བསྒྲུབ་པར་མི་ནུས་པ་དང༌། དོན་མེད་པ་ལ་གནོད་མི་ནུས་ན་ནི་དོན་དང་དོན་མེད་པའི་ཐེ་ཚོམ་སྐྱེད་པ་དང་བཟློག་པར་མི་ནུས།
འོན་ཏེ་ནུས་ན་མ་ངེས་པར་བྱེད་པའི་ཚད་མ་ཉིད་དུ་འགྱུར་རོ་ཞེ་ན། འཆད་པ་པོ་རྣམས་ཀྱི་ཚིག་ནི་ཞེས་གསུངས་སོ། ། འདིའི་དོན་ནི་དེ་དག་བཀག་པ་དང༌། སྒྲུབ་པར་བྱེད་ན་ནི་ངེས་པ་ཁོ་ནར་འགྱུར་རོ།། ཤས་ཆེར་རྟོགས་པ་ཙམ་ནི་ཡུལ་བཀག་པ་དང་སྒྲུབ་པར་མ་བྱས་འགྱུར་རོ་ཞེས་བྱ་བའོ། ། གསུམ་པ་མི་དགོས་པ་སྤང་བ་ནི་དོན་དུ་འགྱུར་བའི་ཐེ་ཚོམ་ཚིག་གི་འབྲས་བུ་ཡིན་ན། ཚིག་དང་རྗེས་སུ་འགྲོ་ལྡོག་བརྗོད་དགོས་སོ། ། གཞན་ཡང་བྱེ་བྲག་ཏུ་དགོས་འབྲེལ་བཞི་བསྟན་པ་ཁོ་ནས་དེ་བསྐྱེད་པར་ནུས་ཀྱི། གསུམ་དང་ལྔ་པ་ལ་སོགས་པས་མ་ཡིན་པ་ཇི་ལྟར་ཞེས་དགོས་པ་ལ། མ་བསྟན་ན་ནི་ཞེས་པ་ལ་སོགས་པས་ལྡོག་པ་བརྗོད་པ་དང༌།
བརྗོད་པར་བྱ་བ་ལ་སོགས་པ་སྨྲས་ན་ནི། དེ་ཞེས་བྱ་བས་རྗེས་སུ་འགྲོ་བ་བརྗོད་དོ། ། འདིའི་དོན་ནི་སྤྱིར་དགོས་འབྲེལ་གྱི་ངག་དང༌། ཐེ་ཚོམ་ལྡོག་པ་དང༌། རྗེས་སུ་འགྲོ་བ་གྲུབ་པས་ཚིག་མེད་པར་ཐེ་ཚོམ་མི་སྐྱེའོ། ། དེ་བཞིན་དུ་བཞི་ལ་སོགས་པ་གང་རུང་ཞིག་མ་སྨྲས་ན་དོན་དུ་མི་འགྱུར་བའི་ཐེ་ཚོམ་མི་སྐྱེ་ལ། བཞི་ལས་མང་བ་ཡང་མི་དགོས་ཏེ། དེས་ན་གྲངས་ངེས་པ་ཡང་གྲུབ་བོ་ཞེས་བྱ་བའོ། ། བཞི་པ་མཇུག་བསྡུ་བ་ནི། དེས་ན་རྟོག་པ་དང་ལྡན་པ་འཇུག་པའི་ཡན་ལག་ཏུ་ཞེས་བྱ་བའོ། །
དགོས་འབྲེལ་གྱི་ངག་གི་དགོས་པ་བཤད་པའོ། ། ཚིག་གི་དོན་ལ་རྣམ་པ་བརྒྱད་དེ། ཡང་དག་པའི་ཤེས་པ་དང༌། སྔོན་དུ་འགྲོ་བ་དང༌། སྐྱེས་བུའི་དོན་དང༌། འགྲུབ་པ་དང༌། ཐམས་ཅད་དང༌། ཡིན་པས་ན་དང༌། དེ་བསྟན་ཏོ་ཞེས་བྱ་བའི་ཚིག་གི་དོན་ཏོ།། ཡང་དག་པའི་ཤེས་པའི་ཚིག་གི་དོན་རྣམ་པ་གསུམ་སྟེ།
མཚན་ཉིད་ཉེ་བར་གཟུང་བ་དང༌། མཚན་ཉིད་ཀྱི་སྐྱོན་སྤང་བ་དང༌། མཚན་ཉིད་ལ་ལོག་པར་རྟོག་པ་དགག་པའོ། ། དང་པོ་ནི་རྣམ་པ་གཉིས་ཏེ་འབྲས་བུས་ཉེ་བར་མཚོན་པ་དང༌། བྱེད་པས་ཉེ་བར་མཚོན་པ་ཡང་དེ་ཉིད་དོ། ། དེ་ལ་འབྲས་བུ་ནི་མི་སླུ་བ་སྟེ་ཐོབ་པའོ། ། དེས་ཉེ་བར་མཚོན་པར་བྱེད་པའི་མི་སླུ་བའི་ཤེས་པའོ། ། བྱེད་པ་ནི་རྟོགས་པར་བྱེད་པའོ། ། དེས་ཉེ་བར་མཚོན་པ་ནི་མི་རྟོགས་པའི་དོན་གསལ་བར་བྱེད་པའོ། ། དེ་ལས་སློབ་དཔོན་ཆོས་ཀྱི་གྲགས་པས་འབྲས་བུ་ཉེ་བར་མཚོན་པའི་མཚན་ཉིད་གསུངས་པ་དེ་གཏན་ལ་དབབ་པར་འདོད་པའི་ཡང་དག་པའི་ཤེས་པའི་ཚིག་གི་དོན་འཆད་པ་ནི་མི་སླུ་བར་བྱེད་པའི་ཤེས་པ་ནི་ཡང་དག་པའི་ཤེས་པ་ཡིན་ནོ་ཞེས་བྱ་བའོ། །
འདིར་གཟུང་བར་བྱ་བ་ཕྱིན་ཅི་མ་ལོག་པར་སྣང་བ་ཙམ་ནི་ཡང་དག་པའི་ཤེས་པར་མི་འདོད་ཀྱི། འོན་ཀྱང་ཐ་སྙད་པའི་ཡང་དག་པའི་ཤེས་པ་སྟེ་མི་སླུ་བར་བྱེད་པའོ། ། དེ་ཡང་དོན་ཐོབ་པར་བྱེད་པའི་ནུས་པ། ཡོངས་སུ་བཅད་པའི་དོན་གྱི་མཐར་ཐུག་པ། ཐོབ་བྱ་གཅོད་པའི་བྱེད་པ་དང་འབྲེལ་བ་སྟེ། ནུས་པ་ཉིད་དང་དེའི་ཡུལ་ནུས་པའི་ཁྱད་པར་གསུམ་ཚོགས་པའོ། ། དེས་ན་ནི་དོན་རྟོགས་པ་ཙམ་དང་མ་བསྟན་པའི་དོན་ཐོབ་པའི་ནུས་པ་དང༌། རྟོགས་པའི་བྱེད་པ་དང་མ་འབྲེལ་བའི་ནུས་པ་རྣམས་རིམ་པ་བཞིན་བཀག་གོ ། མི་སླུ་བར་བྱེད་པ་ཉིད་ཀྱང་ཐོབ་པར་བྱེད་པ་ཉིད་ཡིན་ནོ་ཞེས་སྟོན་པ་ནི་འཇིག་རྟེན་ན་ཡང་ཞེས་བྱ་བའོ། ། དེ་ལྟར་འཇུག་པར་བྱེད་པ་ཉིད་ཡིན་ནོ་ཞེས་སྟོན་པ་ནི་ཐོབ་པར་བྱེད་པ་ཉིད་ཀྱང་ཞེས་བྱ་བའོ། །
དེ་ལྟར་ཡང་དག་པའི་ཤེས་པ་དང༌། མི་སླུ་བར་བྱེད་པ་དང༌། ཐོབ་པར་བྱེད་པ་དང༌། འཇུག་པར་བྱེད་པ་བཞི་ནི་དོན་གཅིག་སྟེ། ཡུལ་དང་རྟེན་གྱི་ཁྱད་པར་དུ་བྱས་པའི་ནུས་པ་ཉིད་དོན་ཡིན་པའི་ཕྱིར་རོ། ། རྟེན་གྱི་ཁྱད་པར་གཅོད་བྱེད་དང་ལྡན་པ་ཉིད་ཡིན་ནོ་ཞེས་སྟོན་པ་ནི་བྱེད་པ་ཉིད་བརྗོད་པ་ནི་འཇུག་པར་བྱེད་པ་ཉིད་ཞེས་བྱ་བའོ། ། འཇུག་པའི་ཡུལ་སྟོན་པར་བྱེད་པ་དང༌། བསྟན་པའི་དོན་ཐོབ་པར་བྱེད་པའི་བསྟན་པའི་དོན་ལ་འཇུག་པར་བྱེད་པ་དོན་གཅིག་ནི་མ་ཡིན་ཏེ། དེ་ལྟར་ནི་བསྟན་པའི་དོན་སྟོན་པར་བྱེད་པ་ཞེས་བྱ་བར་འགྱུར་ན་དེ་ལྟར་ནི་མི་རིགས་ཤིང་འབྲེལ་བ་མ་ཡིན་ནོ། ། འཇུག་པའི་ཡུལ་རྟོགས་པར་བྱས་ན་རྟོགས་པའི་ཡུལ་ཐོབ་པའི་ནུས་པ་ཡང་མ་ཉམས་པར་གནས་པས་ཡུལ་རྟོགས་པར་བྱེད་པ་ཉིད་ཐོབ་པར་བྱེད་པ་ལ་མི་འཁྲུལ་བའི་ཕྱིར།
མ་ཆོད་པའི་འབྲས་བུ་རྟོགས་པ་དང་འབྲེལ་བ་དང༌། ཆོད་པའི་འབྲས་བུ་ཐོབ་པ་དང་འབྲེལ་བ་ཡིན་ནོ་ཞེས་སྟོན་པ་ནི་དེ་བས་ན་ཞེས་བྱ་བའོ། ། བྱེད་པས་ཉེ་བར་མཚོན་པའི་མཚན་ཉིད་ཀྱང་དེ་ཉིད་ཡིན་ཏེ། ཉེ་བར་མཚོན་བྱེད་ཐ་དད་ཀྱང་དོན་གཅིག་སྟེ། ཁང་བཟངས་བྱ་རོག་ཅན་དང༌། ཁང་བཟངས་བ་གམ་ཅན་ཞེས་བྱ་བ་བཞིན་ནོ་ཞེས་སྟོན་པ་ནི་དེ་བས་ན་མ་བཅད་པའི་ཡུལ་ཅན་ནི་ཞེས་བྱ་བའོ། ། དེ་ལྟ་ཡིན་དང་མ་རྟོགས་པའི་དོན་རྟོགས་པར་བྱེད་པའི་བསལ་བྱ་ནི་མི་སླུ་བར་བྱེད་པས་གཅོད་དོ་ཞེས་སྟོན་པ་ནི་དེ་བས་ན་ཞེས་བྱ་བའོ། ། མཚན་ཉིད་ཀྱི་སྐྱོན་སྤང་བ་ལ། གཉིས་ལས་དང་པོ་ནི་མ་ཁྱབ་པའི་སྐྱོན་སྤང་ བའོ། ། འདི་ལ་ཡང་གསུམ་ལས།
དང་པོ་གསུམ་ལ་ཁྱབ་པར་སྟོན་པ་ནི་གལ་ཏེ་འཇུག་ཡུལ་སྟོན་པ་ནི་ཚད་མའི་བྱེད་པ་ཡིན་ན། མངོན་སུམ་མོ། ། འདི་ལྟར་ཡུལ་སྟོན་པ་ནི་ཐ་སྙད་པ་ཡིན་དེ་ཡང་ཞེན་པར་བྱེད་པའོ། ། མངོན་སུམ་ནི་ཞེན་པར་བྱེད་པ་མ་ཡིན་ཏེ། རྟོག་པ་མེད་པའི་ཕྱིར་རོ་སྙམ་ན་དེ་ལ་ཞེས་སྨོས་སོ། ། འདིའི་དོན་ནི་མངོན་སུམ་རང་ཉིད་ཞེན་པར་བྱེད་པ་མ་ཡིན་ཡང་རང་གི་ཡུལ་ལ་ཞེན་པ་སྐྱེད་པར་བྱེད་དོ། ། དེ་ན་འཇིག་པའི་ཡུལ་སྟོན་པར་བྱེད་པ་ཡིན་ནོ། ། གཉིས་པ་རྗེས་དཔག་ལ་ཁྱབ་པར་སྟོན་པ་ནི། གལ་ཏེ་དེ་ལྟར་རྗེས་སུ་དཔག་པ་ལ་མ་ཁྱབ་སྟེ། འཇུག་ཡུལ་ནི་དངོས་པོ་ཡིན་ན་རྗེས་སུ་དཔག་པ་ནི་སྒྲོ་བཏགས་འཛིན་པས་འཇུག་ཡུལ་མི་སྟོན་པའི་ཕྱིར་རོ་ཞེ་ན།
རྗེས་སུ་དཔག་པ་ཡང་ཞེས་བྱ་བ་སྨོས་སོ། ། དངོས་སུ་སྒྲོ་བཏགས་འཛིན་ཀྱང་ཞེན་པས་ཕྱི་རོལ་སྟོན་པའི་ཕྱིར་རོ་ཞེས་བྱ་བའི་དོན་ཏོ། ། གསུམ་པ་མཇུག་བསྡུ་བ་ནི་དེ་ལྟ་ཡིན་དང་ཞེས་བྱ་བའོ། ། ཧ་ཅང་ཁྱབ་པ་སྤང་བ་ལ་བཞི་ལས་ལོག་པའི་ཤེས་པ་ལ་ཧ་ཅང་ཁྱབ་པ་སྤོང་བ་ནི་རྣམ་པར་ཤེས་པ་གཞན་ནི་ཞེས་བྱ་བའོ། ། འཇུག་པར་བྱེད་པ་ནི་འཇུག་ཡུལ་སྟོན་པར་བྱེད་པ་ལ་ཡོད་པ་ཡིན་ནོ། ། ལོག་པའི་ཤེས་པ་ནི་དེ་སྟོན་པ་ནི་མ་ཡིན་ཏེ། དེས་བསྟན་པ་ནི་མེད་པས་འཇུག་པའི་ཡུལ་དུ་མི་རུང་བའི་ཕྱིར་རོ་ཞེས་བྱ་བའོ། ། གཉིས་པ་ཡིད་གཉིས་ལ་ཁྱབ་པ་སྤོང་བ་ནི་ཁ་ཅིག་ནི་ཞེས་བྱ་བའོ། ། གསུམ་པ་ཡིད་དཔྱོད་ལ་ཧ་ཅང་ཁྱབ་པ་སྤོང་བ་ནི་རྟག་མེད་པར་ཞེས་བྱ་བའོ། ། ཡིད་དཔྱོད་རྣམ་པ་བཞི་པོ་རྒྱུ་མཚན་མེད་པ་དང༌།
ལོག་པའི་རྒྱུ་མཚན་ཅན་དང༌། ཡང་དག་པའི་རྒྱུ་མཚན་གཏན་ལ་མ་ཕེབས་པ་དང༌། ཕེབས་ཀྱང་བརྗེད་པ་ནི་ཐེ་ཚོམ་དུ་འདུ་ལ། ཐེ་ཚོམ་ཡང་གཉིས་ཀར་གྱུར་པ་མེད་པའི་ཡུལ་འཇོག་པས་ལོག་པའི་ཤེས་པ་རང་འདུའོ་ཞེས་སློབ་དཔོན་ཆོས་མཆོག་སེམས་སོ། ། བཅད་པའི་ཡུལ་ཅན་དང་སྣང་ལ་མ་ངེས་པ་ནི་འཇུག་པའི་ཡུལ་སྟོན་པའི་བྱེད་པ་དང་མི་ལྡན་པས་ན་འཇུག་པའི་ཡུལ་སྟོན་པ་ཉིད་ཚད་མའི་བྱེད་པར་བརྗོད་པས་སྔར་དཔྱད་པ་གྲུབ་པའི་ཕྱིར་འདིར་མ་བརྗོད་དོ། ། བཞི་པ་འཇུག་པ་ན་ཞེས་བྱ་བའོ། ། བདག་གིས་ནི་འདི་ལྟར་རིག་གོ ། ཤེས་པ་ནི་རྣམ་པ་བཞི་སྟེ། ཡང་དག་པ་རྟོགས་པ་དང༌། མ་རྟོགས་པ་དང༌།
ལོག་པར་རྟོག་པ་དང༌། ཐེ་ཚོམ་མོ། ། དེ་ལ་དང་པོ་ནི་ཐ་སྙད་པའི་ཡང་དག་པར་རྟོགས་པ་ཁོ་ན་ཡིན་པས་ཚད་མའོ། ། གཉིས་པ་ནི་ཐ་སྙད་པའི་རྟོགས་པའི་བྱེད་པ་དང་བྲལ་བ་ཡིན་པས་སྣང་བ་མ་ངེས་པ་དང་བཅད་པའི་ཡུལ་ཅན་ནོ། ། གསུམ་པ་ནི་མེད་པའི་དོན་རྟོགས་པར་བྱེད་པ་ལ་སོགས་པའི་ཤེས་པ་མཐའ་དག་གོ ། བཞི་པ་ནི་གང་ཡང་རྣམ་པར་མི་གཅོད་པས་གང་ཡང་ཡོངས་སུ་མི་གཅོད་པའི་ཕྱིར་དོན་འཇིག་པའི་ནུས་པ་མེད་པའོ། ། ཡིད་དཔྱོད་མཐའ་དག་ནི་ལོག་པའི་ཤེས་པར་འདུ་སྟེ། དོན་མེད་པར་འབྱུང་བས་དོན་མེད་པའི་རང་བཞིན་དང་མ་བྲལ་བའི་ཕྱིར་རོ། ། དཔེར་ན་དུ་བ་དང་དུས་མཉམ་དུ་ཡོད་པའི་དངོས་པོ་རྣམས་ནི་མེ་མེད་ཀྱང་འབྱུང་བས་མེའི་འབྲས་བུ་མ་ཡིན་པའི་རང་བཞིན་དང་མ་བྲལ་བ་བཞིན་ནོ། ། མཚན་ཉིད་ལ་ལོག་པར་རྟོག་པ་སྤང་བ་ནི།
སློབ་དཔོན་ཤེས་རབ་འབྱུང་གནས་སྦས་པ་དང༌། སློབ་དཔོན་ཤཱཀྱ་བློ་ཕྱི་རོལ་གྱི་ནོར་བུ་འདི་ལ་ནང་གི་ནོར་བུར་སྒྲོ་འདོགས་པ་ཚད་མར་འདོད་པ་དང༌། སློབ་དཔོན་དུལ་བའི་ལྷ་ནི་ཕྱེད་ཀྱི་དུས་སུ་ཉིན་པར་བུ་འོངས་པར་མཐོང་བའི་རྨི་ལམ་ཡང་ཤེས་པ་ཚད་མར་འདོད་པ་དང༌། སློབ་དཔོན་ཕྱོགས་ཀྱི་གླང་པོའི་སློབ་མ་ཁ་ཅིག་དང་མུ་སྟེགས་ཁ་ཅིགདཀར་པོ་ལ་སེར་པོར་འཁྲུལ་བ་ཡང་དཀར་པོའི་མདོག་དང་དབྱིབས་ལ་ཚད་མར་འདོད་པ་རྣམས་སྤངས་པའོ། ། དེ་ཡང་རྣམ་པ་བཞི་ལས་རྣམ་པ་དེ་ལྟ་བུ་ལ་ཐོབ་བྱ་ཐོབ་བྱེད་མེད་པར་བསྟན་པའི་ཕྱིར། དང་པོ་ཐོབ་བྱ་ཐོབ་ཀྱི་རང་བཞིན་སྟོན་པ་ནི་དོན་བྱེད་པ་ལ་དོན་དུ་གཉེར་བ་ཞེས་བྱའོ། ། གཉིས་པ་རང་བཞིན་གཞན་དུ་འཛིན་པ་ལ་ཐོབ་བྱེད་སྤྱིར་དགག་པ་ནི་དེ་ལ་ཞེས་བྱ་བའོ། ། གསུམ་པ་སོ་སོར་དགག་པ་ནི་དེའི་ཕྱིར་ཞེས་བྱ་བའོ། ། འདིར་དུང་དཀར་པོ་ལ་སེར་པོར་འཛིན་པ་དེ་ཅི་མདོག་གི་འོན་ཏེ་དབྱིབས་ལ་ཚད་མ་ཡིན། དང་པོ་མི་འཐད་དེ་སེར་བའི་མདོག་དངོས་པོ་མེད་པ་དང༌།
དཀར་པོའི་མདོག་མ་རྟོགས་པའི་ཕྱིར་རོ། ། གཉིས་པ་ཡང་མི་འཐད་དེ། འདི་ལྟར་རྫས་གཅིག་གི་རང་བཞིན་ཡན་ལག་ཅན་གྱི་དབྱིབས་སམ། རྡུལ་ཕྲན་བཀོད་པའི་དབྱིབས་ལ་ཚད་མ་ཡིན། དང་པཽ་མི་རུང་སྟེ་མེད་པའི་ཕྱིར་རོ། ། གཉིས་པའང་མི་རུང་སྟེ་བཀོད་པ་ཅན་སེར་པོའི་ཁ་དོག་མེད་ན། དེ་བཀོད་པ་ཡང་མེད་པའི་ཕྱིར་དང༌། དཀར་པོའི་ཁ་དོག་མ་བཟུང་ན་དེའི་བཀོད་པ་ཡང་ཚད་མས་མི་རྟོགས་པའི་ཕྱིར་རོ།། གལ་ཏེ་དཀར་པོའི་མདོག་མ་རྟོགས་པར་དེའི་བཀོད་པ་ཡང་མི་རྟོགས་པས་དེ་གཉིས་ཐ་མི་དད་པ་ལས་མ་ཡིན་ནམ། དེ་ལྟར་ན་རིགས་པ་ཁྱད་པར་མེད་པས་མི་རྟག་པ་མ་རྟོགས་པར་སྔོན་པོ་ཚད་མས་མི་རྟོགས་པར་འགྱུར་རོ་ཞེ་ན།
མ་ཡིན་ཏེ་ཐ་མི་དད་ཀྱང་ཆོས་གང་ཞིག་ཆོས་གཞན་ལ་བརྟེན་པ་དེ་ནི་རྟེན་མ་བཟུང་བར་མི་འཛིན་ལ༑ གང་ཞིག་ལ་མི་བརྟེན་པ་དེ་ནི་གཞན་མ་རྟོགས་ཀྱང་འཛིན་ནོ། ། བཀོད་པ་ཡང་བཀོད་པ་ཅན་གྱི་ཁ་དོག་ལ་བརྟེན་པས་ཁ་དོག་མ་རྟོགས་པར་མི་རྟོགས་སོ། ། སྔོན་པོ་ནི་མི་རྟག་པ་ལ་མི་བརྟེན་པས་མི་རྟག་པ་མ་རྟོགས་ཀྱང་བརྟེན་པ་མི་འགལ་ལོ། ། མི་རྟག་པ་སྔོན་པོ་ལ་བརྟེན་པས་སྔོན་པོ་མ་རྟོགས་པར་དེའི་མི་རྟག་པ་ཚད་མས་མི་རྟོགས་སོ། ། གལ་ཏེ་བརྟེན་ཀྱང་ཆོས་བརྟེན་པ་མ་རྟོགས་པར་རྟོགས་པ་དང༌། ཁ་དོག་ཀྱང་བཀོད་པའི་རྟེན་ཡིན་ན༑ འོ་ན་བཀོད་པའི་བདག་ཉིད་དབྱིབས་མ་རྟོགས་ཀྱང་ཁ་དོག་ལ་ཚད་མར་འགྱུར་བས་འགལ་མེ་ལ་འཁོར་ལོར་འཁྲུལ་བ་ཆད་པར་འགྱུར་རོ་ཞེ་ན། མི་ཐལ་ཏེ་དེང་ནི་མེའི་ཁ་དོག་ཉིད་ལ་འཁྲུལ་བའི་ཕྱིར་རོ། ། མེ་མེད་པའི་ཡུལ་དུ་མེར་སྣང་བའི་ཕྱིར་རོ། །
དེ་ལྟར་མི་རྟོགས་པ་མ་རྟོགས་པ་མ་རྟོགས་ན་སྔོན་པོ་ཉིད་ལ་འཁྲུལ་བ་ནི་མ་ཡིན་ནོ། ། འོ་ན་བཀོད་པའི་དབྱིབས་དང་མི་རྟག་པ་ཁ་དོག་ལ་བརྟེན་ལ། ལྡོག་པར་མི་འགྱུར་བ་ཇི་ལྟར་ཞེ་ན། ཆོས་གང་ཞིག་ཆོས་གཞན་གྱི་ཁྱད་པར་ཅན་དུ་རྟོགས་པ་དེ་ནི་བརྟེན་པ་ཡིན་ལ། ཡང་གང་ཞིག་གཞན་གྱིས་ཁྱད་པར་དུ་མ་བྱས་པར་རྟོགས་པ་དེ་ནི་རྟེན་ཡིན་ནོ། ། སྔོན་པོའི་མི་རྟག་པ་ཞེས་བྱ་བ་ནི་སྔོན་པོ་ཕྱིས་མི་འབྱུང་བ་ཡིན་པས་སྔོན་པོའི་ཁྱད་པར་ཅན་ཡིན་ནོ། ། དེས་ན་བརྟེན་པ་ཡིན་ནོ། ། སྔོན་པོ་ནི་ཕྱིས་མི་འབྱུང་བས་ཁྱད་པར་དུ་བྱས་ནས་རྟོགས་པ་མ་ཡིན་པས་རྟེན་ཡིན་ནོ། ། དེ་བཞིན་དུ་དེ་ཉིད་གཞན་དང་ལྷན་ཅིག་པ་ནི་བཀོད་པ་ཡིན་པས་དེ་ཉིད་ཀྱིས་ཁྱད་པར་དུ་བྱས་ཏེ་རྟོགས་སོ། ། མདོག་དེ་ཉིད་ཙམ་ནི་བཀོད་པ་ཅན་ཡིན་པས་གཞན་དང་ལྷན་ཅིག་ལས་ཁྱད་པར་དུ་མ་བྱས་པར་རྟོགས་སོ། །
དེས་ན་བཀོད་པ་ནི་མདོག་ལ་བརྟེན་གྱི་ལྡོག་པ་ནི་མ་ཡིན་ནོ་དེའི་ཕྱིར་དུང་དཀར་པོ་ལ་སེར་པོར་འཛིན་པ་ནི་དབྱིབས་ལ་ཚད་མ་མ་ཡིན་ནོ། ། དེ་བཞིན་དུ་འོད་ལ་ནོར་བུར་འཛིན་པ་ཡང་ཚད་མ་མ་ཡིན་ནོ། ། སྒོའི་ནོར་བུ་མེད་པའི་ཕྱིར་མ་རྟོགས་པའི་ཕྱིར་དང༌། ནོར་བུ་ཙམ་གྱི་སྤྱི་ཡང་དེའི་རྟེན་ཁྱད་པར་མ་བཟུང་བར་མི་འཛིན་པའི་ཕྱིར་ཏེ། ནོར་བུའི་རིགས་ནི་ཕུག་ན་གནས་པའི་མདོག་དབྱིབས་ཅན་ཁྱད་པར་གྱི་ཆོས་ཡིན་ན་ཁྱད་པར་དེ་མ་རྟོགས་པར་ག་ལ་འཛིན། དེ་བཞིན་དུ་མངོན་སུམ་མ་ཡིན་ཏེ་འཁྲུལ་བའི་ཕྱིར་རོ། ། རྗེས་སུ་དཔག་པ་ཡང་མ་ཡིན་ཏེ། ཕྱོགས་ཆོས་དང་འབྲེལ་བ་རྟོགས་པ་སྔོན་དུ་མ་སོང་བའི་ཕྱིར་རོ། ཁྱད་པར་དུ་རྗེས་སུ་དཔག་ནི་ཆོས་ཅན་དང་ཆོས་མ་འབྲེལ་བ་རྣམ་པར་བཅད་པའི་དོན་ལ་ཚད་མ་ཡིན་ན་འདི་ནི་དེ་ལྟ་མ་ཡིན་ཏེ། ཕྱི་རོལ་གྱི་གཞི་དང་མ་འབྲེལ་བ་རྣམ་པར་བཅད་པ་མེད་པ་དང༌།
ནང་གི་གཞི་དང་མ་འབྲེལ་བ་རྣམ་པར་བཅད་པ་ཡང་མ་རྟོགས་པའི་ཕྱིར་རོ། ། འོན་ཏེ་ཆོས་ཙམ་དང་ཆོས་ཅན་ཙམ་ལ་ཚད་མར་འདོད་ན་ནི། ཆོས་ཅན་འཛིན་པའི་མངོན་སུམ་དང༌། ཁྱབ་པ་དྲན་པ་ལས་རྗེས་སུ་དཔག་པ་ཁྱད་པར་མེད་པར་ཐལ་ལོ། ། དེས་ན་ནོར་བུ་འདི་ལ་ནོར་བུར་འཛིན་པ་ནི་ནོར་བུ་ལ་རྣམ་པ་ཐམས་ཅད་དུ་ཚད་མ་མ་ཡིན་ནོ། ། འོད་ལ་ལྟོས་ཏེ་ནི་ཚད་མ་ཡིན་ཏེ། འོད་ཀྱི་རིགས་ལ་ནོར་བུར་སྒྲོ་འདོགས་པས་བསྒྲིབས་པའི་ཕྱིར་ཚད་མ་མ་ཡིན་ཡང༌། འོད་ཀྱི་ཁ་དོག་གི་ཁྱད་པར་ལ་ནི་ཚད་མ་ཡིན་ཏེ། བརྟེན་པ་ལ་ཚད་མ་མ་ཡིན་ཡང་རྟེན་ཚད་མའི་ཡུལ་དུ་འགྱུར་རོ་ཞེས་སྔར་བཤད་དོ། ། དུས་གཞན་ལ་གཞན་དུ་འཛིན་པ་ཚད་མ་མ་ཡིན་པ་ནི་དཔེར་ན་ཇི་ལྟར་ནི་ཕྱེད་ཡིན་པ་ལ་ཉི་མ་གུང་གི་ངོ་བོར་འཛིན་པའི་རྨི་ལམ་གྱི་ཤེས་པ་ནི་ནམ་ཕྱེད་ཀྱི་དུས་ལ་ཚད་མ་མ་ཡིན་པ་བཞིན་ནོ་ཞེས་གསུངས་སོ། །
འདིའི་དོན་ནུབ་མོ་ཉལ་བ་ན་ཉིན་པར་བུ་འོངས་པར་རྨིས་པར་རྟོགས་པའི་བློ་ནི་ནམ་ཕྱེད་ལ་ཉི་མ་གུང་དུ་འཁྲུལ་བ་ཡིན་ཏེ། བུ་འོངས་པར་སྣང་བའི་ཤེས་པ་སྐྱེས་པའི་དུས་ཉིད་ཉི་མ་གུང་ཡིན་པར་འཛིན་པའི་ཕྱིར་དང༌། དེ་ཡང་དངོས་པོ་ལ་མཚན་མོ་ཁོ་ན་ཡིན་པའི་ཕྱིར་རོ་ཞེས་བྱ་བའོ། ། འདི་ནི་དཔྱད་པ་མི་འཐད་དེ། བུ་འོངས་པར་སྣང་བའི་བློ་ནི་མིག་ཕྱེ་བ་ལས་བྱུང་བ་དབང་པོའི་བློ་ཡིན་པར་རྟོགས་ཀྱི། རྣམ་པར་རྟོག་པ་ཡིན་པར་མ་རྟོགས་སོ། ། དབང་པོའི་བློ་ཡང་ཡུལ་བཞིན་དུ་ཉི་མ་ཕྱེད་ན་སྐྱེ་བ་ཉིད་སྒྲོ་བཏགས་པ་ཡིན་པས་མཚན་མོ་སྐྱེས་པ་ཇི་ལྟར་ཡིན། དེས་ན་དེ་སྐྱེས་པའི་དུས་མཚན་མོ་མ་ཡིན་པས་མཚན་མོ་ལ་ཉི་མ་གུང་དུ་འཁྲུལ་བ་ཡིན་ནོ། ། རྣམ་པར་རྟོག་པ་མཚན་མོ་སྐྱེས་མོད་ཀྱི། འོན་ཀྱང་དེ་ནི་འཁྲུལ་བས་མ་རྟོགས་སོ། །
དེས་ན་སྐྱེ་བའི་ལུས་ལ་ཉི་མ་གུང་དུ་འཁྲུལ་བ་ཡང་མ་ཡིན་ཏེ། དེ་སྐྱེ་བའི་དུས་ཉིད་མ་རྟོགས་པའི་ཕྱིར་རོ། ། དེས་ན་འདིའི་ཚད་མ་མ་ཡིན་ཡང༌། དུས་གཞན་ལ་གཞན་དུ་འཁྲུལ་བ་ནི་མ་ཡིན་ནོ། ། གལ་ཏེ་ནི་ཕྱེད་ལ་ཉི་མ་གུང་དུ་འཁྲུལ་བ་མ་ཡིན་ན། འབྱུང་བར་འགྱུར་བའི་ཉི་མ་གུང་ཉིད་ལ་དེ་ལྟར་འཛིན་པས་ཇི་ལྟར་ཚད་མ་མ་ཡིན་ཞེ་ན། དོན་གྱི་སྟོབས་ཀྱིས་མ་ཞུགས་པས་དེ་དང་མ་འབྲེལ་བའི་ཕྱིར། དོན་མེད་ཀྱང་འབྱུང་བས་དོན་མེད་ཀྱང་རང་བཞིན་ལས་མ་འདས་སོ། ། དེས་ཡིད་དཔྱོད་བཞིན་དུ་ལོག་པའི་ཤེས་པ་ཁོ་ནའོ། ། དེ་ལྟར་ན་རྣལ་འབྱོར་པའི་ཤེས་པ་ཡང་ལོག་པའི་ཤེས་པར་འགྱུར་རོ་ཞེ་ན།
དེ་ནི་དོན་དང་འབྲེལ་བ་མ་ཡིན་ཡང་ལོག་པར་འགྲོ་བའི་བག་ཆགས་སྤངས་པས། དོན་ཇི་ལྟ་བ་བཞིན་དུ་འཇུག་པ་མ་ཡིན་ནོ། ། དེས་ན་དོན་མེད་པར་འབྱུང་བའི་རང་བཞིན་མ་ཡིན་པས་ལོག་པའི་ཤེས་པ་མ་ཡིན་ནོ། ། བཞི་པ་རྩོད་པ་སྤང་བ་ནི་མ་ངེས་པ་དང་ཞེས་བྱ་བའོ། ། འདིའི་དོན་ནི་ཇི་ལྟར་བཅད་པའི་ཡུལ་དང༌། རྣམ་པ་ནི་དེ་ཁོ་ན་བཞིན་ཐོབ་མོད་ཀྱི། ཇི་ལྟར་བཅད་པའི་དུས་ནི་མ་ཐོབ་སྟེ། ད་ལྟར་གྱི་དུས་ཀྱི་བུམ་པ་བཅད་པའི་ཕྱིར། དེ་ཡང་ཐོབ་བྱ་མ་ཡིན་པའི་ཕྱིར། འབྱུང་བར་འགྱུར་བའི་བུམ་པ་ནི་ཐོབ་ཀྱང་མ་བཅད་པའི་ཕྱིར་རོ། །
ཞེས་བྱ་བའོ། ། ལན་ནི་བཅད་པའི་ཚེ་ཉིད་ཐོབ་བྱ་ཡོད་པར་ནི་མི་བརྗོད་ཀྱི་འོན་ཀྱང་འབྱུང་བར་འགྱུར་བའི་ཐོབ་བྱ་ལ་དེ་ལྟར་བཅད་པ་ཡིན་ཏེ། ཕྱིས་ཀྱི་གནས་སྐབས་ན་ཐོབ་པ་ཡོད་པར་ངེས་པའི་ཕྱིར་རོ། ། འོ་ན་ཕྱིས་ཀྱི་གནས་སྐབས་ད་ལྟར་རྟོགས་པར་ཇི་ལྟར་ནུས་ཞེ་ན། ད་ལྟར་དང་ཐ་མི་དད་པར་ཞེན་པས། ད་ལྟའི་གནས་སྐབས་ཡོད་པ་བཞིན་ཕྱིས་ཀྱི་གནས་སྐབས་ཀྱང་ཡོད་པར་ངེས་པའི་ཕྱིར་རོ། ། སྔོན་འགྲོའི་ཚིག་གི་དོན་འཆད་པ་ནི་གང་གི་སྔོན་དུ་ཞེས་བྱ་བའོ། ། རྒྱུའི་སྒྲ་བཞག་ནས་སྔོན་དུ་སོང་བའི་སྒྲ་སྨོས་པའི་ཡོན་ཏན་ནི་རྒྱུའི་སྒྲས་བསྟན་པའི་དོན་བརྗོད་པའི་དོན་བརྗོད་པ་ནི་རྒྱུའི་སྒྲ་སྨྲོས་ན་ཞེས་བྱ་བའོ། ། དངོས་ཀྱི་རྒྱུ་ཁོ་ན་རྒྱུ་ཡིན་གྱི་བརྒྱུད་པའི་རྒྱུ་ནི་རྒྱུའི་རྒྱུ་ཡིན་པས་བཏགས་ནས་རྒྱུར་བརྗོད་ཀྱང༌། རྒྱུའི་སྒྲའི་དོན་མཚན་ཉིད་པ་མ་ཡིན་པའི་ཕྱིར་རོ་ཞེས་བསམས་པའོ། །
སྔོན་དུ་སོང་བའི་སྒྲས་ནི་དེ་ལྟར་བསྟན་པ་ཡིན་ནོ་ཞེས་བཤད་པ་ནི་སྔོན་དུ་སོང་བ་ཞེས་བྱ་བའོ། ། སྔོན་དུ་སོང་བ་ནི་སྤྱིའི་ཡིན་པས་དངོས་དང་བརྒྱུད་པ་གཉིས་ཀ་ལ་ཡོད་ལ། དེ་ཡང་སྐབས་དོན་གྱི་ཤུགས་ཀྱིས་བརྗོད་པའི་རྒྱུ་ལ་བརྗོད་པར་འགྲུབ་བོ་ཞེས་བྱ་བའི་དོན་ཏོ། ། དེས་ཅིར་འགྱུར་བ་ཞེ་ན། འདོད་པའི་ཡང་དག་པའི་ཤེས་པ་ལ་འཇུག་པར་གྲུབ་བོ་ཞེས་པ་ནི་ཡང་དག་པའི་ཤེས་པ་ནི་ཤེས་བྱའོ། ། དོན་བྱེད་པར་སྣང་བ་ནི་དངོས་སུ་ཐོབ་པར་བྱེད་པའི་རྒྱུ་ཡིན་མོད་ཀྱི་ཞེས་བྱ་བ་ཇི་ལྟར་དངོས་སུ་ཐོབ་པའི་རྒྱུ་ཡིན་ཏེ། ཐོབ་པའི་རང་བཞིན་མ་ཡིན་ནམ་འདི་ལྟར་ཐོབ་པ་ནི་དོན་སྒྲུབ་པ་ཡིན་ནོ། ། དོན་ཉིད་དང༌། སེར་སྣང་བའི་ཤེས་པའོ།། དོན་མེད་པར་སྣང་བའི་དོན་གྱིས་ན་འབྲས་བུ་ཡིན།
ཤེས་པའི་ནི་རང་བཞིན་ཡིན་པས་དངོས་ཀྱི་རྒྱུ་མ་ཡིན་ནོ་ཞེ་ན། དོན་བྱེད་པར་སྣང་བ་ཞེས་བྱ་བ་འབྲས་བུ་ཁོ་ནས་སྣང་བ་ནི་མ་ཡིན་ཏེ། འོན་ཀྱང་འབྲས་བུ་བྱེད་བཞིན་པའི་རྒྱུ་སྣང་བ་ཡིན་ནོ། ། དེ་ཡང་འབྲས་བུར་སྣང་བའི་དངོས་ཀྱི་རྒྱུ་ཡིན། རྒྱུ་ཡིན་པས་དེ་ལྟར་བརྗོད་དོ། ། དེ་ལ་དོན་ཐོབ་པ་ནི་དོན་ཐོབ་པ་དོན་དུ་གཉེར་བ་རྣམས་ཡིད་གཉིས་མེད་པ་དེའི་ཕྱིར་དེ་བརྟག་པར་བྱ་བ་ཡིན་ནོ་ཞེས་བྱ་བ་ནི་ཡང་དག་པའི་ཤེས་པ་ཉིད་དུ་གྲུབ་པས་བླང་བྱ་ཉིད་དུ་གྲུབ་པའི་ཕྱིར་ན་ཡང་ཚད་མ་སྤྱིའི་མཚན་ཉིད་དང་བྱེ་བྲག་གི་མཚན་ཉིད་དང་ལྡན་པར་བསྟན་པའི་སྒོ་ནས་བླང་བྱ་ཉིད་དུ་སྒྲུབ་མི་དགོས་སོ་སྙམ་དུ་དོགས་པའོ། ། འདི་ནི་མི་འཐད་དེ། དོན་གྲུབ་པའི་དངོས་ཀྱི་རྒྱུ་ཉིད་དུ་མྱོང་ཡང་མྱོང་བའི་དོན་ལ་རྨོངས་པ་སྲིད་པས་དེ་བཟློག་པའི་ཕྱིར་བསྟན་བཅོས་སུ་དཔྱད་དེ། བསྟན་བཅོས་ནི་རྨོངས་པ་བཟློག་པར་བྱེད་པ་ཡིན་ནོའི་ཕྱིར་རོ། ། མྱོང་བའི་དོན་ལ་རྨོངས་པ་མི་སྲིད་ན་ནི།
ཐ་སྙད་སྒྲུབ་པའི་རྗེས་སུ་དཔག་པ་མཐའ་དག་དོན་མེད་དོ། ། གཞན་ཡང་ཚད་མ་ཉིད་དུ་གྲུབ་པས་མི་བརྟག་ན་རྗེས་སུ་དཔག་པ་མཐའ་དག་དང་གོམས་པ་པའི་མངོན་སུམ་མཐའ་དག་ཀྱང་མི་དཔྱད་པར་ཐལ་ཏེ། རང་ཉིད་ལས་ཚད་མ་གྲུབ་པའི་ཕྱིར་རོ། ། གཞན་ལས་གྲུབ་པ་རྣམས་ཀྱང་ཐབས་གཞན་གྱི་ཚད་མར་ངེས་པས་དེ་ལ་བསྟན་བཅོས་ཀྱིས་ཏེ། སྐྱེས་བུའི་དོན་ནི་ཞེས་བྱ་བ་ཡང་དོན་ནི་དོན་དུ་གཉེར་བར་བྱ་བ་སྟེ། འབད་པས་བསྒྲུབ་པར་བྱ་བའོ། ། དེ་ཡང་གཉིས་ཏེ། ཕན་འདོགས་པ་བླང་བྱ་དང༌། གནོད་པ་བྱེད་པ་དོར་བྱའོ། ། བཏང་སྙོམས་ནི་དངོས་པོ་དེ་གཉིས་སུ་མ་འདུས་པར་ཡོད་ཀྱང་དོན་ནི་མ་ཡིན་ཏེ།
ཕན་མི་འདོགས་པས་ཐོབ་པ་དོན་དུ་གཉེར་བྱ་མ་ཡིན་པ་དང༌། གནོད་པར་མི་བྱེད་པས་དོར་བར་དོན་དུ་གཉེར་བ་མ་ཡིན་པའི་ཕྱིར་རོ། ། དེས་ན་སློབ་དཔོན་ཆོས་མཆོག་གིས་དོར་བྱར་བསྡུས་པ་དང༌། སློབ་དཔོན་དུ་བའི་ལྷས་དོན་གསུམ་པར་བཤད་པ་གཉིས་ཀ་འཁྲུལ་བ་ཡིན་ནོ། ། དེ་གྲུབ་པ་ནི་དོར་བ་དང་ལེན་པའོ་ཞེས་བྱ་བ་ལྟ་བུའོ། ། དོན་གྲུབ་པ་དང་ལེན་པ་གྲུབ་ པའོ། ། དེ་ཡང་འབད་པས་བསྐྱེད་པ་ཡིན་གྱི་རྒྱུའི་མཐུས་རང་བཞིན་གྱིས་གྲུབ་པ་ནི་མ་ཡིན་ནོ། ། ཐམས་ཅད་ཀྱི་སྒྲ་ནི་ཞེས་བྱ་བ་ལ་རྫས་མ་ལུས་པ་ནི་གསལ་བ་ཉིད་མ་ལུས་པའོ། ། རྣམ་པ་མ་ལུས་པ་ནི་རིགས་ཙམ་མ་ལུས་པའོ། ། དེ་ཡང་དཔེར་ན་འབྱུང་པོ་ཐམས་ཅད་འཆིའོ་ཞེས་བྱ་བ་དང༌།
ནད་ཐམས་ཅད་སེལ་ལོ་ཞེས་བྱ་བ་ལྟ་བུའོ། ། ལོག་པའི་ཤེས་པ་ལ་བྱ་རོག་དང་ཏ་ལ་ཙམ་དུ་ཡང་དོན་གྲུབ་པ་མེད་དོ་ཞེས་བྱ་བ་ལ་སོགས་པས་ནི་གཞན་ལས་དོན་གྲུབ་པ་འགོག་པའོ། ། དེས་ན་ཕྱི་རོལ་གྱི་བེམ་པོ་ལ་སོགས་པས་ཀྱང་དོན་གྲུབ་པ་མེད་པར་གྲུབ་སྟེ་རིགས་པ་མཚུངས་པའི་ཕྱིར་རོ། ། ཇི་ལྟར་སྨན་དང་ལུས་ངག་གི་བྱེད་པས་དོན་གྲུབ་པ་ལྟར་ནི་ལོག་པའི་ཤེས་པས་ཀྱང་གྲུབ་སྟེ། མི་སྡུག་པ་ལ་སོགས་པས་འདོད་ཆགས་དང་བྲལ་བ་ལ་སོགས་པས་གྲུབ་བོ། ། ཇི་ལྟར་སྨན་དང་ནད་ཞི་བ་ལ་སོགས་པས་ནི་འབྲེལ་བ་ཚད་མས་ངེས་ནས་དེའི་རྒྱུ་བསྒྲུབས་པས་དོན་གྲུབ་པའི་ཕྱིར་སྨན་ལ་སོགས་པ་སྐྱེ་བའི་རྒྱུ་ཙམ་ཡིན་གྱི། རྗེས་སུ་སྒྲུབ་པའི་རྒྱུ་ནི་མི་སྡུག་པ་བསྒོམས་པ་དང༌། འབད་རྩོལ་ལས་ཆགས་པ་ཞི་བ་དང༌། བདེ་བ་ཐོབ་པ་ཉིད་སྐྱེ་བར་ཚད་མས་ངེས་ནས་དེའི་རྒྱུ་སྒྲུབ་པས་དོན་གྲུབ་པའི་ཕྱིར། མི་སྡུག་པ་དང་ལུས་ཀྱི་འབབ་རྩོལ་ལ་སོགས་པ་ནི་སྐྱེ་བའི་རྒྱུ་ཙམ་ཡིན་གྱི་རྗེས་སུ་སྒྲུབ་པའི་རྒྱུ་ནི་ཚད་མ་ཁོ་ན་ཡིན་ནོ། །
དེས་ན་ཡང་དག་པའི་ཤེས་པའི་རྒྱུ་ཅན་དུ་གྲུབ་པ་ལ་རྒྱུ་གཞན་དགག་པའི་ཕྱིར། ཡང་དག་པའི་ཤེས་པ་ཁོ་ནའི་རྒྱུ་ཅན་ཞེས་པ་དེའི་རྒྱུ་ཅན་དུ་མ་གྲུབ་པ་སྒྲུབ་པའི་ཕྱིར་ཡང་དག་པའི་རྒྱུ་ཅན་ཁོ་ན་ཞེས་དེ་གཉིས་གཟུང་བ་གཉིས་ཀ་བྱའོ། ། དགོས་འབྲེལ་བཤད་པའོ། ། ཁ༢ བསྟན་བཅོས་ཀྱི་རང་བཞིན་བཤད་པ། ཚད་མའི་དབྱེ་བ་བསྟན་པའི་ཕྱིར། འདིར་ལོག་པར་རྟོག་པ་ནི་རྣམ་པ་བཞི་སྟེ་ཞེས་བྱ་བ་སྨོས་སོ། ། དབྱེ་བ་འདི་ལ་རྣམ་པ་བཞི་ལས། དང་པོ་གྲངས་ཀྱི་དོན་ནི། འདི་ལ་བྱེ་བྲག་གཉིས་ཡོད་པས་ན་རྣམ་པ་གཉིས་སོ་ཞེས་བྱ་བའོ། ། བྱེ་བྲག་རྣམ་པ་གཉིས་ཞེས་བྱ་བ་ངོ་བོ་ཐ་དད་པ་གཉིས་ཉིད་ནི་མ་ཡིན་ཏེ།
རང་རིག་པ་ལས་ངོ་བོ་ཐ་དད་ན་རིག་པ་ཉིད་མ་ཡིན་པར་འགྱུར་བའི་ཕྱིར་རོ། ། རང་རིག་པའི་རང་བཞིན་ནི་རིག་པའི་རང་བཞིན་ཁོ་ན་ཡིན་པའི་ཕྱིར་རོ། ། ཚད་མ་གཉིས་ཀྱི་གཟུང་ཡུལ་ལྟར་གཅིག་བཀག་པ་ཙམ་ཡང་མ་ཡིན་ནོ། ། འདི་ལྟར་ཁ་ཅིག་མངོན་སུམ་རང་རིག་པའི་རང་བཞིན་དོན་དམ་པར་ཡོད་ལ། རྗེས་སུ་དཔག་པ་རྣམ་པར་རྟོག་པར་རྟོགས་པ་ནི་དོན་དམ་པར་མེད་ཀྱི་ཀུན་རྫོབ་ཏུ་ཡོད་དོ། ། ཞེས་ཟེར་བ་ནི་མི་རིགས་ཏེ་རང་རིག་པ་ལས་ངོ་བོ་ཐ་དད་ན། རྣམ་རྟོག་དངོས་པོར་ཡོད་པ་ལ་གནོད་བྱེད་མེད་པ་དང༌། ཐ་སྙད་དུ་ཡང་སྒྲུབ་བྱེད་མེད་པར་ཐལ་བ་དང༌། དངོས་པོར་ཡོད་པའི་སྒྲུབ་བྱེད་ཡོད་པའི་ཕྱིར་ རོ། ། དང་པོ་ནི་གལ་ཏེ་ཡུལ་དངོས་པོ་མེད་པས་དེ་འཛིན་པ་དངོས་པོ་མི་འཐད་དོ་ཞེས་འདོད་ན།
ཡུལ་མེད་པས་འཛིན་པ་མ་འཁྲུལ་བ་དགག་པར་ནུས་ཀྱང༌། འཁྲུལ་བ་ནི་ཡུལ་ཡོད་པ་ལ་ལྟོས་པས་མི་ནུས་སོ། ། དེས་ན་དངོས་པོ་མེད་པའི་སྒྲུབ་བྱེད་ཅི་ཡོད། གཉིས་པ་ནི་རྣམ་རྟོག་ཐ་དད་དུ་ཡོད་པར་ཡང་ཚད་མས་མི་གྲུབ་པར་གྱུར་ཏེ། ཚད་མ་ནི་དངོས་པོའི་ཡུལ་ཅན་ཡིན་པའི་ཕྱིར་རོ། ། དེ་ལྟ་མ་ཡིན་ན་འཁྲུལ་བའི་སེམས་མཐའ་དག་ཀྱང་རང་གི་ཡུལ་ལ་ཚད་མར་ཐལ་ལོ། ། དང་པོ། མངོན་སུམ་གྱི་ལེའུ་བཤད་པ་ལས། ང༡ དབང་པོ་མངོན་སུམ་བཤད་པ། བྱེ་བྲག་ཏུ་དབང་པོ་དང་ཡིད་ཀྱི་མངོན་སུམ་གྱི་ནི་མི་འགྲུབ་སྟེ།
ཕྱི་དངོས་པོའི་ཡུལ་ཅན་ཡིན་པའི་ཕྱིར་རོ། ། རང་རིག་པས་ཀྱང་མ་ཡིན་ཏེ། རྟོག་པ་རང་གི་ངོ་བོ་མ་ཡིན་པའི་ཕྱིར་རོ། ། རྣལ་འབྱོར་གྱི་མངོན་སུམ་གྱིས་ཀྱང་མ་ཡིན་ཏེ་དེ་མེད་པའི་ཕྱིར་རོ། ། རྗེས་སུ་དཔག་པས་ཀྱང་མ་ཡིན་ཏེ་རྟོག་པ་དངོས་པོ་མ་ཡིན་ན་དེའི་རང་བཞིན་དང་འབྲས་བུ་ཡང་ཤེས་པར་འགལ་བས་མངོན་སུམ་གྱི་ཡུལ་མ་ཡིན་པའི་ཕྱིར་དང༌། དེ་ཡང་རྗེས་སུ་དཔག་པས་བསྒྲུབས་ན་ཐུག་པ་མེད་པར་ཐལ་བའི་ཕྱིར་རོ། ། དེ་ལྟར་ཐ་སྙད་དུ་ཡང་མ་གྲུབ་ན་རི་བོང་རྭ་དང་ཁྱད་པར་མེད་ན་དེ་གཞལ་བྱ་རྣམ་པར་འཇོག་པའི་ཚད་མར་མི་འགྱུར་ རོ། ། གསུམ་པ་ནི་རྣམ་པར་རྟོག་པ་དངོས་པོར་ཡོད་པ་རང་རིག་པས་གྲུབ་པ་དང༌། གཞན་གྱི་རྒྱུད་ལ་རྗེས་དཔག་གིས་ངེས་པའི་ཕྱིར་དེ་མེད་པ་ལ་ཚད་མས་གནོད་དོ། ། དེས་ན་དངོས་པོ་གཅིག་ལ་རང་གི་མཚན་ཉིད་མངོན་སུམ་དང༌།
རྣམ་པར་རྟོག་པ་རྗེས་སུ་དཔག་པ་གཉིས་རྟོག་པའི་དབྱེ་བས་བཏགས་པ་ཡིན་ནོ། ། དེ་ནི་གྲངས་ཀྱི་དོན་ནོ། ། དབྱེ་བ་སྨོས་པ་ནི། གལ་ཏེ་གྲངས་བསྟན་པའི་དོན་མེད་དེ་དེ་མ་བརྗོད་ཀྱང་མཚན་ཉིད་གཉིས་བཤད་པས་གྲངས་ངེས་པའི་ཕྱིར་རོ། ། ཡང་ན་གྲངས་མ་སྨྲས་པར་གྲངས་མ་ངེས་མོད། གྲངས་ངེས་པ་ཉིད་དོན་མེད་དེ། རང་བཞིན་ངེས་པ་ཁོ་ནས་རང་བཞིན་ལ་འཇུག་པ་དང༌། གཞན་གྱི་རང་བཞིན་ཅན་སྤོང་བས་སྐྱེས་བུའི་འཇུག་ལྡོག་ཉམས་པ་མེད་པའི་ཕྱིར་རོ་ཞེས་རྒོལ་ན། རེ་ཞིག་རྩོད་པ་དང་པོ་ནི་མེད་དེ་གྲངས་མ་སྨྲས་ན་མཚན་ཉིད་གཉིས་བཤད་ཀྱང་འདི་ནི་རེ་ཞིག་འདི་ཙམ་བཤད་པར་ཟད་ཀྱི། གཞན་ཡང་མེད་པ་ནི་མ་ཡིན་ནོ། །
ཞེས་རྟོགས་པར་འགྱུར་བའི་ཕྱིར་རོ། ། གཉིས་པ་ཡང་མེད་དེ་གྲངས་ངེས་པ་མ་རྟོགས་པར་མཚན་ཉིད་མི་རྟོགས་པའི་ཕྱིར་རོ་ཞེས་སྟོན་པ་ནི། ཡང་དག་པའི་ཤེས་པའི་གསལ་བ་ནི་ཞེས་བྱ་བའོ། ། གསལ་བའི་དབྱེ་བ་ནི་མཚན་གཞིའི་དངོས་པོ་དབྱེ་བའོ། ། གསལ་བའི་དབྱེ་བ་བསྟན་པ་ཉིད་ཀྱིས་ཅི་བྱ་སྙམ་ན། གསལ་བའི་དབྱེ་བ་བསྟན་ན་ནི་ཞེས་སྨྲས་སོ། ། སོ་སོར་ངེས་པའི་ཡང་དག་པའི་ཤེས་པའི་མཚན་ཉིད་ནི། མངོན་སུམ་གྱི་མཚན་ཉིད་དང༌། རྗེས་སུ་དཔག་པའི་མཚན་ཉིད་དོ། ། དེ་བསྟན་པས་ཀྱང་ཅིར་འགྱུར་ཞེ་ན།
རང་གི་མཚན་གཞི་ལ་སྤྱིའི་མཚན་ཉིད་མི་སླུ་བ་ཡོད་པ་དང༌། གཞན་ལ་མེད་པས་མཚོན་པར་བྱེད་དོ་སྙམ་དུ་དགོངས་པའོ། ། སོ་སོར་ངེས་པའི་མཚན་ཉིད་མ་རྟོགས་མོད། དེའི་གསལ་བ་ལ་ཡོད་ཅིང་གཞན་ལ་མེད་པའི་མཚན་ཉིད་གཞན་དབྱེ་བ་མ་བསྟན་པར་རྟོགས་པ་ཉིད་ཀྱིས་རང་གི་རྟེན་ལ་མི་སླུ་བས་མཚོན་ཏོ་སྙམ་ན། གསལ་བའི་དབྱེ་བ་ལ་བསྟན་ན་ནི་ཞེས་སྨོས་སོ། ། སྨྲ་བར་མི་ནུས་སོ་ཞེས་བྱ་བ་ནི་མེད་པའི་ཕྱིར་རོ། ། སྙམ་དུ་དགོངས་པའོ། ། དེ་བས་ན་ཞེས་བྱ་བ་ནི་མཇུག་བསྡུ་བའོ། ། དེ་ལྟར་ན་གྲངས་བསྟན་པས་ནི་གསལ་བའི་དབྱེ་བ་རྟོགས་སོ། ། དེས་ནི་དེ་ལ་ཡོད་པའི་སོ་སོའི་མཚན་ཉིད་རྟོགས་སོ། །
དེས་ནི་རང་གི་བརྟེན་པ་མི་སླུ་བ་ཡོད་ལ་གཞན་ལ་མེད་པར་རྟོག་པ་མི་སླུ་བ་དོན་དུ་གཉེར་བ་རྣམས་ཀྱི་འཇུག་པའི་ཡུལ་བསྟན་པར་འགྱུར་རོ། ། ཞེས་གནས་སོ། ། འདི་ལ་ཀུན་ཏུ་བཟང་པོ་ནི་མཚན་ཉིད་བསྟན་པར་ནུས་ཀྱི་ཞེས་བྱ་བ། ཅི་དེ་ཁོ་ནས་ནུས་སམ། འོན་ཏེ་དེས་ཀྱང་ནུས། དང་པོ་ལྟར་ན་ཡང་གསལ་བའི་དབྱེ་བ་བསྟན་པ་དོན་མེད་དོ་ཞེས་རྩོད་ན། གསལ་བའི་དབྱེ་བ་མ་བསྟན་ན་ནི་ཞེས་ལྡོག་པ་སྨྲས་སོ། ། འདི་ལ་ལ་སོ་སོ་ངེས་པ་དེ་མེད་པར་བསྟན་པར་ནུས་པ་ཁོ་ནས་དྲངས་དོན་མེད་པ་མི་སྤོང་ངོ༌། ། དེས་ན་ལྡོག་པ་བརྗོད་པ་ནི་མ་འབྲེལ་ཏོ། ། གལ་ཏེ་གཅིག་པོའང་སོ་སོར་ངེས་པ་གཉིས་ཀར་བསྟན་པར་མི་ནུས་ན་ནི།
གཅིག་པོ་ཞེས་ཁྱད་པར་གཟུང་བ་དོན་མེད་དོ། ། གྲངས་མ་བསྟན་པར་ཡང་རྣམ་འགྲེལ་ལ་སོགས་པར་མཚན་ཉིད་གཅིག་པོ་བསྟན་པས་ལྡོག་པ་མ་གྲུབ་པ་ཡང་ཡིན་ནོ་ཞེས་རྩོད་ན། མ་ཡིན་ཏེ་སྔ་མར་ཡང་སོ་སོར་ངེས་པའི་མཚན་ཉིད་གཅིག་པོ་བསྟན་པར་ནུས་ཀྱི་ཞེས་གཅིག་པོ་ཞེས་བྱ་བ་ལ་ལྟོས་པ། ཕྱི་མར་ཡང་གཅིག་པོ་སོ་སོར་ངེས་པ་ལ་སྨྲ་བར་མི་ནུས་སོ་ཞེས་སོ་སོར་ངེས་པ་ལ་ལྟོས་སོ། ། དེས་ན་སྐབས་ཀྱི་འབྲས་བུ་ཁས་བླངས་པ་ཉིད་ཀྱི་ལྡོག་པ་བརྗོད་པས་མ་འབྲེལ་མ་ཡིན་ལ། གཅིག་པོ་ཉིད་རྟོགས་པ་འབྲས་བུ་ཡིན་པས་ཁྱད་པར་བཟུང་བ་དོན་མེད་པ་ཡང་མ་ཡིན་ནོ། ། ལྡོག་པ་མ་གྲུབ་པ་ཡང་མ་ཡིན་ཏེ། རྣམ་འགྲེལ་ལ་སོགས་པར་གྲངས་མ་བསྟན་པར་མཚན་ཉིད་གཅིག་པོ་གསལ་བ་སོ་སོ་མ་ངེས་པར་རྟོགས་པའི་ཕྱིར་རོ་ཞེས་འཆད་དོ། ། གསུམ་པ་མིང་དོན་ལ་གཉིས་ཏེ། མངོན་སུམ་གྱི་མིང་གི་དོན་དང༌།
རྗེས་སུ་དཔག་པའི་མིང་གི་དོན་ཏོ། ། དང་པོ་ལ་བཞི་ལས་དང་པོ་མིང་གི་དོན་སྒྲ་བཤད་པའི་ཡུལ་སྟོན་པ་ནི་འཇུག་པའི་རྒྱུ་མཚན་ནི་མ་ཡིན་ནོ་ཞེས་བྱ་བ་ཡན་ཆད་དོ། ། གཉིས་པ་འཇུག་པའི་གཞི་ནི་དབང་པོ་ལ་བརྟེན་པ་ཉིད་འདིས་ནི་ཞེས་བྱ་བ་ནས་བྱ་བ་ཡན་ཆད་དོ། ། གསུམ་པ་དེ་གཉིས་ཐ་དད་པར་སྒྲུབ་པ་ནི་ཇི་སྟེ་ནས་འགྱུར་རོ་ཡན་ཆད་དོ། ། ཐ་དད་པའི་དཔེ་ནི་དཔེར་ན་ཞེས་བྱ་བ་བཞིན་ནོ་ཞེས་བྱ་བའི་བར་རོ། ། རྗེས་སུ་དཔག་པའི་མིང་ལ་ནི་བཤད་པའི་རྒྱུ་མཚན་དང་འཇུག་པའི་རྒྱུ་མཚན་ཐ་མི་དད་དོ། ། བསྡུ་བའི་དོན་སྟོན་པ་ནི་དང་ཞེས་བྱ་བ་ནི་ཞེས་བྱ་བ་ལ་སོགས་པའོ། ། མངོན་སུམ་གྱི་མཚན་ཉིད་ལ་གཉིས་ཏེ། ཐུན་མོང་གི་མཚན་ཉིད་དང༌། ཁྱད་པར་གྱི་མཚན་ཉིད་དོ། །
དང་པོ་ལ་གཉིས་ཏེ་བསྟན་པ་དང༌། བཤད་པའོ། ། བསྟན་པ་ལ་བཞི་ལས་དང་པོ་བདུན་པའི་དོན་ནི་དེ་ལ་ཞེས་བྱ་བ་ནས། དམིགས་ཀྱིས་དགར་བའོ་ཞེས་བྱ་བའི་བར་རོ། ། གཉིས་པ་སྒྲུབ་པ་དང་རྗེས་སུ་བརྗོད་པའི་ཚུལ་སྟོན་པ་ནི། དེ་ལ་མངོན་སུམ་ཉིད་རྗེས་སུ་བརྗོད་ནས་ཞེས་བྱ་བ་ལ་སོགས་པའོ། ། གྲུབ་ཟིན་པ་མ་གྲུབ་པ་བསྒྲུབ་པའི་ཡན་ལག་ཏུ་སྟོན་པ་ནི་རྗེས་སུ་བརྗོད་པའི་ཚུལ་ཡིན་ལ། མ་གྲུབ་པ་བསྒྲུབ་པ་ནི་སྒྲུབ་པ་ཡིན་ནོ། ། འདི་ལ་སློབ་དཔོན་ཀ་མ་ལ་ཤཱི་ལ་ན་རེ། མཚན་ཉིད་ནི་གྲུ་པ་ཡིན་ཏེ་མཚོན་པར་བྱེད་པ་ཡིན་པའི་ཕྱིར་རོ། །
མཚོན་བྱ་མ་གྲུབ་པས་བསྒྲུབ་པ་ཡིན་ན་མཚན་ཉིད་དང་མ་གྲུབ་པའི་ཁྱད་པར་མཚོན་བྱ་ཕྱིན་ཅི་ལོག་ཏུ་ཐལ་ལོ་ཞེས་གསུངས་སོ། ། འདི་ལ་སློབ་དཔོན་ཆོས་མཆོག་ན་རེ། གནས་སྐབས་ནི་གཉིས་ཏེ་མཚན་གཏན་ལ་འབེབས་པ་དང༌། མཚན་ཉིད་ཀྱིས་ཐ་སྙད་དུ་བྱེད་དོ། ། དང་པོ་ནི་རྒྱུའི་རྒྱུའི་རྟགས་ནི་གཙུག་ཕུད་ཡིན་ནོ་ཞེས་བྱ་བ་བཞིན་དུ་མཚོན་བྱ་རྗེས་སུ་བརྗོད་ནས་མཚན་ཉིད་བསྒྲུབ་པ་ཡིན་ནོ། ། གཉིས་པ་ནི་མཚན་ཉིད་ཀྱིས་མཚོན་བྱ་རྟོགས་པར་བྱེད་པ་ཡིན་ཏེ། འདི་ནི་ཀུན་ཏུ་རྒྱུ་ཡིན་ཏེ་གཙུག་ཕུད་ཡོད་པས་སོ་ཞེས་བྱ་བ་བཞིན་ནོ། ། དེས་ན་ད་ལྟ་ནི་མཚན་ཉིད་གཏན་ལ་འབེབས་པ་ཡིན་པས་དེ་ཉིད་བསྒྲུབ་པར་འཐད་དོ། ། དེ་ལྟ་མ་ཡིན་ན་ཉེས་པ་གཉིས་ཏེ། རྟེན་དང་འགལ་བ་དང༌།
རིགས་པ་དང་འགལ་བའོ། ། དང་པོ་ནི་ཀུན་ཏུ་རྒྱུའི་དཔེ་བསྟན་ཟིན་ཏོ། ། གཉིས་པ་ཡང་ཅི་མཚན་ཉིད་སྔར་གྲུབ་ན་གཞི་མེད་པར་རམ། གཞི་ལ། དང་པོ་ནི་མི་སྲིད་དོ། ། གཉིས་པ་ལྟར་ན་མཚོན་བྱ་ཡང་གྲུབ་པས་བསྒྲུབ་ཏུ་ཅི་ཡོད་ཞེས་གསུངས། ། དེས་ན་འདིར་མཚོན་བྱ་བསྒྲུབ་པ་ལ་མཚན་ཉིད་རྟོག་པ་དང་བྲལ་ཞིང་མ་འཁྲུལ་བ་བསྒྲུབ་པ་ཡིན་ནོ། ། འདི་ལ་སློབ་དཔོན་རབ་ཏུ་ཞི་བ་བཟང་པོས་འདི་སྐད་ཅེས། མིང་དང་མིང་ཅན་གྱི་འབྲེལ་བ་ཅི་ཞིག་བསྒྲུབ་པར་ཟད་ཀྱི། མཚོན་བྱ་གྲུབ་པ་ལ་མཚན་ཉིད་སྒྲུབ་པའམ།
མཚན་ཉིད་གྲུབ་པས་མཚོན་བྱ་སྒྲུབ་པ་ནི་མ་ཡིན་ཏེ། རྟོག་བྲལ་མ་འཁྲུལ་བ་ཉིད་ལ་མངོན་སུམ་ཞེས་འདོགས་པའི་ཕྱིར་རོ་ཞེས་ཟེར་བའི་དོན་ལ་བ་སུ་བ་ནི། རྟོག་པ་དང་བྲལ་ཞིང་མ་འཁྲུལ་བ་ཉིད་བསྒྲུབས་པ་ཡིན་ན་ཞེས་བྱ་བའོ། ། དེ་ལ་ཉེས་པ་གསུམ་སྟེ། སྐབས་སུ་མ་བབས་པའི་གྲངས་ལ་སོགས་པ་ལ་ལོག་པར་རྟོག་པ་སེལ་བ་ན་མིང་དང་མིང་ཅན་གྱི་འབྲེལ་བ་སྐབས་སུ་མ་བབས་སོ། ། དགོས་པ་མེད་པ་ནི། དེས་དོན་ལ་དཔོག་པར་རྟོགས་པ་མི་སེལ་བ་ནི། མིང་གི་དོན་མ་ཡིན་པ་ནི། རྟོག་པ་དང་བྲལ་ཞིང་མ་འཁྲུལ་བ་ནི་མངོན་སུམ་གྱི་དོན་ལ་ཡིན་ཏེ། འོན་ཀྱང་དོན་ལ་མངོན་སུམ་དུ་བྱེད་པ་ཉིད་དང༌།
གསལ་བར་སྣང་བ་ཉིད་དང༌། དབང་པོའི་རྗེས་སུ་འགྲོ་བ་དང༌། ལྡོག་པའི་རྗེས་སུ་བྱེད་པ་ཉིད་དང་ཞེས་བྱ་བའོ། ། གསུམ་པ་མཚན་ཉིད་ཀྱི་རང་བཞིན་སྟོན་པ་ནི་རྟོག་པ་དང་བྲལ་ཏེ་མི་བསྟན་པ་ནི་ཞེས་བྱ་བའོ། ། མཚན་ཉིད་དང་པོ་འདི་ལ་མི་མཐུན་པ་མེད་དོ། ། མཚན་ཉིད་གཉིས་པ་ཐོབ་བྱའི་དོན་ལ་མ་འཁྲུལ་བ་ཡིན་པ་བཀག་ནས། གཟུང་བའི་ཡུལ་ལ་མ་འཁྲུལ་བ་སྟོན་པ་ནི། མ་འཁྲུལ་བའི་དོན་ནི། བྱེད་པའི་ནུས་པའི་དངོས་པོའི་ངོ་བོ་ལ་ཕྱིན་ཅི་མ་ལོག་པའོ། ། ཞེས་བྱ་བའོ། །
དེ་ཡང་སློབ་དཔོན་གྱིས་འཁྲུལ་བ་ནི་ལོག་པར་སྣང་བ་ཡིན་ནོ་ཞེས་བཤད་པས་དེ་བྲལ་བ་གཟུང་ཡུལ་ལ་མ་འཁྲུལ་བ་གྲུབ་བོ། ། ཡང་རྣམ་པར་རྟོག་པ་དངོས་པོ་མི་སྣང་བས་མངོན་སུམ་ལྟར་སྣང་བར་བཤད་པས་ན། དེ་ལས་ལྡོག་པ་མངོན་སུམ་དངོས་པོར་སྣང་བར་གྲུབ་བོ། ། ཡང་རྗེས་སུ་དཔག་པ་གཟུང་ཡུལ་ལ་འཁྲུལ་བར་བརྗོད་པ། མངོན་སུམ་གཟུང་ཡུལ་ལ་མ་འཁྲུལ་བར་གྲུབ་སྟེ། དེ་ལྟར་མ་ཡིན་ན་རྗེས་སུ་དཔག་པར་དམིགས་ཀྱིས་འཛིན་པའི་རྒྱུ་ཅི་ཡིན། ཡང་དག་པའི་ཤེས་པ་ཡིན་པས་མི་སླུ་བར་གྲུབ་པ་བཞིན་དུ་མ་འཁྲུལ་བས་མི་སླུ་བ་བརྗོད་ན་མ་འབྲེལ་བར་ཐལ་བའི་ཕྱིར་རོ་ཞེས་གསུངས་སོ། ། དེ་ནི་མི་འཐད་དེ་ལོག་པར་སྣང་བ་ནི། གཟུང་བ་མ་འཁྲུལ་བའི་མཚན་ཉིད་ཡིན་གྱི། འཁྲུལ་བའི་སྒྲས་བརྗོད་པར་བྱ་བ་ཙམ་གྱི་མཚན་ཉིད་ནི་མ་ཡིན་ཏེ།
འཁྲུལ་བ་དང་ཀུན་རྫོབ་ཤེས་པ་དང་ཞེས་བྱ་བ་ལ་སོགས་པ་འཁྲུལ་བའི་དོན་ནི་ལོག་པར་སྣང་བ་ལ་མི་འདོད་པའི་ཕྱིར་རོ། ། འདོད་ན་ནི་ཀུན་རྫོབ་ཀྱི་ཤེས་པ་དང་རྗེས་སུ་དཔག་པ་ལ་སོགས་པ་ཡང་དེར་འདུས་པར་ཐལ་ལོ། ། གཞན་ཡང་དངོས་པོ་མི་སྣང་བས་རྣམ་པར་རྟོག་པ་མངོན་སུམ་ལྟར་སྣང་བར་བཤད་མོད། དེ་ལས་ལྡོག་པ་མངོན་སུམ་གཟུང་ཡུལ་ལ་མ་འཁྲུལ་པར་ཇི་ལྟར་གྲུབ། དངོས་པོ་མི་སྣང་བའི་དོན་ནི་གཟུང་ཡུལ་ལ་འཁྲུལ་བ་ཡིན་པའི་ཕྱིར་རོ་ཞེ་ན། འོ་ན་རྟོག་མེད་འཁྲུལ་བ་ཀུན་ཀྱང་དངོས་པོ་མི་སྣང་བར་འགྱུར་རོ། ། དེ་ལྟ་ནའོ་ཞེ་ན། འོ་ན་དངོས་པོར་ཞེན་པ་ཡོད་དམ་མེད། དང་པོ་ལྟར་ན་རྣམ་པར་རྟོག་པར་ཐལ་ལོ། ། གཉིས་པ་ལྟར་ན་དངོས་པོ་གཏན་མ་བཟུང་བར་ཐལ་ཏེ།
ཞེན་པ་དང་སྣང་བ་ལས་གཞན་པའི་འཛིན་པའི་བྱེད་པ་མེད་པའི་ཕྱིར་རོ། ། དངོས་པོ་གཏན་མ་རྟོགས་ན་འཁྲུལ་བ་ཉིད་ཉམས་པར་འགྱུར་རོ། ། དེས་ན་དངོས་པོ་སྣང་བ་ཙམ་གྱིས་ནི། གཟུང་ཡུལ་ལ་མ་འཁྲུལ་བར་མི་འགྲུབ་བོ། ། རྗེས་སུ་དཔག་པ་ཉིད་གཟུང་ཡུལ་འཁྲུལ་བར་བཤད་པ་ཡང་རྗེས་དཔག་ནི་གཅིག་ཏུ་དེ་ལྟར་ངེས་པའི་ཕྱིར་རོ། ། མངོན་སུམ་ནི་དེ་ལྟར་མ་ངེས་པས་གཟུང་ཡུལ་འཁྲུལ་བར་མ་བཤད་པར་ཟད་ཀྱི། མངོན་སུམ་གཟུང་ཡུལ་ལ་འཁྲུལ་བ་མི་སྲིད་པ་ནི་མ་ཡིན་ནོ། ། མི་སླུ་བ་ཉིད་དུ་ཡང་དག་པའི་ཤེས་པ་ཡིན་པས་གྲུབ་ཀྱང་འདིར་མངོན་སུམ་གྱི་མཚན་ཉིད་དུ་མ་གྲུབ་པ་ལྟར་བསྒྲུབས་པ་ཡིན་ནོ། ། དོན་གྱིས་བསྒྲུབས་པ་ཙམ་ནི་མཚན་ཉིད་མ་ཡིན་ཏེ། ཡོད་པ་དང་ཤེས་བྱ་ལ་སོགས་པ་ལ་མཚན་ཉིད་དུ་ཐལ་བའི་ཕྱིར་དང༌།
མི་སླུ་བ་ཡང་མངོན་སུམ་རྗེས་སུ་དཔག་པ་གཉིས་ཀ་ལ་ཡང་མཚན་ཉིད་གསུམ་པར་བཙལ་བའི་ཕྱིར་རོ། ། དེ་ལྟར་འདོད་ན་ཡང་དེས་ཅི་ཞིག་རྣམ་པར་གཅོད། མཚན་ཉིད་ནི་རྣམ་པར་གཅོད་པ་ལ་ལྟོས་པ་ཡིན་ནོ། ། མཚན་ཉིད་ཉེ་བར་གཟུང་བའི་དགོས་པ་སྟོན་པ་ནི། མཚན་ཉིད་དེ་གཉིས་ཀ་ཡང་ཞེས་བྱ་བའོ། ། དེ་ལ་མ་འཁྲུལ་བས་རྗེས་དཔག་སེལ་བ་ཉིད་འགོག་པ་ནི་འདི་ལྟར་རྟོགས་པ་དང་བྲལ་བ་སྨོས་པ་ཉིད་ཀྱིས་ཞེས་བྱ་བའོ། ། རྗེས་སུ་དཔག་པ་སེལ་ནུས་པའི་མཚན་ཉིད་གཞན་དང་ལྷན་ཅིག་སྨོས་པའི་ཕྱིར། རྗེས་སུ་དཔག་པ་སེལ་ནུས་པའི་འབྲས་བུ་ཅན་མ་ཡིན་ནོ་ཞེས་བྱ་བའོ། ། དོན་ནོ། ། མ་འཁྲུལ་བ་རྗེས་སུ་དཔག་པ་སེལ་བའི་དོན་དུ་ལོག་པར་རྟོགས་པ་སུ་ཡོད་ཅེ་ན།
སུ་ཡང་མེད་མོད་ཀྱི་འདིར་མ་འཁྲུལ་བ་རིགས་མི་མཐུན་པ་བསལ་བའི་དོན་དུ་སྨོས་པས་འགོག་གོ ། རིགས་མི་མཐུན་པ་ཡང་གཉིས་ཏེ། ཡང་དག་པའི་ཤེས་པ་ཡིན་པ་དང་མ་ཡིན་པའོ། ། དང་པོ་ནི་གཉིས་ཀའི་ཐུན་མོང་གི་ཆོས་ཡང་དག་པའི་ཤེས་པའི་མཚན་ཉིད་མངོན་སུམ་ཡོད་པར་བརྗོད་པས་དེ་མེད་པ་ལ་ཐ་སྙད་པར་གྲུབ་པོ། ། གཉིས་པ་ཡང་རྗེས་དཔག་ཁོ་ན་ཡིན་པས་མ་འཁྲུལ་བར་རིགས་མི་མཐུན་པ་རྣམ་པར་གཅོད་པར་བྱེད་ན། རྗེས་སུ་དཔག་པ་གཅོད་པར་ཁས་བླངས་པར་བྱ་དགོས་ན། དེ་ཡང་འདི་དག་འཐད་པར་བསྟན་པ་ཡིན་ནོ། ། འདི་ལོག་པར་རྟོག་པ་སེལ་བའི་དོན་ཅན་དུ་སྟོན་པ་ནི། དེ་ལ་མ་འཁྲུལ་བ་སྨོས་ན་ཞེས་བྱ་བ་ལ་སོགས་པའོ། ། དེ་མ་ཡིན་པའི་དོན་ལ་དེར་རྟོག་པ་སེལ་བ་ནི་རིགས་མི་མཐུན་པ་སེལ་བ་ཡིན་ལ།
དེ་སེལ་བའི་མཚན་ཉིད་ཀྱི་ངག་ཉིད་ལ་ཐེ་ཚོམ་སེལ་བ་ནི། ལོག་པར་རྟོག་པ་སེལ་བ་ཡིན་ནོ། ། མ་འཁྲུལ་བས་ཀྱང་མི་སླུ་བའི་མཚན་ཉིད་སེལ་བར་བྱེད་པས་དེའི་ངག་ལ་ཐེ་ཚོམ་སྤོང་བར་བྱེད་པ་ཡིན་ནོ། ། རྟོག་པ་དང་བྲལ་བ་རྗེས་སུ་དཔག་པ་སེལ་བ་འགོག་པ་ནི་དེ་བཞིན་དུ་ཞེས་བྱ་བའོ། ། ལོག་པར་རྟོག་པ་སེལ་བར་སྒྲུབ་པ་ནི། རྟོག་པ་དང་བྲལ་བ་སྨོས་པ་ནི་ཞེས་བྱ་བའོ། ། འདིས་ནི་འཁྲུལ་བའི་དོན་གསལ་བར་སྟོན་པས་དེའི་ངག་ལ་ཐེ་ཚོམ་སྤོང་ངོ་ཞེས་བྱ་བའི་དོན་ཏོ། ། མདོར་བསྟན་པའི་ཐུན་མོང་གི་མཚན་ཉིད་དེ་ཉིད་འཆད་དོ། ། དེ་ལ་གཉིས་ལས་དང་པོ་རྟོག་པ་དང་བྲལ་བ་འཆད་དོ། ། དེ་ལ་ཡང་མཚན་ཉིད་ཀྱི་ངོ་བོ་སྟོན་པ་ནི།
རྟོག་པ་ཡང་ཅི་འདྲ་བ་ཞིག་ཅེས་བྱ་བ་ནས་གཉིས་ཀ་ཡང་རུང་བ་སྨོས་པས་བསྡུས་པ་ཡིན་ ནོ། ། ཞེས་བྱ་བའི་བར་རོ། ། མཚན་ཉིད་དེས་ཁྱབ་པར་སྒྲུབ་པ་ནི། བརྗོད་པ་དང་འགྲེས་པ་ན། ཇི་ལྟར་རུང་བ་ཉིད་དུ་ཤེས་པར་བྱ་ཞེ་ན། ཞེས་རྒོལ་བ་བཀོད་པ་སྔོན་དུ་འགྲོ་བཏང་ནས་སྟོན་པར་བྱེད་དོ། ། འདི་ལ་ལུས་ངག་གི་བྱ་བ་ལས་རྗེས་སུ་རྗེས་སུ་དཔག་པ་བྱིས་པའི་རྣམ་པར་རྟོག་པ་ནི་ཆོས་ཅན་ནོ། ། མིང་དང་དོན་འབྲེལ་བར་སྣང་བར་ནུས་པ་ཞེས་བྱ་བ་ཁྱད་པར་ཡིན་ལ་ཐམས་ཅད་སྣང་བར་ནུས་པ་ནི་སྤྱི་ཙམ་ཡིན་ནོ། ། སྤྱི་ལས་ཁྱད་པར་དཔོག་པ་མ་ངེས་པ་ཡང་མ་ཡིན་ནོ། ཁྱད་པར་ཚོགས་པ་ལ་གནས་པའི་སྤྱི་ནི་ཁྱད་པར་ལ་མི་འཁྲུལ་བའི་ཕྱིར་རོ།
ཁྱད་པར་སྲིད་པ་ཙམ་ལ་གནས་པའི་སྤྱིས་ཁྱད་པར་དཔོག་པ་ནི་འཁྲུལ་ཏེ། ཤིང་ལས་ཤ་པ་བཞིན་ནོ། ཁྱད་པར་ཐམས་ཅད་ཚོགས་པའི་སྤྱི་ཡོད་པར་གྲུབ་ན། ཁྱད་པར་མེད་པར་དགོས་པ་ཡང་ལྡོག་པས་དོན་གྲུབ་མོད་ཀྱི་ཐ་སྙད་སྒྲུབ་པ་ཡིན་ནོ། ། ཚོགས་པའི་སྤྱི་དེ་ནི་རྗེས་སུ་དཔག་པས་ངེས་ལ་དེས་ཀྱང་དོན་གྱིས་ཁྱད་པར་གྲུབ་ཀྱི། དངོས་སུ་ནི་མ་ཡིན་པས་ཐ་སྙད་མ་གྲུབ་པ་མི་འགལ་ཏེ། རྗེས་སུ་དཔག་པ་ནི་དངོས་སུ་གྲུབ་པའི་དོན་ལ་ཐ་སྙད་རང་གིས་རྟོགས་ཀྱང་ཤུགས་ཀྱིས་ངེས་པའི་དོན་ལ་ཐ་སྙད་མ་རྟོགས་པ་མི་འགལ་བའི་ཕྱིར་རོ། ། དེ་ལ་ཡང་གཏན་ཚིགས་སྣང་བ་ངེས་པའི་རྒྱུ་མེད་པ་སྟེ། ངེས་པའི་རྒྱུ་མེད་པའི་ཤེས་པ་ཡིན་པའི་ཕྱིར་ཞེས་མ་ཡིན་པར་དགག་པའི་དོན་གཏན་ཚིགས་སུ་བལྟའོ། ། རྒྱུ་མེད་པའི་དོན་ཉིད་སྟོན་པ་ནི་གཟུང་བའི་དོན་གྱིས་ཞེས་བྱ་བའོ། །
དེ་ལྟར་ན་རབ་རིབ་ཏུ་སྣང་བ་ལ་སོགས་པས་མ་ངེས་སོ་ཞེ་ན། སྣང་བ་ངེས་པའི་རྒྱུ་ནི་གསུམ་སྟེ། དབང་པོ་དང༌། དེ་མ་ཐག་པའི་ཁྱད་པར་ལ་གོམས་པ་དང༌། གཉྀས་ལ་སོགས་པ་དང༌། ཡུལ་ལོ། ། བྱིས་པའི་ཤེས་པ་རྟོག་པ་ཅན་དབང་པོ་ལས་མ་བྱུང་བར་ནི་གྲུབ་པ་ཁོ་ནའོ། ། གོམས་པ་ལ་སོགས་པ་ལས་སྐྱེ་བ་ལ་སོགས་པ་ཡང་ཆོས་ཅན་དུ་མི་བྱེད་དོ། ། གསལ་སྣང་གི་རྒྱུ་གཉིད་ལ་སོགས་པས་མ་བསྐྱེད་པ་ཉིད་ཆོས་ཅན་དུ་བྱེད་དོ། ། དེས་ན་སྣང་བ་ངེས་པའི་རྒྱུ་གཞན་མེད་པར་གྲུབ་པས་དོན་འབའ་ཞིག་ལུས་སོ། །
བཀག་པ་ན་སྣང་བ་ངེས་པའི་རྒྱུ་མཐའ་དག་མེད་པར་ངེས་པ་གཏན་ཚིགས་ཀྱི་དོན་དུ་འགྱུར་བས། རབ་རིབ་ཏུ་སྣང་བ་ལ་སོགས་པས་མ་ངེས་པ་མ་ཡིན་ཏེ། དེ་ལ་གཏན་ཚིགས་མི་འཇུག་པའི་ཕྱིར་རོ། ། འདི་ལ་ཡང་གཏན་ཚིགས་དོན་ཉེ་བར་མི་ལྟོས་ཏེ། དེ་ཉིད་གང་ལས་སྙམ་ན༑ རེ་ཞིག་སྔ་ཕྱི་ཅིག་ཏུ་སྲེ་བ་ལོག་ན་འཇུག་པར་བྱེད་པ་ཉིད་ལྡོག་གོ་ཞེས་སྟོན་པ་ནི། བྱིས་པ་རྣམ་བྱང་ཞེས་བྱ་བའོ། ། དེས་ན་འཇུག་པར་བྱེད་པས་སྔ་ཕྱི་གཅིག་ཏུ་གྲུབ་བོ་ཞེས་དོགས་སོ། ། སྔ་ཕྱི་གཅིག་ཏུ་སྲེ་བ་གྲུབ་ན་རྟོགས་པ་གཅིག་གི་ཡུལ་ཡིན་པས་དོན་ཉེ་བ་ལ་མི་ལྟོས་པ་ཉིད་དུ་གྲུབ་བོ་ཞེས་སྟོན་པ་ནི། སྔོན་མཐོང་བ་དང་ཞེས་བྱ་བའོ། །
དེ་ལྟར་རྟོག་པའི་མཚན་ཉིད་བསྟན་ནས། དེ་དང་བྲལ་བའི་རང་བཞིན་སྟོན་ཏོ། ། དེ་ཡང་རྣམ་པ་བཞི་ལས། དང་པོ་རྟོགས་པ་འགོག་པའི་ཚད་མ་སྟོན་པ་ནི། དབང་པོའི་རྣམ་པར་ཤེས་པ་ནི་ཞེས་བྱ་བའོ། ། དེ་བས་ན་ཞེས་བྱ་བ་ནི་སྣང་བ་ངེས་པ་ནས་ཏེ། མིང་གིས་དབེན་པའི་དོན་འབའ་ཞིག་སྣང་བས་ན་མིང་དང་འབྲེལ་བར་རུང་བ་སྣང་བ་མ་ཡིན་ནོ་ཞེས་དགོངས་པའོ། ། སྣང་བ་ངེས་པ་ཡང་སྣང་བ་ངེས་པའི་རྒྱུ་ལས་བྱུང་བའི་ཕྱིར་རོ། ། དེ་ཡང་དོན་ཉེ་བ་ལ་ལྟོས་པའི་ཕྱིར་རོ། ། གཉིས་པ་ཚད་མ་འདི་ལ་མ་ངེས་པ་སྤོང་བ་ནི།
གལ་ཏེ་མིང་གིས་དབེན་པའི་དོན་སྣང་བར་ངེས་ཀྱང་མིང་དང་འབྲེལ་བར་རུང་ལ་སྣང་བ་ཅི་འགལ་ཏེ། དོན་རང་གི་མཚན་ཉིད་ཀྱི་རང་བཞིན་ནི་སྒྲ་དང་འབྲེལ་བར་རུང་བ་མ་ཡིན་ནོ་སྙམ་ན། དེ་ཉིད་ཀྱི་ཕྱིར་ཞེས་གསུངས་ཏེ། སྣང་བ་ངེས་པ་མེད་པའི་ཕྱིར་རོ། ། གལ་ཏེ་དོན་རང་གི་མཚན་ཉིད་ཀྱི་རང་བཞིན་སྒྲས་བརྗོད་པར་ནུས་པ་ཡིན་པས་དེའི་མིང་འཛིན་པར་མི་ནུས་པ་ཡིན་ཡང་མི་འཛིན་ཏེ། མི་རྟག་པ་དང་ནུས་པ་ལ་སོགས་པ་ལྟར་རྣམ་པའི་ཁྱད་པར་མེད་པས་མྱོང་བས་གཅད་པར་བྱ་བ་མ་ཡིན་པའི་ཕྱིར་རོ། ། དེས་ན་དེ་ཡང་འབྲས་བུ་མཐོང་བ་ལས་ནུས་པ་ངེས་པ་བཞིན་དུ་མི་སྣང་བ་ལ་ལྟོས་ནས་སྣང་བས་དོན་འབའ་ཞིག་སྣང་བ་ལ་མི་སྲིད་དོ། ། གསུམ་པ་ཕྱོགས་གཅིག་ལ་མ་གྲུབ་པ་སྤོང་བ་ནི་གལ་ཏེ་དེ་ལྟར་ཡང་མིང་གིས་དབེན་པའི་དོན་འབའ་ཞིག་སྣང་བ་ཞེས་བྱ་བ་ནི་རྣ་བའི་རྣམ་པར་ཤེས་པ་ལ་མེད་པས་དབང་པོའི་ཤེས་པའི་ཕྱོགས་གཅིག་ལ་མ་སྒྲུབ་བོ་སྙམ་དུ་དོགས་པ་ནི། འོ་ན་ཞེས་བྱ་བའོ། ། དེ་ལྟ་བུའི་སྐྱོན་མེད་དེ་ཞེས་བྱ་བ་ནི།
དེ་ལའང་རྗོད་བྱེད་དུ་སྣང་བ་ནི་མེད་ཀྱི་དངོས་པོ་ཙམ་སྣང་བར་ཟད་པས་གཏན་ཚིགས་མ་ཁྱབ་པ་མ་ཡིན་ནོ་ཞེས་བྱ་བའི་དོན་ཏོ། ། བཞི་པ་རྟོག་པ་དང་བྲལ་བའི་མཚན་ཉིད་དུ་སྦྱར་བའི་ཚུལ་སྟོན་པ་ནི་དེ་དང་ཞེས་བྱ་བ་ནི་ཞེས་བྱ་བ་ལ་སོགས་པའོ། ། མ་འཁྲུལ་རྒྱས་པར་བཤད་པ་ལ་བཞི་ལས། དང་པོ་འཁྲུལ་བའི་རྒྱུ་རྣམས་ཀྱི་རྟེན་ཐ་དད་པ་ནི། རབ་རིབ་ནི་ཞེས་བྱ་བ་ལ་སོགས་པའོ། ། དབང་པོ་ལ་ཡོད་པ་ཞེས་བྱ་བ་ནི་དབང་པོ་ཉིད་ལ་གནས་ན་དབང་པོ་རྣམ་པར་འགྱུར་བར་བྱེད་པའོ། ། གཞན་གསུམ་ཡང་དེ་བཞིན་དུ་བལྟའོ། ཁྱད་པར་ནི་ལུས་ལ་གནས་ནས་མིག་ལ་སོགས་པ་བསྒྱུར་ན་ནི་རྟེན་ལ་གནས་པས་ལུས་ཉིད་རྣམ་པར་བསྒྱུར་ན་ནི་དཔང་པོ་ལ་གནས་པའོ། ། ཕྱི་རོལ་གྱི་རྟེན་ལ་གནས་ན་ནི་གང་གི་རྟེན་ལ་གནས་པ་ལོགས་སུ་བཤད་པ་མི་འཐད་དེ། ནང་གི་རྟེན་ལ་རྣམ་པར་འགྱུར་བ་ལ་བསྐྱེད་པར་ཕྱིའི་རྟེན་འཁྲུལ་བའི་རྒྱུ་མ་ཡིན་པ་དང༌།
བསྐྱེད་ནས་ཡིན་ན་ཡང་ནང་གི་རྟེན་ལ་གནས་པ་ཉིད་དངོས་སུ་འཁྲུལ་བའི་རྒྱུ་ཡིན་ལ། ཕྱིའི་རྟེན་ནི་མཚོན་དང་དུག་ལ་སོགས་པ་ལྟར་བརྒྱུད་པའི་རྒྱུ་ཙམ་ཡིན་པའི་ཕྱིར་རོ། ། བརྒྱུད་པའི་རྒྱུ་ཡང་ལོགས་སུ་སྟོན་ན་ནི། རབ་རིབ་ཀྱི་རྒྱུ་ཟས་དང་ཉི་མའི་འོད་ལ་སོགས་པ་ཡང་ཐ་དད་པར་སྟོན་པས་མཐའ་ཡས་པའི་ཕྱིར་རོ་ཞེ་ན། དེ་བདེན་ཏེ་དེས་ན་ཆོས་མཆོག་ཆེན་པོར་གྲུར་ཞུགས་པའི་འཁྲུགས་པ་ལ་སོགས་པ་ཞེས་རྒྱུ་གསུམ་བཤད་དོ། ། འདིར་ནི་སློབ་དཔོན་ཆོས་མཆོག་གིས་ལེགས་པར་མ་བརྟགས་པར་ངེས་ སོ། ། གཉིས་པ་འཁྲུལ་བའི་རྒྱུ་རྣམས་ནུས་པ་ཐ་མི་དད་པ་ནི། འཁྲུལ་བའི་རྒྱུ་དབང་པོ་ལ་ཡོད་པ་དང་ཞེས་བྱ་བ་ལ་སོགས་པའོ། ། གསུམ་པ་བསོགས་པས་བསྡུས་པའི་དོན་ནི་བསོགས་པ་སྨོས་པས་ནི་ཞེས་བྱ་བ་ལ་སོགས་པའོ། ། བཞི་པ་མ་འཁྲུལ་བའི་རང་བཞིན་ནི་དེ་དག་གིས་འཁྲུལ་བ་གང་དུ་མ་བསྐྱེད་པའི་ཞེས་བྱ་བའོ། །
དེ་ལྟར་ཐུན་མོང་གི་མཚན་ཉིད་བསྟན་ནས། ད་ནི་ཁྱད་པར་གྱི་མཚན་ཉིད་བསྟན་ཏོ། ། འདི་ལ་ལྔ་ལས། དང་པོ་དབྱེ་བ་བསྟན་པ་ནི་དེ་ལྟར་ཞེས་བྱ་བའོ། ། གཉིས་པ་དབང་པོའི་ཤེས་པའི་མཚན་ཉིད་སྟོན་པ་ནི་དབང་པོ་དང་འབྲེལ་བའི་དོན་ནི་ཞེས་བྱ་བའོ། ། ང༢ ཡིད་ཀྱི་མངོན་སུམ་བཤད་པ། གསུམ་པ་ཡིད་ཀྱི་མངོན་སུམ་སྟོན་པ་ནི་ཡིད་ཀྱི་མངོན་སུམ་ལ་ཞེས་བྱ་བའོ། ། འདི་ལ་བཞི་སྟེ། མཚན་ཉིད་ཀྱི་ཁྱད་པར་དང༌། མཚན་ཉིད་རྣམ་པར་གཞག་པའི་དགོས་པ་དང༌།
སྐྱེ་བའི་དུས་དང་ངེས་པར་བྱེད་པའི་ཚད་མའོ། ། དང་པོ་ནི་གསུམ་སྟེ། རང་བཞིན་གྱི་ཁྱད་པར་དང༌། ཡུལ་གྱི་ཁྱད་པར་དང༌། ཉེ་བར་ལེན་པའི་ཁྱད་པར་གསུམ་དང་ལྡན་པའོ། ། རང་བཞིན་གྱི་ཁྱད་པར་ནི་ཡོད་ཀྱི་རྣམ་པར་ཤེས་པ་ཞེས་བྱ་བ་སྟེ། ཡིད་ཙམ་གྱི་བདག་པོའི་བདག་པོའི་རྒྱུ་ལས་བྱུང་བའོ། ། ཤེས་པའི་རྒྱུ་ནི་གཉིས་ཏེ། ཉེ་བར་ལེན་པ་དང་ལྷན་ཅིག་སྐྱེས་པའོ། ། དང་པོ་ནི་ཁྱད་པར་མི་རྟག་པའི་སྐྱེད་བྱེད་ཡིན་ལ།
གཉིས་ནི་རང་གི་ངོ་བོ་ཙམ་གྱི་དེ་ཡང་བློ་ཙམ་ལ་ཡོད་པའི་འཛིན་པའི་རྣམ་པ་སྐྱེད་པའི་རྒྱུ་ལ་ཡིད་ཆེས་བརྗོད་དོ། ། དེས་ན་ཡིད་ཙམ་ལས་འཛིན་པའི་རྣམ་པ་སྐྱེས་པ་ནི། ཡིད་ཀྱི་རྣམ་པ་ཤེས་པ་ཞེས་པ་ཞེས་བྱ་བའོ། ། ཡུལ་གྱི་ཁྱད་པར་ནི་དབང་པོའི་ཤེས་པའི་གཟུང་ཡུལ་གྱི་སྐད་ཅིག་གཉིས་པའོ། ། དེ་ནི་གཟུང་བའི་རྣམ་པ་གཏོད་པའི་རྒྱུའོ། ། ཉེ་བར་ལེན་པ་ནི་འཛིན་པ་དང་གཟུང་བའི་རྣམ་པ་དེ་གཉིས་ཀའི་རྟེན་དུ་གྱུར་པ་རང་གི་ངོ་བོ་ཉིད་སྐྱེད་པའི་རྒྱུ་སྟེ། རིག་པ་ཙམ་དུ་བྱེད་པའོ། ། དེ་ཡང་སྔ་མའི་རིག་པ་ཙམ་མོ། ། ཡིད་ཀྱི་རྣམ་པར་ཤེས་པ་ཡིད་ཙམ་གྱི་རྒྱུ་ལས་སྐྱེ་བ་ཡིན་ཡང་ཡིད་ཀྱི་མངོན་སུམ་ནི་དབང་པོའི་ཤེས་པ་ལ་ཡོད་པའི་རིག་པ་ཙམ་ལས་རང་གི་ངོ་བོ་སྐྱེ་བ་ཡིན་ནོ། ། དོན་དེ་ཉིད་གཞུང་ནས་སྟོན་པ་ནི་ཕྱི་མ་གཟུང་བ་ཡིན་ནོ། །
ཡན་ཆད་ཀྱིས་ནི་ཡུལ་གྱི་ཁྱད་པར་བརྗོད་དོ། ། ལྷན་ཅིག་བྱེད་པ་དེ་ཞེས་བྱ་བ་ནས་ལྷན་ཅིག་བྱེད་པ་ཡིན་ནོ་བར་གྱིས་ནི་ལྷན་ཅིག་བྱེད་པའི་དོན་ཏོ། ། འདི་འདྲ་བའི་ཞེས་བྱ་བ་ནས་དེས་སྐྱེད་པའོ་ཞེས་བྱ་བའི་བར་གྱིས་ནི་ཉེ་བར་ལེན་པའི་ཁྱད་པར་རོ། ། འདིས་ནི་ཞེས་བྱ་བ་ནས་སྨྲ་བ་ཡིན་ནོ་ཞེས་བྱ་བས་ནི་རང་བཞིན་གྱི་ཁྱད་པར་རོ། ། དེ་ལྟར་ན། བཞིས་མཚན་ཉིད་ཀྱི་ཁྱད་པར་བཤད་ནས། མཚན་ཉིད་རྣམ་པར་གཞག་པའི་དགོས་པ་སྟོན་པ་ནི་དེའི་ཕྱིར་ནས་བསལ་བ་ཡིན་ནོའི་བར་རོ། ། དགོས་པ་ནི་རྣམ་པ་གཉིས་ཏེ། རིགས་མི་མཐུན་རྣམ་པར་བཅད་པ་དང༌། ཀླན་ཀ་སྤང་བའོ། །
དང་པོ་ནི་ཡུལ་གྱི་ཁྱད་པར་བརྗོད་པས་ནི་འཁྲུལ་བ་དང་རྣམ་པར་རྟོག་པའི་ཡིད་བསལ་ཏོ། ། ཉེ་བར་ལེན་པའི་ཁྱད་པར་བརྗོད་པས་ནི་རྒྱུ་གཞན་ལ་ཡོད་པའི་ཡིད་བསལ་ཏོ། ། ཡིད་ཀྱི་རྣམ་པར་ཤེས་པ་ཞེས་བྱ་བས་ནི་ཡུལ་དང་ཉེ་བར་ལེན་པ་དེ་ལྟ་བུ་ལས་བྱུང་བའི་དབང་གིས་ཤེས་པ་བསལ་ཏོ། ། འདིར་རྒྱུད་གཞན་གྱི་ཡིད་བསལ་བར་གསུངས་པ་ནི་ཉེ་བར་མཚོན་བྱེད་དུ་བལྟའོ། ། ཀླན་ཀ་སྤང་བ་ནི་དོན་གཞན་མི་འཛིན་ན་བཅད་པའི་ཡུལ་ཅན་དུ་ཐལ་བ་དང༌། འཛིན་ན་དབང་པོའི་ཤེས་པ་ལ་མི་ལྟོས་ན། འོན་ལོང་མེད་པ་དང༌། ལྟོས་ཀྱང་དོན་གཞན་འཛིན་པས་འོན་ལོང་མེད་པར་ཐལ་བ་བརྗོད་པ་ལས། ཡུལ་གཞན་ཡིན་པས་ཉེས་པ་དང་པོ་སྤངས་སོ། ། དེའི་རྒྱུན་འཛིན་པས་དོན་གཞན་མི་འཛིན་པའི་ཕྱིར་འོན་ལོང་མེད་པའི་ཉེས་པ་མེད་ལ།
དེའི་ཉེར་ལེན་ལ་ལྟོས་པས་གཏན་ཚིགས་མི་ལྟོས་པ་ཡང་མ་ཡིན་ནོ། ། ཞེས་སློབ་དཔོན་ཆོས་མཆོག་དགོངས་སོ། ། ཡུལ་སྐད་ཅིག་གཞན་ཡིན་པས་བཟུང་ཟིན་པར་མི་འགྱུར་བ་ཡང་རྣལ་འབྱོར་པ་ལ་ལྟོས་ནས་བརྗོད་དེ། ཚུ་རོལ་མཐོང་བ་ལ་ནི་སྐད་ཅིག་ཐ་དད་པར་རྟོགས་པའི་ཚད་མ་མེད་པས་རྒྱུན་མ་ལྟོས་ནས་བཅད་པའི་ཡུལ་ཅན་ཉིད་མི་བཟློགས་སོ་ཞེའོ། ། དེ་ཡང་ནུས་པ་ངེས་པ་ན་དེའི་འབྲས་བུ་སྐད་ཅིག་ཕྱི་མ་ངེས་པར་བྱེད་པའི་དབང་པོའི་ཤེས་པས་རྟོགས་ཟིན་པའི་ཕྱིར་ཡིད་ཀྱི་ཤེས་པ་བཅད་པའི་ཡུལ་ཅན་ཁོ་ནའོ། ། དེས་ན་དབང་པོའི་ཤེས་པ་དང་ཡིད་གཉིས་ཀས་ངེས་པ་གཅིག་སྐྱེད་པའི་ཕྱིར་ཚུ་རོལ་མཐོང་བ་ཉིད་ལ་ཡིད་ཀྱི་མངོན་སུམ་རྒྱུན་གྱི་ཡུལ་ཅན་གྱི་ཚད་མར་འཐད་དོ། ། སྐྱེས་པའི་དུས་སྟོན་པ་ནི་ཡིད་ཀྱི་རྣམ་པར་ཤེས་པ་དེ་ཡང་ཞེས་བྱ་བའོ། ། ངེས་བྱེད་ཀྱི་ཚད་མ་སེམས་པ་ནི་ཡིད་ཀྱི་མངོན་སུམ་དང་ཞེས་བྱ་བའོ། ། རང་མ་ངེས་ན་གཞལ་བྱ་ངེས་པར་བྱེད་པའི་ཚད་མ་ཉིད་ཉམས་པ་ཡང་མ་ཡིན་ཏེ། རིགས་མ་ངེས་པས་ཡིད་ཀྱི་མངོན་སུམ་གྱི་མངོན་སུམ་གྱི་ཐ་སྙད་དུ་བྱ་བར་ཚད་མས་མ་གྲུབ་ཀྱང༌།
གཟུགས་གསལ་བར་སྣང་བ་ཅན་གྱི་ངོ་བོ་ཙམ་ངེས་པས་མི་འགལ་ལོ། ། ང༣ རང་རིག་མངོན་སུམ་བཤད་པ། རང་རིག་མངོན་སུམ་འདི་ལ་གསུམ་སྟེ། ངོ་བོ་དང་དེ་སྒྲུབ་པའི་ཚད་མ་དང༌། མཚན་ཉིད་ཀྱི་ཁྱད་པར་རོ། ། དང་པོ་ནི་དེའི་བདག་ཉིད་རིག་པ་གསུམ་མོ་ཞེས་བྱ་བ་ཡན་ཆད་དོ། ། གལ་ཏེ་ཤེས་པ་ཐམས་ཅད་རང་རིག་པའི་ངོ་བོ་ཡིན་ན། ཅི་དེ་མཐའ་དག་མངོན་སུམ་གྱི་ཚད་མ་ཡང་ཡིན་ནམ་ཞེ་ན། མ་ངེས་སོ།། འདི་ལྟར་ངོ་བོ་ཙམ་དང༌།
རང་བཞིན་གྱི་ཁྱད་པར་རོ། ། དང་པོ་ནི་སྒྲིབ་པ་མཐའ་དག་ཟད་པ་རྣམས་ཀྱི་ཤེས་པ་དང༌། ངེས་པའི་རང་བཞིན་མཐའ་དག་དང༌། ངེས་པ་འདྲེན་པའི་མྱོང་བ་མཐའ་དག་ཚད་མ་ཡིན་ཏེ། རང་གི་ངོ་བོ་ལ་སྒྲོ་འདོགས་སེལ་བས་དེ་ལ་ལྟོས་ནས་མ་རྟོགས་པའི་དོན་རྟོགས་པར་བྱེད་པ་དང༌། སླུ་བ་མེད་པ་ཅན་ཡིན་པའི་ཕྱིར་རོ། ། ངེས་པ་སྐྱེད་མི་ནུས་པའི་མྱོང་བ་ཚུར་རོལ་མཐོང་བ་ལ་ཡོད་པ་ནི་ཚད་མ་མ་ཡིན་ནོ། ། རང་བཞིན་གྱི་ཁྱད་པར་ཡང་རྣམ་པ་དང་ལྡན་པའི་ཆོས་ཆགས་པ་དང༌། བདེ་བ་ལ་སོགས་པའི་ངོ་བོ་བཞིན་ནོ། ། རྣམ་པ་དང་མི་ལྡན་པའི་སྐད་ཅིག་མ་ལ་སོགས་པ་ལ་ནི་སྒྲིབ་པ་མཐའ་དག་ཟད་པའི་ཤེས་པ་ནི་རང་གི་ངོ་བོ་རྟོགས་པ་ལས་གཞན་པའི་ཚད་མ་མ་ཡིན་ཏེ།
དེའི་རྣམ་པར་གསལ་བ་མེད་པ་དང༌། དེ་ལ་འཇུག་པར་བྱེད་པ་ཡང་མ་ཡིན་པའི་ཕྱིར་རོ། ། སྒྲིབ་པ་མ་ཟད་པ་རྣམས་ཀྱི་ཤེས་པ་ནི་རྣམ་པ་མེད་པ་ལ་གོམས་པས་རྣམ་པ་ཅན་དུ་བསལ་བའི་ཕྱིར། དེ་ལ་འཇུག་པར་བྱེད་པའི་ཚད་མ་ཡིན་ཡང་འཁྲུལ་བར་ནི་འགྱུར་རོ། ། གཞན་གྱི་ནི་གལ་ཏེ་དངོས་པོ་གཞན་མཐོང་བའི་དབང་གིས་རང་བཞིན་དེ་ངེས་ན་དེ་ལ་ཚད་མ་ཡིན་པ་ཡང་སྲིད་ལ། མ་ངེས་ན་མ་ཡིན་པ་ཡང་སྲིད་དོ། ། རང་རིག་པའི་ངོ་བོ་ཉིད་སྒྲུབ་པ་ནི། གལ་ཏེ་བདེ་བ་མྱོང་བ་ལ་རྩོད་པ་མེད་མོད། རང་རིག་པར་ནི་མ་གྲུབ་སྟེ། རིག་པར་བྱ་བ་དང་རིག་པར་བྱེད་པ་ཐ་དད་པའི་ཕྱིར་རོ། །
བདེ་བ་གཟུགས་འཛིན་པའི་རང་བཞིན་ཡིན་ཡང༌། དེ་རིག་པར་བྱེད་པ་ཤེས་པ་ཕྱི་མ་ཡིན་པས། བདེ་བ་འཛིན་པར་བྱེད་པ་གཟུགས་རིག་པ་ཉིད་ཡིན་ཡང་རིག་པར་བྱ་བའི་བདེ་བ་ནི། དེ་ལས་གཞན་ཡུལ་གྱི་ངོ་བོ་ཡིན་པའི་ཕྱིར་རོ་ཞེས་དོགས་ན། རེ་ཞིག་བདེ་བ་རིག་པར་བྱེད་པའི་ཤེས་པ་ཕྱི་མ་ཡིན་པ་འགོག་པ་ནི་འདིར་གཟུགས་ལ་སོགས་པ་སྣང་བ་ན་ཞེས་བྱ་བའོ། ། ཤེས་པ་ཕྱི་མ་ཡིན་ན་དེས་བདེ་བ་ཕྱིས་དམིགས་ལ། གཟུགས་ནི་བདེ་བ་ཕྱིས་དམིགས་སྔར་དམིགས་པར་འགྱུར་བས་དུས་གཅིག་ཏུ་དམིགས་པར་འགལ་ལོ། ། འོན་ཏེ་མྱུར་དུ་འཇུག་པས་དུས་གཅིག་ཏུ་འཁྲུལ་བ་ཡིན་ན། ཤེས་པའི་སྐད་ཅིག་མ་ཐམས་ཅད་དུས་གཅིག་ཏུ་སྐྱེ་བར་ཚོར་བར་ཐལ་ཏེ། སྐད་ཅིག་མ་ཉིད་ཀྱིས་མྱུར་དུ་འཇུག་པའི་ཕྱིར་རོ། །
འོ་ན་དུས་གཅིག་ཏུ་ཤེས་པ་ཐ་དད་པར་སྐྱེས་པ་ཡིན་ནོ་ཞེ་ན། འབྲེལ་བ་མེད་པའི་ཕྱིར་གཟུང་འཛིན་འགལ་ལོ། ། དེས་ན་འབྲེལ་བ་ཡོད་ལ་དེ་ཡང་རྒྱུ་འབྲས་མ་ཡིན་པས་གཅིག་ཏུ་གྲུབ་བོ། ། འདི་སྙམ་དུ་བདེ་བ་རིག་པར་བྱེད་པ་གཟུགས་ཤེས་པར་བྱེད་པ་མི་གཞན་ཡང༌། རིག་པར་བྱ་བ་བདེ་བ་ནི་དེ་ལས་ཐ་དད་དེ་ཕྱི་རོལ་གྱི་རང་བཞིན་ཡིན་པའི་ཕྱིར་རོ། ། དེས་ན་རང་རིག་པ་མ་གྲུབ་སྟེ། རིག་བྱ་རིག་བྱེད་མི་གཅིག་པའི་ཕྱིར་རོ་སྙམ་དུ་དགོངས་པ་སེལ་བ་ནི། གཟུང་བར་བྱ་བའི་རྣམ་པ་ཞེས་བྱ་བའོ། ། མི་ནུས་ཏེ་ཞེས་བྱ་བ་འདི་ལ་གཏན་ཚིགས་ནི་གཟུང་བ་ནི་བདེ་བའི་རང་བཞིན་མ་ཡིན་ཏེ།

དེའི་ངོ་བོར་སྣང་དུ་རུང་བ་ལས་མ་དམིགས་པའི་ཕྱིར་རོ་ཞེས་བྱ་བ་ཡིན་ནོ།། མ་གྲུབ་པ་སྟེ་མྱོང་བས་གཟུང་བ་བདེ་བ་དང་གཅིག་པར་དམིགས་ཀྱང་མ་ངེས་པའི་ཕྱིར་རོ་སྙམ་ན། རྣམ་པ་དང་ལྡན་པའི་དོན་དམིགས་པ་ནི་ཡིད་ཉེ་བར་གཏོད་པ་ཡོད་ན་མི་ངེས་པ་འགལ་ཏོ་ཞེས་སྟོན་པ་ནི་འདི་ལྟར་ཞེས་བྱ་བའོ། ། དེ་ལྟར་ན་ཡང་སྣང་རུང་གི་ཁྱད་པར་མ་གྲུབ་སྟེ། སྔོན་པོ་སྣང་ཡང་བདེ་བ་དང་གཅིག་པ་མི་སྣང་བའི་རང་བཞིན་ཡིན་པའི་ཕྱིར་རོ་ཞེ་ན། འོ་ན་ས་ཕྱོགས་སྣང་ཡང་བུམ་པ་མི་སྣང་བའི་རང་བཞིན་དུ་ཅི་སྟེ་མི་དགོས། ས་ཕྱོགས་སྣང་བ་དང་རང་བཞིན་ཁྱད་པར་མེད་པ་ཁོ་ན་དགག་བྱ་ཡིན་ནོ་ཞེ་ན། དེ་ལྟར་ན་སྔོན་པོ་སྣང་བ་དང་རང་བཞིན་ཁྱད་པར་མེད་པའི་བདེ་བ་ཉིད་འགོག་སྟེ། རྣམ་པ་དང་ལྡན་པ་ལྟར་རུང་བའི་ངོ་བོ་ཐ་དད་པ་གཉིས་གཅིག་སྣང་བ་ན་གཉིས་པ་མི་སྣང་བར་འགལ་ན། ངོ་བོ་ཐ་མི་དད་པ་གཉིས་ལ་ཤིན་ཏུ་འགལ་ལོ། ། དེ་ལྟ་མ་ཡིན་ན་སྣང་བ་མི་དམིགས་པའི་ཐ་སྙད་རྒྱུན་ཆད་པར་འགྱུར་རོ། །
གསུམ་པ་མཚན་ཉིད་ཀྱི་ཁྱད་པར་སྦྱོར་བ་ནི་ཤེས་པའི་ངོ་བོ་རིག་པ་དེ་ཡང་ཞེས་བྱ་བའོ། ། ང༤ རྣལ་འབྱོར་མངོན་སུམ་བཤད་པ། རྣལ་འབྱོར་པའི་མངོན་སུམ་ནི་རྣམ་པ་ལྔས་ངེས་པར་བྱ་སྟེ། རྟེན་དང༌། རྒྱུ་དང༌། རང་བཞིན་དང༌། སྤྱོད་ཡུལ་དང༌། སྒྲུབ་བྱེད་ཀྱི་ཚད་མའོ། ། དང་པོ་རྟེན་ནི་དེ་ཁོ་ན་མཐོང་བའི་འཕགས་པ་ཉིད་ཡིན་གྱི། ཚུ་རོལ་མཐོང་བ་ནི་མ་ཡིན་ནོ། །
དེ་དག་ལ་མངོན་པར་ཤེས་པ་ལྔས་བསྡུས་པ་ཆོད་པའི་དོན་རིག་པའི་ཚད་མ་ཡོད་ཀྱང༌། དེ་ནི་དབང་པོའི་མངོན་སུམ་ཡིན་ནོ། ། དོན་དམ་པ་མཐོང་བ་དང་མཐོང་བའི་བདག་པོ་ལས་བྱུང་བ་གཉིས་ཁོ་ན་ཡིད་ཀྱི་མངོན་སུམ་གཞན་ལས་ཁྱད་པར་དུ་འཕགས་པས་རྣལ་འབྱོར་གྱི་མངོན་སུམ་དུ་རྣམ་པར་བཞག་ལ། དེ་གཉིས་ཀྱང་བྱིས་པ་ལ་མི་སྲིད་དོ། ། རྒྱུ་ནི་གཉིས་ཏེ་སྐྱེ་བའི་རྒྱུ་དང༌། དོན་ལ་ཕྱིན་ཅི་མ་ལོག་པའི་རྒྱུའོ། ། དོན་དམ་པའི་ཡུལ་ཅན་གྱི་རྣལ་འབྱོར་པའི་ཤེས་པ་སྐྱེ་བ་ལ་ནི། ཡང་དག་པའི་དོན་བསྒོམས་པ་རབ་ཀྱི་མཐར་ཕྱིན་པ་ཡིན་ནོ། ། དེ་མཐོང་བའི་བདག་པོ་ལས་བྱུང་བ་སྐྱེ་བ་ལ་ནི་སྨོན་ལམ་གྱི་ཁྱད་པར་ལས་ཡིན་ལ། དེ་ཡང་སྔོན་ཀྱི་ཚོགས་ཀྱི་ནུས་པ་བརྟས་པ་སྙིང་རྗེའི་རང་བཞིན་ཅན་ཡིན་ནོ། །
ཕྱིན་ཅི་མ་ལོག་པར་འཇུག་པའི་རྒྱུ་ཡང་སྔ་མ་ལ་ནི་སྐྱེ་བའི་རྒྱུ་ཉིད་ཡིན་ནོ། ། ཚད་མས་ངེས་པའི་དོན་བསྒོམས་པས་ཚད་མའི་ཡུལ་ཉིད་ལ་ཤེས་པ་སྐྱེ་བ་དང༌། དེ་ཡང་རེས་འགའ་བ་མ་ཡིན་པས་ཤེས་པ་སྐྱེས་པ་ན་མི་གནས་པའི་རང་བཞིན་མ་ཡིན་པའི་ཕྱིར་རོ། ། གཉིས་པ་ལ་ནི་རྣམ་པར་གྲོལ་པ་ཡིན་ཏེ། ལོག་པར་འཇུག་པའི་བག་ཆགས་ལས་རྣམ་པར་གྲོལ་ན། རྣམ་པར་གྲོལ་པའི་ཡེ་ཤེས་ཕྱིན་ཅི་མ་ལོག་པ་སྐྱེ་བའི་ཕྱིར་རོ། ། ཤེས་པ་འདི་གཉིས་ཀ་ཡུལ་གྱི་ནུས་པ་མ་ལྟོས་པ་ནི་མ་ཡིན་ཏེ། གོམས་པ་ཙམ་དང་ལོག་པའི་ས་བོན་སྤངས་པ་ཙམ་ལས་གཞན་ལ་མི་ལྟོས་པའི་ཕྱིར་རོ། ། རང་བཞིན་ནི་གསལ་བར་སྣང་བས་རྣམ་པར་མི་རྟོག་པ་དང༌། དོན་ཡོད་པས་མ་འཁྲུལ་བའོ། །
སྤྱོད་ཡུལ་ནི་རིམ་པ་བཞིན་དུ་དོན་དམ་པ་དང་ཀུན་རྫོབ་ཀྱི་དོན་ཏོ། ། སྒྲུབ་པའི་ཚད་མ་ནི་གཉིས་ཏེ། འབྱུང་བར་རུང་བ་ཉིད་དཔོག་པ་ནི་གོམས་པ་ལས་རང་གིས་ངང་གིས་ཁྱད་པར་དུ་འགྲོ་བ་དང་རྟེན་བརྟན་པ་ཅན་ཡིན་པའི་ཕྱིར། མི་རྟག་པ་དང་བདག་མེད་ཀྱི་བློ་ནི་གསལ་བར་སྣང་བ་རབ་རིབ་ཀྱི་མཐར་ཐུག་པར་སྐྱེད་པར་རུང་ངོ་ཞེས་བྱ་བའོ། ། མཐར་ཐུག་པར་སྐྱེད་མི་ནུས་པ་ནི་རེས་འགའ་བ་མཐོང་བས་རྒྱུ་ངེས་པ་ལ་ལྟོས་ལ། དེའང་གཞན་ལ་མི་འཐད་པས་རྟེན་མི་བརྟན་པ་དང་བྱས་ཟིན་པར་རྩོལ་བ་ལ་ལྟོས་པ་ཁོ་ན་ཡིན་ནོ། ། དེ་ཡང་གཏན་ཚིགས་ཀྱི་ཁྱད་པར་གཉིས་དང་འགལ་བས་ལྡོག་པ་ངེས་སོ། ། གྲུབ་ཟིན་པ་དཔོག་པ་ནི་བརྗོད་པ་ཡོངས་སུ་དག་པ་ལས་ཤེས་པ་དེ་འདྲ་བ་དཔོག་པའོ། ། དོན་འདི་ཉིད་གཞུང་ནས་ལྔས་སྟོན་ཏེ། དང་པོ་ཡུལ་གྱི་ཁྱད་པར་ནི་བདེན་པ་བཞི་ལྟ་བུའོ། །
ཞེས་བྱ་བ་ཡན་ཆད་ཀྱིས་སོ། ། འདི་སྒོམ་པའི་ཡུལ་དུ་བཀོད་ཀྱང་དེའི་འབྲས་བུ་ཡུལ་དུ་ངེས་པས་ན་རྣལ་འབྱོར་ཀྱི་མངོན་སུམ་གྱི་ཡུལ་བསྟན་པའོ། ། ཡང་དག་པའི་དོན་ཅེས་བྱ་བ་ནས་མཐའ་ཞེས་བྱ་བའི་བར་རྒྱུའི་ཁྱད་པར་རོ། ། མཐའ་དེ་ལས་ན་རྣལ་འབྱོར་པའི་མངོན་སུམ་ཡིན་ནོ་ཞེས་པའི་བར་གྱི་ནི་ངོ་བོ་ཉིད་བསྟན་ཏོ། ། དེ་ནི་ཞེས་བྱ་བ་ལ་སོགས་པས་ནི་མཚན་ཉིད་སྒྲུབ་པའོ། ། རྣལ་འབྱོར་ནི་ཏིང་ངེ་འཛིན་ཏོ། ། ཞེས་བྱ་བ་ལ་སོགས་པས་ནི་གང་ཟག་གི་ཁྱད་པར་བརྗོད་དོ། ། མངོན་སུམ་གྱི་སྤྱོད་ཡུལ་ནི་བཞི་སྟེ། མངོན་སུམ་གྱི་གཟུང་ཡུལ་གྱི་ངོ་བོ་དང༌། མཚན་ཉིད་དང༌།
མཚན་ཉིད་ལ་མ་ཁྱབ་སྤང་བ་དང༌། ཞར་ལ་རྗེས་སུ་དཔག་པའི་གཟུང་བ་བསྟན་པའོ། ། དང་པོ་ནི་དེའི་ཡུལ་ནི་རང་གི་མཚན་ཉིད་དེ་ཞེས་བྱ་བའི་རྩ་བའི་ཚིག་འདི་འཆད་པའི་འགྲེལ་པའི་གཞུང་སྟེ། དེ་ལྟར་ན་མངོན་སུམ་གྱི་མཚན་ཉིད་ཡིན་པར་བསྟན་ཏོ་ཞེས་བྱ་བའི་བར་རོ། ། གཉིས་པ་མཚན་ཉིད་སྟོན་པ་ནི་ཤེས་པའི་ཡུལ་གང་ཞིག་ཞེས་བྱ་བ་ནས་དེ་ཉིད་རང་གི་མཚན་ཉིད་ཡིན་ནོ་ཞེས་བྱ་བའི་བར་རོ། ། དོན་གང་ཉེ་བ་དང་མི་ཉེ་བ་དག་ལས་ཤེས་པ་ལ་སྣང་བ་ཐ་དད་པ་དེ་ནི་རང་གི་མཚན་ཉིད་དོ་ཞེས་བྱ་བའི་རྩ་བའི་གཏན་ཚིགས་འདི་འཆད་པའི་འགྲེལ་པའི་གཞུང་ངོ༌། ། དོན་བྱེད་ནུས་པའི་ཕ་མ་ནི་རང་གི་ཡུལ་ཅན་གྱི་ཤེས་པ་སྐྱེད་པ་འདི་ཡིན་པས། འདིས་ནི་དོན་བྱེད་ནུས་པ་ཙམ་ཉེ་བར་མཚན་པར་ཟད་དོ། ། གལ་ཏེ་རྗེས་སུ་དཔག་པས་གཟུང་བར་བྱ་བ་ལ་སོགས་པ་ཡང་རང་གི་མཚན་ཉིད་ནི་མ་ཡིན་ཏེ། དེ་ལྟར་ངེས་པའི་ཕྱིར་རོ། །
འོན་ཀྱང་དེ་ཉེ་བ་དང་མི་ཉེ་བས་རང་གི་ཡུལ་ཅན་གྱི་ཤེས་པ་ལ་ཐ་དད་པ་སྣང་བ་མི་སྐྱེད་དེ། མིག་བཙུམས་ནས་ཐག་རིང་པོར་མེ་བརྟག་པ་དང༌། མདུན་དུ་བརྟག་པའི་ཡུལ་གཉིས་འཛིན་པའི་བློ་རྣམ་པ་མི་འདྲ་བ་མེད་པའི་ཕྱིར་རོ། ། དེས་ན་མཚན་ཉིད་མ་ཁྱབ་བོ་སྙམ་ན། གསུམ་པ་མ་ཁྱབ་པ་སྤང་བ་ནི་ཅིའི་ཕྱིར་ཞེས་བྱ་བ་ནས་རྣམ་པར་རྟོག་པའི་ཡུལ་ནི་མ་ཡིན་ནོ་ཞེས་བྱ་བའི་བར་རོ། ། དེ་ཉིད་དོན་དམ་པར་ཡོད་པ་སྟེ་དངོས་པོའི་མཚན་ཉིད་ནི་དོན་བྱེད་ནུས་པ་ཁོ་ན་ཡིན་པའི་ཕྱིར་རོ་ཞེས་བྱ་བའི་རྩ་བའི་ཚིག་འདི་བཤད་པའི་གཞུང་ངོ༌། ། འདིའི་དོན་ནི་རྟོག་པའི་གཟུང་ཡུལ་ལ་རང་གི་ཚན་ཉིད་དུ་ངེས་ཀྱང་དེ་རང་གི་མཚན་ཉིད་ནི་མ་ཡིན་ཏེ།
དོན་དམ་པར་ཡོད་པ་མ་ཡིན་དེའི་ཕྱིར་རོ། ། དེའང་དོན་བྱེད་ནུས་པས་སྟོང་པའི་ཕྱིར་རོ། ། དེས་ན་དེ་ལ་ཤེས་པ་སྣང་བ་ཐ་དད་པ་འཇོག་པར་བྱེད་ཀྱང་མ་ཁྱབ་པའི་སྐྱོན་མེད་དོ་ཞེས་བྱ་བ་ཡིན་ནོ། །
ཞར་ལ་རྗེས་སུ་དཔག་པའི་གཟུང་བ་སྟོན་པ་ནི་རང་གི་མཚན་ཉིད་དེ་ལས་གཞན་པའི་ཞེས་བྱ་བ་ལ་སོགས་པའོ། ། ཡང་ན་རྩ་བའི་དོན་ནི་དེའི་ཡུལ་ནི་རང་གི་མཚན་ཉིད་དོ་ཞེས་བྱ་བས་མངོན་སུམ་གྱི་ཚད་མའི་འཇུག་ཡུལ་བརྗོད་དོ།། དེ་ཡང་རང་ཐུན་མོང་མ་ཡིན་པའི་ངོ་བོར་ཡོད་པ་ཙམ་ནི་མ་ཡིན་གྱི། རང་ཐུན་མོང་མ་ཡིན་པའི་ངོ་བོར་རྟོགས་པར་བྱ་བ་ལ། རང་གི་མཚན་ཉིད་ཅེས་བརྗོད་པའི་ཕྱིར་རོ། ། དེས་ན་རྣམ་པར་ངེས་པ་ནས་དོན་གང་ཞིག་ཤེས་པའི་སྣང་བའི་བདག་ཉིད་ཀྱི་རྗེས་སུ་འགྲོ་བ་དང་ལྡོག་པའི་རྗེས་སུ་མཐུན་པར་བྱེད་པ་དེ་ནི་མངོན་སུམ་མོ། ། དེ་ནི་ཐུན་མོང་མ་ཡིན་པའི་དངོས་པོའི་རང་བཞིན་ཏེ་རང་གི་མཚན་ཉིད་དོ་ཞེས་མངོན་སུམ་དུ་གྱུར་པའི་གཞལ་བྱ་ཁོ་ན་ལ་རང་གི་མཚན་ཉིད་དུ་གསུངས་པ་ཡིན་ནོ།། དེའི་མཚན་ཉིད་བརྗོད་པ་ནི་དོན་གང་ཉེ་བ་དང་མི་ཉེ་བ་ལས་ཤེས་པ་ལ་སྣང་བ་ཐ་དད་པ་དེ་ནི་རང་གི་མཚན་ཉིད་དོ་ཞེས་བྱ་བ་ནི་མངོན་སུམ་གྱི་གཞལ་བྱའི་མཚན་ཉིད་ཤེས་པའི་སྣང་བ་དངོས་སུ་འཇོག་པས་ཉེ་བར་མཚོན་ནས་བསྟན་ཏོ། ། མཚན་ཉིད་དངོས་ནི་ཡན་ལག་གཞན་ལ་མི་ལྟོས་པར་དངོས་སུ་རྟོགས་པར་བྱ་བའི་དངོས་པོ་ཡིན་ནོ། ། གལ་ཏེ་ཡན་ལག་ཐ་དད་ལ་མི་ལྟོས་པར་དངོས་སུ་རྟོགས་པར་བྱ་བའི་དངོས་པོའི་མཚན་ཉིད་དུ་ཁས་ལེན་ན།
རྟོག་མེད་འཁྲུལ་བ་དང༌། རྣམ་པར་རྟོག་པའི་གཟུང་ཡུལ་ལ་ཡང་ཐལ་བར་འགྱུར་རོ་སྙམ་ན་དེ་ཉིད་དོན་དམ་པར་ཡོད་པ་སྟེ་ཞེས་སྨོས་སོ། ། དེ་དག་ལ་ནི་དངོས་པོ་ཉིད་མེད་དོ་སྙམ་དུ་དགོངས་སོ། ། འདིའི་འཐད་པ་ནི་དངོས་པོའི་མཚན་ཉིད་ནི་དོན་བྱེད་ནུས་པ་ཡིན་པའི་ཕྱིར་རོ་ཞེས་བྱ་བ་སྟེ། འཁྲུལ་བའི་གཟུང་ཡུལ་ལ་ཇི་ལྟར་བཟུང་བཞིན་པའི་དོན་བྱེད་ནུས་པ་མེད་པས་ཡོད་པ་ཉིད་མ་ཡིན་ལ་དེས་ན་ཧ་ཅང་ཁྱབ་པ་མ་ཡིན་ནོ། ། ཞེས་བྱ་བའི་དོན་ཏོ། ། ཞར་ལ་ལྐོག་ཏུ་གྱུར་པའི་གཞལ་བྱའི་མཚན་ཉིད་སྟོན་པ་ནི་གཞན་ནི་སྤྱིའི་མཚན་ཉིད་དེ་ཞེས་བྱ་བ་སྟེ། ལ་རྒྱབ་ཀྱི་མེ་ལ་སོགས་པ་ནི་ཐུན་མོང་མ་ཡིན་པའི་ངོ་བོར་ཡོད་ཀྱང་དཔེ་དང་ཐུན་མོང་བར་བློས་རྟོགས་པར་བྱ་བ་ཡིན་པས་སྤྱིའི་མཚན་ཉིད་ཅེས་བརྗོད་དོ། ། དེ་ནི་རྗེས་སུ་དཔག་པའི་ཡུལ་ཡིན་ནོ་ཞེས་བྱ་བ་ནི་ཚད་མ་ཉིད་ཀྱི་ཡུལ་ཡིན་པའོ། ། ཚད་མ་དང་འབྲས་བུ་ལ་གསུམ་སྟེ།
འབྲས་བུའི་རང་བཞིན་དང༌། ཚད་མའི་རང་བཞིན་དང༌། བསྒྲུབ་བྱ་སྒྲུབ་བྱེད་ཀྱི་དོན་ཏོ། ། དང་པོ་ནི་ཡུལ་ལ་ལོག་པར་རྟོག་པ་བསལ་ནས་ཞེས་བྱ་བ་ལ་སོགས་པས་སྟོན་ཏོ། ། འདིར་འབྲས་བུའི་དོན་ནི་བྱེད་པའི་འབྲས་བུ་སྟེ། གཞལ་བྱ་ལས་ལ་བྱེད་པ་དོན་གྱི་རྣམ་པའི་རང་བཞིན་ཚད་མའི་མཚན་ཉིད་ཀྱི་གཞི་ཞུགས་པའི་དགོས་པ་ནི་གཞལ་བྱ་གཏན་ལ་འབེབས་པའི་དགོས་པ་ཡིན་ནོ། ། དེ་ཡང་གཞན་དག་གིས་རྟོགས་པ་དགོས་པར་བཏགས་ལ། དེ་ཡང་དཔྱད་ན་ཤེས་པ་ཉིད་ཡིན་པས་ཚད་མ་ཉིད་དང་འབྲས་བུ་ཐ་མི་དད་དོ། ། རྒྱུ་འབྲས་འདི་ཉིད་ནི་བཏགས་པ་ཡིན་པས་གཅིག་པ་མི་འགལ་ལོ། ། ཚད་མའི་རང་བཞིན་འཆད་པ་ནི།
གལ་ཏེ་ཤེས་པ་ཞེས་རྒོལ་བ་བཀོད་པ་སྔོན་དུ་བཏང་བས་བྱེད་དོ། ། འདི་འདྲ་བ་ནི་ཚད་མའི་མཚན་ཉིད་མི་སླུ་བའི་རྟེན་ཡིན་པས་ཚད་མ་ཞེས་བརྗོད་དོ། ། དེ་གཞན་རིག་གི་ཚད་མ་ཡིན་གྱི་རང་རིག་ནི་མ་ཡིན་ནོ། ། དཔེར་ན་དུ་བ་དང་བྱས་པ་ལ་གཏན་ཚིགས་ཀྱི་མཚན་ཉིད་ཚུལ་གསུམ་བརྟེན་པས་གཏན་ཚིགས་སུ་བརྗོད་པ་དང༌། གོང་བུ་ལ་བ་གླང་གི་ཚན་ཉིད་ཡོད་པས་བ་གླང་ཞེས་བརྗོད་པ་བཞིན་ནོ། ། གསུམ་པ་རྒྱུ་འབྲས་ཀྱི་དོན་སྟོན་པ་ལ་ལྔ་ལས། དང་པོ་རྒྱུ་འབྲས་གཅིག་ལ་འགལ་བར་བརྒལ་བ་ནི། ཤེས་པ་ལས་མ་གཏོགས་པ་ཞེས་བྱ་བའོ། ། གཉིས་པ་རྣམ་པར་གཞག་འཇོག་གི་དོན་དུ་ཁས་བླངས་པས་འགལ་བ་སྤོང་བ་ནི། དེའི་དབང་གིས་ཞེས་བྱ་སྨོས་ཏེ་ཞེས་བྱ་བའོ། །
འདྲ་བའི་རྒྱུ་མཚན་ལ་བརྟེན་ནས་རྟོགས་པར་ཐ་སྙད་བྱེད་པས། འདྲ་བའི་དབང་གིས་རྟོགས་པ་རྣམ་པར་གཞག་པ་ཡིན་ནོ། ། དེས་ན་རྣམ་པར་གཞག་པའི་འབྲས་བུ་དང༌། རྣམ་པར་འཇོག་པའི་རྒྱུ་ཡིན་ནོ། ། ཞེས་འཇིག་རྟེན་ན་གྲགས་པ་དང་མཐུན་པར་རྒྱུ་འབྲས་སུ་བཏགས་པར་ཟད་ཀྱི་རྒྱུ་འབྲས་མཚན་ཉིད་པ་ནི་མ་ཡིན་པས་གཅིག་པ་མི་འགལ་ལོ། ། རྣམ་པར་གཞག་འཇོག་གི་དོན་ཉིད་སྟོན་པ་ནི་རྣམ་པར་གཞག་པ་དང་ཞེས་རྒོལ་བ་བཀོད་པ་སྔོན་དུ་བཏང་ནས་བྱེད་དོ། ། བཞི་པ་འཇོག་བྱེད་གཞན་མེད་པ་ཚད་མ་མ་ཡིན་པ་ནི། རྣམ་པར་འཇོག་པར་བྱེད་པ་ནི་ཞེས་བྱ་བ་ལ་སོགས་པས་སྟོན་ཏོ། ། མི་ནུས་སོ་ཞེས་བྱ་བ་ཡན་ཆད་ཀྱིས་ནི་འཇོག་བྱེད་གཞན་ལ་ལྟོས་པར་བསྟན་ ཏོ།། གལ་ཏེ་དོན་རྟོགས་པའི་མཚན་ཉིད་དང་ལྡན་པས།
དོན་དམ་པར་དོན་རྟོགས་པ་ཉིད་མ་ཡིན་ཏེ། ངེས་པའི་ཤེས་པ་གཞན་ལ་ལྟོས་མི་དགོས་སྙམ་ན། ངེས་པར་བྱེད་པའི་ཤེས་པས་རྣམ་པར་མ་བཞག་ན་ནི་ཞེས་སྨོས་སོ། ། དོན་གྱི་རང་བཞིན་མི་ལྡོག་ཀྱང་ཐ་སྙད་ཀྱི་ཡུལ་མ་ཡིན་པས་མེད་པ་དང་འདྲའོ་ཞེས་བྱ་བའི་དོན་ཏོ། ། དེས་ན་ངེས་པའི་ཤེས་པ་ལ་ལྟོས་སོ་ཞེས་སྟོན་པ་ན་དེ་བས་ན་ཞེས་བྱ་བའོ། ། ཐ་སྙད་ཀྱི་ཡུལ་དུ་འགྱུར་བ་ནི་དེ་སྐྱེད་པར་བྱེད་པ་ཁོ་ན་ཡིན་གྱི། གཞན་མ་ཡིན་པས་ན་རྟོགས་པའི་ཐ་སྙད་དུ་བྱ་བ་དེ་ལ་ལྟོས་སོ་ཞེས་བརྗོད་པ་མི་འགལ་ལོ། ། དེ་ཁོ་ནར་ནི་ཐ་སྙད་དུ་བྱར་རུང་བ་ཉིད་ཐ་སྙད་དུ་བྱེད་པ་མེད་ཀྱང་ཡོད་པ་ཡིན་ཏེ། དེ་ལྟ་མ་ཡིན་ན་མི་དམིགས་པ་ལས་མེད་པའི་ཐ་སྙད་དུ་དཔོག་པ་འཁྲུལ་བར་ཐལ་ཏེ། ཐ་སྙད་དུ་བྱེད་པའི་ཤེས་པ་རྗེས་སུ་དཔག་པ་མ་སྐྱེས་པ་ན་ཐ་སྙད་དུ་བྱར་རུང་མེད་ཀྱང་སྣང་བ་མི་དམིགས་པ་ཡོད་པར་ཐལ་བའི་ཕྱིར་རོ། །
དེ་བཞིན་དུ་གཞན་དུ་ཡང་སྦྱར་རོ། ། དོན་དེ་ཉིད་ལྡོག་པ་དང་རྗེས་འགྲོའི་སྒོ་ནས་གསལ་བར་སྟོན་པ་ནི་ཞེན་པར་མ་བྱས་ན་ནི་ཞེས་བྱ་བ་ལ་སོགས་པའོ། ། དེ་བས་ན་སྒྲུབ་པར་བྱེད་པ་དམ་པ་མེད་པའི་ཕྱིར་ཞེས་བྱ་བ་ནི་སྒྲུབ་བྱེད་དམ་པ་མ་ཡིན་པའི་ཕྱིར་རོ། ། བྱ་བ་ལ་ནི་བྱེད་པ་རྣམས། ། ཐམས་ཅད་ཉེ་བར་སྦྱོར་ན་ཡང༌། ། ཐ་མའི་ཐ་དད་བྱེད་གང་ཡིན། ། དེ་ནི་སྒྲུབ་བྱེད་དམ་པར་འདོད། ། འདི་འདྲ་དབང་པོ་ལ་ཡོད་མིན། ། ཀུན་གྱི་མཚུངས་རྒྱུ་ཉིད་ཕྱིར་རོ། ། ཞེས་དབང་པོའི་སྒྲུབ་བྱེད་དམ་པ་མ་ཡིན་པས་ཚད་མར་མི་རུང་བ་ལྟར།
འདི་ཡང་འབྲས་བུའི་སྒྲུབ་བྱེད་དམ་པ་ཡིན་པས་ཚད་མར་མི་འགྱུར་རོ། ། ཞེན་པ་སྐྱེད་པ་ཞེས་བྱ་བ་ནི་རྗེས་སུ་འགྲོ་བའོ། ། དེ་ལྟར་ན་སྒྲུབ་བྱེད་དམ་པ་གཞན་ལ་མི་ལྟོས་པ་ཉིད་ཡིན་པས་ཚད་མ་ཡིན་ནོ། ། ལྔ་པ་འཇོག་བྱེད་གཞན་ཚད་མ་མ་ཡིན་པ་ནི་ཅི་སྟེ་ཞེས་བྱ་བའོ། ། དེ་ཁོ་ནའི་ཐ་སྙད་དུ་ཡང་ངེས་པའི་ཤེས་པ་ཚད་མ་མ་ཡིན་ཏེ། དོན་དམ་པར་ཡུལ་གསལ་བ་མེད་པའི་ཕྱིར་དང༌། ཞེན་ནས་ཀྱང་དོན་འཇལ་བར་བྱེད་པ་མ་ཡིན་པའི་ཕྱིར་ཏེ། དེའི་ཞེན་པས་ནི་མངོན་སུམ་གྱི་སྔོན་པོ་རྟོགས་པར་ཞེན་གྱི། བདག་ཉིད་ཀྱིས་རྟོགས་པར་མི་ངེས་པའི་ཕྱིར་དང༌། དེ་ཡང་མངོན་སུམ་གྱི་བྱེད་པས་ངེས་ཀྱི་རང་གིས་བྱེད་པར་མི་ངེས་པའི་ཕྱིར་རོ། །
འདིར་དཔྱད་ན་ངེས་པའི་ཤེས་པས་རྣམ་པར་གཞག་པའི་སྔོན་པོའི་རྣམ་པའི་རྣམ་པ་ཉིད་ཚད་ཡིན་ལ་མ་བཞགམ་བཞག་པ་ནི་སྒྲུབ་བྱེད་དམ་པ་མ་ཡིན་པས་ཚད་མ་མ་ཡིན་ནོ་ཞེས་བྱ་བའི་དོན་ནི་མི་འཐད་དོ། ། ཅི་ངེས་ཤེས་མི་སྐྱེ་བ་དེ་ལ་མི་སླུ་བའི་མཚན་ཉིད་མེད་པའམ། འོན་ཏེ་རྟོགས་པའི་སྒྲུབ་བྱེད་མ་ཡིན། དང་པོ་ནི་རྟོགས་པའི་སྒྲུབ་བྱེད་མ་ཡིན། སྒྲིབ་པ་ཟད་པའི་བློ་རྣམས་ལ་ངེས་པའི་ཤེས་པ་མི་སྐྱེད་ཀྱང་ཚད་མའི་མཚན་ཉིད་ཡོད་པའི་ཕྱིར་རོ། ། གཉིས་པ་ཡང་མི་འཐད་དེ། རྟོགས་པའི་ཐ་སྙད་དུ་བྱར་རུང་བ་ནི། དོན་གྱི་རྣམ་པ་མྱོང་བ་ཙམ་ལས་གཞན་ལ་མི་ལྟོས་པའི་ཕྱིར་རོ། ། དེ་ལྟ་མ་ཡིན་ན་སྒྲུབ་བྱེད་དམ་པ་མ་ཡིན་པས་ཚད་མར་མི་རུང་ངོ༌། ། མི་སླུ་བ་མེད་ན་འདྲ་བ་རྟོགས་པའི་སྒྲུབ་བྱེད་ཡིན་མོད་ཚད་མར་ཅི་སྟེ་བརྗོད་ཅེ་ན།
འདྲ་བ་ནི་མི་སླུ་བའི་མཚན་གཞི་ཡིན་ཏེ། དེས་ན་ཚད་མར་བརྗོད་དོ། ། འོན་ཀྱང་མཚན་གཞི་ལ་མ་ཁྱབ་པ་སྐྱོན་མ་ཡིན་པས་ན། མི་སླུ་བས་མ་ཁྱབ་ཀྱང་འདྲ་བ་ཙམ་ལ་མཚན་གཞིར་མི་འགལ་ལོ། ། དེའི་ཕྱིར་འདྲ་བ་ཙམ་གྱི་འབྲས་བུ་ནི་ཚད་མའི་འབྲས་བུ་ཡིན་ལ་དེ་ཡང་ངེས་པའི་ཤེས་པ་སྐྱེ་བ་ལ་མི་ལྟོས་ཏེ། ནོག་དང་ལྐོག་ཤལ་ལ་སོགས་པས་ངེས་པ་སྐྱེ་བ་ལ་མ་ལྟོས་པ་ཁོ་ནར་བ་གླང་གི་ཐ་སྙད་དུ་རུང་བ་རྣམ་པར་འཇོག་པའི་རྒྱུ་ཡིན་པ་བཞིན་ནོ། ། མངོན་སུམ་གྱི་ལེའུ་རྫོགས་སོ། ། ། ། གཉིས་པ། རང་དོན་རྗེས་དཔག་གི་ལེའུ་བཤད་པ་ལས། རང་གི་དོན་གྱི་རྗེས་སུ་དཔག་པའི་ལེའུ་དོན་རྣམ་པ་བཞིས་འཆད་དེ།
རྗེས་སུ་དཔག་པའི་དབྱེ་བ་དང༌། རང་གི་དོན་གྱི་མཚན་ཉིད་དང༌། ཚད་མ་དང་འབྲས་བུ་དང༌། སྐྱེད་པར་བྱེད་པའི་རྒྱུའོ། ། དང་པོ་ནི་གསུམ་སྟེ། གྲངས་ཀྱི་དབྱེ་བ་དང༌། དེའི་དགོས་པ་དང༌། མིང་གི་དོན་ཏོ། ། དེ་ལ་གྲངས་ཀྱི་དབྱེ་བའི་གཞི་ནི་རྗེས་སུ་དཔག་བ་ཙམ་མོ། ། དེ་ཡང་འདིར་རྗེས་སུ་དཔག་པའི་སྒྲས་བརྗོད་པར་རིགས་ཙམ་ལ་ནི་མ་ཡིན་ཏེ།
འདོད་པ་ཙམ་དང་རྗེས་སུ་འབྲེལ་བའི་སྒྲ་ནི་ཐམས་ཅད་ཀྱང་དོན་ཐམས་ཅད་ལ་ཡོད་པའི་ཕྱིར་རོ། ། རྗེས་སུ་དཔག་པའི་མཚན་ཉིད་ཀྱིས་ཁྱབ་པ་ཡང་མ་ཡིན་ཏེ། གཞན་དོན་རྗེས་སུ་དཔག་པའི་དབྱེ་བ་མ་ཡིན་པར་ཐལ་བའི་ཕྱིར་རོ། ། དེས་ན་རྗེས་སུ་དཔག་པ་ཙམ་ཞེས་བྱ་བ་ནི་རྗེས་སུ་དཔག་པའི་སྒྲས་བརྗོད་པར་རིགས་པ་ལ་འདོད་དོ། ། དེ་ལ་རང་དོན་ནི་མཚན་ཉིད་ཡོད་པས་དེའི་སྒྲས་བརྗོད་པར་རིགས་ལ། གཞན་དོན་ནི་རྒྱུ་མཚན་དང་དགོས་པ་ཡོད་པས་རྗེས་སུ་དཔག་པའི་སྒྲས་བརྗོད་པར་རིགས་སོ། ། དེ་ལྟར་སྒྲས་བརྗོད་པར་རིགས་པ་དེ་གཉིས་སུ་དབྱེའོ། ། དེ་ལ་གྲངས་ཀྱི་དབྱེ་བའི་དོན་ནི། ངོ་བོ་ཉིད་ཕན་ཚུན་འགལ་བས་ཕྱེ་བ་ཡིན་ཏེ། སྒྲ་དང་ཤེས་པས་རང་བཞིན་ཐ་དད་པའི་ཕྱིར་རོ། །
དེས་ན་ངོ་བོ་གཅིག་ལ་ལྡོག་པ་ལ་ལྟོས་ཏེ་ཆོས་གཉིས་སུ་བཏགས་པ་དེ་ནི་མ་ཡིན་ནོ། ། དེ་ནི་བྱེ་བྲག་གཉིས་སོ་ཞེས་བྱ་བ་ཡན་ཆད་ཀྱིས་བསྟན་ཏོ། ། དབྱེ་བའི་དགོས་པ་བསྟན་པའི་ཕྱིར་འོ་ན་ཞེས་རྩོད་པ་བཀོད་དོ།། མངོན་སུམ་གྱི་མཚན་ཉིད་དངོས་པོར་བསྟན་ནས། དེའི་འོག་ཏུ་དབྱེ་བ་བསྟན་པ་ལ། འདིར་དབྱེ་བ་ཐོག་མར་སྟོན་པའི་རྒྱུ་ཅི་ཡོད་ཞེས་བྱ་བའི་དོན་ཏོ། ། གློ་བུར་དུ་ཞེས་བྱ་བ་ནི་རྒྱུ་མཚན་མེད་པར་རོ། ། བཤད་པ་ཞེས་བྱ་བ་ལ་སོགས་པ་ནི་ལན་ནོ། ། འདིའི་དོན་ནི་མངོན་སུམ་གྱི་ཁྱད་པར་བཞི་ལ་མཚན་ཉིད་གཅིག་ཡོད་པས་ན་དབྱེ་བ་ལ་མི་ལྟོས་པར་བསྟན་ཏོ། ། རྗེས་སུ་དཔག་པ་གཉིས་ལ་དེ་མེད་པས་ཐོག་མར་དབྱེ་བ་བྱས་ཏེ།
དེས་ན་སོ་སོའི་མཚན་ཉིད་བསྟན་ཏེ། དབྱེ་བ་བསྟན་པ་ནི་དེའི་ཡན་ལག་ཡིན་པའི་ཕྱིར་རོ། ། ཞེས་བྱ་བའོ། ། མིང་གི་དོན་ནི་རྣམ་པ་གཉིས་པོ་དེ་ཡང་གང་ཡིན་ཞེ་ན་ཞེས་བྱ་བ་ལ་སོགས་པས་སྟོན་ཏོ། ། འདི་ལ་བརྩད་པ་ནི། གལ་ཏེ་རང་ཁོང་དུ་ཆུད་པར་བྱེད་པ་ནི་རང་གི་དོན་ཅེས་བྱ་བ་གཞན་ཁོང་དུ་ཆུད་པར་བྱེད་པ་ནི་གཞན་དོན་ཅེས་བྱ་བ་ནི་མི་འཐད་དེ། རང་དང་གཞན་ནི་ཕན་ཚུན་ལྟོས་ནས་ཐམས་ཅད་ཀྱང་གཉིས་ཀར་འགྱུར་བའི་ཕྱིར་རོ། ། ངོ་བོ་ཉིད་ཀྱིས་གནས་པ་མེད་དོ། ། དེས་ན་ཤེས་པས་རྟོགས་པའི་རང་ཡང་སྐྱེས་བུ་གཞན་ལ་ལྟོས་ནས་གཞན་ཡིན་པས། ཤེས་པ་ཡང་གཞན་ཁོང་དུ་ཆུད་པར་བྱེད་པར་འགྱུར་རོ། །
སྒྲ་ཡང་དེ་བཞིན་དུ་རང་ཁོང་དུ་ཆུད་པར་བྱེད་པར་འགྱུར་རོ་ཞེ་ན། སྐྱེས་བུ་ཕན་ཚུན་ལྟོས་པས་རང་དང་གཞན་དུ་རྣམ་པར་འབྱེད་ནས་རང་དོན་དང་གཞན་དོན་འཚོལ་བ་བདེན་ཡང་འདིར་ནི་སྒྲ་དང་ཤེས་པ་ཉིད་ལ་ལྟོས་ཏེ། དེ་དང་རྒྱུད་གཅིག་པ་དང༌། ཐ་དད་པ་རང་དང་གཞན་ཡིན་པས་སྐྱོན་མེད་དོ། ། དེ་ལྟར་ན་ཡང་མཆོག་སྟེ། ཤེས་པས་ཀྱང་རྒྱུད་དེ་ལས་གཞན་རྟོགས་པར་བྱེད་ལ། བརྗོད་པས་ཀྱང་རེས་འགའ་རྒྱུད་དེ་ཉིད་རྟོགས་པར་བྱེད་པའི་ཕྱིར་རོ་ཞེ་ན། བདེན་མོད་ཀྱི་འོན་ཀྱང་ཤེས་པ་ནི་རང་རྟོགས་པ་ལ་གཙོ་བོ་ཡིན་ཏེ། བརྗོད་པས་ཀྱང་ཤེས་པ་སྒྲུབ་པའི་ཕྱིར་རོ། ། བབབ བརྗོད་པ་ནི་གཞན་རྟོགས་པ་ལ་གཙོ་བོ་ཡིན་ཏེ།
སྨྲ་བ་པོའི་ཤེས་པས་ཀྱང་བརྗོད་པ་སྐྱེད་ལ་གཞན་རྟོགས་པའི་ཡན་ལག་ཡིན་པའི་ཕྱིར་རོ། ། དེས་ན་གཅིག་གི་རྒྱུད་དང་འབྲེལ་བའི་བརྗོད་པ་ནི་གཞན་དོན་ཡིན་ལ་ཤེས་པ་ནི་རང་དོན་ཁོ་ནའོ། ། རང་དང་གཞན་གཉིས་ཀ་ཡིན་པ་དང་མ་ཡིན་པ་ཕུང་པོ་གསུམ་པ་ནི་མི་སྲིད་པས་དེའི་དོན་གྱི་རྗེས་སུ་དཔག་པ་གསུམ་པ་ཡང་མི་སྲིད་ལ། གང་ཟག་གཉིས་ཡོད་པས་དེའི་དོན་ནི་རྗེས་སུ་དཔག་པ་གཉིས་པས་ཉུང་བ་ཡང་མ་ཡིན་ནོ། ། རང་གི་དོན་གྱི་མཚན་ཉིད་སྟོན་པ་ནི། རང་གི་དོན་དང་ཞེས་བྱ་བ་ལ་སོགས་པའོ། ། རྒྱུ་དང་ཡུལ་གྱི་ཁྱད་པར་གཉིས་དང་ལྡན་པའོ། ། ཡུལ་གྱི་ཁྱད་པར་ནི་ལོག་པར་རྟོག་པ་སེལ་བ་ཙམ་སྟེ། རིགས་མི་མཐུན་པ་མཐའ་དག་ལས་ནི་རྒྱུའི་ཁྱད་པར་ཁོ་ནས་རྣམ་པར་གཅོད་དོ། ། འདི་ལྟར་ཚུལ་གསུམ་པའི་རྟགས་ལས་སྐྱེས་ཀྱང་རྗེས་སུ་དཔག་པ་མ་ཡིན་པ་ནི་མི་སྲིད་དོ། །
རྟགས་འཛིན་པའི་མངོན་སུམ་གྱི་ནུས་པ་ལས་བྱུང་བ་མ་ཡིན་ནོ། ། རྟགས་ནི་དངོས་པོའི་རང་བཞིན་ཡང་མ་ཡིན་ཏེ། བསྒྲུབ་བྱ་སྒྲུབ་བྱེད་དང་ཆོས་དང་ཆོས་ཅན་དུ་བློས་བཞག་པ་ལ་ལྟོས་པའི་ཕྱིར་རོ། ། དེས་ན་རྟགས་ལས་སྐྱེས་པ་ཞེས་བྱ་བ་ནི་རྟགས་ངེས་པའི་ཤེས་པ་ལས་སྐྱེས་པ་ལ་བརྗོད་པས། མངོན་སུམ་ནི་དེས་བསྐྱེད་པ་མ་ཡིན་ནོ། ། རྟགས་ངེས་པའི་བློའི་མི་སླུ་བའི་ཡུལ་ལ་རྟགས་ཡོད་པར་ཐ་སྙད་བྱེད་པས་དུ་བ་ལ་སོགས་པ་རྟགས་ཡིན་པར་བརྗོད་དོ། ། བསྒྲུབ་བྱ་སྒྲུབ་བྱེད་དང་ཆོས་དང་ཆོས་ཅན་དུ་ངེས་པའི་བློའི་འཇུག་ཡུལ་ལ་དེ་དག་ཏུ་ཐ་སྙད་བྱེད་པ་བཞིན་ནོ། ། གསུམ་པ་ཚད་མ་དང་འབྲས་བུ་སྟོན་པ་ནི་མཚན་ཉིད་ལ་ཞེས་བྱ་བའོ། ། འདིར་དོན་གྱི་རྣམ་པ་མི་གསལ་བ་ཞེས་བྱ་བའི་ཁྱད་པར་ཅན་ནི་ཚད་མ་ཡིན་ལ། བྱེད་བཅས་ཀྱི་དོན་རྟོགས་པ་ནི་འབྲས་བུ་ཡིན་ནོ།།
ཞེན་པ་ཉིད་ཅི་སྟེ་ཚད་མ་མ་ཡིན་རྣམ་པ་ཙམ་དགོས་སྙམ་ན། དོན་འགའ་ཞིག་ཞེན་པ་ཉིད་ཀྱང་རྣམ་པའི་ཁྱད་པར་འགའ་ཞིག་མེད་པར་མི་འགྱུར་བས་རྣམ་པ་ལ་ལྟོས་སོ། ། བཞི་པ་བསྐྱེད་པར་བྱེད་པའི་རྒྱུ་ལ་ནི་སྤྱིའི་མཚན་ཉིད་དང་ཁྱད་པར་གྱི་མཚན་ཉིད་ཀྱིས་སྟོན་ཏོ། ། དང་པོ་ལ་ཡང་གསུམ་སྟེ། མཚན་ཉིད་ཀྱི་དབྱེ་བ་དང༌། སོ་སོའི་ངོ་བོ་དང༌། ལྟོས་གཞིའོ། ། དབྱེ་བ་ནི་ཚིག་གི་ལྷག་མའོ་ཞེས་བྱ་བ་ཡན་ཆད་དོ། ། རྟགས་ལ་བརྟེན་པའི་ཆོས་ནི་གསུམ་མོ་ཞེས་བྱ་བའི་དོན་ཏོ། ། རྟེན་རྟགས་ཀྱང་འདིར་ལའི་དུ་བ་ལྟ་བུ་ཁྱད་པར་ཅན་ནི་མ་ཡིན་ཏེ།
ལའི་དུ་བ་མེ་ཡོད་ལ་ཡོད་པར་ངེས་ན། ལ་མེ་དང་ལྡན་པར་ཡང་གྲུབ་པའི་ཕྱིར་ཏེ། སྐྱེས་བུ་སྟན་ཁྲ་བོ་ལ་གནས་པར་གྲུབ་ན། དེའི་སྟན་ཁྲ་བོར་གྲུབ་པ་བཞིན་ནོ། ། ཡང་ན་དོན་གྱིས་ངེས་ཏེ་བྱས་པ་རྟག་པ་ལས་ལྡོག་དང་རྟག་པ་དང་མི་རྟག་པས་ཀྱང་ཐམས་ཅད་བསྡུས་པར་གྲུབ་ན། མི་རྟག་པ་ལ་གནས་པར་དོན་གྱིས་གྲུབ་པ་བཞིན་དུ། ལའི་དུ་བ་མེ་ཡོད་ལ་ཡོད་པ་དང༌། མེ་ཡོད་ཀྱི་ཁྱད་པར་གཞན་ལས་ཀྱང་ལྡོག་པར་ངེས་པས། ལ་མེ་ཡོད་ལ་གནས་པར་དོན་གྱི་ངེས་སོ། ། དུ་བ་མཐའ་དག་ཀྱང་མ་ཡིན་ཏེ།
ལ་ལ་ཕྱོགས་གཅིག་མ་གྲུབ་པའི་ཕྱིར་རོ། ། དེས་ན་དུ་བ་མ་ཡིན་པ་ལས་ལྡོག་པ་ཙམ་མོ། ། དེ་ཡང་བློས་ཁྱད་པར་ལ་རྣམ་པར་ཕྱེ་ནས་མཚན་ཉིད་ཀྱི་རྟེན་དུ་ངེས་པས་བློའི་ཡུལ་དུ་དེ་རྟགས་ཡིན་ཡང༌། དེ་ལས་ངེས་པའི་བློའི་འཇུག་པའི་ཡུལ་ནི་ལའི་དུ་བ་ལ་སོགས་པ་ཁྱད་པར་ཅན་ཁོ་ན་ཡིན་ ནོ། ། དོན་གཅིག་ལ་ཆོས་གསུམ་ཕྱེ་བ་དེ་ཡང་ལྡོག་མཚམས་ཀྱི་ཁྱད་པར་གསུམ་ཡོད་པས་བྱས་སོ། ། སོ་སོའི་ངོ་བོ་ལས་ཚུལ་དང་པོའི་ངོ་བོ་སྟོན་པ་ནི་ཚུལ་གསུམ་ཡང་ཞེས་བྱ་བ་ལ་སོགས་པའོ། ། དེའི་བསྒྲུབ་བྱ་རྟོགས་པའི་ནུས་པ་སྟོན་པ་ན་འདིར་ཞེས་བྱ་བ་ལ་སོགས་པའོ། ། རྒྱུ་ནི་གསུམ་སྟེ། སྐྱེད་བྱེད་དང༌། གསལ་བྱེད་དང༌།
ཤེས་པར་བྱེད་པའི་རྒྱུའོ། ། དང་པོ་ནི་མྱུ་གུ་ལས་ས་བོན་བཞིན་དུ་རང་གི་ངོ་བོ་དང་འབྲེལ་བ་མ་ངེས་པར་རང་གི་བྱ་བ་བྱེད་ནུས་སོ། ། གཉིས་པ་ནི་བུམ་པ་ལས་སྒྲོན་མ་བཞིན་དུ་རང་གི་ངོ་བོ་ཤེས་པ་ཙམ་གྱིས་འབྲེལ་བ་ཤེས་པ་ལ་མི་ལྟོས་པར་རང་གི་དོན་བྱེད་དོ། ། གསུམ་པ་ནི་གཉིས་ཀ་ཤེས་པ་ལ་ལྟོས་སོ། ། དེ་ཉིད་སྟོན་པ་ནི་ཇི་ལྟར་མྱུ་གུ་ལ་ཞེས་བྱ་བ་ལ་སོགས་པའོ། ། ཕྱོགས་ཆོས་བརྗོད་པའི་སྒྲའི་བྱེད་པ་སྟོན་པ་ནི། དེ་ལ་ཡོད་པའི་ཚིག་གིས་ཞེས་བྱ་བ་ལ་སོགས་པའོ། ། རྗེས་སུ་འགྲོ་བའི་ཚུལ་ལ་གཉིས་ལས་དང་པོ་ངོ་བོ་ཉིད་སྟོན་པ་ནི་མཐུན་པའི་ཕྱོགས་ནི་ཞེས་བྱ་བ་ལ་སོགས་པའོ། ། དེ་ལ་ཡོད་པ་ནི་དེ་དང་འབྲེལ་བ་ཙམ་མ་ཡིན་ནོ། ། དེ་ལྟར་ན་ནི་ཐུན་མོང་མ་ཡིན་པའི་ཡང་རྗེས་སུ་འགྲོ་བ་དང་ལྡན་པར་འགྱུར་ཏེ་མཉན་བྱ་ཡིན་པའི་ཕྱིར་མི་རྟག་གོ་ཞེས་བྱ་བ་འདི་ལ་ཡང་རྗེས་སུ་འགྲོ་བ་ཡོད་པ་སྟེ་མི་རྟག་པ་བུམ་པའི་འབྲས་བུའི་སྒྲའི་མཉན་བྱ་ཡིན་པའི་ཕྱིར་རོ། །
དེས་ན་ཕྱོགས་དང་ཇི་ལྟར་འབྲེལ་བ་ལྟར་བསྒྲུབ་བྱ་དང་ལྡན་པར་གྲུབ་པ་དང་འབྲེལ་བ་ནི་ངོ་བོ་ཡིན་ནོ། ། གཉིས་པ་རྗོད་བྱེད་ཀྱི་སྒྲའི་བྱེད་པ་སྟོན་པ་ནི་འདིར་ཡང་ཞེས་བྱ་བའོ། ། གཉིས་པ་ལྡོག་པའི་ཚུལ་ལ་རྣམས་པ་གསུམ་ལས་དང་པོ་ངོ་བོ་ཉིད་སྟོན་པ་ནི་མི་མཐུན་པའི་ཕྱོགས་ཞེས་བྱ་བའོ། ། འདི་ཡང་མ་འབྲེལ་བ་ཙམ་ནི་ལྡོག་པའི་ཚུལ་མ་ཡིན་ཏེ། འདི་ན་མེ་ཡོད་དེ་དུ་བ་ཡོད་པའི་ཕྱིར་ཞེས་བྱ་བ་ལྡོག་པ་མ་གྲུབ་པར་འགྱུར་བའི་ཕྱིར་རོ། ། འདིར་མེ་ཡོད་པ་ནི་མེས་ཁྱབ་པ་ལ་འདོད་ན༑ དུ་བ་དེ་ཉིད་ནི་མེས་མ་ཁྱབ་པས་མི་མཐུན་པའི་ཕྱོགས་ཡིན་རྩོད་པ་མེད་དོ། ། དུ་བའི་མཚན་ཉིད་དམིགས་པ་དེ་རྟགས་སུ་བཞག་པ་ནི། མེས་མ་ཁྱབ་པའི་རྗེས་ཉིད་ལས་མི་ལྡོག་པས་ལྡོག་པ་མ་གྲུབ་པར་འགྱུར་རོ། ། དེ་ན་ཆོས་ཅན་ལ་ཇི་ལྟར་ཡོད་པ་ལྟར་གཞན་ལ་འཇུག་པ་བཀག་པ་ནི་ལྡོག་པའི་མཚན་ཉིད་ཀྱི་རང་བཞིན་ཡིན་ནོ། །
གཉིས་པ་ལྡོག་པ་བརྗོད་པའི་སྒྲའི་བྱེད་པ་སྟོན་པ་ནི་དེ་ལ་མེད་པ་སྨོས་པས་ནི་ཞེས་བྱ་བའོ། ། གསུམ་པ་ལྡོག་པ་ལོགས་སུ་བཞག་པའི་དགོས་པ་ནི་མཐུན་པའི་ཕྱོགས་ཉིད་ལ་ཡོད་པ་ཞེས་བསྟན་ན་ཞེས་བྱ་བའོ། ། ཚུལ་གསུམ་གྱི་ལྟོས་གཞི་ལ་གསུམ་ལས་རྗེས་སུ་དཔག་པར་བྱ་བ་སྟོན་པ་ནི་དེ་ལ་ཞེས་བྱ་བ་ལ་སོགས་པའོ། ། གཏན་ཚིགས་ཀྱི་མཚན་ཉིད་གཏན་ལ་འབེབས་པའི་སྐབས་ཞེས་བྱ་བ་ནི། གཏན་ཚིགས་དང་གཏན་ཚིགས་མ་ཡིན་པའི་ཐ་སྙད་མི་ཤེས་པ་ལ་གཏན་ཚིགས་ཀྱི་མཚན་ཉིད་དང་དེའི་མཚོན་བྱ་གཏན་ཚིགས་ཀྱི་ཐ་སྙད་དུ་བྱ་བའི་འབྲེལ་བ་གཏན་ལ་འབེབས་པའོ། ། དེའི་འོག་ཏུ་གསལ་བ་སོ་སོ་ལ་ངེས་པ་གཏན་ཚིགས་ཀྱི་མཚན་ཉིད་དུ་མཐོང་བ་ལས་དེའི་ཐ་སྙད་དུ་བྱེད་པ་ནི་ཐ་སྙད་དུ་བྱེད་པའོ། ། སྤྱི་དང་བྱེ་བྲག་གི་ཐ་སྙད་ལ་མི་ལྟོས་པར་ཚད་མས་སོ་སོར་ངེས་པའི་དོན་ལ་མཚན་ཉིད་རྟོགས་པ་ཙམ་ནི་མཚན་ཉིད་ཀྱི་དོན་རྟོགས་པའོ། ། དེ་ནི་ཐ་ན་བ་གླང་དང་བུད་མེད་ལ་སོགས་པ་དག་ལ་ཡང་ཡོད་དོ། ། དེ་གསུམ་ལས་གཏན་ལ་འབེབས་པའི་ཚེ་ཉེ་བར་གནས་པའི་དོན་ཁྱད་པར་ཅན་མེད་པས་རང་གི་སྒྲས་བརྗོད་ན་མི་འདོད་པ་ལ་ཐལ་བས། ཆོས་ཅན་ལ་རྗེས་སུ་དཔག་པར་བྱ་བ་ལ་སོགས་པའི་སྒྲས་བརྗོད་ དོ། །
མཚན་ཉིད་ཀྱི་ཐ་སྙད་དུ་བྱེད་པ་དང་དེའི་དོན་རྟོགས་པར་བྱེད་པ་ནི་རྗེས་སུ་དཔག་པར་བྱ་བའི་སྒྲ་ལ་མི་ལྟོས་ཏེ། ཉེ་བའི་དོན་མཛུབ་ཚུགས་སུ་བསྟན་པར་མི་ནུས་པའི་ཕྱིར་རོ། ། བསྒྲུབ་བྱ་ཁོང་དུ་ཆུད་པར་བྱེད་པ་དང༌། ཁྱབ་པ་ངེས་པར་བྱེད་པ་ཡང་དེ་དག་གི་མཚན་ཉིད་གཏན་ལ་འབེབས་པ་ལ་འདོད་དེ། འདིར་ཆོས་ཅན་ལ་བཏགས་ནས་རྗེས་སུ་དཔག་པར་བྱ་བ་ཞེས་བརྗོད་དོ། ། བཏགས་པ་ཡང་ཉེ་བར་བཏགས་པའི་མཚན་ཉིད་དང༌། རྒྱུ་མཚན་དང་དགོས་པ་དང༌། བཏགས་པའི་སྒྲུབ་བྱེད་དང༌། བཏགས་པའི་ཕྱོགས་ལ་རྩོད་པ་སྤང་པ་སྟེ་ལྔས་ཤེས་པར་བྱའོ། ། མཚན་ཉིད་ནི་འདིར་དོན་ཉེ་བར་བཏགས་པ་སྟེ།
སྒྲ་ནི་གཙོ་བོའི་སྒྲ་ཡང་བཏགས་པ་ལས་མི་འདའ་བའི་ཕྱིར་རོ། ། རྒྱུ་མཚན་ནི་དེའི་ཕྱོགས་ཉིད་ཀྱི་དེ་དང་འབྲེལ་བའོ། ། དགོས་པ་ནི་མ་བཏགས་པ་ལ་ལོག་པར་རྟོག་པར་ཐལ་བ་སྤོང་བའོ། ། སྒྲུབ་བྱེད་ནི་དངོས་ཀྱི་དོན་ལ་གནོད་པ་ཡོད་པ་དང༌། དེ་ལས་གཞན་ལ་འཇུག་པའི་འཐད་པ་ཡོད་པ་དང༌། གོ་བར་བྱེད་པ་ཉིད་ཡིན་པའོ། ། རྩོད་པ་སྤང་པ་ནི། ཕྱོགས་ཀྱི་སྒྲའི་རྗེས་སུ་དཔག་པར་བྱ་བའི་སྒྲས་ཀྱང༌། རྗེས་སུ་དཔག་པར་བྱ་བའི་སྒྲའི་དོན་མཐའ་དག་ནི་ཆོས་གཏན་ཚིགས་སུ་འགྱུར་རོ། ། དེས་ན་བསྒྲུབ་བྱའི་ཆོས་དང་ཚོགས་པའི་དོན་གྱི་ཆོས་ཀྱང་གཏན་ཚིགས་སུ་འགྱུར་རོ་ཞེ་ན།
བསྒྲུབ་བྱའི་ཆོས་ལ་རྗེས་སུ་དཔག་པར་བྱ་བ་ཞེས་བརྗོད་ན་ནི། ཚིག་འདིའི་དོན་མེད་པར་ཐལ་ཏེ་མཐུན་པའི་ཕྱོགས་ལ་ཡོད་པར་བརྗོད་པས་དོན་དེ་གོ་བའི་ཕྱིར་རོ། ། དེས་ན་ཚིག་ཉིད་ཉེ་བ་ཅན་དུ་འགྱུར་བའི་ཕྱིར་དེ་ལ་ཚད་མར་བྱེད་པའི་ཚིག་ཤེས་པ་རྣམས་ཚིག་དེ་ལས་དེ་ལྟར་རྟོགས་པར་མི་ཐལ་ལོ། ། འོ་ན་མཐུན་པའི་ཕྱོགས་ལ་ཡོད་པས་དཔེ་ལ་ཡོད་པར་ཡང་གོ་བས་ཆོས་ཅན་གྱི་སྒྲས་བརྗོད་ཀྱང་དཔེ་ལ་མི་ཐལ་ལོ་ཞེ་དང༌། གྲུབ་བཞིན་དུ་གཞན་ལ་ཡོད་པ་རྣམ་པར་བཅད་པའི་དོན་དུ་མནན་པར་དོགས་པའི་ཕྱིར་རོ། ། འོ་ན་ཆོས་ལ་རྗེས་སུ་དཔག་པར་བྱ་བར་བརྗོད་པ་ལ་ཡང་མཚུངས་སོ་ཞེ་ན། མ་ཡིན་ཏེ་ཆོས་ལས་གཞན་ལ་ཡོད་པ་རྣམ་པར་བཅད་པའི་དོན་དུ་མནན་ན། མཐུན་པའི་ཕྱོགས་ལ་ཡོད་པར་བརྗོད་པ་དང་འགལ་བས་འགལ་བ་བརྗོད་པའི་སྐྱོན་ཚིག་ལ་འོང་བའི་ཕྱིར་རོ། ། དཔེ་ཁོ་ན་ལ་ཡོད་པ་དང་མཐུན་པའི་ཕྱོགས་ལ་ཡོད་པ་ནི་དེ་ལྟར་འགལ་བ་ཡང་མ་ཡིན་ཏེ། དཔེ་ནི་བསྒྲུབ་བྱའི་ཆོས་དང་ལྡན་པའི་ཆོས་ཅན་ཡིན་པས་ཚོགས་པའི་དོན་ཡིན་གྱི་ཆོས་ཅན་འབའ་ཞིག་ནི་མ་ཡིན་ནོའི་ཕྱིར་རོ། །
མཐུན་པའི་ཕྱོགས་ནི་དོན་མཚུངས་སོ་ཞེས་བྱ་བ་ལ་འདིར་མཐུན་པ་ནི་འདྲ་བ་ལ་བརྗོད་དོ། ། དེ་ཡང་འདྲ་བའི་དོན་དང༌། འདྲ་གཞི་དང༌། འདྲ་བར་བྱེད་པ་ཐུན་མོང་གི་ཆོས་གསུམ་ལ་ལྟོས་སོ། ། དེས་ན་འདིར་གང་མཐུན། གང་དང་མཐུན། གང་གིས་མཐུན་ཞེ་ན། དངོས་པོ་པའི་མེ་ཡོད་དང་དེའི་གཞི་མ་འབྲེལ་རྣམ་པ་བཅད་པ་ནི་འདྲ་བའི་དོན་ཏེ། མཐུན་པའི་ཕྱོགས་སོ། ། ཡུལ་གང་དང་འདྲ་ཞེ་ན།
ཕྱོགས་མཚན་ཉིད་པ་སྟེ། རྣམ་པར་རྟོག་པས་ཁྱད་པར་ལྔ་དང་ལྡན་པའི་དོན་བཏགས་པ་དངོས། དངོས་པོ་དང་བཏགས་པ་ལ་ཚད་མས་འཐད་པའི་འདྲ་བ་མི་འགྲུབ་ཀྱང༌། ཇི་ལྟར་བཏགས་པ་བཞིན་དངོས་པོ་གནས་སོ་ཞེས་ཐ་སྙད་བྱེད་པས། དངོས་པོ་བཏགས་པ་དང་འདྲ་བ་ལ་ཉེས་པ་མེད་དོ། ། གང་གིས་འདྲ་ཞེ་ན། མེ་ཡོད་པ་སྟེ། བློས་མེ་ཡོད་དུ་བཏགས་པ་དང༌། དངོས་པོའི་མེ་ཡོད་ནི། མེ་ཡོད་དུ་བཏགས་པ་དང་དངོས་པོའི་མེ་ཡོད་དུ་མཐུན་པས་འདྲ་ཡི།
ཁྱད་པར་གཞན་གྱིས་བཏགས་པ་དང༌། དངོས་པོ་འདྲ་བར་ནི་མ་ངེས་སོ། ། ཞེས་བྱ་བའི་དོན་ཏོ། ། མི་མཐུན་པའི་ཕྱོགས་སྟོན་པ་ནི། མི་མཐུན་པའི་ཕྱོགས་གང་ཞེ་ན། ཞེས་བྱ་བའོ། ། མཐུན་པའི་ཕྱོགས་མ་ཡིན་པ་ཞེས་བྱ་བ་ནི་མཐུན་པའི་ཕྱོགས་ཀྱི་དོན་བཀག་པ་ཙམ་སྟེ། དེ་མེད་པར་བཀག་པས་ཁྱབ་པའི་དོན་མཐའ་དག་གོ ། གཞན་པ་དང༌། འགལ་བ་དང༌།
དེ་མེད་པར་ཞེས་བྱ་བ་ནི་དེའི་ཁྱད་པར་རོ།། མེད་དགག་གིས་ཁྱབ་པར་དངོས་སུ་ངེས་པར་བྱ་བ་ནི་མེད་པ་བརྗོད་ཀྱི། མེ་དགག་གིས་ཁྱབ་པ་ཙམ་ནི་མ་ཡིན་ནོ། ། དེའང་རི་བོང་གི་རྭ་ལ་སོགས་པ་མེ་མེད་དགག་ཏུ་དངོས་སུ་ངེས་པར་བྱ་བ་ཡིན་ཏེ། དངོས་པོ་མཐའ་དག་བཀག་པར་ངེས་པར་བྱའི་ཕྱིར་རོ། ། གཞན་པ་ནི་མེ་ལས་གཞན་གྲང་བས་དབེན་པའི་དོན་ཏེ། དེ་ཡང་མེ་ཡོད་པས་གཞན་དུ་དངོས་པོའོ། ། ལྷན་ཅིག་མི་གནས་པའི་དངོས་འགལ་དང༌། བརྒྱུད་འགལ་དུ་ངེས་པར་བྱ་བ་ནི་དེ་དང་འགལ་བའོ། ། དེ་ལྟར་མེད་པ་དང༌།
གཞན་པ་དང༌། འགལ་བ་གསུམ་ནི་ཕན་ཚུན་གཅིག་གི་ནང་དུ་གཅིག་མི་འདུ་བར་རིག་པར་བྱ་བའོ། ། ཁྱད་པར་གྱི་མཚན་ཉིད་ནི། རྟགས་ཀྱི་དབྱེ་བ་དང༌། སོ་སོའི་མཚན་ཉིད་དང༌། དབྱེ་བ་སྒྲུབ་པ་གསུམ་གྱིས་བསྟན་ཏོ། ། དང་པོ་ནི་ཚུལ་གསུམ་པོ་ཡང་ཞེས་བྱ་བ་ནས་འབྲས་བུའོ་ཞེས་བྱ་བའི་བར་རོ།། སོ་སོའི་མཚན་ཉིད་ལ་གསུམ་ལས། དང་པོ་མི་དམིགས་པའྀ་མཚན་ཉིད་སྟོན་པ་ནི། མི་དམིགས་པ་བརྗོད་པའི་ཕྱིར་ཞེས་བྱ་བའོ། །
ཕྱོགས་འགའ་ཞིག་ཏུ་བུམ་པ་མེད་པ་བསྒྲུབ་བྱར་ཉེ་བར་བཟུང་བ་ན། དམིགས་པའི་མཚན་ཉིད་དུ་གྱུར་པ་མི་དམིགས་པ་ནི་གཏན་ཚིགས་སོ། ། དེ་ཡང་སློབ་དཔོན་ཆོས་མཆོག་ལྟར་ན་དམིགས་པའི་མཚན་ཉིད་དུ་གྱུར་པ་ནི་ལྟར་རུང་བའོ། ། དེ་ནི་མི་དམིགས་པའི་ཁྱད་པར་ཡིན་ནོ།། མི་དམིགས་པ་ཞེས་བྱ་བ་ངོ་བོ་དང་ཁྱད་པར་ལྟར་རུང་ལ་འགལ་བ་མ་ཡིན་ཏེ། ཁྱད་པར་སྒྲོ་བཏགས་པའི་ཕྱིར་རོ། ། སྒྲོ་གདགས་པར་བྱ་བ་ནི། རྒྱུ་མཚན་ཡིན་ལ་དེ་ཡང་ས་ཕྱོགས་ཀྱི་ཆོས་ཡོད་ན་བུམ་པ་སྣང་བར་བརྟག་པར་བྱ་བའོ། ། དེའི་རང་བཞིན་ཡང་བུམ་པར་སྣང་བའི་ཤེས་པའི་རྒྱུ་ནུས་པ་ཐོགས་མེད་ཚང་བའོ། ། སྒྲོ་གདགས་པའི་རྒྱུ་མཚན་དེའི་ཤེས་པར་བྱེད་པ་ཡང་ཤེས་པ་གཅིག་ལ་འདྲ་བའི་དོན་གཞན་སྣང་བའོ་ཞེས་སོ། །
འདི་ནི་མ་འབྲེལ་ཏེ། སྒྲོ་གདགས་པའི་རྒྱུ་མཚན་གྱིས་ཤེས་པ་ཉིད་མ་གྲུབ་པ་དང༌། སྒྲོ་གདགས་པའི་དོན་ལ་ཁྱད་པར་མེད་པའི་ཕྱིར་རོ། ། རྒྱུ་མཚན་ནི་བུམ་པ་ཡོད་ན་དེ་མཐོང་བའི་རྒྱུ་ཚང་བའོ། ། དེའི་ཤེས་པར་བྱེད་པ་ཉིད་ནི། བུམ་པ་དང་ཤེས་པ་གཅིག་ལ་འདྲེ་བའི་དོན་སྣང་བའོ། ། ས་ཕྱོགས་དེ་བུམ་པ་དང་ཤེས་པ་གཅིག་ལ་འདྲ་བར་མ་ངེས་པར་ནི་རྒྱུ་མཚན་དང་མི་ངེས་སོ། ། དེས་ན་ཡང་ས་ཕྱོགས་འཛིན་པའི་ཤེས་པ་གཅིག་ལ་བུམ་པར་སྣང་དུ་རུང་བ་ཉིད་དུ་ངེས་པ་ཡིན་ནོ། ། དེ་ལྟར་ངེས་པར་བྱ་བ་ཉིད་མི་དམིགས་པའི་ཁྱད་པར་སྣང་རུང་གི་དོན་ཡིན་ཏེ། དེས་ན་སྒྲོ་འདོགས་ཀྱི་རྒྱུ་མཚན་དངོས་པོའི་ཆོས་ངེས་པར་བྱེད་པའི་ཚད་མའི་ཡུལ་ཇི་ལྟར་སྒྲོ་བཏགས་ཡིན།
སྒྲོ་བཏགས་ཡིན་ན་ཡང་དངོས་པོའི་ཆོས་རྟོགས་པའི་ཚད་མའི་དངོས་ཀྱི་ཡུལ་ལམ། དེའི་རྟགས་སུ་ཇི་ལྟར་འཐད་པ་སོམས་ཤིགདེ་གཉིས་ཡོད་པ་ན་གཅིག་ངེས་པར་འགྱུར་བ་ནི་མ་ཡིན་ཏེ། ཞེས་བྱ་བའི་འཐད་པ་འདིས་ཀྱང་ཅི་སྒྲོ་བཏགས་སྒྲུབ་པའམ། འོན་ཏེ་དངོས་པོའི་རང་བཞིན་སྒྲུབ། དང་པོ་ལྟར་ན་ཚད་མར་འགལ་ལ། གཉིས་པ་ལྟར་ན་ཡང་སྣང་རུང་སྒྲོ་བཏགས་སུ་འགལ་བ་ཇི་ལྟར་མ་རྟོགས། གཞན་ཡང་དེ་ལྟར་སྒྲོ་བཏགས་པ་ལ་དགོས་པ་ཅི་ཡོད། འོན་ཏེ་སྒྲོ་བཏགས་ཉེ་བར་བཏགས་པ་ལ་མི་འདོད་ཀྱི་འཁྲུལ་བའི་ཡུལ་ཙམ་ལ་བརྗོད་ན། སྣང་བ་མི་དམིགས་པའི་ཡུལ་འཁྲུལ་བའི་ཁྱད་པར་འཁྲུལ་བའི་ཡུལ་ཡིན་པས་མ་གྲུབ་པ་སྤོངས་ཤིགགཞན་ཡང་བུམ་པ་མེད་དོ་བྱ་བ་འདི་ལ་ཡང་མེད་ན་ཇི་ལྟར་བུམ་པ་ཡིན་ལ། བུམ་པ་ཡིན་ན་ཡང་ཇི་ལྟར་མེད་ཅེས་རྩོད་ན་ལན་ཇི་སྐད་བརྗོད་པར་བྱ།
དེས་ན་འདི་ནི་དགག་བྱའི་ཁྱད་པར་ཡིན་ལ། དགག་བྱ་བུམ་པ་ཡོད་ན་སྣང་དུ་རུང་བར་ནི་དེ་དང་འདྲ་བའི་དངོས་པོ་གཞན་གྱི་མཚན་ཉིད་ངེས་པར་བྱེད་པའི་ཚད་མའི་ཤུགས་ཀྱིས་རྟོགས་པ་ཡིན་པས་སྒྲོ་བཏགས་པ་ཡང་མ་ཡིན་ལ། དངོས་སུ་དེ་ལྟར་གནས་པ་ལ་ཡང་མི་ལྟོས་སོ། ། དེ་བས་ན་བུམ་པས་དབེན་པའི་ས་ཕྱོགས་དེ་ཉིད་དང་ཞེས་བྱ་བ་ནས་མི་དམིགས་ཞེས་བརྗོད་པ་ཡིན་ནོའི་བར་གྱིས་ནི། ས་ཕྱོགས་ཀྱི་ཆོས་སྣང་རུང་གི་དམིགས་པ་བཀག་པ་ངེས་པར་བྱེད་པའི་རྒྱུ་ལ་སྣང་བ་མི་དམིགས་པར་བཏགས་ནས་བསྟན་ཏོ། ། མཐོང་བ་ལོག་པ་ཙམ་ནི་ནས་མི་དམིགས་པའི་ངོ་བོ་ཡིན་པར་སྨྲ་བར་བལྟའོ་ཞེས་བྱ་བའི་བར་གྱིས་ནི། ཤེས་པ་ཆད་པའི་སྐབས་ཀྱི་མེད་དགག་གོ་བྱེད་དུ་མི་རུང་བས། ཤེས་པ་འཇུག་པའི་གནས་སྐབས་ཀྱི་ཤེས་པ་དང་ཤེས་བྱའི་ཆོས་སྣང་རུང་མེད་དགག་ནི་གཏན་ཚིགས་ཀྱི་རང་བཞིན་དུ་བརྗོད་དོ། ། དམིགས་པའི་མཚན་དུ་གྱུར་པ་ཡང་ཞེས་བྱ་བ་ནི་གོ་སླའོ། ། རང་བཞིན་དང་འབྲས་བུའི་མཚན་ཉིད་ཀྱང་གོ་བར་སླའོ། །
དབྱེ་བ་ངེས་པར་སྒྲུབ་པ་ནི་རྣམ་པ་གསུམ་སྟེ། སྤྱིར་སྒྲུབ་པ་དང༌། དངོས་པོ་སྒྲུབ་པ་གཉིས་སུ་ངེས་པར་སྒྲུབ་པ་དང༌། དགག་པ་སྒྲུབ་པ་གཅིག་ཏུ་ངེས་པ་སྒྲུབ་པའོ། ། དང་པོ་ལ་གཉིས་ལས་བསྒྲུབ་བྱ་གསུམ་དུ་ངེས་པས་དེ་སྒྲུབ་པར་བྱེད་པ་ཡང་གསུམ་དུ་ངེས་པར་སྟོན་པ་ནི། ཚུལ་གསུམ་པའི་རྟགས་ཡིན་པའི་ཕྱིར་བྱ་བ་ནས་རང་གི་ངོ་བོས་ནི་མ་ཡིན་ནོ་ཞེས་བྱ་བའི་བར་རོ། ། འོ་ན་བསྒྲུབ་བྱ་གསུམ་དུ་ངེས་ཀྱང་དེ་རྣམས་ལ་ཇི་ལྟར་འདོད་པའི་མཚན་ཉིད་ཅན་འདི་གསུམ་སྒྲུབ་བྱེད་ཡིན་པའི་རྒྱུ་དང༌། གཞན་སྒྲུབ་བྱེད་པ་ཡིན་པའི་རྒྱུ་ཅི་ཡོད་ཅེས་རྟོག་ན། གསུམ་ནི་འབྲེལ་བ་དང་ལྡན་པས་རྒྱུ་ཡིན་ལ། གཞན་ནི་འབྲེལ་བ་མ་ཡིན་པས་སྒྲུབ་བྱེད་མ་ཡིན་ནོ། །
ཞེས་འབྲེལ་བ་ལ་ལྟོས་པར་སྟོན་པ་ནི། ཅིའི་ཕྱིར་ཞེས་བྱ་བ་ལ་སོགས་པའི་དྲི་བ་སྔོན་དུ་བཏང་ནས་སྟོན་ཏོ། ། འབྲེལ་བ་ཡོད་ན་སྒྲུབ་བྱེད་མ་ཡིན་པ་མི་འགལ་ལ། མེད་ཀྱང་སྒྲུབ་བྱེད་ཡིན་པ་མི་འགལ་བས། འབྲེལ་བའི་ཕྱིར་སྒྲུབ་བྱེད་ཡིན་པ་དང༌། མ་འབྲེལ་བའི་ཕྱིར་སྒྲུབ་བྱེད་མ་ཡིན་པར་སྒྲུབ་པའི་གཏན་ཚིགས་གཉིས་མ་ངེས་པར་དོགས་པ་བསུ་བ་ནི། ཅིའི་ཕྱིར་རང་བཞིན་འབྲེལ་བ་ཡོད་པ་ཁོ་ན་ཞེས་བྱ་བའོ། ། འབྲེལ་བ་ཡོད་པ་ལ་མི་འཁྲུལ་བས་ཁྱབ་པ་དང༌། དེ་མེད་པ་ལ་མི་འཁྲུལ་བ་མེད་པས་ཁྱབ་པའི་སྒོ་ནས་ལན་འདེབས་པ་ནི། དེས་མ་འབྲེལ་ན་ཞེས་བྱ་བའོ། །
དངོས་པོ་སྒྲུབ་པ་གཉིས་སུ་ངེས་པར་སྟོན་པ་ནི། གཞན་ལ་རག་ལས་པ་མ་ཡིན་པ་ལ་ཞེས་བྱ་བ་ལ་སོགས་པའོ། ། དེ་ལ་དོན་ནི་འདི་ཡིན་ཏེ། དེའི་བདག་ཉིད་དུ་ཁྱད་པར་མེད་ཀྱང་ཞེས་བྱ་བའི་དོན་ནི། འབྲེལ་བ་དང་འབྲེལ་བའི་ཡུལ་སོ་སོར་མ་འཆོལ་བ་ནི་ཚད་མའི་ཡུལ་རང་གི་མཚན་ཉིད་ཀྱི་རང་བཞིན་མ་ཡིན་ཏེ། རང་གི་མཚན་ཉིད་གཅིག་ལ་ཆ་མེད་པའི་ཕྱིར་དང༌། གཞན་དང་གཞན་ཡང་དེའི་བདག་ཉིད་ཀྱི་འབྲེལ་བ་དང༌། དེའི་ཡུལ་དུ་མི་འཐད་པའི་ཕྱིར་རོ། ། དེས་ན་མི་འཁྲུལ་བའི་རྩ་བ་དངོས་པོ་ལ་གནས་པའི་དེའི་བདག་ཉིད་ཀྱི་འབྲེལ་བ་ནི་ཕན་ཚུན་དེའི་བདག་ཉིད་ཡིན་ཏེ། མི་རྟག་པ་ཡང་རྩོལ་བྱུང་གི་བདག་ཉིད་རྩོལ་བྱུང་ཡང་མི་རྟག་པའི་བདག་ཉིད་ཡིན་ནོ་ཞེས་བྱ་བའོ། །
འོ་ན་གོ་བྱ་གོ་བྱེད་འཆོལ་བར་ཐལ་ལོ་ཞེས་རྟོག་ན། དེ་ལྟ་ན་ཡང་རྣམ་པར་རྟོག་པ་རང་དགའ་བས་བཏགས་པའི་ཡུལ་དུ་འབྲེལ་བ་དང་འབྲེལ་བའི་ཡུལ་སོ་སོར་ངེས་པ་མ་འཆོལ་བས་གོ་བྱེད་ཀྱང་མ་འཆོལ་བའོ་ཞེས་སྟོན་པ་ནི། འབྲེལ་བ་གང་ཡིན་པ་དེ་ནི་གོ་བར་བྱེད་པ་ཡིན་ལ་ཞེས་བྱ་བ་ལ་སོགས་པའོ། ། དེ་ཉིད་གསལ་བར་འཆད་པ་ནི། གང་ཞིག་ཆོས་གང་གི་ཞེས་བྱ་བ་ལ་སོགས་པའོ། ། འདི་གཉིས་དོན་དམ་པར་ཡོད་པའི་ཚུལ་གྱིས་ཐ་དད་པ་མ་ཡིན་ནོ་ཞེས་བྱ་བ་ལ་སོགས་པའོ། ། དོན་ནི། དེའི་བདག་ཉིད་ཀྱི་འབྲེལ་བ་ནི་དངོས་པོའི་རང་བཞིན་ཡིན་ལ། དེའི་དབང་གིས་ཀྱང་མི་འཁྲུལ་བ་གནས་པ་ཡིན་ནོ། ། བསྒྲུབ་བྱ་སྒྲུབ་བྱེད་ངེས་པས་དམ་བཅའ་བ་རྟགས་སུ་མི་འགྱུར་བ་ནི་རྣམ་པར་རྟོག་པ་རང་དགའ་བས་ཐ་དད་དུ་སྒྲོ་འདོགས་པའི་དབང་གིས་གནས་པས་གཉིས་ཀ་མི་འགལ་ལོ་ཞེས་བྱ་བའོ། །
ལྷག་མ་ནི་སླའོ། ། དགག་པ་སྒྲུབ་པ་གཅིག་ཏུ་ངེས་པ་ལ་ལྔ་ལས། དང་པོ་སྣང་བ་མི་དམིགས་པས་གཅིག་ཏུ་ངེས་པའི་རྒྱུ་སྟོན་པ་ནི། འོན་ཏེ་དགག་པ་སྒྲུབ་པ་ནི་ཞེས་བྱ་བའོ། ། འདིའི་དོན་ནི་བསྒྲུབ་བྱ་མེད་པ་ལས་ལྡོག་པ་ཡོད་པ་ལ་མི་སྲིད་པས་ལྡོག་པ་ངེས་པའི་ཕྱིར་རོ་ཞེས་བྱ་བའི་དོན་ཏོ། ། གཉིས་པ་གཞན་གྱིས་མི་ངེས་པའི་རྒྱུ་སྟོན་པ་ནི་འོན་ཏེ་དེ་འབའ་ཞིག་ལས་ཅིའི་ཕྱིར་ཡིན་ཞེ་ན་ཞེས་བྱ་བའི་དྲི་བ་སྔོན་དུ་བཏང་བས་སྟོན་ཏོ། ། གསུམ་པ་སྣང་ལ་མི་དམིགས་པའི་དུས་ཀྱི་ཁྱད་པར་ལ་སོགས་པ་སྟོན་པ་ནི། འོན་ཏེ་ཞེས་བྱ་བའི་དྲི་བ་བཀོད་པས་སྟོན་ཏོ། ། འདི་ལ་གསུམ་ལས་སྣང་བ་མི་དམིགས་པའི་ངོ་བོ་སྟོན་པ་ནི། བསྒྲུབ་པ་པོའི་མངོན་སུམ་ནི་བུམ་པ་ལ་སོགས་པའི་དོན་ཏོ་ཞེས་བྱ་བའོ། །
སྣང་བ་མི་དམིགས་པའི་ངོ་བོ་ནི་རྟོགས་པ་པོའི་མངོན་སུམ་ལས་ལོག་པ་ཡིན་ནོ། ། དེ་ཡང་ལྟར་རུང་བ་མེད་པའི་རང་བཞིན་ཡིན་པས། བལྟར་རུང་མེད་པའི་དོན་ནི་སྣང་ལ་མི་དམིགས་པའི་ངོ་བོ་ཡིན་ནོ་ཞེས་བྱ་བའོ། ། འོ་ན་མེད་ལ་བསྒྲུབ་བྱར་ཇི་ལྟར་རུང་སྙམ་ན་དེ་བསྒྲུབ་བྱ་མ་ཡིན་པ་ཁོ་ནའོ་ཞེས་སྟོན་པ་ནི། དེ་བས་ན་རང་བཞིན་མེད་པ་ཉིད་ནི་ཞེས་བྱ་བའོ། ། དགག་པར་བྱ་བ་མེད་པ་དེ་ཇི་ལྟར་སྒྲུབ་པ་པོའི་མངོན་སུམ་ཡིན་ཞེ་ན། བུམ་པ་ལ་སོགས་པ་མེད་དུ་ཟིན་ཀྱང་ཞེས་བྱ་བའོ། ། དེ་ལྟ་བུ་དེ་མེད་པར་ངེས་པ་ཡང་ས་ཕྱོགས་འཛིན་པའི་མངོན་སུམ་ཉིད་ལས་འགྱུར་གྱི། མི་དམིགས་པའི་རྟགས་ལ་མི་ལྟོས་པས་མེད་པར་ངེས་པ་དངོས་སུ་སྐྱེད་པའི་མངོན་སུམ་ཡུལ་དང་བཅས་པ་ཉིད་ལ་སྣང་རུང་མེད་པ་ཞེས་གདགས་ཏེ། དཔེར་ན་མངོན་སུམ་དེ་ཉིད་མི་དམིགས་པར་ངེས་པའི་རྒྱུ་ཡིན་པས།
དེ་ལ་མི་དམིགས་པར་དོགས་པ་བཞིན་ནོ་ཞེས་སྟོན་པ་ནི། དེ་བས་ན་ཤེས་པ་གཅིག་མ་འདྲེ་བར་སྣང་བའི་དོན་དང་ཞེས་བྱ་བའོ། ། ཤེས་པ་གཏན་ཆད་པའི་གནས་སྐབས་ནི་བུམ་པ་སྣང་བ་མི་དམིགས་པ་དང༌། མེད་པར་ངེས་པའི་རྒྱུ་མ་ཡིན་པས་དེ་དག་ཏུ་མི་བརྗོད་དོ་ཞེས་སྟོན་པ་ནི། དེ་བས་ན་དོན་དང་ནས་ངེས་པ་མེད་པའི་ཕྱིར་རོ་ཞེས་བྱ་བའོ། ། འདིར་རྒོལ་བ་ནི་སྣང་བ་མི་དམིགས་པ་ལས་སྣང་བ་ལོག་པར་ངེས་པ་མ་ཡིན་ནམ་ཞེས་བྱ་བའོ། ། འདིའི་བསམ་པ་ནི་སྣང་རུང་མ་དམིགས་པར་ངེས་པ་མངོན་སུམ་གྱི་བྱེད་པ་ཡིན་མོད། སྣང་རུང་མེད་པ་ནི་མ་ཡིན་ཏེ། ཕྱི་རོལ་མེད་པས་མངོན་སུམ་གྱིས་མ་ངེས་པའི་ཕྱིར་རོ། ། དེས་ན་སྣང་རུང་མེད་པར་ངེས་པ་ནི་རྟག་ཏུ་མི་དམིགས་པའི་རྟགས་ལ་ལྟོས་སོ། །
དེས་ན་སྣང་བའི་དོན་དང་བློ་དེ་ལས་མངོན་སུམ་དུ་བརྟག་པར་བྱ་བ་ལོག་པར་ཁོང་དུ་ཆུད་པ་ཡིན་ནོ་ཞེས་ཅིའི་ཕྱིར་བརྗོད་ཅེས་བྱ་བའོ། ། དེ་བདེན་མོད་ཀྱི་ཞེས་བྱ་བ་ལ་སོགས་པའི་དོན་ནི་སྣང་རུང་མེད་པར་དངོས་སུ་ངེས་པ་སྣང་བ་མི་དམིགས་པའི་རྟགས་ལ་ལྟོས་པ་ནི་བདེན་ཏེ། མེད་པར་དངོས་སུ་ངེས་པ་ནི་དངོས་སུ་མི་ནུས་པའི་ཕྱིར་རོ། ། འོན་ཀྱང་དོན་གྱིས་ནི་དོན་གཞན་འཛིན་པའི་མངོན་སུམ་ཉིད་ལས་ངེས་པས་མི་འགལ་ལོ་ཞེས་བྱ་བའོ། ། སྣང་བ་མི་དམིགས་པ་ངེས་པའི་སྟོབས་ཀྱིས་ཀྱང་ཞེས་བྱ་བ་ནི་སྣང་རུང་ཡོད་པར་དོགས་པ་དང༌། སྣང་རུང་དམིགས་པ་མེད་པར་ངེས་པ་འགལ་བའི་ཕྱིར་རོ་ཞེས་བྱ་བའོ། ། ངོ་བོ་ཉིད་བསྟན་ནས་དུས་ཀྱི་བྱེ་བྲག་སྟོན་པ་ནི་བུམ་པ་ལ་སོགས་པ་ཞེས་བྱ་བའོ། ། བྱེད་པ་ནི་དེ་ལྟར་ཞེས་བྱ་བ་ལ་སོགས་པའོ། ། གལ་ཏེ་བུམ་པ་མེད་དོ་སྙམ་དུ་ཤེས་པ་ནི་མི་དམིགས་པ་ཁོ་ན་ལས་འགྱུར་ལ་ཞེས་བྱ་བའི་དོན་ནི། དངོས་སུ་མེད་པར་ངེས་པ་མི་དམིགས་པའི་རྟགས་ལ་ལྟོས་ཀྱང༌།
མངོན་སུམ་གྱིས་མེད་པར་ངེས་སོ་ཞེས་བྱ་བ་སྟེ། ངེས་པ་དེ་ཉིད་ཀྱི་བསམ་པ་ལ་ལྟོས་ན་མངོན་སུམ་གྱིས་མེད་པར་རྟོགས་པར་མོས་པའི་ཕྱིར་ཏེ། བུམ་པས་སྟོང་པར་མངོན་སུམ་ལ་སྣང་བའི་ཕྱིར་བུམ་པས་སྟོང་པ་ཡིན་ནོ་ཞེས་མོས་པའི་ཕྱིར་རོ། ། གཞན་ཡང་ཞེས་བྱ་བ་ལ་སོགས་པའི་དོན་ནི་སྣང་རུང་ཡོད་པར་དོགས་པའི་སྒྲོ་འདོགས་ཆོད་པས། དོན་གྱིས་ན་མངོན་སུམ་གྱིས་མེད་པར་ངེས་ཀྱང་མེད་དོ་སྙམ་དུ་དངོས་སུ་ངེས་པ་ནི་མི་དམིགས་པ་ལས་གྱུར་པས་ཐ་སྙད་མི་དམིགས་པ་ལས་ཡིན་ནོ་ཞེས་བྱ་བའི་དོན་ཏོ། ། བཞི་པ་སྣང་བ་མི་དམིགས་པའི་དབྱེ་བ་སྟོན་ཏོ། ། འདི་ལ་གསུམ་ལས་སྦྱོར་བའི་གྲངས་སྟོན་པ་ནི་ཞེས་བྱ་བ་ལ་སོགས་པའོ། ། དབྱེ་བའི་རྒྱུ་མཚན་ནི་སྦྱོར་བའི་བྱེ་བྲག་གིས་ཞེས་བྱ་བའོ། ། འདིར་སྦྱོར་བ་ནི་དོན་ལ་བཀོད་པའི་སྒྲའོ། ། དེ་ཐ་དད་པ་ནི་དབྱེ་བའི་རྒྱུ་མཚན་ནོ། །
དེ་ཡང་སྒྲའི་རང་བཞིན་ཐ་དད་པ་ཙམ་གྱིས་ནི་མ་ཡིན་ཏེ། བརྗོད་པར་བྱ་བ་ཐ་དད་པས་སོ། ། དེ་ཡང་གང་ཟག་གཅིག་ལ་ལྟོས་ཏེ་ཆོས་ཅན་ཐ་དད་པས་དེའི་ཆོས་སྒྲའི་བརྗོད་བྱ་ཐ་དད་དོ། ། དེ་ཡང་ངོ་བོ་ཕན་ཚུན་ཐ་དད་ཀྱི་ཆོས་ཙམ་ཐ་དད་པ་ནི་མ་ཡིན་ནོ། ། འོན་ཀྱང་རང་བཞིན་མི་དམིགས་པའི་སྒྲས་དངོས་སུ་བརྗོད་པར་བྱ་བའི་ཆོས་དེ་ནི་ཐམས་ཅད་ལ་ཁྱབ་པར་བྱེད་པས་སྣང་བ་མི་དམིགས་པ་ལས་ནི་གང་ཡང་མ་འདས་སོ། ཁྱབ་པར་བྱེད་པ་ཡང་མཚན་ཉིད་གཅིག་གིས་ཡིན་གྱི། དངོས་པོ་གཅིག་ནི་མ་ཡིན་ནོ། ། སྦྱོར་བ་སོ་སོའི་དཔེར་བརྗོད་པ་ནི་རྣམ་པར་དབྱེ་བ་བསྟན་པའི་ཕྱིར་ཞེས་བྱ་བའོ། ། འགལ་བས་ཁྱབ་པ་དམིགས་པ་ལ་ཡང་རྣམ་པ་གསུམ་ལས། དཔེ་བརྗོད་ཀྱི་ཚིག་གི་དོན་བཤད་པ་ནི།
དགག་པར་བྱ་བ་དང་འགལ་བ་གང་ཡིན་པ་ཞེས་བྱ་བ་ལ་སོགས་པ་སྟེ། རྗེས་སུ་དཔག་པས་ངེས་པ་ཁས་བླངས་པའི་སྣང་བ་མི་དམིགས་པ་ཡིན་ནོ་ཞེས་བྱ་བའི་དོན་ཏོ། ཁོངས་སུ་བསྡུ་བ་ལ་ཡང་གཉིས་ཏེ། ཁོངས་སུ་བསྡུ་བའི་དོན་དང༌། དེའི་འཐད་པའོ། ། དང་པོ་ནི་ཇི་སྟེ་གཅིག་ནི་དགག་པ་སྒྲུབ་པའི་གཏན་ཚིགས་ཡིན་པར་བསྟན་ན་ཞེས་བྱ་བ་ལ་སོགས་པའོ། ། ཟོ་ཆུན་བརྒྱུད་པ་ལྟ་བུ་ཞེས་བྱ་བའི་དོན་ཏོ། ། འདི་སྐད་བསྟན་ཏེ་ཞེས་བྱ་བ་ལ་སོགས་པའི་དོན་ནི་སྦྱོར་བ་བརྗོད་པའི་སྒྲ་དེ་དག་ཉིད་དངོས་སུ་སྣང་བ་མི་དམིགས་པ་མི་བརྗོད་ཀྱང༌། དེས་དངོས་སུ་བརྗོད་པའི་དོན་གྱི་སྣང་བ་མི་དམིགས་པ་རྟོགས་པར་བྱེད་པས་ན། རང་གི་དངོས་ཀྱི་བརྗོད་བྱས་བར་མ་ཆོད་པས་སྣང་བ་མི་དམིགས་པ་སྟོན་པའི་ཕྱིར་བརྒྱུད་ནས་དེ་བརྗོད་པའི་སྦྱོར་བར་འདུ་བ་ཡིན་ནོ་ཞེས་བྱ་བའི་དོན་ཏོ།
ཁོངས་སུ་འདུ་བའི་དོན་བསྟན་ནས་དོན་དེ་ལྟར་ཡིན་པའི་འཐད་པ་སྟོན་པ་ནི་སྣང་བ་འགོག་ན་ནི་རང་བཞིན་མི་དམིགས་པའི་སྦྱོར་བ་ཡིན་པར་ཐལ་བར་འགྱུར་བས་ཞེས་བྱ་བ་ལ་སོགས་པའོ། ། ཡང་གི་སྒྲ་ནི་ཕྱིར་གྱི་དོན་ཏེ། གང་གི་ཕྱིར་ཞེས་བྱ་བ་ལ་སོགས་པའི་དོན་ནི། གཉིས་ཀ་ཐ་སྙད་སྒྲུབ་པའི་གཏན་ཚིགས་བཅུ་པོ་རྣམས་ནི་ཆོས་ཅན་ནོ། ། སྣང་བ་མི་དམིགས་པར་འདུས་པ་ཡིན་ཏེ་ཞེས་བྱ་བ་ནི་བསྒྲུབ་པར་བྱ་བའོ། ། སྣང་དུ་རུང་བའི་དོན་འགོག་པའི་ཕྱིར་ཞེས་བྱ་བ་ནི་གཏན་ཚིགས་སོ། ། མ་གྲུབ་བོ་སྙམ་ནས། སྣང་བ་ཁོ་ན་འགོག་པ་ཡང་ཅིའི་ཕྱིར་ཞེ་ན་ཞེས་དྲིས་པའི་ལན་གྱི་དོན་ནི་གཏན་ཚིགས་བཅུ་པོའི་དགག་བྱ་ནི་ཆོས་ཅན་ནོ། ། སྣང་དུ་རུང་བ་ཡིན་ཏེ་ཞེས་བྱ་བ་བསྒྲུབ་པར་བྱ་བའོ། ། འགལ་ཟླ་གྲུབ་པ་དང་འབྲེལ་ཟླ་མ་གྲུབ་པས་དགག་པར་བྱ་བ་ཡིན་པའི་ཞེས་བྱ་བ་ནི་གཏན་ཚིགས་སོ། །
འདི་ནི་རྩ་བའི་གཏན་ཚིགས་སྒྲུབ་པའི་གཏན་ཚིགས་གཉིས་པ་ཉེ་བར་འགོད་པའོ། ། ཅི་སྟེ་ཞེས་བྱ་བ་ལ་སོགས་པའི་རྒོལ་བའི་དོན་ནི། འགལ་ཟླ་གྲུབ་པ་དང་འབྲེལ་ཟླ་མ་གྲུབ་པའི་གཏན་ཚིགས་འདིས་རྩ་བའི་བསྒྲུབ་བྱ་སྣང་དུ་རུང་བ་ཉིད་ཇི་ལྟར་འགྲུབ་སྟེ། རྟགས་ཡོད་ཀྱང་བསྒྲུབ་བྱ་མེད་པ་མི་འགལ་བས་མ་ངེས་སོ་ཞེས་བྱ་བའོ། ། འདིའི་ལན་གྱི་དོན་ནི་འདིས་དངོས་སུ་རྩ་བའི་བསྒྲུབ་བྱ་སྒྲུབ་པ་ནི་མ་ཡིན་ནོ། ། འོ་ན་འདིས་ནི་སྣང་རུང་མི་དམིགས་པ་དང་མི་དམིགས་པའི་ཆོས་དང་ལྡན་པ་ཞེས་བྱ་བའོ། ། རང་གི་ཁྱབ་བྱེད་སྒྲུབ་ལ༑ དེས་ནི་རྩ་བའི་བསྒྲུབ་བྱ་སྣང་རུང་སྒྲུབ་བོ་ཞེས་བྱའོ། ། ཅིའི་ཕྱིར་དགག་པར་བྱ་བ་དེ་འགལ་བ་ལ་སོགས་པ་ཞེས་བྱ་བའི་རྩོད་པའི་དོན་ནི། འོ་ན་འགལ་ཟླ་གྲུབ་པ་དང་འབྲེལ་ཟླའང་གྲུབ་པས་དགག་པར་བྱ་བ་ཉིད་ཡིན་པ་ཡང༌།
རྩ་བའི་གཏན་ཚིགས་དམིགས་པ་དང་མ་དམིགས་པ་གཉིས་དང་ལྡན་པ་མ་ཡིན་པ་ཅི་འགལ། དེས་ན་གཏན་ཚིགས་གཉིས་པ་མ་ངེས་སོ་ཞེས་བྱ་བའོ། ། གཞན་དག་ལ་ནི་ཞེས་བྱ་བ་ལ་སོགས་པས་ནི། བསྒྲུབ་བྱ་དམིགས་པ་དང་མི་དམིགས་པ་གཉིས་དང་ལྡན་པ་ལྡོག་པ་ལ་འགལ་བ་དང་འབྲེལ་བ་གྲུབ་པ་མེད་པས་ཁྱབ་བོ། དེས་ན་འགལ་ཟླ་དེ་གྲུབ་པ་དང་འབྲེལ་ཟླ་མ་གྲུབ་པས་དགག་པར་བྱ་བ་ཉིད་ཀྱང་མེད་པས་ཁྱབ་སྟེ། འགའ་ཞིག་དང་འགལ་འབྲེལ་མ་གྲུབ་པའི་དོན་ནི། འགལ་ཟླ་གྲུབ་པའི་འབྲེལ་ཟླ་བཀག་པས་དགག་པར་བྱ་བ་མ་ཡིན་པའི་ཕྱིར་ཏེ། ཧ་ཅང་ཐལ་བར་འགྱུར་བའི་ཕྱིར་རོ།། དེས་ན་མེད་པ་དང་ཐ་སྙད་གཉིས་ཀ་སྒྲུབ་པའི་མི་དམིགས་པ་བཅུ་པོའི་དགག་བྱ་ནི་སྣང་དུ་རུང་བ་ཡིན་ཏེ། དམིགས་པ་དང་མི་དམིགས་པའི་རང་བཞིན་ཅན་ཡིན་པའི་ཕྱིར་རོ། །
དེ་ཉིད་མ་གྲུབ་བོ་ཞེ་ན། གཉིས་ཀ་སྒྲུབ་པ་བཅུ་པོའི་དགག་བྱ་ནི། དམིགས་པ་དང་མི་དམིགས་པའི་རང་བཞིན་ཅན་ཡིན་ཏེ། འགལ་བ་གྲུབ་པ་དང་འབྲེལ་བ་མ་གྲུབ་པས་དགག་པར་བྱ་བའི་ཕྱིར་རོ། ། འདི་མ་ངེས་སོ་ཞེ་ན། དམིགས་པ་དང་མི་དམིགས་པའི་གནས་སྐབས་དང་ལྡན་པ་ལས་ལྡོག་པ། རྟག་ཏུ་མི་དམིགས་པ་ལ་ནི་འགལ་ཟླ་སྒྲུབ་པའམ་འབྲེལ་ཟླ་བཀག་པས་དགག་པར་བྱ་བ་ཉིད་མེད་དེ། གང་དང་ཡང་ལྷན་ཅིག་འགལ་འབྲེལ་དུ་མ་གྲུབ་པས་སོ། ། དེ་ལྟར་མ་ཡིན་ན་ཐམས་ཅད་ཡོད་པ་ན་ཡང་ཐམས་ཅད་འགལ་ཟླ་གྲུབ་པས་དགག་པར་བྱ་བར་ཐལ་ལ། དེ་བཞིན་དུ་བོང་བུ་ལ་སོགས་པ་ཐམས་ཅད་བཀག་པ་ན་ཡང་བུམ་པ་ལ་སོགས་པ་ཐམས་ཅད་འབྲེལ་ཟླ་མ་གྲུབ་པས་དགག་པར་བྱ་བར་ཐལ་ལོ་ཞེས་བྱ་བ་འདི་གནས་སོ། །
དེ་ལྟར་གཞུང་རྣམས་གསལ་བར་བཤད་ནས་དེའི་དོན་གསལ་བར་སྟོན་པ་ནི་དེའི་དོན་ནི་འདི་ཡིན་ཏེ་ཞེས་བྱ་བ་ལ་སོགས་པའོ། ། ཤེས་པ་ཡིན་ཞིང་ཞེས་བྱ་བ་ཡན་ཆད་ཀྱིས་ནི། ཐོག་མ་འགལ་འབྲེལ་གཏན་ལ་འབེབས་པའི་ཚེ། གཅིག་ཡོད་ན་གཞན་མེད་པ་ཤེས་པ་དང་གཅིག་ཤོས་མེད་ན་གཞན་མེད་པར་ཤེས་པ་ལ་ལྟོས་སོ་ཞེས་མེད་པར་རྟོགས་པ་ལ་ལྟོས་པར་བརྗོད་དོ། ། མེད་པར་རྟོགས་པ་ཡང་སྣང་བ་མི་དམིགས་པ་ཉིད་ནང་དུ་རྟོགས་པ་ལ་ལྟོས་སོ་ཞེས་སྟོན་པ་ནི། དངོས་པོ་མེད་པར་ཁོང་དུ་ཆུད་པ་ཡང་ཞེས་བྱ་བ་ལ་སོགས་པའོ། ། དེ་ཡན་ཆད་ཀྱིས་འགལ་འབྲེལ་དུ་གཏན་ལ་འབེབས་པ་ན། མི་དམིགས་པ་ཉིད་རྟོགས་པ་ལ་ལྟོས་པར་བརྗོད་དོ། ། ད་ནི་དུས་ཕྱིས་འགལ་བ་ལ་སོགས་པ་རྟགས་ལ་སྦྱོར་བ་ན་ཡང༌། སྔོན་རྟོགས་པའི་མི་དམིགས་པའི་རང་བཞིན་དྲན་པའི་ཤེས་པས་རྟོགས་པར་བྱ་བའི་སྣང་བ་མི་དམིགས་པ་ཉིད་ཡོད་པ་དང༌།
དེ་ཡང་བློས་ངེས་པ་དང༌། དེ་ཡང༌། དགག་པར་ངེས་པའི་རྒྱུ་ཡིན་པར་སྟོན་པ་ནི། དེས་བས་ན་འགལ་བ་དང༌། རྒྱུ་འབྲས་དང༌། ཁྱབ་བྱ་ཁྱབ་བྱེད་ཀྱི་དངོས་པོ་དྲན་པར་བྱེད་པས་ནི་ཞེས་བྱ་བ་ལ་སོགས་པའོ། ། དྲན་པར་བྱའོ་ཞེས་བྱ་བས་ནི་ད་ལྟར་ཡུལ་དེ་ན་གནས་པའི་རྟོགས་པ་པོ་ལ་སྣང་རུང་མི་དམིགས་པ་ཉིད་དང༌། ད་ལྟར་ཡོད་པ་ངོ་ཤེས་ཀྱི་རང་བཞིན་དྲན་པའི་ཤེས་པ་མངོན་སུམ་གྱིས་སད་པ་ཉིད་ཀྱི་ངེས་པར་བྱ་བ་ཡིན་གྱི། སྔོན་ཡོད་པ་ཙམ་དྲན་པ་ནི་མ་ཡིན་ནོ། ། དཔེར་ན་མེ་མདག་སྲེག་པའི་བྱེད་པ་མེད་པ་ལ།
ངོ་ཤེས་ཀྱི་བློས་སྔོན་མཐོང་བའི་རང་བཞིན་ཅན་སྲེ་བའི་ནུས་པ་དྲན་པ་བཞིན་ནོ། ། འདིར་གཏན་ཚིགས་བཅུ་པོ་སྣང་བ་མི་དམིགས་པ་ཡིན་པ་ཡང༌། གཏན་ཚིགས་ཀྱི་ངོ་བོ་ཉིད་སྣང་བ་མི་དམིགས་པར་བློས་ངེས་པ་ནི་མ་ཡིན་ཏེ། དཔེར་ན་རྩོལ་བ་ལས་བྱུང་བ་རང་བཞིན་གྱི་གཏན་ཚིགས་ཡིན་ཡང་གཏན་ཚིགས་ཀྱི་ངོ་བོ་ངེས་པའི་བློས་མི་རྟག་པའི་རང་བཞིན་དུ་ངེས་པ་མ་ཡིན་པས་ན། མི་རྟག་པའི་རང་བཞིན་གཏན་ཚིགས་ཀྱི་ངོ་བོ་མ་ཡིན་པ་བཞིན་ནོ། ། གཏན་ཚིགས་ཀྱི་ངོ་བོ་ལ་བརྟེན་པའི་ཆོས། ཕྱོགས་ཆོས་ངེས་པའི་བློས་སྣང་བ་མི་དམིགས་པར་ངེས་པ་ཡང་མ་ཡིན་ཏེ། རྩོལ་བྱུང་ཕྱོགས་ཆོས་ངེས་པའི་བློས་རང་བཞིན་དུ་མི་ངེས་པ་བཞིན་ནོ། ། དེས་ན་འདིའི་ཁྱབ་པ་འཛིན་པའི་བློ་སྣང་ལ་མི་དམིགས་པར་ངེས་པར་བྱ་བ་ཡིན་པས། གཏན་ཚིགས་ཀྱི་ངོ་བོ་ལ་བརྟེན་པའི་ཆོས་སྣང་བ་མི་དམིགས་པ་ཡིན་ནོ། །
རང་བཞིན་དང་འབྲས་བུ་ཡང་ཁྱབ་པ་ངེས་པར་བྱེད་པའི་བློས་དེ་ལྟར་ངེས་པར་བྱ་བ་ཡིན་གྱི། མཚན་གཞི་ཙམ་གྱི་བློའམ་ཕྱོགས་ཆོས་ཀྱི་བློས་རྟོགས་པར་བྱ་བ་ནི་མ་ཡིན་ནོ། ། གང་ཞིག་ཁྱབ་པ་རྟོགས་པའི་བློས་རང་བཞིན་དང་འབྲས་བུ་དང་སྣང་བ་མི་དམིགས་པའི་ཆོས་དང་ལྡན་པར་ངེས་པར་བྱ་བ་དེ་ནི་རང་བཞིན་དང་འབྲས་བུ་དང་སྣང་བ་མི་དམིགས་པའི་གཏན་ཚིགས་ཞེས་བརྗོད། ། རང་གི་དོན་གྱི་རྗེས་སུ་དཔག་པའི་ལེའུ་སྟེ། གཉིས་པ་རྫོགས་སོ། ། ། ། ་ མ་ གསུམ་པ། གཞན་དོན་རྗེས་དཔག་གི་ལེའུ་བཤད་པ། གཞན་གྱི་དོན་གྱི་རྗེས་སུ་དཔག་པ་ལ་གཉིས་སྟེ། སྒྲུབ་པ་དང་སུན་འབྱིན་པའོ། ། དང་པོ་ལ་གསུམ་སྟེ།
སྒྲུབ་པ་ཡང་དག་པའི་མཚན་ཉིད་ལ་གསུམ་མོ། ། དེ་ལ་དང་པོ་སྤྱིའི་མཚན་ཉིད་སྟོན་པ་ནི་གཞན་གྱི་དོན་གྱི་རྗེས་སུ་དཔག་པ་ནི་ཞེས་བྱ་བའོ། ། བརྗོད་པ་ནི་ཞེས་བྱ་བ་སྟེ་རང་བཞིན་གྱི་ཁྱད་པར་ཏེ། རྗོད་བྱེད་དུ་གྲགས་པའི་ཡི་གེ་བཀོད་པ་དང༌། སྒྲ་རང་གི་མཚན་ཉིད་ཁོ་ན་ལ་གཟུང་བའི་ལག་བརྡ་ལ་སོགས་པ་ནི་མ་ཡིན་ནོ་ཞེས་བྱ་བའི་དོན་ཏོ། ། ཚུལ་གསུམ་པའི་རྟགས་ཞེས་བྱ་བ་ནི་ཡུལ་གྱི་ཁྱད་པར་ཏེ། བསྒྲུབ་བྱའི་ཡུལ་ཅན་དང་གཉིས་ཀ་མ་ཡིན་པའི་ཡུལ་ཅན་གྱི་སྒྲ་ནི་མ་ཡིན་ལ། རྟགས་ལྟར་སྣང་བའི་ཡུལ་ཅན་ཡང་མ་ཡིན་གྱི། ཡང་དག་པའི་རྟགས་བརྗོད་པ་ཁོ་ན་ཡིན་ནོ་ཞེས་བྱ་བའི་དོན་ཏོ། ། རང་གིས་མ་མཐོང་བ་དང་རྟོགས་པས་སྒྲོ་བཏགས་པའི་དོན་མེད་པ་ཡང་རྟགས་ལྟར་སྣང་བ་ཡིན་པས།
ཚུལ་གསུམ་པའི་རྟགས་བརྗོད་པ་ཞེས་བྱ་བས་དེ་ལྟ་བུ་བརྗོད་པ་ཡང་སྤངས་སོ། ། གཉིས་པ་རྗེས་སུ་དཔག་པའི་སྒྲའི་དོན་སྟོན་པ་ནི་ཡང་དག་པའི་ཤེས་པའི་བདག་ཉིད་ནི་ཞེས་བྱ་བ་ལ་སོགས་པ་ནས་ཐ་ཚིག་གོ་ཞེས་བྱ་བའི་བར་གྱིས་ནི་ཉེ་བར་འདོགས་པའི་རྒྱུ་མཚན་བསྟན་ཏོ། ། དེ་ཡང་ཁྱད་པར་ཅན་གྱི་རྒྱུ་སྟེ། རང་གི་དོན་ལ་དམིགས་པའི་བློ་སྐྱེད་པས་རྗེས་སུ་དཔག་པའི་རྒྱུ་ནུས་པ་ཐོགས་མེད་དུ་བྱེད་པའོ། ། གང་ཇི་སྙེད་ཅེས་བྱ་བ་ལ་སོགས་པས་ནི་ཉེ་བར་བཏགས་པའི་དགོས་པ་སྟོན་པའོ། ། རྗེས་སུ་དཔག་པར་སྟོན་པར་བྱེད་པ་དང༌། རྟོགས་པར་བྱེད་པས་རྗེས་སུ་དཔག་པ་ཉིད་བཞིན་དུ་དེ་སྟོན་པའི་སྒྲ་ཡང་བསྟན་པར་བྱ་བ་དང་རྟོགས་པར་བྱ་བ་ཉིད་དུ་རྟོགས་པའི་ཕྱིར་རོ། ། སློབ་དཔོན་ཤེས་རབ་འབྱུང་གནས་སྦས་པ་ན་རེ། ངག་ལས་ལྐོག་ཏུ་གྱུར་པའི་ཡུལ་ཅན་གྱི་ཚད་མ་སྐྱེས་པ་ནི་རྗེས་སུ་དཔག་པ་ལས་གཞན་ཡིན་པར་དོགས་པ་དགག་པའི་ཕྱིར་རོ་ཞེས་ཟེར་རོ། ། འདི་མངོན་སུམ་གྱི་རྒྱུའི་བརྗོད་པ་ལ་གཞན་གྱི་དོན་གྱི་མངོན་སུམ་ཞེས་ནི་མི་བཏགས་ཏེ།
དེ་ལྟར་དགོས་པའི་རྒྱུ་མཚན་གང་གི་དོན་ངེས་པའི་བློ་སྐྱེད་པ་ཙམ་གྱིས་མངོན་སུམ་གྱི་རྒྱུ་མ་ཚང་བ་མ་ཡིན་པའི་ཕྱིར་ཏེ། དོན་ཉེ་བར་གནས་པ་ལ་ལྟོས་པའི་ཕྱིར་རོ། ། དགོས་པ་ཡང་མེད་དེ་དེས་བསྐྱེད་པའི་ངག་མངོན་སུམ་གྱི་མཚན་ཉིད་ཤེས་པར་འདོད་པ་རྣམས་ཀྱིས་གདོན་མི་ཟ་བར་ཤེས་པར་བྱ་བ་མ་ཡིན་པའི་ཕྱིར་རོ། ། དེ་ཡང་དེའི་བརྗོད་པར་བྱ་བ་གདོན་མི་ཟ་བ་མངོན་སུམ་གྱི་ཁྱད་པར་མ་ཡིན་པའི་ཕྱིར་རོ། ། གསུམ་པ་ནི་སོ་སོའི་མཚན་ཉིད་དོ། ། འདི་ལ་ཡང་ལྔ་སྟེ། རབ་ཏུ་དབྱེ་བ་དང༌། ཆོས་མཐུན་པ་ཅན་གྱི་མཚན་ཉིད་དང༌། མི་མཐུན་པ་བརྗོད་པའི་མཚན་ཉིད་དང༌། གཉིས་ཀ་བརྗོད་པ་དགག་པ་དང༌།
ཕྱོགས་བརྗོད་པ་དགག་པའོ། ། དང་པོ་ནི་གཞན་གྱི་དོན་གྱི་རྗེས་སུ་དཔག་པའི་དབྱེ་བ་བསྟན་པའི་ཕྱིར་ཞེས་བྱ་བའོ། ། ཆོས་མཐུན་པ་བརྗོད་པ་ལ་གསུམ་ལས། དང་པོ་མི་དམིགས་པའི་སྦྱོར་བ་ནི་སླའོ། ། རང་བཞིན་གྱི་སྦྱོར་བ་ལ་གཉིས་ཏེ། སྦྱོར་བའི་རང་བཞིན་བཤད་པ་དང༌། ནུས་པའི་རང་བཞིན་བསྟན་པའོ། ། དང་པོ་ནི་རྨོངས་པར་མི་འགྱུར་བར་བྱ་བའི་ཕྱིར་རོ་ཞེས་བྱ་བ་ཡན་ཆད་དོ། ། གཉིས་པ་ནི་དེའི་དེ་མ་ཐག་ཏུ་འོན་ཏེ་ཞེས་བྱ་བ་ལ་སོགས་པའོ། ། འདི་ལ་རྣམ་པ་ལྔས་སྟོན་ཏེ།
དེ་ཙམ་དང་འབྲེལ་བ་ཉིད་རང་བཞིན་ཡིན་པ་ནི་སྒྲུབ་པ་པོའི་ཆོས་དེ་དག་ཐམས་ཅད་ནི་ཞེས་བྱ་བ་ལ་སོགས་པའོ། ། རང་བཞིན་ཁོ་ན་ལ་གཏན་ཚིགས་ཉིད་ཡིན་པ་ནི་འདི་འདྲ་བ་ཁོ་ན་ལ་ཞེས་བྱ་བ་ལ་སོགས་པའོ། ། དམ་བཅའ་བའི་དོན་རྟགས་སུ་གྱུར་པ་སྤོང་བ་ནི་ཇི་སྟེ་ཞེས་བྱ་བ་ལ་སོགས་པའོ། ། གཞན་རང་བཞིན་དུ་མི་འཐད་པ་ནི་ཅིའི་ཕྱིར་སྒྲུབ་པར་བྱེད་པའི་ཆོས་ཙམ་དང་ཞེས་བྱ་བའོ། ། གཞན་སྒྲུབ་པར་ཡང་མི་ནུས་པ་ནི། ཕྱིས་གྲུབ་པ་སྔར་སྐྱེས་པའི་རང་བཞིན་མ་ཡིན་མོད་ཞེས་བྱ་བ་ལ་སོགས་པའོ། ། དམ་བཅའ་བའི་དོན་རྟགས་སུ་འགྱུར་བའི་དོན་སྤོང་བ་ནི་འབྲས་བུའི་སྦྱོར་བ་ཡང་གཉིས་ཏེ། དང་པོ་སྦྱོར་བའི་རང་བཞིན་འཆད་པ་ནི། འབྲས་བུ་གཏན་ཚིགས་ཀྱི་ཞེས་བྱ་བ་ལ་སོགས་པའོ། ། གཉིས་པ་ནུས་པའི་རང་བཞིན་སྟོན་པ་ནི་འདི་ཡང་ཞེས་བྱ་བ་ལ་སོགས་པའོ། །
ཆོས་མི་མཐུན་པ་བརྗོད་པའི་མཚན་ཉིད་ཀྱི་རྣམ་པ་གསུམ་སྟེ་སླའོ། ། གཉིས་ཀ་བརྗོད་པ་དགག་པ་ལ་བཞི་སྟེ། དོན་གཅིག་གི་བློ་ཉིད་ཀྱིས་གཉིས་པའི་དོན་གྲུབ་པ་དང༌། འབྲེལ་བའི་བློ་ཉིད་ཀྱིས་གཅིག་རྟོགས་པ་ན་གཉིས་པའི་དོན་གྲུབ་པ་དང༌། དེ་ལྟར་གྲུབ་པའི་དོན་བསྡུ་བ་དང༌། མི་དམིགས་པ་ལ་ཡང་ལྡོག་པའི་འབྲེལ་བའི་བློས་གཅིག་རྟོགས་པ་ན་གཉིས་པའི་དོན་གྲུབ་པའོ། ། དང་པོ་ནི་ཆོས་མཐུན་པ་ཅན་ལ་ཡང་ཞེས་བྱ་བ་ལ་སོགས་པའོ། ། འདིའི་དོན་ནི་རྗེས་སུ་འགྲོ་བའི་དོན་ངེས་པའི་བློས་ལྡོག་པ་ངེས་པའི་དོན་འགྲུབ་སྟེ། དུ་བ་མེ་ཡོད་པ་ལ་ཡོད་པར་ངེས་པ་ཤེས་པ་ནི། མེ་མེད་ལ་ཡོད་པར་དོགས་པ་ལ་གནོད་པའི་ཕྱིར་རོ། །
དེ་བཞིན་དུ་མེ་མེད་པ་དུ་བ་མེད་པས་ཁྱབ་པར་ངེས་པ་ཡང༌། དུ་བ་ལ་མེས་མ་ཁྱབ་པར་དོགས་པ་ལ་གནོད་པའི་ཕྱིར་རོ། ། དེ་ལྟར་རྗེས་འགྲོའི་དོན་རྟོགས་པའམ། ལྡོག་པའི་དོན་རྟོགས་པའི་ནུས་པ་ཉིད་ཀྱིས་ཅིག་ཤོས་ཀྱི་རྟགས་པ་འཕེན་པར་བརྗོད་ནས། ད་ནི་འབྲས་བུ་དང་རང་བཞིན་ལ་དངོས་སུ་གནས་པས་འབྲེལ་བ་རྟོགས་པའི་ནུས་པ་ཁོ་ནས་གཅིག་རྟོགས་པ་ན། གཉིས་པ་ལ་འབྲེལ་བ་རྟོགས་པའི་ཆེ་བ་ཉིད་ལས་དོན་གྱིས་གོ་བར་སྟོན་པ་ནི་ཅི་སྟེ་ནམ་མཁའ་ལ་སོགས་པ་ཞེས་བྱ་བ་ལ་སོགས་པའོ། ། འདིར་འདོགས་པའི་རྗེས་སུ་འགྲོ་བ་འཕེན་པ་ལ། འབྲེལ་བ་རྟོགས་པའི་ནུས་པའི་རྗེས་འགྲོའི་དོན་གོ་བར་བརྗོད་པའི་སྐབས་ཡིན་ཡང༌། འབྲེལ་བ་རྟོགས་པའི་མཐུས་ལྡོག་པ་རྟོགས་པ་ན་ཡང་རྗེས་སུ་འགྲོ་བ་དོན་གྱིས་གོ་སྟེ། རྩ་བ་གཅིག་ལ་བརྟེན་པའི་ཕྱིར་རོ་ཞེས་ཁོང་དུ་ཆུད་པར་བྱའོ། །
དེ་ལྟར་དེ་གཉིས་ཉིད་ཀྱི་རྟོགས་པའི་མཐུས་ཕན་ཚུན་གོ་བས། དེ་གཉིས་ཀྱིས་རྟོགས་པའི་རྩ་བ་འབྲེལ་བའི་བློ་ཡིན་པར་འདྲ་བའི་གཅིག་རྟོགས་པ་ན་གཉིས་པ་གོར་ཡང་རུང་སྟེ། གང་རུང་བརྗོད་པས་གཉིས་པ་གོ་བའི་ཕྱིར་རོ། ། གཉིས་ཀའི་ངག་དོན་མེད་དོ་ཞེས་དོན་གྱི་འབྲས་བུ་སྡུད་པ་ནི་དེ་ལྟ་བས་ན་ཞེས་བྱ་བ་ལ་སོགས་པའི་རྒྱུའི་དོན་ཏེ་ཞེས་བྱ་བ་ལ་སོགས་པའོ། ། མི་དམིགས་པ་ཡང་ལྡོག་པའི་འབྲེལ་བ་ངེས་པའི་མཐུས་ལྡོག་པ་ངེས་པ་ན་རྗེས་སུ་འགྲོ་བའི་དོན་གྲུབ་པར་བརྗོད་པ་ནི་མི་དམིགས་པ་ལ་ཡང་ཞེས་བྱ་བའོ། ། དེ་བཞིན་དུ་འབྲེལ་བ་རྟོགས་པའི་མཐུས་རྗེས་སུ་འགྲོ་བ་དངོས་སུ་ངེས་པ་ན་ལྡོག་པ་ཡང་དེའི་རྩ་བ་ཉིད་ཡང་དོན་གྱིས་ངེས་པར་རིག་པར་བྱའོ། ། དམ་བཅའ་བརྗོད་པ་དགག་པ་ལ་རྣམ་པ་བཞི་ལས། དང་པོ་དེ་མི་བརྗོད་པའི་འཐད་པ་ནི་གང་གི་ཕྱིར་ཞེས་བྱ་བ་ལ་སོགས་པའོ། ། གཉིས་པ་ཞར་ལ་ཕྱོགས་ཀྱི་མཚན་ཉིད་མདོར་བསྟན་པ་ནི་ཡང་ཅི་འདྲ་བ་ཞིག་ཅེས་བྱ་བ་ནས་ལོག་པར་རྟོགས་པ་བསལ་བའི་ཕྱིར་ཕྱོགས་གྱི་མཚན་ཉིད་བསྟན་ཏོ་ཞེས་བྱ་བའི་བར་རོ། ། མཚན་ཉིད་མདོར་བསྟན་པ་འདི་ལ་རྣམ་པ་གཉིས་ཏེ།
མཚན་ཉིད་ཀྱི་དབྱེ་བ་ངེས་པ་དང༌། མཚན་ཉིད་ཡི་རང་བཞིན་ནོ།། ངོ་བོ་ནི་རིགས་མི་མཐུན་པ་གཅོད་པ་གསུམ་དང༌། ལོག་པར་རྟོག་པ་སེལ་བ་གཉིས་ཏེ་ལྔ་ལས་ལྷག་མ་ནི་མི་དགོས་ལ། བཟུང་ན་ནི་རིགས་མི་མཐུན་པ་དང་ལོག་པར་རྟོགས་པ་སེལ་བར་མི་ནུས་པས་ལྔ་ཁོ་ནའོ། ། འདི་ལྟར་རིགས་མི་མཐུན་པ་ནི་གཉིས་ཏེ། ཕྱོགས་མ་བཟུང་བས་ཕྱོགས་མ་ཡིན་པ་དང༌། བཟུང་ཡང་ཉེས་པས་འབྲེལ་བ་ཡང་དག་པའི་ཕྱོགས་མ་ཡིན་པའོ། ། དང་པོ་ནི་འདོད་པས་གཅོད་དེ། འདོད་པ་དང་དེའི་འབྲས་བུ་ཡུལ་དུ་བྱས་པ་ནི་འདོད་འགྱུར་གྱི་དོན་ཡིན་པའི་ཕྱིར་རོ། །
ཉེས་པ་ཡང་གཉིས་ཏེ། སྒྲུབ་མི་དགོས་པ་དང༌། མི་ནུས་པའོ། ། དེ་གཉིས་ནི་ངོ་བོ་དང་མ་བསལ་བ་གཉིས་ཀྱིས་རིམ་པ་བཞིན་དུ་གཅོད་དོ། ། ལོག་པར་རྟོག་པ་སེལ་བ་ནི་འདོད་གྱུར་ཅེས་བྱ་བས། བྱེད་པ་པོ་རྒོལ་བ་དང༌། ལས་ཀྱི་ཁྱད་པར་སྒྲུབ་པར་འདོད་པ་རྟོགས་པར་ནུས་བཞིན་དུ། བསྟན་བཅོས་བྱེད་པའི་འདོད་པ་ཡང་བསྟན་བཅོས་ཁས་བླངས་པས་སྤྱིར་འདོད་པའི་ཕྱིར། གཏན་ཚིགས་འདིའི་ནུས་པའི་ཡུལ་དུ་ཡང་འདོད་དོ་ཞེས་ལོག་པར་རྟོག་པའི་རྒྱུ་ཡོད་པ་དང༌། ལོག་པར་རྟོག་པ་ཡང་མ་མཐོང་བས་དེ་བཅད་པའི་ཕྱིར་རང་ཉིད་ཅེས་སྨོས་ཏེ།
འདོད་གྱུར་ཉིད་གསལ་བར་བྱེད་པའོ། ། ལས་སྒྲུབ་བྱར་འདོད་པར་དོན་གྱིས་གོ་སྒྲུབ་བྱེད་དང་བསྒྲུབ་བྱ་གཉིས་ཀའི་ངོ་བོར་འདོད་པ་ཡང་བསྒྲུབ་བྱ་འདོད་པར་གྱུར་པ་ཉིད་ཀྱིས་བསྡུས་སོ་ཞེས་ལོག་པར་རྟོག་ནས་ཁོ་ན་ཞེས་སྨོས་སོ། ། གལ་ཏེ་མ་བཟུང་ན་ཉེས་པ་དང་མ་འབྲེལ་ཡང་བསྒྲུབ་བྱ་མ་ཡིན་ནོ། ། གཏན་ཚིགས་ལ་ལ་དེ་ལྟར་འགྱུར་བས། ཚུལ་བཞི་པ་འདོད་གྱུར་ལ་ཡང་དེ་ལྟོས་པར་ཐལ་ལོ་ཞེ་ན། མ་ཡིན་ཏེ་གཏན་ཚིགས་ནི་དངོས་པོ་ལ་གནས་ཀྱི་འདོད་པའི་རྗེས་སུ་མི་བྱེད་པའི་ཕྱིར་རོ། ། འདི་ལྟར་རང་གི་ཁྱབ་བྱེད་ལ་རྟོགས་པ་སྐྱེད་པར་བྱེད་པ་ནི་མི་འཁྲུལ་བ་ངེས་པ་དངོས་པོ་ལ་གྲུབ་པས་ཡིན་གྱི། སྐྱེས་བུའི་འདོད་པས་ནི་མ་ཡིན་པའི་ཕྱིར་རོ། ། གཞན་ཡང་བྱས་པ་ཉིད་རྟག་པ་ལ་རྟགས་སུ་འདོད་ཀྱི་མི་རྟག་པ་ལ་མི་འདོད་ཀྱང་དངོས་པོའི་མཐུས་མི་རྟག་པ་སྒྲུབ་པའི་ཕྱིར་རོ། ། བསྒྲུབ་བྱ་ནི་འདོད་གནས་ཏེ།
འགལ་བའི་གཏན་ཚིགས་ཀྱི་དམ་བཅའ་བ་དངོས་པོ་ལ་མ་གྲུབ་ཀྱང་འདོད་པའི་ཡུལ་དུ་གནས་པས་བསྒྲུབ་བྱའི་སྐྱོན་མེད་པའི་ཕྱིར་དང༌། དོན་གཅིག་ལ་སྐྱེས་བུ་དུ་མའི་འདོད་པས་བསྒྲུབ་བྱ་སྐྱོན་མེད་དུ་གནས་པའི་ཕྱིར་རོ། ། གཉིས་པ་མཚན་ཉིད་ཀྱི་རང་བཞིན་ནི་མཚན་གཞི་དང་མཚོན་བྱ་ལ་ལྟོས་པས་དང་པོ་དེ་བརྗོད་དོ། ། དེ་ལ་མཚན་གཞི་ནི་མི་མཁས་པའི་བསམ་པ་ལ་ལྟོས་ཏེ་ཕྱི་རོལ་ཀྱི་ལ་དང་མེ་མ་འབྲེལ་བ་རྣམ་པར་བཅད་པའི་ཚོགས་པའོ། ། རང་བཞིན་སེམས་པས་དཔྱད་ན་ནི་རང་བཞིན་སྔར་གྱི་རིགས་པས་དངོས་པོ་མ་ཡིན་པར་གྲུབ་པ་བཏགས་པ་ཁོ་ནའོ། ། མཚོན་བྱ་ནི་ཕྱོགས་སོ་ཞེས་བྱ་བས་བསྟན་ཅིང༌། ཕྱོགས་ཀྱི་ཐ་སྙད་དུ་བྱ་བའོ། ། མཚན་གཞི་དེ་ལ་མཚོན་བྱ་དེ་རྣམ་པར་འཇོག་པའི་རྒྱུ་ནི་མཚན་ཉིད་ཡིན་ནོ། ། དེ་ཡང་སྟོན་བྱེད་ཀྱི་བྱེད་པས་ཡུལ་དུ་བྱས་པས་བྱ་བར་རིགས་པ་ལ་བརྟེན་ནས་ཐ་སྙད་བྱེད་པས་ཐ་སྙད་ཀྱི་རྒྱུ་མཚན་ཡིན་ནོ། ། དེ་ལ་བྱེད་པས་བཟུང་བ་ནི་འདོད་གྱུར་དང་དེ་བསལ་བར་བྱེད་པ་རང་ཉིད་དང་ཁོ་ནའོ། །
རིགས་པ་ནི་ངོ་བོ་དང་མ་བསལ་བའོ། ། མཚན་ཉིད་དེ་ཉིད་རྒྱས་པར་འཆད་པ་ནི་ལྔ་སྟེ། རང་གི་ངོ་བོ་དང༌། ཁོ་ན་དང༌། བདག་ཉིད་དང༌། འདོད་པ་དང༌། མ་བསལ་བས་རྒྱས་པར་བཤད་པའོ། ། འདི་ལ་གཉིས་ལས་དང་པོ་མ་བསལ་བའི་རང་བཞིན་སྟོན་པ་ནི། མ་བསལ་བ་ནི་ཞེས་བྱ་བ་ལ་སོགས་པའོ། ། གཉིས་པ་བསལ་བའི་མཚན་ཉིད་དོ། །
འདི་ལ་བཞི་སྟེ་སླའོ། ། དེ་ལ་གྲགས་པས་བསལ་བ་ལ་རི་བོང་ཅན་གྱི་ཟླ་བ་མ་ཡིན་ནོ་ཞེས་བྱ་བ་ནི་དཔེ་ཡིན་ནོ། ། འདིར་རི་བོང་ཅན་ནི་མཚན་མོ་གསལ་བར་བྱེད་པའི་རྗེས་མངོན་སུམ་དུ་མཐོང་བ་ལ་འདོད་ཀྱི་བློས་བཏགས་པ་ནི་མ་ཡིན་ནོ། ། གྲགས་པ་ནི་རྣམ་པར་རྟོག་པའི་རྣམ་པར་ཤེས་པའི་ཡུལ་ཏེ། དོན་ལ་བརྗོད་དོ་ཞེས་བྱ་བ་ནི་མཐོང་བའི་རི་བོང་ཅན་ལ་རྣམ་པར་རྟོག་གི་ཞེན་ཡུལ་དུ་རུང་བ་ཉིད་ཅེས་བྱ་བ་ཡོད་དོ། ། འདིར་ཡང་སློབ་དཔོན་ཆོས་མཆོག་ནི་ཀུན་བཏགས་སུ་འདོད་དེ། དེ་ཁོ་ནར་རང་གི་མཚན་ཉིད་ལ་སྒྲ་དང་རྟོག་པའི་ཞེན་ཡུལ་གྱི་ཆོས་ཀྱང་མེད་དོ་ཞེའོ། ། འདིར་གྲགས་པ་ནི་རྣམ་རྟོག་གིས་ཞེན་ནས་རྟོགས་པར་བྱ་བ་ཡིན་ལ། དེ་ནི་སྒྲའི་ཞེན་ཡུལ་དུ་རུང་བ་སྒྲུབ་བོ། ། དེས་ན་སྒྲའི་ཞེན་ཡུལ་མ་ཡིན་པར་དམ་བཅའ་བ་ལ་གནོད་དོ། །
འདི་ཡང་གྲགས་པས་བསྒྲུབས་པའི་ཆོས་སྒྲའི་ཡུལ་གྲགས་པར་བཏགས་པ་ཡིན་ནོ་ཞེས་བྱ་བ་ནི། སློབ་དཔོན་ཆོས་མཆོག་གི་བསམ་པའོ། ། དེ་ཉིད་སྟོན་པ་ནི་བཏགས་པ་སྟེ། རྟོགས་པར་བྱ་བ་ཉིད་ནི་ཞེས་བྱ་བའོ། ། འདི་ལྟར་རྣམ་པར་རྟོག་པའི་ཤེས་པའི་གཟུང་བར་བྱ་བ་གང་ཡིན་དེ་ནི་ཞེས་བྱ་བས་ནི་རྟོག་པའི་ཡུལ་ལ་སྒྲའི་ཡུལ་གྱིས་ཁྱབ་པ་ཉིད་སྒྲུབ་བོ། ། གལ་ཏེ་རྟོག་པའི་གཟུང་བ་སྒྲ་དང་འདྲེར་རུང་བ་བསྒྲུབས་པས་ཕྱི་རོལ་ཀྱི་ཞེན་ཡུལ་སྒྲའི་ཞེན་ཡུལ་དུ་ཇི་ལྟར་འགྲུབ་སྙམ་ན། འདི་གཟུང་ཡུལ་ལ་སྒྲ་དང་འདྲེར་རུང་བས་ཁྱབ་པར་འཐད་པས་སྒྲུབ་པར་སྨྲ། དེ་ནི་འཛིན་པ་རང་རིག་པས་ངེས་པའི་ཤུགས་ལ་ངེས་པ་དེ་ལྟར་ཐ་སྙད་དུ་བྱེད་པར་ཟད་དོ། ། རྣམ་པར་རྟོག་པའི་ཤེས་པའི་གཟུང་བ་གང་ཡིན་པ་དེ་ནི་ཞེས་བྱ་བས་ནི་རྟོག་པའི་བསམ་པའི་དབང་གིས་དེ་ལྟར་མོས་པའི་ཕྱིར། ཕྱིའི་དོན་ཉིད་ལ་གཟུང་བར་བརྗོད་པ་ཡིན་པས་ཞེན་ཡུལ་ཁོ་ན་ལ་འདོད་དོ། །
འདི་ནི་མངོན་སུམ་དང་རྗེས་སུ་དཔག་པས་བསམ་པ་སྔ་མ་གཉིས་ལས་ཐ་དད་དེ། ཐ་སྙད་ཀྱི་ཡུལ་ཅན་ཡིན་པས་སོ། ། རང་གི་ཚིག་གི་བསལ་བའི་མཚན་ཉིད་སྟོན་པ་ནི། རང་གི་ཚིག་ནི་ཞེས་སྨོས་ཏེ། དམ་བཅའ་བའི་དོན་རང་ཚིག་བརྗོད་པའི་ཚིག་གོ ། དེས་བསལ་བ་ནི་དེས་འགལ་བའི་དོན་གཞན་ཉེ་བར་བཞག་པའོ།། དེ་ཡང་གཉིས་ཏེ་ཚིག་གཞན་གྱིས་ཚིག་གཞན་གྱི་དོན་དང༌། མི་མཐུན་པ་བརྗོད་པ་ནི་ངའི་མ་མོ་གཤམ་ཡིན་ནོ་ཞེས་བྱ་བ་ལྟ་བུའོ། ། ཚིག་དེ་ཉིད་ཀྱིས་དེ་ཉིད་ཀྱི་དོན་དང་མི་མཐུན་པར་བརྗོད་པ་ནི་རྗེས་སུ་དཔག་པ་ཚད་མ་མ་ཡིན་ནོ་ཞེས་བྱ་བ་ལྟ་བུའོ། ། འདིས་ཇི་ལྟར་ཚིག་དེ་ཉིད་ཀྱིས་དེ་ཉིད་ཀྱི་དོན་དང་འགལ་བ་ཉེ་བར་བཞག་ཅེ་ན།
འདིར་རྗེས་སུ་དཔག་པ་ཐམས་ཅད་ཚད་མ་མ་ཡིན་པར་དམ་འཆའ་བ་ན། རྗེས་སུ་དཔག་པ་མཐའ་དག་གཞལ་བྱ་ལ་ཕྱིན་ཅི་ལོག་ཏུ་བརྗོད་པ་ཡིན་ནོ། ། དོན་དེ་མེད་ན་རང་གི་སྒྲ་མི་འབྱུང་བར་ཁས་བླངས་པས་སྒྲའི་ཤེས་པ་དོན་དེ་ལ་དམིགས་པ་ཡང་རྗེས་སུ་དཔག་པར་ཁས་བླངས་སོ། ། དེས་ན་རྗེས་སུ་དཔག་པ་རང་རང་གི་གཞལ་བྱ་སྒྲུབ་པ་རྣམས་དང་དེ་ཐམས་ཅད་ཀྱི་གཞལ་བྱ་སེལ་བ་གཉིས་ཀ་ཚད་མ་མ་ཡིན་པར་དམ་བཅས་པར་འགྱུར་རོ། ། དེ་ལྟར་ན་གཞལ་བྱ་འཇོག་པ་ཚད་མ་མ་ཡིན་པར་བརྗོད་པས། དེ་ལས་ལྡོག་པ་གཞལ་བྱ་སེལ་བའི་དོན་བདེན་པར་བསྟན་ལ། དེས་ན་སེལ་བ་དེ་ཚད་མར་ཁས་བླངས་སོ། ། དེ་ཉིད་ཀྱང་ཚད་མ་ཡིན་པ་བཀག་པས་ན་དུས་གཅིག་ལ་དངོས་པོ་གཅིག་ལ༑ ཆོས་འགལ་བ་གཉིས་སྒྲུབ་པ་ཡིན་ནོ། ། དེ་བཞིན་དུ་གཞལ་བྱ་སེལ་བ་ཚད་མ་མ་ཡིན་པར་ཁས་བླངས་པས་དེ་སྒྲུབ་པ་ཚད་མར་ཁས་བླངས་པ་དང༌།
དེ་ཚད་མ་ཉིད་བཀག་པ་དང་འགལ་བ་བརྗོད་པ་ཡིན་ནོ། ། འདིས་ནི་དགག་པ་དང་སྒྲུབ་པའི་བློ་ཀུན་ཚད་མར་དམ་བཅས་པ་ཡང་རང་གི་ཚིག་དང་འགལ་བར་བལྟའོ། ། ཡང་ན་རྗེས་སུ་དཔག་པ་མཐའ་དག་ཚད་མ་མ་ཡིན་ནོ་ཞེས་བྱ་བས་ནི། ངག་འདིའི་བརྗོད་བྱ་ལ་དམིགས་པ་ཡང་ཚད་མ་ཡིན་པ་བཀག་ལ། ཤུགས་ཀྱིས་དེ་ཚད་མར་ཁས་བླངས་པས་བཀག་པ་དེ་ཉིད་ཡང་བསྒྲུབ་པའི་ཕྱིར་འགལ་བའི་དོན་བརྗོད་པའོ་ཞེས་སྟོན་པའོ། ། འདིར་དམ་བཅས་པའི་དོན་ནི་ཞེས་བྱ་བ་ལ་སོགས་པའོ། ། འདིར་ནི་གནོད་བྱའི་དོན་ཁས་བླངས་པར་སྟོན། དེའི་གནོད་བྱེད་ཁས་བླངས་པས་སྟོན་པ་ནི་རྗེས་སུ་དཔག་པ་ཚད་མ་མ་ཡིན་ནོ་ཞེས་བྱ་བའི་ཞེས་བྱ་བའོ། ། འདིས་ཇི་ལྟར་རྗེས་སུ་དཔག་པ་ཚད་མར་ཁས་བླངས་པ་དེ་ཉིད་རེ་ཞིག་སྒྲུབ་པ་ནི་སྦྱར་བའི་ངག་འདིས་ནི་ཞེས་བྱ་བའོ། ། ངག་གི་དོན་བདེན་པར་ཁས་བླངས་པས་ངག་ལས་སྐྱེས་པ་དེའི་དོན་ལ་དམིགས་པའི་བློ་གཞལ་བྱ་དང་ལྡན་པར་ཁས་བླངས་སོ། །
དེ་ཡང་རྗེས་སུ་དཔག་པར་ཚད་མར་ཁས་བླངས་པ་ཉིད་དོ། ། ཞེས་བྱ་བའོ།། གལ་ཏེ་ངག་གི་དོན་བདེན་པར་ཁས་བླངས་པར་མ་ངེས་ཏེ་རང་གི་ངག་རྫུན་པར་དམ་བཅའ་བ་ཡང་སྲིད་པའི་ཕྱིར་རོ། ། ཞེ་ན། དགོས་པ་འདི་ལྡོག་པའི་ཕྱིར་གང་ཡང་ཞེས་བྱ་བ་ལ་སོགས་པའོ། ། དེ་ཡང་རྫུན་པ་ཉིད་མེད་ན་དེ་བརྗོད་པའི་སྒྲ་མི་འབྱུང་བས་དེ་ལྟར་བརྗོད་པའི་ངག་གི་དོན་ཁས་བླངས་པ་ཁོ་ནའོ། ། ཞེས་དགོངས་སོ། ། དེ་བས་ན་ངག་ལས་བྱུང་བ་ཞེས་བྱ་བ་ལ་སོགས་པ་ནི། ཐམས་ཅད་དུ་ངག་བརྗོད་པ་ན་རང་གི་དོན་བདེན་པར་སྟོན་པས་ཁྱབ་བོ་ཞེས་དོན་བསྡུས་པའོ། ། དེ་ལྟ་ཡིན་དང་ཞེས་བྱ་བ་ལ་སོགས་པས་ནི།
སྒྲས་སྐྱེད་པ་དེའི་དོན་ལ་དམིགས་པའི་ཤེས་པ་ཡང་ཚད་མར་ཁས་བླངས་པར་སྟོན་ཏོ། ། དེ་བས་ན་ཞེས་བྱ་བ་ལ་སོགས་པས་ནི་ཤེས་པ་དེ་རྗེས་སུ་དཔག་པར་ཁས་བླངས་པར་སྟོན་ཏོ། ། ད་ནི་རྗེས་སུ་དཔག་པ་རྣམས་ཚད་མ་ཡིན་པ་བཀག་པའི་དོན་བརྗོད་པ་སྒྲའི་ཤེས་པ་ཚད་མ་ཡིན་པ་བཀག་པ་དང༌། དེ་ཚད་མར་ཁས་ལེན་པ་འགལ། དོན་གཅིག་ལ་སྡུད་པ་ཡིན་ནོ་ཞེས་སྟོན་ན་ནི་དེའི་ཕྱིར་ཞེས་བྱ་བ་ལ་སོགས་པའོ། ། གཞན་དག་ནི་ཞེས་བྱ་བ་ལ་སོགས་པས་ནི་འབྲེལ་བ་བྱེད་པ་གཞན་གྱི་བཤད་པ་འགོག་པའོ། ། དེ་ནི་མི་རིགས་ཏེ་ཞེས་བྱ་བ་ལ་སོགས་པས་ནི་དེ་སུན་འབྱིན་ཏེ་བརྡ་ཕྲད་པར་སླའོ། ། འདིར་དམ་བཅའ་བའི་དོན་གྱི་གཞི་ཆོས་ཅན་དེ་ཉིད་ལ་དོན་སྒྲུབ་པའི་མངོན་སུམ་དང་རྗེས་སུ་དཔག་པས་གནོད་པ་ནི། མངོན་སུམ་དང་རྗེས་སུ་དཔག་པས་བསལ་བའོ། ། ཆོས་ཅན་ལ་དེ་ཉིད་ཐ་སྙད་སྒྲུབ་པའི་རྗེས་སུ་དཔག་པ་ཞུགས་པས་གནོད་པ་ནི་གྲགས་པས་བསལ་བའོ། །
གཞི་དེར་ཚད་མ་འཇུག་པ་ལ་མི་ལྟོས་པར་འགལ་བར་ངེས་པའི་དོན་རང་གི་བརྗོད་པ་ནི་རང་གི་ཚིག་དང་འགལ་བའོ། ། འདི་ལ་ངག་གིས་བརྗོད་པའི་འགལ་བའི་དོན་དེ་ལ་གནོད་པར་བྱེད་པ་ནི་འགལ་བར་གཏན་ལ་འབེབས་པའི་ཤེས་པ་ཡིན་ལ་དེ་ཡང་མངོན་སུམ་མམ། རྗེས་སུ་དཔག་པ་ཡིན་པ་ཡང་སྲིད་ལ། ད་ལྟའི་རང་རིག་པའི་མངོན་སུམ་ཡིན་པ་སྲིད་དོ། ། ཡང་ན་ནི་སྤྱོད་པ་ཁོ་ན་ཡིན་ནོ། ། དེས་ན་བསལ་བ་སྔ་མ་ལས་ཐ་དད་ལ། ཐ་སྙད་པ་ཉིད་ཀྱིས་གནོད་པ་ཡང་ཡིན་ནོ། ། སྒྲུབ་པ་ལྟར་སྣང་བ་ལ་ལྔའོ། ། དེ་ལས་དང་པོ་མདོར་བསྟན་པ་ནི། ཚུལ་གསུམ་པའི་རྟགས་བཀོད་པ་རྫོགས་ཏེ་ཞེས་བྱ་བ་ལ་སོགས་པའོ། །
གཉིས་པ་ནི་ཚུལ་རེ་རེའི་སྐྱོན་གྱི་མཚན་ཉིད་དོ། ། འདི་ལ་ཕྱོགས་ཆོས་ཀྱི་སྐྱོན་ལ་བཞི་སྟེ།
གཉིས་ཀ་དང་གང་ཡང་རུང་བ་ལ་མ་གྲུབ་པ་དང༌། ཐེ་ཚོམ་ཟ་བའི་མ་གྲུབ་པ་དང༌། གཞི་མ་གྲུབ་པ་བཞི་དཔེར་བརྗོད་པ་ནི་གོ་བར་ཟད་དོ། ། ལྡོག་པའི་སྐྱོན་ལ་གཉིས་ལས་ལྡོག་པ་མ་གྲུབ་པ་ནི་སླའོ། ། ལྡོག་པ་ལ་ཐེ་ཚོམ་ཟ་བ་ལ་བཞི་ལས། དང་པོ་དཔེར་བརྗོད་པ་ནི་ཇི་ལྟར་ཚུལ་འདི་ནས་སྨྲས་པ་ཉིད་ནི་མ་ངེས་པ་ཅན་ཡིན་ནོའི་བར་རོ། ། གཉིས་པ་ནི་གཏན་ཚིགས་དང་པོ་ལྡོག་པ་ལ་ཐེ་ཚོམ་ཟ་བ་སྒྲུབ་པའོ། ། དེ་ཡང་གཉིས་ཏེ།
མི་དམིགས་པས་དངོས་སུ་ལྡོག་པ་ངེས་པར་མི་ནུས་པ་དང༌། དེས་ལྡོག་པ་ངེས་པར་བྱེད་པའི་འགལ་བ་ཡང་བསྒྲུབ་པར་མི་ནུས་པའོ། ། དང་པོ་ནི་ཐམས་ཅད་མཁྱེན་པ་སྨྲ་བ་ཞེས་བྱ་བ་ནས་ཐེ་ཚོམ་དུ་གྱུར་པ་ཡིན་ནོ་ཞེས་བྱ་བའི་བར་རོ། ། གཉིས་པ་ནི་མི་དམིགས་པའི་ཕྱིར་ཐམས་ཅད་མཁྱེན་པ་ལ་སྨྲ་བ་མེད་དོ་ཞེས་ནི་མི་སྨྲའོ་ཞེས་བྱ་བའོ། ། འདི་ལ་བཞི་ལས་དང་པོ་འགལ་བ་མེད་པ་སྤྱིར་བསྟན་པ་ནི། ཐམས་ཅད་མཁྱེན་པ་ཉིད་གཉིས་སུ་འགལ་བ་མེད་དོ་ཞེས་བྱ་བའི་བར་རོ། ། གཉིས་པ་ལྷན་ཅིག་མི་གནས་པའི་འགལ་བ་སྟོན་པ་ནི། འགལ་བ་རྣམ་པ་གཉིས་པོ་འདི་གང་ཞེ་ན་ཞེས་བྱ་བ་ལ་སོགས་པའོ། ། བཟློག་པར་བྱ་བའི་དངོས་པོར་བཞག་གོ་ཞེས་བྱ་བ་ཡན་ཆད་ཀྱིས་ནི་མཚན་ཉིད་བསྟན་ཏོ། ། དེ་བས་ན་ཞེས་བྱ་བ་ནས་སྐད་ཅིག་གསུམ་པ་ལ་ཟློག་པར་བྱེད་པས་འགལ་བ་ཡིན་ནོའི་བར་གྱིས་ནི་གནོད་བྱ་བཟློག་པའི་དུས་བསྟན་ཏོ། །
བསྐྱེད་པར་བྱ་བ་དང་ནས་དྲོ་བའི་རེག་པའི་རྒྱུན་ཡོད་ན་མེད་པ་ཡིན་ནོའི་བར་གྱི་ནི་རྣམ་པར་གནས་པའི་ཡུལ་བསྟན་ཏོ། ། གང་དང་འགལ་བ་ནི་ཞེས་བྱ་བ་ལ་སོགས་པས་ནི་འགལ་བ་དངོས་པོར་ཡོད་པའི་འཐད་པ་བསྟན་པའོ། ། གསུམ་པ་ཕན་ཚུན་སྤངས་པའི་འགལ་བ་སྟོན་པ་ནི། འགལ་བ་གཉིས་པ་ཞེས་བྱ་བ་ལ་སོགས་པའོ། ། འདི་ལ་ལྔ་ལས། དངོས་འགལ་གྱི་མཚན་ཉིད་སྟོན་པ་ནི། ཕན་ཚུན་སྤངས་ཏེ་གནས་པའི་ངོ་བོ་ཡིན་ནོ་ཡན་ཆད་དོ། ། བརྒྱུད་འགལ་གྱི་མཚན་ཉིད་སྟོན་པ་ནི་སྔོན་པོ་ལས་གཞན་པའི་ངོ་བོ་ཞེས་བྱ་བ་ནས། མེད་པ་ལ་མི་འཁྲུལ་བ་ལས་འགལ་བ་ཡིན་ནོ་བར་རོ། ། མི་དམིགས་པས་མེད་པར་ངེས་པར་བྱ་བའི་དོན་གྱི་ཁྱད་པར་སྟོན་པ་ནི་ཡང་གང་ཞིག་ཞེས་བྱ་བ་ནས་བལྟ་བར་བྱའོ་ཞེས་བྱ་བ་ཡན་ཆད་དོ། །
འགལ་བ་འདིའི་བྱེད་པ་སྟོན་པ་ནི་འདི་ནི་ནས་ཉམས་པ་དང་ལྡན་པ་ཡང་རྣམ་པར་གཅོད་པ་ཡིན་ནོའི་བར་རོ། ། སྔ་མ་དང་འགལ་བ་འདིའི་ཁྱད་པར་སྟོན་པ་ནི་ཕན་ཚུན་སྤངས་ཏེ་གནས་པའི་ངོ་བོ་ཞེས་བྱ་བ་ལ་སོགས་ པའོ། ། བཞི་པ་སྨྲ་བ་དང་ཐམས་ཅད་མཁྱེན་པ་ལ་འགལ་བ་དེ་གཉིས་ཀ་མེད་པར་སྟོན་པ་ནི།

འགལ་བ་རྣམ་པ་དེ་གཉིས་ཀ་ཡང་ཞེས་བྱ་བ་ལ་སོགས་པའོ། ། དེ་ལྟར་དཔེར་བརྗོད་པ་དང་གཏན་ཚིགས་དང་པོ་ལྡོག་པ་ལ་ཐེ་ཚོམ་ཟ་བར་བསྒྲུབས་ནས། གཏན་ཚིགས་གཉིས་པ་ལྡོག་པ་ལ་ཐེ་ཚོམ་ཟ་བར་སྒྲུབ་པ་ནི་དེ་བཞིན་དུ་ཞེས་བྱ་བའོ། ། འདི་ལ་གཉིས་ཏེ་འབྲས་བུ་མ་ཡིན་པ་དང་ལྷན་ཅིག་མཐོང་བ་ཙམ་གྱིས་མི་འཁྲུལ་བ་མི་འགྲུབ་པ་ལས། དང་པོ་རྟོགས་པ་མ་ཡིན་ནོ་ཞེས་བྱ་བ་ཡན་ཆད་དོ། ། གཉིས་པ་ནི་ཚིག་ནི་ཞེས་བྱ་བ་ལ་སོགས་པའོ། ། དེ་ལྟར་ན་ཞེས་བྱ་བ་ལ་སོགས་པ་ནི་ལྡོག་པ་ལ་ཐེ་ཚོམ་ཟ་བའི་སྐབས་ཀྱི་མཇུག་སྒྲུབ་པའོ། ། ཚུལ་གཉིས་ཀྱི་སྐྱོན་ལ་བཞི་སྟེ། གཉིས་ཕྱིན་ཅི་ལོག་ཏུ་གྲུབ་པའི་དབྱེ་བ་བསྟན་པ་དང༌། འདོད་པ་ལ་གནོད་པ་དེས་འདུས་པ་དང༌། གཅིག་མ་གྲུབ་ལ་གཅིག་ལ་ཐེ་ཚོམ་ཟ་བ་དང༌།
གཉིས་ཀ་ལ་ཐེ་ཚོམ་ཟ་བའོ། ། དེ་ལས་སྔ་མ་གསུམ་ལ་ནི་ཅུང་ཟད་ཀྱང་བཤད་དུ་མེད་དོ། ། ཐ་མ་འདི་ལ་ཡང་བཞི་ལས་དང་པོ་དཔེར་བརྗོད་འཆད་པ་ནི། ད་ནི་ནས་འདི་ནི་གཏན་ཚིགས་སོ་ཞེས་བྱ་བའི་བར་རོ། ། གཉིས་པ་རྗེས་སུ་འགྲོ་ལྡོག་ཡོད་པར་ངེས་པ་དགག་པ་ནི། ཐུན་མོང་མ་ཡིན་པ་འདི་ཡང་ཞེས་བྱ་བ་ལ་སོགས་པའོ། ། སྐུ་རྣམ་པ་གཉིས་ཀྱི་ཐེ་ཚོམ་གྱི་རྒྱུར་འགྱུར་ཏེ་ཞེས་བྱ་བ་ནི། ཐུན་མོང་མ་ཡིན་པའི་ཐེ་ཚོམ་གྱི་རྒྱུ་ལ་འདོད་ཀྱི། ཐེ་ཚོམ་གྱི་རྒྱུ་ལ་ནི་ཡན་ལག་གཉིས་ཡོད་མི་དགོས་སོ། ། ཐེ་ཚོམ་གྱི་རྒྱུའི་ཡན་ལག་དང་པོ་ལས་ལྡོག་ནས་ཐེ་ཚོམ་གྱི་རྒྱུ་ཡང་ལྡོག་པར་སྟོན་པ་ནི་རྣམ་པ་གང་དག་གིས་ཞེས་བྱ་བའོ། །
ཐེ་ཚོམ་གྱི་རྒྱུར་མི་འགྱུར་རོ་ཞེས་བྱ་བ་ནི་ཐེ་ཚོམ་ཙམ་གྱི་རྒྱུར་མི་འགྱུར་བའོ། ། དེ་ཉིད་བསྒྲུབ་པའི་ཕྱིར་ཐེ་ཚོམ་གྱི་རྒྱུའི་མཚན་ཉིད་སྟོན་པ་ནི། ཆོས་གཉིས་ལ་མ་ངེས་པར་ཞེས་སྨོས་ཏེ་གཅིག་ཁོ་ནས་ཁྱབ་པ་མ་ཡིན་པར་ཆོས་དེ་གཉིས་ལ་ཡོད་ན་ཐེ་ཚོམ་གྱི་རྒྱུར་འགྱུར་རོ། ། དེ་ལས་ལྡོག་པ་ནི་མ་རྟོགས་པའི་རྒྱུ་དང༌། ཡང་དག་པར་རྟོགས་པའི་རྒྱུ་དང༌། འགལ་བ་རྟོགས་པའི་རྒྱུ་ཡིན་ནོ། ། དེ་ལ་གཉིས་ཀྱི་ཐམས་ཅད་མ་བསྡུས་ན་ནི་མ་རྟོགས་པའི་རྒྱུ་ཡིན་ཏེ། གཉིས་ཀ་མ་ཡིན་པ་ཁོ་ན་ལ་ཡོད་པ་ནི་དེ་གཉིས་ལ་ཅི་ལ་རྟོགས་པའི་རྒྱུ་མ་ཡིན་པའི་ཕྱིར་རོ་ཞེས་སྟོན་པ་ནི། གཉིས་ལ་མ་ངེས་པ་ཡོད་པ་ཡང་ཞེས་བྱ་བའོ། ། ངེས་པར་ཡོད་པར་གཏན་པ་ནི་ཞེས་བྱ་བ་ནི་མི་འཁྲུལ་བ་ཉིད་དུ་ཡོད་པར་བསྟན་ཏོ། །
དེས་ན་ཡན་ལག་དང་པོ་ལ་ལྟོས་དགོས་པས་ཡན་ལག་གཉིས་ཁས་བླངས་པར་མཇུག་བསྡུས་པ་ནི་དེ་བས་ན་ཞེས་བྱ་བའོ། ། ལན་གཉིས་པ་ཁས་མ་བླངས་སུ་མི་རུང་བར་བསྟན་པའི་ཕྱིར་དེ་ལས་ལྡོག་པའི་རྣམ་པ་སྟོན་པ་ནི་ཡོད་པར་ངེས་པ་ཡང་ཞེས་བྱ་བའོ། ། འདིར་ཐུན་མོང་མ་ཡིན་པའི་མཚན་ཉིད་ཀྱི་ཐེ་ཚོམ་གྱི་རྒྱུའི་ཡན་ལག་ནི་གང་ལ་ཡང་ཡོད་པར་མ་ངེས་པ་ཡིན་ཏེ། དེ་ལས་ལྡོག་ན་འགལ་བ་དང་ཡང་དག་པར་ངེས་པ་དང༌། ཐུན་མོང་གི་མ་ངེས་པ་དང༌། ལྡོག་པ་ལ་ཐེ་ཚོམ་ཟ་བ་དང༌། རྗེས་སུ་འགྲོ་བ་ལ་ཐེ་ཚོམ་ཟ་བ་རྣམས་ཀྱི་རྒྱུར་འགྱུར་རོ་ཞེས་བྱ་བའི་དོན་ཏོ། ། གསུམ་པ་གཉིས་ཀ་མེད་པར་ངེས་པ་འགོག་པ་ནི་ཕྱིར་རྒོལ་བ་ལ་ནི་ཞེས་བྱ་བ་ལ་སོགས་པའོ། ། རེ་རེ་དང་གཉིས་ཀྱི་སྐྱོན་མཇུག་བསྡུས་པ་ནི། ཚུལ་གསུམ་མ་གྲུབ་པ་དང་ཞེས་བྱ་བའོ། །
ཚུལ་གསུམ་ཚང་བའི་སྒྲུབ་པ་ལྟར་སྣང་བ་དགག་པ་ལ་གསུམ་ལས་དང་པོ་དངོས་པོ་ལ་མི་སྲིད་པས་མ་བརྗོད་པ་ནི་རྒྱུ་ཉིད་ཡིན་ནོ་ཞེས་བྱ་བ་ཡན་ཆད་དོ། ། གཉིས་པ་ལུང་ལ་བརྟེན་པ་ལ་སྲིད་པའི་རྒྱུ་ནི་འོ་ན་ཞེས་བྱ་བ་ནས་སོ།། གསུམ་པ་དཔེར་བརྗོད་པ་ནི་དེ་ལ་ཞེས་བྱ་བ་ནས་བརྩམས་པའོ། ། དཔེ་སྒྲུབ་པའི་ཡན་ལག་ཡིན་པ་དགག་པ་ལ་བཞི་ལས། གཏན་ཚིགས་ཀྱི་ཡན་ལག་མ་ཡིན་པའི་དཔེ་དགག་པ་ནི་ལོགས་ཤིག་ཏུ་མ་བརྗོད་དོ་ཞེས་བྱ་བ་ཡན་ཆད་དོ། ། གཏན་ཚིགས་ཀྱི་ཡན་ལག་དེ་བསྟན་པ་ཉིད་ཀྱིས་གྲུབ་པ་ནི། འོ་ན་གཏན་ཚིགས་ཀྱི་དཔེ་མེད་ན་ཞེས་བྱ་བ་ལ་སོགས་པའོ། ། དེ་གྲུབ་པས་དཔེ་ལྟར་སྣང་བ་ཡང་སྤངས་པར་གྲུབ་པ་སྟེ་གཏན་ཚིགས་ཀྱི་ཚུལ་བཤད་པ་ལས་དཔེའི་དེ་ཁོ་ན་ཉིད་བསྟན་པ་འདིས་ནི་ཞེས་བྱ་བ་ལ་སོགས་པའོ། ། དཔེ་ལྟར་སྣང་བ་སྤངས་པར་གྲུབ་པའི་འཐད་པ་སྟོན་པ་ནི། དཔེའི་སྐྱོན་གྱི་དཔེ་བསྟན་ནས།
ཉེས་པ་ཉིད་ཀྱི་རྒྱུ་བསྟན་པའི་ཕྱིར་ཞེས་བྱ་བ་ལ་སོགས་པའོ། ། དེ་ལྟར་ཡང་དག་པ་དང་ལྟར་སྣང་བ་དང༌། དཔེ་སྒྲུབ་བྱེད་ཀྱི་ཡན་ལག་ཏུ་ལོག་པར་རྟོག་པ་དགག་པ་གསུམ་གྱིས་སྒྲུབ་པ་བཤད་ཟིན་ཏོ། ། ད་ནི་སུན་འབྱིན་པ་སྟོན་ཏོ། ། དེ་ལས་དང་པོ་ཡང་དག་པ་ཉིད་སྟོན་པ་ནི། སུན་འབྱིན་པ་བསྟན་པའི་ཕྱིར་ཞེས་བྱ་བ་ལ་སོགས་པའོ། ། འདི་ནི་གཞན་དོན་ཙམ་དུ་ཆོས་མཐུན་པས་རྗེས་སུ་དཔག་པ་བཏགས་པ་པ་དང་ལྷན་ཅིག་བསྟན་ཏོ། ། ལྟར་སྣང་བ་སྟོན་པ་ནི། སུན་འབྱིན་པ་ལྟར་སྣང་བ་ནི་ཞེས་བྱ་བ་ལ་སོགས་པའོ། ། ། ། གསུམ་པ།
མཇུག་གི་དོན་བསྟན་པ། ཤཱཀྱའི་དགེ་སློང་བློ་ལྡན་ཤེས་རབ་ཀྱིས་སྦྱར་བ། ། བམ་པོ་ལྔ་པའི་བཤད་པ། རྫོགས་སོ། ། ། ། བཀའ་གདམས་དཔེ་དཀོན་གཅེས་བཏུས་ལས། རྔོག་བློ་ལྡན་ཤེས་རབ་ཀྱི་གསུང་ཆོས་སྐོར། མཚན་ཉིད་ཀྱི་ཆོས་ཞེས་བྱ་བ་ཚད་མ་རྣམ་ངེས་ཀྱི་བསྡུས་དོན་བཞུགས་སོ། ། -PAGE 32--PAGE 33--PAGE 1-
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
