རོང་སྟོན་ཤཱཀྱ་རྒྱལ་མཚན་གྱི་གསུང་སྐོར།
པོད ༡༠
༄༅། །ཚད་མ་རྣམ་པར་ངེས་པའི་གཞན་གྱི་དོན་གྱི་རྗེས་སུ་དཔག་པ་སྟེ་ལེའུ་གསུམ་པའི་བཤད་པའོ།།
༄༅། །ཚད་མ་རྣམ་པར་ངེས་པའི་གཞན་གྱི་དོན་གྱི་རྗེས་སུ་དཔག་པ་སྟེ་ལེའུ་གསུམ་པའི་བཤད་པའོ།། བློ་གྲོས་ཀླུ་དབང་མཆོག་གིས་ལེགས་སྤྲུལ་པ། ། ལེགས་བཤད་བརྒྱ་ཡི་ཆུ་འཛིན་བཀོད་པའི་ཚལ། ། རྣམ་དག་རིགས་པའི་འབྲུག་སྒྲ་ཆེར་གསལ་ཞིང་། ། རྨད་བྱུང་སྤོབས་པའི་གློག་གི་འཕྲེང་བ་ཅན། ། ཐལ་འགྱུར་རིགས་པའི་གནམ་ལྕགས་འབར་བ་ཡིས། ། ཕྱི་རྒོལ་ལོག་ལྟའི་རི་བོ་བསྙིལ་མཛད་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ཏེ། ། གཞན་དོན་ལེའུའི་རྣམ་བཤད་བརྩམ་པར་བྱ། ། བདུད་ཀྱི་བར་ཆད་མེད་པར་མྱུར་དུ་གྲུབ་གྱུར་ཅིག །
རྟགས་ཀྱི་དོན་ཁོང་དུ་ཆུད་ཀྱང་བརྗོད་ཚུལ་ལ་མི་མཁས་པའི་བྱིས་པ་རྗེས་སུ་བཟུང་བའི་དོན་དུ་གཞན་དོན་ལེའུ་འཆད་པ་ལ། སྒྲུབ་པ་དང་སུན་འབྱིན་བཤད་པ་ལ་གཉིས་ལས། དང་པོ་ལའང་སྒྲུབ་པའི་ངག་བཤད་པ་དང་། བསྒྲུབ་བྱའི་དོན་བཤད་པ་གཉིས་སོ། ། དང་པོ་ལ་མདོར་བསྟན་པ་ནི། ཕྱི་རྒོལ་གཞན་གྱི་ཆེད་དུ་བཀོད་པའི་རྗེས་སུ་དཔག་པ་ནི། གསལ་བར་བྱེད་ཅེས་ཁྱད་པར་གྱི་གཞིའོ། ། གང་ན། རྒོལ་བ་རང་གི་ཚད་མས་མཐོང་བའོ། ། ཡུལ་གྱི་ཁྱད་པར་ཇི་ལྟ་བུ་གསལ་བར་བྱེད་ན།
རྟགས་ཀྱི་དོན་ནོ། ། གང་གིས་ན། ངག་གི་རྣམ་པར་རིག་བྱེད་ཀྱིས་སོ། ། ཇི་ལྟར་ན། རབ་ཏུའོ། ། ནི་ཞེས་པ་ནི་རང་དོན་རྗེ་དཔག་ལས་གཞན་དོན་རྗེས་དཔག་དགར་བའི་ཚིག་གོ ། དེ་ཉིད་བཤད་པ་ནི། ཕྱི་རྒོལ་སྒྲ་རྟག་མི་རྟག་ཐེ་ཚོམ་ཟ་ནས་དྲིས་པའི་ལན་དུ་གང་བྱས་པ་མི་རྟག་དཔེར་ན་བུམ་པ་བཞིན་སྒྲ་ཡང་བྱས་ཞེས་པའི་ངག་ཆོས་ཅན། གཞན་གྱི་དོན་གྱི་རྗེས་སུ་དཔག་པ་ཡིན་ཏེ། ཇི་ལྟར་རྒོལ་བ་རང་ཉིད་ཀྱི་རྒྱུད་ལ་ཚུལ་གསུམ་གྱི་རྟགས་ལས་རྟགས་ཅན་བསྒྲུབ་བྱ་ལ་དམིགས་པའི་ཤེས་པ་སྐྱེས་པ་དེ་ཁོ་ན་ལྟར་ཕྱི་རྒོལ་གཞན་ལ་རྟགས་ཅན་གྱི་ཤེས་པ་བསྐྱེད་པར་འདོད་པའི་ཚུལ་གསུམ་པའི་རྟགས་ཆད་ལྷག་མེད་པར་སྟོན་པར་བྱེད་པའི་ངག་ཡིན་པའི་ཕྱིར།
ཚིག་ཇི་ལྟར་རྗེས་དཔག་ཏུ་འགྱུར་ཞེ་ན། ཁྱོད་ལ་རང་གི་འབྲས་བུ་རྗེས་དཔག་གི་མིང་གིས་བཏགས་པ་ལ་རྒྱུ་མཚན་ཡོད་དེ། རང་འབྲས་རྗེས་དཔག་གི་རྒྱུ་ཡིན་པའི་ཕྱིར་རོ་ཞེས་དངོས་སུ་བསྟན་ནས་དགོས་པ་ནི། སྒྲུབ་ངག་ཡང་དག་ལ་རྗེས་དཔག་གི་མིང་གིས་བཏགས་པ་ཆོས་ཅན། དགོས་པ་ཡོད་དེ། ཁྱོད་ལ་བརྟེན་ནས་ངག་ལས་བྱུང་བའི་ཚད་མ་ནི་ལྐོག་ཏུ་གྱུར་པའི་གཞལ་བྱ་ལ་འཇུག་ལ། དེ་ཡང་སྒྲ་ལས་བྱུང་བའི་ཚད་མ་ཡིན་ནོ་སྙམ་པའི་ལོག་རྟོག་དགག་པའི་ཆེད་ཡོད་པའི་ཕྱིར་རོ། ། རྗེས་དཔག་མ་ཡིན་ཏེ། ཚིག་ཡིན་པས་སོ་ཞེས་ལོ་ཙཱའོ། ། རྒྱས་པར་བཤད་པ་ལ་མཐོང་བ་དང་དོན་གཉིས་བཤད་པ་དང་།
རབ་གསལ་བྱེད་བཤད་པ་དང་གཉིས་ལས། དང་པོ་ཐུན་མོང་དུ་བཤད་པ་ནི། གཞན་དོན་རྗེས་དཔག་གི་སྐབས་འདིར་རང་གིས་མཐོང་བ་ཞེས་སྨྲོས་པ་ནི་ཆོས་ཅན། དགོས་པ་ཡོད་དེ། རྒོལ་བའི་ཚད་མས་མ་གྲུབ་པར་ལུང་ལས་གཞན་གྱིས་བཤད་པར་མཐོང་བ་ཙམ་གཞན་དོན་གྱི་སྒྲུབ་བྱེད་རྟགས་ཡང་དག་མིན་ནོ་ཞེས་ཤེས་པར་བྱ་བའི་ཆེད་ཡིན་པའི་ཕྱིར་རོ། ། དོན་ཞེས་སྨོས་པ་ནི་ཆོས་ཅན། དགོས་པ་ཡོད་དེ། དོན་གྱི་ཆོས་སུ་མེད་པར་གཞན་སེལ་ཕྱིན་ཅི་ལོག་གིས་སྒྲོ་བཏགས་པ་ལས་ཀྱང་བསྒྲུབ་བྱ་འགྲུབ་པ་མིན་ཞེས་ཤེས་པར་བྱ་བའི་ཆེད་ཡིན་པའི་ཕྱིར་རོ། ། སོ་སོར་བཤད་པ་ལས་དང་པོ་མཐོང་བའི་རྣམ་གཅོད་བསྟན་པ་ནི། ཇི་ལྟར་སེར་སྐྱ་པ་ཁ་ཅིག་ན་རེ།
ཕྱིར་རྒོལ་གཞན་གྱིས་བསྒྲུབ་བྱ་རྟོགས་པར་བྱ་བ་ཡིན་པའི་ཕྱིར་རྒོལ་བ་རང་གིས་མཐོང་བ་མ་ཡིན་ཡང་ཕྱིར་རྒོལ་གཞན་གྱིས་མཐོང་བ་སྒྲུབ་པར་བྱེད་པ་རྟགས་སུ་འགྱུར་བ་ཡིན་ཏེ། དཔེར་ན་བློ་དང་བདེ་བ་ལ་སོགས་པ་ནི་སེམས་པ་མེད་པ་ཡིན་ཏེ། སྔར་མེད་གསར་དུ་སྐྱེ་བ་ཅན་སྔར་ཡོད་ལྡོག་པའི་མི་རྟག་པ་ཡིན་པའི་ཕྱིར། གཟུགས་ལ་སོགས་པ་བཞིན་ནོ་ཞེས་བཀོད་པ་ན་བློ་བདེ་སྐྱེ་འཇིག་ཅན་དུ་སངས་རྒྱས་པའི་ལུང་ལས་བཤད་པས་སངས་རྒྱས་པའི་ལུང་གིས་བློ་བདེ་སེམས་མེད་དུ་འགྲུབ་པ་ལྟ་བུའོ་ཞེས་ཟེར་བ་དགག་པ་ནི། གྲངས་ཅན་ཆོས་ཅན། བློ་བདེ་སྐྱེ་འཇིག་ཅན་དུ་སངས་རྒྱས་པའི་ལུང་ལས་བཤད་པས་སྐྱེ་འཇིག་ཅན་བློ་བདེ་སེམས་མེད་དུ་བསྒྲུབ་པའི་རྟགས་ཡང་དག་ཡིན་པ་དེ་ནི་མི་རིགས་པར་ཐལ། གཟུགས་ལ་སོགས་པ་དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ལ་ལུང་ཚིག་ཙམ་ཚད་མ་མ་ཡིན་པའི་ཕྱིར་རོ། ། གལ་ཏེ་སྒྲུབ་བྱེད་ཀྱི་ཚད་མ་ཡིན་ན་ནི། དངོས་པོ་སྟོབས་ཞུགས་ཀྱི་བསྒྲུབ་བྱ་ལ་དངོས་པོ་སྟོབས་ཞུགས་ཀྱི་རྗེས་སུ་དཔག་པ་རྟགས་ཡང་དག་འཇུག་པར་མི་འགྱུར་བར་ཐལ། དམ་བཅའི་ཚིག་ཙམ་གྱིས་བསྒྲུབ་བྱའི་དོན་བསྒྲུབས་པས་གཏན་ཚིགས་དང་དཔེ་ལ་སོགས་པ་བཀོད་པ་དོན་མེད་པའི་ཕྱིར་རོ། །
རྟགས་མ་གྲུབ་ན། བློ་བདེ་སྐྱེ་འཇིག་ཅན་ཆོས་ཅན། ཁྱོད་ཀྱི་སྒྲུབ་བྱེད་དུ་དངོས་པོ་སྟོབས་ཞུགས་ཀྱི་རྗེས་སུ་དཔག་པ་རྟགས་ཡང་དག་འཇུག་པར་མི་འགྱུར་བར་ཐལ། ཚིག་ཙམ་ཁྱོད་སྒྲུབ་བྱེད་ཀྱི་ཚད་མ་ཡིན་པའི་ཕྱིར་རོ། ། ཁྱོད་སྒྲུབ་བྱེད་ཀྱི་གཏན་ཚིགས་དང་དཔེ་ལ་སོགས་པ་བཀོད་པ་དོན་མེད་པ་ཐལ། དམ་བཅའི་ཚིག་ཙམ་གྱིས་ཁྱོད་ཀྱི་དོན་གྲུབ་པའི་ཕྱིར་རོ། ། ཚིག་གི་ཁྱད་པར་རིག་བྱེད་ཀྱི་ཚིག་ཚད་མ་ཡིན་པའི་ཕྱིར་ཚིག་ཚད་མ་ཡིན་ན་རྗེས་དཔག་མི་འཇུག་པར་ཐལ་བའི་ཉེས་པ་མེད་དོ་ཞེ་ན། གྲངས་ཅན་ཆོས་ཅན། རིག་བྱེད་ཀྱི་ལུང་ཚིག་ཚད་མ་མ་ཡིན་པར་ཐལ། རིག་བྱེད་ཀྱི་ལུང་གི་ཚིག་ཚད་མ་ཡིན་པ་འདི་ལ་ལུང་གི་ཚད་མ་བསམ་པར་དགག་པ་བཤད་ཟིན་པའི་ཕྱིར།
གཞན་ཡང་སངས་རྒྱས་པའི་ལུང་ལ་མི་བསླུ་བའི་ཚད་མ་ཡོད་དམ་མེད། མེད་ན། སངས་རྒྱས་པའི་ལུང་འདི་ཆོས་ཅན། ཁྱོད་ཀྱི་ཁྱད་པར་འགའ་ཞིག་ལ་མི་བསླུ་བའི་ལུང་ཚད་མ་ཡོད་པར་ཡང་མི་འགྱུར་བར་ཐལ། ཁྱོད་ལ་མི་བསླུ་བའི་ལུང་ཚད་མ་མེད་པའི་ཕྱིར། མི་བསླུ་བ་ཡོད་ན་ནི། སངས་རྒྱས་པའི་ལུང་དེ་ཆོས་ཅན། ཁྱོད་ཀྱིས་གྲུབ་པའི་སྐྱེ་འཇིག་ཅན་དེ་ཕ་རོལ་སངས་རྒྱས་པ་འབའ་ཞིག་ལ་གྲུབ་པའི་གཏན་ཚིགས་མ་ཡིན་པར་ཐལ། ཁྱོད་ལུང་ཚད་མ་ཡིན་པས་ཁྱོད་ཀྱིས་བསྟན་པའི་སྐྱེ་འཇིག་ཅན་རྒོལ་བ་གཉིས་ཀ་ལ་རྟགས་སུ་འཐད་པའོ། ། སངས་རྒྱས་པའི་ལུང་དེས་གྲུབ་པའི་སྐྱེ་འཇིག་ཅན་ཕ་རོལ་སངས་རྒྱས་པ་འབའ་ཞིག་ལ་གྲུབ་པ་མ་ཡིན་པར་ཐལ།
ཚད་མས་གྲུབ་པའི་དོན་ཅན་ཕ་རོལ་གྱི་ཚིག་ནི་རྒོལ་བས་ཀྱང་ཁས་བླང་དགོས་པའི་ཕྱིར། ཚིག་ཚད་མ་མ་ཡིན་པ་དེས་ན། རྒོལ་བ་ཆོས་ཅན། ལུང་ཁས་བླངས་ནས་བདེན་རྫུན་གྱི་བརྟག་པ་འཇུག་པ་ནི་རིགས་པ་མ་ཡིན་ཏེ། ལུང་དོན་ལ་དཔྱོད་པ་སྔོན་དུ་མ་སོང་བར་ལུང་ཁས་ལེན་པ་མི་འཐད་པས་སོ། ། འོན་ཀྱང་བརྟགས་ནས་བདེན་པའི་དོན་ཅན་དུ་ཤེས་པའི་ཚེ་ཁས་ལེན་རིགས་པ་ཡིན་ཏེ། ལུང་དོན་ལ་དཔྱོད་པ་ནི་ལུང་ཁས་ལེན་པའི་ཐབས་ཡིན་པས་སོ། ། བློ་བདེ་སྐྱེ་འཇིག་ཅན་དུ་ལུང་གིས་མི་འགྲུབ་པས་ལུང་སྒྲུབ་བྱེད་དུ་མི་འཐད་པ་དེའི་ཕྱིར། སྐྱེ་འཇིག་ཅན་ནི་ཆོས་ཅན། བློ་བདེ་སེམས་མེད་དུ་སྒྲུབ་པར་བྱེད་པའི་རྟགས་ཡང་དག་མ་ཡིན་པར་ཐལ།
རྒོལ་བའི་ཚད་མས་མ་གྲུབ་པར་གཞན་གྱི་ཁས་བླངས་པ་ཙམ་ལས་འགྲུབ་པའི་རྟགས་ཡིན་པས་སོ། ། གྲངས་ཅན་ཆོས་ཅན། སངས་རྒྱས་པའི་ལུང་འདི་ལུང་ཚད་མ་མ་ཡིན་པར་ཐལ། སངས་རྒྱས་པའི་ལུང་དེ་ལ་གནོད་པར་བྱ་བའི་ཕྱིར་གཞན་བློ་བདེ་སེམས་མེད་ལ་སྒྲུབ་པར་བྱེད་པ་ཡང་དག་བརྗོད་པར་བྱ་བ་ཡིན་པའི་ཕྱིར། ཁྱབ་པ་ཡོད་དེ། བརྗོད་བྱའི་དོན་ལ་ཚད་མས་གནོད་པ་དེའི་ཚེ་ལུང་ཚད་མར་མི་འཐད་པས་སོ། ། འདོད་ན། སངས་རྒྱས་པའི་ལུང་དེས་གྲུབ་པའི་སྐྱེ་འཇིག་ཅན་ནི་རྟགས་སུ་གྲུབ་པ་མ་ཡིན་པར་ཐལ། འདོད་རྟགས་སོ། ། འདོད་ན།
སྐྱེ་འཇིག་ཅན་གྱི་རྟགས་དེ་ལས་བློ་བདེ་སེམས་མེད་འགྲུབ་པར་ཇི་ལྟར་འགྱུར་ཏེ་མི་འགྱུར་བར་ཐལ། སྐྱེ་འཇིག་ཅན་རྟགས་སུ་གྲུབ་པ་མ་ཡིན་པའི་ཕྱིར། སངས་རྒྱས་པའི་ལུང་དེ་ཆོས་ཅན། ཁྱོད་ལུང་ཚད་མ་ཡིན་པའི་སྒོ་ནས་ཁྱོད་ཀྱིས་གྲུབ་པའི་སྐྱེ་འཇིག་ཅན་ནི་བློ་བདེ་སེམས་མེད་དུ་སྒྲུབ་པའི་རྟགས་ཡང་དག་ཏུ་གྲུབ་པ་མ་ཡིན་པར་ཐལ། འདོད་རྟགས་སོ། ། འདོད་ན། ཁྱོད་ཀྱིས་གྲུབ་པའི་སྐྱེ་འཇིག་ཅན་གྱི་རྟགས་དེ་ལས་བློ་བདེ་སེམས་མེད་དུ་གྲུབ་པར་ཇི་ལྟར་འགྱུར་ཏེ་མི་འགྱུར་བར་ཐལ། ཁྱོད་ཀྱིས་གྲུབ་པའི་སྐྱེ་འཇིག་ཅན་བློ་བདེ་སེམས་མེད་དུ་བསྒྲུབ་པའི་རྟགས་ཡང་དག་མ་ཡིན་པའི་ཕྱིར་རོ། ། ལུང་དེ་ཁས་ལེན་དང་ལྡན་པའི་སངས་རྒྱས་པ་ལ་ལུང་ཚད་མར་གྲུབ་པས་དེས་བློ་བདེ་སྐྱི་འཇིག་ཅན་འགྲུབ་པ་ཡིན་ནོ་ཞེ་ན། སངས་རྒྱས་པ་གང་གི་ལུང་ཆོས་ཅན།
བློ་བདེ་སྐྱེ་འཇིག་ཅན་དུ་སྒྲུབ་བྱེད་གང་ཡིན་ཏེ་མ་ཡིན་པར་ཐལ། དངོས་པོ་སྟོབས་ཞུགས་ཀྱི་ཡུལ་ལ་སྒྲུབ་བྱེད་དུ་མི་འཇུག་པའི་ཕྱིར། ཛྙ་ན་ཤྲཱིས་སོ། ། སངས་རྒྱས་པ་གང་གི་ལུང་ཆོས་ཅན། སངས་རྒྱས་པ་ལ་ལུང་ཚད་མ་གང་ཡིན་ཏེ་མ་ཡིན་པར་ཐལ། སྤྱིར་ཚད་མ་མ་ཡིན་ཞིང་སངས་རྒྱས་པས་ཀྱང་ཚད་མར་ཁས་མ་བླངས་པའི་ཕྱིར། རྒྱན་ནོ། ། ཆོས་ཅན་སྔར་ལྟར། སངས་རྒྱས་པ་དང་ཁས་བླངས་པའི་འབྲེལ་བ་མ་གཏོགས་པ་འབྲེལ་པ་གཞན་མེད་ཅིང་། ཁས་བླངས་པ་ལས་ཕྱིས་ཡིད་གཏན་མེད་པར་མཐོང་བའི་ཚེ་བཏང་བར་འགྱུར་བས་སོ། །
ཆོས་མཆོག་གི་དགོངས་པ་ཁོ་བོས་རྟོགས་སོ། ། ལུང་འདོར་བ་དུས་གསུམ་ལས་འདིས་དང་པོ་བསྟན་པ་ཡིན་ནོ། ། གཉིས་པ་ནི། མངོན་ཞེན་དམ་པས་མ་བཏང་ངོ་ཞེ་ན། ཕྱིར་རྒོལ་ལ་ཡང་ཚད་མ་ཉིད་དུ་ཇི་ལྟར་འགྱུར་ཏེ་མི་འགྱུར་བར་ཐལ། ཁྱོད་ཀྱི་བརྗོད་བྱའི་དོན་ལ་ཚད་མས་གནོད་པའི་ཕྱིར། ངོ་བོ་ཉིད་ཀྱི་འབྲེལ་པ་གྲུབ་པས་ཚད་མའོ་ཞེ་ན། སངས་རྒྱས་པ་དང་ལུང་ངོ་བོ་ཉིད་ཀྱི་འབྲེལ་བ་གྲུབ་པ་མ་ཡིན་པར་ཐལ། སྐྱེ་བོ་རྣམས་ལུང་དང་འབྲེལ་མེད་རེང་བུར་སྐྱེ་བར་འགྱུར་བའི་ཕྱིར་ཅིང་སྡུད་ཚིག་གོ ། ལུང་གི་སྐྱོན་དང་ཡོན་ཏན་མ་མཐོང་ཡང་ཁས་བླངས་པས་ཚད་མའོ་ཞེ་ན།
ལུང་གི་ཡོན་ཏན་དང་ཉེས་པ་མ་མཐོང་ལ་འོན་ཀྱང་ཁས་བླངས་པས་ཚད་མའོ་ཞེས་པའི་མི་བཟད་པའི་གདོན་དང་འདྲ་བའི་གྲུབ་མཐའ་འདི་ཆོས་ཅན། གྲངས་ཅན་གྱི་གཏི་མུག་ལས་གཞན་སུ་ཡིས་བསྒོས་པ་ཡིན་ཏེ་མ་ཡིན་པར་ཐལ། གྲངས་ཅན་རང་གི་གཏི་མུག་གིས་བསྒོས་པ་ཙམ་དུ་ཟད་པའི་ཕྱིར། ལུང་འདོར་བའི་དུས་གསུམ་པ་ནི། སངས་རྒྱས་པ་ཆོས་ཅན། བློ་བདེ་སེམས་ཡོད་དང་འགལ་བ་སེམས་མེད་དུ་ཁས་ལེན་པར་ཡང་ཇི་ལྟར་རིགས་པར་འགྱུར་ཏེ་མི་རིགས་པར་ཐལ། བློ་བདེ་སེམས་ཡོད་དུ་སྟོན་པའི་ལུང་ཚད་མར་བདེན་པའི་དོན་ཅན་དུ་བྱེད་པ་དེ་ཉིད་ཀྱིས་ལུང་ལ་འགལ་བ་མཐོང་བའི་ཚེ་གཏོང་བར་འགྱུར་རོ། ། གལ་ཏེ་སེམས་མེད་དུ་ཁས་བླངས་ན། སངས་རྒྱས་པའི་ལུང་ཆོས་ཅན། སྤང་བར་བྱ་བའི་ཡན་ལག་གི་ལུང་ཡིན་པར་ཐལ།
བློ་བདེ་སེམས་ཡོད་དུ་སྟོན་པའི་ལུང་གང་ཞིག་བློ་བདེ་དེ་སེམས་མེད་དུ་ཁས་ལེན་པར་རིགས་པས་སོ། ། འདོད་ན། བློ་བདེ་སེམས་མེད་དུ་རྟོགས་པར་བྱེད་པའི་སྐྱེ་འཇིག་ཅན་སྟོན་བྱེད་ཀྱི་ལུང་ཡང་དག་ཏུ་མི་རུང་བར་ཐལ། ལུང་ཚད་མ་མ་ཡིན་པའི་ཕྱིར་རོ། ། གྲངས་ཅན་ཆོས་ཅན། སྐྱེ་འཇིག་ཅན་གྱི་རྟགས་ལས་བློ་བདེ་སེམས་མེད་ཀྱི་དངོས་པོ་འགྲུབ་པ་མ་ཡིན་པར་ཐལ། སངས་རྒྱས་པ་དེས་ལུང་ཁས་བླངས་པས་ལུང་ཚད་མར་བྱེད་པ་ཡིན་ལ་ལུང་དེ་ལས་ཀྱང་སྒྲུབ་པར་བྱེད་པའི་ཆོས་སྐྱེ་འཇིག་ཅན་འགྲུབ་པ་ཡིན་ཞིང་སྐྱེ་འཇིག་ཅན་དེ་ལས་བློ་བདེ་སེམས་མེད་ཀྱི་དངོས་པོ་འཇོག་པ་ཙམ་ཡིན་པའི་ཕྱིར་རོ། ། ལེགས་པར་རྣམ་པར་གནས་པ་ཡིན་ནོ་ཞེས་བྱ་བ་ནི་བསྟིང་ཚིག་གོ ། སྐྱེས་བུའི་འདོད་པ་ཙམ་གྱིས་རྟགས་འཇོག་པ་ད་ནི། གྲངས་ཅན་ཆོས་ཅན།
ཀུན་རྫོབ་ཀྱི་དངོས་པོ་ལ་གཏན་ཚིགས་ཡང་དག་དང་གཏན་ཚིགས་ཡང་དག་མ་ཡིན་པའི་རྣམ་དབྱེ་ཡང་ཅི་ཙམ་ཡོད་དེ་མེད་པར་ཐལ། སྐྱེས་བུའི་འདོད་པ་ཙམ་གྱིས་གཏན་ཚིགས་དང་དེར་སྣང་བ་དག་གི་དེ་ཉིད་མཚན་ཉིད་རྣམ་པར་འཇོག་པའི་ཕྱིར། ཁྱབ་པ་ཡོད་དེ་སྐྱེས་བུའི་འདོད་པ་དེ་ནི་ཕྱི་རོལ་གྱི་དངོས་པོ་ལ་འཇུག་པར་མ་ངེས་པའི་ཕྱིར། རྟོག་པས་སྤྲུལ་པ་རྟགས་མ་ཡིན་པར་བསྟན་པ་ནི། ཡང་དག་ཀུན་རྫོབ་ཏུ་མེད་པར་རྟོག་པས་སྤྲུལ་པ་ཙམ་གྱི་རྟགས་ཀྱིས་ནི། ལུང་གང་ལས་རྟགས་གཞན་གྱིས་ཁས་བླངས་པ་ཙམ་གྱིས་འགྲུབ་པར་འགྱུར་བར་འདོད་པའི་བློ་བདེ་སེམས་མེད་འགྲུབ་པ་མ་ཡིན་པར་ཐལ། རྟགས་སུ་ཡོད་པའི་དོན་ནི། ཚད་མས་རྟོགས་པ་ལ་ལྟོས་ནས་བསྒྲུབ་བྱ་སྒྲུབ་པར་བྱེད་པར་འགྱུར་བ་ཡིན་པའི་ཕྱིར་རོ། ། རྟགས་མེད་ཀྱང་བློ་བདེ་སེམས་མེད་ཡོད་དོ་ཞེ་ན། བློ་བདེ་སེམས་མེད་ཡོད་དུ་ཆུག་ཀྱང་།
རྟགས་ཀྱི་དངོས་པོས་མ་བྱས་པའི་བློ་བདེ་སེམས་མེད་དུ་རྟོགས་པའི་བློ་ནི་ཆོས་ཅན། མེད་པ་རྟོགས་པའི་ལོག་ཤེས་དང་ཚད་མིན་དུ་ཁྱད་པར་ཡོད་པ་མ་ཡིན་ཏེ། བྱས་པ་ལ་ཡིད་ཆེས་པར་བྱེད་པ་ཅན་དུ་མེད་པའི་ཕྱིར། གསུམ་དུ་མ་འདུས་པ་རྟགས་སུ་མི་རུང་བར་བསྟན་པ་ནི། སྐྱེ་འཇིག་ཅན་ཆོས་ཅན། བློ་བདེ་སེམས་མེད་དུ་སྒྲུབ་པའི་གཞན་དོན་གྱི་རྟགས་ཡང་དག་མ་ཡིན་པར་ཐལ། བློ་བདེ་སེམས་མེད་དུ་སྒྲུབ་པའི་འབྲས་རང་མ་དམིགས་པའི་རྟགས་གང་ཡང་མ་ཡིན་པའི་ཕྱིར། ཁྱབ་པ་ཡོད་དེ། འབྲས་བུ་དང་རང་བཞིན་དང་མི་དམིགས་པའི་རྟགས་གྱི་ཁྱད་པར་དག་ལས་ལྐོག་གྱུར་རྟོགས་པའི་ཡན་ལག་གཞན་ནི་མེད་དོ་ཞེས་བདག་དང་འབྲས་བུ་ཞེས་བྱ་གསུམ་ཁོ་ནའོ་ཞེས་པའི་སྐབས་སུ་བཤད་ཟིན་པའི་ཕྱིར། དེ་གསུམ་གང་རུང་ངོ་ཞེ་ན།
སྐྱེ་འཇིག་ཅན་དེ་ཆོས་ཅན། གྲངས་ཅན་བདག་ཉིད་ལ་བློ་བདེ་སེམས་མེད་བསྒྲུབ་ཀྱི་ཕྱོགས་ཆོས་སུ་ཇི་ལྟར་མ་གྲུབ་པར་གྱུར་ཏེ་གྲུབ་པར་ཐལ། དེ་སྒྲུབ་ཀྱི་འབྲས་རང་མ་དམིགས་པའི་རྟགས་གསུམ་པོ་གང་རུང་དུ་དངོས་པོ་ལ་གྲུབ་པའི་མཚན་ཉིད་ཡིན་པའི་ཕྱིར། འབྲས་རང་མ་དམིགས་གསུམ་པོ་ལས་གཞན་པའི་རྟགས་སོ་ཞེ་ན། ཕ་རོལ་སངས་རྒྱས་པ་ལ་ཡང་བློ་བདེ་སེམས་མེད་དུ་རྟོགས་པར་བྱེད་པའི་རྟགས་སུ་མི་འཐད་པ་ཉིད་དུ་ཐལ། འབྲས་རང་མ་དམིགས་གསུམ་ལས་གཞན་ཡིན་པ་ཉིད་ཀྱིས་སོ། ། གཞན་གྱི་ཁས་བླངས་རྟགས་སུ་མི་འཐད་པར་བསྟན་ནས། ། རང་གི་ཐལ་འགྱུར་ལ་མཚུངས་པ་སྤང་བ་ལ། དང་པོ་ཕྱོགས་སྔ་མ་བརྗོད་པ་ནི་གཞན་གྱི་ཁས་བླངས་རྟགས་སུ་མི་འགྱུར་ན་ཁྱོད་སྔོན་གཞན་གྱི་ཁས་ལེན་གྱི་རྟགས་ཀྱིས་ཇི་ལྟར་ཆོས་གཞན་ཐལ་བར་སྒྲུབ་ཅེ་ན། སྤྱི་ཆོས་ཅན།
དུ་མ་ཡིན་པར་ཐལ། གསལ་བ་དུ་མ་ལ་དོན་དམ་པར་འཕྲོད་འདུས་འབྲེལ་བའི་ཕྱིར་ཞེས་པའི་སྦྱོར་བ་ཆོས་ཅན། ཆོས་ཀྱི་གྲགས་པས་རང་རྒྱུད་ཀྱི་སྦྱོར་བར་བཞེད་པའི་སྒོ་ནས་སྐྱོན་མཚུངས་མ་ཡིན་པར་ཐལ། ཆོས་ཀྱི་གྲགས་པས་བྱེ་བྲག་པ་སོགས་གཞན་གྱིས་ཀུན་བཏགས་པ་རྟགས་སུ་བྱས་ནས་བྱེ་བྲག་པར་མི་འདོད་པ་ཐལ་བར་སྒྲུབ་པའི་ཐལ་སྦྱོར་དུ་བཀོད་པ་ཡིན་པའི་ཕྱིར། ཐལ་རང་དཔེར་བརྗོད་ན། གསལ་བ་དུ་མ་ལ་ཡོད་པའི་སྤྱི་གཅིག་པུ་ནི་ཆོས་ཅན། ཡུལ་དང་དུས་ལ་སོགས་པའི་ཁྱད་པར་གསལ་བ་གཞན་དུ་མ་དང་ལྡན་པ་མ་ཡིན་ཏེ། ཡུལ་ཤར་དང་དུས་ད་ལྟར་དང་འགྲོ་བ་ལ་སོགས་པའི་གནས་སྐབས་ཀྱི་ཁྱད་པར་སོ་སོར་ངེས་པའི་གསལ་བ་གཅིག་དང་འདྲེས་པས་རྣམ་པར་མ་བཅད་ཅིང་ཁྱད་པར་དུ་མ་བྱས་པའི་རང་བཞིན་གཞན་གྱིས་སྟོང་པའི་ཕྱིར་ཞེས་པ་རང་རྒྱུད་དོ། ། དུ་མར་ཐལ། གསལ་བ་དུ་མ་ལ་དོན་དམ་པར་འཕྲོད་འདུས་འབྲེལ་བའི་ཕྱིར་ཞེས་པ་ནི་ཐལ་འགྱུར་རོ། །
གཞུང་འདིས་རང་རྒྱུད་དངོས་སུ་བསྟན་ཅིང་བསྟན་བྱའི་གཙོ་བོ་ཐལ་འགྱུར་ཤུགས་ལ་འཕངས་སོ། ། སྤྱི་གཅིག་པུ་ཆོས་ཅན་དུ་བཞག་པའི་ཚེ་ཆོས་ཅན་མ་གྲུབ་པས་རང་རྒྱུད་མི་འཐད་དོ་ཞེ་ན། འདི་ནི་དབུ་ཚད་ལ་ལེགས་པར་མ་སྦྱངས་པ་ཞེས་འོག་ཏུ་འཆད་དོ། ། དུ་མས་སྟོང་པ་དེ་ལྟར་བུའི་རང་བཞིན་ནི་ཆོས་ཅན། ཁྱོད་དུ་མ་ལ་ཡོད་པ་དང་གཞི་མཐུན་པ་མ་ཡིན་པར་ཐལ། ཁྱོད་ཡིན་ན་ཡུལ་དུས་ལ་སོགས་པ་ཐ་དད་པ་ཅན་དང་ལྡན་པར་འགལ་བའི་ཕྱིར་རོ། ། དུ་མ་དང་གཞི་མཐུན་པ་མ་ཡིན་པར་ཐལ། དུ་མ་ལ་ཡོད་པ་འགལ་བའི་ཕྱིར་ཞེས་བྱ་བ་ལྟ་བུ་བསྟན་པ་གང་ཡིན་པ་དེ་ནི་ཆོས་ཅན། དགོས་པ་ཡོད་དེ། དུ་མ་ལ་ཡོད་པའི་ཆོས་གཅིག་ཁས་བླངས་ན་ཆོས་གཞན་དུ་མའང་ཁས་བླང་དགོས་པར་བསྟན་པའི་ཆེད་ཡིན་པའི་ཕྱིར།
བྱེ་བྲག་པ་ཆོས་ཅན། དུ་མ་ཁས་མི་ལེན་ན་དུ་མ་ལ་འབྲེལ་བ་དང་དུ་མའི་ཆོས་གཉིས་ཀ་ལྡོག་པར་འགྱུར་ཏེ། དུ་མ་ལ་འབྲེལ་བ་ཁས་ལེན་ཅིང་དུ་མ་ཁས་མི་ལེན་པའི་རྣམ་པར་དབྱེ་བ་བྱ་བར་མི་ནུས་པའི་ཕྱིར་ཏེ། དུ་མ་ལ་འབྲེལ་བ་ཡོད་པ་དེ་ནི་གཞན་དཔེའི་སྟེང་དུ་དུ་མ་ལ་དངོས་སུ་འབྲེལ་བའི་ཕྱིར་རོ། ། དེ་ལྟར་ཡིན་པ་ད་ནི་སྤྱི་ཆོས་ཅན། ཇི་ལྟར་དུ་མ་ལ་འབྲེལ་པའི་དོན་འགྲུབ་པར་འགྱུར་ཏེ་མི་འགྱུར་བར་ཐལ། དུ་མ་ཡིན་པ་མེད་པས་སོ་ཞེ་ན། འདོད་པ་ཡིན་ཏེ། འདི་ལྟར་བྱེ་བྲག་པ་ཆོས་ཅན། སྤྱི་གཅིག་པུ་གསལ་བ་དུ་མ་ལ་འབྲེལ་པ་མ་གྲུབ་པ་ཡིན་པར་ཐལ།
དུ་མ་གང་ཞིག་སྤྱི་ལ་མི་སྲིད་པས་དུ་མས་ཁྱབ་པ་དུ་མ་དང་འབྲེལ་པ་དེ་ཡང་སྤྱི་དེ་ལ་མི་སྲིད་པའི་ཕྱིར་རོ། ། བྱེ་བྲག་པ་ཆོས་ཅན། སྤྱི་དུ་མར་ཐལ་བ་ཁྱོད་ཀྱིས་བཟློག་པར་དཀའ་སྟེ། ཁྱོད་ཀྱིས་སྤྱི་དུ་མ་ལ་ཡོད་པར་ཁས་ལེན་ཅིང་དུ་མ་ལ་ཡོད་པར་ཁས་ལེན་ན་གཞན་དུ་མའང་གདོན་མི་ཟ་བར་འགྱུར་བའི་ཕྱིར། རང་གི་ཐལ་འགྱུར་ལྟར་སྣང་དུ་ཐལ་བའི་སྐྱོན་སྤང་བ་ལ་རྩོད་པ་ནི། ཆོས་གཉིས་ཀྱི་འབྲེལ་པ་བསྟན་པའི་དོན་དུ་ཐལ་བ་བཀོད་པ་དེ་ལྟ་ན་ཡང་སངས་རྒྱས་པ་རང་གི་ཁས་བླངས་པ་སྤྱི་ཡོད་པ་ལས་གཞན་དུ་མེད་པ་ལ་གནས་པའི་ཕྱིར་ཆོས་ཅན་མ་གྲུབ་པར་ཐལ་འགྱུར་གྱི་གཏན་ཚིགས་མི་གྲུབ་པ་དང་སྤྱི་དུ་མར་ཐལ་ཞེས་དམ་བཅས་པ་ལ། བྱེ་བྲག་པས་ཆ་མེད་གཅིག་ཏུ་ཁས་བླངས་པ་དང་ལ་སོགས་པ་སྤྱི་གཅིག་ཡིན་ཏེ་གསལ་བ་དུ་མ་ལ་ངོ་ཤེས་འཇུག་པའི་ཕྱིར་ཞེས་པའི་རྟགས་ལ་བརྟེན་པའི་རྗེས་དཔག་དང་ཡན་ལག་ཅན་གྱི་རྫས་མཐོང་བའི་མངོན་སུམ་གྱིས་གནོད་པ་མ་ཡིན་ནམ་ཞེ་ན། སངས་རྒྱས་པ་ཆོས་ཅན། ཁྱོད་ཀྱི་ཐལ་འགྱུར་གྱི་དམ་བཅའ་ལ་བྱེ་བྲག་པའི་ལུང་གིས་གནོད་པ་མ་ཡིན་པར་ཐལ། ལུང་དོན་བརྟག་པའི་དུས་ན་བྱེ་བྲག་པའི་ལུང་འགའ་ཡང་ཁས་བླངས་པ་མེད་པའི་ཕྱིར་རོ། །
ཇི་ལྟར་སྤྱི་དུ་མར་ཐལ་བར་བསྒྲུབ་ཅེ་ན། བྱེ་བྲག་པ་དེས་ནི་ཆོས་ཅན། དུ་མ་ལ་ཡོད་པ་དེ་རྟོགས་པའི་ཤུགས་ཀྱིས་འོངས་པའི་དོན་གཞན་དུ་མ་ཡང་ཁས་བླང་དགོས་པ་ཡིན་ཏེ། དུ་མ་ལ་ཡོད་པའི་དོན་གང་རྟོགས་ནས་ཁས་ལེན་པར་བྱེད་པའི་ཕྱིར། སྒྲོན་མའི་འོད་ཁས་བླངས་ན་སྒྲོན་མ་ཁས་བླངས་དགོས་པ་བཞིན་ནོ། ། དུ་མ་ལ་ཡོད་པ་དུ་མ་ལ་འབྲེལ་བ་དེའི་ཕྱིར་སངས་རྒྱས་པ་ཆོས་ཅན། རང་གི་ལྟ་བ་སྤྱི་ཡོད་པ་ལས་གཞན་དུ་མེད་པ་ལ་གནས་པས་སྤྱི་དུ་མར་ཐལ་ཞེས་སྐྱོན་བརྗོད་པ་ནི་མ་ཡིན་པར་ཐལ། དུ་མར་ཐལ་བ་དེ་ནི་དུ་མ་ལ་འབྲེལ་བ་རྟོགས་པའི་ཤུགས་ལས་ཐོབ་པ་ཉིད་ཅེས་པའི་དོན་དུ་སྨྲས་པའི་ཕྱིར། བྱེ་བྲག་པ་ཆོས་ཅན། དུ་མ་ལ་འབྲེལ་བ་ཁས་ལེན་པ་དེར་དུ་མའི་དོན་ཇི་སྙེད་རིགས་པའི་སྟོབས་ཀྱིས་ཉེ་བར་གནས་པ་དེ་མཐའ་དག་ཁས་བླང་བར་བྱ་བ་ཡིན་པར་ཐལ།
དུ་མ་ལ་འབྲེལ་བ་ཁས་ལེན་པ་དེ་ནི་དུ་མ་དེ་ཁས་ལེན་པའི་དུས་ཡིན་པས་སོ། ། ཡང་ན་ནི་དུ་མར་མ་ཟད་དུ་མ་དང་འབྲེལ་བ་འགའ་ཡང་ཁས་བླང་བར་བྱ་བ་མ་ཡིན་པར་ཐལ། དུ་མ་ཁས་ལེན་པ་མི་འཐད་པས་སོ། ། གཏན་ཚིགས་མ་གྲུབ་པ་དང་ཞེས་སོགས་ཀྱི་ཕྱོགས་སྔ་ལྷག་མའི་ལན་བསྟན་པ་ནི། སྤྱི་ཆོས་ཅན། དུ་མར་ཐལ། གསལ་བ་དུ་མ་ལ་དོན་དམ་པར་འཕྲོད་འདུས་འབྲེལ་བའི་ཕྱིར་ཞེས་པའི་སྦྱོར་བ་ཆོས་ཅན། སངས་རྒྱས་པས་རང་རྒྱུད་ཀྱི་སྦྱོར་བར་བཀོད་པའི་སྒོ་ནས་ཁྱོད་ཀྱི་གཏན་ཚིགས་མ་གྲུབ་པ་ལ་སོགས་པར་འགྱུར་བའི་སྐྱོན་འབྱུང་བ་ཡང་མ་ཡིན་པར་ཐལ། ཁྱོད་རང་རྒྱུད་ཀྱི་སྦྱོར་བ་བཀོད་པ་མ་ཡིན་གྱི་གལ་ཏེ་དུ་མ་ལ་འབྲེལ་པ་དེ་ལྟར་ཡིན་ན་དུ་མ་འདི་ཡང་འགྱུར་བའམ་མ་ཡིན་ན་ནི་དུ་མ་དང་དུ་མ་ལ་འབྲེལ་བ་གཏན་ཚིགས་གང་ཡང་མི་འགྱུར་རོ་ཞེས་ཆོས་གཉིས་ཀྱི་འབྲེལ་བ་ཉེ་བར་སྟོན་པའི་ཐལ་སྦྱོར་ཡིན་པའི་ཕྱིར་རོ། ། འོ་ན་གང་གི་ཚེ་ཐལ་བའི་གཏན་ཚིགས་མ་གྲུབ་པའི་སྐྱོན་དུ་འགྱུར་ཞེ་ན།
དུ་མ་ལ་འབྲེལ་པ་སྤྱི་དུ་མར་བསྒྲུབ་པའི་རང་རྒྱུད་ཀྱི་གཏན་ཚིགས་མ་ཡིན་ཏེ་ངེས་པ་ཉིད་དུ་རང་རྒྱུད་ཀྱི་གཏན་ཚིགས་ཉིད་དུ་ཡོངས་སུ་འཛིན་ན་གཏན་ཚིགས་མ་གྲུབ་པའི་སྐྱོན་འདིར་འགྱུར་བའི་ཕྱིར། འོ་ན་ཇི་ལྟར་བཟློག་པ་རང་རྒྱུད་དུ་འཛིན་ཞེ་ན། དུ་མས་སྟོང་པའི་གཏན་ཚིགས་ཆོས་ཅན། སྤྱི་དུ་མ་ལ་ཡོད་པ་མ་ཡིན་པར་བསྒྲུབ་པའི་གཏན་ཚིགས་སུ་མ་གྲུབ་པ་མ་ཡིན་ཏེ། སྤྱིའི་སྟེང་དུ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པའི་ཕྱིར་རོ། ། སྤྱི་ནི་ཆོས་ཅན། ཁྱོད་དུ་མ་ལ་འབྲེལ་པ་ཁས་ལེན་ན་དུ་མར་གདོན་མི་ཟ་བ་ཁས་བླང་བར་འོས་པར་ཐལ། ཁྱོད་དུ་མ་ལ་འབྲེལ་བ་ཁས་ལེན་ན་དུ་མ་ཡང་ཁས་ལེན་དགོས་པར་རིགས་པས་བྱས་པའི་ཕྱིར། དུ་མར་ཁས་མི་ལེན་ཏེ། གཅིག་ཏུ་ཁས་བླངས་པས་གནོད་པའི་ཕྱིར་རོ་ཞེ་ན།
ཁྱོད་དུ་མར་ཁས་བླངས་པས་དུ་མ་ལ་གནོད་པར་མི་ནུས་པར་ཐལ། ཁྱོད་དུ་མར་རིགས་པའི་སྟོབས་ལ་གནས་པའི་ཕྱིར། ཞེས་རིགས་པས་ཐོབ་པ་ནི་ཚིག་གིས་བཟློག་པར་མི་ནུས་པའི་ཕྱིར་ཞེས་པའི་སྐབས་སུ་བཤད་པར་བྱའོ། ། དུ་མ་ལ་འབྲེལ་བའི་ཆོས་གཅིག་ཁས་ལེན་པས་གདོན་མི་ཟ་བར་གཞན་དུ་མའང་ཁས་བླངས་དགོས་པར་ཐལ། དུ་མ་ལ་འབྲེལ་བ་ཁས་ལེན་ན་དུ་མའང་ཁས་བླང་དགོས་པ་རིགས་པས་བྱས་པའི་ཕྱིར་རོ། ། ཆོས་གཉིས་ཀྱི་དངོས་པོ་བསྒྲུབ་པར་འབྲེལ་བ་ཉེ་བར་སྟོན་པའི་ཕྱིར་རོ། ། ཞེས་གསུངས་པ་མི་འཐད་དེ། གཏན་ཚིགས་ཚད་མས་གྲུབ་པའི་ཕྱིར་ཞེ་ན། གོང་དུ་བཤད་པའི་ཐལ་ངག་འདི་ནི་ཆོས་ཅན། ཁྱོད་ཀྱི་གཏན་ཚིགས་ཚད་མས་མ་གྲུབ་པས་ཆོས་གཅིག་གིས་འབྲེལ་པ་སྟོན་མི་ནུས་པ་མ་ཡིན་པར་ཐལ།
ཁྱོད་གཏན་ཚིགས་ཚད་མས་གྲུབ་པ་མེད་ཀྱང་རྩ་བའི་རང་རྒྱུད་ཀྱི་གཏན་ཚིགས་ཀྱི་ཁྱབ་པར་བྱ་བ་རྟགས་དང་ཁྱབ་པར་བྱེད་པ་བསྒྲུབ་བྱའི་ཆོས་ཀྱི་དངོས་པོ་སྒྲུབ་པར་བྱེད་པའི་རྣམ་པ་འཕེན་བྱེད་ཀྱི་ཐལ་སྦྱོར་ཡིན་པ་ཉིད་ཀྱི་ཕྱིར་རོ། ། རང་རྒྱུད་ལས་བཟློག་པ་སྤྱིའི་རང་བཞིན་ནི་དུ་མར་སྒྲུབ་པར་བྱེད་པའི་སྦྱོར་བ་ནི་མ་ཡིན་ཏེ། ཁྱོད་ཀྱི་གཏན་ཚིགས་ལ་ཚད་མས་གྲུབ་པ་མེད་པའི་ཕྱིར་རོ། ། སྐྱེ་ལྡན་གྱི་རྟགས་ལ་མཚུངས་པ་སྤང་པ་ནི། གལ་ཏེ་གྲངས་ཅན་གྱི་སྦྱོར་བ་འདི་ཡང་བློ་བདེ་ཆོས་ཅན། སེམས་མེད་དུ་ཐལ། སྐྱེ་བ་ཅན་དང་མི་རྟག་པ་ཡིན་པའི་ཕྱིར་ཞེས་པའི་ཐལ་བ་ལས་བཟློག་པའི་རང་རྒྱུད་ཀྱི་རྟགས་སེམས་ཡོད་ཉིད་ཀྱིས་བློ་བདེ་ལ་མི་རྟག་པ་ཉིད་དང་སྐྱེ་བ་དང་ལྡན་པ་འགོག་པར་བྱེད་པ་ཡིན་ནོ་ཞེ་ན། ཐལ་རང་དེ་ལྟར་བྱེད་པའི་སངས་རྒྱས་པ་དང་གྲངས་ཅན་པ་སུ་ཡང་མེད་དེ། གྲངས་ཅན་གྱིས་བློ་བདེ་སེམས་པ་ཅན་དུ་མི་འདོད། སངས་རྒྱས་པ་བློ་བདེ་སྐྱེ་འཇིག་ཅན་མ་ཡིན་པར་མི་འདོད་པའི་ཕྱིར་རོ། །
ཐལ་རང་དེ་ལྟར་བྱེད་ནུས་པ་ཉིད་ཀྱང་མ་ཡིན་ཏེ། བློ་བདེ་སེམས་མེད་དུ་ཐལ་བའི་སྒྲུབ་བྱེད་སྐྱེ་འཇིག་ཅན་ཡང་སེམས་མེད་གོ་བྱེད་མ་ཡིན། བཟློག་པ་རང་རྒྱུད་ཀྱི་སྒྲུབ་བྱེད་སེམས་པ་ཅན་ཡང་སྐྱེ་འཇིག་ཅན་དགག་པ་གོ་བར་བྱེད་པ་མ་ཡིན་པའི་ཕྱིར་རོ། ། དེར་ཐལ། སེམས་པ་ཅན་དང་སྐྱེ་འཇིག་ཅན་དེ་གཉིས་འགལ་བ་མ་གྲུབ་པས་སོ། ། དེར་ཐལ། སྔར་རྒྱུ་མ་ཚང་བ་མེད་པ་ཅན་འབྱུང་བ་ལས་འགལ་ཟླ་གཅིག་ཡོད་པས་གཅིག་མེད་པའི་ཕྱིར་རམ། ཕན་ཚུན་སྤངས་ཏེ་གནས་པའི་མཚན་ཉིད་ཀྱི་འགལ་བར་རྟོགས་པ་ཡིན་ན་སྐྱེ་བ་ཅན་དང་མི་རྟག་པ་དག་དང་སེམས་པ་ཡོད་པ་ལ་ནི་འགལ་བ་དེ་གཉིས་གྲུབ་པ་མ་ཡིན་པའི་ཕྱིར་རོ། ། མཚུངས་པ་སྤངས་ཟིན་ནས། སྔར་བཤད་པའི་རང་རྒྱུད་ཀྱི་ཁྱབ་བསྒྲུབ་བསྟན་པ་ནི།
སྤྱི་གཅིག་པུ་ལ་ནི་ཆོས་ཅན། ཡུལ་དང་དུས་ལ་སོགས་པ་གསལ་བ་ཐ་དད་པ་ཅན་དང་ལྡན་པ་ཡོད་པ་མ་ཡིན་ཏེ། སྔར་ཇི་སྐད་བཤད་པའི་རང་བཞིན་གཞན་ཡུལ་དུས་གནས་སྐབས་ངེས་པའི་གསལ་བ་དང་བྲལ་བར་ཁས་བླངས་པར་འཐད་པ་ཁོ་ནའི་ཕྱིར་རོ། ། ཁྱབ་པ་ཡོད་དེ། དུ་མ་དེ་མེད་པ་དང་དུ་མ་དེ་ཡོད་པ་ནི་ཕན་ཚུན་སྤངས་ཏེ་གནས་པའི་མཚན་ཉིད་ཀྱིས་འགལ་བའི་ཕྱིར། ཐལ་རང་དེ་ཉིད་སློབ་དཔོན་གྱི་དགོངས་པར་ཡང་བསྟན་པ་ནི། ཆོས་ཀྱི་གྲགས་པ་མ་ཟད་སློབ་དཔོན་དབྱིག་གཉེན་གྱིས་ཀྱང་ཆོས་ཅན། ཐལ་རང་གི་རྣམ་བཞག་བྱས་པ་ཡིན་ཏེ། ཡན་ལག་ཅན་ཆ་མེད་གཅིག་ཏུ་བདེན་པ་དགག་པ་ལ་སོགས་པ་རྣམས་སུ་དུ་མ་ལ་མེད་པར་ཐལ། ཆ་མེད་གཅིག་ཏུ་བདེན་པའི་ཕྱིར།
གཅིག་ཏུ་མི་བདེན་ཏེ། དུ་མ་ལ་ཡོད་པའི་ཕྱིར་ཞེས་ཐལ་རང་གི་དོན་དེ་ཉིད་རྣམ་པ་དུ་མའི་སྒོ་ནས་ཉེ་བར་བཀོད་པས་ཡན་ལག་ཅན་གྱི་ལུས་ཆ་མེད་གཅིག་ཏུ་བདེན་པ་རྣམ་པ་དེ་ལྟ་བུའི་རང་བཞིན་འགོག་པར་མཛད་པ་ཡིན་པའི་ཕྱིར་རོ། ། ཇི་ལྟར་གཅིག་ཡིན་པ་དུ་མ་ལ་འགོག་ཅེ་ན། གཅིག་ཡིན་ན་དུ་མ་ལ་ཡོད་པ་འགོག་ནུས་ཏེ། གཅིག་ཉིད་ཡིན་ན་དུ་མ་ལ་ཡོད་པར་འགལ་བའི་ཕྱིར་རོ། ། སྤྱི་ནི་གཉིས་ཀ་ཡིན་པས་ཁྱབ་པ་མེད་དོ་ཞེ་ན། སྤྱི་དག་ན་ཆོས་ཅན། གཅིག་ཡིན་ན་དུ་མ་ཡིན་པ་འགལ་བ་ཡིན་ཏེ། གཅིག་ཁས་བླངས་པ་ནི་གཞན་དུ་མར་ཁས་བླངས་པ་བཏང་བ་མེད་ན་འཐད་པ་མེད་པའི་ཕྱིར་དང་། གཅིག་དང་དུ་མའི་ཆོས་གཉིས་ཀ་གཞི་མཐུན་དུ་ཡོད་པ་མ་ཡིན་པའི་ཕྱིར་རོ། །
ལུང་ཁས་ལེན་ན་ལུང་གིས་གནོད་ལ། མི་ལེན་ན་ཆོས་ཅན་མ་གྲུབ་ནས་བྱེ་བྲག་པའི་ལུང་དོན་འགོག་པའི་སྐབས་མེད་དོ་ཞེ་ན། སངས་རྒྱས་པ་ཆོས་ཅན། བྱེ་བྲག་པའི་ལུང་ཁས་མི་ལེན་ན་བྱེ་བྲག་པའི་ལུང་དོན་འགོག་པའི་སྐབས་མེད་པ་མ་ཡིན་པར་ཐལ། བྱེ་བྲག་པའི་གྲུབ་མཐའ་ཁས་ལེན་པའི་རྒྱུ་མཚན་བདེན་རྫུན་དཔྱད་པ་སྐབས་སུ་བབ་པའི་ཚེ་བྱེ་བྲག་པའི་ལུང་དོན་འགོག་པ་ཡིན་པའི་ཕྱིར། ལུང་ཁས་མ་བླངས་པར་འགོག་པ་དེ་ལྟ་མ་ཡིན་པར་ཁས་བླངས་ནས་འགོག་ན་ནི། བྱེ་བྲག་པའི་ལུང་དོན་རྣམ་པར་དཔྱད་ནས་འགོག་པ་མི་འཐད་པར་ཐལ། བྱེ་བྲག་པའི་ལུང་ཡིད་ཆེས་ཀྱི་གནས་སུ་ཁས་བླངས་པའི་ཕྱིར་རོ། ། བྱེ་བྲག་པའི་ལུང་ཁས་བླངས་ནས་རྣམ་པར་དཔྱོད་པ་མི་འཐད་པར་ཐལ། དེ་ཡིན་ན་རྟོག་ལྡན་དུ་མི་འགྱུར་བའི་སྐྱོན་ཡོད་པའི་ཕྱིར་རོ། །
རང་གིས་མཐོང་བའི་རྣམ་བཅད་བསྟན་ཟིན་ནས། དོན་གྱི་རྣམ་གཅོད་བསྟན་པ་ནི། གཞན་དོན་རྗེས་དཔག་གི་མཚན་ཉིད་དུ་དོན་ཞེས་སྨོས་པ་ཆོས་ཅན། དགོས་པ་ཡོད་དེ། རྟགས་སུ་དགོད་བྱ་དོན་ལ་མེད་པར་རྟོག་པས་སྒྲོ་བཏགས་པ་ཡང་རྟགས་ཡང་དག་མ་ཡིན་པར་ཤེས་པའི་ཆེད་ཡིན་པའི་ཕྱིར། རྟོག་པས་སྒྲོ་བཏགས་པ་དཔེར་ན་སྒྲ་ནི་རྟག་པ་ཡིན་ཏེ། ཕྱོགས་དང་མཐུན་ཕྱོགས་གང་རུང་ཡིན་པའི་ཕྱིར། མཐུན་དཔེ་བུམ་པ་དང་མི་མཐུན་དཔེ་ནམ་མཁའ་བཞིན། མི་རྟག་པ་ཡིན་ཏེ། ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ཡིན་པའི་ཕྱིར་རོ། །
མཐུན་དཔེ་བུམ་པ་དང་མི་མཐུན་དཔེ་ནམ་མཁའ་བཞིན་ཞེས་བྱ་བ་ལྟ་བུའོ། ། ཁ་ཅིག་འདིས་རྟགས་དོན་ལ་གནས་པ་དགོས་པར་བསྟན་ཏོ་ཞེས་སྨྲ་བ་ནི་རྟགས་སུ་དགོད་བྱ་དང་རྟགས་མ་ཕྱེད་པར་སྣང་ངོ་། ། གང་རུང་རྟགས་སུ་བཀོད་པའི་སྐབས་འདིར་ནི་ཆོས་ཅན། སྒྲ་མི་རྟག་པར་བསྒྲུབ་པའི་ཚེ། དངོས་པོ་ལ་སྒྲ་དང་བུམ་པ་གཉིས་ཉེ་བ་དང་རྟག་པར་བསྒྲུབ་པའི་ཚེ་སྒྲ་དང་ནམ་མཁའ་གཉིས་ཉེ་བ་ཡོད་པ་མ་ཡིན་གྱི། འོན་ཀྱང་རྟགས་སྨྲ་བ་པོའི་བརྗོད་པར་འདོད་པས་བྱས་པ་ཙམ་ཡིན་ཏེ། བརྗོད་པར་འདོད་པ་དེ་མེད་ན་གང་ཞིག་བརྗོད་པར་འདོད་པའི་ཉེ་བ་དང་གཅིག་ཤོས་ཉེ་བ་མ་ཡིན་པ་དག་གི་ཉེ་བ་དང་བསྐལ་བ་ཉིད་མེད་པའི་ཕྱིར་རོ། ། དངོས་པོའི་རང་བཞིན་ཡིན་ཡང་བསྒྲུབ་འདོད་ཀྱི་རྗེས་སུ་བྱེད་པ་ཅི་འགལ་ཞེ་ན། བུམ་པ་ཆོས་ཅན། མི་རྟག་པར་བསྒྲུབ་པ་ལས་གཞན་དུ་རྟག་པར་བརྗོད་པར་འདོད་པས་ཉེ་བ་ལས་གཞན་དུ་བསྐལ་བར་འགྱུར་བ་མི་རིགས་པར་ཐལ།
ཉེ་བ་དངོས་པོའི་རང་བཞིན་དུ་གནས་པ་ཡིན་པའི་ཕྱིར། གཞན་ཡང་རྒོལ་བ་གཉིས་ཀྱིས་དུས་གཅིག་ཏུ་སྒྲ་རྟག་པ་དང་མི་རྟག་པར་སྒྲུབ་པའི་ཚེ། བུམ་པ་ཆོས་ཅན། ཅིག་ཆར་དུ་ཉེ་བ་དང་བསྐལ་བ་གཉིས་ཀ་ཡིན་པར་ཐལ། ཉེ་བསྐལ་གཉིས་སུ་དངོས་པོ་ལ་གནས་པའི་ཕྱིར། འདོད་མི་ནུས་ཏེ། གཞི་གཅིག་ལ་གཅིག་ཆར་དུ་ཉེ་བསྐལ་གྱི་ཡོན་ཏན་འགལ་བ་གཉིས་ཉེ་བར་བསྡུ་བ་མི་འཐད་པའི་ཕྱིར་རོ། ། གཏན་ཚིགས་དེའི་ཕྱིར་གང་རུང་གི་ཆོས་འདི་དག་ནི། རྟགས་འགོད་པར་བྱེད་པ་པོའི་འདོད་པའི་རྗེས་སུ་བྱེད་པ་ཡིན་གྱི་དངོས་པོའི་རང་བཞིན་གྱི་རྗེས་སུ་བྱེད་པ་ནི་མ་ཡིན་ཏེ། དངོས་པོ་དེ་ནི་དེ་ལྟར་འདོད་པས་མི་འཇུག་པའི་ཕྱིར།
དོན་གྱི་ཆོས་སུ་མ་གྲུབ་པ་དེའི་ཕྱིར་ཕྱོགས་དང་མཐུན་ཕྱོགས་གང་རུང་གི་རྟགས་དེ་ནི་ཆོས་ཅན། ཁྱོད་ལས་སྒྲ་མི་རྟག་པའི་དོན་མི་འགྲུབ་སྟེ། ཁྱོད་ལས་དངོས་པོའི་རང་བཞིན་སྒྲ་དང་བུམ་པ་དག་ཉེ་བ་དང་སྒྲ་དང་རྟག་པ་བསྐལ་བར་མི་འགྲུབ་པའི་ཕྱིར་རོ། ། དོན་ལ་གཏན་ཚིགས་སུ་གྲུབ་ན་གོ་བྱེད་དུ་འགྱུར་ཏེ། དཔེར་ན་གོང་བུ་འགའ་ཞིག་ལ་རྭ་ཅན་ལ་འཁྲུལ་པ་མེད་པའི་རང་བཞིན་གྱི་ཆོས་མཐུན་པ་མཐོང་ནས་གོང་བུ་འདི་ནི་ཆོས་ཅན། རྭ་ཅན་ཡིན་ཏེ་བ་གླང་དང་བ་མེན་གང་ཡང་རུང་བ་ཞིག་ཡིན་པའི་ཕྱིར་རོ་ཞེས་བརྗོད་པ་བཞིན་ནོ། ། ཅི་སྟེ་ཡང་དོན་ལ་གནས་པའི་གང་རུང་མ་གྲུབ་ཀྱང་ངས་གང་རུང་དེ་ལྟར་དུ་བརྗོད་པར་འདོད་པའི་ཕྱིར་རོ་ཞེས་གཏན་ཚིགས་སུ་སྨྲ་བ་དེའི་ཚེ་ཆོས་ཅན། གང་རུང་གི་དོན་གྱིས་སྟོང་པའི་བརྗོད་པར་འདོད་པ་ཙམ་ཞིག་འགྲུབ་ཀྱི་འདོད་པ་དེ་ལས་བསྒྲུབ་བྱའི་དོན་འགྲུབ་པ་མ་ཡིན་ཏེ། རྒོལ་བ་དེའི་འདོད་པ་ནི་དངོས་པོའི་གནས་ཚུལ་ལ་འཇུག་པར་ངེས་པ་མེད་པའི་ཕྱིར། མེད་ཚུལ་འདི་ལྟར་སྒྲ་རྟག་པར་བརྗོད་འདོད་ཆོས་ཅན།
སྒྲ་རྟག་པར་བསྒྲུབ་པའི་ཁྱབ་པ་འཁྲུལ་བར་འགྱུར་ཏེ། ཁྱོད་ལ་རྟག་པས་ཁྱབ་པ་མ་གྲུབ་པའི་ཕྱིར། རྟགས་གྲུབ་སྟེ། གང་ལ་རྒོལ་བ་དེའི་འདོད་པ་ཡོད་པ་དེར། འདོད་བྱའི་དངོས་པོ་ཡོད་པ་ཡིན་ནོ་ཞེས་དེ་ལྟར་ནི་བལྟ་བར་ནུས་པ་མ་ཡིན་པས་སོ། ། བརྗོད་འདོད་གོ་བྱེད་མ་ཡིན་པར་བསྟན་པ་འདིས་ནི། རིགས་ཅན་གཞན་ཡང་བཤད་པ་ཡིན་ཏེ། ངས་ཁས་བླངས་པའི་ཕྱིར་ཞེས་བྱ་བ་ལ་སོགས་པའི་གཏན་ཚིགས་ཀྱི་སྦྱོར་བ་དང་ལུང་ལས་གྲུབ་པ་ཡང་ཁྱབ་པ་འཁྲུལ་བར་བཤད་པ་ཡིན་པའི་ཕྱིར་རོ། ། ལུང་ཇི་ལྟར་འཁྲུལ་ཞེ་ན། རྟག་པར་སྟོན་པའི་ལུང་ཚིག་ནི་ཆོས་ཅན།
སྒྲ་རྟག་པར་བསྒྲུབ་པ་ལ་ཁྱབ་པ་འཁྲུལ་པ་ཅན་ཡིན་ཏེ། སྨྲ་བ་པོའི་འདོད་པ་ཙམ་གྱིས་འཇུག་པའི་ཚིག་ཡིན་པའི་ཕྱིར། དོན་གྱི་རྣམ་བཅད་བཤད་ཟིན་ཏོ། ། མཐོང་བ་དང་དོན་གཉིས་ཀའི་མཇུག་སྡུད་ནི། རྟོག་དེས་བྱས་པའི་གང་རུང་གི་རྟགས་ནི་ཆོས་ཅན། ཁྱོད་དང་ལུང་དག་སྒྲ་རྟག་པར་བསྒྲུབ་པ་ལ་ཁྱབ་པ་འཁྲུལ་བ་ཡིན་ཏེ། རང་བྱེད་པ་པོའི་འདོད་པ་ཙམ་དང་རྗེས་སུ་འབྲེལ་བའི་ཕྱིར་དང་། དངོས་པོ་ལ་ཡང་ཁྱོད་ཀྱིས་བཟུང་བ་ལས་གཞན་དུ་གནས་པ་སྲིད་པའི་ཕྱིར་རོ། ། རབ་གསལ་བྱེད་བཤད་པ་ནི། དོན་གྱིས་ན་ཕྱོགས་ཀྱི་ཚིག་ནི་སྒྲུབ་པར་བྱེད་པ་མ་ཡིན་ནོ་ཞེས་སློབ་དཔོན་གྱིས་བཤད་པ་རིག་པར་བྱ་སྟེ།
ཚུལ་གསུམ་པའི་རྟགས་སྟོན་པར་བྱེད་པ་གཞན་གྱི་དོན་གྱི་རྗེས་སུ་དཔག་པ་ཡིན་གྱི་བསྒྲུབ་བྱ་བརྗོད་པ་ནི་མ་ཡིན་པའི་ཕྱིར། ཕྱོགས་ཀྱི་ཚིག་ཇི་ལྟར་སྒྲུབ་པར་བྱེད་པ་མ་ཡིན་ཞེ་ན། ཕྱོགས་ཚིག་དེ་ཆོས་ཅན། བསྒྲུབ་བྱ་སྒྲུབ་པར་བྱེད་པའི་སྒྲུབ་ངག་གི་ཡན་ལག་མ་ཡིན་ཏེ། དངོས་སམ་བརྒྱུད་པས་ཁྱོད་ལས་བསྒྲུབ་བྱ་སྒྲུབ་པའི་རྗེས་དཔག་མི་སྐྱེ་བའི་ཕྱིར། དངོས་སུ་སྒྲུབ་བྱེད་ཇི་ལྟ་བུ་ཞེ་ན། རེ་ཞིག་དངོས་སུ་སྒྲུབ་བྱེད་ནི་དུ་བའི་དོན་གྱིས་ནི་ཆོས་ཅན། ལ་དང་མེའི་ཚོགས་དོན་རྟོགས་པར་བྱེད་དེ། ལ་ལ་མེ་བསྒྲུབ་པའི་ཚུལ་གསུམ་ཚང་བའི་ཕྱིར། ཕྱོགས་དང་གཏན་ཚིགས་བརྗོད་པའི་ངག་ཆོས་ཅན།
བསྒྲུབ་བྱའི་དོན་ལ་དངོས་སུ་བསྒྲུབ་ནུས་སུ་འཇུག་པ་མེད་དེ། བསྒྲུབ་བྱའི་དོན་དང་འབྲེལ་པ་མེད་པའི་ངག་ཡིན་པའི་ཕྱིར། ཕྱོགས་ཚིག་དང་རྟགས་ཚིག་དེ་དག་ཆོས་ཅན། རང་ཉིད་ལ་བསྒྲུབ་བྱ་སྒྲུབ་པར་བྱེད་པའི་ནུས་པ་གནས་པ་མ་ཡིན་ཏེ། བསྒྲུབ་བྱ་དང་མ་འབྲེལ་བ་དེས་ནའོ། ། རྟགས་ཀྱི་དོན་ཉིད་ཀྱིས་ནི་ཆོས་ཅན། བསྒྲུབ་བྱའི་དོན་གོ་བར་བྱེད་དེ། བསྒྲུབ་བྱའི་ཆོས་ལ་འཁྲུལ་པ་མེད་པའི་ཁྱབ་པ་དང་ཕྱོགས་ཆོས་ངེས་པའི་ཕྱིར་རོ། ། ཕྱོགས་དང་རྟགས་བརྗོད་པ་ནི་ཆོས་ཅན། བསྒྲུབ་བྱ་དངོས་སུ་སྒྲུབ་བྱེད་མ་ཡིན་ཏེ།
བསྒྲུབ་བྱའི་ཆོས་ལ་འབྲེལ་པ་མེད་པའི་ཕྱིར། ཕྱོགས་དང་གཏན་ཚིགས་ཀྱི་ཚིག་རང་ཉིད་ཀྱིས་ནི་ཆོས་ཅན། བསྒྲུབ་བྱའི་དོན་གྲུབ་པའི་ཕྱིར་ནི་སྒྲུབ་པར་བྱེད་པར་བཞག་པ་མ་ཡིན་ཏེ། ཁྱོད་ཀྱིས་བསྒྲུབ་བྱའི་དོན་བསྒྲུབ་པ་མ་ཡིན་པ་དེས་ནའོ། ། ཕྱོགས་ཀྱི་ཚིག་ནི་ཆོས་ཅན། བསྒྲུབ་བྱ་དངོས་སུ་སྒྲུབ་པར་བྱེད་པ་མ་ཡིན་ཏེ། ཁྱོད་ལས་བསྒྲུབ་བྱའི་དོན་ལ་ཐེ་ཚོམ་ཟ་བ་མཐོང་གི་བསྒྲུབ་བྱ་ངེས་པ་ནི་མ་ཡིན་པའི་ཕྱིར། གཉིས་ཀ་དངོས་སུ་སྒྲུབ་བྱེད་མ་ཡིན་པ་མཚུངས་པར་བསྟན་ནས་བརྒྱུད་ནས་སྒྲུབ་བྱེད་ཡིན་མིན་གྱི་ཁྱད་པར་བཤད་པ་ནི། ཕྱོགས་ཀྱི་ཚིག་ཆོས་ཅན། དངོས་སུ་སྒྲུབ་བྱེད་མིན་པར་མ་ཟད་བརྒྱུད་པས་ཀྱང་སྒྲུབ་བྱེད་མ་ཡིན་ཏེ།
བསྒྲུབ་པར་བྱ་བ་དངོས་སུ་བརྗོད་པའི་ཕྱིར། གཏན་ཚིགས་ཀྱི་ཚིག་ནི་ཆོས་ཅན། དངོས་སུ་སྒྲུབ་བྱེད་དུ་ཉེ་བར་བཏགས་ནས་བསྒྲུབ་བྱ་སྒྲུབ་པར་བྱེད་པ་འདོད་པ་ཉིད་ཡིན་ཏེ། རང་ཉིད་བསྒྲུབ་བྱ་དངོས་སུ་བསྒྲུབ་པའི་ནུས་པ་མེད་ཀྱང་དངོས་སུ་བསྒྲུབ་པར་ནུས་པ་ཅན་གྱི་རྟགས་རྗོད་པར་བྱེད་པའི་སྒྲུབ་ངག་ཡིན་པའི་ཕྱིར། བསྒྲུབ་བྱ་བརྗོད་ཕྱིར་ཕྱོགས་ཀྱི་ཚིག ། བརྒྱུད་པ་ཡིས་ཀྱང་ནུས་པ་མེད། ། གཏན་ཚིགས་བརྗོད་པ་རང་ཉིད་ལ། ། ནུས་པ་མེད་ཀྱང་ནུས་སྟོན་བྱེད། ། ཅེས་གསུངས་པའི་འགྲེལ་པ་ནི། ཕྱོགས་ཚིག་དེ་ལས་གཏན་ཚིགས་ཀྱི་ཚིག་འཇུག་པའི་ཕྱིར་ཕྱོགས་ཚིག་དེ་ཡང་བརྒྱུད་ནས་བསྒྲུབ་བྱ་བསྒྲུབ་ནུས་པ་ཉིད་དོ་ཞེ་ན།
ཕྱིར་རྒོལ་གྱི་ཐེ་ཚོམ་ཤེས་འདོད་དེ་དག་ལ་ཡང་བསྒྲུབ་བྱ་སྒྲུབ་པའི་ནུས་པ་ཡོད་པར་ཐལ། ཕྱིར་རྒོལ་གྱི་ཐེ་ཚོམ་ལས་ཤེས་པར་འདོད་པ་དང་གཏན་ཚིགས་འགོད་པའི་སྐབས་འཇུག་པའི་ཕྱིར། གཞན་ཡང་སྒྲ་རྟག་ཅེས་པའི་ཚིག་དེ་ཡང་སྒྲུབ་ངག་དེ་དང་ལྷན་ཅིག་ཏུ་བསྒྲུབ་བྱ་སྒྲུབ་པར་བྱེད་པར་འགྱུར་ཏེ། སྒྲ་རྟག་ཅེས་པའི་མི་མཐུན་པའི་ཚིག་ལས་ཀྱང་འགའ་ཞིག་ཐེ་ཚོམ་ཟ་བ་ན་ཐེ་ཚོམ་དེའི་གཉེན་པོ་གཏན་ཚིགས་ཀྱི་ཚིག་འཇུག་པ་སྲིད་པའི་ཕྱིར། ཕྱོགས་ཚིག་སྒྲུབ་བྱེད་ཡིན་ན་ཧ་ཅང་ཐལ་བ་དེའི་ཕྱིར། ཕྱོགས་ཚིག་དང་རྟགས་ཚིག་གཉིས་ལས་རྟགས་ཚིག་དེ་ཉིད་བསྒྲུབ་བྱ་སྒྲུབ་པར་བྱེད་པ་ཡིན་ཏེ། ནང་གི་ཡན་ལག་གི་དོན་བསྒྲུབ་བྱ་དངོས་སུ་འགྲུབ་པའི་ནུས་པ་ནི་ཚུལ་གསུམ་ཉིད་ལ་གནས་པ་ཡིན་ལ། ཚུལ་གསུམ་དེ་ལ་དྲན་པ་འཇོག་པར་བྱེད་པ་ནི་ཚུལ་གསུམ་བརྗོད་པ་དེའི་ཚིག་ལ་གནས་པའི་ཕྱིར། གཏན་ཚིགས་ཀྱི་བྱེད་པའི་ཡུལ་མ་བསྟན་ན་གཏན་ཚིགས་ཀྱི་བྱེད་པ་འཇུག་པ་མི་སྲིད་པས། ཕྱོགས་ཚིག་གིས་བྱེད་པའི་ཡུལ་སྟོན་པ་ཉིད་ཀྱིས་བསྒྲུབ་བྱ་བསྒྲུབ་པར་ནུས་པ་ཡིན་ནོ་ཞེ་ན།
འདི་ལ་ཐེ་ཚོམ་ལས་ཤེས་པར་འདོད་པ་དང་ཞེས་པའི་སྐབས་སུ་ལན་བཤད་ཟིན་ཏོ། ། གཞན་ཡང་ཕྱོགས་འདི་ནི་ངག་གིས་ཟིན་པར་གདོན་མི་ཟ་བར་བསྟན་པར་བྱ་བ་མ་ཡིན་ཏེ། ཕྱོགས་དེ་དངོས་སུ་བརྗོད་པ་མེད་ཀྱང་གང་ཅུང་ཟད་བྱས་པ་དེ་ཐམས་ཅད་ནི་མི་རྟག་པ་ཡིན་ལ་སྒྲ་ཡང་བྱས་པ་ཡིན་ནོ་ཞེས་བརྗོད་པས་ཀྱང་སྒྲ་མི་རྟག་པའོ་ཞེས་དོན་གྱི་གོ་བ་ཉིད་ཡིན་པ་དེའི་ཕྱིར། ཕྱོགས་མ་བརྗོད་ཀྱང་ཤུགས་ལ་གོ་བ་དེས་ན་ཕྱོགས་མ་བརྗོད་ཀྱང་བསྒྲུབ་བྱ་འགྲུབ་པ་ལ་གེགས་མེད་པའི་ཕྱིར་སྐྱོན་དུ་མི་འགྱུར་ལ། ཚུལ་གསུམ་ལས་གང་ཡང་རུང་བ་ཞིག་མ་སྨྲས་ན་གེགས་སུ་འགྱུར་བས་སྒྲུབ་པའི་ངག་མ་ཚང་བའི་སྐྱོན་དུ་འགྱུར་རོ་ཞེས་རང་གིས་མཐོང་དོན་རབ་གསལ་བྱེད་དེས་བཤད་པར་རིག་པར་བྱའོ། ། སྒྲུབ་པའི་ངག་བཤད་ཟིན་ནས། བསྒྲུབ་བྱ་བཤད་པ་ལ་ནི་རྩོད་པ་སྤོང་བའི་སྒོ་ནས་མཚམས་སྦྱར་བ་ནི། འོ་ན་ད་ནི་སྒྲུབ་པར་བྱེད་པའི་ཡུལ་བསྒྲུབ་བྱ་དེ་བསྟན་པ་མེད་ན་བསྒྲུབ་བྱ་རྟོགས་པ་མེད་པ་མ་ཡིན་པའི་ཕྱིར་ཕྱོགས་ཀྱི་མཚན་ཉིད་བརྗོད་པར་མི་བྱའོ་ཞེ་ན། ཕྱོགས་ཀྱི་མཚན་ཉིད་ཆོས་ཅན། བརྗོད་པར་བྱ་བ་ཡིན་ཏེ།
བསྒྲུབ་པར་བྱ་བ་ཡིན་པ་ལ་མ་ཡིན་པ་དང་བསྒྲུབ་པར་བྱ་བ་མ་ཡིན་པ་ནམ་མཁའི་ཡོན་ཏན་ལ་སོགས་ལ་བསྒྲུབ་བྱར་ཕྱིན་ཅི་ལོག་ཏུ་ལོག་པར་རྟོག་པ་མཐོང་བ་དེ་བཟློག་པའི་དོན་དུ་ཁྱོད་བརྗོད་དགོས་པ་ཡིན་པའི་ཕྱིར། ཕྱོགས་ཀྱི་མཚན་ཉིད་མདོར་བསྟན་པ་ནི་རྗེས་སུ་དཔག་པར་བྱ་བ་སྒྲ་དང་མི་རྟག་པའི་ཚོགས་དོན་དེ་ཡང་ཆོས་ཅན། བསྒྲུབ་བྱ་ཡིན་ཏེ། ངོ་བོ་ཁོ་ན་རང་ཉིད་འདོད་པ་དང་མ་བསལ་བའི་དོན་ཅན་དུ་བསྟན་པར་བྱ་བ་ཡིན་པའི་ཕྱིར། ཕྱོགས་ཀྱི་མཚན་ཉིད་སྟོན་པའི་སྐབས་འདིར། རང་གི་ངོ་བོ་ཞེས་པའི་ཚིག་གིས་ནི་ཆོས་ཅན། གྲུབ་ཟིན་པ་དཔེར་ན་སྒྲ་ནི་མཉན་པར་བྱ་བའོ་ཞེས་བྱ་བ་ལྟ་བུ་གཞན་དོན་བསྒྲུབ་བྱ་ཡིན་པ་བསལ་བ་ཡིན་ཏེ། གཞན་དོན་བསྒྲུབ་བྱ་ཡིན་ན། ཕྱི་རྒོལ་གྱིས་མ་གྲུབ་པ་གཟུང་ངོ་ཞེས་སྟོན་བྱེད་ཀྱི་བདེན་ཚིག་ཏུ་རིག་པར་བྱ་བ་ཡིན་པ་དེས་ནའོ། ། ཚིག་ཕྲད་ཆོས་ཅན།
ཚད་མས་མ་གྲུབ་ཀྱང་སྒྲུབ་པར་བྱེད་པ་ཉིད་དུ་འདོད་པ་དཔེར་ན་དཔྱོད་པ་བ་དང་གྲངས་ཅན་ལ་སྒྲ་མི་རྟག་སྟེ་བྱས་པའི་ཕྱིར་བུམ་པ་བཞིན་ཞེས་བཀོད་པ་ན་མངོན་གསལ་དུ་སྨྲ་བ་ལ་མ་གྲུབ་པའི་གཏན་ཚིགས་བྱས་པ་དང་གྲངས་ཅན་ལ་དཔེ་མ་གྲུབ་པ་བུམ་པ་ལྟ་བུ་དག་གཞན་དོན་བསྒྲུབ་བྱ་ཡིན་པ་བསལ་བ་ཡིན་ཏེ། གཞན་དོན་བསྒྲུབ་བྱ་ཡིན་ན་སྒྲུབ་བྱེད་དང་དཔེར་བཀོད་པ་མིན་པ་དགོས་སོ་ཞེས་སྟོན་བྱེད་ཀྱི་ཚིག་ཡིན་པའི་ཕྱིར། འདོད་པ་ཞེས་པའི་ཚིག་ཆོས་ཅན། ཁྱོད་ཀྱིས་སྒྲུབ་བྱེད་འགོད་པའི་སྐབས་ཀྱི་རྟེན་མ་ཡིན་པ་དཔག་འདོད་མེད་པའི་སྨྲས་ཙམ་གཞན་དོན་བསྒྲུབ་བྱ་ཡིན་པ་སེལ་བ་ཡིན་ཏེ། གཞན་དོན་བསྒྲུབ་བྱ་ཡིན་ན་ནི་རྒོལ་བས་དཔག་འདོད་ཀྱི་ཡུལ་དུ་བྱས་པ་གཅིག་དགོས་ཞེས་སྟོན་པའི་ཚིག་ཡིན་པའི་ཕྱིར། རང་ཉིད་ཀྱི་ཚིག་ཆོས་ཅན། ཁྱོད་ཀྱིས་བསྟན་བཅོས་ཁས་བླངས་ཀྱང་ནམ་མཁའི་ཡོན་ཏན་ལ་སོགས་པ་མེད་ན་མི་འབྱུང་བ་མིན་པ་བསྒྲུབ་བྱ་དང་མ་འབྲེལ་བས་རྒོལ་བས་ཁས་བླངས་པ་མ་ཡིན་པ་གཞན་དོན་བསྒྲུབ་བྱ་ཡིན་པ་བསལ་བ་ཡིན་ཏེ། གཞན་དོན་བསྒྲུབ་བྱ་ཡིན་ན་རྒོལ་བས་ཁས་བླངས་པ་གཟུང་ངོ་ཞེས་སྟོན་བྱེད་ཀྱི་བདེན་ཚིག་ཡིན་པའི་ཕྱིར། རྒྱས་པར་བཤད་པ་ལ་ངོ་བོ་ལ་ལོག་རྟོག་ཉུང་བ་དང་། རང་ཉིད་དང་འདོད་པའི་སྒྲ་དག་གིས་ངེས་པར་བཟུང་བའི་དོན་རྟོགས་པའི་ཕྱིར་ཁོ་ན་དང་།
ངོ་བོ་ལ་རྒྱས་བཤད་མ་མཛད་དོ། ། ལྷག་མ་སྟོན་པ་ལ་འདོད་པ་དང་། རང་ཉིད་དང་། མ་བསལ་བ་ལ་ལོག་རྟོག་སེལ་ཚུལ་བཤད་པ་གསུམ་ལས། དང་པོ་ལ་ཞེ་འདོད་བསྒྲུབ་བྱར་བསྟན་པ་ནི། ཞེ་འདོད་བསྒྲུབ་བྱ་ཡིན་པ་ད་ནི་བསྒྲུབ་བྱ་ཆོས་ཅན། བསྒྲུབ་པར་བྱ་བ་ཉིད་དུ་རྒོལ་བས་འདོད་པ་ཡིན་ནོ་ཞེས་ཇི་ལྟར་རྟོགས་ཏེ་མི་རྟོགས་པར་ཐལ། ངག་ཏུ་མ་བརྗོད་པས་མ་ཐོས་པའི་ཕྱིར་ཞེ་ན། ངག་ཏུ་མ་བརྗོད་པས་བསྒྲུབ་བྱར་མི་རྟོགས་པ་མ་ཡིན་པར་ཐལ། སྒྲུབ་བྱེད་འགོད་པའི་སྐབས་ཀྱི་ཤུགས་ལས་བསྒྲུབ་བྱར་རྟོགས་པས་སོ། །
དཔེར་ན། གྲངས་ཅན་གྱིས་སངས་རྒྱས་པ་པ་མིག་སོགས་ཆོས་ཅན། གཞན་དོན་བྱེད་དེ། འདུས་ཤིང་བསགས་པའི་ཕྱིར་ཞེས་བཀོད་པ་ན་མིག་ལ་སོགས་པ་འདུས་པ་རྣམས་སྤྱིར་གཞན་གྱི་དོན་ཡིན་པར་སངས་རྒྱས་པ་ལ་གྲུབ་པ་ན་གྲངས་ཅན་ལ་བདག་ནི་གཞན་ཡིན་པས་བདག་གི་དོན་བྱེད་པ་ལ་བསྒྲུབ་འདོད་ཡོད་པར་གོ་བ་ཉིད་བཞིན་ནོ། ། གཞན་དོན་བསྒྲུབ་བྱའི་མཚན་ཉིད་གྱི་ཟུར་དུ་འདོད་པ་ཞེས་སྨོས་པ་ཆོས་ཅན། དགོས་པ་ཡོད་དེ། བདག་དོན་བྱེད་པ་དེ་ནི་མ་སྨྲས་སུ་ཟིན་ཀྱང་རྒོལ་བས་བསྒྲུབ་བྱར་འདོད་པས་ཁྱབ་པའི་བསྒྲུབ་པར་བྱ་བ་ཡིན་ནོ་ཞེས་བསྟན་པའི་ཆེད་ཡིན་པའི་ཕྱིར། གཞུང་འདིས་འདུས་བསགས་བདག་དོན་བྱེད་པའི་རྟགས་ཡིན་ན་བདག་དོན་བྱེད་པ་བསྒྲུབ་བྱར་འདོད་དགོས་ཞེས་བསྟན་གྱི། རང་ལུགས་ལ་བདག་དོན་བྱེད་པ་བསྒྲུབ་བྱ་མཚན་ཉིད་པར་མི་འདོད་དོ། ། བདག་དོན་བྱེད་པ་འདི་ཉིད་བློས་ཞེན་ཚུལ་ལ་ལྟོས་པ་ལས་ཆོས་དང་ཆོས་ཅན་གྱི་ཁྱད་པར་དུ་བཤད་པ་ཡིན་ཏེ།
དེ་ལ་ཆོས་ཀྱི་ཁྱད་པར་དུ་འགོད་ཚུལ་ནི། མིག་ལ་སོགས་པ་འདི་དག་ནི་ཆོས་ཅན། རིམ་དང་ཅིག་ཆར་གྱི་འདུས་པ་མ་ཡིན་པའི་ཡུལ་ཅན་གཞན་གྱི་དོན་བྱེད་པ་ཡིན་ཏེ། འདུས་ཤིང་བསགས་པའི་ཕྱིར་ཞེས་བདེན་ཞེན་གྱིས་བརྗོད་པའི་གྲངས་ཅན་ཆོས་ཅན། བདག་དོན་བྱེད་པ་ཆོས་དེའི་ཁྱད་པར་དུ་གོ་བའི་བློ་ཡོད་པ་ཡིན་ཏེ། བདག་དོན་བྱེད་པ་ཆོས་ཀྱི་ཁྱད་པར་དུ་བློས་ངེས་པར་བཟུང་ཞིང་ངག་གིས་བརྗོད་པའི་ཕྱིར། བདག་དོན་བྱེད་པ་འགོག་པའི་ཆོས་དང་ཆོས་ཅན་གྱི་ཁྱད་པར་སྒྲུབ་པའི་འགལ་རྟགས་ཆོས་ཅན། སྦྱོར་བ་འགོད་ཚུལ་ཐ་དད་པས་བསྒྲུབ་བྱའི་ཆོས་ཀྱི་དོན་ཐ་དད་པ་མ་ཡིན་ཏེ། སྔར་བཤད་པ་དེ་ལྟར་ཁྱེད་གཉིས་ཀྱི་སྦྱོར་བའི་རྣམ་པར་གཞག་པ་ཙམ་ཞིག་ཐ་དད་པར་ཟད་ཀྱི་དོན་ལ་བདག་དོན་བྱེད་པ་གཅིག་པུ་ཁྱེད་གཉིས་ཀྱི་བསྒྲུབ་བྱའི་ཆོས་ཡིན་པའི་ཕྱིར། བདག་དོན་བྱེད་པ་ཆོས་སུ་བྱས་པ་ལ་སྐྱོན་བརྗོད་པར་དོགས་ནས་ཆོས་དང་ཆོས་ཅན་གྱི་ཁྱད་པར་བསྒྲུབ་པའི་དུས་སུ་བཤད་པར་གྱུར་པའི་བསྒྲུབ་པར་བྱ་བ་བདག་དོན་བྱེད་པ་དེ་སྐབས་སུ་བབ་པ་ལས་དོན་གཞན་ཡིན་ནོ་ཞེ་ན།
བདག་དོན་བྱེད་པ་ཆོས་ཅན། ཁྱོད་གཞན་དོན་བྱེད་པ་དང་འབྲེལ་བ་གང་གིས་གཞན་དོན་བྱེད་དོ་ཞེས་དེ་ལྟར་སྨྲས་པའི་བསྒྲུབ་བྱའི་ཆོས་ཀྱིས་འཕེན་པར་འགྱུར་བ་མ་ཡིན་པར་ཐལ། ཁྱོད་གཞན་དོན་བྱེད་པ་དང་འབྲེལ་བ་ཅི་ཞིག་ཡོད་དེ་མེད་པའི་ཕྱིར། འབྲེལ་པ་མེད་ཀྱང་ཆོས་སུ་འཕེན་ནོ་ཞེ་ན། གཞན་དོན་བྱེད་པ་ཆོས་ཅན། བདག་དོན་བྱེད་པ་དང་མ་འབྲེལ་བཞིན་དུ་བདག་དོན་བྱེད་པ་ཆོས་སུ་འཕེན་པ་མ་ཡིན་པར་ཐལ། དེ་ཡིན་ན་སྐབས་སུ་མ་བབ་པ་ཐམས་ཅད་བསྒྲུབ་བྱར་འཕེན་པ་སོགས་ཧ་ཅང་ཐལ་བར་འགྱུར་བའི་སྐྱོན་ཡོད་པའི་ཕྱིར་རོ། ། འགྱུར་མོད་ཅེ་ན། གྲངས་ཅན་ཆོས་ཅན། གཏན་ཚིགས་ཡང་དག་ཐམས་ཅད་འགལ་བའི་གཏན་ཚིགས་སུ་ཐལ།
སྐབས་སུ་མ་བབ་པ་ཐམས་ཅད་བསྒྲུབ་བྱ་ཡིན་པ་དེ་ལྟ་ཡིན་དང་སྟེ་དེའི་ཕྱིར། དཔེ་ཡང་དག་ཐམས་ཅད་བསྒྲུབ་པར་བྱ་བའི་ཆོས་ཀྱིས་སྟོང་པར་འགྱུར་ཏེ། སྐབས་སུ་མ་བབ་པ་ཐམས་ཅད་བསྒྲུབ་བྱའི་ཆོས་ཡིན་ཅིང་སྐབས་སུ་མ་བབ་པའི་ཆོས་ཀྱི་ཚོགས་དེ་སྙེད་ནི་འགར་ཡང་དཔེ་ལ་རྗེས་སུ་འགྲོ་བ་མེད་པའི་ཕྱིར་རོ། ། འདོད་ན། རྟགས་གང་ལས་ཀྱང་བསྒྲུབ་བྱ་རྟོགས་པར་མི་འགྱུར་བར་ཐལ། རྟགས་ཡང་དག་དང་དཔེ་ཡང་དག་མེད་པ་དེའི་ཕྱིར། སྨྲས་པའི་ཆོས་རྗེས་སུ་འགྲོ་བ་མེད་ན་རྟགས་དང་དཔེའི་སྐྱོན་འདིར་འགྱུར་གྱི་གཞན་མ་སྨྲས་པ་ལ་ནི་སྐྱོན་དེ་གཉིས་ཡོད་པ་མ་ཡིན་ནོ་ཞེ་ན། སྨྲས་པ་དང་ཞེ་འདོད་ཀྱི་བསྒྲུབ་བྱའི་ཆོས་ཆོས་ཅན། ཁྱོད་དེ་གཉིས་དཔེ་ལ་རྗེས་འགྲོ་མེད་པ་ལ་སྐྱོན་དུ་འགྱུར་མི་འགྱུར་གྱི་ཁྱད་པར་ཡོད་པ་མ་ཡིན་ཏེ། རྒོལ་བས་དཔག་འདོད་ཀྱི་ཡུལ་དུ་བྱས་པའི་བསྒྲུབ་པར་བྱ་བའི་ཆོས་ཉིད་དུ་ཁྱད་པར་མེད་པའི་ཕྱིར།
གཞན་ཡང་ཞེ་འདོད་བཀག་པ་ལ་སྐྱོན་མེད་ན་ནི། ཞེ་འདོད་ཀྱི་བསྒྲུབ་བྱ་ལ་གནོད་པར་བྱེད་པའི་འདུས་བསགས་དེ་ཡང་ཆོས་ཅན། མིག་སོགས་གཞན་དོན་བྱེད་པར་བསྒྲུབ་པའི་ཞེ་འདོད་ཀྱི་བསྒྲུབ་བྱ་ལ་གནོད་པའི་འགལ་རྟགས་སུ་མི་འགྱུར་བར་ཐལ། སྨྲས་པས་བསྒྲུབ་བྱ་མི་འགོག་པའི་ཕྱིར། འདོད་ན། དེ་སྒྲུབ་ཀྱི་འགལ་རྟགས་སུ་ཐལ། དེ་སྒྲུབ་ཀྱི་ཕྱོགས་ཆོས་གང་ཞིག དེ་སྒྲུབ་ཀྱི་བསྒྲུབ་པར་བྱ་བའི་ཆོས་ཀྱི་མི་མཐུན་པའི་ཕྱོགས་ཉིད་ལ་འཇུག་པས་སོ། ། ཁྱབ་པ་ཡོད་དེ། ཞེ་འདོད་ཀྱི་བསྒྲུབ་བྱ་ལས་བཟློག་པ་བསྒྲུབ་པའི་མཚན་ཉིད་ཅན་ཡིན་པའི་ཕྱིར།
དེ་ཉིད་སློབ་དཔོན་གྱི་ལུང་དང་སྦྱར་བ་ནི། སློབ་དཔོན་དབྱིག་གཉེན་ཆོས་ཅན། ཇི་སྐད་བཤད་པའི་ཆོས་དང་ཆོས་ཅན་གྱི་ཁྱད་པར་བདག་དོན་བྱེད་པ་ཆོས་སུ་བྱས་པ་ལ་ནི་རྗེས་འགྲོ་མེད་པའི་སྐྱོན་ཡོད་པར་འདོད་པ་ཉིད་དེ། ཇི་སྐད་དུ་གྲངས་ཅན་གྱིས་བདག་ལ་གཞན་གྱི་ཐ་སྙད་བྱེད་པ་ཡིན་ནོ་ཞེ་ན། དེ་ནི་དཔེ་ལ་རྗེས་འགྲོ་མ་གྲུབ་བོ་ཞེས་ཁྱོད་ཀྱིས་བཤད་པའི་ཕྱིར། ཡིན་ནོ་ཞེས་བྱ་བའི་སྒྲ་ནི་སློབ་དཔོན་གྱི་དགོངས་པར་སྟོན་པའི་ཚིག་གོ ། འདུས་བསགས་ཀྱི་ཆོས་ཀྱང་ཆོས་ཅན། མིག་སོགས་གཞན་དོན་བྱེད་པར་བསྒྲུབ་པའི་ཞེ་འདོད་ཀྱི་བསྒྲུབ་བྱ་ལ་གནོད་པའི་འགལ་བའི་རྟགས་སུ་བྱས་པ་ཡིན་ཏེ། དེ་སྒྲུབ་ཀྱི་ཕྱོགས་ཆོས་གང་ཞིག དེ་སྒྲུབ་ཀྱི་འདོད་པའི་བསྒྲུབ་བྱ་དེ་ཉིད་ལ་གནོད་པས་སོ། །
ངག་ཏུ་མ་བརྗོད་པའི་ཕྱིར་ཞེ་བས་འདོད་པ་དེ་ཡང་བསྒྲུབ་པར་བྱ་བ་མ་ཡིན་ནོ་ཞེ་ན། གྲངས་ཅན་ཆོས་ཅན། ད་ཁྱོད་ཀྱི་ཞེ་འདོད་ཀྱི་བསྒྲུབ་པར་བྱ་བའི་ཆོས་ཅི་ཡིན་ཏེ་མེད་པར་ཐལ། བདག་ཡོད་དང་མེད་པ་གང་ལ་སངས་རྒྱས་པ་དང་རྩོད་པས་ཡོད་པའི་སྒྲུབ་པར་བྱེད་པ་བཀོད་པའི་བདག་དོན་བྱེད་པ་དེ་ཁྱོད་ཀྱི་ཞེ་འདོད་ཀྱི་བསྒྲུབ་པར་བྱ་བའི་ཆོས་མ་ཡིན་པའི་ཕྱིར། སྨྲས་ཙམ་བསྒྲུབ་བྱའོ་ཞེ་ན། ཁྱོད་ཀྱི་ཞེ་འདོད་ཀྱི་བསྒྲུབ་བྱ་བདག་དོན་བྱེད་པ་ལས་ཕྱིན་ཅི་ལོག་ཏུ་གྲུབ་པར་ཐལ། ཁྱོད་ཀྱི་ཞེ་འདོད་ཀྱི་བསྒྲུབ་བྱ་གཞན་དོན་བྱེད་ཙམ་ཡིན་པའི་ཕྱིར་ཏེ། རྒོལ་བ་ལ་བསྒྲུབ་བྱ་ཕྱིན་ཅི་ལོག་དང་ཕྱི་རྒོལ་ལ་སྒྲུབ་བྱེད་དོན་མེད་པར་འགྱུར་ཏེ། དཔག་འདོད་མེད་པའི་སྨྲས་ཙམ་བསྒྲུབ་བྱ་དེ་ལྟ་ཡིན་པའི་ཕྱིར། མ་གྲུབ་ན།
འདུས་བསགས་ཆོས་ཅན། རྒོལ་བའི་འདོད་པ་ལས་ཕྱིན་ཅི་ལོག་ཏུ་འགྱུར་བའི་མི་འདོད་པ་ཁྱོད་ཀྱི་བསྒྲུབ་བྱར་གྲུབ་པར་ཐལ། དཔག་འདོད་མེད་པའི་སྨྲས་ཙམ་ཁྱོད་ཀྱི་བསྒྲུབ་བྱ་དེ་ལྟ་ཡིན་པའི་ཕྱིར། འམ་གྱི་སྒྲ་འབྱེད་སྡུད་གཉིས་ལས་འདིར་སྡུད་པའི་སྒྲའོ། ། སངས་རྒྱས་པ་ཆོས་ཅན། ཁྱོད་ཀྱི་ངོར་འདུས་བསགས་དེ་མིག་སོགས་གཞན་དོན་བྱེད་པར་བསྒྲུབ་པའི་རྟགས་སུ་བཀོད་པ་དོན་མེད་པར་འགྱུར་ཏེ། མིག་སོགས་གཞན་དོན་བྱེད་པར་གྲུབ་ཟིན་མ་བརྗེད་པའི་ཕྱིར། ཞེ་འདོད་བསྒྲུབ་བྱ་མ་ཡིན་ན་ཕྱིན་ཅི་ལོག་ཏུ་འགྱུར་བ་དཔེར་ན། བརྡ་སྤྲོད་པའི་སློབ་མ་གཉིས་ལས་སྒྲ་བྱེ་བྲག་ཏུ་བཤད་དུ་ཡོད་པར་སྨྲ་བ་ནི་བ་ལང་ཞེས་པ་རིགས་ཀྱི་སྒྲ་དང་། ལྷ་སྦྱིན་ཞེས་པ་མིང་གི་སྒྲ་གཉི་ཀ་ཡང་བརྡའི་སྔོན་རོལ་ནས་ཕྱི་རོལ་གྱི་དོན་ལྡན་ཡིན་གྱི་ངོ་བོའི་དོན་ལྡན་དུ་མི་འདོད་ལ།
བཤད་དུ་མེད་སྨྲ་ནི་རིགས་ཀྱི་སྒྲ་དེ་ལྟ་ཡིན་ཡང་མིང་གི་སྒྲ་བརྡའི་སྔོན་རོལ་ནས་ངོ་བོའི་དོན་ལྡན་ཡིན་གྱི་ཕྱི་རོལ་གྱི་དོན་ལྡན་མིན་ནོ་ཞེས་སྨྲ་བ་ལ་གྲངས་ཅན་པ་ཁྱོད་ལྟར་ན་བཤད་དུ་མེད་སྨྲས་ཡོད་སྨྲ་ལ་མིང་གི་སྒྲའི་ངོ་བོ་ནི་ཆོས་ཅན། མིང་ཅན་དང་འབྲེལ་པའི་སྔོན་རོལ་བརྡ་མ་བྱས་པ་ནས་རང་བརྗོད་བྱའི་དོན་དང་ལྡན་པ་ཡིན་ཏེ། སྒྲའི་རྣམ་པར་དབྱེ་བ་བརྒྱད་གང་རུང་དང་ལྡན་པར་མཐོང་བའི་ཕྱིར། རིགས་ཀྱི་སྒྲ་བཞིན་ཞེས་བཀོད་པ་ན། སྒྲའི་རྣམ་པར་དབྱེ་བ་བརྒྱད་གང་རུང་དང་ལྡན་པ་ཆོས་ཅན། ཕྱིན་ཅི་ལོག་མི་འདོད་པ་མིང་གི་སྒྲ་ཕྱི་རོལ་གྱི་དོན་དང་ལྡན་པ་ཉིད་ཁྱོད་ཀྱི་བསྒྲུབ་བྱར་གྲུབ་པར་འགྱུར་བར་ཐལ། མིང་གི་སྒྲ་རང་གི་ངོ་བོ་ཙམ་གྱི་དོན་དང་ལྡན་པ་ནི་མ་སྨྲས་པས་ཁྱེད་ལྟར་ན་བསྒྲུབ་པར་བྱ་བ་མ་ཡིན་ལ། དོན་དང་ལྡན་པ་གསུམ་པ་མེད་ཅིང་ཁྱོད་ཀྱི་རྟགས་ལས་མིང་གི་སྒྲ་དོན་དང་ལྡན་པར་ཡང་མཐོང་བ་དེའི་ཕྱིར། ཞེས་ཆོས་མཆོག་འཆད་དོ། ། རང་གི་ངོ་བོ་དང་ཕྱི་རོལ་གྱི་དོན་ལྡན་གྱི་ཁྱད་པར་ནི་སྒྲ་རང་གིས་གོ་བར་བྱེད་པ་དང་ཕྱི་རོལ་གྱི་དོན་གོ་བར་བྱེད་པ་ལ་འདོད་དོ། །
ཤཱཀྱ་བློས་ཐལ་བ་གསུམ་ཅར་གྱི་དཔེར་སྦྱོར་བར་སྣང་ངོ་། ། དོན་མེད་པར་ཐལ་བ་བཤད་པ་ནི། འདོད་པ་བསྒྲུབ་བྱ་མ་ཡིན་ན། ཕྱིན་ཅི་ལོག་ཏུ་འགྱུར་བ་དེ་བཞིན་དུ་མིག་ལ་སོགས་པ་ནི་ཆོས་ཅན། གཞན་གྱི་དོན་བྱེད་པ་ཡིན་ཏེ། འདུས་ཤིང་བསགས་པ་ཡིན་པའི་ཕྱིར་ཞེས་བྱ་བ་བཀོད་པ་ན། འདུས་བསགས་ཆོས་ཅན། སངས་རྒྱས་པའི་ངོར་མིག་སོགས་གཞན་དོན་བྱེད་པར་སྒྲུབ་པར་བྱེད་པའི་རྟགས་སུ་བཀོད་པ་ལ་འབྲས་བུ་མེད་པ་ཡིན་པར་ཐལ། ཁྱད་པར་མེད་པའི་གཞན་གྱི་དོན་ཙམ་གྲུབ་ཀྱང་བདག་གི་དོན་མ་སྨྲས་པས་ཁྱོད་ཀྱི་རྟགས་ལས་རྟོགས་པ་མ་ཡིན་པའི་ཕྱིར། རྟགས་སྔ་མ་གྲུབ་སྟེ།
མིག་སོགས་དེ་དག་འདུས་པ་གཞན་རྣམས་མི་རྟག་པའི་དོན་བྱེད་པར་ནི་སངས་རྒྱས་པས་ཚད་མས་གྲུབ་ནས་ཁས་བླངས་པའི་ཕྱིར། ཞེ་འདོད་བསྒྲུབ་བྱར་བསྟན་པ་དང་རྗེས་འགྲོ་མེད་པའི་སྐྱོན་རྒྱས་པར་བསྟན་པའི་མཇུག་བསྡུ་བ་ནི། འདོད་པ་བསྒྲུབ་བྱ་མ་ཡིན་ན་མི་འདོད་པ་འགྲུབ་པ་དང་། དོན་མེད་པར་ཐལ་བ་དེའི་ཕྱིར་ཀུན་བཏུས་སུ་འདོད་པ་ཞེས་སྨོས་པ་ཆོས་ཅན། དགོས་པ་ཡོད་དེ། མ་སྨྲས་ཀྱང་འདོད་པས་ཁྱབ་པ་ནི་བསྒྲུབ་པར་བྱ་བ་ཡིན་པར་བསྟན་པའི་ཆེད་ཡིན་པའི་ཕྱིར། ཞིང་སྡུད་ཚིག་གོ ། བདག་དོན་བྱེད་པ་དེ་ཆོས་ཅན། ཁྱོད་བསྒྲུབ་བྱའི་ཆོས་སུ་བཟུང་བ་ལ་དཔེ་བསྒྲུབ་པར་བྱ་བའི་ཆོས་ཀྱིས་སྟོང་པའི་ཉེས་པ་ཡོད་པ་ཡིན་ཏེ། ཁྱོད་དཔེ་ལ་རྗེས་འགྲོ་མ་ཚང་བའི་ཕྱིར།
འདུས་བསགས་ཆོས་ཅན། སོགས་པ་འགལ་རྟགས་ཡིན་ཏེ། ཕྱོགས་ཆོས་གང་ཞིག་སོགས་པ་ཁྱབ་པ་ཕྱིན་ཅི་ལོག་ཏུ་ངེས་པའི་ཕྱིར། ཚུལ་འདི་གཉིས་པ་དང་བཅས་སྦྱོར་བ་ལ་ཡང་མཚུངས་པར་བསྟན་པ་ནི། བདག་དོན་བྱེད་པ་དཔེ་ལ་རྗེས་འགྲོ་མེད་པར་བསྟན་པ་འདིས་ནི་ཆོས་ཅན། རིགས་ཅན་གཞན་ཡང་མཚོན་པ་ཡིན་ཏེ། གཉིས་པ་དང་བཅས་པའི་སྦྱོར་བ་རྣམས་ལ་བསྒྲུབ་བྱའི་ཆོས་དཔེ་ལ་རྗེས་འགྲོ་མེད་པའི་ཉེས་པ་བཤད་པའི་ཕྱིར། གཉིས་བཅས་ཀྱི་སྦྱོར་བ་དཔེར་བརྗོད་པ་ནི། འབྱུང་བ་བཞི་ནི་མངོན་པར་མི་གསལ་བའི་སེམས་པ་ཅན་དུ་འདོད་ལ་སྐྱེས་བུ་ནི་མངོན་པར་གསལ་བའི་སེམས་པ་ཅན་ཡིན་པ་ལས། བུམ་པ་ནི་ཆོས་ཅན།
མངོན་པར་གསལ་བའི་སེམས་པ་ཅན་དང་བུམ་པ་གང་ཡང་རུང་བས་གཉིས་པ་དང་བཅས་པ་ཡིན་ཏེ། ཨུཏྤལ་མ་ཡིན་པའི་ཕྱིར། བུམ་ལྡན་གྱི་རྩིག་པ་བཞིན་ནོ་ཞེས་བྱ་བ་བཀོད་པ་ལ་རྗེས་འགྲོ་མེད་པའི་ཚུལ་ནི། རྩིག་པ་ནི་ལུས་སེམས་རྫས་གཅིག་པ་དེ་ལྟ་བུར་གྱུར་པའི་སྐྱེས་བུའི་གཉིས་པ་དང་བཅས་པར་མ་གྲུབ་པས་བསྒྲུབ་བྱའི་ཆོས་དཔེ་ལ་རྗེས་སུ་འགྲོ་བ་མེད་པ་བཞིན་ནོ། ། འོན་ཏེ་ལུས་བུམ་གང་རུང་གི་སྤྱི་བསྒྲུབ་པར་བྱ་བར་འདོད་པའི་ཕྱིར་ཁྱད་པར་ལུས་ཀྱི་གཉིས་བཅས་ཆོས་སུ་འཕེན་པ་མ་ཡིན་པས་རྗེས་འགྲོ་མེད་པའི་སྐྱོན་མེད་དོ་ཞེ་ན། ཨུཏྤལ་མ་ཡིན་པའི་རྟགས་འདི་ནི་ཆོས་ཅན། བུམ་པ་ལུས་བུམ་གང་རུང་གི་གཉིས་བཅས་སུ་སྒྲུབ་པར་བྱེད་པའི་རྟགས་སུ་བཀོད་པ་ལ་འབྲས་བུ་ཅི་ཡིན་ཏེ་མེད་པ་ཡིན་པར་ཐལ། བུམ་པ་ལུས་ཀྱི་གཉིས་བཅས་དེ་བསྒྲུབ་བྱར་མི་འཕེན་ཅིང་གཉིས་བཅས་ཙམ་གྲུབ་ཟིན་པའི་ཕྱིར། ཡང་ན་ནི་མི་འདོད་པ་བུམ་པ་བུམ་པའི་གཉིས་བཅས་ཁྱོད་ཀྱི་བསྒྲུབ་བྱར་འགྱུར་ཏེ། བུམ་པ་དང་ལུས་ཀྱི་གཉིས་བཅས་གང་རུང་ཁྱོད་ཀྱི་བསྒྲུབ་བྱར་གང་ཞིག་བུམ་པ་ལུས་ཀྱི་གཉིས་བཅས་ཁྱོད་ཀྱི་བསྒྲུབ་བྱ་མ་ཡིན་པའི་ཕྱིར་རོ་ཞེས་དེ་ལྟར་ཡིན་ན་ཕྱིན་ཅི་ལོག་ཏུ་གྲུབ་པ་ཞེས་པའི་སྐབས་སུ་བཤད་ཟིན་ཏོ། །
གལ་ཏེ་ལུས་ཀྱི་གཉིས་བཅས་ནུས་ཡུལ་དུ་བྱས་སམ་མ་བྱས། གལ་ཏེ་མ་བྱས་ན་བུམ་པ་ལུས་ཀྱི་གཉིས་བཅས་དེ་ཆོས་ཅན། ཨུཏྤལ་མ་ཡིན་པའི་རྟགས་དེས་ཇི་ལྟར་འགྲུབ་པར་འགྱུར་ཏེ་དེ་མི་འགྱུར་བར་ཐལ། སྒྲུབ་པར་བྱེད་པ་ཨུཏྤལ་མ་ཡིན་པའི་རྟགས་དེས་ནུས་ཡུལ་དུ་བྱས་པ་མ་ཡིན་པའི་ཕྱིར། ཁྱབ་པ་མེད་ན། ཇི་ལྟར་རྟགས་ཀྱི་ནུས་ཡུལ་མ་ཡིན་ཏེ་ཡིན་པར་ཐལ། རྟགས་ཀྱིས་བསྒྲུབ་བྱར་འགྲུབ་ན་ཡང་ངོ་། ། རྟགས་ཀྱི་ནུས་ཡུལ་དུ་བྱས་པ་ཡིན་ནོ་ཞེ་ན་ནི། བསྒྲུབ་བྱ་ལུས་སེམས་རྫས་གཅིག་པའི་སྐྱེས་བུའི་གཉིས་བཅས་ཆོས་ཅན། ཁྱོད་ཀྱི་ཆོས་སུ་བཟུང་བ་ལ་རང་ལ་བརྟེན་པའི་ཉེས་པའི་རྣམ་པ་དཔེ་ལ་རྗེས་འགྲོ་མེད་པའི་སྐྱོན་གྱིས་ཇི་ལྟར་མ་རེག་པར་འགྱུར་ཏེ་རེག་པར་ཐལ།
ཁྱོད་དཔེ་ལ་རྗེས་འགྲོ་མེད་པའི་ཕྱིར། དཔེ་ལ་རྗེས་འགྲོ་མེད་ཀྱང་སུན་དབྱུང་བར་བྱ་བ་མིན་ཏེ་ངག་ཏུ་མ་ཟིན་པས་སོ་ཞེ་ན། རྒྱང་འཕེན་པ་དེས་ལུས་ཀྱི་གཉིས་བཅས་དེ་ལ་བརྟེན་པའི་གྲུབ་ངེས་པ་ནི་སྒྲུབ་པར་བྱེད་པ་ཨུཏྤལ་མ་ཡིན་པ་ལས་རྙེད་པར་འགྱུར་ཞིང་ངག་ཏུ་མ་ཟིན་པས་གཞན་གྱིས་སུན་འབྱིན་པར་བྱ་བ་ནི་མ་ཡིན་ནོ་ཞེས་བྱ་བའི་རྣམ་གཞག་འདི་ནི་ཆོས་ཅན། གསལ་བར་ངེས་པར་རྒྱལ་པོ་ངན་པའི་གྲ་སའི་རྣམ་པར་བཞག་པ་དང་འདྲ་བ་ཡིན་ཏེ། རིགས་པའི་བརྟགས་པ་དང་བྲལ་བ་ནན་གྱིས་འཇུག་པའི་རྣམ་གཞག་ཡིན་པའི་ཕྱིར། འདི་ནི་རིགས་པའི་རྣམ་གྲངས་སོ། ། རྒྱུ་མཚན་དེས་ན་སྒྲུབ་པར་བྱེད་པ་ཨུཏྤལ་མ་ཡིན་པའི་ནུས་པས་ཁྱབ་པའམ་ཡུལ་དུ་བྱས་པའི་དོན་གྱི་རྣམ་པ་ཅི་སྙེད་པ་དེ་ཐམས་ཅད་ནི་ཆོས་ཅན། རྟགས་ཀྱི་ནུས་པས་ཁྱབ་པར་མ་ཟད་སུན་འབྱིན་ནུས་པས་ཀྱང་ཁྱབ་པ་ཡིན་ཏེ། སུན་འབྱིན་འཇུག་པའི་ཡུལ་ཡིན་པའི་ཕྱིར། སྒྲུབ་བྱེད་ཀྱི་ནུས་པས་ཁྱབ་པའམ་གཏན་ཚིགས་ཡུལ་དུ་སྨྲས་པ་ནི་ཁྱོད་བསྒྲུབ་བྱར་གྲུབ་པ་ཨུཏྤལ་མ་ཡིན་པའི་རྟགས་དེས་འཕེན་པའི་ཕྱིར།
སེམས་དང་རྫས་གཅིག་པའི་རྣམ་པ་དེ་ལྟ་བུའི་ལུས་རྗེས་འགྲོ་མེད་པར་དོགས་ནས་བུམ་པ་ལས་དོན་གཞན་གྱི་ངོ་བོར་ཁས་མི་ལེན་པར་གང་རུང་གི་སྤྱི་བསྒྲུབ་བྱར་འདོད་ན། བུམ་པ་ཆོས་ཅན། ལུས་བུམ་གང་རུང་གི་སྤྱི་ཁྱོད་ལས་དོན་གཞན་དུ་བསྒྲུབ་ནུས་པ་ཡང་མི་སྲིད་དེ། ལུས་དང་བུམ་པ་གང་ཡང་རུང་བའི་ཡ་གྱལ་ལུས་དང་བུམ་པ་གཉིས་ཀ་ཁྱོད་ལས་དོན་གཞན་གྱི་ངོ་བོར་མེད་པའི་ཕྱིར། རྒྱང་འཕེན་པ་ཆོས་ཅན། ལུས་དང་བུམ་པ་གཉིས་ཀ་བུམ་པ་ལས་དོན་གཞན་དེ་ལྟ་བུའི་དངོས་པོར་སྲིད་ན་ལུས་དང་བུམ་པ་གང་ཡང་རུང་བའི་སྤྱི་བུམ་པ་ལས་དོན་གཞན་དུ་བརྗོད་པར་ནུས་པ་ཡིན་ཏེ། བརྗོད་ནུས་པ་དཔེར་ན་ལྷ་སྦྱིན་དང་མཆོད་སྦྱིན་གཉིས་ཀ་ལ་ཟ་བ་སྲིད་ན་ལྷ་སྦྱིན་དང་མཆོད་སྦྱིན་དག་ལས་གང་ཡང་རུང་བ་ཞིག་ཟའོ་ཞེས་བྱ་བ་དེ་ལྟ་བུ་དང་མཚུངས་པ་ཡིན་པའི་ཕྱིར། ལུས་བུམ་པ་ལས་དོན་གཞན་དུ་མེད་ཅིང་བུམ་པ་ལས་དོན་གཞན་དུ་བརྗོད་འདོད་མེད་ན་ལུས་དང་བུམ་པ་གང་རུང་གི་སྤྱི་བུམ་པ་ལས་དོན་གཞན་དུ་སྨོས་མི་ནུས་ཏེ། རྒྱུ་མཚན་འགའ་ཞིག་ལས་ལྷ་མཆོད་གང་ཡང་རུང་བ་གཅིག་ཟ་མི་སྲིད་པའམ་གང་རུང་གཅིག་ཟ་བ་ལ་སྨྲ་བ་པོ་བརྗོད་པར་འདོད་པ་མེད་ན་ནི་གང་རུང་སྨོས་པར་ནུས་མེད་ཡིན་པ་བཞིན་ནོ། ། འོག་ནས་བཤད་པའི་རྟགས་འདི་ལས་ཀྱང་ལུས་བུམ་གང་ཡང་རུང་བའི་སྤྱི་བུམ་པ་ལས་དོན་གཞན་གྱི་ངོ་བོར་མེད་པ་ཡིན་ཏེ།
བུམ་པ་རང་ཉིད་ཀྱི་ངོ་བོ་ལས་བུམ་པ་རང་ཉིད་དོན་གཞན་གྱི་ངོ་བོར་ཁས་མ་བླངས་པའི་ཕྱིར་དང་འགལ་བའི་ཕྱིར་རོ། ། ཁྱབ་པ་མེད་ན། བུམ་པ་ལུས་བུམ་གང་ཡང་རུང་བའི་གཉིས་བཅས་ཡིན་ཞེས་གང་གི་སྒྲ་སྨོས་པ་ནི་དོན་མེད་པར་ཐལ། བུམ་པ་བུམ་པའི་གཉིས་བཅས་སུ་འགལ་བའི་ཤུགས་ཀྱིས་ལུས་ཉིད་བུམ་པ་ལས་དོན་གཞན་དུ་འགྱུར་བ་ཡིན་ནོ་ཞེས་ཁྱོད་ཀྱི་དམ་བཅའི་ངག་གི་དོན་དུ་རྣམ་པར་གནས་པའི་ཕྱིར། ལུས་ཀྱི་གཉིས་བཅས་དམ་བཅའི་དོན་དུ་གནས་པ་དེ་ལྟ་མ་ཡིན་པར་བུམ་པའི་གཉིས་བཅས་ཡིན་ན་བུམ་པ་ལུས་བུམ་གང་རུང་གི་གཉིས་བཅས་ཡིན་ཞེས་པའི་ཚིག་འདི་ཆོས་ཅན། དམ་བཅའི་ཚིག་འགལ་བར་འགྱུར་ཏེ། བུམ་པ་བུམ་པའི་གཉིས་བཅས་སུ་སྟོན་པའི་དམ་བཅའི་ངག་གང་ཞིག་གི་བུམ་པ་བདག་ཉིད་ནི་བུམ་པ་དེ་མ་ཡིན་པ་དོན་གཞན་གྱི་ངོ་བོར་གནས་པ་འགལ་བའི་ཕྱིར་རོ། ། གལ་ཏེ་ལུས་ཉིད་ཀྱི་ངོ་བོ་བུམ་པ་ལས་དོན་གཞན་གྱི་ངོ་བོ་ཡིན་ན་ནི། རྒྱང་འཕེན་པ་དེ་ཉིད་ཆོས་ཅན། ཁྱོད་ཀྱིས་འགལ་བ་སྨྲས་པ་ཡིན་ཏེ།
ལུས་ཀྱི་གཉིས་བཅས་ཞེས་དེ་སྐད་དུ་བརྗོད་པར་འགྱུར་ན་ཁྱོད་ཀྱིས་ལུས་བུམ་གང་ཡང་རུང་བ་གཉིས་བཅས་ཡིན་ཞེས་སྨོས་པའི་ཤུགས་ཀྱིས་བུམ་པ་ལས་བུམ་པའི་གཉིས་བཅས་དེ་ལྟར་འགྱུར་བའི་ཕྱིར། བུམ་པ་ལས་གཞན་པའི་ལུས་བུམ་གང་རུང་གི་སྤྱི་བསྒྲུབ་བྱར་འདོད་པ་བཀག་ཟིན་ཏོ། ། བུམ་པ་དང་སྐྱེས་བུ་སོ་སོའི་གཉིས་བཅས་མི་རུང་བས་སྤྱི་བསྒྲུབ་བྱ་མ་ཡིན་པར་བསྟན་པ་ནི། ལུས་བུམ་གང་རུང་གི་སྤྱི་བུམ་པ་ལས་དོན་གཞན་བརྟེན་པ་མ་ཡིན་ཏེ་ལུས་ལའང་དོན་གཞན་མི་བརྟེན་ཅིང་བུམ་པ་ལའང་མི་བརྟེན་པ་འདིའི་ཕྱིར་ཡང་ངོ་། ། ཁྱབ་པ་ཡོད་དེ། གསལ་བ་ཐམས་ཅད་ཡོད་པར་མི་སྲིད་ན་དེའི་སྤྱི་མི་འཐད་པའི་ཕྱིར་རོ། ། དཔེར་ན་བྲམ་ཟེ་དང་རྒྱལ་རིགས་ལ་སོགས་པའི་རིགས་བཞི་མ་ཡིན་པ་ཉིད་ལ་རིགས་ཉིད་དམ། དབང་པོ་ལྔ་པོས་གང་ལ་ཡང་མི་བརྟེན་ན་རྟོག་པའི་ཤེས་པ་དབང་པོ་ལ་བརྟེན་པ་ཉིད་མི་སྲིད་པ་བཞིན་ནོ། ། མི་བརྟེན་པའི་ཚུལ་འདི་ལྟར། རྟོག་པ་དེ་ཆོས་ཅན།
མིག་ལ་བརྟེན་པ་ནི་མ་ཡིན་ཏེ། མིག་དེའི་ཤེས་པ་བཞིན་དུ་དེའི་དོན་གསལ་བར་རྟོགས་པ་མེད་པའི་ཕྱིར་དང་། མིག་གི་དབང་པོ་དེ་འགྱུར་བའི་རྗེས་སུ་མི་བྱེད་པའི་ཕྱིར་དང་མིག་གི་དབང་པོ་དེ་མེད་ཀྱང་ཡོད་པའི་ཕྱིར་རོ། ། དབང་པོ་གཟུགས་ཅན་གཞན་ལ་བརྟེན་པ་ཉིད་མ་ཡིན་ཏེ། མིག་ལ་མི་བརྟེན་པ་དེ་བཞིན་དུ་རྣ་བ་ལ་སོགས་པ་ལ་ཡང་བརྟེན་པ་མ་ཡིན་པའི་ཕྱིར། དབང་པོ་ལ་བརྟེན་པ་ཉིད་མ་ཡིན་ནོ་ཞེས་པ་ནི་དོན་བསྡུ་བའོ། ། དཔེ་བསྟན་ནས་དོན་ལ་སྦྱར་བ་ནི། དཔེ་དེ་བཞིན་དུ་ལུས་དང་བུམ་པ་དེ་གཉིས་གང་རུང་གཅིག་བུམ་པ་ལས་དོན་གཞན་དེ་ལྟར་ཁས་ལེན་པར་རིགས་ན་བུམ་པ་དང་ལུས་དག་ལས་གང་ཡང་རུང་བའི་དོན་བུམ་པ་ལས་གཞན་དུ་གྱུར་པ་ཞེས་སྤྱིར་ལུས་བུམ་གང་ཡང་རུང་བའི་དོན་བུམ་པ་ལས་གཞན་གྱི་ངོ་བོ་བསྒྲུབ་བྱར་འགྱུར་བ་ཡིན་ན། བུམ་པ་ཆོས་ཅན། ཁྱོད་ལས་དོན་གཞན་པའི་ལུས་བུམ་གང་རུང་རྟགས་ཡང་དག་གི་བསྒྲུབ་བྱ་དེ་ལྟར་ནི་མ་ཡིན་པར་ཐལ།
ལུས་དཔེ་ལ་རྗེས་སུ་འགྲོ་བ་མེད་པར་དོགས་པ་དང་། བུམ་པ་ཡང་ཁྱོད་ལས་དོན་གཞན་དུ་འགལ་བའི་ཕྱིར། དེའི་ཕྱིར་ཡང་གང་རུང་གི་སྤྱི་དོན་གཞན་སྲིད་པ་མ་ཡིན་ནོ། ། ལུས་བུམ་གང་རུང་གི་སྤྱི་བུམ་པ་ལས་གཞན་ཡིན་ན་བུམ་པ་ཡང་གཞན་མ་ཡིན་ལུས་ཀྱང་གཞན་མ་ཡིན་པར་འགལ་ཏེ། དཔེར་ན་ལྷ་སྦྱིན་དང་མཆོད་སྦྱིན་དག་ལས་གང་ཡང་རུང་བ་ལ་ཟན་སྦྱིན་པར་བྱ་བ་ཡིན་ཞེས་ལྷ་སྦྱིན་ལ་མ་ཡིན་མཆོད་སྦྱིན་ལ་ཡང་མ་ཡིན་ཞེས་བྱ་བ་འདི་ལ་ཡོད་པ་སྲིད་དམ་སྟེ་མི་སྲིད་པ་ལྟ་བུའོ། ། ལྷ་སྦྱིན་ཁོ་ན་ལ་སྦྱིན་པ་དགག་པའི་དོན་དུ་ལྷ་སྦྱིན་འབའ་ཞིག་ལ་སྦྱིན་པ་མ་ཡིན་ནོ་སྙམ་དུ་བསམས་ནས་དགག་ཚིག་གཉིས་སྨོས་པའི་ཕྱིར་གང་རུང་ལ་མི་སྦྱིན་པའི་སྐྱོན་མེད་དོ་ཞེ་ན། རྒྱང་འཕེན་པ་ཆོས་ཅན། ལྷ་མཆོད་གང་རུང་ལ་སྦྱིན་ཞེས་པའི་ངག་ལ་ལྷ་སྦྱིན་ཁོ་ན་ལ་སྦྱིན་སྙམ་པའི་དོགས་པ་སྐྱེས་པ་དགག་པའི་དོན་དུ་དགག་ཚིག་སྨོས་དགོས་པ་མ་ཡིན་པར་ཐལ། ལྷ་མཆོད་གང་ཡང་རུང་བ་ལ་སྦྱིན་ཞེས་སྨོས་པ་ཉིད་ཀྱིས་ལྷ་སྦྱིན་ཁོ་ན་ལ་སྦྱིན་པར་ཐལ་བ་མེད་པའི་ཕྱིར། ངེས་པ་ལ་ཐལ་བ་མེད་པ་དེའི་ཕྱིར་ལུས་དང་བུམ་པ་གཉིས་ཀ་བཟུང་བར་མ་ཟད་གཅིག་བུམ་པ་ལས་དོན་གཞན་དུ་ཡོངས་སུ་བཟུང་ཡང་མི་འགལ་བ་ཡིན་ན་ལུས་བུམ་གང་ཡང་རུང་བའི་སྤྱི་བུམ་པ་ལས་དོན་གཞན་ཞེས་སྨོས་པ་འདི་ནུས་པར་འགྱུར་ཏེ།
དཔེར་ན་ལྷ་སྦྱིན་དང་མཆོད་སྦྱིན་གཅིག་ཟ་ཡང་གང་ཡང་རུང་བ་ཟ་འོ་ཞེས་བརྗོད་པ་བཞིན་ནོ། ། གཅིག་ལ་གང་རུང་གི་སྒྲ་མི་འཐད་དོ་ཞེ་ན། ཡ་གྱལ་གཅིག་ལ་མི་འཇུག་ན་གང་རུང་གི་སྒྲ་མི་འཐད་པ་མ་ཡིན་ཏེ། གང་རུང་གི་སྒྲ་འདིའི་ཡུལ་ནི་རྣམ་པར་བརྟག་པ་ཡིན་པའི་ཕྱིར། དེ་བཞིན་དུ་གཉིས་བཅས་ཀྱི་སྦྱོར་བ་དེ་ལའང་བུམ་པ་ཁོ་ན་འམ་ལུས་ཁོ་ནས་གཉིས་པ་དང་བཅས་པར་མི་འདོད་ཀྱང་གང་སྲིད་པ་དེ་ཡོངས་སུ་འཛིན་པ་ཡིན་ན་སྔར་བཤད་པའི་ཚུལ་གྱིས་གཅིག་ཀྱང་མི་སྲིད་པས་གང་རུང་གི་སྒྲ་ལ་ནུས་པ་མེད་དོ། ། བསྒྲུབ་པ་ཙམ་དུའང་མི་རུང་བར་བསྟན་པ་ནི། བུམ་པ་ཆོས་ཅན། ཁྱོད་ལ་ལུས་བུམ་གང་རུང་གི་གཉིས་བཅས་ཀྱི་སྤྱི་སྒྲུབ་པ་མི་རིགས་ཏེ། ཁྱོད་ལ་དེ་བསྒྲུབ་པ་མི་འཐད་པའི་ཕྱིར། དེ་ཉིད་བཤད་པ་ནི།
ཨུཏྤལ་མ་ཡིན་པ་ཆོས་ཅན། བུམ་པ་ལ་ལུས་བུམ་གང་རུང་གི་གཉིས་བཅས་ཀྱི་སྤྱི་ཅི་ཞིག་བསྒྲུབ་པར་ནུས་ཏེ་མི་ནུས་པར་ཐལ། ལུས་དང་བུམ་པའི་ཆོས་གཉིས་བུམ་པ་གཅིག་ལ་གཉིས་བཅས་སུ་འབྲེལ་བར་བསྒྲུབ་པ་ལ་གང་རུང་ཡིན་ཞེས་པའི་རྣམ་པར་བརྟག་པ་དང་འདི་ཡང་ཡོད་འདི་ཡང་ཡིན་ཞེས་པའི་བསྡུ་བའི་སྤྱི་ཡང་བསྒྲུབ་པ་མི་འཐད་པའི་ཕྱིར། དེས་ན་བུམ་པ་ལ་ལུས་བུམ་གང་རུང་གི་གཉིས་བཅས་ཀྱི་སྤྱི་བསྒྲུབ་ཅེས་པའི་ཚིག་གི་ཚུལ་ནི་ཆོས་ཅན། གསོག་སྙིང་པོ་མེད་པ་ཡིན་ཏེ། ནུས་ཡུལ་མ་ཡིན་པ་ནུས་ཡུལ་དུ་བརྗོད་པའི་ཕྱིར། ལུས་བུམ་གང་རུང་གི་སྤྱི་བསྒྲུབ་བྱར་བཀག་པ་འདིས་ནི་ཆོས་ཅན། རིགས་ཅན་གཞན་ཡང་མཚོན་པ་ཡིན་ཏེ། སྒྲ་རྟག་པར་བསྒྲུབ་པ་ལ་རྟགས་སུ་བཀོད་པ་ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་ཉིད་ཀྱང་སྒྲ་ལ་ཕྱོགས་ཆོས་སུ་གྲུབ་པ་བསལ་བ་ཡིན་པའི་ཕྱིར། གཞན་ཡང་ཕྱོགས་ཞེས་པའི་སྒྲ་དེ་ཆོས་ཅན།
ཁྱོད་ཕྱོགས་དང་མཐུན་ཕྱོགས་གཉིས་ཀར་ཡང་སྲིད་པ་མི་འགལ་བར་ཐལ། ཕྱོགས་དང་མཐུན་ཕྱོགས་གང་རུང་ཡིན་པ་དེ་ཁྱོད་རྟག་པར་བསྒྲུབ་པའི་ཕྱོགས་ཆོས་སུ་དེ་ལྟར་འགྲུབ་པར་འགྱུར་བའི་ཕྱིར། ཁྱབ་པ་མེད་ན། ཕྱོགས་དང་མཐུན་ཕྱོགས་གང་རུང་ཡིན་དེ། ཁྱོད་རྟག་པར་བསྒྲུབ་པ་ལ་ཕྱོགས་ཆོས་སུ་མ་གྲུབ་པ་ཉིད་དུ་ཐལ། ཁྱོད་ཕྱོགས་དང་མཐུན་ཕྱོགས་གཉིས་ཀར་ཡང་སྲིད་པ་མི་འགལ་བ་དེ་ལྟ་མ་ཡིན་པའི་ཕྱིར། འདིས་ནི་སྒྲུབ་བྱེད་མི་སྲིད་པར་བསྟན་ཏོ། ། ཕྱོགས་ཡིན་ན་འདི་ལྟར་ཕྱོགས་སུ་ངེས་པའི་རྣམ་པ་དེ་ལྟ་བུའི་སྒྲ་དེ་ནི་ཆོས་ཅན། ཕྱོགས་དང་མཐུན་པའི་ཕྱོགས་དག་ལ་གང་ཡང་རུང་བར་ངེས་པ་ནི་མ་ཡིན་ཏེ། ཕྱོགས་ཉིད་དུ་ཚད་མས་ངེས་པ་ཡིན་པའི་ཕྱིར།
ཁྱབ་པ་ཡོད་དེ། རྣམ་པར་བརྟག་པ་དང་གཅིག་ཏུ་སོ་སོར་ངེས་པ་འགལ་བའི་ཕྱིར། ངེས་པ་ལ་ནི་གཉིས་པ་མེད་པ་ཡིན་ལ་རྣམ་པར་བརྟག་པ་ལ་ནི་གཉིས་པ་ཡོད་པའི་ཕྱིར། གཅིག་ལ་གཉིས་པ་ཡོད་མེད་གཉིས་ཀར་འགལ་བའི་ཕྱིར། འདིས་ནི་སྒྲུབ་བྱེད་འགལ་བའི་རྒྱུ་མཚན་གྱིས་མ་གྲུབ་པར་བསྟན་ཏོ། ། བུམ་པ་ལུས་བུམ་གང་རུང་གི་གཉིས་བཅས་ཡིན་ཞེས་པའི་ངག་ཆོས་ཅན། ལུས་དང་བུམ་པའི་དོན་རྣམས་ལ་གང་རུང་གི་གཉིས་བཅས་ཞེས་སྤྱིར་བརྗོད་ཀྱང་ལུས་ཀྱི་གཉིས་བཅས་ཉིད་ཁྱོད་ཀྱི་བརྗོད་བྱའི་དོན་དུ་རྟོགས་པར་འགྱུར་གྱི། བུམ་པ་བུམ་པའི་གཉིས་བཅས་ནི་ཁྱོད་ཀྱི་དོན་མ་ཡིན་པར་ཐལ། བུམ་པ་བུམ་པའི་གཉིས་བཅས་སུ་འགལ་བའི་ཤུགས་ཀྱིས་ཁྱད་པར་ལུས་ཀྱི་གཉིས་བཅས་ཉིད་ཁྱོད་ཀྱི་ངག་དོན་དུ་གནས་པའི་ཕྱིར། དཔེར་ན་འགའ་ཞིག་འོངས་སོ་ཞེས་བྱ་བའི་འགའ་ཞིག་གི་སྒྲ་སྤྱི་སྒྲ་ཡིན་ཡང་འགྲོ་བའི་བྱ་བ་དང་ལྡན་པ་གོ་ཡི་རིའམ་ཤིང་ལ་དོགས་པར་འགྱུར་བ་མ་ཡིན་པ་བཞིན་ནོ། །
གཉིས་བཅས་ཀྱི་སྒྲ་ལས་ལུས་ཀྱི་གཉིས་བཅས་མི་རྟོགས་ཏེ། ཁྱད་པར་གྱི་སྒྲས་མ་ཟིན་པའི་ཕྱིར། ཁྱད་པར་གྱི་སྒྲས་ཟིན་ན་སྤྱི་སྒྲ་ལས་བྱེ་བྲག་གོ་བ་ཡིན་ཏེ། དཔེར་ན་རཱ་མ་སྤྱིའི་དོན་ཅན་ཛ་མད་ཨགྣིའི་བུའི་སྒྲ་དང་འབྲེལ་བས་རྒྱལ་པོ་ཤིང་རྟ་བཅུ་པའི་བུ་རཱ་མ་ལས་གཞན་པའི་ཁྱད་པར་གོ་བ་བཞིན། རྒྱང་འཕེན་པ་ཆོས་ཅན། སྤྱི་སྒྲ་ལ་ཁྱད་པར་གྱི་ཚིག་གིས་མ་ཟིན་ན་སྤྱི་སྒྲ་ལས་ཁྱད་པར་མི་རྟོགས་པ་ཡིན་པར་ཐལ། སྤྱི་སྒྲ་ལ་ཁྱད་པར་གྱི་སྒྲ་ཉེ་བར་སྦྱར་བར་བྱས་པ་ཉིད་དམ་ཁོ་ན་ནི་སྤྱིའི་སྒྲ་རྣམས་ཀྱིས་ཁྱད་པར་བློ་ཡུལ་དུ་རྣམ་པར་འཇོག་པའི་རྒྱུ་མ་ཡིན་གྱི་འོན་ཀྱང་སྐབས་དང་ཤུགས་ལ་སོགས་པས་ཁྱད་པར་གོ་བ་ཡང་ཡོད་པ་ཡིན་པའི་ཕྱིར། སོགས་པ་བེའུ་དང་བཅས་པའི་དྲུས་མ་ཞེས་ལྡན་པ་དང་བེའུ་མེད་པའི་དྲུས་མ་ཞེས་པའི་བྲལ་བའི་སྒྲ་བཞིན་ནོ། ། གཉིས་བཅས་ཀྱི་སྦྱོར་བ་མི་འཐད་པར་རྒྱས་པར་བསྟན་ཟིན་པའི་མཇུག་བསྡུ་བ་ནི། གོང་དུ་བསྟན་པ་དེ་ལྟ་ཡིན་པ་དེའི་ཕྱིར།
བུམ་པ་ཆོས་ཅན། ལུས་དང་བུམ་པ་གང་ཡང་རུང་བའི་སྤྱི་ཁྱོད་ལས་དོན་གཞན་དུ་འགྱུར་པ་ཡང་མ་ཡིན་ཏེ། ལུས་དང་བུམ་པ་གཉིས་ཀ་ཁྱོད་ལས་དོན་གཞན་དུ་གྱུར་པ་མི་འཐད་པའི་ཕྱིར་རོ། ། ཁྱོད་ལས་དོན་གཞན་དུ་གྱུར་པའི་ལུས་འགའ་ཞིག་ཡོད་པ་ཡང་མ་ཡིན་ཏེ། ལུས་དང་བུམ་པ་གཉིས་ལས་གཅིག་ཀྱང་ཁྱོད་ལས་དོན་གཞན་དུ་ཁས་བླངས་ཤིང་མི་འཐད་པའི་ཕྱིར། རང་ལ་མཚུངས་པ་སྤང་བ་ནི། སྒྲའི་བྱས་པ་དཔེ་ལ་རྗེས་འགྲོ་མེད་པ་དང་བུམ་པའི་བྱས་པ་སྒྲ་ལ་མ་གྲུབ་པའི་ཁྱད་པར་གྱིས་བརྟགས་ན་ནི་བྱས་པས་སྒྲ་མི་རྟག་པར་བསྒྲུབ་པ་ལ་ཡང་གཉིས་བཅས་ཀྱི་སྐྱོན་མཚུངས་སོ་ཞེ་ན། བྱས་པ་ཆོས་ཅན། ཁྱོད་ཀྱིས་སྒྲ་མི་རྟག་པར་བསྒྲུབ་པ་ལ་གཉིས་བཅས་ཀྱི་སྐྱོན་མཚུངས་པ་མ་ཡིན་པར་ཐལ། མི་རྟག་པའི་སྤྱི་ཉིད་གྲུབ་པ་ན་སྒྲ་དེ་དང་ལྡན་པར་བསྒྲུབ་པའི་ཚུལ་གསུམ་ཚང་བའི་ཕྱིར།
རྒྱང་འཕེན་པ་ཆོས་ཅན། བུམ་པ་ལས་དོན་གཞན་པའི་ལུས་བུམ་གང་རུང་རྟགས་ཡང་དག་གི་བསྒྲུབ་བྱའི་ཆོས་མ་ཡིན་པར་ཐལ། མི་རྟག་པའི་སྤྱི་གྲུབ་པ་དེ་བཞིན་དུ་ལུས་དང་བུམ་པ་འགའ་ཞིག་བུམ་པ་ལས་དོན་གཞན་དུ་གྱུར་པར་ཁས་ལེན་པར་རིགས་ན་ལུས་དང་བུམ་པ་གང་ཡང་རུང་བའི་སྤྱི་བུམ་པ་ལས་དོན་གཞན་གྱི་ངོ་བོར་འགྱུར་བ་ཡིན་ཡང་བུམ་པ་ལས་དོན་གཞན་པའི་ལུས་བུམ་གང་རུང་གི་སྤྱི་མི་སྲིད་པས་སོ། ། འདོད་པ་སྨོས་པའི་ཡོངས་གཅོད་ཀྱི་དགོས་པ་བསྟན་ནས། རྣམ་བཅད་ཀྱི་དགོས་པ་བསྟན་པ་ནི། རྒོལ་བའི་འདོད་པ་བསྒྲུབ་བྱར་བརྗོད་པ་འདིས་ནི་ཆོས་ཅན། འདོད་སྒྲའི་རྣམ་བཅད་བསྟན་པ་ཡིན་ཏེ། བྱས་པས་སྒྲ་མི་རྟག་པ་སྒྲུབ་པའི་ཚེ་ཆོས་དག་གིས་ཁྱད་པར་དུ་བྱས་པའི་ཆོས་ཅན་གྱི་སྤྱི་དོན་གཞན་དང་ཆོས་ཅན་དག་གིས་ཁྱད་པར་དུ་བྱས་པའི་ཆོས་ཀྱི་སྤྱི་དོན་གཞན་འགོག་པས་བྱས་པ་འགལ་རྟགས་སུ་འགྱུར་བ་ཡང་བསལ་བ་ཡིན་པའི་ཕྱིར། ཆོས་དག་གིས་ཁྱད་པར་དུ་བྱས་པའི་ཆོས་ཅན་འགོག་པ་དཔེར་ན། སྒྲ་ནི་ཆོས་ཅན།
མི་རྟག་པའི་སྒྲ་དོན་གཞན་དང་ལྡན་པ་མ་ཡིན་ཏེ། བྱས་པ་ཡིན་པའི་ཕྱིར། ཞེས་བྱ་བའམ་ཆོས་ཅན་དག་གིས་ཁྱད་པར་དུ་བྱས་པའི་ཆོས་འགོག་པ་དཔེར་ན། སྒྲ་ཆོས་ཅན། སྒྲའི་མི་རྟག་པ་དོན་གཞན་དང་ལྡན་པ་མ་ཡིན་ཏེ། བྱས་པ་ཡིན་པའི་ཕྱིར་ཞེས་བྱ་བ་ལྟ་བུའོ། ། བྱས་པ་ཆོས་ཅན། ཆོས་ཅན་ལ་མི་འདོད་པའི་ཚོགས་སྤྱི་བཀག་པ་ཙམ་གྱིས་ནི་སྒྲ་མི་རྟག་པར་བསྒྲུབ་པའི་འགལ་རྟགས་སུ་འགྱུར་བ་མེད་དེ། དེ་བཀག་པ་ཙམ་གྱིས་སྒྲ་མི་རྟག་པར་བསྒྲུབ་པའི་བསྒྲུབ་བྱ་ལ་གནོད་པ་མ་ཡིན་པའི་ཕྱིར། དེར་ཐལ།
སྒྲ་མི་རྟག་པ་ཁྱོད་ཀྱི་བསྒྲུབ་བྱ་ཉིད་ཡིན་གྱི་སྒྲ་མི་རྟག་པའི་སྒྲ་དང་ལྡན་པ་ནི་ཁྱོད་ཀྱི་བསྒྲུབ་བྱ་མ་ཡིན་པའི་ཕྱིར། སྒྲ་ལ་མི་རྟག་པའི་སྒྲ་དེ་ལྟ་བུར་གྱུར་པ་བསྒྲུབ་བྱར་འདོད་ན་ནི། སྒྲ་མི་རྟག་པ་བསྒྲུབ་པར་འདོད་པའི་རྒོལ་བ་ཆོས་ཅན། སྒྲ་མི་རྟག་པ་བསྒྲུབ་བྱར་འདོད་པར་མི་འགྱུར་བར་ཐལ། སྒྲ་ལ་མི་རྟག་པའི་སྒྲ་ཙམ་བསྒྲུབ་བྱར་འདོད་པའི་ཕྱིར་རོ། ། བྱས་པ་ཆོས་ཅན། སྒྲ་མི་རྟག་པས་ཁྱད་པར་དུ་བྱས་པའི་སྒྲ་སྤྱི་བཀག་པས་འདོད་པའི་ཡུལ་ལ་གནོད་པའི་འགལ་རྟགས་སུ་འགྱུར་བའི་སྐྱོན་འགའ་ཡང་མེད་དེ། སྒྲ་མི་རྟག་པས་ཁྱད་པར་དུ་བྱས་པའི་སྒྲ་སྤྱི་དེ་ཡང་འདོད་ཡུལ་གྱི་བསྒྲུབ་བྱ་ནི་ཡིན་པ་དེའི་ཕྱིར། ཚོགས་སྤྱི་དོན་གཞན་ལ་གནོད་པས་སྒྲ་མི་རྟག་པ་ལ་མི་གནོད་པ་དེའི་ཕྱིར་འདོད་པའི་ཚོགས་སྤྱི་སྒྲ་མི་རྟག་པ་གྲུབ་པར་བྱས་པ་ཡིན་ཏེ། མི་རྟག་པའི་སྒྲ་དོན་གཞན་དང་མི་རྟག་པ་གཉིས་ལས་ཆོས་མི་རྟག་པ་འབའ་ཞིག་ཆོས་ཅན་སྒྲ་ལ་སྒྲུབ་པའི་ཚུལ་གསུམ་ཡིན་པའི་ཕྱིར།
སྒྲ་དང་རྟག་པའི་ཚོགས་སྤྱི་ལ་གནོད་པར་བྱས་པ་ཡིན་ཏེ། སྒྲ་མི་རྟག་པར་བསྒྲུབ་པ་ལས་ཕྱིན་ཅི་ལོག་ཏུ་རྟག་པར་བསྒྲུབ་པ་ལ་ཁྱབ་པ་ཕྱིན་ཅི་ལོག་དང་ཕྱོགས་ཆོས་སུ་ངེས་པའི་ཕྱིར། དེ་ལྟ་ཡིན་པ་དེའི་ཕྱིར་ཆོས་ཅན་གྱི་ཁྱད་པར་འགོག་པའི་འགལ་རྟགས་ཀྱང་ཡོད་པ་མ་ཡིན་ནམ། ཅིའི་ཕྱིར་ཚོགས་སྤྱི་འགོག་པ་ཁོ་ན་འགལ་རྟགས་སུ་བཞག་ཅེ་ན། འདོད་པའི་ཚོགས་སྤྱི་འགོག་པ་ཁོ་ན་འགལ་རྟགས་སུ་འཐད་དེ། འགལ་བའི་རྟགས་ཇི་སྙེད་ནི་ཐམས་ཅད་དུ་འདོད་པའི་ཚོགས་སྤྱི་དེ་ཕྱིན་ཅི་ལོག་ཏུ་བྱེད་པ་ཁོ་ནའི་དབང་ལས་བཞག་པའི་ཕྱིར། འདོད་སྤྱི་ཕྱིན་ཅི་ལོག་ཏུ་བྱེད་པའི་གཏན་ཚིགས་དེ་ནི་ཆོས་ཅན། རྟགས་ཀྱི་སྦྱོར་ཚུལ་བཞི་པོ་དེ་ལས་འགལ་བའི་རྟགས་ཀྱི་ཐ་སྙད་དུ་བྱེད་པ་ཡིན་ཏེ། རེས་འགའ་ཆོས་ཀྱི་ངོ་བོ་བཀག་པའི་སྒོ་ནས་སམ། ཆོས་ཅན་གྱི་ངོ་བོ་བཀག་པའི་སྒོ་ནས་སམ།
ཆོས་དང་ཆོས་ཅན་དེའི་ཁྱད་པར་གྱི་ཆོས་བཀག་པའི་སྒོ་ནས་འགལ་རྟགས་ཀྱི་ཐ་སྙད་བྱེད་པའི་ཕྱིར། ཆོས་ཅན་མ་གྲུབ་པ་ཕྱོགས་ཆོས་ཀྱི་སྐྱོན་དུ་བཤད་པ་ཡང་སྒྲུབ་པའི་རྟགས་ལ་དགོངས་པ་ཡིན་གྱི་དགག་རྟགས་ལ་ནི་མ་ཡིན་ཞེ་ན། རིམ་དང་ཅིག་ཅར་གྱི་དོན་བྱེད་ནུས་པས་སྟོང་པ་གཙོ་བོ་དངོས་པོར་མེད་པར་བསྒྲུབ་པའི་ཕྱིར། ཕྱོགས་ཆོས་སུ་གྲུབ་པའི་ཕྱིར་ཏེ། སྤྱི་གཅིག་པུ་ནི་ཆོས་ཅན། དུ་མར་ཐལ། གསལ་བ་དུ་མ་ལ་དོན་དམ་པར་འཕྲོད་འདུས་འབྲེལ་བའི་ཕྱིར་ཞེས་པའི་ཐལ་འགྱུར་གྱིས་རང་རྒྱུད་འཕེན་པའི་ཕྱིར་རོ། ། སྤྱི་གཅིག་པུ་ཆོས་ཅན་ཡིན་པས་རང་རྒྱུད་མི་འཕེན་ནོ་ཞེ་ན། མ་ཡིན་ཏེ། སྤྱི་གཅིག་པུ་ཆོས་ཅན་ཡིན་པ་གཞུང་ཉིད་ནས་གསལ་བའི་ཕྱིར་དང་།
སློབ་དཔོན་ཆོས་མཆོག་གིས་ཀྱང་དེ་དང་མཐུན་པར་བཀྲལ་བའི་ཕྱིར་དང་། དབུ་མ་རྒྱན་ལས་ཀྱང་གཅིག་དང་དུ་བྲལ་གྱི་རྟགས་བདག་དང་གཞན་གྱིས་སྨྲས་པའི་དངོས་པོ་རང་བཞིན་མེད་པར་བསྒྲུབ་པའི་གཏན་ཚིགས་སུ་བཤད་པའི་ཕྱིར། འདི་ནི་དབུ་ཚད་གཉིས་ཀའི་དགོངས་པའོ། ། འདོད་པ་རྒྱས་པར་བཤད་ཟིན་ཏོ། ། རང་ཉིད་རྒྱས་པར་བཤད་པ་ལ་བཞི་སྟེ། ། རང་ཉིད་སྨོས་པའི་དགོས་པ་བསྟན། དགོས་པ་དེ་ཉིད་རྒྱས་པར་བཤད། དགོས་པ་དེ་ལ་རྩོད་པ་སྤང་། དགོས་པ་དེ་ཉིད་བསྡུས་ཏེ་བསྟན་པའོ། ། དང་པོ་ནི་བསྒྲུབ་བྱའི་མཚན་ཉིད་ཀྱི་ཟུར་དུ་རང་ཉིད་ཀྱི་སྒྲ་སྨོས་པ་ནི་ཆོས་ཅན།
དགོས་པ་ཡོད་དེ། ཆོས་ཅན་སྒྲ་གཅིག་ལ་ཕྱི་ནང་གི་བསྟན་བཅོས་ལས་རྟག་མི་རྟག་གི་ཆོས་དུ་མ་རྣམ་པར་བཞག་ཀྱང་རྒོལ་བ་རང་གི་བདག་ཉིད་འདོད་པ་དེ་ཁོ་ན་བསྒྲུབ་པར་བྱ་བ་ཡིན་གྱི་བསྟན་བཅོས་ཁས་བླངས་སུ་ཟིན་ཀྱང་གཞན་མི་འདོད་པ་ནི་བསྒྲུབ་བྱ་མ་ཡིན་ནོ་ཞེས་བསྟན་པའི་ཆེད་ཡིན་པའི་ཕྱིར། བསྒྲུབ་བྱར་མི་འདོད་པ་བསྟན་བཅོས་མཁན་གྱི་འདོད་པ་ཐམས་ཅད་བསྒྲུབ་བྱ་ཡིན་པ་འདོད་སྒྲས་བཟློག་ཟིན་པའི་ཕྱིར་རང་ཉིད་ཀྱི་སྒྲ་དོན་མེད་དོ་ཞེ་ན། འདོད་སྒྲ་ཡོད་པ་དེར་གཞན་བསྟན་བཅོས་མཁན་གྱི་འདོད་པ་ཐམས་ཅད་བསྒྲུབ་བྱ་ཡིན་པ་བཟློག་ཏུ་ཟིན་ཀྱང་རང་ཉིད་ཀྱི་སྒྲ་ཆོས་ཅན། དགོས་པ་ཡོད་དེ། ཁྱོད་ཀྱིས་ལུང་དོན་བསྒྲུབ་བྱ་ཡིན་ནམ་སྙམ་པའི་དོགས་པའི་གནས་བཟློག་པའི་ཕྱིར། དོན་འདི་ཉིད་སློབ་དཔོན་ཉིད་ཀྱིས་དམ་བཅས་པ་ཡིན་ཏེ། མདོ་མཛད་པ་ཕྱོགས་ཀྱི་གླང་པོས་རང་གི་འགྲེལ་པར་རང་ཉིད་ཅེས་བྱ་བ་ནི་བསྟན་བཅོས་ལ་མི་ལྟོས་པར་ཁས་བླངས་པ་སྟོན་པར་བྱེད་པའོ་ཞེས་བཤད་པས་སོ། ། ཅིའི་ཕྱིར་དོགས་པ་སྲིད་ཅེ་ན། བྱེ་བྲག་པ་ཆོས་ཅན།
གཟེགས་ཟན་གྱི་བསྟན་བཅོས་དེ་ལས་བཤད་པར་མཐོང་བ་ཐམས་ཅད་ཁྱོད་ཀྱིས་བསྒྲུབ་པར་བྱ་བ་ཡིན་ནོ་ཞེས་དོགས་པ་སྲིད་པར་འགྱུར་ཏེ། ཁྱོད་ཀྱིས་གཟེགས་ཟན་གྱི་བསྟན་བཅོས་ཡིད་ཆེས་སུ་ཁས་བླངས་པའི་ཕྱིར། དགོས་པ་དེ་ཉིད་རྒྱས་པར་བཤད་པ་ལ་གཉིས་ལས་དང་པོ་མུ་སྟེགས་པ་ལུང་དོན་བསྒྲུབ་བྱར་འདོད་པ་དགག་པ་ལ་ཁས་བླངས་པ་ནི། ལོག་རྟོག་སྲིད་པར་མ་ཟད་དངོས་སུ་ཡང་མཐོང་བ་ཉིད་དེ།

བྱེ་བྲག་པས་སྒྲ་མི་རྟག་པར་བསྒྲུབ་པ་ལ་བྱས་པ་རྟགས་སུ་བཀོད་པའི་ཚེ་གྲངས་ཅན་པ་དང་དཔྱོད་པ་བ་ཁ་ཅིག་ན་རེ། ཁྱོད་ཀྱི་སྟོན་པ་གཟེགས་ཟན་གྱི་བསྟན་བཅོས་ལས་བཤད་པར་མཐོང་བའི་སྒྲ་རྟག་པ་ནམ་མཁའི་ཡོན་ཏན་དང་དྲི་རྟག་པ་སའི་ཡོན་ཏན་ལ་སོགས་པ་ནི་བསྒྲུབ་པར་བྱ་བ་ཁོ་ན་ཡིན་ལ་ལུང་གི་དོན་སྒྲ་རྟག་པ་དེ་ལ་བྱས་པས་གནོད་ན་ཡང་གཏན་ཚིགས་འགལ་བ་དང་དམ་བཅའ་ལ་རྗེས་དཔག་དག་གིས་བསལ་བའི་སྐྱོན་ཡོད་པ་ཡིན་ནོ་ཞེས་ཟེར་རོ། ། ལུང་ལས་བཤད་པ་ཐམས་ཅད་བསྒྲུབ་བྱ་ཡིན་པར་སྨྲ་བ་དེ་དག་གི་ལྟར་ན། བྱས་པ་ཉིད་ཀྱིས་སྒྲ་མི་རྟག་པར་བསྒྲུབ་པ་ན། བྱས་པ་ཆོས་ཅན། སྒྲ་མི་རྟག་པར་བསྒྲུབ་པའི་གཏན་ཚིགས་འགལ་བར་འགྱུར་བར་ཐལ། བསྟན་བཅོས་ཀྱི་བརྗོད་བྱ་དྲི་རྟག་པ་སའི་ཡོན་ཏན་བཟློག་པའི་ཕྱིར། དྲི་རྟག་པ་སའི་ཡོན་ཏན་བཀག་པས་འགལ་རྟགས་སུ་འགྱུར་བ་མིན་ཏེ། དྲི་རྟག་པ་སའི་ཡོན་ཏན་སྐབས་སུ་བབ་པའི་བསྒྲུབ་བྱ་མ་ཡིན་པའི་ཕྱིར་ཞེ་ན། སྒྲ་རྟག་པ་ནམ་མཁའི་ཡོན་ཏན་བཀག་པས་ཀྱང་ཁྱོད་སྒྲ་མི་རྟག་པར་བསྒྲུབ་པའི་འགལ་རྟགས་མ་ཡིན་པར་ཐལ། ཁྱོད་ཀྱི་སྐབས་ཀྱི་བསྒྲུབ་བྱ་མ་ཡིན་པ་དེ་ནི་གཞན་སྒྲ་རྟག་པ་ནམ་མཁའི་ཡོན་ཏན་ལ་ཡང་མཚུངས་པའི་ཕྱིར།
མི་མཚུངས་ཏེ། རྟག་པ་ནམ་མཁའི་ཡོན་ཏན་འདིར་དྲི་ཆོས་ཅན་གྱི་སྐབས་སུ་མ་བབ་ཅིང་སྒྲ་ཆོས་ཅན་གྱི་སྐབས་སུ་བབ་པ་ཡིན་པའི་ཕྱིར་ཞེ་ན། སྒྲ་ཆོས་ཅན་གྱི་སྐབས་སུ་བབ་པ་ཡིན་ཡང་སྒྲ་མི་རྟག་པར་སྒྲུབ་པར་བྱེད་པ་སྒྲ་རྟག་པ་ནམ་མཁའི་ཡོན་ཏན་ཆོས་ཅན། སྒྲ་མི་རྟག་པར་བསྒྲུབ་པའི་བསྒྲུབ་བྱ་མ་ཡིན་པར་ཐལ། སྒྲ་ཆོས་ཅན་གྱི་སྐབས་སུ་བབ་པ་ཡིན་ཡང་ཁྱོད་སྒྲ་རྟག་པ་ནམ་མཁའི་ཡོན་ཏན་གྱི་དངོས་པོ་ལ་འབྲེལ་པ་མེད་པའི་ཕྱིར། འབྲེལ་པ་མེད་པ་འོན་ཀྱང་ནམ་མཁའི་ཡོན་ཏན་འདི་དག་ནི་བསྟན་བཅོས་ཁས་བླངས་པའི་སྒོ་ཁོ་ན་ནས་བསྒྲུབ་བྱར་འབྲེལ་པ་ཡིན་ནོ་ཞེ་ན། བྱེ་བྲག་པ་ཆོས་ཅན། སྒྲ་རྟག་པ་ནམ་མཁའི་ཡོན་ཏན་དང་དྲི་རྟག་པ་སའི་ཡོན་ཏན་འདི་གཉིས་ཁྱོད་ཀྱི་ཞེ་འདོད་ཀྱི་བསྒྲུབ་བྱ་ཡིན་པ་ལ་བྱེ་བྲག་མེད་པར་ཐལ། སྒྲ་རྟག་པ་ནམ་མཁའི་ཡོན་ཏན་དང་དྲི་རྟག་པ་སའི་ཡོན་ཏན་ཐམས་ཅད་ལ་ཁྱོད་ཀྱིས་བསྟན་བཅོས་ཁས་བླངས་པ་དེ་ནི་མཚུངས་པའི་ཕྱིར། རྒོལ་བའི་བསྟན་བཅོས་ཁས་བླངས་པ་ཙམ་གྱིས་བསྒྲུབ་བྱར་འཇོག་པ་མིན་པ་འོན་ཏེ་ནམ་མཁའི་ཡོན་ཏན་ཆོས་ཅན།
རྒོལ་བས་ཀྱང་འདོད་པའི་ཡུལ་དུ་སྒྲུབ་པར་བྱེད་པ་ཡིན་ཏེ། བསྒྲུབ་པར་བྱ་བའི་ཚོགས་དོན་གྱི་སྤྱིའི་ཕྱོགས་གཅིག་ཏུ་གྱུར་པའི་ཁྱད་པར་ཡིན་པའི་ཕྱིར། བསྒྲུབ་པར་བྱ་བའི་ཆོས་མི་རྟག་པ་བཞིན་ནོ་ཞེ་ན། བསྒྲུབ་པར་བྱ་བའི་སྤྱིའི་ཕྱོགས་གཅིག་ཏུ་གྱུར་པའི་ཁྱད་པར་ཡིན་པའི་ཕྱིར་ཞེས་བྱ་བ་ཙམ་གྱི་རྟགས་ཆོས་ཅན། སྒྲ་རྟག་པ་ནམ་མཁའི་ཡོན་ཏན་ལ་དཔག་འདོད་ཡོད་པར་བསྒྲུབ་པའི་རྟགས་ཡང་དག་མ་ཡིན་པར་ཐལ། ཁྱོད་ཀྱིས་ནི་སྐབས་སུ་བབ་པ་མ་ཡིན་པ་སྒྲ་རྟག་པ་ནམ་མཁའི་ཡོན་ཏན་ལ་རྒོལ་བའི་དཔག་འདོད་ཡོད་པར་བསྒྲུབ་ནུས་པར་མི་འགྱུར་བའི་ཕྱིར། རྟགས་མ་གྲུབ་ན། རྟག་པ་ནམ་མཁའི་ཡོན་ཏན་གྱི་དོན་ཆོས་ཅན། ཁྱོད་ལ་དཔག་འདོད་ཡོད་པ་དང་སྒྲུབ་བྱེད་འཇུག་པ་དག་རྟག་ཏུ་ལྡོག་པ་མེད་པར་ཐལ། སྤྱིའི་ཕྱོགས་གཅིག་ཏུ་གྱུར་པ་དེའི་ངོ་བོ་རྟག་ཏུ་མི་འདོར་བའི་ཕྱིར།
སྤྱིའི་ཕྱོགས་གཅིག་གི་རྟགས་འཁྲུལ་པ་དེའི་ཕྱིར་ན། རྒོལ་བའི་དཔག་འདོད་འདི་ནི་ཆོས་ཅན། ཁྱོད་ནི་རྒྱུ་མེད་མ་ཡིན་ཏེ། བསྒྲུབ་བྱ་བསྟན་འདོད་ཀྱི་བསམ་པ་དང་རྒོལ་ཕྱི་རྒོལ་རྩོད་པའི་སྐབས་འགའ་ཞིག་ལས་སྐྱེ་བར་འགྱུར་བའི་ཕྱིར། ཁྱོད་ཕྱིར་རྒོལ་གྱིས་མི་རྟོགས་པ་མ་ཡིན་ཏེ། མ་འཆོལ་བའི་སྒྲུབ་ངག་དེ་ཉིད་ཀྱི་རྟགས་ལས་ཕྱིར་རྒོལ་གྱིས་ཤེས་པར་བྱ་བ་ཡིན་པའི་ཕྱིར། སྐབས་གཅིག་དང་མི་ལྡན་པ་ནམ་མཁའི་ཡོན་ཏན་དེ་ལ་ནན་གྱིས་རྒོལ་བའི་དཔག་འདོད་ཡོད་དོ་ཞེས་བསྒྲུབ་པ་ནི་ཆོས་ཅན། ཁྱོད་ལ་དགག་པ་འཇུག་ཀྱང་སླ་སྟེ། ཁྱོད་ལས་བཟློག་པའི་དོན་ཉམས་སུ་མྱོང་བ་རང་རིག་མངོན་སུམ་གྱི་སྟོབས་ལས་གྲུབ་པས་སོ། ། ཁྱོད་འཐད་པ་དང་བཅས་པ་ཡང་མ་ཡིན་ཏེ།
མངོན་སུམ་དང་འགལ་བར་སྤྱོད་པའི་རྣམ་གཞག་ཡིན་པའི་ཕྱིར། རྒོལ་ཕྱིར་རྒོལ་རྩོད་པའི་གནས་སྐབས་འགའ་ཡིས་དཔག་འདོད་སྐྱེ་བར་འགྱུར་ཞིང་། དཔག་འདོད་རྟོགས་པ་ཡང་སྒྲུབ་ངག་དེ་དག་གི་རྟགས་ལས་ཤེས་པ་ཡིན་ནོ་ཞེས་གོང་དུ་ཡང་བཤད་དོ། ། དཔག་འདོད་མེད་བཞིན་དུ་ནན་གྱིས་རྒོལ་བ་ཁྱོད་ནམ་མཁའི་ཡོན་ཏན་འདི་ལ་དཔག་འདོད་ཡོད་ཅེས་པའི་དམ་བཅའ་ཆོས་ཅན། གསལ་བར་དབང་གིས་ཕྱུག་པའི་རྒྱལ་པོ་ངན་པའི་སྤྱོད་པ་དང་འདྲ་བ་ཡིན་ཏེ། རིགས་མི་རིགས་ཀྱི་བརྟག་པ་དང་བྲལ་ནན་གྱིས་འཇུག་པའི་རྣམ་གཞག་ཡིན་པའི་ཕྱིར། སྤྱིའི་ཕྱོགས་གཅིག་ཏུ་གྱུར་པའི་ཁྱད་པར་ཆོས་ཅན། རྟག་པ་ནམ་མཁའི་ཡོན་ཏན་ལ་རྒོལ་བའི་དཔག་འདོད་ཡོད་པར་སྒྲུབ་པའི་འབྲས་བུ་ཡི་རྟགས་ཀྱི་མཚན་ཉིད་ཅན་མིན་པར་བརྗོད་དེ། དེ་བསྒྲུབ་ཀྱི་ཁྱབ་པ་འཁྲུལ་བའི་རྟག་པ་ནམ་མཁའི་ཡོན་ཏན་ལ་དཔག་འདོད་ཡོད་པར་དམ་བཅས་པའི་དོན་ལ་མངོན་སུམ་གྱིས་ནི་གནོད་པར་འགྱུར་བའི་ཕྱིར། བྱས་པ་ཆོས་ཅན།
ཁྱོད་ཀྱིས་རྟག་པ་ནམ་མཁའི་ཡོན་ཏན་གྱི་དོན་ལ་གནོད་ཀྱང་གཞན་མི་རྟག་པ་ལ་ཅི་ཞིག་གནོད་དེ་མི་གནོད་པར་ཐལ། མི་རྟག་པ་དང་ནམ་མཁའི་ཡོན་ཏན་མེད་ན་མི་འབྱུང་བའི་འབྲེལ་པ་ཡོད་པ་མིན་ཞིང་ཐ་དད་པའི་ཕྱིར། རྗེས་དཔག་ལུང་ལ་མི་ལྟོས་པར་བཤད་པ་ནི། སྒྲ་མི་རྟག་པར་རྟོགས་པའི་རྗེས་དཔག་ཆོས་ཅན། ཁྱོད་ཀྱིས་རང་གི་སྤྱོད་ཡུལ་སྒྲ་མི་རྟག་པར་རྟོགས་པ་ལ་སྒྲ་མི་རྟག་པར་སྟོན་པའི་ལུང་ལ་ལྟོས་པ་མེད་དེ། དངོས་པོ་སྟོབས་ཞུགས་ཀྱི་ཚད་མ་ཡིན་པའི་ཕྱིར། སྒྲ་མི་རྟག་པ་དེ་ནི་ཆོས་ཅན། ལུང་གིས་གནོད་མེད་དུ་ལེགས་པར་གྲུབ་པ་ཡིན་ཏེ། དངོས་པོ་སྟོབས་ཞུགས་ཀྱི་རྗེས་དཔག་དེས་གྲུབ་པའི་ཕྱིར། དངོས་པོ་སྟོབས་ཞུགས་ཀྱི་ཡུལ་ལ་དཔྱོད་པ་དེའི་ཚེ་བསྟན་བཅོས་ལ་ལྟོས་པ་མ་ཡིན་ན་དེའི་ཚེ་རྒོལ་བས་རྩོད་པ་འདོར་བར་འགྱུར་རོ་ཞེ་ན།
དངོས་པོ་སྟོབས་ཞུགས་ཀྱི་ཡུལ་ལ་དཔྱོད་པ་དེའི་ཚེ་ཆོས་ཅན། ལུང་ཁས་མ་བླངས་པས་རྩོད་པ་འདོར་བ་མིན་པར་ཐལ། ལུང་ཁས་མ་བླངས་པར་ཡང་རྩོད་པའི་ཕྱིར། ལུང་རྣམ་དག་འདི་ནི་ཆོས་ཅན། དངོས་པོ་སྟོབས་ཞུགས་ཀྱི་ཡུལ་ལ་དཔྱོད་པ་དེའི་ཚེ་ཁྱོད་ཁས་བླངས་ཡོད་ཀྱང་སྒྲུབ་བྱེད་གནོད་མེད་དེའི་རྒྱུ་མིན་ཏེ། ཤིན་ཏུ་ལྐོག་གྱུར་ཁས་ལེན་པའི་ཐབས་ཙམ་ཡིན་པས་སོ། ། གོང་དུ་བསྟན་པ་དེ་ལྟར་ཡུལ་མངོན་གྱུར་ལྐོག་གྱུར་གཉིས་ལ་ཐེ་ཚོམ་རྣམ་པར་དག་ཅིང་ཤེས་ནས་ཤིན་ཏུ་ལྐོག་གྱུར་གཏན་ལ་འབེབས་དེའི་ཚེ་ཆོས་ཅན། བསྟན་བཅོས་རྣམ་དག་གི་སྟོབས་ཀྱིས་ནི་རང་འགལ་གྱི་དམ་བཅའི་དོན་ལ་གནོད་པར་འགྱུར་ཏེ། བསྟན་བཅོས་སྒྲུབ་བྱེད་དུ་ཡོངས་སུ་འཛིན་པར་འདོད་པ་སྐབས་སུ་བབ་ཅིང་རིགས་པའི་དུས་ཡིན་པ་དེའི་ཚེའོ། ། ལུང་དེས་གྲུབ་པའི་དོན་ལ་ལུང་དེ་དང་ནི་འགལ་བར་སེམས་པའམ་ཁས་ལེན་པར་མི་འཐད་པར་ཐལ།
དེ་ཡིན་ན་ཤིན་ཏུ་ལྐོག་གྱུར་ལ་དཔྱོད་པར་མི་རུང་བའི་ཕྱིར། གཞལ་བྱ་གནས་གསུམ་པར་རྟོག་དཔྱོད་འཕོ་བ་ན་ཆོས་ཅན། བསྟན་བཅོས་སྒྲུབ་བྱེད་དུ་ཁས་ལེན་པ་རིགས་པ་དང་ལྡན་པ་ཡིན་ཏེ། བསྟན་བཅོས་སྒྲུབ་བྱེད་དུ་ཁས་མི་ལེན་ན་ཤིན་ཏུ་ལྐོག་གྱུར་ལ་དཔྱོད་པའི་ཐབས་མེད་པའི་ཕྱིར། བསྟན་བཅོས་ཁས་ལེན་པའི་སྐབས་དེར་ཡང་ཆོས་ཅན། བསྒྲུབ་བྱའི་ཆོས་དང་མེད་ན་མི་འབྱུང་བའི་འབྲེལ་ཡུལ་ལ་གནོད་པ་ཉིད་རྟགས་ཡང་དག་ཡིན་པ་སྤང་བར་བྱའི་གཞན་ལུང་དོན་ལ་གནོད་པས་འགལ་རྟགས་སུ་འགྱུར་བ་མིན་ཏེ། ཡིན་ན་དྲི་རྟག་པ་སའི་ཡོན་ཏན་བཀག་པས་འགལ་རྟགས་སུ་འགྱུར་བ་སོགས་ཐུག་པ་མེད་པར་ཐལ་བའི་སྐྱོན་ཡོད་པའི་ཕྱིར། ཡིད་ཆེས་པའི་ལུང་ནི་ཀུན་ལ་སྒྲུབ་བྱེད་དུ་འཇུག་དགོས་སོ་ཞེ་ན། དཔྱོད་པ་ཀུན་ལ་བསྟན་བཅོས་དག་སྒྲུབ་བྱེད་དུ་གཟུང་དགོས་ཞེས་པའི་ལུགས་འདི་ཆོས་ཅན། འཐད་པ་དང་བཅས་པ་མ་ཡིན་པར་ཐལ།
རིགས་པ་གང་གིས་བྱས་ཏེ་མ་བྱས་པའི་ཕྱིར། རྟགས་མ་གྲུབ་ན། ད་ནི་ལུང་མི་ཤེས་པའི་ཕྱུགས་རྫི་རྣམས་ཆོས་ཅན། ཁྱོད་ཀྱིས་དུ་བའི་རྟགས་ལས་མེ་ནི་འཛིན་པར་མི་འགྱུར་བར་ཐལ། ཁྱོད་གྲུབ་མཐའ་ལ་ཞུགས་པ་མེད་པའི་ཕྱིར། གལ་ཏེ་དཔེ་ལ་བསྟན་བཅོས་ཀྱི་དོན་ཀུན་གྱི་ཁྱབ་པ་སྒྲུབ་པར་བྱེད་པའི་རྟགས་གཅིག་ཉིད་ཀྱིས་བསྟན་པ་ཁོ་ན་བསྒྲུབ་བྱེད་རྟགས་སུ་འགྱུར་དགོས་སོ་ཞེ་ན། རྟགས་ཡིན་ན་དཔེ་ལ་ལུང་དོན་གྱི་ཁྱབ་པ་བསྟན་དགོས་ཞེས་པ་འདི་ནི་ཆོས་ཅན། མི་འཐད་པར་ཐལ། འཇིག་རྟེན་གྱི་རིགས་པ་ལས་འདས་པའི་ལུགས་ཡིན་པའི་ཕྱིར། བྱས་པ་ཆོས་ཅན།
རྟག་པ་ནམ་མཁའི་ཡོན་ཏན་གྱི་ཆོས་ནི་མ་གྲུབ་པས་མི་རྟག་པ་མ་གྲུབ་པར་ནི་ཇི་ལྟར་འགྱུར་ཏེ་མི་འགྱུར་བར་ཐལ། མི་རྟག་པ་རྟག་པ་ནམ་མཁའི་ཡོན་ཏན་དང་འབྲེལ་བ་མེད་ཅིང་ཐ་དད་པའི་ཕྱིར། སྒྲ་མི་རྟག་པ་དེ་ཡི་སྒྲུབ་བྱེད་དུ་བརྗོད་པའི་བྱས་པ་ཆོས་ཅན། སྒྲ་རྟག་པ་ནམ་མཁའི་ཡོན་ཏན་བཀག་པས་གཏན་ཚིགས་སྐྱོན་ལྡན་ཅི་ལྟར་ཡིན་ཏེ་མ་ཡིན་པར་ཐལ། སྒྲ་མི་རྟག་པ་དེ་སྒྲུབ་པར་བྱེད་པའི་རྟགས་ཡང་དག་ཡིན་པའི་ཕྱིར། ཆོས་ཅན་གྱི་ཆོས་མ་ལུས་པ་རྟགས་ལ་དཔེའི་སྟེང་དུ་ཁྱབ་པ་བསྟན་དགོས་སོ་ཞེ་ན། ཆོས་ཅན་གྱི་ཆོས་མ་ལུས་པ་ནི་ཆོས་ཅན། རྟགས་ལ་དཔེའི་སྟེང་དུ་ཁྱོད་ཀྱི་ཁྱབ་པ་བསྟན་མི་དགོས་པར་ཐལ། རྟགས་ལ་དཔེའི་སྟེང་དུ་ཁྱོད་ཀྱི་ཁྱབ་པ་བསྟན་པ་མེད་པ་ཁོ་ནར་ནི་ཚིག་གིས་འགྲོ་བ་སེམས་ལྡན་དུ་རྗེས་སུ་དཔོག་པར་བྱེད། དུ་སོགས་ཀྱི་རྟགས་ལས་མེ་སོགས་རྗེས་སུ་དཔོག་པར་བྱེད་པའི་ཕྱིར་རོ། །
ངོ་བོ་མི་རྟག་པ་དག་སྒྲུབ་པར་བྱེད་པའི་དོན་བྱས་པ་ཆོས་ཅན། རྒོལ་བ་འགའ་ཡིས་སྨྲ་བའི་བསྟན་བཅོས་ཀྱི་དོན་ལ་གནོད་ཀྱང་མི་རྟག་པའི་ངོ་བོ་ཉིད་ལས་འབྲེལ་པ་ལྡོག་པར་འགྱུར་བ་མ་ཡིན་པར་ཐལ། མི་རྟག་པ་ལ་འབྲེལ་བ་མི་འཁྲུལ་བས་སོ། ། རྒྱུ་མེ་དག་སྒྲུབ་པར་བྱེད་པའི་དོན་དུ་བ་ཆོས་ཅན། དུ་ལྡན་གྱི་ལ་ལ་མེ་མེད་པ་ལ་གནོད་ཀྱང་མེ་ལ་འབྲེལ་བ་ལྡོག་པར་འགྱུར་བ་མ་ཡིན་པར་ཐལ། མེ་ལ་འབྲེལ་བ་མི་འཁྲུལ་བས་སོ། ། ལུང་ལ་གནོད་ན་ལུང་ཤེས་པ་ལ་རྟགས་སུ་མི་འགྱུར་ཞེ་ན། ལུང་ཤེས་པ་གཞན་དག་ཆོས་ཅན། བྱས་པའི་གཏན་ཚིགས་དེ་ལས་སྒྲ་མི་རྟག་པ་ཅི་སྟེ་རྟོགས་པར་འགྱུར་བ་མ་ཡིན་ཏེ་ཡིན་པར་ཐལ། ཁྱོད་ཀྱི་ངོར་བྱས་པ་དེ་ནི་འདོད་པའི་བསྒྲུབ་བྱའི་ཆོས་ཀྱི་དོན་དང་མེད་ན་མི་འབྱུང་འབྲེལ་བ་གྲུབ་པའི་ཚུལ་གསུམ་ཚད་མས་རྟོགས་པའི་རྟགས་ཡིན་པས་སོ། །
གལ་ཏེ་བསྟན་བཅོས་ལ་ལར་རྒོལ་བ་འགའ་ཡིས་སྨྲས་པའི་རིགས་པ་མ་ཡིན་པ་ནམ་མཁའི་ཡོན་ཏན་གྱིས་རིགས་པར་སྨྲ་བས་བཤད་པའི་གཞན་པ་མི་རྟག་པ་དག་ཀྱང་དགག་བྱ་ཡིན་ནོ་ཞེས་བྱ་བ་ནི་ཆོས་ཅན། རྒྱལ་རིགས་ངན་པའི་ཆོས་ལུགས་དང་འདྲ་བ་ཡིན་ཏེ། མི་རིགས་པ་གཅིག་གིས་རིགས་པའི་དོན་བཟློག་པར་བྱེད་པ་ཡིན་པའི་ཕྱིར། འཇིག་རྟེན་ཀུན་ལ་བསྒྲུབ་བྱ་དང་སྒྲུབ་བྱེད་ཀྱི་རྣམ་པར་གཞག་པ་འདི་ཉམས་པར་འགྱུར་ཏེ། བསྟན་བཅོས་ཐམས་ཅད་ཀྱི་དོན་རྣམས་ནི་མཚུངས་པར་བྱས་ནས་སྒྲུབ་བྱེད་ཡང་དག་ཏུ་བརྗོད་པར་ནུས་པ་མ་ཡིན་པའི་ཕྱིར། དངོས་པོ་སྟོབས་ཞུགས་ཀྱི་རྟགས་ལུང་ལ་མི་ལྟོས་པ་དེའི་ཕྱིར་བྱས་པ་ཆོས་ཅན། སྒྲ་རྟག་པ་བསྒྲུབ་པའི་འགལ་རྟགས་ཡིན་པར་ཐལ། བསྒྲུབ་པར་བྱ་བ་སྒྲ་རྟག་པ་ལ་གནོད་པར་བྱེད་པའི་ཕྱོགས་ཆོས་ཅན་གྱི་གཏན་ཚིགས་ཡིན་པའི་ཕྱིར། གནོད་བྱ་གནོད་བྱེད་མ་ཡིན་པ་མི་རྟག་པ་དང་རྟག་པ་ནམ་མཁའི་ཡོན་ཏན་མ་ཡིན་པ་དག་བྱས་པའི་རྟགས་གཅིག་ལ་གྲུབ་པའི་འགལ་བ་མེད་ཀྱང་གལ་ཏེ་བསྟན་བཅོས་ལ་གནོད་པས་འགལ་བར་འདོད་ན། གྲངས་ཅན་ཆོས་ཅན།
རྟགས་གཞན་གྱིས་དྲི་ལ་སའི་ཡོན་ཏན་བཀག་པས་བྱས་པའི་རྟགས་འགལ་བར་འགྱུར་བར་ཐལ། ལུང་དོན་བཀག་པ་དེ་ནི་རྟགས་གཞན་གྱིས་དྲི་ལ་སའི་ཡོན་ཏན་བཀག་པ་ལ་ཡང་མཚུངས་པའི་ཕྱིར། བྱས་པ་དེས་རྟག་པ་ནམ་མཁའི་ཡོན་ཏན་ལ་གནོད་ན་རྟགས་འགལ་བར་འགྱུར་གྱི་དེ་ལྟ་མ་ཡིན་པར་དྲི་རྟག་པ་སའི་ཡོན་ཏན་ལ་གནོད་པས་ནི་མི་འགྱུར་རོ་ཞེ་ན། བྱས་པ་ཆོས་ཅན། སྒྲ་རྟག་པ་ནམ་མཁའི་ཡོན་ཏན་ལ་གནོད་པས་སྒྲ་མི་རྟག་པར་སྒྲུབ་པའི་འགལ་རྟགས་སུ་འགྱུར་བ་མ་ཡིན་པར་ཐལ། སྒྲ་མི་རྟག་པ་ལ་མི་གནོད་པའི་ཕྱིར། ཁྱབ་པ་ཡོད་དེ། གཏན་ཚིགས་ཐམས་ཅད་ཀྱི་སྐྱོན་འགལ་མ་ངེས་མ་གྲུབ་པ་དང་ཡོན་ཏན་ཚུལ་གསུམ་གྲུབ་པ་ནི་རང་གི་བསྒྲུབ་པར་བྱ་བ་ལ་ལྟོས་ནས་བསམ་པར་བྱ་བ་ཡིན་པའི་ཕྱིར། བྱས་པ་དེས་ནི་རང་གི་བསྒྲུབ་པར་བྱ་བ་འགོག་པ་མ་ཡིན་ཡང་བསྟན་བཅོས་ལ་གནོད་པའི་ཕྱིར་འགལ་བར་འདོད་ན། རྟགས་གཞན་གྱིས་ནམ་མཁའི་ཡོན་ཏན་བཀག་པས་བྱས་པ་འགལ་བའི་རྟགས་སུ་འགྱུར་བར་ཐལ།
ལུང་དོན་བཀག་པ་དེ་ནི་རྟགས་གཞན་གྱིས་ནམ་མཁའི་ཡོན་ཏན་བཀག་པ་ལ་ཡང་མཚུངས་པའི་ཕྱིར། རྟགས་གཞན་གྱིས་ནམ་མཁའི་ཡོན་ཏན་བཀག་པ་བྱས་ན་ཡང་རྟགས་ཀྱི་སྐྱོན་མ་ཡིན་གྱི་དམ་བཅས་པའི་སྐྱོན་དུ་འགྱུར་བ་ཁོ་ནའོ་ཞེ་ན། དམ་བཅའི་སྐྱོན་དུ་འགྱུར་མོད་ཀྱི། རྟགས་གཞན་གྱིས་ཡུལ་གཞན་དྲི་ལ་སའི་ཡོན་ཏན་བཀག་པ་དེ་ཆོས་ཅན། སྒྲ་མི་རྟག་པར་སྒྲུབ་པའི་དམ་བཅའི་སྐྱོན་དུ་ཅི་སྟེ་མི་འགྱུར་ཏེ་འགྱུར་བ་ཐལ། བསྟན་བཅོས་ཀྱི་བརྗོད་བྱ་བཀག་པའི་ཕྱིར། གནོད་པར་བྱ་བའི་ཆོས་རྟག་པ་ནམ་མཁའི་ཡོན་ཏན་དང་ལྡན་པའི་ཆོས་ཅན་གྱི་སྒྲ་ལ་ནམ་མཁའི་ཡོན་ཏན་སྐབས་སུ་བབ་པའི་བསྒྲུབ་བྱར་བརྗོད་པའི་ཕྱིར་སྒྲ་འདི་ཉིད་ལ་རྟག་པ་ནམ་མཁའི་ཡོན་ཏན་བཀག་ན་དམ་བཅའི་སྐྱོན་དུ་འགྱུར་གྱི་གཞན་དྲི་ལ་སའི་ཡོན་ཏན་བཀག་ན་དམ་བཅའི་སྐྱོན་དུ་མི་འགྱུར་རོ་ཞེ་ན། སྒྲ་ལ་རྟག་པ་ནམ་མཁའི་ཡོན་ཏན་བཀག་པས་དམ་བཅའི་སྐྱོན་དུ་འགྱུར་དྲི་ལ་སའི་ཡོན་ཏན་བཀག་པ་ལ་མི་འགྱུར་བའི་རྣམ་དབྱེ་ཡོད་པ་མ་ཡིན་ཏེ། འདི་ལྟར་བྱས་པ་ཆོས་ཅན་གཞན་དྲིའི་སྟེང་དུ་སའི་ཡོན་ཏན་བཀག་པ་ལ་ཡང་ཁྱོད་ཀྱིས་སྒྲ་མི་རྟག་པར་སྒྲུབ་པའི་དམ་བཅའི་སྐྱོན་དུ་འགྱུར་བར་ཐལ། ཁྱོད་ཀྱིས་སྒྲ་མི་རྟག་པར་བསྒྲུབ་པའི་རྒོལ་བ་བྱེ་བྲག་པས་གནོད་པར་བྱ་བའི་དོན་ཅན་དྲི་རྟག་པ་སའི་ཡོན་ཏན་དུ་སྟོན་པའི་བསྟན་བཅོས་ཁས་བླངས་པས་སོ། །
སྐྱོན་ཡོད་པ་དེས་ན་སྒྲ་རྟག་པ་ནམ་མཁའི་ཡོན་ཏན་བཀག་པ་འདི་ནི་ཆོས་ཅན། སྒྲ་མི་རྟག་པར་བསྒྲུབ་པའི་དམ་བཅའི་སྐྱོན་གྱི་མཚན་ཉིད་དུ་མི་རིགས་པར་ཐལ། ཁྱོད་སྒྲ་མི་རྟག་པར་སྒྲུབ་པའི་དམ་བཅའི་སྐྱོན་ཡིན་ན་དྲི་ལ་སའི་ཡོན་ཏན་བཀག་པས་སྒྲ་མི་རྟག་པར་སྒྲུབ་པའི་དམ་བཅའི་སྐྱོད་དུ་འགྱུར་བ་སོགས་ཧ་ཅང་ཐལ་བར་འགྱུར་བའི་སྐྱོན་ཡོད་པའི་ཕྱིར། ལུང་དོན་བསྒྲུབ་བྱ་ཡིན་པ་ལ་སྐྱོན་གཞན་ཡང་། གལ་ཏེ་བསྟན་བཅོས་ཁས་བླངས་པའི་བསྟན་བཅོས་ལས་མཐོང་བའི་དོན་ཐམས་ཅད་བསྒྲུབ་བྱ་ཉིད་དུ་འདོད་པ་ཡིན་ན། སྒྲ་མི་རྟག་པར་བསྒྲུབ་པ་ལ་མ་གྲུབ་པའི་གཏན་ཚིགས་ལྡན་པ་དང་རྣམ་དབྱེ་ལས་སྐྱེས་པ་ལུང་ལས་བརྗོད་པ་ཡང་ཆོས་ཅན། བསྒྲུབ་བྱ་མིན་ནམ་ཅི་སྟེ་བསྒྲུབ་བྱར་ཐལ། ལུང་དོན་ཡིན་པའི་ཕྱིར། ཚིག་ཕྲད་སྨོས་པས་སྒྲུབ་བྱེད་དུ་འདོད་པའི་མ་གྲུབ་པ་སྤང་པའི་ཕྱིར་མ་གྲུབ་པའི་གཏན་ཚིགས་བསྒྲུབ་བྱར་ཐལ་བའི་སྐྱོད་མེད་དོ་ཞེ་ན། སྐྱོན་མེད་པ་མ་ཡིན་ཏེ།
འདི་ལྟར་ལྡན་པ་དང་རྣམ་དབྱེ་ལས་སྐྱེས་པ་ཆོས་ཅན། བསྒྲུབ་བྱར་རིགས་པས་ཐོབ་པར་ཐལ། ལུང་ལས་བཤད་པའི་ཕྱིར། འདོད་ན། ཁོ་ནའི་ཚིག་གིས་བཟློག་པར་མི་ནུས་པར་ཐལ། འདོད་པ་དེའི་ཕྱིར་རོ། ། རང་ཉིད་ཀྱི་སྒྲ་ཆོས་ཅན། ཁྱོད་ཕྱོགས་ཀྱི་མཚན་ཉིད་དུ་སྨོས་པ་ལ་དགོས་པའི་དོན་ཅུང་ཟད་ཀྱང་རྒྱས་པར་མི་བྱེད་པར་ཐལ། ཕྱོགས་ཀྱི་མཚན་ཉིད་ལས་ཕྱི་རོལ་དུ་གྱུར་པའི་དོན་བརྗོད་པའི་ཕྱིར། གལ་ཏེ་རྩོད་པའི་དུས་སུ་བསྟན་བཅོས་འགའ་ཞིག་དོར་ལ་འགའ་ཞིག་ལ་འདོད་པས་འཇུག་གོ་ཞེས་བསྟན་པའི་དོན་དུ་རང་ཉིད་སྨོས་པ་ཡིན་ནོ་ཞེ་ན།
རང་ཉིད་ཀྱི་སྒྲ་རྩོམ་པ་པོ་གང་གིས་ཆོས་ཅན། ལུང་ལ་འཇུག་ལྡོག་མི་ནུས་པའི་དོགས་པ་གཅོད་པའི་དོན་དུ་གང་གིས་ན་རང་ཉིད་ཀྱི་སྒྲ་ལ་འབད་པ་བྱེད་པ་དོན་མེད་པར་ཐལ། དེ་འདྲའི་དོགས་པ་འདི་ག་ལས་ཡིན་ཏེ་མེད་པའི་ཕྱིར་རོ། ། དོགས་པ་ཅིའི་ཕྱིར་མེད་ཅེ་ན། ལུང་ལ་དཔྱོད་པ་ན་ཆོས་ཅན། རྒོལ་བ་རྟོགས་ལྡན་ལ་དེ་འདྲའི་དོགས་པ་མེད་པར་ཐལ། ལུང་དོན་ཚད་མས་མི་བཟློག་ན་ལུང་དེ་ལ་འཇུག་པ་སུས་བཟློག་སྟེ་བཟློག་ཏུ་མེད་ལ། ལུང་དོན་ཚད་མས་བཟློག་ན་ཡང་སུས་རང་ཉིད་ཀྱི་ཚིག་གིས་འཇུག་པར་བྱེད་མི་ནུས་པའི་ཕྱིར། གཞན་དག་ནི་རང་ཉིད་ཀྱི་སྒྲས་གཞུང་ལུགས་ཐ་དད་ཀྱི་མཚན་ཉིད་ཀྱིས་བསྐྱེད་པ་སྟེ་བརྟག་པའི་ཁྱད་པར་ཆོས་ཅན་ཡིན་པ་ཡོངས་སུ་སྤངས་ནས་གཉིས་ཀ་ལ་རབ་ཏུ་གྲགས་པ་ཆོས་ཅན་ཡོངས་སུ་བཟུང་བའི་དོན་དུ་རང་ཉིད་སྨྲོས་ཞེས་འཛེར་ཏོ། ། རང་ཉིད་ཀྱི་དགོས་པ་དེ་ལྟར་འདོད་པ་དེ་ལ་ཡང་ཆོས་ཅན།
སྒྲའི་ཁྱད་པར་གྱི་ཆོས་ལ་དཔྱོད་པའི་རྟེན་དུ་སྟོན་པ་ལ་རང་ཉིད་ཀྱི་སྒྲ་འདི་ནི་དགོས་པ་ཅི་ཡང་ཡོད་པ་མ་ཡིན་པར་ཐལ། རང་ཉིད་མ་སྨོས་ཀྱང་སྒྲའི་ཁྱད་པར་གྱི་ཆོས་ལ་དཔྱོད་པའི་སྐབས་ཉིད་ཀྱིས་གཞི་སྒྲ་དེ་གཉིས་ཀ་ལ་རབ་ཏུ་གྲགས་པ་ཡིན་པར་གྲུབ་པའི་ཕྱིར། བརྟགས་པའི་ཆོས་ཅན་སྐབས་ཉིད་ཀྱིས་བཟློག་པ་ནི། རྒོལ་བ་རང་གི་འདོད་པས་བརྟགས་པའི་ཁྱད་པར་ཅན་དགོས་པའི་དོན་ལ་གཙོ་བོར་ཉེ་བར་སྦྱོར་བ་མེད་པའི་དོན་དག་ཆོས་ཅན། ཁྱོད་དཔྱད་གཞིར་བཟུང་ནས་ཉེ་བར་བཀོད་པའི་རྣམ་པར་བཞག་པ་ནི་འགའ་ཡང་བཟློག་པར་བྱ་བ་མ་ཡིན་པར་ཐལ། ཁྱད་པར་གྱི་རྟེན་ཅན་གྱི་རྣམ་པར་དཔྱོད་པའི་ཐ་སྙད་ཀྱི་རྟེན་མ་ཡིན་པའི་ཕྱིར། མ་གྲུབ་ན། དེ་ལྟར་རྒོལ་བའི་འདོད་པས་རབ་ཏུ་བཀོད་པ་ཆོས་ཅན། རྒོལ་བ་གཉིས་ཀྱི་རྣམ་དཔྱོད་ཀྱི་རྟེན་མ་ཡིན་པར་ཐལ། རྒོལ་བ་གཉིས་ཀ་ལ་ངོ་བོ་མཚུངས་པར་མ་གྲུབ་པའི་ཕྱིར།
འདིས་ནི་རྟགས་ཡང་དག་ལ་ཆོས་ཅན་གྲུབ་དགོས་པ་བསྟན་ཏོ། ། གྲུབ་དགོས་པའི་དོན་ནི། རྟགས་ཀྱི་ཆོས་ནི་ཁྱད་པར་གྱི་ཆོས་ལ་དཔྱོད་པའི་རྟེན་ཡིན་ལ། ཁྱད་གཞི་མ་གྲུབ་ན་ཁྱད་ཆོས་ལ་དཔྱོད་པ་མི་རུང་བའི་ཕྱིར་དང་། ཕྱོགས་མེད་པའི་ཕྱོགས་ཆོས་ཀྱང་མི་འཐད་པའི་ཕྱིར་དང་། རྒོལ་བ་གཉིས་ཀ་ལ་ངོ་བོ་མཚུངས་པར་གྲུབ་དགོས་པའི་ཕྱིར་རོ། ། ཕྱོགས་གཞན་སྟོན་པའི་ཚིག་འོན་ཏེ་འཇིག་རྟེན་ན་རབ་ཏུ་གྲགས་པ་རྒོལ་ཕྱིར་རྒོལ་ལ་ཉེ་བར་བསྟན་པའི་སྒོ་ནས་ཕྱིར་རྒོལ་གྱིས་གྲུབ་ཟིན་པའི་ཆོས་ཅན་བསྒྲུབ་བྱ་མ་ཡིན་པར་རྟོགས་པའི་དོན་དུ་རང་ཉིད་ཀྱི་སྒྲ་བཤད་པ་ཡིན་ནོ་ཞེ་ན། ཕྱིར་རྒོལ་གྱི་གྲུབ་ཟིན་པའི་ཆོས་ཅན་བསྒྲུབ་བྱ་མ་ཡིན་པ་ཆོས་ཅན། ཁྱོད་རྟོགས་པའི་དོན་དུ་རང་ཉིད་ཀྱི་སྒྲ་ངེས་པར་སྨོས་དགོས་པ་མ་ཡིན་པར་ཐལ། རང་གི་ངོ་བོ་ཁོ་ནར་བསྟན་པ་ཞེས་བྱ་བ་འདི་ཉིད་ཀྱི་སྒོ་ནས་ཁྱོད་ཀྱི་དོན་རྟོགས་པའི་ཕྱིར་རོ། །
ཇི་ལྟར་རྟོགས་ཞེ་ན། བསྒྲུབ་པར་བྱ་བ་ཁོ་ནར་བསྟན་པར་བྱ་བ་ཞེས་བྱ་བའི་ངག་འདི་ཆོས་ཅན། ཕྱིར་རྒོལ་གྱིས་བསྒྲུབས་ཟིན་མ་བརྗེད་པ་དང་སྒྲུབ་བྱེད་དུ་བཀོད་བཞིན་པ་བསྒྲུབ་བྱ་ཡིན་པ་བསལ་བ་ལ་འབྲས་བུ་དང་བཅས་པར་འགྱུར་ཏེ། ཕྱི་རྒོལ་གྱིས་གྲུབ་ཟིན་མ་བརྗེད་པ་དང་སྒྲུབ་པར་བྱེད་པའི་ངོ་བོར་བསྟན་པ་བསྒྲུབ་བྱ་ཡིན་པར་དོགས་པ་གཅོད་ནུས་ཀྱི་ཚིག་ཡིན་པའི་ཕྱིར། རྒོལ་བ་རང་ཉིད་ཀྱིས་གྲུབ་པའི་ཆོས་ཅན་རྟགས་ཀྱི་དཔག་གཞིར་ཡོངས་སུ་བཟུང་བར་མ་བརྗོད་ན་ཆོས་ཅན་རང་མཚན་པ་ཉིད་བསྒྲུབ་བྱར་འགྱུར་བས་དེ་བཟློག་པའི་དོན་དུ་རང་ཉིད་ཀྱི་སྒྲ་བརྗོད་དོ་ཞེ་ན། ཆོས་ཅན་རང་མཚན་པ་ཉིད་བསྒྲུབ་བྱ་མ་ཡིན་པ་ཆོས་ཅན། ཁྱོད་རྟོགས་པའི་དོན་དུ་རང་ཉིད་ཀྱི་སྒྲ་སྨོས་དགོས་པ་མ་ཡིན་པར་ཐལ། རྗེས་དཔག་སྤྱིའི་ཡུལ་ཅན་དུ་བསྟན་པ་ཉིད་ཀྱིས་ཁྱོད་ཀྱི་དོན་རྟོགས་པའི་ཕྱིར། ཆོས་ཅན་རང་མཚན་པ་བསྒྲུབ་བྱར་བྱས་པ་ལ་སྐྱོན་ཅི་ཡོད་ཅེ་ན། རྟགས་ཡང་དག་ཆོས་ཅན།
རང་གི་མཚན་ཉིད་བསྒྲུབ་བྱར་འགྱུར་བར་ཐལ། ཆོས་ཅན་རང་མཚན་པ་དོན་དམ་དུ་ཡོད་པར་རྟགས་ཀྱིས་བསྒྲུབ་པར་བྱ་བ་ཡིན་པའི་ཕྱིར། འདོད་ན། མ་ཡིན་པར་ཐལ། རང་མཚན་བསྒྲུབ་བྱ་ཡིན་པ་དེ་ཡང་རྟགས་སྤྱིའི་ཡུལ་ཅན་དུ་བཤད་དེ་ཞེས་སོགས་ཀྱི་སྐབས་སུ་སྤངས་ཟིན་པའི་ཕྱིར། ཕྱོགས་ཀྱི་མཚན་ཉིད་སྟོན་པའི་སྐབས་འདིར་ཆོས་ཅན། རང་ཉིད་ཀྱི་སྒྲ་དེ་སྐད་མ་བརྗོད་ཀྱང་ཕྱོགས་སུ་འགལ་བའི་ཕྱིར་རང་མཚན་ཕྱོགས་སུ་ཐལ་བའི་སྐྱོན་ཅུང་ཟད་ཀྱང་མེད་པར་ཐལ། རང་མཚན་ཕྱོགས་ཡིན་པ་རྗེས་དཔག་སྤྱིའི་ཡུལ་ཅན་དུ་བསྟན་པས་སྤངས་ཟིན་པ་དེའི་ཕྱིར། ལ་སུ་དང་མཐུན་པར་སྒྲ་མདོ་སུམ་ཅུ་པ་ལས་གསུངས། ཆོས་ཅན་རང་མཚན་པ་སྒྲུབ་པར་བྱེད་པ་བཟློག་པའི་དོན་དུ་རང་ཉིད་ཀྱི་སྒྲ་སྨོས་པར་འདོད་ན།
ཆོས་ཅན་རང་མཚན་པ་ཉིད་བསྒྲུབ་བྱར་བྱས་ན་དེ་ལས་སྐྱོན་ཅིར་འགྱུར་དྲིས་པ་ན། ཕ་རོལ་པོས་ལན་སྨྲས་པ། ཆོས་ཅན་རང་མཚན་པ་དེ་ནི་བསྒྲུབ་བྱར་མི་ནུས་སོ། ། ཅིའི་ཕྱིར་ཞེ་ན། གཏན་ཚིགས་ནི་ཁྱད་པར་ཆོས་ཅན་རང་མཚན་པ་དང་དཔེ་རང་མཚན་པ་ལ་ལྷན་ཅིག་ཏུ་རྗེས་སུ་འགྲོ་བ་མེད་པའི་ཕྱིར་ཞེ་ན། གཏན་ཚིགས་ཤེས་འདོད་ཆོས་ཅན་དང་དཔེ་ལ་རྗེས་འགྲོ་མེད་པ་འདི་ནི་ཆོས་ཅན། གཏན་ཚིགས་དང་དཔེ་དག་གི་སྐྱོན་ཡིན་གྱི་ཕྱོགས་ཀྱི་སྐྱོན་ནི་མ་ཡིན་པར་ཐལ། ནང་གི་ཡན་ལག་བསྒྲུབ་བྱ་ལ་མི་ལྟོས་པར་ཡན་ལག་ཕྱི་མ་རྟགས་དང་དཔེ་ལ་ལྟོས་པའི་སྐྱོན་ཡིན་པའི་ཕྱིར། ཡན་ལག་ཕྱི་མའི་བར་ཕྱོགས་བསྒྲུབ་པ་ལ་གནོད་པས་ཕྱོགས་ཀྱི་སྐྱོན་དུ་འདོད་ན། གཏན་ཚིགས་དང་སོགས་པ་དཔེའི་སྐྱོན་མཐའ་དག་ཆོས་ཅན།
ཕྱོགས་ཀྱི་སྐྱོན་ཡིན་པར་ཐལ། ཐམས་ཅད་དུ་ཕྱོགས་ཚད་མས་འགྲུབ་པ་ཉིད་ལ་གནོད་པའི་ཕྱིར། ཕྱོགས་འགྲུབ་པ་ལ་གནོད་པས་ཕྱོགས་སྐྱོན་དུ་འགྱུར་ན་ཧ་ཅང་ཐལ་བ་དེའི་ཕྱིར། སྒྲ་རྟག་ཅེས་པའི་དམ་བཅའ་ཆོས་ཅན། ཁྱོད་རྟགས་དཔེ་ལ་རྗེས་འགྲོ་མེད་པ་གཉིས་ཀྱི་ནང་ནས་ཁྱོད་ཁོ་ན་ཕྱོགས་ཀྱི་སྐྱོན་ཡིན་ཏེ། ཕྱོགས་དེ་ཙམ་དང་རྗེས་སུ་འབྲེལ་བའི་སྐྱོན་ཡིན་པའི་ཕྱིར། དཔེར་ན་མངོན་སུམ་དང་འགལ་བ་སྒྲ་མཉན་བྱ་མིན་ཞེས་པ་དང་། སོགས་པ་གྲགས་པ་དང་འགལ་བ་རི་བོང་ཅན་ཟླ་བ་མིན་ཞེས་པ་བཞིན་ནོ། ། ཕྱོགས་ཀྱི་མཚན་ཉིད་ཡན་ལག་ལྔ་ལྡན་དུ་བརྗོད་པའི་དགོས་པ་བསྟན་པ་ནི། ཕྱོགས་ཀྱི་མཚན་ཉིད་ཡན་ལག་ལྔ་ལྡན་བརྗོད་པ་ཆོས་ཅན།
དགོས་པ་ཡོད་པ་ཡིན་ཏེ། བསྒྲུབ་བྱ་ཤེས་པར་བྱེད་པའི་རྒྱུ་རྟགས་དང་སོགས་པ་དཔེའི་མཚན་ཉིད་ཀྱི་བསལ་བྱ་སེལ་བ་ལ་ལྟོས་པ་མེད་པར་གཞན་དོན་བསྒྲུབ་བྱ་ལ་མ་ཁྱབ་པ་དང་ལྡོག་པ་དང་ནི་སྤང་བའི་ཆེད་ཡིན་པའི་ཕྱིར། འོ་ན་གང་དང་གང་གིས་མ་ཁྱབ་པ་དང་ཁྱབ་ཆེས་པ་སེལ་བར་བྱེད་ཅེ་ན། བདག་ཉིད་དང་ཚིག་ཕྲད་དང་ངོ་བོ་དང་མ་བསལ་བ་དང་བཅས་པའི་སྒྲ་རྣམས་ཆོས་ཅན། གཞན་དོན་བསྒྲུབ་བྱ་ལ་ལྡོག་པ་སྟེ་ཁྱབ་ཆེས་པ་སེལ་བར་བྱེད་པ་ཡིན་ཏེ། ལུང་དོན་བསྒྲུབ་བྱ་ཡིན་པ་དང་སྒྲུབ་བྱེད་དུ་བཀོད་པའི་མ་གྲུབ་པ་དང་གྲུབ་ཟིན་མ་བརྗེད་པ་དང་བསལ་བ་ཞུགས་པ་རྣམས་སོ་སོར་གཞན་དོན་བསྒྲུབ་བྱ་ཡིན་པ་གཅོད་པའི་ཕྱིར། འདོད་ཅེས་པའི་སྒྲ་ཆོས་ཅན། ཁྱོད་ཀྱིས་གཞན་དོན་བསྒྲུབ་བྱ་ལ་མ་ཁྱབ་པ་སེལ་བར་བྱེད་པ་ཡིན་ཏེ། ཁྱོད་ཀྱིས་དཔག་འདོད་ཀྱིས་དུམ་དུམ་བྱས་པའི་ངག་དུ་མ་བརྗོད་པ་བསྒྲུབ་བྱ་མ་ཡིན་པ་གཅོད་པའི་ཕྱིར། དམ་བཅའ་བརྗོད་པ་སྒྲུབ་ངག་གི་ཡན་ལག་དུ་འདོད་པའི་ངོར་ལོག་རྟོགས་སེལ་བ་ལ་ལྟོས་ཏེ་མཚན་ཉིད་ལྔ་ལྡན་བརྗོད་ནས་རིགས་མི་མཐུན་གཅོད་པའི་དོན་དུ་རང་ལུགས་དོན་དམ་པའི་མཚན་ཉིད་བསྟན་པ་ནི།
རྒོལ་བ་རྟོགས་ལྡན་གྱིས་གཞན་དོན་བསྒྲུབ་བྱར་ཁས་བླངས་པ་ནི་ཆོས་ཅན། གཞན་དོན་གྱི་ཕྱོགས་ཀྱི་མཚན་ཉིད་ཡིན་ཏེ། དེའི་རྣམ་པར་འཇོག་བྱེད་ཡིན་པའི་ཕྱིར། ཅིའི་ཕྱིར་གྲུབ་ཟིན་སོགས་ཕྱོགས་སུ་མི་འཐད་ཅེ་ན། ཕྱོགས་ཀྱི་མཚན་ཉིད་སྟོན་པའི་སྐབས་འདིར་ཆོས་ཅན། ཕྱོགས་ཀྱི་མཚན་ཉིད་ཀྱི་བསལ་བྱ་དེ་རྣམས་ལ་ནི་ཕྱོགས་ཉིད་དུ་གྲུབ་པ་མེད་དེ བསལ་བ་ལ་གནོད་བྱེད་ཡོད་པའི་ཕྱིར་དང་། ལྷག་མ་གྲུབ་ཟིན་སོགས་ལ་ཕྱོགས་ཀྱི་མཚན་ཉིད་འཇུག་པ་མེད་པའི་ཕྱིར་རོ། ། འདོད་པའི་སྒྲས་མི་འདོད་པ་སྒྲུབ་བྱ་ཡིན་པ་བསལ་བའི་ཕྱིར་རང་ཉིད་ཀྱི་སྒྲ་ལ་དོན་མེད་དོ་ཞེ་ན། ཕྱོགས་ཀྱི་མཚན་ཉིད་སྟོན་པའི་སྐབས་འདིར་ནི་བདག་ཉིད་ཀྱི་སྒྲ་སྨོས་པར་མཛད་པ་ཆོས་ཅན། དགོས་པ་ཡོད་དེ།
ལུང་དོན་བསྒྲུབ་བྱར་འཛིན་པའི་ལོག་པར་རྟོག་པ་མཐོང་བ་བཟློག་པའི་ཆེད་ཡོད་པའི་ཕྱིར། འོ་ན་རང་ཉིད་ཀྱི་སྒྲས་དོན་ཅི་བསྟན་ཞེ་ན། རང་ཉིད་ཅེས་པའི་སྒྲ་ཆོས་ཅན། བསྟན་བྱའི་དོན་དང་ལྡན་པ་ཡིན་ཏེ། ལུང་གི་དོན་ལ་གནོད་པས་ཞེ་འདོད་ཀྱི་བསྒྲུབ་པ་ལ་གནོད་པ་མེད་པ་དང་། ལུང་དོན་བསྒྲུབ་བྱ་མིན་པ་དང་། ལུང་དོན་བསྒྲུབ་བྱ་ཡིན་ན་སྒྲ་རྟག་པ་ནམ་མཁའི་ཡོན་ཏན་བཀག་པས་བྱས་པ་འགལ་རྟགས་སུ་འགྱུར་བ་སོགས་ཐུག་པ་མེད་པར་སྟོན་པ་ཡིན་པའི་ཕྱིར། སྒྲུབ་བྱེད་དུ་བཀོད་པའི་མ་གྲུབ་པ་གཅོད་པའི་དོན་དུ་ཁོ་ནའི་སྒྲ་མི་དགོས་པར་ཐལ། རྒོལ་བ་རང་ཉིད་ཀྱི་འདོད་པས་བསྒྲུབ་བྱར་བཟུང་བ་དེ་ཕྱོགས་ཀྱི་མཚན་ཉིད་དུ་བསྟན་པས་བཅད་ཟིན་པའི་ཕྱིར། རྟགས་གྲུབ་སྟེ།
སྒྲུབ་བྱེད་དུ་བཀོད་པའི་མ་གྲུབ་པ་རྒོལ་བས་བསྒྲུབ་བྱར་མི་འདོད་པས་སོ་ཞེ་ན། རང་ཉིད་དང་འདོད་པའི་སྒྲ་དག་གིས་ངེས་པར་གཟུང་བའི་གཅད་བྱ་སྒྲུབ་བྱེད་དུ་བཀོད་པའི་མ་གྲུབ་པ་བསྒྲུབ་བྱ་མ་ཡིན་པའི་དོན་རྟོགས་ཀྱང་། ཕྱོགས་ཀྱི་གླང་པོ་ཆོས་ཅན། ཁྱོད་ཀྱིས་ཁོ་ནའི་སྒྲ་བཤད་པ་ལ་དགོས་པ་ཡོད་པ་ཡིན་ཏེ། ཀུན་བཏུས་ཀྱི་ཕྱོགས་ཀྱི་མཚན་ཉིད་འདིར་ཁོ་ནའི་སྒྲ་མ་བརྗོད་ན་སྒྲུབ་བྱེད་དུ་བཀོད་པའི་སྟོན་འགྱུར་ཕྱོགས་སུ་ཐལ་བར་འགྱུར་བས། དེ་གཅད་པའི་ཆེད་དུ་ཁྱོད་ཀྱིས་ཁོ་ནའི་སྒྲ་བཤད་པའི་ཕྱིར། སྟོན་པར་འགྱུར་བ་ཕྱོགས་སུ་ཐལ་བའི་རྒྱུ་མཚན་ཅི་ཞེ་ན། ཀུན་ལས་བཏུས་ཀྱི་འདོད་པ་ཞེས་པའི་ཚིག་ཆོས་ཅན། ཁོ་ནའི་སྒྲ་མེད་ན་ཁྱོད་ཕྱོགས་ཀྱི་མཚན་ཉིད་དུ་བསྟན་པ་ལ་སྒྲུབ་བྱེད་དུ་བཀོད་པའི་མ་གྲུབ་པ་སྐྱོན་དུ་འཇུག་པར་ཐལ། བྱེད་པ་དང་ལྡན་པའི་མཐའ་ཅན་བསྟན་བྱ་བ་དང་ཁྱད་ཆོས་ཀྱི་ཚུལ་དུ་འབྲེལ་བའི་ཕྱིར།
འདོད་པའི་སྒྲ་ལ་རྐྱེན་དུ་བྱིན་པའི་གྱུར་པས་ད་ལྟར་བ་བརྗོད་པའི་ཕྱིར། ཁོ་ནའི་སྒྲ་མེད་ཀྱང་སྒྲུབ་བྱེད་དུ་བཀོད་པའི་མ་གྲུབ་པ་འགོག་པར་བྱེད་དོ་ཞེ་ན། ཀུན་ལས་བཏུས་པ་འདིར་ནི་འདོད་པའི་སྐད་ཀྱི་བྱིངས་ཨིཥ་ལ་རྐྱེན་དུ་བྱིན་པ་རྒྱ་སྐད་དུ་ནིཥྛ་བོད་སྐད་དུ་གྱུར་པ་ཞེས་པའི་ཚིག་ཆོས་ཅན། ཁྱོད་ད་ལྟར་བ་ལ་འཇུག་པས་སྒྲུབ་བྱེད་དུ་བཀོད་པའི་མ་གྲུབ་པ་གཞན་དོན་བསྒྲུབ་བྱ་ཡིན་པ་གཅོད་ནུས་གྱི་ཡན་ལག་མ་ཡིན་པར་ཐལ། མ་འོངས་པ་ལ་འཇུག་པའི་བསྟན་བྱ་བ་ཁྱད་གཞིར་ཡོད་པའི་སྟོབས་ཀྱིས་ཁྱོད་ད་ལྟར་བ་ལ་འཇུག་པའི་ནུས་པ་བཅོམ་པའི་ཕྱིར། དཔེར་ན་ལྷ་སྦྱིན་སོང་བ་མཐོང་བར་འགྱུར་རོ་ཞེས་བརྗོད་པའི་ཚེ་སོང་བ་ད་ལྟར་བ་ལ་འཇུག་ཀྱང་མཐོང་བར་འགྱུར་རོ་ཞེས་མ་འོངས་པ་ལ་འཇུག་པའི་སྒྲས་ནུས་པ་ཉམས་པར་བྱས་པ་བཞིན་ནོ། ། འོ་ན་རིགས་སྒོའི་འདོད་པའི་ཚིག་ལ་ཁོ་ནའི་སྒྲ་མེད་པས་གཏན་ཚིགས་མ་གྲུབ་པ་ལ་སོགས་པ་འགོག་པར་མི་ནུས་སོ་ཞེ་ན། རིགས་སྒོའི་འདོད་པ་ཞེས་པའི་ཚིག་དེ་ཆོས་ཅན། ཁྱོད་ཀྱིས་སྒྲུབ་བྱེད་དུ་བཀོད་པའི་གཏན་ཚིགས་མ་གྲུབ་པ་ལ་སོགས་པ་སྒྲུབ་བྱ་ཡིན་པ་འགོག་པར་བྱེད་པ་ཡིན་ཏེ། ཁྱོད་སྒྲུབ་བྱེད་དུ་བཀོད་པའི་མ་གྲུབ་པ་བསྒྲུབ་བྱ་ཡིན་པ་གཅོད་ནུས་ཀྱི་ཡན་ལག་ཉིད་དུ་བསྟན་པའི་ཕྱིར།
རང་ཉིད་དང་འདོད་པའི་སྒྲས་ལོག་རྟོག་གཞན་ཡང་བསལ་བར་བསྟན་པ་ནི། རང་ཉིད་དང་འདོད་པའི་སྒྲས་རྒོལ་བ་བདག་ཉིད་ཀྱི་འདོད་པ་རྗེས་སུ་དཔག་པར་བྱ་བ་ཉིད་དུ་བརྗོད་པ་འདིས་ནི་ཆོས་ཅན། བསྒྲུབ་བྱ་ལ་ལོག་པར་རྟོག་པ་གཞན་ཡང་བསལ་བ་ཡིན་ཏེ། ཁྱོད་ཀྱིས་མི་འདོད་པ་ནམ་མཁའི་ཡོན་ཏན་དང་འདྲེས་པའི་འདོད་པ་མི་རྟག་པ་ཡང་བསྒྲུབ་པར་བྱ་བ་མ་ཡིན་ཞིང་དེ་ལ་བྱས་པས་གནོད་ན་ཡང་ཕྱོགས་ལ་བསལ་བ་ཞུགས་པ་དང་བྱས་པ་གཏན་ཚིགས་ཀྱི་སྐྱོན་དུ་འགྱུར་བ་མེད་པར་ཁྱོད་ཀྱིས་དོན་མཐུན་དུ་བསྟན་པར་རིག་པར་བྱ་བ་ཡིན་པའི་ཕྱིར། ཇི་ལྟར་སྐྱོན་དུ་འགྱུར་བ་མེད་ཅེ་ན། བྱས་པ་ཆོས་ཅན། སྒྲ་རྟག་པ་ནམ་མཁའི་ཡོན་ཏན་བཀག་པས་སྒྲ་མི་རྟག་པར་སྒྲུབ་པའི་འགལ་རྟགས་སུ་གྱུར་བ་མེད་པར་ཐལ། སྒྲ་རྟག་པ་ནམ་མཁའི་ཡོན་ཏན་ལ་གནོད་ཀྱང་ཇི་ལྟར་བསྒྲུབ་པར་བྱ་བ་ཡིན་པ་སྒྲ་དང་མི་རྟག་པའི་ཚོགས་དོན་ལ་གནོད་པ་མེད་པའི་ཕྱིར། ནམ་མཁའི་ཡོན་ཏན་བཀག་ཀྱང་འགལ་རྟགས་སུ་མི་འགྱུར་བ་དཔེར་ན། ནམ་མཁའི་ཡོན་ཏན་དང་དོན་སྒྲ་གཅིག་ལ་འདུ་བ་ཅན་གྱི་མི་རྟག་པ་མེད་ཀྱང་བྱས་པས་སྒྲ་མི་རྟག་པ་སྒྲུབ་པར་བྱེད་ནུས་པ་བཞིན་ནོ། །
རང་ཉིད་ཀྱི་སྒྲའི་ཞར་བྱུང་བསྟན་པ་ནི། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་དུས་སུ་སྒྲུབ་བྱེད་བསྟན་བཅོས་ལ་མི་བརྟེན་པར་བརྗོད་པ་འདི་ཉིད་ཆོས་ཅན། དགོས་པ་ཡོད་པ་ཡིན་ཏེ། ཁྱོད་ཀྱིས་སྐབས་སུ་གཏོགས་པ་མ་ཡིན་པ་ཕྱོགས་སུ་བྱེད་པ་ཡང་རྒོལ་བ་ཡང་དག་ཡིན་པ་བསལ་བ་ཡིན་པའི་ཕྱིར། སྐབས་སུ་མ་བབ་པ་དཔེར་ན་སྒྲ་མི་རྟག་པའམ་རྟག་པ་ཡིན་ཞེས་བྱ་བ་དྲིས་པའི་སྐབས་སུ་སྒྲའི་གསལ་བ་ལས་རྫས་ཐ་དད་པ་ཉན་པའི་དབང་པོས་གཟུང་བར་བྱ་བའི་སྒྲ་ཉིད་ཅེས་པའི་སྤྱི་དང་དོན་གཅིག་ལ་འདུ་བ་ཅན་གྱི་མི་རྟག་པ་ཉིད་དང་སྒྲ་ལྡན་པ་ཡིན་ནོ་ཞེས་བྱ་བ་དམ་བཅས་པ་ལྟ་བུའོ། ། སྐབས་སུ་མ་བབ་པ་བསྒྲུབ་བྱ་ཡིན་པ་སེལ་བྱེད་ཀྱི་རིགས་པ་རྒྱས་པར་བཤད་པ་ནི། རྒོལ་བ་གཉིས་ཀ་བྱེ་བྲག་པའི་བསྟན་བཅོས་ལ་བརྟེན་པའམ་ཕྱིར་རྒོལ་བ་སངས་རྒྱས་པ་དེ་ལུང་དོན་གྱི་མི་རྟག་པ་རྟོགས་པ་དོན་དུ་གཉེར་བ་ཡིན་ན་བྱེ་བྲག་པའི་ལུང་དོན་གྱི་མི་རྟག་པ་དེ་ཕྱོགས་སུ་བྱེད་པར་རིགས་པར་འགྱུར་གྱི། རྒོལ་བ་གཉིས་ཀ་བསྟན་བཅོས་ལ་མི་བརྟེན་པའམ་ཕྱི་རྒོལ་ཤེས་འདོད་ཡོད་པ་དེ་ལྟ་མིན་ན། སྒྲ་མི་རྟག་པ་ཡིན་མིན་དྲིས་པའི་སྐབས་སུ་ནམ་མཁའི་ཡོན་ཏན་དང་དོན་གཅིག་ལ་འདུ་བ་ཅན་གྱི་མི་རྟག་པ་དང་སྒྲ་ལྡན་པ་ཡིན་ཞེས་པའི་དམ་བཅའ་འདི་ཆོས་ཅན། སངས་རྒྱས་པས་ཁྱོད་ལ་རྣ་གཏད་པར་མི་བྱ་བར་ཐལ།
ཁྱོད་སྐབས་དང་མ་འབྲེལ་བ་ཉིད་བརྗོད་པ་ཡིན་པས་སོ། ། རྒོལ་བ་གཉིས་ཀ་བྱེ་བྲག་པའི་བསྟན་བཅོས་ལ་མི་བརྟེན་པར་འཇིག་རྟེན་ན་གྲགས་པའི་མི་རྟག་པ་ལ་སོགས་པ་འགའ་ཞིག་ཡོངས་སུ་རྟོག་པ་ན་ཆོས་ཅན། བྱེ་བྲག་པའི་ལུང་དོན་གྱི་མི་རྟག་པ་ཕྱོགས་སུ་བྱེད་པའི་གོ་སྐབས་ཅི་ཞིག་ཡོད་དེ་མེད་པར་ཐལ། བྱེ་བྲག་པའི་ལུང་དོན་གྱི་མི་རྟག་པ་བསྒྲུབ་བྱར་སྐབས་སུ་བབ་པ་མ་ཡིན་པའི་ཕྱིར། གལ་ཏེ་སྤྱི་ལ་ཤེས་འདོད་ཡོད་ན་བྱེ་བྲག་ལ་ཡང་ཤེས་འདོད་འབྱུང་སྟེ། ལུང་གི་མི་རྟག་པ་དེ་གྲུབ་ན་འདོད་པ་མི་རྟག་པའི་སྤྱི་ཉིད་གྲུབ་པ་མ་ཡིན་ནམ་སྟེ་ཡིན་པའི་ཕྱིར། དེར་ཐལ། ཁྱད་པར་གྱིས་སྤྱི་འཕེན་པའི་ཕྱིར་རོ་ཞེ་ན། བྱེ་བྲག་པའི་ལུང་དོན་གྱི་མི་རྟག་པ་ཆོས་ཅན། སྐབས་སུ་བབ་པའི་བསྒྲུབ་བྱ་མ་ཡིན་པར་ཐལ།
རྟོགས་པ་པོ་ཕྱི་རྒོལ་གྱིས་ཤེས་པར་འདོད་པ་ནི་སྐབས་སུ་བབ་པའི་བསྒྲུབ་བྱ་ཉིད་ཡིན་ལ་ཁྱོད་ལ་ཕྱིར་རྒོལ་ཤེས་འདོད་མེད་པའི་ཕྱིར། གནས་སྐབས་འགའ་ཡིས་འདོད་འགྱུར་ཞིང་། ཞེས་པའི་གཞུང་ཚིག་ཆོས་ཅན། ཁྱོད་ཀྱིས་སྒྲུབ་བྱེད་འགོད་པའི་སྐབས་ཀྱི་རྒོལ་བས་བསྒྲུབ་བྱའི་ཆོས་སུ་འདོད་པ་རྟོགས་པ་ཡིན་ནོ་ཞེས་བརྗོད་པ་ལ་རྒྱུ་མཚན་ཡོད་དེ། གཞན་དོན་བསྒྲུབ་བྱ་ཡིན་པ་ལ་ཕྱིར་རྒོལ་གྱི་ཤེས་འདོད་ཡོད་པས་ཁྱབ་པ་དེ་ཉིད་ཀྱི་ཕྱིར། སྤྱི་དོན་དུ་གཉེར་ན་ཁྱད་པར་དོན་དུ་གཉེར་བས་ཁྱབ་སྟེ། སྤྱིས་དོན་བྱེད་པ་ཁྱད་པར་གྱི་མཐར་ཐུག་པའི་ཕྱིར་ཞེ་ན། ཤིང་སྤྱི་ཙམ་དོན་དུ་གཉེར་བའི་ལྷ་སྦྱིན་ནི་ཆོས་ཅན། གདོན་མི་ཟ་བར་སོ་སོར་ངེས་པའི་ཁྱད་པར་ཤ་པ་དོན་དུ་གཉེར་བས་ཁྱབ་པ་མ་ཡིན་པར་ཐལ། ཤིང་སྤྱི་ཙམ་དོན་དུ་གཉེར་བ་ཡིན་པའི་ཕྱིར།
ཤིང་གི་སྤྱི་ལ་ཤེས་འདོད་ཡོད་ན་ཤ་པ་ལ་ཤེས་འདོད་ཡོད་པས་མ་ཁྱབ་པར་ཐལ། ཤིང་གི་སྤྱི་ལ་ཤེས་འདོད་ཡོད་ཀྱང་ཁྱད་པར་གཞན་ཤ་པ་སོགས་ལ་རྩོད་པ་མེད་པར་ཚད་མས་གྲུབ་སྲིད་པའི་ཕྱིར་རོ། ། མི་རྟག་པ་ཙམ་ལ་རྩོད་པ་བྱེད་པ་དེའི་ཚེ་ཆོས་ཅན། བྱེ་བྲག་པའི་བསྟན་བཅོས་ཀྱི་སྒོ་ནས་མི་རྟག་པ་ཙམ་ལ་རྩོད་པ་བྱེད་པ་མ་ཡིན་ཏེ། བྱེ་བྲག་པའི་བསྟན་བཅོས་ལ་མི་བརྟེན་པ་དེ་མེད་ན་མི་རྟག་པ་ཙམ་ལ་རྩོད་པ་བྱེད་པ་མེད་པ་ཡང་མ་ཡིན་པའི་ཕྱིར། འགའ་ཡང་བྱེ་བྲག་པའི་གཞུང་ལུགས་ལ་མི་གནས་པས་སངས་རྒྱས་པའི་ངོར་བྱེ་བྲག་པའི་ལུང་དོན་རྣམ་པ་དེ་ལྟ་བུའི་ཆོས་ནི་ཆོས་ཅན། རྟགས་ཡང་དག་གི་ནུས་ཡུལ་གྱི་ཆོས་མ་ཡིན་པར་ཐལ། ཁྱོད་དཔེ་ལ་རྗེས་སུ་འགྲོ་བ་གྲུབ་པ་མ་ཡིན་ཞིང་ཁྱོད་སྒྲུབ་བྱེད་ཀྱི་མི་འཁྲུལ་བ་ཅན་གྱི་གཏན་ཚིགས་ཀྱང་ཡོད་པ་མིན་པའི་ཕྱིར། བུམ་པ་ཆོས་ཅན། ལུང་དོན་གྱི་མི་རྟག་པ་དང་བུམ་པ་གང་རུང་གི་ཟླ་བཅས་ཡིན་ཏེ།
བྱས་པ་ཡིན་པའི་ཕྱིར། ཀ་བ་བཞིན་ཞེས་པའི་སྒོ་ནས་འགྲུབ་ཅེ་ན། བྱེ་བྲག་པའི་ལུང་དོན་གྱི་མི་རྟག་པ་ཆོས་ཅན། གཉིས་བཅས་ཀྱི་སྦྱོར་བའི་སྒོ་ནས་འགྲུབ་པ་མ་ཡིན་པར་ཐལ། གཉིས་པ་དང་བཅས་པའི་སྦྱོར་བ་དག་ཀྱང་བསལ་ཟིན་པའི་ཕྱིར་རོ། ། བསྟན་བཅོས་ལ་མི་བརྟེན་པ་སྐབས་མ་ཡིན་པར་བཤད་ནས། བསྟན་བཅོས་ལ་བརྟེན་ཀྱང་སྐབས་མིན་པར་སྟོན་པ་ནི། བྱེ་བྲག་པའི་ལུང་དོན་གྱི་མི་རྟག་པ་ཆོས་ཅན། བྱེ་བྲག་པའི་བསྟན་བཅོས་ལ་བརྟེན་ཀྱང་བསྒྲུབ་བྱ་ཡང་དག་མིན་པར་ཐལ། སྐབས་སུ་བབ་པའི་བསྒྲུབ་བྱ་ཡིན་པ་ལས་འདས་པའི་ཕྱིར།
སྐབས་ལས་འདས་ཀྱང་བསྒྲུབ་བྱ་ཡིན་ནོ་ཞེ་ན། ཧ་ཅང་ཐལ་བ་ཡིན་ནོ་ཞེས་ཐུག་པ་མེད་པར་ཐལ་པའི་ཕྱིར་རོ་ཞེས་པའི་སྐབས་སུ་བཤད་ཟིན་ཏོ། སྐབས་སུ་གཏོགས་པ་ཁོ་ན་བསྒྲུབ་བྱ་ཡིན་པ་དེའི་ཕྱིར་བསྟན་བཅོས་ལས་བཤད་པའི་ཁྱད་པར་མེད་པའི་སྒྲ་དང་མི་རྟག་པའི་ཆོས་ཙམ་ཉིད་ཆོས་ཅན། སྔ་རྒོལ་གྱིས་བསྒྲུབ་པར་བྱ་བ་དང་ཕྱིར་རྒོལ་གྱིས་རྣ་བ་གཏད་པར་འོས་པ་ཡིན་ཏེ། སྐབས་སུ་གཏོགས་པའི་བསྒྲུབ་བྱ་ཡིན་པའི་ཕྱིར། སྐབས་སུ་བབ་པ་དམ་བཅའ་བ་ལས་གཞན་མ་བབ་པ་དམ་བཅའ་ན་ནི། སྒྲ་མི་རྟག་པ་ཡིན་མིན་དྲིས་པའི་སྐབས་སུ་སྒྲ་རྟག་པར་དམ་འཆའ་བའི་རྒོལ་བ་ཆོས་ཅན། ཚར་གཅད་ཀྱི་གནས་ཡིན་པར་འགྱུར་ཏེ། སྐབས་སུ་བབ་པ་ལས་དོན་གཞན་དུ་འགྲོ་བའི་མ་བབ་པ་དམ་འཆའ་བ་ཡིན་པའི་ཕྱིར། རང་ཉིད་འདོད་པ་ཞར་བྱུང་དང་བཅས་པ་རྒྱས་པར་བསྟན་ཟིན་ནས།
མ་བསལ་བ་ལ་ལོག་རྟོག་སེལ་ཚུལ་རྒྱས་པར་བཤད་པ་ལ། དང་པོ་སྤྱིར་བསྟན་པ་ནི། ཀུན་ལས་བཏུས་སུ་མ་བསལ་བ་ཞེས་སྨོས་པ་ཆོས་ཅན། དགོས་པ་ཡོད་དེ། བསྒྲུབ་བྱར་ཁས་བླངས་པ་དེ་ཡང་མངོན་སུམ་གྱི་དོན་དང་རྗེས་དཔག་དང་ཡིད་ཆེས་པ་དང་གྲགས་པས་མ་བསལ་བ་བསྟན་པར་བྱའོ་ཞེས་སྟོན་པར་བྱེད་པའི་ཕྱིར། ཕྱོགས་བསྟན་བྱ་བ་མིན་པར་མ་བསྟན་ནམ་ཅིའི་ཕྱིར་བསྟན་བྱ་བའི་སྒྲ་སྨོས་ཞེ་ན། ཕྱོགས་ཚིག་སྒྲུབ་པའི་ཡན་ལག་ཏུ་འདོད་པའི་ངོར་མཛད་ནས་སློབ་དཔོན་གྱིས་བསྟན་བྱའི་སྒྲ་སྨོས་པ་ཙམ་ཡིན་ནོ། ། གལ་ཏེ་ཕྱོགས་ཚིག་སྒྲུབ་པའི་ཡན་ལག་ཏུ་འདོད་པ་ཁྱོད་ལྟར་ཕྱོགས་བསྟན་པར་བྱ་བ་ཡིན་དུ་ཆུག་ནའང་འདི་ལྟར་བསྟན་དགོས་ཏེ། རྒོལ་བ་རྟོགས་ལྡན་གྱི་བསྒྲུབ་བྱར་ཁས་བླངས་པ་ཆོས་ཅན། ཁྱོད་ཡིན་ན་མངོན་སུམ་གྱི་དོན་དང་རྗེས་སུ་དཔག་པ་དང་ཡིད་ཆེས་པ་དང་གྲགས་པས་མ་བསལ་བ་ཡིན་ཏེ།
ཁྱོད་ཡིན་ན་ཤེས་བྱེད་གཏན་ཚིགས་ལ་ལྟོས་པའི་རྟགས་ཀྱི་ནུས་ཡུལ་ཡིན་པའི་ཕྱིར། ཅིའི་ཕྱིར་མངོན་སུམ་ལ་དོན་སྨོས་ཅེ་ན། མངོན་སུམ་ལ་དོན་སྨོས་པ་ནི་ཆོས་ཅན། དགོས་པ་ཡོད་དེ། ཟླ་བ་གཉིས་སྣང་ལ་སོགས་པའི་དབང་པོའི་ཤེས་པ་ཁ་ཅིག་དོན་ཕྱིན་ཅི་ལོག་ཏུ་འཛིན་པ་ཡང་དབང་པོ་སོ་སོ་ལ་བརྟེན་པའི་དོན་གྱིས་མངོན་སུམ་ཞེས་མངོན་སུམ་གྱི་སྒྲ་འཇུག་པས་འདི་ཡང་མངོན་སུམ་ཡིན་པས་གནོད་བྱེད་ཡིན་ནམ་སྙམ་ན་དེ་གནོད་བྱེད་ཡིན་པ་སྤངས་ནས་ཡུལ་ཡོངས་སུ་དག་པའི་ཚད་མ་གནོད་བྱེད་དུ་གཟུང་བའི་ཆེད་ཡིན་པའི་ཕྱིར། མ་བསལ་བ་བསྟན་ནས་བསལ་བ་ཕྱོགས་སུ་མི་འཐད་པར་བསྟན་པ་ནི། ཡང་ཅིའི་ཕྱིར་བསལ་བ་ཕྱོགས་མིན་ཞེ་ན། ཚད་མའི་བསལ་བ་ནི་ཆོས་ཅན། ཕྱོགས་ཡང་དག་མིན་པར་ཐལ། གཏན་ཚིགས་ཀྱི་རྟེན་མིན་པའི་ཕྱིར།
དེར་ཐལ། ཐེ་ཚོམ་གྱི་ཡུལ་ཡིན་པའི་ཕྱིར་རོ། ། ཁྱབ་པ་ཡོད་དེ། གཏན་ཚིགས་ནི་ཐེ་ཚོམ་འཇུག་པའི་ཡུལ་ལ་ཐེ་ཚོམ་གཅོད་པའི་ཆེད་དུ་བརྗོད་པའི་ཕྱིར། དེ་ཉིད་བཤད་པ་ནི་ཕྱི་རྒོལ་ཆོས་ཅན། ཚད་མས་བསལ་བ་ཞུགས་པའི་སྒྲ་རྟག་པ་ནི་སྒྲ་མི་རྟག་པའི་ཟླ་བོ་སྒྲ་རྟག་པར་འཇལ་བའི་ཚད་མའི་རྟེན་མིན་ཏེ། སྒྲ་རྟག་པ་ལས་བཟློག་པ་མི་རྟག་པ་ལ་འཇལ་བྱེད་ཀྱི་ཚད་མ་ཞུགས་པའི་ཕྱིར་རོ། ། དེར་ཐལ། སྒྲ་རྟག་པ་དེ་སྒྲ་མི་རྟག་པར་རྟོགས་པའི་ཚད་མ་དག་གིས་བཟློག་པ་ཡིན་པས་སོ། ། སྔ་མ་ལ་ཁྱབ་པ་མེད་དེ་བཟློག་པ་ཚད་མ་ཞུགས་ཀྱང་ཟླ་བོའི་ཚད་མའི་རྟེན་དུ་ཅི་འགལ་ཞེ་ན།
སྒྲ་ཆོས་ཅན། ཁྱོད་མི་རྟག་པར་འཇལ་བའི་ཡང་དག་ཤེས་པ་ཡོད་ན། གཅིག་ཁྱོད་རྟག་པ་ཡིན་པ་ལ་ཡང་འཇལ་བྱེད་ཡང་དག་པའི་ཤེས་པ་སྐྱེ་བར་མི་འཐད་པར་ཐལ། ཁྱོད་རྟག་པ་དང་མི་རྟག་པ་དག་ནི་དངོས་སུ་འགལ་བའི་ཕྱིར་རོ། ། གསལ་བ་ཆོས་ཅན། ཚད་མའི་བསལ་བ་དེ་ཕྱོགས་མིན་པ་ཉིད་དུ་ཐལ། བསལ་བ་ལ་ནི་སྒྲུབ་བྱེད་ཀྱི་ཡུལ་ཅན་མིན་སྲིད་པའི་ཕྱིར། ཁྱབ་པ་ཡོད་དེ། རྟགས་ཀྱི་ཡུལ་རབ་ཏུ་བསྟན་པའི་ཕྱིར་ཕྱོགས་བརྗོད་པ་ཡིན་པས་སོ། ། ཕྱོགས་ལ་ཚད་མས་མ་བསལ་བས་ཁྱབ་པ་དེའི་ཕྱིར།
གཏན་ཚིགས་ཀྱི་བྱེད་པ་འཇུག་པའི་ཡུལ་ནི་ཆོས་ཅན། ཁྱོད་ཡིན་ན། ཚད་མས་མ་བསལ་བས་ཁྱབ་སྟེ། ཁྱོད་ཡིན་ན་ཐེ་ཚོམ་གྱི་ཡུལ་ཡིན་པའི་ཕྱིར། བསལ་བ་ཕྱོགས་སུ་མི་འཐད་པར་བསྟན་ནས། གནོད་བྱེད་ཀྱི་དབྱེ་བ་ལས་ཚད་མའི་དབྱེ་བ་བསྟན་པ་ནི། བསལ་བ་འཆད་པའི་སྐབས་འདིར་ཆོས་ཅན། གནོད་བྱེད་ཀྱི་དབྱེ་བ་ལས་མངོན་སུམ་ལ་སོགས་པས་གནོད་པའི་ཕྱོགས་ལྟར་སྣང་དེ་ནི་རྣམ་པར་བཞིར་བཤད་དེ། གནོད་བྱེད་ལ་མངོན་སུམ་གཅིག་དང་རྗེས་སུ་དཔག་པ་གསུམ་དུ་དབྱེ་བ་ཡིས་སོ། ། འགྲེལ་བ་ནི།
གནོད་བྱེད་གྱི་དབང་གིས་ཚད་མས་གནོད་པའི་ཕྱོགས་ལྟར་སྣང་དེ་རྣམ་པ་བཞིར་བསྟན་ཏེ། གནོད་བྱེད་དེ་ལ་མངོན་སུམ་གཅིག་དང་རྗེས་སུ་དཔག་པ་རྟགས་རྣམ་པ་གསུམ་དུ་ཕྱེ་བས་ནའོ། ། རྟགས་གསུམ་ཡོད་པ་དེ་ལ། རྒོལ་བས་ཁས་བླངས་པའི་ལུང་རྣམ་དག་ཆོས་ཅན། འབྲས་རྟགས་ཀྱི་ཁོངས་སུ་འདུས་ཏེ། རང་གི་བརྗོད་བྱ་དོན་གཞན་སྔ་མ་དཔོག་པའི་ཚུལ་གསུམ་ཚང་བ་ཡིན་པའི་ཕྱིར། འགྲོ་བ་ལ་གྲགས་པ་རྟོག་པའི་ཡུལ་ནི་རི་བོང་ཅན་ཟླ་བ་ཞེས་པའི་སྒྲས་བརྗོད་རུང་དུ་བསྒྲུབ་པའི་རང་བཞིན་གྱི་རྟགས་སོ། ། དེ་ཉིད་འགྲེལ་པ་ནི། ཡིད་ཆེས་པའི་ཚིག་ནི་བརྗོད་བྱ་དཔོག་པའི་འབྲས་བུ་ཡི་མཚན་ཉིད་ཅན་གྱི་རྟགས་ཡིན་ལ། གྲགས་པའི་གཏན་ཚིགས་ནི་རང་བཞིན་གྱི་མཚན་ཉིད་ཅན་གྱི་རྟགས་ཡིན་ནོ། །
བསལ་བའི་དབྱེ་བ་སྤྱིར་བསྟན་ནས། བསལ་བ་སོ་སོར་འཆད་པ་ལ་དང་པོ་ཡིད་ཆེས་པའི་བསལ་བ་འཆད་དེ། འདི་ལ་སློབ་དཔོན་ཕྱོགས་ཀྱི་གླང་པོའི་སློབ་མ་ལུང་གནོད་བྱེད་དུ་འདོད་པ་དང་། གེགས་བྱེད་དུ་འདོད་པའི་ལུགས་གཉིས་ལས། ལུང་གནོད་བྱེད་དུ་འདོད་པའི་ལུགས་ལ་དང་པོ་བསྟན་བཅོས་དང་རང་ཚིག་གཉིས་ཀྱི་ཐུན་མོང་གི་མཚན་ཉིད་བསྟན་པ་ནི། རྒོལ་བ་བདག་གམ་གཞན་བསྟན་བཅོས་རྣམ་དག་རྩོམ་པ་པོ་ནི་ཆོས་ཅན། གཞན་ཡིད་ཆེས་པའི་གནས་སུ་འདོད་པ་ཡིན་ཏེ། བསྟན་བྱའི་དོན་ཇི་ལྟ་བ་བཞིན་དུ་མཐོང་བའི་སྒོ་ནས་བསྟན་བྱའི་དོན་སྟོན་པའི་ངག་དོན་མཐུན་འཇུག་པར་བྱེད་པ་ཅན་ཡིན་པའི་ཕྱིར། སྐྱེས་བུ་དེའི་རང་ཚིག་དང་བསྟན་བཅོས་རྣམ་དག་ནི་ཆོས་ཅན། རང་གི་བརྗོད་བྱ་དོན་གཞན་སྔ་མ་དེའི་འབྲས་བུ་ཡིན་ཏེ།
རང་གི་བརྗོད་བྱ་དོན་གཞན་སྔ་མ་དེ་ལྟ་བུའི་དོན་གྱི་དངོས་པོ་མེད་ན་མི་འཇུག་པའི་བདེན་ཚིག་ཡིན་པའི་ཕྱིར། རང་གི་བརྗོད་བྱའི་འབྲས་བུ་རང་ཚིག་དང་བསྟན་བཅོས་ཀྱིས་ཡང་དག་པར་བསྟན་པའི་དོན་དེ་ནི་ཆོས་ཅན། རང་ལས་ཕྱིན་ཅི་ལོག་ཏུ་ཁས་བླངས་པའི་གེགས་བྱེད་དེ། རང་འགལ་གྱི་དམ་བཅའི་དོན་ལ་མཐའ་གཅིག་ཏུ་ངེས་པའི་འགལ་རྐྱེན་ཡིན་པའི་ཕྱིར། རང་ཚིག་དང་བསྟན་བཅོས་གཅིག་ཏུ་འདུས་པའི་རྒྱུ་མཚན་བསྟན་པ་ནི། བརྗོད་བྱའི་དོན་གྱི་འབྲས་བུར་མཚུངས་པ་དེའི་ཕྱིར་རང་ཚིག་དང་བསྟན་བཅོས་ཆོས་ཅན། ཡིད་ཆེས་པ་ཞེས་གཅིག་ཏུ་བསྡུས་ཏེ་བརྗོད་པ་ལ་རྒྱུ་མཚན་ཡོད་དེ། གོང་དུ་བསྟན་པ་དེ་ལྟར་རང་གི་བརྗོད་བྱའི་དོན་གྱི་འབྲས་བུར་མཚུངས་པས་ནའོ། ། གཉིས་པོ་གཅིག་ཏུ་བསྡུས་པའི་དགོས་པ་བསྟན་པ་ནི། བསྟན་བཅོས་འདི་ཆོས་ཅན།
ཡིད་ཆེས་པས་ཞེས་རང་གི་ཚིག་དང་ལྷན་ཅིག་ཏུ་བརྗོད་པར་མཛད་པ་ལ་དགོས་པ་ཡོད་དེ། ཇི་ལྟར་རྒོལ་བ་བདག་ཉིད་ཀྱི་ཚིག་བསྟན་བྱའི་དོན་ལ་ཚད་མ་མིན་ན་གཞན་གྱིས་བརྗོད་བྱ་རྟོགས་པའི་དོན་དུ་ཚིག་མི་འཇུག་པ་དེ་བཞིན་དུ་བསྟན་བཅོས་ལ་མ་བརྟེན་པར་བསྟན་བཅོས་དེར་གྲགས་པ་ལ་གནོད་པ་མི་འཇུག་གོ་ཞེས་རང་གི་ཚིག་དང་མཚུངས་པར་བསྟན་པའི་ཆེད་དུ་རང་ཚིག་དང་ལྷན་ཅིག་ཏུ་བརྗོད་པའི་ཕྱིར། དོན་གང་ཞིག་རྟོགས་པའི་ཆེད་དུ་མཚུངས་པར་བསྟན་ཞེ་ན། བརྒྱུད་པའི་དགོས་པ་བསྟན་པ་ནི། བསྟན་བཅོས་རྣམ་དག་ཆོས་ཅན། ཁྱོད་རང་ཚིག་དང་མཚུངས་པར་བསྟན་པ་ལ་དགོས་པ་ཡོད་དེ། རང་ཚིག་རྣམ་དག་འགལ་བའི་དམ་བཅའ་ལ་གནོད་བྱེད་ཡིན་པ་བཞིན་དུ་ཁྱོད་ཀྱང་སྐབས་ཀྱི་རྟེན་ཤིན་ཏུ་ལྐོག་གྱུར་གྱི་ཆོས་ཅན་གྱི་སྟེང་དུ་འགལ་བའི་དམ་བཅའ་ལ་གནོད་པར་བྱེད་པ་ཡིན་ནོ། ། ཞེས་བྱ་བ་འདི་བརྗོད་པའི་དོན་དུ་ཁྱོད་རང་ཚིག་དང་མཚུངས་པར་བསྟན་པའི་ཕྱིར། གཉིས་ཀའི་བསལ་བྱའི་དཔེར་བརྗོད་ཀྱང་གཅིག་ཏུ་བསྟན་པ་ནི། རང་ཚིག་འགལ་བ་དང་བསྟན་བཅོས་འགལ་བ་ནི་ཆོས་ཅན།
གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པའི་དཔེར་བརྗོད་པ་ཡང་ཁྱེད་གཉིས་ཀ་ལ་འདྲ་བར་མཛད་དེ། ། ཁྱེད་གཉིས་ཀྱི་སེལ་བྱེད་ཀྱང་མཚུངས་པ་དེ་ཉིད་ཀྱི་ཕྱིར་རོ། ། གཉིས་ཀའི་དཔེར་བརྗོད་དུ་འཐད་པའི་རྒྱུ་མཚན་ནི། གཞལ་བྱའི་དོན་ཅན་གྱི་ཚད་མ་མེད་དོ་ཞེས་པ་འདི་རང་ཚིག་འགལ་བ་དང་བསྟན་བཅོས་འགལ་བ་གཉིས་ཀའི་དཔེར་འཐད་པར་ཐལ། གཞལ་བྱའི་དོན་ཅན་གྱི་ཚད་མ་རྣམས་མེད་ན་བསྟན་བཅོས་དང་རང་ཚིག་བདེན་པའི་དོན་ཅན་དུ་མི་རུང་བའི་ཕྱིར། གཞལ་བྱའི་དོན་ཅན་གྱི་ཚད་མ་དག་མེད་དོ་ཞེས་པའི་ཚིག་འདི་ཆོས་ཅན། རང་ཚིག་འགལ་བ་ལ་གསལ་བའི་དཔེར་བརྗོད་ཡིན་ཏེ། རང་ཚིག་འགལ་བའི་མཚན་གཞིའི་བྱེ་བྲག་རང་ཚིག་འགལ་བ་དཔེར་བརྗོད་དུ་བཀོད་པ་ཡིན་པའི་ཕྱིར་རོ། ། ལུང་ལ་ནི་ཕྱོགས་ཙམ་ཞིག་བསྟན་པའི་དཔེ་ཡིན་ཏེ། ལུང་དང་འགལ་བའི་མཚན་གཞིའི་བྱེ་བྲག་མ་ཡིན་ཡང་ལུང་འགལ་དང་ཆ་འདྲ་བས་ལུང་འགལ་གྱི་དཔེར་བཀོད་པ་ཡིན་པའི་ཕྱིར།
ལུང་དང་འགལ་བ་འདི་ལ་གསལ་བའི་དཔེར་བརྗོད་པ་ནི། དཀར་པོའི་ཆོས་ནི་ཚེ་འཕོས་ནས་བདེ་བ་སྟེར་བར་བྱེད་པ་མ་ཡིན་ནོ་ཞེས་བྱ་བ་དམ་བཅས་པ་ལྟ་བུ་ཡིན་ནོ། ། འདི་ལ་ཇི་ལྟར་ལུང་གིས་གནོད་ཅེ་ན། ཆོས་ཅན་གྱི་ཁྱད་པར་ལ་ལུང་གནོད་བྱེད་དུ་བསྟན་པ་ནི། དཀར་ཆོས་བདེ་བ་སྟེར་བྱེད་མ་ཡིན་པར་དམ་བཅའ་བའི་རྒོལ་བ་ཆོས་ཅན། ཤིན་ཏུ་ལྐོག་གྱུར་གྱི་རྣམ་པ་དེ་ལྟ་བུའི་ཡུལ་ལ་ལུང་དང་འགལ་བ་དམ་བཅས་པ་ལ་ནི་ལུང་གིས་གནོད་དེ། ཤིན་ཏུ་ལྐོག་གྱུར་གྱི་ཡུལ་ལ་གདོན་མི་ཟ་བར་བསྟན་བཅོས་སྒྲུབ་བྱེད་ཀྱི་ཚད་མར་འགྱུར་དགོས་པའི་ཕྱིར། རྟགས་མ་གྲུབ་ན། གཞི་དཀར་པོའི་ཆོས་མེད་པར་ཐལ། དཀར་པོའི་ཆོས་སྟོན་པའི་ལུང་དེ་ལ་གནོད་བྱེད་ཡོད་པའི་ཕྱིར།
ཁྱབ་པ་ཡོད་དེ། ཆོས་ཅན་དཀར་ཆོས་རྣམ་པར་བཞག་པ་ལུང་དེ་ལ་བརྟེན་པའི་ཕྱིར། འདོད་ན། དཀར་པོའི་ཆོས་ཀྱི་ཁྱད་པར་ལ་དཔྱོད་པ་མི་འཇུག་པར་ཐལ། གཞི་དཀར་པོའི་ཆོས་མེད་པའི་ཕྱིར། ལུང་གནོད་བྱེད་དུ་བསྟན་ནས་དེ་ལ་རྩོད་པ་འགོད་པ་ནི། ལུང་དང་འགལ་བ་དམ་བཅས་ན་ལུང་གིས་གནོད་པ་ད་ནི། ཇི་ལྟར་འཇུག་ངོགས་སུ་ཁྲུས་བྱས་པ་དང་སོགས་པ་མེ་ལྔ་བསྟེན་པ་ལ་སོགས་པས་ཆོས་མིན་པ་དག་པར་བྱེད་པ་མིན་ནོ་ཞེས། སེམས་ཀྱི་ནང་ན་གནས་པའི་སྐྱོན། ། འཇུག་ངོགས་ཁྲུས་ཀྱིས་དག་མི་འགྱུར། །
ཞེས་པའི་སངས་རྒྱས་པ་ཁྱོད་གྱི་དམ་བཅའ་ལ་གང་གའི་སྒོ་དང་ཀུ་ཤ་འཁྱིལ། ཞེས་པའི་ཕྱི་རོལ་པས་ཁས་བླངས་པའི་ལུང་གནོད་བྱེད་མ་ཡིན་ནམ་སྟེ་ཡིན་ནོ་ཞེ་ན། ལུང་ལྟར་སྣང་གནོད་བྱེད་མིན་པར་བསྟན་པ་ལ། དང་པོ་ཁས་མ་བླངས་པས་གནོད་བྱེད་མིན་པ་ནི། སངས་རྒྱས་པ་ཆོས་ཅན། གང་གའི་སྒོ་དང་ཀུ་ཤ་འཁྱིལ། ཞེས་པའི་ལུང་དོན་བཀག་པ་ལ་སྐྱོན་ཡོད་པ་མིན་པར་ཐལ། མ་མཐོང་བ་ཤིན་ཏུ་ལྐོག་གྱུར་སྟོན་པར་བྱེད་པའི་བསྟན་བཅོས་ཐམས་ཅད་ཁྲུས་ཙམ་སྡིག་པ་དག་བྱེད་དེ་སྐད་མི་བརྗོད་པའི་ཕྱིར། རང་གིས་ཁས་ལེན་པའི་རྟེན་གྱིས་བསྟན་བཅོས་རྣམ་དག་དང་འགལ་ན་བསྟན་བཅོས་ཀྱིས་གནོད་པར་འགྱུར་གྱི་གཞན་ཁྲུས་ཙམ་སྡིག་པ་དག་བྱེད་དུ་བཀག་པས་ནི་ཕྱི་རོལ་པའི་ལུང་གིས་གནོད་པ་མིན་པར་ཐལ། ཕྱི་རོལ་པའི་ལུང་ཡིད་ཆེས་སུ་ཁས་མ་བླངས་པའི་ཕྱིར།
ཁས་བླངས་ཀྱང་མི་གནོད་པར་བསྟན་པ་ནི། ཁྲུས་ཀྱིས་སྡིག་པ་དག་པར་སྨྲ་བའི་བསྟན་བཅོས་ཆོས་ཅན། ཁྲུས་སྡིག་པ་དག་བྱེད་དུ་བཀག་པ་ལ་གནོད་པ་མ་ཡིན་པར་ཐལ། ཁྲུས་སྡིག་པ་དག་བྱེད་དུ་སྟོན་པ་དེའི་རང་གི་ཚིག་གིས་ཀྱང་ཁྱོད་དོན་དེ་ལ་གནོད་པའི་ཕྱིར། དེ་ཉིད་བཤད་པ་ནི། སྡིག་པ་དུག་གསུམ་གྱི་འབྲས་བུར་སྟོན་བྱེད་ཀྱི་བསྟན་བཅོས་ཐམས་ཅད་ཆོས་ཅན། ཆོས་མིན་པ་མི་དགེ་བ་ཆགས་པ་ལ་སོགས་པའི་རྩ་བ་ཅན་དུ་རྣམ་པར་བཞག་པ་ཡིན་ཏེ། མ་ཆགས་པ་དང་སྡང་བ་མེད་པ་དང་མ་རྨོངས་རྣམས་ཀྱིས་བསྐྱེད་པ་ལ་ནི་སྡིག་པར་ཁས་མི་ལེན་པའི་ཤུགས་ཀྱིས་དུག་གསུམ་སྡིག་པའི་རྒྱུར་ཁྱོད་ཀྱིས་བརྗོད་པའི་ཕྱིར་རོ། ། དངོས་སུ་བརྗོད་པ་ནི་མིན་ནོ། ། ཁྲུས་སྡིག་པ་དག་བྱེད་དུ་སྟོན་པའི་བསྟན་བཅོས་དེས་ནི་ཆོས་ཅན།
ཁྲུས་ལ་སོགས་པས་སྡིག་པ་དག་པར་སྨྲ་བ་ལ་གནོད་པ་ཡིན་ཏེ། སྡིག་པ་དུག་གསུམ་གྱི་འབྲས་བུར་ཤུགས་ལ་རྣམ་པར་གཞག་པའི་ཕྱིར། ཁྲུས་ཆོས་ཅན། སྡིག་པ་དག་བྱེད་མ་ཡིན་པར་ཐལ། དུག་གསུམ་ཟད་བྱེད་མིན་པའི་ཕྱིར། ཁྱབ་པ་ཡོད་དེ། རྒྱུ་མ་ཟད་ན་འབྲས་བུ་མི་ལྡོག་པའི་ཕྱིར། དཔེར་ན་མངར་བ་དང་བསིལ་བ་དང་སྣུམ་པ་དག་གིས་བད་ཀན་ལ་མི་གནོད་ན་བད་ཀན་ལས་གྱུར་པའི་ནད་ལ་མི་གནོད་པ་བཞིན་ནོ། ། ལུང་ལྟར་སྣང་གནོད་བྱེད་མིན་པར་བསྟན་ཟིན་ཏོ། ། ལུང་གི་དོན་ལ་དཔྱོད་པའི་ཐབས་བསྟན་པ་ནི།
ལུང་གིས་མཐོང་བའི་དོན་ཤིན་ཏུ་ལྐོག་གྱུར་དག་ལ་དཔྱོད་པ་ནི་ཆོས་ཅན། ལུང་ནང་འགལ་བ་བརྗོད་མ་བརྗོད་ཕལ་ཆེར་སེམས་དགོས་པ་ཡིན་ཏེ། ལུང་རྣམ་དག་གནོད་བྱེད་ཡིན་ལྟར་སྣང་གནོད་བྱེད་མིན་པ་དེ་ཉིད་ཀྱི་ཕྱིར། ཕལ་ཆེར་གྱི་སྒྲས་ནི་དེ་མ་ཐག་ཏུ་ལྟར་སྣང་དུ་ངེས་པ་ཡང་ཡོད་པར་སྟོན་ཏོ། ། འོ་ན་སྒྲུབ་བྱེད་དུ་གཟུང་བར་བྱ་བ་ཇི་ལྟ་བུ་ཞེ་ན། མངོན་པའི་སྡེ་སྣོད་ཆོས་ཅན། རང་གི་བརྗོད་བྱ་དོན་གཞན་སྔ་མའི་སྒྲུབ་བྱེད་གཟུང་བར་བྱ་བ་ཡིན་ཏེ། གནས་གསུམ་སྟོན་པའི་བསྟན་བཅོས་གང་ཞིག་ཁྱོད་གྱིས་མཐོང་བ་མངོན་གྱུར་དང་ལྐོག་གྱུར་བསྟན་པའི་ཚུལ་ལ་དངོས་པོའི་སྟོབས་ཀྱིས་ཞུགས་པའི་ཚད་མས་མི་གནོད། མ་མཐོང་བའི་ཤིན་ཏུ་ལྐོག་གྱུར་དག་སྟོན་པའི་ཚུལ་ལ་རང་གི་ཚིག་གིས་མི་གནོད་པ་ཡིན་པའི་ཕྱིར། ལྐོག་ཏུ་གྱུར་པའི་ལ་རྒྱབ་ཀྱི་མེ་ལྟ་བུ་ཡང་རེས་འགའ་མིག་གིས་མཐོང་བས་མངོན་གྱུར་དང་མཐོང་བ་ཞེས་པའི་སྒྲ་གཅིག་གིས་བསྟན་ཏོ། །
ཤིན་ཏུ་ལྐོག་གྱུར་གྱི་ཡུལ་ལ་ལུང་གནོད་བྱེད་དུ་བསྟན་ཟིན་ཏོ། ། ལུང་གིས་གྲུབ་པའི་ཆོས་ཅན་ལ་ལུང་གིས་གནོད་ན་དངོས་པོ་སྟོབས་ཞུགས་ཀྱི་ཡུལ་ལ་ཇི་ལྟར་འགྱུར་ཞེ་ན། ཁས་བླངས་ན་གེགས་བྱེད་དུ་འགྱུར་རོ་ཞེས་སྟོན་པ་ནི། སྒྲ་རྟག་པར་སྟོན་པའི་བསྟན་བཅོས་ཁས་ལེན་པ་དང་ལྡན་པའི་དཔྱོད་པ་བས་ལུང་དེ་ལ་མི་བརྟེན་པའི་སྒྲའི་དངོས་པོ་ལ་མི་རྟག་ཅེས་པའི་ཚིག་ནི་ཆོས་ཅན། དཔྱོད་པ་བའི་ངོར་ཁྱོད་ཀྱིས་སྒྲ་རྟག་པ་དང་འགལ་བ་བརྗོད་ཀྱང་ཁྱོད་ལ་སྒྲ་རྟག་པར་སྟོན་པའི་ལུང་གིས་གནོད་པ་མིན་པར་ཐལ། དེའི་ངོར་ཁྱོད་དང་སྒྲ་རྟག་པར་སྟོན་པའི་ལུང་གཉིས་ཕན་ཚུན་གེགས་བྱེད་པར་འགྱུར་བ་ཡིན་པའི་ཕྱིར། དེར་ཐལ། དཔྱོད་པ་པའི་ངོར་ཁྱོད་གཉིས་ཀ་དམ་བཅའ་འགལ་བ་སྟོབས་མཚུངས་པ་ཡིན་པའི་ཕྱིར། དཔེར་ན་རང་གི་ཚིག་ནང་འགལ་བ་བཞིན་ནོ། ། ཚད་མས་གྲུབ་པ་འཛིན་པ་དེའི་ཚེ་ནི་སྒྲ་རྟག་པར་སྟོན་པའི་ལུང་ཁས་བླངས་ནས་ཕྱིས་སྒྲ་མི་རྟག་པར་མ་ངེས་ཀྱང་སྒྲ་མི་རྟག་ཅེས་པའི་དཔྱོད་པ་པའི་ཚིག་ནི་ཆོས་ཅན།
བསྟན་བཅོས་དང་འགལ་བ་ནི་མིན་པར་ཐལ། དཔྱོད་པ་བ་དེའི་རང་གི་ཚིག་དང་འགལ་བ་ཙམ་ཡིན་པའི་ཕྱིར། སྒྲ་རྟག་པ་དང་མི་རྟག་པའི་དམ་བཅའ་དེ་དག་ལས་ཚད་མས་ངེས་པའི་སྒོ་ནས་སྒྲ་མི་རྟག་ཅེས་པའི་ཚིག་ཡིན་པ་དེ་ནི་ཆོས་ཅན། གཞན་སྒྲ་རྟག་པར་དམ་བཅས་པ་ལ་གནོད་པར་བྱེད་པ་ཡིན་ཏེ། སྒྲ་རྟག་པའི་བཟློག་ཕྱོགས་དམ་བཅས་པའི་རྒྱབ་རྟེན་ཚད་མ་ཡོད་པའི་དམ་བཅའ་ཡིན་པའི་ཕྱིར། གང་རུང་ལ་ཚད་མ་ཡོད་པ་དེ་ལྟར་མིན་པར་གཉིས་ཀ་མ་ངེས་ན། སྒྲ་རྟག་པར་སྟོན་པའི་ལུང་ཁས་བླངས་ནས་མ་ངེས་བཞིན་དུ་སྒྲ་མི་རྟག་ཅེས་པའི་དཔྱོད་པ་པའི་ངག་ཆོས་ཅན། དཔྱོད་པའི་ངོར་སྒྲ་རྟག་པར་སྟོན་པའི་ལུང་དང་གནོད་བྱ་གནོད་བྱེད་མིན་པར་ཐལ། དཔྱོད་པ་པའི་ངོར་སྒྲ་རྟག་པར་སྟོན་པའི་ལུང་དང་དམ་བཅའ་འགལ་བ་སྟོབས་མཚུངས་པ་ཡིན་པའི་ཕྱིར། སྒྲ་རྟག་པ་ནམ་མཁའི་ཡོན་ཏན་ཞེས་པའི་དམ་བཅའ་ཆོས་ཅན།
སྒྲུབ་བྱེད་རྗེས་སུ་དཔག་པ་དང་ལྡན་པ་དོན་དུ་ཇི་ལྟ་བ་བཞིན་དུ་འཇུག་པ་སྒྲ་མི་རྟག་པའི་དམ་བཅའ་ལ་ཇི་ལྟར་གནོད་པར་འགྱུར་ཏེ་མི་འགྱུར་བར་ཐལ། ཁྱོད་རིགས་པ་མེད་པའི་དམ་བཅའ་ཡིན་པས་སོ། ། ལུང་ཚད་མས་འགྲུབ་བོ་ཞེ་ན། ཁྱོད་ལུང་ཚད་མས་འགྲུབ་པ་མིན་པར་ཐལ། ཁྱོད་སྟོན་བྱེད་ཀྱི་ལུང་རྣམས་ཚད་མ་ཡིན་པའང་ལེའུ་གཉིས་པར་བཀག་ཟིན་པའི་ཕྱིར། ཤིན་ཏུ་ལྐོག་གྱུར་གྱི་ཡུལ་ལ་ལུང་གནོད་བྱེད་དང་། དངོས་པོ་སྟོབས་ཞུགས་ཀྱི་ཡུལ་ལ་གེགས་བྱེད་དུ་བསྟན་པའི་མཇུག་བསྡུ་པ་ནི། བསྟན་བཅོས་རྣམ་དག་ཆོས་ཅན། ལུང་ཁས་བླངས་ནས་ལུང་དོན་དཔྱོད་པའི་ལུང་དང་འགལ་བར་དམ་བཅའ་བ་དག་ལ་ཁྱོད་ཀྱིས་གནོད་པའི་སྐྱོན་འདིར་འགྱུར་ཏེ། ཁྱོད་ཤིན་ཏུ་ལྐོག་གྱུར་གྱི་ཡུལ་ལ་གནོད་བྱེད་ཡིན་དངོས་པོ་སྟོབས་ཞུགས་ཀྱི་ཡུལ་ལ་གནོད་བྱེད་དུ་མི་འཇུག་པ་དེའི་ཕྱིར།
མངོན་སུམ་དོན་དང་རྗེས་དཔག་དང་ཞེས་པའི་སྐབས་སུ་ཡིད་ཆེས་དང་དངོས་པོ་སྟོབས་ཞུགས་ཐ་དད་དུ་བྱས་པའི་དགོས་པ་བསྟན་པ་ནི། ཆོས་ཅན་ལུང་གིས་གྲུབ་པ་ཁོ་ན་ལ་ལུང་གནོད་བྱེད་ཡིན་པ་དེ་ཉིད་ཀྱི་ཕྱིར། ལུང་རྣམ་དག་ལ་བརྟེན་པའི་རྗེས་དཔག་ཆོས་ཅན། རྗེས་སུ་དཔག་པ་ལས་ཕྱི་རོལ་དུ་གྱུར་པ་མ་ཡིན་ཏེ། རང་འགལ་གྱི་དམ་བཅའ་ལ་གནོད་པར་བྱེད་པར་ཁས་བླངས་པའི་ཚད་མ་གང་ཞིག མངོན་སུམ་མིན་པས་སོ། ། རྗེས་དཔག་ལས་ཕྱི་རོལ་དུ་གྱུར་པ་མིན་ཡང་ཁས་བླངས་པའི་རྗེས་དཔག་ཆོས་ཅན། དངོས་པོ་སྟོབས་ཞུགས་ཀྱི་རྗེས་དཔག་ལས་ལོགས་ཤིག་ཏུ་བྱས་པ་ལ་དགོས་པ་ཡོད་དེ། ཁྱོད་ཤིན་ཏུ་ལྐོག་གྱུར་གྱི་ཡུལ་ལ་གནོད་བྱེད་ཡིན། དངོས་པོ་སྟོབས་ཞུགས་ཀྱི་རྗེས་དཔག་གི་ཡུལ་ལ་སོ་སོར་གནོད་བྱེད་མ་ཡིན་ནོ་ཞེས་པའི་གནོད་ཡུལ་གྱི་དབྱེ་བ་བསྟན་པའི་ཆེད་དུ་ཁྱོད་དངོས་པོ་སྟོབས་ཞུགས་ཀྱི་རྗེས་དཔག་ལས་ཐ་དད་དུ་བྱས་པ་ཡིན་པའི་ཕྱིར།
རྟགས་མ་གྲུབ་ན། ཡིད་ཆེས་པའི་རྗེས་དཔག་ཆོས་ཅན། རྗེས་དཔག་གི་གསལ་བའི་དབྱེ་བ་བསྟན་པའི་ཆེད་དུ་དངོས་པོ་སྟོབས་ཞུགས་ལས་ལོགས་ཤིག་ཏུ་བྱས་པར་ཧ་ཅང་ཐལ། གནོད་ཡུལ་གྱི་དབྱེ་བ་དང་རྗེས་དཔག་གི་གསལ་བའི་དབྱེ་བ་གང་རུང་གི་ཆེད་དུ་ལོགས་སུ་བྱས་པ་གང་ཞིག གནོད་ཡུལ་གྱི་དབྱེ་བ་བསྟན་པའི་ཆེད་དུ་དངོས་པོ་སྟོབས་ཞུགས་ལས་ལོགས་སུ་བྱས་པ་དེ་ལྟར་མིན་པའི་ཕྱིར། ཁྱབ་པ་མེད་ན། ཁྱོད་དངོས་པོ་སྟོབས་ཞུགས་ལས་ལོགས་ཤིག་ཏུ་བྱས་པ་དོན་མེད་པར་འགྱུར་ཏེ། གནོད་ཡུལ་གྱི་དབྱེ་བ་དང་གསལ་བའི་དབྱེ་བ་གང་རུང་གི་ཆེད་དུ་ཡང་ལོགས་སུ་མ་བྱས་ཤིང་དགོས་པ་གཞན་ཡང་མེད་པའི་ཕྱིར། ཆོས་ཅན་རྣམ་པར་གཞག་པ་དེ་ལ་བརྟེན་པ་ཞེས་པ་ནས་དོན་མེད་པར་འགྱུར་རོ་ཞེས་པའི་བར་གྱིས་ཤིན་དུ་ལྐོག་གྱུར་གྱི་ཡུལ་ལ་ལུང་ཁས་བླངས་པས་གནོད་བྱེད་དུ་འཇུག་པར་བསྟན་ནས། རང་ཚིག་ཙམ་ནི་ཁས་བླངས་ཀྱང་གེགས་བྱེད་དུ་འགྱུར་བར་བསྟན་པ་ནི།
རིགས་སྒོར་རང་ཚིག་བསྟན་བཅོས་ལས་ལོགས་ཤིག་ཏུ་བྱེད་པ་ཆོས་ཅན། རྒྱུ་མཚན་ཡོད་དེ། རང་ཚིག་ཙམ་བརྗོད་པ་འགལ་ཟླའི་དམ་བཅའ་ལ་གེགས་བྱེད་དུ་བསྟན་པའི་ཆེད་ཡིན་པའི་ཕྱིར། བསྟན་བཅོས་དང་འགལ་བ་ཁས་བླངས་པ་དེར་ཡང་བསྟན་བཅོས་ཀྱིས་གེགས་བྱེད་པར་འགྱུར་ཏེ། ། རྒྱབ་རྟེན་ཚད་མ་ཅན་མ་ཡིན་པ་ཉིད་ནི་བསྟན་བཅོས་ལ་ཡང་མཚུངས་པའི་ཕྱིར་ཞེ་ན། སྒྲ་རྟག་པར་སྟོན་པའི་ལུང་དང་མ་ངེས་བཞིན་དུ་སྒྲ་མི་རྟག་པར་དམ་བཅས་པའི་དཔྱོད་པ་པའི་ཚིག་ཆོས་ཅན། དཔྱོད་པ་པའི་ངོར་ཕན་ཚུན་གེགས་བྱེད་དུ་འགྱུར་བ་ཡིན་ཏེ། དཔྱོད་པ་པའི་ངོར་གཞི་ཚད་མས་ཡོད་པར་མ་ངེས་པའི་སྟེང་དམ་བཅའ་འགལ་བ་སྟོབས་མཚུངས་པའི་ཕྱིར། དཔེར་ན་ཚད་མས་གྲུབ་རྗེས་དཔག་ཚད་མ་མིན་ཞེས་པའི་ཚིག་ལ་ཤུགས་ཀྱི་བརྗོད་བྱ་ཚིག་ལ་བརྟེན་པའི་བློ་ཚད་མ་དང་ཅིག་ཤོས་དངོས་ཀྱི་བརྗོད་བྱ་དག་འགྲུབ་པ་ཕན་ཚུན་གེགས་བྱེད་པ་དང་། མངོན་སུམ་དུ་གྲུབ་པའི་བུད་མེད་ལ་བུ་བསྐྱེད་པ་དང་ཅིག་ཤོས་ཀྱི་ཆོས་དག་ཕན་ཚུན་གེགས་བྱེད་པ་ཁྱད་པར་གྱི་ཆོས་ལ་བརྟེན་པ་བཞིན་ནོ། །
ལུང་གནོད་བྱེད་དུ་མི་འདོད་ཅིང་གེགས་བྱེད་ཙམ་དུ་འདོད་པ་ལ་གནོད་བྱེད་ཀྱི་རིགས་པ་བརྗོད་པ་ནི། ཤིན་ཏུ་ལྐོག་གྱུར་ལ་དཔྱོད་པ་གང་དུ་ལུང་དང་འགལ་བ་དམ་བཅས་པ་དེར་ཆོས་ཅན། དམ་བཅའ་གང་ལ་གང་གིས་གེགས་བྱས་ཏེ་བྱས་པ་མེད་པར་ཐལ། གེགས་བྱ་བའི་གཞི་ཆོས་ཅན་ཉིད་མ་གྲུབ་པའི་ཕྱིར། ཁྱབ་པ་ཡོད་དེ། གེགས་བྱ་སའི་ཆོས་ཅན་མ་གྲུབ་ན་གེགས་བྱེད་པའི་སྐབས་ཉིད་མེད་པའི་ཕྱིར་རོ། ། རྒྱུ་མཚན་དེས་ན་ཤིན་དུ་ལྐོག་གྱུར་ལ་དཔྱོད་པའི་རྒོལ་བ་ནི་ཆོས་ཅན། བསྟན་བཅོས་རྣམ་དག་སྒྲུབ་བྱེད་ཀྱི་ཚད་མར་བྱེད་དགོས་པ་ཡིན་པར་ཐལ། ཆོས་ཅན་ཤིན་ཏུ་ལྐོག་གྱུར་རྣམ་པར་འཇོག་པར་བྱེད་པའི་ཕྱིར། ལུང་རྣམ་དག་དེ་ནི་ཆོས་ཅན།
འགལ་བའི་དམ་བཅའ་ལ་གནོད་པར་བྱེད་པ་ཡིན་ཏེ། སྒྲུབ་བྱེད་ཀྱི་ཚད་མ་ཡིན་པ་དེས་ནའོ། ། ལུང་གནོད་བྱེད་དུ་འདོད་པའི་ལུགས་བསྟན་ཟིན་ཏོ། ། ཕྱོགས་ཀྱི་གླང་པའི་སློབ་མ་ལུང་གེགས་བྱེད་དུ་འདོད་པས་གནོད་བྱེད་དུ་འདོད་པ་ལ་རྩོད་པ་བརྗོད་པ་ནི། བསྟན་བཅོས་དེ་ཆོས་ཅན། ཇི་ལྟར་ཆོས་ཅན་ཤིན་ཏུ་ལྐོག་གྱུར་རྣམ་པར་འཇོག་པར་བྱེད་པ་ཡིན་ཏེ་མ་ཡིན་པ་ཐལ། དངོས་པོའི་སྟོབས་ཀྱིས་སྒྲུབ་བྱེད་དུ་འཇུག་པའི་ཚད་མ་མིན་པའི་ཕྱིར། རྟགས་ཁས་བླངས་འོ་ན་ནི་ཞེ་ན། ཕྱོགས་ཀྱི་གླང་པོའི་སློབ་མ་ལུང་གནོད་བྱེད་དུ་འདོད་པས་ལན་འདེབས་པ་ནི། དངོས་པོའི་སྟོབས་ཀྱིས་སྒྲུབ་བྱེད་དུ་མི་འཇུག་ཀྱང་ཆོས་ཅན་ཤིན་ཏུ་ལྐོག་གྱུར་འཇོག་བྱེད་ཡིན་པར་ཐལ།
རྒོལ་བས་ཤིན་ཏུ་ལྐོག་གྱུར་སྒྲུབ་བྱེད་ཀྱི་ཚད་མར་ཁས་བླངས་པའི་ཕྱིར་རོ། ལུང་གེགས་བྱེད་དུ་འདོད་པས་དེ་ལ་གནོད་བྱེད་བརྗོད་པ་ནི་ཕྱོགས་སྔ་མ་ཁོང་དུ་ཆུད་པ་འོ་ན་ནི། བསྟན་བཅོས་ཆོས་ཅན། ཁྱོད་ཁས་བླངས་པ་ཙམ་ཉིད་ཆོས་ཅན་དཀར་པོའི་ཆོས་རྣམ་པར་འཇོག་པར་བྱེད་པ་ཡིན་པར་ཐལ། ཁྱོད་རྒོལ་བས་ཁས་བླངས་པའི་སྒོ་ནས་དཀར་པོའི་ཆོས་ཀྱི་སྒྲུབ་བྱེད་ཀྱི་ཚད་མར་བྱེད་པའི་ཕྱིར། འདོད་ན། ཆོས་གཞན་བདེ་བ་སྟེར་བ་ཡང་ཁྱོད་ཁས་བླངས་པ་དེ་ཙམ་ཉིད་ཀྱིས་འཇོག་པར་ཐལ། ཁྱོད་ཁས་བླངས་པ་ཉིད་ཆོས་ཅན་དཀར་པོའི་ཆོས་འཇོག་བྱེད་ཡིན་ཞིང་རྒྱུ་མཚན་ཁྱད་པར་མེད་པའི་ཕྱིར། འདོད་ན། བསྟན་བཅོས་ཆོས་ཅན།
འགལ་བའི་དམ་བཅའ་ལ་གེགས་བྱེད་པ་ཡིན་གནོད་པར་བྱེད་པ་ནི་མ་ཡིན་པར་ཐལ། ཁྱོད་ཀྱི་བཟློག་ཕྱོགས་བསྟན་བཅོས་དང་འགལ་བ་རང་གི་ཚིག་དང་འགལ་བ་ལས་གེགས་བྱེད་དུ་ཐ་མི་དད་པ་དེས་ན་སྟེ་དེའི་ཕྱིར། ལུང་གནོད་བྱེད་དུ་འདོད་པའི་རྒོལ་བ་ཆོས་ཅན། བསྟན་བཅོས་འགལ་བ་ལ་ཕན་ཚུན་གེགས་བྱེད་པ་ཡིན་གྱི་བསྟན་བཅོས་འགལ་བ་ལ་གནོད་པར་བྱེད་པ་ནི་མ་ཡིན་པར་ཐལ། བསྟན་བཅོས་དང་འགལ་བ་རང་གི་ཚིག་དང་འགལ་བ་ལས་བཟློག་ཕྱོགས་ཀྱི་དམ་བཅའ་འགྲུབ་པ་ལ་གེགས་བྱེད་དུ་ཐ་མི་དད་པ་དེས་ན་སྟེ་དེའི་ཕྱིར། འོ་ན་ད་བསྟན་བཅོས་འགལ་བ་དང་རང་ཚིག་འགལ་བ་འདི་དག་ལ་དབྱེ་བ་ཅི་ཡོད་ཅེ་ན། བསྟན་བཅོས་འགལ་བ་དང་རང་ཚིག་འགལ་བ་ཆོས་ཅན། གེགས་བྱེད་དུ་མི་མཚུངས་པའི་སྒོ་ནས་ནུས་པའི་ཁྱད་པར་ཅུང་ཟད་ཀྱང་མེད་པར་ཐལ། ཁྱོད་གཉིས་གེགས་བྱེད་དུ་མཚུངས་པའི་ཕྱིར། འོ་ན་ཇི་ལྟར་སོ་སོར་བརྗོད་ཅེ་ན།
ཁྱེད་གཉིས་སོ་སོར་བརྗོད་པ་ལ་རྒྱུ་མཚན་ཡོད་དེ། ངག་གི་བརྗོད་ཚུལ་གྱི་དབྱེ་བས་ཁྱོད་གཉིས་སོ་སོ་དེ་ལྟར་དུ་འགྱུར་པའི་ཕྱིར། ཇི་ལྟར་དུ་འགྱུར་ཞེ་ན། དཀར་པོའི་ཆོས་བདེ་བ་སྟེར་བྱེད་མིན་ཞེས་པའི་དམ་བཅའ་ཆོས་ཅན། ཁས་བླངས་པ་དང་འགལ་བ་ཡིན་ཏེ། ངག་སྔ་མས་བཞག་པ་ཕྱི་མས་ཉམས་པར་བྱེད་པའི་དམ་བཅའ་ལྟར་སྣང་ཡིན་པའི་ཕྱིར། དེ་ཉིད་ཀྱི་ཕྱིར་སློབ་དཔོན་ཕྱོགས་ཀྱི་གླང་པོས་ཀྱང་སྔར་ཁས་བླངས་པ་དང་འགལ་བ་ཞེས་བཤད་དོ། ། ཚིག་ཐམས་ཅད་རྫུན་ཡིན་ཞེས་པའི་ངག་དེ་ཉིད་ཆོས་ཅན། རང་གི་ཚིག་དང་འགལ་བ་ཡིན་ཏེ། རང་གི་དངོས་ཀྱི་བརྗོད་བྱའི་དོན་དང་འགལ་བ་ཤུགས་ལ་དམ་བཅས་པའི་ཚིག་ཡིན་པའི་ཕྱིར།
དཔེར་ན་རྗེས་སུ་དཔག་པ་ཚད་མ་མིན་ནོ་ཞེས་བྱ་བ་བཞིན་ནོ། ། སྒྲུབ་བྱེད་ཚད་མ་ཅན་མིན་ན་གེགས་བྱེད་པར་ཡང་ཇི་ལྟར་འགྱུར་ཞེ་ན། གེགས་བྱེད་པའི་རྒྱུ་མཚན་བསྟན་པ་ནི། ཚད་མ་ཅན་མིན་པ་དེ་ཉིད་ཀྱི་ཕྱིར། སྒྲ་རྟག་པར་སྟོན་པའི་ལུང་དང་མ་ངེས་བཞིན་དུ་སྒྲ་མི་རྟག་ཅེས་པའི་ཚིག་ཆོས་ཅན། རང་ཡིད་ཆེས་སུ་ཁས་ལེན་པའི་ངོར་ཕན་ཚུན་གེགས་བྱེད་པ་ཡིན་པར་ཐལ། རང་ཡིད་ཆེས་སུ་ཁས་ལེན་པའི་ངོར་དམ་བཅའ་འགལ་བ་སྟོབས་མཚུངས་པས་སོ། ། གལ་ཏེ་དམ་བཅའ་གཉིས་པོ་དེ་ལ་གཅིག་ཚད་མ་དང་ལྡན་པ་ཡིན་ན། རྒོལ་བ་ཆོས་ཅན། ཚད་མས་ངེས་པའི་སྒོ་ནས་སྒྲ་མི་རྟག་ཅེས་པའི་ཚིག་སྒྲ་རྟག་པར་དམ་བཅའ་བ་ལ་གནོད་བྱེད་དུ་གྲུབ་པ་ཁོ་ནར་འགྱུར་གྱི་གེགས་བྱེད་པར་ནི་མི་འགྱུར་བར་ཐལ།
ཚད་མ་དང་ལྡན་པས་ཚད་མ་ཅན་མིན་པ་ལ་གནོད་པར་རིགས་པས་ཐོབ་པའི་ཕྱིར་རོ། ། བསྟན་བཅོས་ཆོས་ཅན། འགལ་བའི་དམ་བཅའ་ལ་གནོད་པར་བྱེད་པ་ཁོ་ན་ཡིན་ཏེ། མཐོང་བ་དང་མ་མཐོང་བའི་དངོས་པོ་ཐམས་ཅད་ལ་སྒྲུབ་བྱེད་ཀྱི་ཚད་མ་ཡིན་པས་སོ། ། དེར་ཐལ། རྒོལ་བ་དེས་ཚད་མར་ཁས་བླངས་པའི་ཕྱིར་རོ་ཞེ་ན། རྒོལ་བ་ཆོས་ཅན། གཅིག་བསྟན་བཅོས་ནི་ཚད་མ་དང་གནོད་བྱེད་ཡིན་ལ་གཞན་རང་ཚིག་ནི་གནོད་བྱེད་དང་ཚད་མ་མིན་པའི་ཁྱད་པར་ཇི་ལྟར་དེ་མི་འཐད་པར་ཐལ། ཚད་མར་ཁས་བླངས་པར་ཁྱད་པར་མེད་པའི་ཕྱིར། འདོད་ན།
བསྟན་བཅོས་དང་རང་ཚིག་ཆོས་ཅན། ཁྱོད་གཉིས་གནོད་བྱེད་ཡིན་མིན་གྱི་ཁྱད་པར་ཡོད་ཅེས་པ་འདི་ནི་གྱི་ན་ལ་གནས་པར་ཐལ། ཁྱོད་གཉིས་གནོད་བྱེད་ཡིན་མིན་གྱི་ཁྱད་པར་མེད་པ་དེ་བས་ནའོ། ། ཡང་ཚད་མར་ཁས་བླངས་པས་གནོད་བྱེད་དུ་འདོད་ན། བསྟན་བཅོས་འདི་ཆོས་ཅན། ཁྱོད་བརྗོད་བྱའི་དོན་ལ་ཚད་མར་ཁས་བླངས་པ་ཙམ་གྱིས་གནོད་བྱེད་ཡིན་པ་ཡང་ཡོངས་སུ་བརྗོད་པ་དེ་བཞད་གད་ཀྱི་གནས་ཡིན་པར་ཐལ། ཁྱོད་བརྗོད་བྱའི་དོན་ལ་ཚད་མ་ཉིད་ཡིན་པ་སྐྱེས་བུའི་འདོད་པ་ཙམ་གྱིས་བྱས་པ་ཡིན་པའི་ཕྱིར། གལ་ཏེ་རང་གི་ཚིག་དང་འགལ་བ་དང་བསྟན་བཅོས་དང་འགལ་བ་ལ་གེགས་བྱེད་པའི་སྐྱོན་ཡོད་པ་དེ་ལྟ་ན་ཡང་རང་ཚིག་འགལ་བ་དང་བསྟན་བཅོས་འགལ་བ་འདི་ཆོས་ཅན། ཇི་ལྟར་ཕྱོགས་ཀྱི་སྐྱོན་ཡིན་ཏེ་མ་ཡིན་པར་ཐལ། ཁྱོད་ལས་དམ་བཅའི་དོན་ལ་ཐེ་ཚོམ་དུ་འགྱུར་བ་ཁོ་ནར་ཟད་ལ་ཐེ་ཚོམ་སྐྱེ་བ་དེ་ནི་ཕྱོགས་ཁ་ན་མ་ཐོ་བ་མེད་པར་བསྟན་པ་ལ་ཡང་མཚུངས་པའི་ཕྱིར་རོ་ཞེ་ན།
དཀར་པོའི་ཆོས་བདེ་བ་སྟེར་བྱེད་མིན་ཞེས་པའི་ཚིག་ཆོས་ཅན། ཁྱོད་ལས་དམ་བཅའི་དོན་ལ་ངེས་པ་མི་སྐྱེ་བའི་ཕྱིར་ཚིག་གི་སྐྱོན་ཆགས་པར་འཇོག་པར་ནི་མ་ཡིན་པར་ཐལ། འོ་ན་ཇི་ལྟར་ཞེ་ན། དམ་བཅའི་ཚིག་གང་ཞིག སྒྲུབ་བྱེད་ཀྱི་ཚིག་ཅི་ཙམ་གྱིས་བསྒྲུབ་པར་བྱ་བ་ཁྱོད་ཀྱི་བརྗོད་བྱའི་དོན་དེ་བསྒྲུབ་མི་ནུས་པའི་ཆ་ནས་ཁྱོད་ཚིག་སྐྱོན་ཅན་དུ་བཞག་པའི་ཕྱིར། དེ་ཉིད་བཤད་པ་ནི། དཀར་པོའི་ཆོས་བདེ་བ་སྟེར་བྱེད་མ་ཡིན་ཞེས་པའི་ཚིག་དེ་ནི་ཆོས་ཅན། ཚིག་སྐྱོན་ཅན་ཡིན་པར་ཐལ། དམ་བཅའི་ཚིག་གང་ཞིག་དམ་བཅའི་ཡན་ལག་ཏུ་གྱུར་པའི་ཚིག་གིས་ནི་རང་གི་སྨྲ་བ་པོ་དག་གི་བསམ་པས་ཡུལ་དུ་བྱས་པའི་བརྗོད་བྱ་དོན་མཐུན་སྲིད་པར་བསྟན་པར་བྱ་བ་ཡིན་ན་ཁྱོད་བརྗོད་བྱ་དོན་མཐུན་སྲིད་པ་ཡང་མ་ཡིན་པའི་ཕྱིར། དེར་ཐལ།
ཆོས་ཅན་གཅིག་ལ་འགལ་བའི་ཆོས་གཉིས་ཉེ་བར་སྡུད་པའི་ཚིག་ཡིན་པའི་ཕྱིར། དཔེ་ཇི་ལྟར་ན། སྒྲ་རྟག་པར་དམ་བཅས་པའི་དོན་ལ་ཚད་མས་གནོད་ན་སྒྲ་རྟག་པ་མི་སྲིད་པ་བཞིན་ནོ། ། ཚིག་ཙམ་ལས་སྐྱོན་དུ་འགྱུར་བའི་སྐབས་བསྟན་པ་ནི། གཞན་གྱི་དོན་གྱི་རྗེས་སུ་དཔག་པའི་སྐབས་འདིར་ནི་ཆོས་ཅན། དོན་གྱི་སྐྱོན་ཙམ་ནི་གཙོ་བོར་བྱེད་པ་མིན་ཏེ། ཚིག་གི་སྐྱོན་ཡོན་གཙོ་བོར་བྱེད་པ་སྐབས་སུ་བབ་པ་ཡིན་པའི་ཕྱིར། ཚིག་གི་སྐྱོན་ཡོན་གཙོ་བོར་བྱེད་པའི་རྒྱུ་མཚན་ཅི་ཞེ་ན། ཚིག་གི་སྐྱོན་ཡོན་གཙོ་བོར་བྱེད་པ་ལ་རྒྱུ་ཡོད་དེ། དོན་ལ་སྐྱོན་མེད་ཀྱང་སྒྲས་དོན་ཇི་ལྟ་བ་བཞིན་མིན་པ་བརྗོད་པས་སྨྲ་བ་པོ་ལ་གླན་ཀར་འགྱུར་བ་ཡིན་པའི་ཕྱིར།
གལ་ཏེ་རང་གི་ཚིག་འགལ་བ་དང་ཁས་བླངས་པ་དང་འགལ་བ་དག་ལ་གེགས་བྱེད་དུ་བྱེ་བྲག་ཅི་ཡང་མེད་ན། འོ་ན་སྔར་ཁས་བླངས་པའི་ལུང་དང་འགལ་བ་དང་རང་གི་ཚིག་དང་འགལ་བའི་གེགས་བྱེད་པའི་ཡུལ་ལ་བྱེ་བྲག་ཅི་ཡོད་ཅེ་ན། སྔོན་གྱི་སློབ་དཔོན་གཞན་གྱིས་ལན་འདེབས་ཚུལ་བསྟན་པ་ནི། གཞུང་ལུགས་འགའ་ཞིག་ལ་མ་བརྟེན་པར་ཆོས་ཅན་གང་ལ་དཔྱོད་པ་མི་འཇུག་པའི་བསྟན་བཅོས་དེ་ནི་མེད་དེ། དེ་ལ་དཔྱོད་པ་མི་འབྱུང་བའི་ཕྱིར། གདོན་མི་ཟ་བར་ལུང་ལ་བརྟེན་པར་བྱ་བ་ཡིན་ནོ། ། ཡིན་པ་དེས་ན་ལུང་འདིའི་གེགས་བྱེད་པའི་ཡུལ་ཤིན་ཏུ་ལྐོག་གྱུར་དེ་ཉིད་ཡིན་ལ་རང་གི་ཚིག་དང་འགལ་བ་ནི་ཆོས་ཅན་ཚད་མས་གྲུབ་མ་གྲུབ་ཐམས་ཅད་དུ་གེགས་བྱེད་དུ་བརྗོད་པ་ཡིན་ནོ་ཞེས་སྨྲའོ། ། ལན་འདེབས་ཚུལ་ཡང་དག་མ་ཡིན་པར་བསྟན་པ་ནི། ཤེས་བྱ་ཆོས་ཅན། ལུང་དང་འགལ་བ་འདི་ལ་ཡང་གདོན་མི་ཟ་བར་ལུང་ལ་བརྟེན་པའི་ངེས་པ་ཅི་ཞིག་ཡོད་དེ་ཡོད་པར་མ་ངེས་པར་ཐལ།
བྱེ་བྲག་པ་དེ་ཉིད་ཀྱིས་སྒྲ་རྟག་པར་སྟོན་པའི་ལུང་དོན་དེ་གཞན་གཟེགས་ཟན་གྱི་ཁ་ནས་རྣམ་པར་བཞག་ནས་བྱས་པའི་རྟགས་ཀྱིས་སླར་ཡང་འགོག་པར་བྱེད་པར་མཐོང་བའི་ཕྱིར་རོ། ། གེགས་བྱེད་དུ་འདོད་པའི་ལུགས་བརྗོད་ཟིན་ཏོ། ། འོ་ན་སྡེ་བདུན་མཛད་པའི་དགོངས་པ་གང་དུ་གནས་ཞེ་ན། དཔྱད་པ་གསུམ་གྱིས་དག་པའི་ལུང་ནི་གནོད་བྱེད་དུ་བཞེད་ལ་གཞན་ནི་གེགས་བྱེད་དུ་འདོད་པ་ཡིན་ནོ། ། སྔ་རབས་པ་དག་གིས་ལུང་གནོད་བྱེད་དུ་འདོད་པའི་ལུགས་ཐམས་ཅད་དུ་ཕྱོགས་སྔ་མར་བཞག་ནས་དགག་པ་མཛད་པ་ནི་མི་འཐད་དེ། འདོད་པའི་དུས་ཡིན་དེའི་ཆེད། ། བསྟན་བཅོས་ཀྱི་ནི་གནོད་པར་འགྱུར། ། ཞེས་པ་དང་འགལ་བར་འགྱུར་བས་སོ། ། རྣམ་པ་དེ་ལྟ་བུའི་ཡུལ་ལ་ཡང་གདོན་མི་ཟ་བར་བསྟན་བཅོས་ཚད་མར་འགྱུར་དགོས་སོ་ཞེས་བྱ་བ་ཡང་གཞན་གཞུང་དུ་ཁས་ལེན་དགོས་ན། ལེན་པར་ནུས་པ་ཡང་མིན་ཏེ།
གནས་གསུམ་པར་ནི་འཕོ་བ་ན། ། བསྟན་བཅོས་ལེན་པ་རིགས་ལྡན་ཡིན། ། ཞེས་པ་དང་དེ་ཉིད་དོན་གཅིག་ཉིད་དུ་སྣང་བའི་ཕྱིར་རོ། ། དེ་ཉིད་ཕྱིར་གནོད་པར་བྱེད་པར་ཁས་བླངས་པས་ན་རྗེས་དཔག་ལས་ཕྱི་རོལ་ཏུ་གྱུར་པ་མ་ཡིན་ཞེས་སོགས་ཀྱང་གཞན་གཞུང་དུ་ཐལ་བར་འགྱུར་ན། འགྱུར་བ་ཡང་མིན་ཏེ། དེས་ན་ཡུལ་གྱི་ཁྱད་པར་ནི། བསྟན་ཕྱིར་གྲགས་པ་རྗེས་དཔག་ལས། ། ཕྱི་རོལ་གྱུར་པ་མ་ཡིན་ཡང་། ། ཐ་དད་བྱས་ཡིན་སྔ་མ་བཞིན། ། ཞེས་པ་དང་རང་གཞུང་དུ་ངེས་པའི་ཤུགས་ལ་སྔ་མའང་རང་གཞུང་དུ་གསལ་བའི་ཕྱིར།
འོན་ཀྱང་ལུང་གནོད་བྱེད་དུ་འདོད་པའི་སྔོན་གྱི་སློབ་དཔོན་དང་ལུང་གནོད་བྱེད་དུ་འདོད་པར་འདྲ་ཡང་ཁས་ལེན་པའི་ཚུལ་མི་འདྲ་སྟེ། སྔོན་གྱི་སློབ་དཔོན་གྱིས་ནི་ཁས་བླངས་པས་གནོད་བྱེད་དུ་བཞེད་ལ། སློབ་དཔོན་ཆོས་ཀྱི་གྲགས་པ་ནི། ཚད་མར་བྱེད་པའི་ཕྱིར་ཞེས་སོགས་དང་། འདི་ནི་ཚད་མ་ཉིད་སྐྱེས་བུའི་འདོད་པས་བྱས་པ་ཡང་ཡོངས་སུ་བརྗོད་པ་ཡིན་ནོ་ཞེས་བྱ་བའི་རིགས་པས་གནོད་པའི་ཕྱིར་ཁས་བླངས་པ་ཙམ་གྱིས་གནོད་བྱེད་དུ་འགྱུར་བ་མི་འདོད་དོ། ། འོ་ན་ཇི་ལྟར་གནོད་བྱེད་དུ་འདོད་ཅེ་ན། དཔྱད་གསུམ་གྱིས་དག་པ་དང་ཁས་བླངས་པའི་ཁྱད་པར་གཉིས་དང་ལྡན་པས་གནོད་བྱེད་དུ་འགྱུར་བར་འདོད་པ་ཡིན་ནོ། ། རྒྱན་གྱིས་ཀྱང་། གལ་ཏེ་ཡོངས་སུ་བརྟགས་ཡིན་ན། ། དེ་ནི་ཚད་མ་གནོད་བྱེད་ཡིན། །
གལ་ཏེ་བརྟགས་པ་མི་འཇུག་ན། ། རང་གི་ཚིག་ལས་ཁྱད་པར་མེད། ། ཅེས་གསུངས་སོ། ། མདོར་ན་ལུང་གནོད་བྱེད་དུ་འདོད་པ་དང་གེགས་བྱེད་དུ་འདོད་པའི་ལུགས་གཉིས་ཀ་བརྗོད་ནས། གཉིས་ཀའི་ཕྱོགས་ཀྱི་འཐད་པ་རྣམས་སློབ་དཔོན་ཡང་བཞེད་ལ་མི་འཐད་པ་རྣམས་འགོག་པ་ཡིན་ནོ། ། རྒྱས་པར་དཀའ་འགྲེལ་ལས་རྟོགས་པར་བྱའོ། ། ཡིད་ཆེས་གཞུང་ལུགས་གསལ་བར་རྣམ་འབྱེད་བདག་བློ་ཉིན་མོར་བྱེད་པའི་འོད་ཅན་གྱིས། ། བློ་གྲོས་པད་མོ་རྒྱས་པར་བྱེད་ན་ལོག་རྟོག་ཀུ་མུད་ཟུམ་པར་བྱེད་པ་ཅི། ། མི་འཇིགས་སྤོབས་པ་སྟེར་བར་བྱེད་ན་ཕས་རྒོལ་སྤོབས་པ་འཕྲོག་པར་བྱེད་པ་ཅི། ། གཞལ་བྱའི་གནས་གསུམ་སྣང་བར་བྱེད་ན་བདག་སྨྲའི་གཞུང་ལུགས་མུན་པར་བྱེད་པ་ཅི། །
ཡིད་ཆེས་པའི་བསལ་བ་བསྟན་ཟིན་ཏོ། ། མཚན་མོ་གསལ་བར་བྱེད་པ་ནི་རི་བོང་འཛིན་པ་ཞེས་བརྗོད་པར་བྱ་བ་ཡིན་གྱི་ཟླ་བ་ཞེས་པའི་སྒྲས་ནི་བརྗོད་པར་བྱ་བ་མིན་ནོ་ཞེས་གྲགས་པ་འདོར་བར་བྱེད་པའི་བརྡ་སྤྲོད་པ་དགག་པའི་ཆེད་དུ་གྲགས་པའི་བསལ་བ་འཆད་པ་ལ། དང་པོ་གྲགས་པས་གནོད་པའི་ཚུལ་བསྟན་པ་ནི། གྲགས་པའི་རྗེས་དཔག་ཆོས་ཅན། ཡིད་ཆེས་སུ་མ་ཟད་གྲགས་པའི་མིང་ཅན་རི་བོང་ཅན་ཟླ་བ་ཞེས་པའི་སྒྲས་བརྗོད་དུ་རུང་ཡང་འགལ་བ་དོན་གྱི་དམ་བཅའ་བ་བརྗོད་མི་རུང་ལ་གནོད་པར་བྱེད་པ་ཡིན་ཏེ། ཟླ་བ་ཞེས་པའི་སྒྲས་བརྗོད་པར་བྱ་བ་ནི་རྟོག་ཡུལ་གྱི་དོན་རྣམས་ལ་དགག་པར་མི་ནུས་པའི་ཕྱིར་རོ། ། རྟགས་མ་གྲུབ་ན། ཟླ་བ་ཞེས་པའི་སྒྲ་ཆོས་ཅན། ཁྱོད་ཀྱིས་བརྗོད་རུང་རྟོག་ཡུལ་གྱི་དོན་ལ་དགག་མི་ནུས་པར་ཐལ། སྐྱེས་བུའི་འདོད་པ་ཙམ་དང་རྗེས་སུ་འབྲེལ་པ་གང་ཞིག་འདོད་པ་ཡང་རྟོག་ཡུལ་གྱི་དོན་ལ་ཐོགས་མེད་དུ་འཇུག་པའི་ཕྱིར།
གྲགས་པ་ནི་རྗོད་བྱེད་ལ་འདོད་པ་མིན་ནམ། བརྗོད་པར་བྱ་བ་ལ་གྲགས་པར་ཇི་ལྟར་བརྗོད་ཅེ་ན། རྟོག་ཡུལ་གྱི་དོན་དེ་ནི་ཆོས་ཅན། ཁྱོད་ལ་གྲགས་པའི་སྒྲས་བརྗོད་པ་ལ་རྒྱུ་མཚན་ཡོད་དེ། ཁྱོད་ངེས་ཤེས་ཀྱིས་ཡུལ་དུ་བྱས་པ་སྒྲའི་ཐ་སྙད་ལས་སྐྱེས་པའི་ཆོས་ཡིན་པའི་ཕྱིར་རོ། ། ཞེས་ལོ་ཙཱ་བ་འཆད་དོ། ། རྟོག་ཡུལ་གྱི་དོན་ལ་གྲགས་པའི་སྒྲས་བརྗོད་པ་ཆོས་ཅན། དགོས་པ་ཡོད་དེ། གྲགས་པས་འགྲུབ་པའི་དོན་གནོད་བྱེད་དུ་བསྟན་པའི་ཆེད་ཡིན་པའི་ཕྱིར། གྲགས་པ་དངོས་ནི་རྗོད་བྱེད་ཀྱི་སྒྲ་ལ་སློབ་དཔོན་བཞེད་དེ།
གྲགས་པའང་མིའི་བརྗོད་པ་ཡིན་ཞེས་གསུངས་པའི་ཕྱིར། ཆོས་མཆོག་གིས་གྲགས་པ་ནི་རྣམ་པར་རྟོག་པའི་ཤེས་པ་གཏིང་ཚུགས་པ་སྟེ་ཞེས་བྱ་བ་ནི་གྲགས་པའི་རྗེས་དཔག་ལ་དགོངས་སོ། ། བརྗོད་རུང་བརྡ་བྱས་པ་ལ་མི་ལྟོས་པར་བསྟན་པ་ནི། བརྡ་བྱས་པ་དང་མ་བྱས་པའི་རྗོད་བྱེད་ཀྱི་སྒྲ་ཐམས་ཅད་ཆོས་ཅན། རྟོག་ཡུལ་གྱི་དོན་ཐམས་ཅད་ངོ་བོ་ཉིད་ཀྱིས་ཁྱོད་ཀྱི་བརྗོད་བྱར་རུང་བ་ཡིན་ཏེ། བརྡ་འདོད་པ་ཙམ་གྱིས་འཇུག་པའི་ཚིག་ཡིན་པའི་ཕྱིར། རི་བོང་ཅན་ཆོས་ཅན། ཁྱོད་སྔར་བརྡ་བྱུང་བའམ་འབྱུང་བར་འགྱུར་བའི་སྒྲའི་བརྗོད་བྱར་རུང་བ་ཉིད་དེས་ནི། ཁྱོད་སྒྲས་བརྗོད་རུང་དེ་འགོག་པ་ལ་གནོད་པ་ཡིན་ཏེ། དོན་ཙམ་དང་སྒྲས་བརྗོད་རུང་དུ་རྗེས་སུ་འབྲེལ་བ་ཡིན་པའི་ཕྱིར།
བརྗོད་རུང་བརྡ་ངེས་པ་ལ་མི་ལྟོས་པར་གྲུབ་པ་ལ་སློབ་དཔོན་གྱི་བཞེད་པ་ཁུངས་སུ་དགོད་པ་ནི། ཕྱོགས་ཀྱི་གླང་པོ་ཆོས་ཅན། བརྗོད་རུང་བརྡ་བྱས་པ་ལ་མི་ལྟོས་པར་གྲུབ་པར་བྱེད་དེ། ཁྱོད་ཀྱི་བུམ་སོགས་དེ་ལ། ཟླ་བར་གྲགས་ཟིན་པ་མེད་ཀྱང་ཟླ་བ་ཞེས་པའི་སྒྲས་བརྗོད་རུང་དེ་གྲུབ་པར་བཤད་པའི་ཕྱིར། བཤད་པའི་རྒྱུ་མཚན་ཅི་ཞེ་ན། བུམ་སོགས་ལ་ཟླ་བར་གྲགས་ཟིན་པ་མེད་ཀྱང་ཟླ་བ་ཞེས་པའི་སྒྲས་བརྗོད་རུང་གྲུབ་པར་བཤད་པ་ལ་རྒྱུ་མཚན་ཡོད་དེ། རྟོག་ཡུལ་གྱི་དོན་གང་ཡིན་པ་དེ་བརྗོད་བྱར་རུང་བའི་སྟོབས་ཉིད་ཀྱིས་དངོས་སུ་ནི་སྒྲ་ཐམས་ཅད་རྟོག་ཡུལ་གྱི་དོན་དེ་ལ་བརྡའི་འབྲེལ་བ་གྲུབ་ཏུ་རུང་བ་ཡིན་པའི་ཕྱིར། བཤད་བྱེད་ཀྱི་ཚིག་ནི། གང་ལ་ཞེས་པ་ནས་མིན་ནོ་ཞེས་སོགས་པའི་བར་ཡིན་ལ།
འདིའི་ཚིག་དོན་ནི། རི་བོང་ཅན་ཆོས་ཅན། ཁྱོད་ཟླ་བ་ཞེས་པའི་སྒྲས་བརྗོད་མི་རུང་དུ་འཇལ་བའི་རྗེས་སུ་དཔག་པ་མེད་པར་ཐལ། ཁྱོད་ཟླ་བ་ཞེས་པའི་སྒྲས་བརྗོད་མི་རུང་དུ་བསྒྲུབ་པ་གང་ལ་རྟགས་སུ་བཀོད་པ་ཐམས་ཅད་རྩོད་གཞི་དང་དཔེ་ལ་ཐུན་མོང་དུ་འཇུག་པ་མ་ཡིན་པའི་ཕྱིར། ཡིད་ཆེས་བསལ་བར་མ་ཟད་རི་བོང་ཅན་ཟླ་བའི་སྒྲས་བརྗོད་མི་རུང་དུ་དམ་བཅས་པ་དེ་ཡང་ཆོས་ཅན། ཕྱོགས་ཡང་དག་པ་མ་ཡིན་པར་ཐལ། ཁྱོད་དོན་ལ་གྲགས་པའི་བསལ་བ་ཞུགས་པ་ཡིན་པའི་ཕྱིར། དེར་ཐལ། སྒྲ་ལས་བྱུང་བའི་གྲགས་པ་དང་འགལ་བ་དམ་བཅས་པའི་དམ་བཅའ་ལྟར་སྣང་ཡིན་པའི་དོན་གྱི་ནའོ། ། ལུང་གི་དོན་རིགས་པས་བཤད་པ་ལ་གནོད་བྱའི་དབང་དུ་བྱས་པ་དང་རྗེས་དཔག་གི་དབང་དུ་བྱས་པ་གཉིས་ལས།
དང་པོ་བཤད་པ་ནི་གྲགས་ཟིན་པ་མེད་ཀྱང་བརྗོད་རུང་དུ་གྲུབ་པ་དེ་ཉིད་ཀྱི་ཕྱིར་གང་ལ་ཐུན་མོང་མིན་པ་ཞེས་གསུངས་སོ། ། ལུང་འདི་ཉིད་བཤད་པ་ནི། གྲགས་པའི་རྗེས་དཔག་ཆོས་ཅན། བརྗོད་རུང་ལ་གནོད་བྱེད་དུ་བཀོད་པའི་གཏན་ཚིགས་ཡོད་པ་ནི་རི་བོང་ཅན་ཟླ་བའི་སྒྲས་བརྗོད་མི་རུང་དུ་བསྒྲུབ་པའི་རྩོད་གཞི་དང་དཔེ་ལ་ཐུན་མོང་དུ་འཇུག་པ་མིན་ཏེ། རྟོག་ཡུལ་གྱི་དོན་གང་ལ་ཡང་ཟླ་བའི་སྒྲས་བརྗོད་རུང་མིན་པར་གྲུབ་པའི་ཕྱིར། ལུང་དང་པོའི་དགོས་པ་མདོར་བསྟན་པ་ནི། གང་ལ་ཐུན་མོང་མིན་པ་ཞེས་དེ་སྐད་དུ་བརྗོད་པ་ཆོས་ཅན། དགོས་པ་ཡོད་དེ། རི་བོང་ཅན་ཟླ་བ་ཞེས་པའི་སྒྲས་བརྗོད་རུང་འདི་དགག་པར་མི་ནུས་པ་ཉིད་དུ་བསྟན་པའི་ཕྱིར། ལུང་གཉིས་པའི་དགོས་པ་མདོར་བསྟན་པ་ནི།
སྒྲ་ལས་བྱུང་བའི་གྲགས་པ་དང་ཞེས་སོགས་ཀྱི་ལུང་ཆོས་ཅན། དགོས་པ་ཡོད་དེ། བརྗོད་རུང་གི་ཟླ་བོ་བརྗོད་མི་རུང་དུ་འཇལ་བའི་ཚད་མ་མེད་པས་གྲགས་པ་གནོད་བྱེད་དུ་ངེས་པར་བསྟན་པའི་ཕྱིར་རོ། ། ལུང་དང་པོའི་དགོས་པ་རྒྱས་པར་བཤད་པ་ནི། རི་བོང་ཅན་དེ་ཆོས་ཅན། ཁྱོད་སྒྲས་བརྗོད་རུང་དགག་མི་ནུས་པར་ཐལ། ཁྱོད་སྒྲས་བརྗོད་རུང་འགོག་བྱེད་ཚད་མ་མེད་པའི་ཕྱིར།

རྟགས་མ་གྲུབ་ན། ཁྱོད་སྒྲ་བརྗོད་རུང་འགོག་པ་ནི་རྗེས་སུ་དཔག་པའི་ཚད་མ་ལས་འགོག་པར་འགྱུར་བར་ཐལ། ཁྱོད་སྒྲས་བརྗོད་རུང་ཚད་མས་འགོག་པ་གང་ཞིག་མངོན་སུམ་གྱིས་ནི་ཁྱོད་སྒྲས་བརྗོད་པར་རུང་བ་བཀག་པ་ཉིད་མི་ངེས་པའི་ཕྱིར་རོ། ། ཡོད་པ་གཅིག་པུ་ཐུན་མོང་མིན་པར་བཤད་ཀྱི་གཏན་ཚིགས་གཞན་ནི་མིན་ནོ་ཞེ་ན། རི་བོ་ཅན་ཟླ་བ་མིན་ཏེ་ཡོད་པའི་ཕྱིར་ཞེས་པའི་རྟགས་དཔེར་བརྗོད་པ་ཆོས་ཅན། ཁྱོད་ལ་འབྲས་བུའམ་དགོས་པ་ཡོད་དེ། ཁྱོད་ལ་བརྟེན་ནས་རི་བོང་ཅན་ཟླ་བའི་སྒྲས་བརྗོད་མི་རུང་དུ་བསྒྲུབ་པ་གང་ལ་ཡོད་པའི་རྟགས་ཉིད་རྗེས་སུ་འགྲོ་བ་མེད་པ་དེ་ལ་ནི་གཏན་ཚིགས་གཞན་ཐམས་ཅད་ཀྱང་ཐུན་མོང་མིན་པ་ཡིན་ནོ་ཞེས་བྱ་བ་འདི་ནི་རྟོགས་པར་འགྱུར་བའི་ཕྱིར། ལུང་ཕྱི་མའི་དགོས་པ་རྒྱས་པར་བཤད་པ་ནི། སྒྲ་ལས་བྱུང་བའི་གྲགས་པ་དང་ཞེས་གསུངས་པ་ཆོས་ཅན། དགོས་པ་ཡོད་དེ། རྗོད་བྱེད་ཀྱི་སྒྲ་ནི་བརྡ་ལ་བརྟེན་པ་ཡིན་ལ་བརྡ་དེ་ཡང་འདོད་པ་ཙམ་ལ་བརྟེན་པ་ཡིན་ཏེ།
ཡིན་པ་དེས་ན་སྒྲས་བརྗོད་རུང་དུ་གྲུབ་པ་དག་ནི་མ་གྲུབ་པ་མིན་ནོ་ཞེས་བསྟན་པའི་ཆེད་ཡིན་པའི་ཕྱིར་རོ། ། ངེས་པ་ཡུལ་འགྲོ་བ་དེ་རྗོད་བྱེད་ལ་ལྟོས་པས་སྒྲ་ལས་བྱུང་བ་ཞེས་གསུང་གི་སྒྲ་ལས་སྐྱེས་པའི་སྒོ་ནས་ནི་མིན་ནོ། ། ཟླ་བོའི་ཚད་མ་མེད་པས་ཞེས་བྱ་བ་དེ་ཉིད་བཤད་པ་ནི། རི་བོང་ཅན་ཆོས་ཅན། ཁྱོད་ཟླ་བའི་སྒྲས་བརྗོད་མི་རུང་དུ་བསྒྲུབ་པའི་གཏན་ཚིགས་མེད་པར་ཐལ། ཁྱོད་ཟླ་བའི་སྒྲས་བརྗོད་རུང་དུ་མཐའ་གཅིག་ཏུ་ངེས་པའི་ཕྱིར། ཁྱབ་པ་ཡོད་དེ། འགལ་བ་ལ་མི་འཁྲུལ་བའི་གེགས་ཡོད་པར་དོགས་པ་རྣམས་ནི་ཐེ་ཚོམ་ཟ་བས་མཐའ་གཅིག་ཏུ་ངེས་པ་མི་འགྲུབ་པའི་ཕྱིར། འགྲན་ཟླ་ཡོད་པ་དང་མེད་པའི་རྗེས་དཔག་གཉིས་ཡོད་པ་ལས་གཉིས་ཀས་ཀྱང་གཞལ་བྱ་མཐའ་གཅིག་ཏུ་ངེས་པའི་ཁྱབ་པ་མེད་དོ་ཞེ་ན། འགྲན་ཟླ་མེད་པར་འདོད་པའི་རྗེས་དཔག་དེ་ཆོས་ཅན།
མངོན་ཤེས་མེད་པའི་སྐྱེས་བུ་ཙམ་གྱིས་ཁྱོད་ལ་འགྲན་ཟླ་མེད་པར་མི་ངེས་པར་ཐལ། ཚུལ་གསུམ་ཚང་བའི་རྟགས་གཅིག་ལ་འགྲན་ཟླའི་གཏན་ཚིགས་སྲིད་པ་ཡིན་པའི་ཕྱིར། རྗེས་དཔག་གཞན་ཆོས་ཅན། འགྲན་ཟླ་མེད་དེ། ད་ལྟ་ཁྱོད་ལ་འགྲན་ཟླ་མ་མཐོང་བའི་ཕྱིར་ཞེ་ན། ད་ལྟ་ཁྱོད་ལ་འགྲན་ཟླ་མ་མཐོང་བས་འགྲན་ཟླ་མེད་ངེས་སུ་འཇོག་མི་ནུས་པར་ཐལ། ཡུན་རིང་པོར་མ་མཐོང་བ་རྣམས་ལ་ཡང་ཕྱིས་སྣང་བ་བསྐྱེད་པའི་ཕྱིར། གཏན་ཚིགས་དེས་ན་སྒྲ་ལས་བྱུང་བའི་གྲགས་པ་དང་ཞེས་སོགས་ཀྱི་ལུང་ཆོས་ཅན། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ལ་འགལ་བ་ལ་མི་འཁྲུལ་པ་ཅན་མེད་པར་སྟོན་པ་ཡིན་ཏེ། གྲགས་པའི་རྗེས་དཔག་ཚད་མས་གཞལ་བྱ་མཐའ་གཅིག་ངེས་པར་བརྗོད་པའི་ཕྱིར།
ཁྱབ་པ་ཡོད་དེ། གྲགས་པའི་རྗེས་དཔག་གིས་གཞལ་བྱ་ངེས་པར་གྲུབ་པ་ན་དངོས་པོ་སྟོབས་ཞུགས་ཀྱི་ཡུལ་ལ་འགལ་བ་ལ་མི་འཁྲུལ་བ་ཅན་མེད་པར་དོན་གྱིས་གོ་བས་སོ། ། ཆོས་མཆོག་གིས་ལུང་དང་པོ་ལ་སྦྱོར། དངོས་པོ་སྟོབས་ཞུགས་ཀྱི་ཡུལ་ལ་འགལ་བ་ལ་མི་འཁྲུལ་བ་ཅན་མེད་པར་སྟོན་པ་འདིས་ནི་ཆོས་ཅན། མངོན་སུམ་དང་རྗེས་དཔག་སུ་དཔག་པ་གཉིས་ཀ་དག་ལ་འགྲན་ཟླ་མེད་པར་བཤད་པ་ཡིན་ཏེ། ཚད་མ་ལ་འགྲན་ཟླ་མེད་པར་སྟོན་པ་གང་ཞིག མངོན་སུམ་དང་རྗེས་སུ་དཔག་པ་གཉིས་ཀ་ཡང་ཚད་མར་ཁྱད་པར་མེད་པའི་ཕྱིར། མངོན་སུམ་ལ་འགྲན་ཟླ་མེད་ཀྱང་རྗེས་དཔག་ལ་ཡོད་དོ་ཞེ་ན། མངོན་སུམ་ལ་ཡང་འགྲན་ཟླ་ཡོད་པ་དེ་ལྟར་དུ་འགྱུར་བར་ཐལ། ཚད་མའི་མཚན་ཉིད་དང་ལྡན་པའི་རྗེས་དཔག་གཅིག་ལ་འགྲན་ཟླ་མཐོང་བའི་ཕྱིར།
མངོན་སུམ་ལ་འགྲན་ཟླ་མེད་པར་འཇོག་བྱེད་གྱི་ཁྱད་པར་གཞན་ཡོད་ཅེ་ན། མངོན་སུམ་གང་ཞིག་ཆོས་ཅན། ཚད་མའི་མཚན་ཉིད་ལས་རྫས་ཐ་དད་པའི་ཁྱད་པར་གཞལ་བྱ་མཐའ་གཅིག་ཏུ་ངེས་པར་སྒྲུབ་པར་བྱེད་པར་འཇོག་པ་ནི་ཡོད་པ་མ་ཡིན་པར་ཐལ། ཚད་མའི་མཚན་ཉིད་མི་སླུ་བ་ལས་རྫས་ཐ་དད་པའི་ཁྱད་པར་ཡོད་པ་ལ་རིགས་པས་གནོད་པའི་ཕྱིར། ཇི་ལྟར་གནོད་ཅེ་ན། རྗེས་སུ་དཔག་པ་ཆོས་ཅན། ཚད་མ་མིན་པར་འགྱུར་བར་ཐལ། གང་གི་ཕྱིར་ན། འགྲན་ཟླ་མེད་པར་འཇོག་བྱེད་ཀྱི་ཁྱད་པར་གཞལ་བྱ་མཐའ་གཅིག་ཏུ་ངེས་པ་དེ་ལས་ཕྱི་རོལ་ཏུ་གྱུར་པའི་ཕྱིར། རྗེས་དཔག་ཚད་མ་མ་ཡིན་པར་ཐལ་བའི་ཉེས་སྤོང་བརྗོད་པ་ནི།
བརྗོད་པར་འདོད་པའི་གྲངས་གཅིག་པ་ཅན་ནམ་བཟློག་ཕྱོགས་སྒྲུབ་བྱེད་ཀྱི་རྟགས་མེད་པ་གཏན་ཚིགས་ཀྱི་མཚན་ཉིད་དུ་བཀོད་པ་ཉིད་ཀྱིས་འགྲན་ཟླའི་རྟགས་མ་བསྟན་པ་ཡིན་ལ། འགྲན་ཟླ་མ་བསྟན་པའི་རྟགས་ལ་བརྟེན་པའི་བློ་འགྲན་ཟླ་མེད་པའི་རྗེས་དཔག་ཚད་མ་མ་ཡིན་པར་ཐལ་བའི་ཉེས་པ་མེད་དོ་ཞེ་ན། གྲངས་གཅིག་པ་ཅན་དེ་འགྲན་ཟླ་མེད་པའམ་མ་མཐོང་བ་ཙམ་ཡིན། དང་པོ་ལྟར་ན་དབང་ཕྱུག་སྡེ་ལ་སོགས་པ་ཆོས་ཅན། གྲངས་གཅིག་པ་ཅན་གྱི་གཏན་ཚིགས་འདི་ལ་འགྲན་ཟླ་མེད་དོ་ཞེས་འདི་འདྲ་ངེས་པ་སྲིད་པ་ཡོད་དེ་མེད་པར་ཐལ། རྟགས་ཀྱི་མཚན་ཉིད་ཚུལ་གསུམ་དང་ལྡན་པར་ཁྱད་པར་མེད་པ་ལ་མཐོང་བའི་འགྲན་ཟླ་དེ་རྟགས་གཞན་ལ་ལྡོག་པར་ངེས་པར་བྱེད་མི་ནུས་པའི་ཕྱིར་རོ། ། ཞེས་མཚན་ཉིད་དང་ལྡན་པ་ལ་གནོད་པ་སྲིད་ན་དེས་སུན་ཕྱུང་བར་འགྱུར་རོ་ཞེས་བཤད་ཟིན་ཏོ། ། འགྲན་ཟླ་མཐོང་མ་ཙམ་རྟགས་ཀྱི་མཚན་ཉིད་དོ་ཞེ་ན། སྐྱེས་བུའི་སྤོབས་པས་འགྲན་ཟླ་མཐོང་མ་མཐོང་ཙམ་གྱི་དབང་གིས་ཚད་མ་སྟེ་རྟགས་ཡང་དག་གི་མཚན་ཉིད་བརྗོད་པ་ཡང་རིགས་པ་མ་ཡིན་པར་ཐལ། འོ་ན་ཅི་ཞེ་ན།
འགྲན་ཟླ་མེད་པར་དངོས་པོ་ལ་གནས་པའི་སྒོ་ནས་རྟགས་ཀྱི་མཚན་ཉིད་འཇོག་པའི་ཕྱིར། དངོས་པོ་ལ་འགྲན་ཟླ་མེད་པར་གནས་པ་དེ་ཡང་ཆོས་ཅན། འགྲན་ཟླ་མེད་ངེས་སུ་ཚད་མའི་སྟོབས་ཀྱིས་ངེས་པར་ནུས་པ་མ་ཡིན་པར་ཐལ། ཚུལ་གསུམ་ཚང་བའི་རྟགས་གཅིག་ལ་འགྲན་ཟླ་ཡོད་པ་དེ་ལྟར་དུ་མཐོང་བའི་ཕྱིར། འགྲན་ཟླ་མེད་པར་ངེས་མི་ནུས་པ་དེས་ན་གྲངས་གཅིག་ཅན་གྱི་གཏན་ཚིགས་དེ་ནི་ཆོས་ཅན། རྟགས་ཡང་དག་གི་ཐ་སྙད་དུ་སྦྱར་མི་རུང་བར་ཐལ། རྟགས་ཀྱི་མཚན་ཉིད་འགྲན་ཟླ་མེད་པ་དང་ལྡན་པ་ལ་ཐེ་ཚོམ་ཟ་བའི་ཕྱིར། ཕྱོགས་ཀྱི་ཆོས་དང་སོགས་པ་རྗེས་འགྲོ་ལ་སོགས་པ་ལ་ཐེ་ཚོམ་ཟ་བ་བཞིན་ནོ། ། ཁོ་བོ་ཅག་ཁོ་ནར་མ་ཟད་སློབ་དཔོན་ཕྱོགས་ཀྱི་གླང་པོ་ཡང་ཆོས་ཅན། ཐེ་ཚོམ་ཟ་བ་རྟགས་ཡང་དག་མ་ཡིན་པར་བཞེད་དེ།
ཁྱོད་ཀྱིས་རྟགས་ཀྱི་མཚན་ཉིད་ལ་ཚུལ་གསུམ་ཚད་མས་ཤེས་པ་ཞེས་སྨོས་པ་ནི་ཡང་ཕྱིར་རོ། ། འོ་ན་ཁྱོད་ཀྱིས་རྗེས་དཔག་ལ་འགྲན་ཟླ་མེད་པར་ཇི་ལྟར་ངེས་ཞེ་ན། ཤེས་བྱ་ཆོས་ཅན། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ལ་འགལ་བ་ལ་མི་འཁྲུལ་བ་ཅན་གྱི་རྟགས་མེད་པ་ཡིན་ཏེ། ཇི་སྐད་བཤད་པའི་ཚུལ་གསུམ་རྟགས་ལས་དོན་མཐོང་བའི་མཚན་ཉིད་ཅན་གྱི་རྗེས་སུ་དཔག་པ་ལ་ནི་ཚུལ་གསུམ་རྟགས་ལས་དོན་མཐོང་བ་དེའི་མཚན་ཉིད་ཅན་གྱི་འགྲན་ཟླ་མི་སྲིད་པའི་ཕྱིར། བརྗོད་པར་འདོད་པའི་གྲངས་གཅིག་པ་ཅན་ཉིད་ཀྱང་ཆོས་ཅན། དངོས་པོ་སྟོབས་ཞུགས་ཀྱི་ཡུལ་འདི་ལ་འགལ་བ་ལ་མི་འཁྲུལ་བ་སྲིད་པའི་སྒོ་ནས་རྟགས་ཡང་དག་གི་མཚན་ཉིད་དུ་ཁྱོད་བསྟན་དགོས་པར་མི་འདོད་པ་ཉིད་དེ། དངོས་པོ་སྟོབས་ཞུགས་ཀྱི་ཡུལ་ལ་འགལ་བ་ལ་མི་འཁྲུལ་བ་ཅན་མི་སྲིད་པ་དེའི་ཕྱིར། འོ་ན་གང་ལ་སྲིད་ཅེ་ན། འདིའི་ཡུལ་ནི་ལུང་ལ་བརྟེན་པ་ན་སྲིད་པ་ཡིན་ནོ་ཞེས་བཤད་པར་བྱའོ། །
ཟླ་བོའི་ཚད་མ་མེད་པ་རྒྱས་པར་བསྟན་པའི་མཇུག་སྡུད་པ་ནི། དངོས་པོ་སྟོབས་ཞུགས་ཀྱི་ཡུལ་ལ་འགལ་བ་ལ་མི་འཁྲུལ་བ་ཅན་མེད་པ་དེའི་ཕྱིར་གང་ལ་ཐུན་མོང་མིན་པ་ཞེས་པའི་ལུང་ཆོས་ཅན། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ལ་འགལ་བ་ལ་མི་འཁྲུལ་བ་ཅན་མེད་པར་སྟོན་པ་ཡིན་ཏེ། གྲགས་པའི་རྗེས་དཔག་གཉེན་པོ་དང་བཅས་པ་སྲིད་པ་སེལ་བར་བྱེད་པ་དེའི་ཕྱིར། དེར་ཐལ། གྲགས་པའི་རྗེས་དཔག་དེ་ལས་གཞལ་བྱ་མཐའ་གཅིག་ཏུ་ངེས་པར་བརྗོད་པ་ཡིན་པའི་ཕྱིར། དེར་ཐལ། བཤད་མ་ཐག་པའི་ཚུལ་དེ་ལྟར་གྲགས་པའི་རྗེས་དཔག་ཚད་མ་དག་འགལ་བའི་དམ་བཅའ་ལ་གནོད་པར་བརྗོད་པའི་ཕྱིར་རོ། ། གནོད་བྱའི་དབང་དུ་བྱས་པ་བཤད་ཟིན་ཏོ། ། བརྗོད་མི་རུང་བསྒྲུབ་པའི་རྟགས་སམ་རྗེས་དཔག་མེད་པར་བསྟན་པ་ལས་ཡང་ན།
བརྗོད་རུང་དག་པ་བ་འཇལ་བའི་རྗེས་དཔག་མེད་པར་བསྟན་པ་ལ་གཞུང་ཚིག་དུམ་བུ་གཉིས་ཡོད་པ་ལས་དང་པོ་རྗེས་སུ་དཔག་པ་མེད་ལ་ཞེས་པའི་དོན་བཤད་པ་ནི། རྗེས་སུ་དཔག་པ་མེད་པ་ཞེས་པའི་ལུང་ཆོས་ཅན། རི་བོང་ཅན་ཟླ་བའི་སྒྲས་བརྗོད་རུང་དག་པ་བར་བསྒྲུབ་པའི་རྟགས་མེད་པར་བསྟན་ཏེ། འཇིག་རྟེན་གྱི་འདོད་པའི་སྒྲས་བརྗོད་པར་བྱ་བ་ལ་འཇལ་བྱེད་དངོས་པོ་སྟོབས་ཞུགས་ཀྱི་རྗེས་དཔག་མེད་པར་བརྗོད་པའི་ཕྱིར་རོ། ། འདོད་པའི་སྒྲས་བརྗོད་པར་བྱ་བ་ལ་དངོས་པོ་སྟོབས་ཞུགས་ཀྱི་རྗེས་དཔག་མི་འཇུག་པར་བསྟན་པ་དེས་ནི་ཆོས་ཅན། གྲགས་པའི་རྗེས་དཔག་དང་དངོས་པོ་སྟོབས་ཞུགས་ཀྱི་རྗེས་དཔག་གི་ཡུལ་གཅིག་མ་ཡིན་པར་བསྟན་ཏེ། གྲགས་པའི་རྗེས་དཔག་དངོས་པོ་སྟོབས་ཞུགས་ཀྱི་རྗེས་དཔག་ལས་ཡུལ་ཐ་དད་པ་ཅན་ཡིན་ནོ་ཞེས་བརྗོད་པར་འགྱུར་བའི་ཕྱིར། དེ་ལྟར་བརྗོད་པས་ཅིར་འགྱུར་ཞེ་ན། རྗེས་སུ་དཔག་པ་མེད་ལ་ཞེས་པའི་ལུང་ཆོས་ཅན། གྲགས་པའི་རྗེས་དཔག་ཡུལ་ལ་དངོས་པོའི་དབང་གིས་འཇུག་པ་མ་ཡིན་ནོ་ཞེས་ཤུགས་ལ་བསྟན་པ་ཡིན་ཏེ།
དངོས་པོ་ཡོད་པ་དང་མེད་པའི་རྗེས་སུ་བྱེད་པའི་དངོས་སྟོབས་ཞུགས་ཀྱི་རྗེས་སུ་དཔག་པ་ལས་གྲགས་པའི་རྗེས་དཔག་ཡུལ་ཐ་དད་པ་ཅན་ཉིད་དུ་བརྗོད་པ་ཡིན་པའི་ཕྱིར། ཐུན་མོང་མ་ཡིན་པ་ཞེས་པའི་ལུང་གི་དོན་བཤད་པ་ནི། སངས་རྒྱས་པ་དེ་ཆོས་ཅན། འཇིག་རྟེན་ན་གྲགས་པའི་སྒྲའི་བརྗོད་བྱ་དངོས་པོ་བ་གཞན་གང་ཞིག་འདོད་པར་འགྱུར་ཏེ་མི་འགྱུར་བར་ཐལ། ཟླ་བར་ཤིན་ཏུ་གྲགས་པའི་རི་བོང་ཅན་ཟླ་བ་ཞེས་པའི་སྒྲའི་བརྗོད་བྱ་དངོས་པོར་མི་འདོད་པའི་ཕྱིར། འདོད་ན། རྗེས་སུ་དཔག་པ་རྟོག་ཡུལ་ན་ཡོད་པའི་རྟགས་ཆོས་ཅན། ཁྱོད་ཀྱིས་རི་བོང་ཅན་ཟླ་བ་ཞེས་པའི་སྒྲས་བརྗོད་རུང་དག་པ་བར་བསྒྲུབ་པ་དེ་ལ་མཐུན་དཔེ་ཡང་དག་མེད་པ་ཡིན་ཏེ། བརྗོད་རུང་དག་པ་བ་མེད་པ་དེའི་ཕྱིར། འདོད་ན།
རི་བོང་ཅན་ཟླ་བ་ཞེས་པའི་སྒྲས་བརྗོད་རུང་དག་པ་བར་བསྒྲུབ་པའི་མཐུན་དཔེ་དང་ཐུན་མོང་མ་ཡིན་བཤད་དེ། ཁྱོད་དེ་ལྟར་བསྒྲུབ་པའི་མཐུན་དཔེ་མེད་པ་དེས་ན་སྟེ་དེའི་ཕྱིར། རིགས་སྒོའི་འགྲེལ་པ་བྱེད་པ་དག་བརྗོད་རུང་དངོས་པོ་བ་བསྒྲུབ་པ་ལ་རྟགས་ཐུན་མོང་མ་ཡིན་པར་བརྗོད་པ་ནི་མིན་གྱི་འཇིག་རྟེན་ན་ཟླ་བ་གཉིས་པ་མེད་པའི་ཕྱིར་ཟླ་བའི་སྒྲས་བརྗོད་རུང་དཔོག་པ་ལ་དཔེ་མེད་པས་རྟགས་ཐུན་མོང་མིན་པར་བཤད་པ་ཡིན་ནོ་ཞེས་ཕྱོགས་ཀྱི་གླང་པོའི་གཞུང་འཆད་པ་གཞན་དག་གི་འདོད་པ་དགག་པ་ནི། གང་ལ་ཐུན་མོང་མིན་པའི་ཕྱིར། རྗེས་སུ་དཔག་པ་མེད་ལ་ཞེས་དེ་སྐད་གསུངས་པ་ཆོས་ཅན། རི་བོང་ཅན་ཟླ་བ་མིན་ཞེས་པའི་དཔེ་གཅིག་པུ་དེ་ཉིད་ལ་གྲགས་པའི་གནོད་པའི་དབང་དུ་བྱས་ནས་ཁྱོད་བརྗོད་པ་ནི་མ་ཡིན་པར་ཐལ། གང་གི་ཕྱིར་ན་གྲགས་པས་གནོད་པ་ཐམས་ཅད་ཀྱི་སྤྱིའི་མཚན་ཉིད་བསྟན་པ་ཡིན་པའི་ཕྱིར། གཞན་ལ་གནོད་པའི་ཚུལ་ཡང་འདི་ལྟར། ཤེས་བྱ་ཆོས་ཅན། རི་བོང་ཅན་ཟླ་བ་མིན་པར་དམ་བཅས་པ་ཁོ་ན་གྲགས་པས་གནོད་པའི་དཔེ་ཡོངས་སུ་རྫོགས་པ་མིན་ཏེ།
ཤིང་ཤ་པ་ཤིང་མ་ཡིན་ནོ་ཞེས་བྱ་བར་དམ་བཅས་པ་ལ་ཡང་གྲགས་པས་གནོད་པའི་ཕྱིར་རོ། ། ཟླ་བའི་སྒྲས་བརྗོད་རུང་གཉིས་པ་མེད་པའི་ཕྱིར་ཞེས་བྱ་བ་ལ་ཡང་ལན་བརྗོད་པར་བྱ་སྟེ། དཔེར་བརྗོད་གཞན་ལ་ཐུན་མོང་མིན་པར་མི་འགྱུར་བར་མ་ཟད། རི་བོང་ཅན་ཟླ་བའི་སྒྲས་བརྗོད་རུང་དཔོག་པ་འདིར་ཡང་ཆོས་ཅན། རི་བོང་ཅན་ཟླ་བའི་སྒྲས་བརྗོད་རུང་གཉིས་པ་མེད་པའི་སྒོ་ནས་ཡོད་པའི་རྟགས་ཐུན་མོང་མིན་པ་ཉིད་དུ་མི་འགྱུར་བར་ཐལ། འཇིག་རྟེན་ན་ག་བུར་དང་དངུལ་ལ་སོགས་པ་ལ་ཡང་ཟླ་བ་ཞེས་པའི་སྒྲས་བརྗོད་པར་མཐོང་བའི་ཕྱིར། རྟགས་ལ་ཐ་སྙད་དུས་ཀྱི་བརྗོད་བྱ་ཐུན་མོང་མིན་པ་ཡིན་དུ་ཆུག་ཀྱང་བརྡ་དུས་ཀྱི་བརྗོད་བྱ་ཐུན་མོང་མིན་པ་མི་འཐད་པར་སྟོན་པ་ནི། བརྡ་དུས་ཀྱི་རྗོད་བྱེད་ཀྱི་སྒྲ་འགའ་ཡང་ནི་ཆོས་ཅན། དོན་གཅིག་ཁོ་ན་ལ་ཐུན་མོང་མིན་པར་འཇུག་པ་མེད་དེ། བརྡ་དབང་ལས་རྗོད་བྱེད་དུ་འཇུག་པའི་ཕྱིར།
རི་བོང་ཅན་ལ་འཚེད་པ་པོའི་སྒྲས་མི་བརྗོད་པ་ལ་གྲགས་པས་གནོད་པའི་སྐྱོན་ཡོད་པར་ཐལ། རི་བོང་ཅན་ལ་སོགས་པའི་རྟོག་ཡུལ་གྱི་དོན་ཐམས་ཅད་ལ་འཚེད་པ་པོའི་སྒྲ་འཇུག་པའི་ཕྱིར། འདོད་མི་ནུས་ཏེ། སྲེག་བྱེད་ཁོ་ན་ལ་འཚེད་པ་པོ་ཞེས་བརྗོད་ཀྱི་གཞན་ལ་མ་ཡིན་པ་སོགས་སྒྲའི་ཡུལ་སོ་སོར་ངེས་པ་འཇིག་རྟེན་ན་མཐོང་བས་སོ་ཞེ་ན། གལ་ཏེ་རྟོག་པ་པོ་དེ་ལ་སྲེག་བྱེད་དང་ལྡན་པ་འགའ་ཞིག་ཁོ་ན་ལ་འཚེད་པ་པོའི་སྒྲ་རྗོད་བྱེད་དུ་གྲུབ་ན། འཚེད་པ་པོ་ཞེས་པའི་སྒྲ་དེ་ཆོས་ཅན། དངོས་པོའི་དབང་གིས་རྗོད་བྱེད་དུ་གྲུབ་པ་ཡིན་པར་ཐལ། ངོ་བོ་ཉིད་ཀྱིས་སྲེག་བྱེད་ཁོ་ནའི་རྗོད་བྱེད་དུ་ངེས་པའི་ཕྱིར། གནས་སྐབས་ལ་ལར་གྲགས་པས་གྲུབ་པར་ཁས་ལེན་ན་ནི། རི་བོང་ཅན་ལ་ཡང་རྗོད་བྱེད་དུ་འཇུག་པ་མི་བཟློག་པར་ཐལ།
བརྡའི་དབང་ལས་རྗོད་བྱེད་དུ་འཇུག་པའི་ཕྱིར། རི་བོང་ཅན་ལ་རྒྱུ་མཚན་གྱི་སྒོ་ནས་འཇུག་པ་བཟློག་གོ་ཞེ་ན། རི་བོང་ཅན་ལ་འཚེད་པ་པོའི་སྒྲ་འཇུག་པའི་རྒྱུ་མཚན་གྲུབ་བམ་མ་གྲུབ། རི་བོང་ཅན་གྱི་དངོས་པོ་ལ་རྒྱུ་མཚན་དེ་གྲུབ་ན། རི་བོང་ཅན་ལ་ཡང་ཆོས་ཅན། འཚེད་པ་པོའི་སྒྲ་རྒྱུ་མཚན་གྱི་སྒོ་ནས་འཇུག་པ་བཟློག་ཏུ་མེད་པ་ཉིད་དུ་ཐལ། ཁྱོད་ལ་འཚེད་པ་པོའི་སྒྲ་འཇུག་པའི་རྒྱུ་མཚན་དེ་གྲུབ་པའི་ཕྱིར། རི་བོང་ཅན་གྱི་དངོས་པོ་ལ་རྒྱུ་མཚན་དེ་མེད་ན་ནི། འཚེད་པ་པོའི་སྒྲ་ཆོས་ཅན། ཁྱོད་རི་བོང་ཅན་ལ་འཇུག་པ་བཟློག་ཀྱང་གྲགས་པས་གནོད་པའི་སྐྱོན་འགའ་ཡང་མེད་པར་ཐལ།
རྒྱུ་མཚན་ཅན་གྱི་སྒྲ་གང་ཞིག རི་བོང་ཅན་ལ་ཁྱོད་འཇུག་པའི་བཟློག་པ་རྒྱུ་མཚན་མེད་པའི་ཕྱིར། རྒྱལ་རྔ་བདུན་པའི་གཞུང་གི་ནམ་མཁའ་ལ། ། བློ་ལྡན་ཤེས་རབ་ལེགས་བཤད་ཆུ་འཛིན་འཁྲིགས། རིགས་པའི་རལ་གྲིའི་སྤོབས་པའི་གློག་ཕྲེང་གཡོ། ། བདག་གི་ལེགས་བཤད་འབྲུག་སྒྲ་དར་དིར་སྒྲོག ། ལྷ་དབང་བློའི་དགོངས་པ་ལེགས་བཤད་དུ་བྱེད་པ་རྣམས་ཀྱིས་ནི་གཞུང་གི་འཕྲོས་བརྟག་དགོས་སོ། ། རྒྱུ་མཚན་ཅན་གྱི་སྒྲའི་ཡུལ་ངེས་ཀྱང་འདོད་རྒྱལ་བའི་སྒྲ་ཡུལ་མ་ངེས་པ་དེའི་ཕྱིར་དངོས་པོ་ལ་སོ་སོར་ངེས་པ་མིན་པའི་རྗོད་བྱེད་གྱི་བརྡ་ཆོས་ཅན། ཁྱོད་དང་ལྡན་པའི་སྒྲ་ལས་བྱུང་བའི་ཆོས་རྣམས་ཀྱི་རུང་བ་ནི་རྟོག་ཡུལ་གྱི་དོན་ཐམས་ཅད་ལ་འགྲུབ་ཏུ་རུང་བ་ཡིན་ཏེ། འདོད་པ་ཙམ་གྱིས་རྗེས་སུ་བྱེད་པའི་རྗོད་བྱེད་གང་ཞིག་འདོད་པ་རྟོག་པའི་ཡུལ་ཐམས་ཅད་ལ་འཇུག་པ་ལ་གེགས་བྱེད་པ་མེད་པའི་ཕྱིར།
བརྗོད་རུང་དོན་ཐམས་ཅད་ལ་ཁྱབ་པར་བསྟན་པ་འདིས་ནི་ཆོས་ཅན། རྟོག་པའི་ཡུལ་གང་ལ་བརྗོད་རུང་བཀག་ན་གྲགས་པས་གནོད་པ་བསྟན་པ་ཡིན་ཏེ། རྗོད་བྱེད་ཀྱི་སྒྲ་རྣམས་ནི་དོན་བརྡའི་རྗེས་སུ་བྱེད་པས་དོན་གཅིག་ཁོ་ན་ལ་རྗོད་བྱེད་དུ་འཇུག་པའི་ངེས་པ་འགའ་ཡང་མེད་ལ། རྗོད་བྱེད་ཀྱི་སྒྲ་འདི་དག་དོན་དེ་ལ་འཇུག་པ་འགོག་ན་ཡང་གྲགས་པ་དང་འགལ་བ་ཡིན་ནོ་ཞེས་བཤད་པ་ཡིན་པའི་ཕྱིར། གྲགས་པའི་རྗེས་དཔག་ཡུལ་ལ་དངོས་པོའི་སྟོབས་ཀྱིས་འཇུག་པ་མིན་པར་བསྟན་པའི་མཇུག་བསྡུ་བ་ནི། གྲགས་པའི་རྗེས་དཔག་དངོས་པོའི་སྟོབས་ཀྱིས་འཇུག་པ་མིན་པར་བསྟན་པ་དེས་ནི་ཆོས་ཅན། དགོས་པ་གཞན་ཡང་བསྟན་པ་ཡིན་ཏེ། རྒྱུ་མཚན་ཅན་གྱི་སྒྲ་ཡི་བརྗོད་བྱའི་དོན་ནམ་འདོད་རྒྱལ་བའི་སྒྲ་རྣམས་ཀྱི་བརྗོད་བྱའི་དོན་དོན་དམ་པར་རང་མཚན་ཉིད་ཡིན་པ་འགོག་པ་ལ་གྲགས་པས་གནོད་པ་མེད་པར་བརྗོད་པ་ཡིན་པའི་ཕྱིར། ཐ་དད་དུ་བྱས་པའི་དགོས་པ་བསྟན་པ་ནི། དོན་དམ་པ་སྒྲའི་དངོས་ཀྱི་བརྗོད་བྱར་འགོག་པ་ལ་གྲགས་པས་མི་གནོད་པ་དེས་ན།
རྗེས་དཔག་པ་ལས་ཕྱི་རོལ་དུ་གྱུར་པ་མིན་ཡང་གྲགས་པའི་རྗེས་དཔག་དངོས་པོ་སྟོབས་ཞུགས་ལས་ཐ་དད་དུ་བྱས་པ་ཆོས་ཅན། དགོས་པ་ཡོད་པ་ཡིན་ཏེ། གྲགས་པའི་རྗེས་དཔག་དངོས་པོ་སྟོབས་ཞུགས་ཀྱི་ཡུལ་གྱི་ཁྱད་པར་བསྟན་པའི་ཆེད་ཡིན་པའི་ཕྱིར། སྔ་མ་ཡིད་ཆེས་པའི་རྗེས་དཔག་བཞིན་ནོ། ། མངོན་སུམ་དང་འགལ་བ་ཡང་འཆད་པ་ནི། ལྡོག་པའི་རང་བཞིན་སྣ་ཚོགས་པ་ཅན་གྱི་སྒྲའི་རང་བཞིན་གང་ཞིག་ཉན་པའི་ཤེས་པ་ལ་གསལ་སྤྱི་གཉིས་མེད་པར་སྣང་བ་དེ་ཉིད་ཆོས་ཅན། ཁྱོད་མཉན་བྱ་ཡིན་པ་སྤོང་ན། མངོན་སུམ་དང་འགལ་བ་ཡིན་ཏེ། ཁྱོད་མཉན་བྱ་ཡིན་པ་མངོན་སུམ་གྱིས་གྲུབ་པའི་ཕྱིར། དཔེར་ན་དུང་སྒྲ་ནི་མཉན་པར་བྱ་བ་མིན་ནོ་ཞེས་བྱ་བ་ལྟ་བུའོ། །
གསལ་བ་ལས་ཐ་དད་པའི་སྒྲ་སྤྱི་བཀག་པ་ལ་མངོན་སུམ་གྱིས་གནོད་པ་མིན་ནམ་ཞེ་ན། སྒྲ་རང་མཚན་ཆོས་ཅན། ཁྱོད་ལས་རྫས་ཐ་དད་པའི་སྒྲ་སྤྱི་བཀག་པ་ལ་མངོན་སུམ་གྱིས་མི་གནོད་དེ། ཁྱོད་དང་འབྲེལ་བ་ཅན་སྒྲ་སྤྱི་རྫས་གཞན་མེད་པས་སོ། ། དེར་ཐལ། ཁྱོད་དང་འདྲེས་པར་སྣང་བའི་སྒྲ་སྤྱི་རྫས་གཞན་འཛིན་པའི་བློ་ཚད་མས་མཐོང་བ་མེད་པའི་ཕྱིར། རྒྱུ་མཚན་དེའི་ཕྱིར་ཡང་མངོན་སུམ་ལ་དོན་ཞེས་བཤད་པ་ཡིན་ནོ། ། སྔར་བསྟན་པའི་མངོན་སུམ་ལ་དོན་སྨོས་པའི་དགོས་པ་ཡང་ཡང་འདིའི་སྒྲ་ལས་རང་གཞུང་དུ་རྟོགས་སོ། ། དོན་སྤོང་བ་ལ་མངོན་སུམ་གྱིས་གནོད་པར་བསྟན་ནས། དོན་མི་སྤོང་བ་ལ་མི་གནོད་པར་བསྟན་པ་ནི།
སྤྱི་གསལ་གཉིས་སུ་མེད་པའི་རང་བཞིན་ཉན་ཤེས་ལ་སྣང་བ་དེ་ཉིད་ཆོས་ཅན། སྒྲ་དེ་ལ་དོན་དམ་དུ་གྲུབ་པ་ཡིན་ཏེ། རྣམ་པ་གཏོད་པའི་སྒོ་ནས་ཉན་ཤེས་བསྐྱེད་པའི་མཐུ་དང་ལྡན་པའི་ཕྱིར། རང་མཚན་གྱི་ལྷག་མ་སྤྱི་ནི་ཆོས་ཅན། སྒྲ་ལ་དོན་དམ་དུ་གྲུབ་པ་མེད་དེ། ལྡོག་པའི་མཚན་ཉིད་ཅན་ཡིན་པའི་ཕྱིར་ཏེ། ལྡོག་པ་ངོ་བོ་ཉིད་མེད་ཕྱིར། ཞེས་གསུངས་སོ། ། མངོན་སུམ་གྱི་བསལ་བའི་སྐབས་སུ་མཉན་བྱ་ཡི་སྒྲ་སྨོས་པ་ཆོས་ཅན། དགོས་པ་ཡོད་དེ།
སྒྲ་སྤྱི་མཉན་བྱ་ཡིན་པ་སྤོང་ཡང་དབང་པོའི་མངོན་སུམ་གྱིས་གནོད་པ་མེད་དོ་ཞེས་བསྟན་པའི་ཆེད་ཡིན་པའི་ཕྱིར། ཇི་ལྟར་གནོད་པ་མེད་ཅེ་ན། སྒྲ་སྤྱིའི་ཆོས་རྣམས་ནི་ཆོས་ཅན། ཁྱོད་མཉན་བྱ་ཡིན་པ་སྤོང་བ་ལ་དབང་པོའི་མངོན་སུམ་གྱིས་མི་གནོད་དེ། ཁྱོད་དབང་པོའི་མངོན་སུམ་གྱི་ཡུལ་མིན་པར་གྲུབ་པའི་ཕྱིར། ཇི་ལྟར་ཡུལ་མིན་ཞེ་ན། སྒྲ་སྤྱི་ནི་ཆོས་ཅན། དབང་པོའི་མངོན་སུམ་གྱི་སྤྱོད་ཡུལ་མིན་པར་ཐལ། དངོས་པོ་མེད་པའི་ངོ་བོ་ཉིད་ཡིན་པ་དེའི་ཕྱིར། སྤྱིའམ་ཆོས་གཞལ་བྱ་སོགས་ལ་སྦྱར་བ་སྣང་ཡང་གཞུང་གི་འཕྲོས་ལ་སྒྲ་སྤྱི་ལ་འདོད་པ་ལེགས་པར་མངོན་ནོ། །
ཉན་ཤེས་ཀྱི་སྤྱོད་ཡུལ་དོན་རང་མཚན་ཡིན་ན་དོན་རང་མཚན་གྱི་མིང་གིས་ཅིའི་ཕྱིར་མ་བརྗོད་ཅེ་ན། སྒྲ་རང་མཚན་ཆོས་ཅན། སྒྲ་རང་མཚན་ཞེས་པའི་མིང་གིས་ཀྱང་དངོས་སུ་བརྗོད་པར་མི་ནུས་ཏེ། རྣམ་པ་ཀུན་ཏུ་རྗོད་བྱེད་སྒྲའི་དངོས་ཀྱི་བརྗོད་བྱ་མིན་པའི་ཕྱིར་རོ། ། འོ་ན་ཅིའི་ཕྱིར་མཉན་བྱའི་སྒྲ་བརྗོད་ཅེ་ན། མཉན་བྱ་སྨོས་པའི་དགོས་པ་སྟོན་པ་ནི། མཉན་བྱའི་སྒྲས་ཉན་ཤེས་དབང་པོའི་མངོན་སུམ་གྱི་སྤྱོད་ཡུལ་བཤད་པ་ཆོས་ཅན། དགོས་པ་ཡོད་དེ། སྒྲ་རང་མཚན་མཉན་བྱ་ཡིན་པ་ཉན་ཤེས་དེ་ལ་བརྟེན་ནས་གྲུབ་པ་ན་ཉན་ཤེས་དེའི་སྟོབས་ཀྱིས་སྒྲ་རང་མཚན་མཉན་བྱ་མ་ཡིན་པར་དམ་བཅས་པའི་དོན་ལ་གནོད་པར་བསྟན་པའི་ཕྱིར། དངོས་པོ་སྟོབས་ཞུགས་ཀྱི་རྗེས་སུ་དཔག་པ་དང་འགལ་བ་ཡང་དཔེར་ན་བུམ་པ་རྟག་གོ་ཞེས་བྱ་བ་ལྟ་བུའོ། །
རྟག་པར་དམ་བཅའ་བའི་རྒྱུ་མཚན་ནི། བུམ་པ་ཆོས་ཅན། ཁྱོད་རྟག་པར་དམ་བཅའ་བ་དེ་ལྟར་འགྱུར་བ་སྲིད་དེ། བརྡེགས་པར་བཟོད་པ་མཐོང་བ་དག་གིས་ཁྱོད་ལ་རྟག་པར་འཁྲུལ་བ་སྲིད་པས་སོ། ། བུམ་པ་དེ་ཡང་ཆོས་ཅན། ཁྱོད་རྟག་པ་ཡིན་པ་མི་སྲིད་དེ། སྐྱེ་བ་དང་སོགས་པ་འཇིག་པ་དང་ལྡན་པའི་ཕྱིར། མཐོང་བ་འགགས་པའི་བུམ་པ་བཞིན་ནོ། ། གཞན་སེལ་གྱི་དབང་དུ་བྱས་སོ། ། གལ་ཏེ་མི་རྟག་པའི་བུམ་པ་ནི་འགའ་ཡང་མེད་དེ།
བུམ་པ་ཞིག་པ་དེར་ཡང་གསལ་བ་བསྐལ་པ་ཙམ་ཡིན་པའི་ཕྱིར་རོ་ཞེ་ན། རྫ་བུམ་ཆག་པའི་དུམ་བུ་ནི་ཆོས་ཅན། ཁྱོད་མི་རྟག་པ་ཡིན་པར་འཇིག་རྟེན་པ་སྨྲ་བ་ཡིན་ཏེ། བུམ་པའི་གནས་སྐབས་བཏང་ནས་བུམ་པ་དེའི་གནས་སྐབས་མིན་པར་གྱུར་པ་ཡིན་པའི་ཕྱིར། གསེར་བུམ་དེ་ཆོས་ཅན། བུམ་པ་ཉིད་ཡིན་ཏེ། ལྟོ་ལྡིར་ཞབས་ཞུམ་དེའི་གནས་སྐབས་ཅན་ཡིན་པའི་ཕྱིར། བུམ་པ་ཆག་པའི་དུམ་བུ་དེ་ནི་ཆོས་ཅན། བུམ་པ་མ་ཡིན་ཏེ། ཁྱོད་ལ་བུམ་པའི་གནས་སྐབས་ཡོད་པ་མ་ཡིན་པས་སོ། །
གྲངས་ཅན་ཆོས་ཅན། སངས་རྒྱས་པས་ཞིག་པའི་ཕྱིར་རམ་ཁྱོད་ཀྱིས་བསྐལ་པའི་ཕྱིར་ཞེས་བྱ་བའི་མིང་ཐ་དད་པ་ཙམ་ལ་འདིར་མངོན་པར་ཞེན་པར་བྱ་བ་མ་ཡིན་ཏེ། ཁྱོད་ཀྱིས་བརྗོད་པའི་བསྐལ་བའི་སྒྲས་ཀྱང་ཞིག་པ་དེ་ཉིད་བརྗོད་པའི་ཕྱིར། གྲངས་ཅན་ནི་ཆོས་ཅན། རང་གི་ཚིག་དོན་གཙོ་བོ་དང་སྐྱེས་བུ་ཐ་དད་དུ་རྣམ་པར་བཞག་པ་ལ་གནོད་པ་བྱས་པ་ཡིན་ཏེ། བུམ་པ་འདིའི་དམིགས་པར་བྱ་བ་འཇིམ་པ་དང་གྱོ་མོའི་དབུས་ཀྱི་རང་བཞིན་བུམ་པའི་གནས་སྐབས་དེ་སྔོན་འཇིམ་པ་དང་ཕྱི་མ་གྱོ་མོའི་མཐར་སྣང་རུང་མ་དམིགས་བཞིན་དུ་ཡོད་དེ་ཞེས་བདེན་ཞེན་གྱིས་སྨྲ་བས་སོ། ། ཐ་དད་ཀྱི་རྣམ་གཞག་མི་འདོད་ཅེ་ན། སྙིང་སྟོབས་དང་རྡུལ་དང་མུན་པ་གསུམ་ཆ་མཉམ་པའི་གཙོ་བོ་དང་སེམས་པ་ཡོད་པ་ཤེས་རིག་ནི་ཆོས་ཅན། ཕན་ཚུན་རང་བཞིན་ཐ་དད་པར་རྣམ་པར་བཞག་པར་མི་རུང་བར་ཐལ། གཅིག་ལ་གཅིག་སྣང་རུང་མ་དམིགས་པས་གཅིག་ལ་གཅིག་མེད་པར་མི་འགྲུབ་པ་དེ་ལྟར་ན་ནི་སྟེ་དེའི་ཕྱིར།
ཁྱབ་པ་ཡོད་དེ། གཙོ་བོ་དང་སྐྱེས་བུ་ཐ་དད་པ་དེ་ལ་ཡང་གཅིག་ལ་གཅིག་མ་དམིགས་པ་ལས་མ་གཏོགས་པ་ཐ་དད་པར་རྣམ་པར་བཞག་པའི་རྟེན་གཞན་ནི་འགའ་ཡང་མེད་པའི་ཕྱིར། བདག་སྐྱེ་འགོག་པ་ནི། མ་དམིགས་ཀྱང་ཡོད་ན་གྲངས་ཅན་རང་ལ་གནོད་པ་དེའི་ཕྱིར་ཞོ་ལ་སོགས་པ་ནི་ཆོས་ཅན། འོ་མ་ལ་སོགས་པ་དག་ལ་ངོ་བོ་གཅིག་ཏུ་མེད་དེ། ཁྱོད་འོ་མ་དང་དངོས་པོ་གཅིག་པ་དེ་ལྟར་ཡོད་ན་དམིགས་པའི་མཚན་ཉིད་ཀྱི་གྱུར་པ་ལས་མ་དམིགས་པའི་ཕྱིར། འོ་མ་ཡང་ཆོས་ཅན། ཞོ་དེ་ལ་ངོ་བོ་གཅིག་ཏུ་མེད་དེ། ཞོ་དེ་དང་ངོ་བོ་གཅིག་ཏུ་ཡོད་པ་སྣང་རུང་མ་དམིགས་པའི་ཕྱིར་ཞེས་བྱ་བ་འདི་ནི་རིགས་པ་ཡིན་ནོ། ། ཞོ་ལ་སོགས་པ་འོ་མ་ལ་སོགས་པ་དག་ལ་དམིགས་པའི་མངོན་སུམ་མེད་ཀྱང་རྗེས་སུ་དཔག་པ་ཡོད་པ་ཉིད་དེ།
ཞོ་ཆོས་ཅན། འོ་མ་དང་ངོ་བོ་གཅིག་པ་ཡིན་ཏེ། འོ་མ་ལས་འབྱུང་བའི་ཕྱིར། ཁྱབ་པ་ཡོད་དེ། བསྐྱེད་པར་མི་ནུས་པ་ལས་མི་འབྱུང་བའི་ཕྱིར་རོ་ཞེ་ན། ཞོ་དེ་ནི་ཆོས་ཅན། ཁྱོད་འོ་མ་དང་ངོ་བོ་གཅིག་ཏུ་བ་དེ་འདྲ་བའི་དངོས་པོ་ནི་རྗེས་སུ་དཔག་པའི་ཡུལ་མ་ཡིན་པར་ཐལ། ཁྱོད་འོ་མ་དང་ངོ་བོ་གཅིག་ཏུ་ཡོད་ན་བལྟར་རུང་བ་ཉིད་ཡིན་པ་ལས་མ་དམིགས་པའི་ཕྱིར། གལ་ཏེ་ངོ་བོ་གཅིག་ཏུ་ཡོད་ན། འོ་མ་ཆོས་ཅན།
དབུས་ཀྱི་གནས་སྐབས་ཞོ་བཞིན་དུ་ཞོ་ཡི་དུས་སུ་ཡང་དམིགས་པར་འགྱུར་བར་ཐལ། ཞོ་དང་ངོ་བོ་གཅིག་པའི་ཕྱིར། ཞོ་དུས་སུ་བལྟ་རུང་བ་མ་ཡིན་གྱི་མེད་པ་ནི་མིན་ནོ་ཞེ་ན། ཞོ་དུས་ཆོས་ཅན། འོ་མ་དེའི་བདག་ཉིད་འཇིག་པ་ཡིན་པར་ཐལ། འོ་མ་དེའི་མཚན་ཉིད་སྔར་ཡོད་བཏང་བ་ཉིད་ཡིན་པའི་ཕྱིར། ཞོ་ཆོས་ཅན། འོ་མ་ལས་གཞན་ཡིན་ཏེ། འོ་མ་དང་མཚན་ཉིད་མི་མཐུན་པའི་ཕྱིར། ཁྱབ་པ་ཡོད་དེ།
མཚན་ཉིད་ཐ་དད་པ་ནི་འགལ་བའི་རང་བཞིན་གྱི་མཚན་ཉིད་ཅན་ཡིན་པའི་ཕྱིར། ཞེས་ཡན་ལག་ཅན་འགོག་པ་ལ་སོགས་པ་རྣམས་སུ་མང་དུ་བཤད་ཟིན་ཏོ། ། འོ་མ་དེ་ལས་སྐྱེས་པའི་རྟགས་ནི་ཆོས་ཅན། འོ་མ་ཞོ་དེའི་ངོ་བོར་བསྒྲུབ་པའི་རྟགས་ཡང་དག་ནི་མ་ཡིན་པར་ཐལ། རྒྱུ་འོ་མ་དེ་ཞོ་དེ་སྐྱེད་པའི་རང་བཞིན་ཡིན་པར་འགྲུབ་པར་བྱེད་ཀྱི་ཁྱོད་ཀྱིས་ཞོ་འོ་མ་དང་ངོ་བོ་གཅིག་ཏུ་བསྒྲུབ་པའི་ཁྱབ་པའི་ཚུལ་གཉིས་མེད་པའི་ཕྱིར། གལ་ཏེ་ཞོ་མེད་པའི་འོ་མ་ལས་ཞོ་སྐྱེ་ན། ཁྱོད་དང་རི་བོང་གི་རྭ་གཉིས་ཀ་ཅིའི་ཕྱིར་འོ་མ་ལས་སྐྱེ་བ་མིན་ཏེ་སྐྱེ་བར་ཐལ། ཁྱོད་དང་རི་བོང་གི་རྭ་འོ་མ་ལ་མེད་པར་ཁྱད་པར་མེད་པ་ལ་འོ་མས་བསྐྱེད་མི་བསྐྱེད་ཀྱི་ཁྱད་པར་ཅི་ཞིག་ཡོད་དེ་མེད་པའི་ཕྱིར་ཞེ་ན། འོ་མ་ཆོས་ཅན། ཞོ་བསྐྱེད་པ་ལྟར་རི་བོང་གི་རྭ་བསྐྱེད་པ་མ་ཡིན་པར་ཐལ།
རི་བོང་གི་རྭ་ནི་རྒྱུའི་རང་བཞིན་ལས་ཐ་དད་པ་སྟེ་ལོག་པའི་སྒོ་ནས་ཞོ་སྐྱེད་བྱེད་དུ་བཞག་པའི་ཕྱིར། དེ་ཉིད་བཤད་པ་ནི། འོ་མ་དེའི་ངོ་བོ་ཆོས་ཅན། ཞོ་དེའི་བདག་ཉིད་མིན་ཡང་ཞོ་སྐྱེད་པར་བྱེད་ལ་རི་བོང་གི་རྭ་སྐྱེད་པར་མི་བྱེད་དེ། ཁྱོད་ཀྱིས་ཞོ་སྐྱེད་པར་བྱེད་ལ་རི་བོང་གི་རྭ་སྐྱེད་པར་མི་བྱེད་པ་གང་ཡིན་པ་དེ་ནི་ཁྱོད་ཀྱི་རང་བཞིན་ཡིན་པའི་ཕྱིར། འོ་མ་དེ་ཞོའི་རྒྱུ་ཡིན་ལ་རི་བོང་རྭའི་རྒྱུ་མ་ཡིན་པ་གང་ལས་ཤེས་ན། འོ་མ་ཆོས་ཅན། ཁྱོད་ཞོའི་རྒྱུ་ཡིན་རི་བོང་རྭ་ཡི་རྒྱུ་མིན་ཏེ། ཁྱོད་ཞོའི་རྒྱུ་ཡིན། རི་བོང་རྭའི་རྒྱུ་མ་ཡིན་པར་རང་གི་རྒྱུ་སྔ་མས་བསྐྱེད་པ་ཡིན་པའི་ཕྱིར།
ཕྱི་མ་རྣམས་སྔ་མ་ལས་སྐྱེས་པའི་ཚུལ་དེ་ལྟར་ན་རྒྱུའི་རང་བཞིན་ཐོག་མ་མེད་པ་ནས་བརྒྱུད་པ་ཡིན་ནོ། ། ཐོག་མེད་ནས་བརྒྱུད་པ་དེའི་ཕྱིར་འོ་མ་ཆོས་ཅན། རི་བོང་གི་རྭ་མི་སྐྱེ་སྟེ། ཁྱོད་ལ་རི་བོང་གི་རྭ་སྐྱེད་པར་བྱེད་པའི་རང་བཞིན་གྱི་རྒྱུ་ཉིད་མེད་པའི་ཕྱིར། ཞོ་སྐྱེད་པར་བྱེད་པ་ཡིན་ཏེ། གཞན་ཞོ་ལ་ནི་ཕན་འདོགས་པའི་ནུས་པ་ཡོད་པའི་ཕྱིར་རོ། ། ཅི་སྟེ་ཡང་འོ་མ་དང་ཞོ་གཅིག་ཏུ་བསྒྲུབ་པའི་རྟགས་ཞོ་སྐྱེད་པར་བྱེད་པའི་ནུས་པ་ཞེས་བྱ་བ་འདི་ཅི་ཞིག ཞོ་ཡི་དངོས་པོ་དེ་ཉིད་ཡིན་ནམ་འོན་ཏེ་གཞན་ཅུང་ཟད་ཅིག་ཡིན་ཞེས་དྲིས་པ་ན། ཞོ་དེ་ཉིད་དོ་ཞེ་ན། འོ་མ་ཆོས་ཅན།
ཞོ་དེ་ཁོ་ན་ལྟར་དམིགས་པར་འགྱུར་བར་ཐལ། ཞོ་དེ་དང་ངོ་བོ་ཁྱད་པར་མེད་པ་གཅིག་ཏུ་གནས་པའི་ཕྱིར། ཁྱད་པར་ཡོད་ན་ཡང་མཚན་ཉིད་མི་མཐུན་པ་ཡང་གཞན་ཡིན་ནོ་ཞེས་ལན་བརྗོད་ཟིན་ཏོ། ། ཞོ་ལས་གཞན་ཡིན་ནོ་ཞེ་ན། ཞོ་སྐྱེད་བྱེད་ཀྱི་ནུས་པ་དེ་ཆོས་ཅན། ཇི་ལྟར་ཁྱོད་ཡོད་ན་ཞོ་ཡོད་པར་འགྱུར་བར་ཏེ་མི་འགྱུར་བར་ཐལ། ཞོ་ལས་རྫས་གཞན་ཡིན་པའི་ཕྱིར། གཞན་སེལ་གྱི་དབང་དུ་བྱས་སོ། ། རྒྱུ་ཡོད་ན་འབྲས་བུ་ཡོད་ཅེས་འཇིག་རྟེན་ན་མཐོང་བ་མ་ཡིན་ནམ་ཞེ་ན། རྒྱུ་ལ་འབྲས་བུ་ཡི་མིང་ཉེ་བར་བཏགས་པ་ཙམ་དུ་ནི་འགྱུར་རོ། །
རྒྱུ་ལ་འབྲས་བུ་ངོ་བོ་གཅིག་ཏུ་མེད་པར་བསྟན་པ་འདིས་ནི་ཆོས་ཅན། རིགས་ཅན་གཞན་ཡང་བསྟན་པ་ཡིན་ཏེ། ཕྱི་མ་འབྲས་བུ་ལ་རྒྱུ་ངོ་བོ་གཅིག་ཏུ་ཡོད་པ་ཡང་བསལ་བ་ཡིན་པའི་ཕྱིར། དྲི་མེད་ལེགས་བཤད་བསིལ་བའི་ཆུ་གང་ཞིག ། རྣམ་དག་རིགས་པའི་རླབས་འཕྲེང་རབ་ཏུ་གཡོ། ། རྟོག་གེའི་གཞུང་ལུགས་ཆུ་གཏེར་གཏིང་ཟབ་ལ། ། ཐབས་ཤེས་གཉིས་ལྡན་བདག་བློའི་དེད་དཔོན་གྱིས། ། རྣམ་དཔྱོད་བརྩོན་པའི་གྲུ་གཟིངས་ཕུན་ཚོགས་བཅས། ། རང་གཞན་གྲུབ་མཐའ་རྒྱ་མཚོའི་མཐར་སོན་ཏེ། ། དཔལ་ལྡན་གྲགས་པའི་གསུང་རབ་གཏིང་ཟབ་ལས། །
རྣམ་ངེས་གཞུང་གི་དགོངས་དོན་ནོར་བུ་རྙེད། ། བསྒྲུབ་བྱ་བསྟན་ཟིན་ཏོ།། །། རྨད་བྱུང་ཕྲིན་ལས་འོད་ཀྱི་གོས་བཟང་ཅན། ། དོན་གཉིས་གྲུབ་པ་ཕུན་ཚོགས་ཟླ་བའི་གཟུགས། ། ཁྲོ་རྒྱལ་མི་གཡོའི་ངག་གི་ལྷག་པའི་ལྷ། ། གང་གི་ལེགས་བཤད་བསིལ་བའི་ཆུ་རྒྱུན་གྱིས། ། བདག་བློའི་མཚོ་ཆེན་ཀུན་ནས་འགེང་བར་མཛོད། ། ཕྱོགས་ཆོས་ཀྱི་རབ་ཏུ་དབྱེ་བས་གཏན་ཚིགས་ཀྱི་སྐབས་ཀྱི་དོན་མདོར་བསྡུས་ནས་བརྗོད་པ་ཆོས་ཅན། དགོས་པ་ཡོད་དེ། ཕྱོགས་ཆོས་ཅན་གྱི་གཏན་ཚིགས་ཀྱི་དབྱེ་བ་བདེ་བླག་ཏུ་གཟུང་བའི་ཆེད་ཡོད་པའི་ཕྱིར།
དེ་ལ་དབྱེ་བ་བསྟན་པ་ནི། ཕྱོགས་ཆོས་ཅན་གྱི་གཏན་ཚིགས་ཆོས་ཅན། ཁྱོད་ལ་གསུམ་ཡོད་དེ། ཁྱོད་ལ་མཐུན་ཕྱོགས་ལ་ཡོད་པ་དང་མེད་པ་དང་རྣམ་གཉིས་པ་ཅན་དང་གསུམ་ཡོད་པའི་ཕྱིར། གསུམ་པོ་རེ་རེ་དག་ལ་ཡང་ཆོས་ཅན། རྣམ་པ་གསུམ་ཡོད་དེ། མི་མཐུན་ཕྱོགས་ལ་ཡང་ཡོད་པ་དང་། མེད་པ་དང་། རྣམ་པ་གཉིས་སུ་འཇུག་པ་རྣམས་ཡོད་པའི་ཕྱིར། དེ་ལ་ཕྱོགས་ནི་ཤེས་འདོད་ཆོས་ཅན་ཡིན་ནོ། །
དབང་ཕྱུག་སྡེ་ན་རེ། དགོས་པ་དང་རྒྱུ་མཚན་མེད་པའི་ཕྱིར་ཤེས་འདོད་ཆོས་ཅན་ལ་ཕྱོགས་ཀྱི་མིང་གིས་ཉེ་བར་བཏགས་པ་མི་བྱའོ་ཞེ་ན། ཤེས་འདོད་ཆོས་ཅན། ཁྱོད་ལ་ཕྱོགས་ཞེས་བཏགས་པ་ལ་དགོས་པ་དང་རྒྱུ་མཚན་མེད་པ་མ་ཡིན་ཏེ། ཁྱོད་ལ་ཕྱོགས་ཞེས་བཏགས་པས་ཕྱོགས་སུ་ཉེ་བར་གདགས་རུང་གི་ཆོས་ཅན་རྟོགས་པར་བྱ་བ་ཡིན་པའི་ཕྱིར་ཏེ། ཕྱོགས་དེའི་ཕྱོགས་གཅིག་ཡིན་པས་སོ། ། བརྒྱུད་པའི་དགོས་པ་ནི། མཐུན་དཔེ་ལ་སོགས་པ་ཆོས་ཅན་ཐམས་ཅད་ནི་ཆོས་ཚུལ་དང་པོ་ཡིན་པ་དགག་པའི་ཆེད་ཡིན་པའི་ཕྱིར། ཁྱོད་ལ་ཕྱོགས་ཞེས་བཏགས་པས་ཁྱོད་ཕྱོགས་སུ་གདགས་རུང་གི་ཆོས་ཅན་རྟོགས་པར་འགྱུར་བ་དེ་ལྟར་ཡིན་པ་དེའི་ཕྱིར། ཤེས་འདོད་ཆོས་ཅན་ཆོས་ཅན།
ཁྱོད་ལ་ཕྱོགས་ཞེས་བཏགས་པས་སྒྲ་མི་རྟག་སྟེ་མིག་གི་གཟུང་བྱ་ཡིན་པའི་ཕྱིར་ཞེས་བྱའི་རྟགས་དང་ཁང་པ་ནག་པོ་ཁང་བཟང་དཀར་པོར་བསྒྲུབ་པའི་ཚུལ་དང་པོ་ཡིན་པ་སྤངས་པ་ཡིན་ཏེ། གལ་ཏེ་ཆོས་ཞེས་བརྗོད་པས་ཀྱང་ཆོས་ཅན་ཡིན་པར་གཞི་ལྟར་གྲུབ་སྟེ། ཆོས་དང་ཆོས་ཅན་འབྲེལ་པས་ཆོས་ཞེས་བརྗོད་པས་ཤུགས་ལ་ཆོས་ཅན་འགྲུབ་པའི་ཕྱིར། འགྲུབ་བཞིན་དུ་ཆོས་ཅན་ཞེས་བསྣན་ནས་སྨོས་པའི་ཤུགས་ཀྱིས་བློ་ལ་ཉེ་བ་ཡིན་པའི་ཕྱིར། ཆོས་ཅན་གྱི་ཆོས་ཞེས་བརྗོད་པའི་ཆོས་ཅན་དེ་བསྒྲུབ་པར་བྱ་བའི་ཆོས་ཅན་ཡིན་པར་འགྲུབ་བོ་ཞེ་ན། ཆོས་ཅན་དེ་ཆོས་ཅན། རྗེས་སུ་དཔག་པའི་དུས་སུ་བློ་ལ་ཉེ་བས་ཁྱོད་ཤེས་འདོད་ཆོས་ཅན་དུ་འགྲུབ་པ་མ་ཡིན་པར་ཐལ། རྗེས་སུ་དཔག་པའི་དུས་སུ་དཔེའི་ཆོས་ཅན་ཡང་བློ་ལ་ཉེ་བ་ཡིན་པའི་ཕྱིར། རྗེས་འགྲོ་སྟོན་པའི་སྒྲས་རྟགས་མཐུན་པའི་ཕྱོགས་ལ་ཡོད་པར་བརྗོད་པས་མཐུན་དཔེའི་ཆོས་ཅན་ལ་ཡོད་པར་གྲུབ་ཟིན་པའི་ཕྱིར། ཆོས་ཅན་གྱི་ཆོས་ཞེས་བརྗོད་པས་ཆོས་ཅན་དེ་བསྒྲུབ་བྱའི་ཆོས་ཅན་ཡིན་པར་ཡོངས་སུ་གཟུང་ངོ་ཞེ་ན།
ཚུལ་དང་པོ་ཆོས་ཅན། ཁྱོད་ལ་ཕྱོགས་ཆོས་ཞེས་བསྟན་པ་ལ་དགོས་པ་ཡོད་དེ། ཆོས་ཅན་གྱི་ཆོས་ཞེས་དེ་ལྟར་བཤད་པར་བྱ་བ་ལ། དངོས་བརྒྱུད་ཀྱི་རྩོད་ལན་གྱི་འབད་པ་དེ་ནི་ཁྱོད་ལ་ཕྱོགས་ཆོས་ཞེས་བསྟན་པས་སྤངས་པ་ཡིན་པའི་ཕྱིར། སྐྱོན་སྤངས་པར་མ་ཟད་ཆོས་ཅན་གྱི་ཆོས་ཞེས་བརྗོད་པའི་ཤུགས་ཀྱིས་ཤེས་འདོད་ཆོས་ཅན་གྱི་དོན་གོ་བར་བྱེད་ན་རྟོགས་པར་དཀའ་བ་ཡིན་ལ་དེ་ཡོངས་སུ་སྤངས་པ་ཡི་ཡང་ཕྱིར་རོ། ། གལ་ཏེ་ཕྱོགས་ཀྱི་ཆོས་ཉིད་ཡིན་ན་ཆོས་དེའི་ཁྱད་པར་དུ་བྱས་པ་ལ་ལྟོས་པ་ཡིན་ལ་ལྟོས་ན་གཞན་ལ་མི་འཇུག་པའི་ཕྱིར་ཐུན་མོང་མིན་པ་ཉིད་དོ་ཞེ་ན། བྱས་པ་ཆོས་ཅན། ཁྱོད་སྒྲས་ཁྱད་པར་དུ་བྱས་པས་སྒྲ་ལས་གཞན་ལ་མི་འཇུག་པ་མ་ཡིན་པར་ཐལ། དཔེར་ན་ནག་པ་འཕོང་སྐྱེན་ཞེས་བྱ་བ་ལྟ་བུར་སྒྲས་མ་འབྲེལ་བ་རྣམ་པར་གཅོད་པས་ཁྱད་པར་དུ་བྱས་པའི་ཕྱིར་ད་ང་། དཔེར་ན་སྲིད་སྒྲུབ་འཕོང་སྐྱེན་ཞེས་བྱ་བ་ལྟ་བུར་སྒྲས་གཞན་དང་ལྡན་པ་རྣམ་པར་གཅོད་པས་ནི་ཁྱད་པར་དུ་བྱས་པ་མིན་པའི་ཕྱིར་ཞེས་མང་དུ་བཤད་ཟིན་ཏོ། །
ཕྱོགས་ཆོས་མཐུན་ཕྱོགས་ཡོད་མེད་དང་ཞེས་སོགས་ཀྱི་དངོས་ཀྱི་འབྲེལ་པ་ནི། ཕྱོགས་ཀྱི་ཆོས་དེ་ཆོས་ཅན། རྣམ་པ་གསུམ་དུ་དབྱེ་སྟེ། མཐུན་པའི་ཕྱོགས་ལ་ཡོད་པ་དང་མེད་པ་དང་རྣམ་པ་གཉིས་ཀ་ཅན་དང་གསུམ་ཡོད་པའི་ཕྱིར་རོ། ། མཐུན་ཕྱོགས་ལ་ཡོད་མེད་ཆ་གཉིས་པའི་ཕྱོགས་ཆོས་ཅན་རྣམ་པ་གསུམ་པོ་དེ་ནི་ཆོས་ཅན། ཁྱོད་རེ་རེ་ལ་ཡང་རྣམ་པ་གསུམ་གསུམ་དུ་འགྱུར་ཏེ། འདི་ལྟར་ཁྱོད་དེ་རེ་རེ་ལ་ཡང་མི་མཐུན་པའི་ཕྱོགས་ལ་ཡོད་པ་དང་མེད་པ་རྣམ་པ་གཉིས་ཀ་ཅན་རྣམས་ཡོད་པའི་ཕྱིར། མཐུན་པའི་ཕྱོགས་གང་ཞེ་ན། སྒྲུབ་ངག་བཀོད་པ་གཞིར་བཟུང་ནས་བུམ་པ་ནི་ཆོས་ཅན། སྒྲ་མི་རྟག་པར་སྒྲུབ་པའི་མཐུན་པའི་ཕྱོགས་ཡིན་ཏེ།
དེ་སྒྲུབ་ཀྱི་བསྒྲུབ་པར་བྱ་བའི་ཆོས་ཀྱི་སྤྱིས་དོན་མཐུན་པའི་ཕྱིར། འདུས་མ་བྱས་ཀྱི་ནམ་མཁའ་ནི་ཆོས་ཅན། དེ་སྒྲུབ་ཀྱི་མི་མཐུན་པའི་ཕྱོགས་ཡིན་ཏེ། དེ་སྒྲུབ་ཀྱི་བསྒྲུབ་བྱའི་ཆོས་དང་སྤྱིས་དོན་མཐུན་པ་དེ་མེད་པ་ཡིན་པའི་ཕྱིར། ད་ནི་ཇི་ལྟར་མི་མཐུན་ཕྱོགས་དངོས་པོ་མེད་པ་ལ་རྟགས་ཡོད་དོ་ཞེས་བརྗོད་ཅེ་ན། ཤེས་བྱ་ཆོས་ཅན། བསྒྲུབ་བྱའི་ཆོས་དེ་བཀག་པ་ཙམ་ནི་མི་མཐུན་པའི་ཕྱོགས་མིན་ཏེ། འོ་ན་ཅི་ཞེ་ན། བསྒྲུབ་བྱའི་ཆོས་ལས་ལྡོག་པ་ཆོས་ཅན་མེད་པ་དང་། མིན་པ་དེ་ཐམས་ཅད་མི་མཐུན་པའི་ཕྱོགས་ཡིན་པའི་ཕྱིར།
རྟགས་གྲུབ་སྟེ། མི་མཐུན་པའི་ཕྱོགས་ཀྱི་མཚན་ཉིད་ནི། བསྒྲུབ་བྱའི་ཆོས་དེ་ཉིད་མིན་པའི་མཚན་ཉིད་དམ་རང་བཞིན་ཡིན་པའི་ཕྱིར། བསྒྲུབ་བྱའི་ཆོས་མེད་པ་དེ་ནི་མི་མཐུན་ཕྱོགས་སུ་བརྗོད་པར་འདོད་པའི་མཐུན་ཕྱོགས་ལས་ལྡོག་པ་གཞན་པ་དང་འགལ་བ་ཐམས་ཅད་ལ་མཚུངས་པ་ཡིན་ཏེ། བསྒྲུབ་བྱའི་ཆོས་ལྡོག་པའི་བདག་ཉིད་དུ་ཚད་མས་རྟོགས་པ་གཞན་པ་དང་འགལ་བའི་མི་མཐུན་ཕྱོགས་ཐམས་ཅད་ལ་མཚུངས་པའི་ཕྱིར། ཇི་ལྟར་རྟོགས་ཤེ་ན། མེད་པའི་མི་མཐུན་ཕྱོགས་ལ་དངོས་སམ་གཞན་པ་དང་འགལ་བ་ལ་ཤུགས་ཀྱིས་ཆོས་མེད་པར་རྟོགས་པ་ཡིན་ནོ། ། ཚུལ་གསུམ་གོ་བྱེད་དུ་འགྱུར་བ་ཡོད་ཙམ་གྱིས་རུང་ངམ་ངེས་པ་ལས་ལྟོས་ཤེ་ན། ཕྱོགས་ཀྱི་ཆོས་སུ་གྲུབ་པ་དགུར་བཤད་པ་འདིའི་ནང་ནས་འདོད་པ་གསལ་བར་བྱེད་པའི་རྟགས་ཡང་དག་ནི་ཆོས་ཅན། ཇི་ལྟར་རིགས་པར་རྒོལ་བ་རང་ཉིད་ཀྱིས་བསྒྲུབ་བྱ་རྟོགས་པར་བྱེད་པའི་སྒྲུབ་པར་བྱེད་པ་དེ་ཁོ་ན་ཉིད་ཕྱོགས་ཆོས་དང་མཐུན་པའི་ཕྱོགས་ལ་ཡོད་པའི་རྗེས་འགྲོ་དང་མི་མཐུན་པའི་ཕྱོགས་ལ་མེད་པའི་ལྡོག་པ་ནི་གཏན་ཚིགས་དག་ལ་ཚད་མས་གྲུབ་པ་ཇི་ལྟ་བུ་ཕྱིར་རྒོལ་དག་གིས་ངེས་པ་བཟུང་སྟེ།
རྟགས་ལ་ཐེ་ཚོམ་ཟ་བ་དང་ཁྱབ་པ་ཕྱིན་ཅི་ལོག་གི་རང་བཞིན་དུ་གྱུར་ན་རྟགས་དེ་ངེས་པའི་རྟོགས་པ་སྒྲུབ་པར་བྱེད་པ་མ་ཡིན་པའི་ཕྱིར། བརྡ་ཕྱིན་ཅི་ལོག་དང་བརྡ་ལ་ཐེ་ཚོམ་ཅན་གྱི་རྟོག་པ་ཅན་གྱི་སྒྲ་བཞིན་ནོ། ། མི་འདོད་པ་གསལ་བར་བྱེད་པའི་འགལ་རྟགས་ཆོས་ཅན། སོགས་པ་འགལ་རྟགས་ལ་ཕྱོགས་ཆོས་དང་ཁྱབ་པ་ཕྱིན་ཅི་ལོག་ཏུ་རྒོལ་ཕྱིར་རྒོལ་གྱིས་ངེས་པ་བཟུང་སྟེ། རྟགས་ལ་ཐེ་ཚོམ་མི་ཟ་བ་དང་ཁྱབ་པ་རྣལ་མ་ངེས་པ་ནི་མི་འདོད་པ་སྒྲུབ་པར་བྱེད་པ་མ་ཡིན་པའི་ཕྱིར་རོ། ། མ་ངེས་པའི་གཏན་ཚིགས་ལ་ནི་ཕྱོགས་ཆོས་ཉིད་ངེས་པར་བཟུང་སྟེ། ཆོས་ཅན་དང་རྟགས་མ་འབྲེལ་བ་ལས་ནི་བསྒྲུབ་བྱ་ལ་ཐེ་ཚོམ་གྱི་རྟོག་པ་སྐྱེ་མི་རུང་བའི་ཕྱིར་རོ། ། འོ་ན་ཕྱོགས་གཉིས་ལ་ཡོད་མེད་དུ་ངེས་པ་ལ་ཡང་ལྟོས་དགོས་ཤེ་ན། ཤེས་བྱ་ཆོས་ཅན། མ་ངེས་པའི་གཏན་ཚིགས་རྣམས་མཐུན་པའི་ཕྱོགས་དང་མི་མཐུན་པའི་ཕྱོགས་ལ་ཡོད་པའམ་མེད་པ་ཉིད་དུ་ཚད་མས་ངེས་པ་ལ་ལྟོས་པ་ནི་ཡིན་ཏེ།
ཕྱོགས་གཉིས་ལ་ཡོད་པར་མ་ངེས་པའི་མཉན་བྱ་དང་ཡོད་པར་ངེས་པའི་གཞལ་བྱ་ལ་ཡང་བསྒྲུབ་བྱ་ལ་ཐེ་ཚོམ་ཟ་བར་བྱེད་པ་ཉིད་ཀྱི་སྒོ་ནས་རྟགས་ཀྱི་སྐྱོན་མ་ངེས་པ་དག་ཏུ་འགྱུར་ལ། བསྒྲུབ་བྱ་ལ་ཐེ་ཚོམ་ཟ་བར་བྱེད་པ་དེ་ནི་མ་ངེས་པ་ཐམས་ཅད་ལ་ཡང་མཚུངས་པའི་ཕྱིར། གཞལ་བྱ་རྟགས་ཡང་དག་ཏུ་འདོད་པའི་རྒོལ་བ་ལ་ཁྱབ་པ་མ་ངེས་པའི་སྐྱོན་གྱི་རྣམ་པ་དེ་ལྟ་བུ་བརྗོད་པ་ཡང་ཆོས་ཅན། འདིར་རྒོལ་བ་ལ་སུན་འབྱིན་དུ་འཇུག་པ་ཡིན་ཏེ། རྒོལ་བའི་འདོད་དོན་འགྲུབ་པའི་གེགས་བྱེད་ཀྱི་རྩོད་ངག་ཡིན་པའི་ཕྱིར། ཁྱབ་པ་གཉིས་ཀ་ལ་ཐེ་ཚོམ་ཟ་བ་མཉན་བྱའམ་ལྡོག་པའམ་རྗེས་འགྲོ་གཅིག་པུ་ལ་ཐེ་ཚོམ་ཟ་བ་ཡང་དག་ལྷག་ལྡན་ནམ་འགལ་བའི་ལྷག་ལྡན་ལྟ་བུའམ་གཅིག་རྗེས་འགྲོ་ཕྱིན་ཅི་ལོག་ཏུ་གྱུར་པའི་གཞལ་བྱ་རྣམས་ནི་ཆོས་ཅན། མ་ངེས་པའི་གཏན་ཚིགས་ལས་གཞན་རྟགས་ཡང་དག་ཏུ་འགྱུར་བ་ནི་མ་ཡིན་ཏེ། རང་གི་བསྒྲུབ་བྱ་བསྒྲུབ་པ་ཡང་མིན་ཞིང་སུན་འབྱིན་པ་ཡང་མ་ཡིན་པའི་ཕྱིར། དེར་ཐལ། ཁྱབ་པ་རྣལ་མར་ཡང་མ་ངེས།
ཁྱབ་པ་ཕྱིན་ཅི་ལོག་ཏུ་ཡང་མ་ངེས་པའི་ཕྱིར། ཁྱབ་པ་ཡོད་དེ། བསྒྲུབ་པའི་ཡན་ལག་ཁྱབ་པ་རྣལ་མར་མ་ངེས་པ་དེ་ལྟ་བུ་ལ་ནི་བསྒྲུབ་བྱ་བསྒྲུབ་པ་དང་འགོག་པའི་ནུས་པ་མེད་པ་ཡིན་པའི་ཕྱིར་རོ། ། ཕྱིན་ཅི་ལོག་ཏུ་མ་ངེས་པར་ནི་ཁ་ཅིག་ཐུན་མོང་མིན་པ་མི་རྟོགས་པའི་རྒྱུ་ཡིན་གྱི་ཐེ་ཚོམ་གྱི་རྒྱུ་མ་ཡིན་ནོ་ཞེས་སྨྲ་བ་དེ་དག་འགོག་པ་ནི། གཞལ་བྱ་སོགས་སུ་མ་ཟད་ཐུན་མོང་མིན་པ་མཉན་བྱ་ཡང་ཆོས་ཅན། སྒྲ་མི་རྟག་པར་སྒྲུབ་པ་ལ་ཐེ་ཚོམ་གྱི་རྒྱུ་ཡིན་ཏེ། སྒྲ་མི་རྟག་པར་བསྒྲུབ་པའི་ཕྱོགས་ཆོས་གང་ཞིག་དེ་སྒྲུབ་ཀྱི་མཐུན་ཕྱོགས་ལ་འཇུག་པ་དང་ལྡོག་པ་དག་ལ་ཐེ་ཚོམ་ཟ་བ་ཉིད་ཀྱི་ཕྱིར་རོ། ། དེར་ཐལ། རྟག་མི་རྟག་གཉིས་ལས་ཕྱི་རོལ་ཏུ་གྱུར་པ་མི་སྲིད་པས་ཁྱོད་རྟག་མི་རྟག་གཉིས་ཀ་ལས་ལྡོག་པ་ངེས་པ་མི་འཐད་པའི་ཕྱིར་དང་། རྟག་མི་རྟག་གཉིས་ལས་གཅིག་ལ་ཡང་ཡོད་པར་རྟོགས་པའི་སྒྲུབ་པར་བྱེད་པ་མེད་པའི་ཕྱིར་རོ། །
དཔེར་ན་ལྷས་སྦྱིན་དང་མཆོད་སྦྱིན་གྱི་སྐྱེས་བུ་རྣམས་ལས་སྐྱེས་བུ་གཞན་ལས་མ་བྱུང་བར་ངེས་ཤིང་གཉིས་ཀ་ལ་མངལ་འཇོག་པའི་ཡོན་ཏན་མཚུངས་པའི་སྐྱེས་བུ་དག་ལས་སྲིད་པའི་བུད་མེད་ཀྱི་མངལ་གང་གིས་བཞག་ཐེ་ཚོམ་ཟ་བ་བཞིན་ནོ། ། དེ་ལ་རྟགས་གོང་མས་ལྡོག་པ་མ་ངེས་པར་བསྟན་ལ། ཕྱི་མས་རྗེས་འགྲོ་མ་ངེས་པར་བསྟན་ཏོ། ། དེ་ཉིད་ལ་སློབ་དཔོན་གྱི་ལུང་དགོད་པ་ནི། ཇི་སྐད་དུ་བསྒྲུབ་བྱའི་ཆོས་ཅན་སྒྲའི་ཆོས་ཐུན་མོང་མ་ཡིན་པ་མཉན་བྱ་གང་ཡིན་པ་དེ་ནི་ཆོས་ཅན། རྟག་མི་རྟག་གི་ཁྱད་པར་ཇི་སྙེད་ཀྱིས་ཤེས་བྱ་ཐམས་ཅད་བསྡུས་པའི་རྟག་མི་རྟག་གི་ཁྱད་པར་དེ་ལ་ཐེ་ཚོམ་ཟ་བའི་རྒྱུ་ཡིན་ཏེ། དེ་དང་ལྡན་པ་རྟག་མི་རྟག་དེས་བསྡུས་པའི་ཕྱིར་དང་། མཐའ་གཅིག་ཏུ་རྟག་པའམ་མི་རྟག་པར་ངེས་པ་བཟློག་པའི་ཕྱིར་ཞེས་བཤད་པ་ལྟ་བུའོ། ། ལུང་གི་དོན་བཤད་པ་ནི། དེ་དང་ལྡན་པ་དེས་བསྡུས་པའི་ཕྱིར་ཞེས་བྱ་བའི་གཞུང་ཚིག་ནི་ཆོས་ཅན།
དགོས་པ་ཡོད་དེ། རྟག་མི་རྟག་གཉིས་ལས་གཞན་པའི་ཕུང་གསུམ་གང་ལ་དངོས་པོའི་ཆོས་མཉན་བྱ་འདི་གནས་པར་འགྱུར་བ་རྟག་མི་རྟག་གི་རྣམ་པའི་ཁྱད་པར་དག་ལས་ཕྱི་རོལ་ཏུ་གྱུར་པ་མེད་པར་བཤད་པའི་ཕྱིར། གཅིག་ཏུ་ངེས་པ་ལྡོག་པའི་ཕྱིར་ཞེས་པའི་གཞུང་ཚིག་ནི་ཆོས་ཅན། ཁྱོད་ལ་དགོས་པ་ཡོད་དེ། མཉན་བྱ་རྟག་མི་རྟག་གཅིག་གི་དངོས་པོར་རྟོགས་པའི་སྒྲུབ་པར་བྱེད་པ་མེད་པར་བཤད་པ་ཡིན་པའི་ཕྱིར། དེ་དང་ལྡན་པ་དེས་བསྡུས་པ་དང་གཅིག་ཏུ་ངེས་པ་ལྡོག་པའི་ཕྱིར་ཞེས་པའི་གཏན་ཚིག་གཉིས་པོ་འདི་ཐུན་མོང་མིན་པའི་རྟགས་ཐེ་ཚོམ་ཟ་བའི་རྒྱུ་མཚན་གཅིག་ཏུ་བསྡུས་པ་ནི་ཆོས་ཅན། ཁྱོད་ལ་དགོས་པ་ཡོད་དེ། ཁྱོད་ཀྱིས་མཉན་བྱ་རྟག་མི་རྟག་གི་རྣམ་པའི་ཁྱད་པར་ཐམས་ཅད་ལ་ཐེ་ཚོམ་ཟ་བའི་རྟགས་སུ་བསྟན་པའི་ཕྱིར། ལྡོག་པ་ངེས་ན་སྐྱོན་ཅི་ཡོད་ཅེ་ན། མཉན་བྱ་ཆོས་ཅན།
ཁྱོད་སྒྲ་ལ་རྟག་པ་དང་མི་རྟག་པའི་ཁྱད་པར་རྣམ་པར་གཅོད་པའི་གཏན་ཚིགས་ཉིད་ཡིན་པ་གང་གིས་བཟློག་སྟེ་བཟློག་མི་ནུས་པར་ཐལ། ཁྱོད་སྒྲ་ལ་རྟག་པ་དང་མི་རྟག་པ་སྒྲུབ་པའི་ལྡོག་པ་ཚད་མས་ངེས་པ་ཡིན་པའི་ཕྱིར་རོ། ། ལེའུ་གཉིས་པར་བཤད་ཟིན་ཏོ། ། ཡོད་པའམ་མེད་པ་ཉིད་དུ་ངེས་པ་ལ་ལྟོས་པ་ནི་མ་ཡིན་ཞེས་པ་དང་། ཐེ་ཚོམ་ཟ་བ་ཉིད་ཀྱི་སྒོ་ནས་སྐྱོན་དུ་འགྱུར་ཞེས་པའི་གཞུང་ལས་འཕྲོས་པའི་རྩོད་པ་བརྗོད་པ་ནི། དོན་ལ་ཚུལ་གཉིས་ངེས་པའི་གཏན་ཚིགས་ལ་བློས་ཁྱབ་པ་ལ་ཐེ་ཚོམ་ཟ་བ་ཡང་ཆོས་ཅན། མ་ངེས་པའི་རྟགས་མིན་པར་ཐལ། སྨྲ་བ་བོ་ཚུལ་གཉིས་བསྒྲུབ་པ་ལ་སྤོབས་པ་མེད་པའི་ཕྱིར་དང་ཁྱོད་ལས་ཉན་པ་པོ་ཐེ་ཚོམ་དུ་འགྱུར་བའི་ཕྱིར། འདོད་ན། རྟགས་དེ་ཡང་ཆོས་ཅན།
མཐའ་གཅིག་ཏུ་ངེས་པར་མ་ངེས་པའི་རྟགས་ཉིད་དུ་འགྱུར་བ་ནི་མ་ཡིན་པར་ཐལ། དོན་ལ་ཁྱབ་པའི་ཚུལ་གཉིས་ངེས་པ་ཡིན་པའི་ཕྱིར་རོ། ། རྒྱུ་མཚན་དེའི་ཕྱིར་མ་ངེས་པ་དེའི་ངོ་བོ་ངེས་པ་ནི་རྒོལ་བས་བསྟན་པའི་ཡོན་ཏན་ཕྱོགས་གཉིས་ལ་ཡོད་མེད་དུ་ངེས་པ་ཉིད་ལས་ཡིན་པའི་ཕྱིར་རོ། ། ཕྱོགས་གཉིས་ལ་ཡོད་མེད་དུ་ངེས་པ་མེད་པ་ནི་མ་ངེས་པ་ཉིད་ཡིན་ནོ་ཞེ་ན། གཞན་གྱི་དོན་གྱི་རྗེས་སུ་དཔག་པའི་སྐབས་འདིར་ཆོས་ཅན། རྒོལ་བས་ཁྱབ་པ་མ་ངེས་པར་བརྗོད་པས་ཕྱི་རྒོལ་ཁྱབ་པ་ལ་ཐེ་ཚོམ་ཟ་བ་ན་དོན་ལ་སྐྱོན་མེད་ཀྱང་རྟགས་ཡང་དག་ཏུ་མི་འགྱུར་བར་ཐལ། རྟགས་ཀྱི་དངོས་པོ་ཡི་ཆོས་ཉིད་ལ་བརྟེན་ནས་བསྒྲུབ་པའི་སྐྱོན་བརྗོད་པར་ནི་མ་ཟད་འོན་ཀྱང་རྟགས་སྨྲ་བ་པོའི་རྟགས་ཀྱི་སྒྲ་སྐྱོན་ཡང་སྐྱོན་ཡིན་པའི་ཕྱིར། སྒྲ་སྐྱོན་ཇི་ལྟ་བུ་ཞེ་ན། ཚུལ་མ་ཚང་བ་དང་རྗེས་སུ་འགྲོ་བ་མེད་པ་དང་རྗེས་སུ་འགྲོ་བ་ཕྱིན་ཅི་ལོག་བརྗོད་པ་བཞིན་ནོ། ། འདི་ནི་དཔེར་བརྗོད་གསུམ་པོ་ལ་མི་འདུ་བས་སྐྱོན་མིན་ནོ་ཞེ་ན།
དོན་ལ་སྐྱོན་མེད་ཀྱང་རྒོལ་བས་ཁྱབ་པ་ཚད་མར་བརྗོད་པས་ཕྱིར་རྒོལ་ཐེ་ཚོམ་ཟ་བའི་རྟགས་ཆོས་ཅན། རྟགས་སྐྱོན་ཅན་ཉིད་ཡིན་ཏེ། རྒོལ་བ་དེས་ངེས་པར་བརྗོད་པར་བྱ་བའི་ཡོན་ཏན་ཁྱབ་པ་ངེས་པར་བརྗོད་པ་ལས་གཞན་དུ་མ་ངེས་པར་བརྗོད་པའི་རྟགས་ཡིན་པའི་ཕྱིར། འོ་ན་དོན་ལ་སྐྱོན་མེད་ཀྱང་ཕྱོགས་ཀྱི་ཆོས་ལ་ཐེ་ཚོམ་ཟ་བ་དང་རྒོལ་ཕྱི་རྒོལ་གང་ཡང་རུང་བ་ལ། མ་གྲུབ་པ་བཀོད་པ་ལ་ཡང་མ་གྲུབ་པའི་སྒོ་ནས་སྐྱོན་བརྗོད་པ་སུན་འབྱིན་པར་འགྱུར་རོ་ཞེ་ན། ཐེ་ཚོམ་ཟ་བ་དང་གང་ཡང་རུང་བ་ལ་མ་གྲུབ་པ་རྟགས་སུ་འགོད་པའི་རྒོལ་བ་ལ་ཕྱོགས་ཆོས་མ་གྲུབ་པར་བརྗོད་པའི་རྩོད་པ་དེ་ནི་ཆོས་ཅན། ཕྱོགས་ཆོས་མ་གྲུབ་པ་རྟགས་སུ་སྨྲ་བའི་རྒོལ་བ་ལ་སུན་འབྱིན་དུ་འཇུག་པ་དེ་ལྟ་ཡིན་ཏེ། རྒོལ་བ་དེའི་འདོད་པ་མ་གྲུབ་པར་བྱེད་པའི་རྩོད་ངག་ཡིན་པའི་ཕྱིར། ཕྱོགས་ཆོས་མ་གྲུབ་བརྗོད་པའི་རྩོད་ངག་ཆོས་ཅན། སུན་འབྱིན་མ་ཡིན་པར་ཐལ།
རྒོལ་བའི་འདོད་པ་མ་གྲུབ་པར་བྱེད་པ་ནི་མིན་པར་མ་ཟད་རྒོལ་བའི་འདོད་པ་ཕྱིན་ཅི་ལོག་ཏུ་གྲུབ་པར་བྱེད་པ་ཡང་མེད་པ་མ་ཡིན་ནམ་སྟེ་ཡིན་པའི་ཕྱིར་ཞེ་ན། རྒོལ་བའི་འདོད་པ་ཕྱིན་ཅི་ལོག་ཏུ་གྲུབ་པར་བྱེད་པ་ཁོ་ནས་ཁྱོད་སུན་འབྱིན་དུ་འཇོག་པ་མིན་པར་ཐལ། འོ་ན་ཅི་ཞེ་ན། ཁྱོད་ཀྱིས་སྔ་རྒོལ་གྱི་སྒྲུབ་པར་བྱེད་པའི་ནུས་པ་བཅོམ་པས་ཁྱོད་སུན་འབྱིན་དུ་བཞག་པའི་ཕྱིར། གལ་ཏེ་སུན་འབྱིན་འཇུག་པ་ལ་ཕྱིན་ཅི་ལོག་ཏུ་གྲུབ་པ་དགོས་ན་དོན་ཕྱིན་ཅི་ལོག་ཏུ་གྲུབ་དགོས་སམ་ངེས་པ་ཕྱིན་ཅི་ལོག་ཏུ་གྲུབ་པ་དགོས། དང་པོ་ལྟར་ན། གཞལ་བྱ་ཉིད་ལ་སོགས་པ་དག་ཆོས་ཅན། ཁྱོད་སྒྲ་མི་རྟག་པར་བསྒྲུབ་པའི་རྟགས་སུ་དམ་བཅས་པ་ལ་ཡང་སུན་འབྱིན་མི་འཇུག་པར་ཐལ། ཁྱོད་ཀྱིས་སྒྲ་མི་རྟག་པར་བསྒྲུབ་པ་ལ་དོན་ཕྱིན་ཅི་ལོག་ཏུ་གྲུབ་པ་ཡོད་པ་མ་ཡིན་པའི་ཕྱིར། སོགས་པས་མ་ངེས་པ་གཞན་གསུམ་སྡུད་པ་ལ་སྡུད་ཚིག་གོ །
གཉིས་པ་ལྟར་ན། མིག་གིས་གཟུང་བ་ཉིད་ལ་ཡང་ཆོས་ཅན། ཁྱོད་ཀྱིས་སྒྲ་མི་རྟག་པར་བསྒྲུབ་པའི་རྟགས་སུ་དམ་བཅས་པ་ལ་ཡང་སུན་འབྱིན་མི་འཇུག་པར་ཐལ། ཁྱོད་ཀྱིས་སྒྲ་མི་རྟག་པར་བསྒྲུབ་པ་ལ་ངེས་པ་ཕྱིན་ཅི་ལོག་ཏུ་གྲུབ་པ་ཅི་ཞིག་ཡོད་དེ་མེད་པའི་ཕྱིར་རོ། ། གལ་ཏེ་རྟགས་རྒོལ་བ་གཉིས་ཀ་ལ་མ་གྲུབ་པ་ནི་ངེས་པ་ཕྱིན་ཅི་ལོག་ཡིན་ནོ་ཞེ་ན། འོ་ན་འདིར་ཡང་ཐེ་ཚོམ་ཟ་བ་དང་གང་ཡང་རུང་བ་ལ་མ་གྲུབ་པ་བཀོད་པ་ཆོས་ཅན། ངེས་པ་ཕྱིན་ཅི་ལོག་ཏུ་གྲུབ་པ་ཡིན་པར་ཐལ། རྟགས་རྒོལ་བ་གཉིས་ཀ་ལ་ངེས་པར་བསྟན་པར་བྱ་བ་གཉིས་ཀ་ལ་མ་ངེས་པའི་ཕྱིར། རྒྱུ་མཚན་དེའི་ཕྱིར་གཏན་ཚིགས་ཡང་དག་ཆོས་ཅན། རང་གི་བསྒྲུབ་བྱ་བསྒྲུབ་པར་འགྱུར་བ་ཡིན་ཏེ།
ཕྱོགས་ཆོས་གང་ཞིག་ཁྱབ་པ་རྣལ་མར་ངེས་པའི་ཕྱིར། འགལ་བ་གཏན་ཚིགས་ཆོས་ཅན། རང་གི་བསྒྲུབ་བྱ་སུན་འབྱིན་པར་འགྱུར་བ་ཡིན་ཏེ། ཕྱོགས་ཆོས་གང་ཞིག ཁྱབ་པ་ཕྱིན་ཅི་ལོག་ཏུ་ངེས་པའི་ཕྱིར། མཐུན་ཕྱོགས་ལ་ཡོད་མེད་ལ་སོགས་པའི་ཕྱོགས་ཀྱི་ཆོས་རྣམ་པ་དགུར་བསྟན་པ་དེ་དག་ནི་མཐུན་ཕྱོགས་ལ་ཡོད་པ་མཐུན་པའི་ཕྱོགས་ཀྱི་སྒོ་ནས་ཕྱེ་བ་གསུམ་ནི། སྒྲ་ཆོས་ཅན། རྟག་སྟེ། གཞལ་བྱ་ཡིན། མི་རྟག་སྟེ།
བྱས་པའི་ཕྱིར། རྩོལ་བ་ལས་བྱུང་བ་ཡིན་ཏེ། མི་རྟག་པ་ཡིན་པའི་ཕྱིར། ཞེས་བྱ་བ་དང་གསུམ་ཡོད། མཐུན་ཕྱོགས་ལ་མེད་པ་མི་མཐུན་ཕྱོགས་ཀྱི་སྒོ་ནས་དབྱེ་བ་གསུམ་ནི། རྟག་སྟེ་བྱས་པའི་ཕྱིར་དང་། གསོན་པོའི་ལུས་ནི་ཆོས་ཅན། བདག་དང་བཅས་པ་ཡིན་ཏེ། སྲོག་ལ་སོགས་པ་དང་ལྡན་པའི་ཕྱིར་དང་། རྟག་སྟེ།
རྩོལ་བ་ལས་བྱུང་བའི་ཕྱིར། ཞེས་བྱ་བ་ཡིན་ནོ། ། མཐུན་ཕྱོགས་ལ་རྣམ་པ་གཉིས་པ་ཅན་ལ་མི་མཐུན་ཕྱོགས་ཀྱི་སྒོ་ནས་དབྱེ་བ་གསུམ་ནི། རྩོལ་བ་ལས་མ་བྱུང་བ་ཡིན་ཏེ། མི་རྟག་པའི་ཕྱིར་དང་། མི་རྟག་སྟེ་རྩོལ་བ་ལས་བྱུང་བའི་ཕྱིར་དང་། རྟག་སྟེ། ལུས་ཅན་མ་ཡིན་པའི་ཕྱིར་ཞེས་པ་ལྟ་བུའོ། ། ཕྱི་མ་འདི་རྡུལ་ཕྲན་རྟག་པར་འདོད་པ་དང་བསྟུན་ནས་མཐུན་ཕྱོགས་ལ་རྣམ་པ་གཉིས་པར་བཞག་གོ ། རེ་མིག་དགུ་ལ་རིམ་པ་བཞིན་དགོད།
སྟེང་འོག་གཉིས་ལ་ཡང་དག་གཉིས། ། ལོག་གཉིས་དག་ཏུ་འགལ་བའོ། ། ཟུར་བཞི་རྣམས་སུ་ཐུན་མོང་ནི། ། མ་ངེས་པ་དང་དབུས་སུ་ཡང་། ། ཐུན་མོང་མིན་པ་དགོད་པར་བྱ། ། མི་མཐུན་པའི་ཕྱོགས་ཆོས་ཅན། ཁྱོད་ལ་ལྟོས་ནས་རྟགས་ཡོད་པའམ་མེད་པའི་དབྱེ་བ་བྱེད་པ་ཇི་ལྟར་འཐད་པར་འགྱུར་ཏེ་མི་འགྱུར་བར་ཐལ། ཁྱོད་དངོས་པོར་མེད་པའི་ཕྱིར། ཁྱབ་པ་ཡོད་དེ། མེད་པ་ནི་གཞི་མ་ཡིན་པའི་ཕྱིར་རོ་ཞེ་ན།
རྩོད་པ་འདི་ལ་མི་མཐུན་ཕྱོགས་ཆོས་ཅན། ཁྱོད་ལ་ཇི་ལྟར་རྟགས་འགོག་སྟེ་མི་རིགས་པར་ཐལ། དངོས་པོར་མེད་པ་ཡིན་པའི་ཕྱིར་དང་། མི་མཐུན་པའི་ཕྱོགས་ནི། བསྒྲུབ་བྱའི་ཆོས་དེ་མིན་པའི་མཚན་ཉིད་གཞན་པ་དང་འགལ་བ་ཡང་ཡིན་ནོ་ཞེས་ལན་བཤད་ཟིན་ཏོ། ། གལ་ཏེ་གཞན་པ་འདི་མི་མཐུན་པའི་ཕྱོགས་ཡིན་ན། གཏན་ཚིགས་མེད་པར་ཐལ་བར་འགྱུར་ཏེ། བུམ་པ་ལ་སོགས་པའི་མཐུན་དཔེ་ཐམས་ཅད་བསྒྲུབ་བྱའི་ཆོས་ལས་ལྡོག་པ་གཞན་དང་ལྡན་པའི་ཕྱིར་རོ་ཞེ་ན། ཤེས་བྱ་ཆོས་ཅན། གཞན་པ་མི་མཐུན་ཕྱོགས་ཡིན་པས་གཏན་ཚིགས་མེད་པར་མི་འགྱུར་བར་ཐལ།
གཞན་པ་མི་མཐུན་ཕྱོགས་ཡིན་ཡང་བསྒྲུབ་བྱའི་ཆོས་ལས་ལྡོག་གཞན་ཡིན་ན་མི་མཐུན་ཕྱོགས་མིན་མི་དགོས་པའི་ཕྱིར། འཇིག་རྟེན་ན་བྲམ་ཟེ་ལས་གཞན་པ་ལ་བྲམ་ཟེ་མིན་པ་ཞེས་བརྗོད་པས་བྲམ་ཟེ་ལས་ལྡོག་གཞན་ཡིན་ན། བྲམ་ཟེ་མིན་པ་ཞེས་བྱ་བར་བརྗོད་པར་བྱ་བ་མིན་པ་བཞིན་ནོ། ། བྲམ་ཟེ་ལས་ལྡོག་གཞན་ཡིན་ན་འཇིག་རྟེན་ན་ཡང་བྲམ་ཟེའི་ཁྱེའུ་དེ་ཉིད་ཆོས་ཅན། བྲམ་ཟེ་མ་ཡིན་པར་ཐལ། བྲམ་ཟེ་ལས་ལྡོག་ཆོས་གཞན་དང་འབྲེལ་བའི་ཕྱིར། འདོད་ན། བྲམ་ཟེ་ཡིན་པར་ཐལ། བྲམ་ཟེ་དེའི་རིགས་དང་ལྡན་པའི་སྐྱེས་བུ་ཡིན་པའི་ཕྱིར་དང་། ཁྱོད་བྲམ་ཟེ་མིན་པར་ནི་འཇིག་རྟེན་ན་ཡང་རྟོག་པ་མེད་པའི་ཕྱིར་རོ། །
འོ་ན་ཇི་ལྟ་བུ་བྲམ་ཟེ་མིན་པར་བརྗོད་ཅེ་ན། རྒྱལ་རིགས་ཆོས་ཅན། བྲམ་ཟེ་མིན་པར་ཐལ། བྲམ་ཟེར་བརྗོད་པར་འདོད་པའི་ཆོས་མི་རྟེན་པའི་དངོས་པོ་ཡིན་པའི་ཕྱིར། བྲམ་ཟེ་ལས་གཞན་པ་ལ་བྲམ་ཟེ་མིན་པར་བརྗོད་ན་ལྡོག་གཞན་ཡིན་ན་ཡང་ཅིའི་ཕྱིར་མི་བརྗོད་ཅེ་ན། ལྷ་སྦྱིན་ཆོས་ཅན། བྲམ་ཟེ་དགག་པའི་ཡུལ་གཞན་ཡིན་ཡང་བྲམ་ཟེ་ཞེས་བརྡ་སྦྱོར་བ་ནི་བྲམ་ཟེ་ཡིན་མིན་དུ་རྣམ་པར་ཕྱེ་ནས་འཇུག་པའི་ཕྱིར་རོ། ། བྲམ་ཟེ་ལས་ལྡོག་གཞན་ཡིན་ན་བྲམ་ཟེ་མིན་མི་དགོས་པར་ཐལ། གལ་ཏེ་ལྡོག་གཞན་ཡིན་ན་མི་མཐུན་ཕྱོགས་སུ་འདོད་ན། སློབ་དཔོན་ཕྱུག་སྡེ་ཆོས་ཅན།
བསྒྲུབ་བྱའི་ཆོས་ལས་ལྡོག་གཞན་ཡིན་ན་མི་མཐུན་ཕྱོགས་དེ་ལྟར་དུ་ཚད་མས་རྟོགས་པ་མ་ཡིན་པར་ཐལ། དེ་ཡིན་ན་འཇིག་རྟེན་དང་འགལ་བར་མ་ཟད་མཐུན་པའི་ཕྱོགས་ཀྱི་མཚན་ཉིད་དང་འགལ་བའི་སྐྱོན་ཡོད་པའི་ཕྱིར་ཡང་ངོ་། ། མཐུན་ཕྱོགས་ཀྱི་མཚན་ཉིད་དུ་བསྒྲུབ་པར་བྱ་བའི་ཆོས་ཀྱི་སྤྱིས་མཚུངས་པ་ཞེས་བྱ་བ་འདི་ལ་ཁྱོད་ཀྱིས་བསྒྲུབ་པར་བྱ་བའི་ཆོས་ཀྱི་སྤྱི་ཁོ་ནས་ཞེས་བྱ་བ་འདོད་དགོས་ལ། གལ་ཏེ་འདོད་པ་ཡིན་ན། སློབ་དཔོན་དབང་ཕྱུག་སྡེ་ཆོས་ཅན། མཐུན་པའི་ཕྱོགས་འགའ་ཡང་མེད་པར་འགྱུར་ཏེ། བསྒྲུབ་པར་བྱ་བའི་ཆོས་ཀྱི་སྤྱི་ཁོ་ནས་མཚུངས་པའི་རྣམ་པ་དེ་ལྟ་བུ་ནི་མི་སྲིད་པའི་ཕྱིར། བསྒྲུབ་བྱའི་ཆོས་དང་ལྡོག་གཞན་ཡིན་པས་མི་མཐུན་ཕྱོགས་སུ་འཐད་པ་མིན་པ་དེའི་ཕྱིར། བུམ་པ་ལ་སོགས་པ་ནི་ཆོས་ཅན། སྒྲ་མི་རྟག་པར་བསྒྲུབ་པའི་མཐུན་པའི་ཕྱོགས་སུ་བྱེད་དེ།
ཆོས་གཞན་མ་སྤངས་པ་སྒྲ་མི་རྟག་པར་བསྒྲུབ་པའི་བསྒྲུབ་བྱའི་ཆོས་ཀྱི་སྤྱི་མི་རྟག་པ་དང་བསྒྲུབ་འགོད་དང་མཐུན་པར་འབྲེལ་བའི་ཕྱིར། བསྒྲུབ་བྱའི་ཆོས་ལས་ལྡོག་པ་གཞན་དང་ལྡན་པའི་བུམ་པ་ལ་སོགས་པ་ཐམས་ཅད་ཆོས་ཅན། མི་མཐུན་པའི་ཕྱོགས་ཞེས་བྱ་བའི་སྒྲ་ལ་བརྟེན་ནས་ནི་ཁྱོད་མི་མཐུན་ཕྱོགས་སུ་ཚད་མས་རྟོགས་པ་ནི་རིགས་པ་མ་ཡིན་པར་ཐལ། མཐུན་ཕྱོགས་ཡིན་པ་དེས་ནའོ། ། འོ་ན་མི་མཐུན་ཕྱོགས་སུ་ཅི་ལྟ་བུ་བཟུང་ཞེ་ན། འགལ་བ་དང་མེད་པའི་མི་མཐུན་ཕྱོགས་སུ་བཟུང་བ་ལ་སྐྱོན་མེད་པར་མ་ཟད། གཞན་པའི་མི་མཐུན་ཕྱོགས་ཆོས་ཅན། ཁྱོད་མི་མཐུན་ཕྱོགས་སུ་བཟུང་བ་ལ་ཡང་སྐྱོན་མེད་པར་ཐལ། བསྒྲུབ་བྱའི་ཆོས་དེས་སྟོང་པའི་ཕྱིར། ཕྱོགས་ཆོས་ཀྱི་དབྱེ་བ་བསྟན་ཟིན་ཏོ། །
དགུར་ཕྱེ་བའི་དགོས་པ་འཆད་པ་ལ་ཡང་རྒྱུ་མཚན་ཅིའི་ཕྱིར་ཕྱོགས་ཀྱི་ཆོས་རྣམ་པ་དགུར་ཕྱེ་ཞེ་ན་ཞེས་པས་མཚམས་སྦྱར་ནས་རྩ་བ་སྟོན་པ་ནི། གཏན་ཚིགས་གཉིས་བསྟན་པ་ཆོས་ཅན། དགོས་པ་ཡོད་དེ། རང་བཞིན་དང་འབྲས་བུ་ཡི་གཏན་ཚིགས་གོ་བྱེད་དུ་གྲུབ་པའི་དོན་དུ་བསྟན་པའི་ཕྱིར། ལྡོག་པ་འགལ་རྟགས་གཉིས་བསྟན་པ་ཆོས་ཅན། དགོས་པ་ཡོད་དེ། བཟློག་ན་ཕྱིན་ཅི་ལོག་ཏུ་བྱེད་པ་ཡིན་ནོ་ཞེས་འགལ་རྟགས་གཉིས་རྟོགས་པའི་དོན་དུ་བསྟན་པའི་ཕྱིར། ཁྱད་པར་སྲོག་སོགས་དང་སྤྱི་གཞལ་བྱ་དག་ཆོས་ཅན། ཁྱོད་གཉིས་བསྟན་པ་ལ་དགོས་པ་ཡོད་དེ། ཁྱོད་གཉིས་རྩོད་པའི་གནས་ཡིན་པའི་ཕྱིར།
ཕྱོགས་ཆོས་ལྷག་མ་གསུམ་པོ་བསྟན་པ་ཆོས་ཅན། དགོས་པ་ཡོད་དེ། རྟགས་ཡང་དག་རྣམས་མི་མཐུན་ཕྱོགས་ལས་ལྡོག་པའི་སྒྲུབ་བྱེད་དུ་བསྟན་པའི་ཕྱིར། ཚིག་བཅད་དང་པོ་གཉིས་བཤད་པ་ནི། མི་རྟག་སྟེ་བྱས་པའི་ཕྱིར་དང་བརྩལ་མ་ཐག་ཏུ་བྱུང་བའི་ཕྱིར་ཞེས་བྱ་བ་གཏན་ཚིགས་གཉིས་བསྟན་པ་ཆོས་ཅན། དགོས་པ་ཡོད་དེ། རང་བཞིན་དང་འབྲས་བུ་ཡི་གཏན་ཚིགས་དག་བསྒྲུབ་བྱའི་ཆོས་ལ་བདག་ཉིད་དམ་རང་བཞིན་འབྲེལ་བའི་ཕྱིར་གོ་བར་བྱེད་པ་ཡིན་ནོ་ཞེས་བསྟན་པའི་ཆེད་ཡིན་པའི་ཕྱིར། རྟག་སྟེ། བྱས་པའི་ཕྱིར་དང་རྩལ་མ་ཐག་ཏུ་བྱུང་བའི་ཕྱིར་རོ་ཞེས་འགལ་བ་གཉིས་བསྟན་པ་ཆོས་ཅན། དགོས་པ་ཡོད་དེ།
རང་བཞིན་དང་འབྲས་བུ་ཡི་གཏན་ཚིགས་བཟློག་པ་ན་བསྒྲུབ་བྱ་ཕྱིན་ཅི་ལོག་ཏུ་སྒྲུབ་པར་བྱེད་པ་ཡིན་ནོ་ཞེས་བསྟན་པའི་ཆེད་ཡིན་པའི་ཕྱིར་རོ། ། དེ་ལ་རང་བཞིན་མཐུན་ཕྱོགས་ལ་ཁྱབ་པ་ཡིན་ལ། འབྲས་བུ་ནི་ཆ་གཉིས་པ་ཡིན་ནོ། ། ཅིའི་ཕྱིར་འབྲས་བུ་མཐུན་ཕྱོགས་ལ་ཆ་གཉིས་པ་ཡིན་ཞེ་ན། རང་བཞིན་ལས་གཞན་འབྲས་བུ་རྩོལ་བྱུང་ཉན་ཤེས་ནི་ཆོས་ཅན། དུང་སྒྲ་ཐོས་པའི་ཉན་ཤེས་ལ་རང་རྒྱུ་སྒྲ་མི་རྟག་པ་སྔོན་དུ་སོང་བར་བསྒྲུབ་པའི་མཐུན་ཕྱོགས་ཐམས་ཅད་ལ་ཡོད་པ་མི་སྲིད་དེ། ཁྱོད་ཡིན་ན་རང་རྒྱུ་སྒྲ་མི་རྟག་པའི་འབྲས་བུ་ཡིན། རྒྱུ་སྒྲ་མི་རྟག་པ་འབྲས་བུ་ཁྱོད་བསྐྱེད་པ་ལ་འཁྲུལ་བའི་ཕྱིར་རོ། ། འཁྲུལ་བ་དེའི་ཕྱིར། འབྲས་བུ་རྩོལ་བྱུང་ཉན་ཤེས་ནི་ཆོས་ཅན།
དུང་སྒྲ་ཐོས་པའི་ཉན་ཤེས་ལ་རྒྱུ་སྒྲ་མི་རྟག་པ་སྔོན་དུ་སོང་བར་བསྒྲུབ་པའི་མཐུན་ཕྱོགས་ལ་རྣམ་པ་གཉིས་སུ་འཇུག་པ་ཡིན་ནོ། ། ཇི་ལྟར་འཁྲུལ་ཞེ་ན། རྒྱུ་སྒྲ་མི་རྟག་པ་ཆོས་ཅན། འབྲས་བུ་རྩོལ་བྱུང་ཉན་ཤེས་བསྐྱེད་པ་ལ་འཁྲུལ་ཏེ། ཁྱོད་ཡིན་པ་ཙམ་གྱིས་ན་ཐམས་ཅད་དུ་འབྲས་བུ་བརྩལ་མ་ཐག་ཏུ་འབྱུང་བ་ཅན་གྱི་ཤེས་པ་རྩོམ་པར་ངེས་པ་མིན་པའི་ཕྱིར། དེས་ན་རྩོལ་བྱུང་ཉན་ཤེས་དེ་ནི་མཐུན་པའི་ཕྱོགས་ལ་རྣམ་པ་གཉིས་སུ་གནས་སོ། ། རྩོལ་བྱུང་འབྲས་བུའི་གཏན་ཚིགས་སུ་བསྟན་པ་ལ་ཁྱབ་པ་འཁྲུལ་པར་བསམས་ནས་དཔྱོད་པ་པས་རྩོད་པ་བརྗོད་པ་ནི། བརྩལ་མ་ཐག་ཏུ་བྱུང་བའི་ཤེས་པ་ཆོས་ཅན། ཁྱོད་སྒྲ་མི་རྟག་པའི་འབྲས་བུ་ཡིན་ནོ་ཞེས་བྱ་བ་འདི་ཇི་ལྟར་ཚད་མས་རྟོགས་ཏེ་མི་རྟོགས་པར་ཐལ། ཁྱོད་ཀྱི་རྒྱུ་སྒྲ་རྩོལ་བའི་སྔར་ན་ཡོད་པའི་རྟག་པ་ཡིན་པའི་ཕྱིར་ཞེ་ན།
དུང་སྒྲ་ཐོས་པའི་ཉན་ཤེས་ནི་ཆོས་ཅན། རང་རྒྱུ་དུང་སྒྲའི་མཐུན་རྐྱེན་རྩོལ་བ་བརྩལ་མ་ཐག་ཏུ་འབྱུང་བར་རིགས་པ་མ་ཡིན་པར་ཐལ། ཁྱོད་ཀྱི་དམིགས་རྐྱེན་དུང་སྒྲ་རྩོལ་བའི་སྔར་ནས་ཡོད་པའི་རྟག་པ་ཡིན་པའི་ཕྱིར། ཁྱབ་པ་མེད་ན། དུང་སྒྲ་དག་ཆོས་ཅན། ཁྱོད་རྟག་པ་ཡིན་ན། ཁྱོད་ཀྱི་མཐུན་རྐྱེན་རྩོལ་བ་བརྩལ་མ་ཐག་ཏུ་ཁྱོད་ཉན་པའི་ཤེས་པ་འབྱུང་བར་མི་འཐད་པར་ཐལ། ཁྱོད་རྟག་པ་ཡིན་ན་ཁྱོད་ལ་དམིགས་པའི་སྒྲིབ་བྱེད་སེལ་བ་དང་། ཁྱོད་ཉན་པའི་དབང་པོ་དང་ཁྱོད་ལ་ཁྱོད་ཀྱི་མཐུན་རྐྱེན་རྩོལ་བས་ཕན་པ་ཉེ་བར་སྦྱོར་བ་མེད་པའི་ཕྱིར་རོ། ། རྟགས་གསུམ་ཡོད་པ་ལས་དང་པོ་རྟག་པ་ལ་སྒྲིབ་བྱེད་མི་འཐད་པར་བསྟན་པ་ནི།
དུང་སྒྲ་དེ་ཆོས་ཅན། ཁྱོད་མཐུན་རྐྱེན་རྩོལ་བས་ཁྱོད་ལ་དམིགས་པའི་སྒྲིབ་བྱེད་སེལ་བར་མི་འཐད་པར་ཐལ། ཁྱོད་ལ་དམིགས་པའི་སྒྲིབ་པ་སྲིད་པ་མ་ཡིན་པའི་ཕྱིར་ཏེ། ཁྱོད་རྟག་པའི་ཕྱིར། ཁྱོད་ཀྱིས་མ་མཐོང་བའི་སྒྲིབ་པ་ཡོད་ཅེ་ན། ཁོ་བོས་མ་མཐོང་བའི་སྒྲིབ་པ་འགའ་ཞིག་ཡོད་དུ་ཆུག་ཀྱང་དུང་སྒྲ་ལ་དམིགས་པའི་སྒྲིབ་བྱེད་ཆོས་ཅན། དུང་སྒྲས་དུང་སྒྲ་ཉན་པའི་ཤེས་པ་བསྐྱེད་པའི་ནུས་པ་ཁྱོད་ཀྱིས་བཟློག་པར་མི་རུང་བར་ཐལ། ཁྱོད་ཀྱིས་དུང་སྒྲ་དེའི་བདག་ཉིད་ཉམས་པར་མ་བྱས་པའི་ཕྱིར། རྟགས་ཁས་བླངས། ཁྱབ་པ་ཡོད་དེ།
སྒྲ་དེ་ལ་མི་མཐུན་པའི་ཁྱད་པར་བསྐྱེད་པ་མེད་པར་ནི་སྒྲའི་ནུས་པ་ལ་ཕན་གནོད་ཅུང་ཟད་བྱེད་པ་ཞེས་བྱ་བ་མ་ཡིན་པས་སོ། ། ནུས་པ་ལ་ཕན་གནོད་ཅུང་ཟད་མི་བྱེད་ཀྱང་སྒྲིབ་བྱེད་དུ་འདོད་པ་ཡང་ཅི་འགལ་ཞེ་ན། ཇི་ལྟར་དུང་སྒྲ་ལ་དམིགས་པ་གང་གིས་སྒྲིབ་པར་བྱེད་པའམ་གཞན་འགལ་བ་དང་ཁྱད་པར་སྒྲུབ་པའི་རྐྱེན་ཇི་ལྟར་ཡིན་ཏེ་མ་ཡིན་པར་ཐལ། དུང་སྒྲའི་ནུས་པ་ལ་ཕན་གནོད་ཅུང་ཟད་ཀྱང་མི་བྱེད་པའི་ཕྱིར། དེ་ལ་ཕ་རོལ་པོས་མཚུངས་པ་བརྗོད་པ་ནི། ནུས་པ་བཟློག་པའམ་སྒྲུབ་པ་གང་གིས་སྒྲིབ་པར་བྱེད་པར་ཁྱོད་འདོད་པའི་རྩིག་པ་ལ་སོགས་པ་ཆོས་ཅན། མིག་ཤེས་ཀྱིས་བུམ་གཟུགས་མཐོང་བའི་སྒྲིབ་བྱེད་མིན་པར་ཐལ། བུམ་པ་ལ་སོགས་པ་དག་ལ་མི་མཐུན་པའི་ཁྱད་པར་ཅི་ཞིག་བསྐྱེད་པའམ་ཕན་པའི་ཁྱད་པར་ཅི་ཞིག་ཉམས་པར་བྱས་ཏེ་མ་བྱས་པའི་ཕྱིར་ཞེ་ན། ཁྱད་པར་མི་བྱེད་ཀྱང་སྒྲིབ་བྱེད་དུ་འཐད་དོ་ཞེས་བསྟན་པ་ནི། རྩིག་སོགས་དེ་དག་ཆོས་ཅན།
བུམ་གཟུགས་ལ་ཁྱད་པར་ཅུང་ཟད་བྱེད་པར་ནི་མི་སྨྲའི་འོན་ཀྱང་མིག་ཤེས་ཀྱིས་བུམ་གཟུགས་མཐོང་བའི་སྒྲིབ་བྱེད་དུ་བརྗོད་དུ་རུང་སྟེ། ཁྱོད་ཀྱི་སྟོབས་ཀྱིས་བུམ་པ་དམིགས་བྱེད་ཀྱི་ཤེས་པའི་རྒྱུ་མཚན་མ་ཚང་བས་བུམ་གཟུགས་དམིགས་བྱེད་ཀྱི་ཤེས་པ་མི་སྐྱེ་བས་སོ། ། འོ་ན་རྒྱུ་མིན་པ་དང་རྒྱུ་ནི་གང་། གེགས་བྱེད་ཚུལ་ནི་ཇི་ལྟ་བུ་ཞེ་ན། བུམ་པའི་སྐད་ཅིག་སྔ་ཕྱི་ཐམས་ཅད་ནི་ཆོས་ཅན། གང་ཟག་ཐམས་ཅད་ཀྱི་དབང་པོ་ཤེས་པའི་རྒྱུ་མ་ཡིན་ཏེ། དེ་ལ་ཕན་འདོགས་བྱེད་མ་ཡིན་པའི་ཕྱིར་རོ། ། འོ་ན་རྒྱུ་ཇི་ལྟ་བུ་ཞེ་ན། ཕན་ཚུན་ལྷན་ཅིག་ཏུ་གྱུར་པའི་ཡུལ་དང་དབང་པོ་དང་སྣང་བ་དག་ཆོས་ཅན། རང་འབྲས་རྣམ་པར་ཤེས་པའི་རྒྱུ་ཡིན་ཏེ།
རང་འབྲས་རྣམ་ཤེས་ལ་ནུས་པ་དངོས་སུ་འཇུག་པའི་ཕན་ཚུན་ཁྱད་པར་ཅན་གྱི་སྐད་ཅིག་གཞན་བསྐྱེད་པའི་ཕྱིར། ཇི་ལྟར་ན་ཕན་ཚུན་ཁྱད་པར་དུ་བྱེད་པ་ཡིན་ཞེ་ན། རང་འབྲས་རྣམ་ཤེས་བསྐྱེད་པ་ལ་རང་གི་སྐད་ཅིག་སྔ་མ་རྣམས་ཀྱིས་ཕན་ཚུན་ཁྱད་པར་དུ་བསྐྱེད་པ་ལ་ལྟོས་པར་མི་རུང་བར་ཐལ། རང་འབྲས་རྣམ་ཤེས་བསྐྱེད་པ་ལ་རང་གི་སྐད་ཅིག་སྔ་མ་རྣམས་ཀྱིས་ཕན་ཚུན་ཁྱད་པར་ཅན་དུ་ཕན་གདགས་པར་བྱ་བ་མ་ཡིན་པའི་ཕྱིར། འདོད་ན། རྣམ་ཤེས་བསྐྱེད་པའི་ནུས་པའི་རང་བཞིན་ཡུལ་དབང་དང་སྣང་བ་ཕྱི་མ་རྣམས་ཆོས་ཅན། རྟག་ཏུ་རང་འབྲས་རྣམ་ཤེས་བསྐྱེད་པའམ་ཡང་ན་གཏན་ནས་མི་བསྐྱེད་པར་ཐལ་བར་འགྱུར་ཏེ། རང་འབྲས་རྣམ་ཤེས་བསྐྱེད་པ་ལ་རང་གི་སྐད་ཅིག་མ་སྔ་མ་རྣམས་ཀྱིས་ཁྱད་པར་ཅན་དུ་བསྐྱེད་པ་དེ་ལྟ་མིན་ནའོ། ། དེས་ན་སྔ་མས་ཕྱི་མ་ལ་ཕན་གདགས་པར་མ་ཟད། དབང་པོ་དང་སྣང་བ་དེ་དག་ཀྱང་ཆོས་ཅན།
ཡུལ་དང་ཐོགས་པར་བྱེད་པ་སྒྲིབ་བྱེད་གཞན་གྱིས་བར་དུ་མ་ཆོད་ན་རང་འབྲས་རྣམ་ཤེས་བསྐྱེད་པ་ལ་ཕན་ཚུན་ཕན་འདོགས་པ་སྲིད་པ་ཡིན་ཏེ། སྒྲིབ་པས་བར་དུ་མ་ཆོད་པའི་ཡུལ་རུང་བ་དེ་དག་གི་རང་འབྲས་རྣམ་ཤེས་བསྐྱེད་པའི་ལྷན་ཅིག་བྱེད་རྐྱེན་ཡིན་པའི་ཕྱིར་རོ། ། གེགས་བྱེད་པའི་ཚུལ་སྟོན་པ་ནི། བར་ཆོད་སྔར་ནས་ཡོད་པའི་དབང་དུ་བྱས་ན། བུམ་གཟུགས་དང་མིག་དབང་བར་དུ་སྔར་ནས་ཆོད་པའི་རྩིག་སོགས་ཆོས་ཅན། བུམ་གཟུགས་ལ་མི་མཐུན་པའི་ཁྱད་པར་མི་བསྐྱེད་ཀྱང་མིག་ཤེས་གྱི་བུམ་གཟུགས་མཐོང་བའི་སྒྲིབ་བྱེད་དུ་བརྗོད་དུ་རུང་སྟེ། བུམ་གཟུགས་དང་མིག་དབང་བར་དུ་ཁྱོད་ཡོད་ན་ཡུལ་བུམ་གཟུགས་དེའི་ཡུལ་ཅན་གྱི་རྣམ་པར་ཤེས་པ་མི་སྐྱེ་བའི་ཕྱིར། དེར་ཐལ། ཁྱོད་ཡོད་ན་བུམ་གཟུགས་འཛིན་པའི་མིག་ཤེས་ཀྱི་ལྷན་ཅིག་བྱེད་རྐྱེན་འདུས་པའི་རྒྱུ་མེད་པས་བུམ་གཟུགས་འཛིན་པའི་མིག་ཤེས་དངོས་སུ་བསྐྱེད་པར་ནུས་པའི་སྐད་ཅིག་གཞན་མི་སྐྱེ་བའི་ཕྱིར་རོ། ། རམ་ནི་འདམ་ག་མཛད་པའོ། །
སྒྲིབ་བྱེད་གསར་དུ་ཞུགས་པའི་དབང་དུ་བྱས་པ་ནི། ཡུལ་དབང་བར་དུ་ཆོད་བྱེད་ཀྱི་རྩིག་པ་ལ་སོགས་པ་ཆོས་ཅན། ཡུལ་དབང་བར་དུ་ཁྱོད་གསར་དུ་ཞུགས་ན་བུམ་གཟུགས་འཛིན་པའི་མིག་གི་ཤེས་པ་མི་སྐྱེ་བའི་ཕྱིར་མིག་ཤེས་ཀྱིས་བུམ་གཟུགས་མཐོང་བའི་སྒྲིབ་པར་བརྗོད་ཀྱི་མིག་ཤེས་དངོས་སུ་བསྐྱེད་པར་རུང་བའི་རྒྱུའི་གེགས་བྱེད་པར་ནི་སྒྲིབ་བྱེད་དུ་འཇོག་པ་མིན་ཏེ། མིག་ཤེས་དངོས་སུ་བསྐྱེད་རུང་དེ་ནི་ནུས་པ་ཐོགས་མེད་ཡིན་པས་རང་གི་ངོ་བོ་ནུས་ཅན་ལས་ནུས་མེད་དུ་མི་འཕོ་བའི་ཕྱིར། མིག་ཤེས་ཀྱིས་བུམ་གཟུགས་མཐོང་བའི་སྒྲིབ་པར་བརྗོད་དུ་རུང་སྟེ། བུམ་གཟུགས་དང་མིག་དབང་བར་དུ་ཁྱོད་གསར་དུ་ཞུགས་ན་བུམ་གཟུགས་འཛིན་པའི་མིག་ཤེས་ཀྱི་རྒྱུ་མ་ཚང་བས་བུམ་གཟུགས་འཛིན་པའི་མིག་གི་ཤེས་པ་མི་སྐྱེ་བའི་ཕྱིར། ཅིའི་ཕྱིར་མ་ཚང་ཞེ་ན། རྒྱུ་ཚོགས་མ་ཚང་བར་ཐལ། ཡུལ་བུམ་གཟུགས་དང་མིག་དབང་བར་དུ་ཁྱོད་ཞུགས་པའི་ཚེ་སྔར་སྐྱེས་པའི་བུམ་གཟུགས་འཛིན་པའི་མིག་ཤེས་བསྐྱེད་པའི་ནུས་པ་ངང་གིས་འགགས་པའི་ཕྱིར་དང་། བུམ་གཟུགས་འཛིན་པའི་མིག་ཤེས་ཀྱི་ལྷན་ཅིག་འདུས་པའི་རྒྱུ་མེད་པས་སྐྱེ་བར་འདོད་པ་གཞན་རྒྱུ་ཚོགས་ཕྱི་མ་ཡང་མ་སྐྱེས་པའི་ཕྱིར།
མིག་ཤེས་དངོས་སུ་བསྐྱེད་པར་རུང་བའི་རྒྱུའམ་གེགས་བྱེད་པའི་ཕྱིར་ནི་སྒྲིབ་བྱེད་དུ་འཇོག་པ་མིན་ཏེ། མིག་ཤེས་དངོས་སུ་བསྐྱེད་རུང་དག་ནི་རང་གིས་ངོ་བོ་ནུས་པ་ཅན་ལས་ནུས་མེད་དུ་མི་འཕོ་བའི་ཕྱིར་རོ། ། སྒྲིབ་པས་ཁྱད་པར་མི་བྱེད་པར་བསྟན་པ་ལས་ཡང་ན་གེགས་བྱེད་པར་བསྟན་པ་ནི། དཔྱོད་པ་པ་ཆོས་ཅན། བསྒྲིབ་བྱ་རྟག་པ་ལ་ཁྱད་པར་མི་བྱེད་པས་སྒྲིབ་བྱེད་ཀྱི་དངོས་པོས་བསྒྲིབ་བྱ་ལ་ཁྱད་པར་མི་བྱེད་པར་ཚད་མས་ངེས་པ་མ་ཡིན་པར་ཐལ། བསྒྲིབ་བྱ་དང་སྒྲིབ་བྱེད་ཀྱི་དངོས་པོ་སྐད་ཅིག་མ་རྣམས་ནི་ཕན་ཚུན་ཕན་འདོགས་པ་སྲིད་པ་ཡང་ཡིན་པའི་ཕྱིར། མི་འཐད་དེ་མ་མཐོང་བས་སོ་ཞེ་ན། བསྒྲིབ་བྱ་དང་སྒྲིབ་བྱེད་ཀྱི་དངོས་པོ་ཕན་ཚུན་ཕན་འདོགས་པའི་ཚུལ་ཁྱོད་ཀྱིས་མ་མཐོང་བས་མེད་མི་དགོས་པར་ཐལ། ཁྱོད་སོ་སྐྱེ་ཐ་མལ་པ་གང་ཞིག ཐག་རིང་པོར་གནས་པའི་རྡོ་ཁབ་ལེན་གྱིས་ལྕགས་འདྲེན་པ་ལ་སོགས་པ་རྒྱུ་དང་རྐྱེན་གྱི་ནུས་པ་མཐའ་ཡས་པ་ནི་ཐམས་ཅད་མཁྱེན་པ་མ་ཡིན་པས་བསམ་གྱིས་མི་ཁྱབ་པའི་ཕྱིར་རོ། །
རིང་པོར་གནས་པ་ཡང་རྒྱུ་ཡིན་པ་དེས་ན། གལ་ཏེ་དབང་པོ་དང་ཡུལ་གྱི་བར་ན་གནས་པའི་སྒྲིབ་བྱེད་རྩིག་པ་ལ་སོགས་པས་སྒྲིབ་པ་ལ་ཁྱད་པར་བྱེད་ཚུལ་རིགས་པས་གསལ་བར་བསྟན་པ་ནི། སྒྲ་དང་རྣ་དབང་བར་གྱི་སྒྲིབ་པའི་སྲབ་མཐུག་གི་བྱེ་བྲག་དག་གིས་ཆོས་ཅན། སྒྲ་དང་རྣ་དབང་དེ་གཉིས་ལ་སྒྲ་ཐོས་པའི་རྣམ་པར་ཤེས་པ་བསྐྱེད་པ་དང་མི་མཐུན་པའི་ཁྱད་པར་ཆེས་ཆེར་བྱེད་པ་ཡང་ཡིན་ཏེ། ཉན་ཤེས་ཀྱིས་སྒྲ་ལ་སོགས་པ་གསལ་བ་དང་མི་གསལ་བ་ཐོས་པའི་བྱ་བ་བྱེད་པའི་ཕྱིར། ཁྱད་པར་མི་བྱེད་པ་ཐལ་འགྱུར་གྱིས་འགོག་པ་ནི། སྒྲ་དང་རྣ་དབང་བར་གྱི་རྩིག་པ་ལ་སོགས་པ་འདི་ཆོས་ཅན། ཁྱོད་སྒྲ་དང་རྣ་དབང་འདིའི་སྒྲིབ་བྱེད་ཡིན་ཞེས་དྲུག་པའི་སྒྲས་སྒྲ་དང་རྣ་དབང་གི་སྒྲིབ་བྱེད་དུ་ཉེ་བར་བསྡུ་བ་ནི་རྣམ་པར་རྟོག་པས་སྤྲུལ་པ་ཙམ་ཉིད་དུ་འགྱུར་བར་ཐལ། རང་གི་བསྒྲིབ་བྱ་སྒྲ་དང་རྣ་དབང་ལ་ཁྱད་པར་བྱེད་པ་དེ་ལྟ་མ་ཡིན་པའི་ཕྱིར་རོ། ། ཁྱབ་པ་ཡོད་དེ།
བསྒྲིབ་བྱ་གང་ལའང་ཁྱད་པར་ཅུང་ཟད་ཀྱང་མི་བྱེད་པ་ནི་སྒྲིབ་བྱེད་དུ་ཡོད་ཀྱང་མེད་པ་དང་མཚུངས་པའི་ཕྱིར་རོ། ། འདོད་ན། དངོས་པོ་ལ་བརྟེན་པའི་སྒྲིབ་པ་ནི་མ་ཡིན་པར་ཐལ། ཁྱོད་སྒྲིབ་བྱེད་དུ་རྟོག་པས་སྤྲུལ་པ་ཙམ་ཡིན་པའི་ཕྱིར། ཁྱབ་པ་ཡོད་དེ། སྒྲིབ་བྱེད་དུ་སྒྲོ་བཏགས་པའི་རྗེས་སུ་བྱེད་པ་ཅན་གྱི་སྒྲིབ་པའི་དོན་བྱེད་པ་ཡང་ཡོད་པ་མ་ཡིན་པའི་ཕྱིར། སྒྲིབ་བྱེད་དུ་སྒྲོ་བཏགས་པས་སྒྲིབ་བྱེད་དུ་ཇི་ལྟར་མི་འགྱུར་ཞེ་ན། བློ་གསལ་བའི་རྒྱུ་མཚན་གྱིས་མེར་སྒྲོ་བཏགས་པའི་བྲམ་ཟེའི་ཁྱེའུ་ཆོས་ཅན། མེ་ཡིན་པར་ཐལ། མེར་ཉེ་བར་སྒྲོ་བཏགས་པས་སོ། །
འདོད་ན་མ་ཡིན་པར་ཐལ། འཚེད་པ་ཉེ་བར་སྒྲུབ་པར་བྱེད་པར་མི་འགྱུར་བས་སོ། ། དཔྱོད་པ་བ་ཆོས་ཅན། སྒྲིབ་བྱེད་དུ་སྒྲོ་འདོགས་པའི་རྟོག་པ་དེ་ཡོད་ཀྱང་རྟོག་པ་དེས་དངོས་པོ་རྣམས་སྒྲིབ་བྱེད་དུ་འགྱུར་བ་མིན་པར་ཐལ། དངོས་པོ་རྣམས་རྟོག་པའི་རྗེས་སུ་མི་བྱེད་པ་དེའི་ཕྱིར། འོ་ན་ཅི་ཞེ་ན། རང་རང་གི་ངོ་བོ་ཇི་ལྟ་བ་བཞིན་དོན་བྱེད་པར་གནས་པ་ཉིད་དོ། ། དེས་ན་རྣ་བའི་དབང་པོ་དང་སྒྲ་ལ་སོགས་པ་ཆོས་ཅན། སྒྲིབ་བྱེད་ཀྱི་དངོས་པོས་བསྒྲིབ་བྱ་ལ་ཁྱད་པར་ཅུང་ཟད་ཀྱང་མི་བྱེད་པ་མིན་པར་ཐལ། བར་དུ་སྒྲིབ་པ་ཡོད་ཀྱང་ཁྱོད་ཀྱིས་རང་འབྲས་རྣམ་པར་ཤེས་པ་བསྐྱེད་པར་ཐལ་བར་འགྱུར་ན་དེ་ལྟར་ཡང་མིན་པས་སོ། །
རྒྱུ་མཚན་དེའི་ཕྱིར། སྒྲིབ་བྱེད་དེ་བསྒྲིབ་བྱ་ལ་ཁྱད་པར་བྱས་པར་ཚད་མས་རྟོགས་པ་ཡིན་ནོ། ། སྒྲིབ་བྱེད་སེལ་བར་མི་འཐད་པ་བསྟན་ཟིན་ཏོ། ། རྩོལ་བས་སྒྲ་རྟག་པ་ལ་ཕན་མི་གདགས་པར་བཤད་པ་ནི། དུང་སྒྲ་ལ་སོགས་པ་རྣམས་ནི་ཆོས་ཅན། མི་རྟག་པ་ལ་ཉམས་པ་དང་སྐྱེ་བ་ཡོད་པ་དེ་ལྟར་དུ་འགལ་རྐྱེན་འགའ་ཞིག་ཡོད་ན། ཁྱོད་ཀྱི་ཁྱད་པར་ཉམས་པའམ་ཁྱོད་ཀྱི་མཐུན་རྐྱེན་ལས་ཁྱོད་ཀྱི་ནུས་པ་སྐྱེ་བ་མ་ཡིན་པར་ཐལ། ཁྱོད་རྟག་པ་ཡིན་པའི་ཕྱིར། གལ་ཏེ་སྒྲ་རྟག་པ་དེ་དག་ཤེས་པ་བསྐྱེད་པའི་རང་བཞིན་ཡིན་ན། གང་ཟག་ཐམས་ཅད་ལ་དུས་ཐམས་ཅད་ཀྱི་ཚེ་རང་གི་ཡུལ་ཅན་ཤེས་པ་ཐམས་ཅད་བསྐྱེད་པར་ཐལ།
རྟག་པ་གང་ཞིག རང་འབྲས་ཤེས་པ་བསྐྱེད་པ་དེས་ནའོ། ། དུས་ཐམས་ཅད་ཀྱི་ཚེ་མི་བསྐྱེད་དོ་ཞེ་ན། འོ་ན་དུས་ནམ་ཡང་གང་ཟག་གང་ལ་ཡང་རང་འབྲས་ཤེས་པ་འགའ་ཡང་བསྐྱེད་པ་མ་ཡིན་པ་ཞེས་བྱ་བ་འདི་ནི་མཐའ་གཅིག་ཏུ་ངེས་པ་ཡིན་པར་ཐལ། རྟག་པ་གང་ཞིག་རང་འབྲས་ཤེས་པ་བསྐྱེད་པ་དེ་ལྟ་མིན་ནའོ། ། འདི་སྙམ་དུ་སྒྲིབ་པས་སྒྲའི་ནུས་པ་བཟློག་པའི་ཕྱིར་སྒྲ་ཐམས་ཅད་མ་ཐོས་པ་ནི་མིན་གྱི་འོན་ཀྱང་སྒྲ་དེ་དག་རྟོགས་པ་ལ་དབང་པོ་ལ་ཕན་འདོགས་པའམ་གཞན་སྒྲ་ལ་ཕན་འདོགས་ཡང་རུང་སྒྲ་སོ་སོ་ལ་ལྷན་ཅིག་བྱེད་པའི་རྐྱེན་སོ་སོར་ངེས་པ་ཅུང་ཟད་ཡོད་པ་ཡིན་ལ། ལྷན་ཅིག་བྱེད་པའི་རྐྱེན་སོ་སོ་བ་དེ་དུས་རེས་འགའ་སྒྲ་འགའ་ཞིག་ལ་ཉེ་བར་འགྱུར་བའི་ཕྱིར། སྒྲ་འདི་དག་ནི་དུས་རེས་འགའ་ཡུལ་འགའ་ཞིག་ཏུ་ཉན་ཤེས་ཀྱིས་ཐོས་པ་ནི་རྐྱེན་སོ་སོ་བ་དེས་བྱས་པ་ཡིན་ནོ་སྙམ་ན། སངས་རྒྱས་པ་ཁོ་བོ་ཅག་རྒྱུ་རྣམས་ཀྱི་ལྷན་ཅིག་བྱེད་པ་སྤོང་བ་ནི་མ་ཡིན་ཏེ། འོན་ཀྱང་མྱུ་གུ་ལ་སོགས་པའི་རྒྱུ་རྣམས་ནི་ཆོས་ཅན།
ཁྱོད་ཀྱིས་རང་གི་འབྲས་བུ་བསྐྱེད་པའི་ལྷན་ཅིག་བྱེད་རྐྱེན་མེད་པ་མ་ཡིན་པར་ཐལ། ཁྱོད་ཀྱིས་རང་གི་འབྲས་བུ་བསྐྱེད་པ་ལ་ལྷན་ཅིག་བྱེད་རྐྱེན་དེའི་གནས་སྐབས་ཀྱི་ཕན་འདོགས་པའི་དོན་ལ་ལྟོས་པ་ཉིད་ཡིན་པའི་ཕྱིར། དེར་ཐལ། རང་གི་ལྷན་ཅིག་བྱེད་རྐྱེན་དེ་ལས་ཁྱད་པར་ཐོབ་པ་དག་གིས་རང་གི་འབྲས་བུ་ལ་ཕན་པ་ཉེ་བར་སྦྱོར་བའི་ཕྱིར་རོ། ། གལ་ཏེ་སྒྲ་ཡང་ཆོས་ཅན། རྒྱུས་འབྲས་བུ་བསྐྱེད་པ་ལྷན་ཅིག་བྱེད་རྐྱེན་ལ་ལྟོས་པ་དེ་བཞིན་དུ་ཁྱོད་ཀྱིས་རྐྱེན་འགའ་ཞིག་ལ་ལྟོས་ནས་རང་གི་འབྲས་བུ་བྱེད་ན་ནི་བྱེད་ལ་རག་སྟེ། རྐྱེན་ལ་ལྟོས་ནས་རང་གི་འབྲས་བུ་བསྐྱེད་པ་ནི་འཐད་པའི་ཕྱིར། སྔར་གྱི་རང་བཞིན་ལ་ངེས་པ་ཞེས་བྱ་བའི་རྟག་པ་དེ་ལྟར་དུ་ནི་མི་འགྱུར་བར་ཐལ། ཁྱོད་ཀྱི་སྔར་གྱི་རང་བཞིན་དེ་ནི་ཉམས་པའི་ཕྱིར་རོ། ། དེར་ཐལ།
ལྟོས་པར་བྱ་བའི་རང་གི་མཐུན་རྐྱེན་རྩོལ་བའམ་རྩོལ་བས་ལེགས་པར་བྱས་པའི་དབང་པོའམ་གཞན་དབང་དོན་ཕྲད་པ་ལས་སྔར་གྱི་རང་བཞིན་ལས་གཞན་པའི་རང་འཛིན་ཉན་ཤེས་བསྐྱེད་པའི་ནུས་པ་གསར་དུ་ཐོབ་པའི་ཕྱིར། རྩོལ་བས་སྔར་ཡོད་གསལ་བར་བྱེད་པ་ཡིན་གྱི་སྒྲ་ལ་ཕན་འདོགས་པ་ནི་མིན་ཞེ་ན། དུང་སྒྲ་ནི་ཆོས་ཅན། ཁྱོད་ཀྱིས་རང་འཛིན་ཉན་ཤེས་བསྐྱེད་པ་ལ་རང་གི་མཐུན་རྐྱེན་རྩོལ་བས་ཕན་འདོགས་པ་ལ་ལྟོས་པར་བྱ་བ་མ་ཡིན་པར་ཐལ། ཁྱོད་ཀྱིས་རང་འབྲས་ཉན་ཤེས་བསྐྱེད་པ་ལ་རང་གི་མཐུན་རྐྱེན་རྩོལ་བས་ཕན་འདོགས་པ་མིན་པའི་ཕྱིར་ཞེས་བྱ་བ་དང་། ཕན་པ་དོན་གཞན་དུ་འདོད་ན། སྒྲའི་ཕན་པ་ཆོས་ཅན། སྒྲ་དེའི་ཕན་པ་ཞེས་སྒྲ་ལ་འབྲེལ་བ་ཡང་མེད་པར་ཐལ། སྒྲ་ལས་དོན་གཞན་ཉིད་ཡིན་པའི་ཕྱིར་ཞེས་བྱ་བ་དང་། སོགས་པ་ཐུག་པ་མེད་པར་ཐལ་བ་ལ་སོགས་པ་ཡང་ལེའུ་གཉིས་པར་བཤད་ཟིན་ཏོ། །
སྒྲ་དེ་ཆོས་ཅན། རང་འཛིན་ཉན་ཤེས་ཀྱི་ཤེས་བྱའམ་དམིགས་རྐྱེན་མིན་པར་ཡང་ཐལ་བར་འགྱུར་ཏེ། རང་གི་ཕན་པ་རང་ལས་དོན་གཞན་ཉིད་ལས་རང་འཛིན་ཤེས་པ་སྐྱེ་བའི་ཕྱིར་རོ། ། རྐྱེན་ལ་ལྟོས་པ་ལ་མི་རྟག་པས་ཁྱབ་པ་དེའི་ཕྱིར་དཔྱོད་པ་པས་རྟག་པར་ཁས་བླངས་པའི་སྒྲ་འདི་ནི་ཆོས་ཅན། དབང་པོའམ་ཕྲད་པའམ་གང་ཟག་བདག་གམ་གཞན་ཡང་རུང་སྟེ་རང་གི་ཤེས་པ་བསྐྱེད་པ་ལ་རང་འབྲས་ཤེས་པ་བསྐྱེད་པའི་རྐྱེན་འགའ་ཞིག་ལ་ལྟོས་པ་ནི་མིན་པར་ཐལ། རང་གི་རྐྱེན་ཐམས་ཅད་ཀྱིས་རང་འབྲས་ཤེས་པ་བསྐྱེད་པ་ལ་ཕན་པ་ཅུང་ཟད་ཀྱང་མི་བྱེད་པ་དེའི་ཕྱིར་རོ། ། རྟགས་ཁས་བླངས་སོ། ། རྟག་པ་རྐྱེན་ལ་ལྟོས་པ་བཀག་པ་འདིས་ནི་ཆོས་ཅན། རྩོལ་བས་སྒྲ་རྟག་པ་ལ་ཉན་པའི་དབང་པོ་དང་སྒྲ་རྟག་པ་ལ་ཕན་པ་ཉེ་བར་སྦྱོར་བའི་ཕྱིར་རམ་རྒྱུ་མཚན་གྱིས་རྩོལ་བ་འབྲས་བུ་དང་བཅས་པར་འདོད་པ་ཡང་བསལ་བ་ཡིན་ཏེ། རྩོལ་བས་སྒྲ་རྟག་པ་ཉན་པའི་དབང་པོ་དང་སྒྲ་རྟག་པ་ལ་ཕན་པ་སྦྱོར་བ་བཀག་པའི་ཕྱིར།
སྒྲ་རྟག་པ་ལ་ཕན་མི་འདོགས་པ་བཤད་ཟིན་ཏོ། ། དབང་པོ་ལ་ཕན་མི་འདོགས་པར་བཤད་པ་ལ་ཕྱོགས་སྔ་མ་ནི། སྒྲ་ལ་ཕན་མི་འདོགས་ཀྱང་དབང་པོ་ལ་ཕན་འདོགས་སོ་ཞེ་ན། རྩོལ་བ་ཆོས་ཅན། ཁྱོད་སྒྲའི་འབྲས་བུ་ཉན་ཤེས་བསྐྱེད་པ་དེའི་ལྷན་ཅིག་བྱེད་རྐྱེན་དུ་འདོད་པ་དེ་ཡང་བསལ་བ་ཡིན་ཏེ། ཁྱོད་ཀྱིས་ཉན་ཤེས་ཀྱི་བདག་རྐྱེན་དབང་པོ་ལ་ཕན་བཏགས་པས་ཀྱང་སྒྲའི་འབྲས་བུ་ཉན་ཤེས་བསྐྱེད་པའི་ལྷན་ཅིག་བྱེད་པའི་རྐྱེན་དུ་འགྱུར་ན། སྒྲས་ཉན་ཤེས་བསྐྱེད་པ་ཁྱོད་ལ་ལྟོས་པ་མེད་པའི་ཕྱིར། རྟགས་ཁས་བླངས། རྟག་པ་རྐྱེན་ལ་མི་ལྟོས་པ་དེའི་ཕྱིར་ཉན་ཤེས་ཀྱིས་དམིགས་པར་བྱ་བའི་རང་བཞིན་སྒྲ་དེ་ཆོས་ཅན། རྟག་ཏུ་ཉན་ཤེས་ཀྱིས་དམིགས་པར་ཐལ།
རང་གི་སྔར་གྱི་རང་བཞིན་ལས་མ་འཕོས་པར་རྟག་ཏུ་ཉན་ཤེས་ཀྱི་ཐོས་བྱར་གནས་པའི་ཕྱིར། སྒྲ་རྟག་ཀྱང་ནུས་པ་མི་རྟག་པས་རྟག་ཏུ་དམིགས་པར་ཐལ་བའི་སྐྱོན་མེད་དོ་ཞེ་ན། སྒྲ་དེ་ཆོས་ཅན། ཁྱོད་ཀྱི་ནུས་པ་དེ་རྟག་པར་འགྱུར་བ་ཡིན་པར་ཐལ། རང་གི་མཐུན་རྐྱེན་འགའ་ཞིག་ལས་རང་འཛིན་ཉན་ཤེས་བསྐྱེད་པའི་ནུས་པ་འཐོབ་པ་ཡིན་པའམ་རང་གི་འགལ་རྐྱེན་ལས་ནུས་ལ་ཉམས་པར་མི་འགྱུར་བ་དེ་ལྟར་ན་སྟེ་དེའི་ཕྱིར་རོ། ། ཁྱབ་པ་ཡོད་དེ། ཁྱོད་ཀྱིས་རང་འཛིན་ཤེས་པ་བསྐྱེད་པའི་ནུས་པ་ཁྱོད་ལས་དོན་གཞན་མིན་པའི་ཕྱིར། དོན་གཞན་ཡིན་ནོ་ཞེ་ན། དོན་གཞན་མིན་པར་ཐལ། དོན་གཞན་ཡིན་ན་ཡང་ཐུག་པ་མེད་པ་ལ་སོགས་པའི་སྐྱོན་དུ་གྱུར་བའི་ཕྱིར།
རྩོལ་བྱུང་འབྲས་བུ་ཡི་གཏན་ཚིགས་ཀྱི་ཁྱབ་པ་འཁྲུལ་པའི་རྩོད་པ་སྤངས་ཟིན་ཏོ། ། ཕྱོགས་ཆོས་མ་གྲུབ་པའི་རྩོད་པ་སྤང་བ་ལ་ཕྱོགས་སྔ་མ་ནི། རྩོལ་བྱུང་འབྲས་བུ་ཡི་གཏན་ཚིགས་ཀྱིས་དུང་སྒྲ་འཛིན་པའི་ཉན་ཤེས་རྩོལ་བྱུང་དུ་མི་གྲུབ་བོ་ཞེ་ན། དུང་སྒྲ་འཛིན་པའི་ཉན་ཤེས་འདི་ཆོས་ཅན། རང་རྒྱུ་རྩོལ་བ་ལས་བྱུང་བར་ཐལ། ཁྱོད་རང་རྒྱུ་རྩོལ་བ་མ་བརྩམས་པ་དང་རང་རྒྱུ་རྩོལ་བ་ཆད་པ་ན་ནི་ནམ་ཡང་མ་དམིགས་པའི་ཕྱིར། རྒྱུ་མཚན་དེས་ན་དུང་སྒྲའི་མཐུན་རྐྱེན་རྩོལ་བ་འདི་ཆོས་ཅན། དུང་སྒྲ་འཛིན་པའི་ཉན་ཤེས་དེའི་བདག་ཉིད་ལ་ཕན་པ་ཅུང་ཟད་བྱེད་པར་ཚད་མས་རྟོགས་པ་ཡིན་ཏེ། དུང་སྒྲ་འཛིན་པའི་ཉན་ཤེས་ལ་ཕན་འདོགས་པར་བྱེད་པ་པོའི་ཆོས་སུ་ཚད་མས་མཐོང་བའི་ཕྱིར་རོ། ། དུང་སྒྲའི་མཐུན་རྐྱེན་རྩོལ་བ་བརྩལ་མ་ཐག་ཏུ་བྱུང་བའི་དུང་སྒྲ་འཛིན་པའི་ཤེས་པ་ཆོས་ཅན།
རང་རྒྱུ་སྒྲ་མི་རྟག་པའི་རང་བཞིན་ཅན་གྱི་འབྲས་བུར་འགྲུབ་སྟེ། རང་རྒྱུ་སྒྲ་མི་རྟག་པས་ཕན་བཏགས་སྟོབས་ཀྱིས་དེའི་རྗེས་སུ་འགྲོ་ལྡོག་བྱེད་པ་དེའི་ཕྱིར། རྩོལ་བྱུང་འབྲས་བུ་ཡི་གཏན་ཚིགས་ཀྱི་ཁྱབ་པ་དང་ཕྱོགས་ཆོས་བསྒྲུབ་པ་རྒྱས་པར་བསྟན་ཟིན་ཏོ། ། ཚིགས་སུ་བཅད་པས་སྡུད་པའི་བཤད་པ་ནི། དུང་སྒྲ་ཆོས་ཅན། ཁྱོད་ཉན་པའི་ཤེས་པ་ནི། ཁྱོད་ཀྱི་མཐུན་རྐྱེན་རྩོལ་བ་བརྩལ་མ་ཐག་ཏུ་འབྱུང་བར་ངེས་པ་ཡིན་པར་ཐལ། ཁྱོད་རྩོལ་བའི་སྔར་ནས་ཡོད་པའི་རྟག་པ་ཡིན་པའི་ཕྱིར། ཁྱབ་པ་ཡོད་དེ། ཁྱོད་རྟག་པ་ཡིན་ན་ཁྱོད་ཀྱི་མཐུན་རྐྱེན་རྩོལ་བས་ཁྱོད་ལ་དམིགས་པའི་སྒྲིབ་བྱེད་སེལ་བ་དང་ཁྱོད་ཉན་པའི་དབང་པོ་དང་རང་གི་ངོ་བོ་རྣམ་པ་ཀུན་ཏུ་ཕན་པ་ཉེ་བར་སྦྱོར་བ་མེད་པའི་ཕྱིར།
ཁྱབ་པ་མེད་ན། དུས་རེས་འགའི་ཚེ་འབྲས་བུ་མི་བྱེད་པར་འགལ་བར་ཐལ། རྐྱེན་ལས་ལྟོས་པ་མེད་པར་འབྲས་བུ་བྱེད་པའི་ཕྱིར། རྩོལ་བས་བརྩལ་མ་ཐག་ཏུ་བྱུང་བའི་ཤེས་པ་འདི་འདྲ་བ་ཆོས་ཅན། དུང་སྒྲ་འཛིན་པའི་ཤེས་པ་ལ་རང་རྒྱུ་སྒྲ་མི་རྟག་པ་དེ་སྔོན་དུ་སོང་བར་བསྒྲུབ་པའི་རྟགས་ཡང་དག་ཡིན་ཏེ། དེ་སྒྲུབ་ཀྱི་ཕྱོགས་ཆོས་གང་ཞིག མཐུན་དཔེའི་སྟེང་དུ་རང་རྒྱུ་སྒྲ་རེས་འགའ་བའི་འབྲས་བུར་ཚད་མས་གྲུབ་པས་སོ། ། ཞེས་པ་ནི་བསྡུ་བའི་ཚིགས་སུ་བཅད་པའོ། ། རྟགས་ཀྱི་ངོ་བོ་ལ་རྩོད་པ་སྤངས་པ་བསྟན་ཟིན་ཏོ། ། དཔེར་བརྗོད་པའི་དགོས་པ་བསྟན་པ་ནི།
རྩོལ་བྱུང་གི་དཔེས་གཉིས་ཀ་བསྟན་པར་ནུས་པ་མིན་ནམ་ཅིའི་ཕྱིར་བྱས་པ་ལ་ལོགས་ཤིག་ཏུ་རང་བཞིན་རྟགས་ཀྱི་དཔེར་བརྗོད་མཛད་ཅེ་ན། རྩོལ་བྱུང་གི་དཔེར་བརྗོད་པ་འདི་ཉིད་ཀྱིས་གཏན་ཚིགས་གཉིས་ཀྱི་མཚན་ཉིད་ཀྱི་ཡུལ་མཚན་གཞི་བསྟན་པ་ཡིན་ཡང་འབྲས་བུ་ཡི་དཔེར་བརྗོད་པ་ལས་རང་བཞིན་ལ་ལོགས་ཤིག་ཏུ་དཔེར་བརྗོད་བྱས་པ་ནི་ཆོས་ཅན།

དགོས་པ་ཡོད་དེ། གཏན་ཚིགས་ཐམས་ཅད་མཐུན་ཕྱོགས་ལ་ཆ་གཉིས་པ་དེའི་བདག་ཉིད་དུ་རྟོགས་པར་མི་འགྱུར་བར་བྱ་བའི་ཆེད་ཡིན་པའི་ཕྱིར། གཏན་ཚིགས་ཀྱི་དོན་རང་དོན་ལེའུར་བཤད་ཟིན་པ་མ་ཡིན་ནམ་ཅིའི་ཕྱིར་སླར་ཡང་འདིར་འཆད་ཅེ་ན། གཏན་ཚིགས་ཀྱི་དོན་རང་དོན་དུ་བཤད་ཀྱང་གཞན་དོན་རྗེས་སུ་དཔག་པར་གཏན་ཚིགས་ཀྱི་དབྱེ་བ་བརྗོད་པའི་དབང་དུ་བྱས་པ་ནི་ཆོས་ཅན། དགོས་པ་ཡོད་དེ། མཐུན་ཕྱོགས་ལ་ཁྱབ་བྱེད་དང་ཆ་གཉིས་པ་བྱེ་བྲག་ཏུ་རྟོགས་པར་བྱ་བའི་ཆེད་ཡིན་པའི་ཕྱིར། དེས་ན་གཞན་དོན་འདིར་དབྱེ་བ་ཙམ་ཞིག་བཤད་དེ། མཚན་ཉིད་ནི་རང་དོན་དུ་བཤད་པ་དེ་ཉིད་ཡིན་ནོ། ། འབྲས་བུ་ཡི་གཏན་ཚིགས་ཀྱི་དཔེར་བརྗོད་པ་འདིས་ནི་ཆོས་ཅན། མཐུན་ཕྱོགས་ཀྱི་ཕྱོགས་གཅིག་ལ་བརྟེན་པའི་རང་བཞིན་གྱི་གཏན་ཚིགས་ཀྱང་བཤད་པར་རིག་པར་བྱ་སྟེ། མཐུན་ཕྱོགས་ལ་ཆ་གཉིས་པའི་རང་བཞིན་གྱི་གཏན་ཚིགས་བསྟན་པའི་ཕྱིར།
བསྟན་པ་དེ་ཉིད་ཀྱིས་ནི་སློབ་དཔོན་ཕྱོགས་ཀྱི་གླང་པོ་ཆོས་ཅན། མཐུན་ཕྱོགས་ལ་ཆ་གཉིས་པའི་གཏན་ཚིགས་གཉིས་ཀྱི་དཔེར་བརྗོད་པ་ཡང་འདྲ་བར་གསུངས་ཏེ། རྩོལ་བས་བརྩལ་མ་དག་ཏུ་བྱུང་བའི་དམིགས་རྐྱེན་རྩོལ་སྒྲ་གསལ་བའི་ཤེས་པ་འབྲས་བུའི་གཏན་ཚིགས་དང་རྩོལ་བ་ལས་སྐྱེ་བ་རང་བཞིན་གྱི་གཏན་ཚིགས་དག་ལ་ཐུན་མོང་དུ་བརྩལ་མ་ཐག་ཏུ་བྱུང་བའི་ཕྱིར་ཞེས་དེ་ལྟར་དཔེར་བརྗོད་པར་མཛད་པའི་ཕྱིར་རོ། ། གཏན་ཚིགས་གཉིས་པོའི་དཔེར་བརྗོད་ཀྱི་དགོས་པ་ལ་གཉིས་ལས། དང་པོ་དངོས་བསྟན་ཡོངས་གཅོད་ཀྱི་དགོས་པ་ནི། ཕྱོགས་ཆོས་རབ་དབྱེའི་སྐབས་སུ་འབྲས་རང་གཉིས་པོ་དེའི་དཔེར་བརྗོད་རབ་ཏུ་ཕྱེ་བ་ཆོས་ཅན། དགོས་པ་ཡོད་དེ། འབྲས་བུ་ཡི་ཡོད་པ་གང་རྒྱུ་མེད་ན་མི་འབྱུང་བའམ་རང་གི་བདག་ཉིད་བསྒྲུབ་བྱའི་ཆོས་དང་དབྱེར་མེད་པ་ཅན་གྱི་གཏན་ཚིགས་གང་ཡིན་པ་དེ་ནི་བསྒྲུབ་བྱའི་ཆོས་དེ་དང་འབྲེལ་བ་གཉིས་ཀྱིས་འཁྲུལ་བར་མི་འགྱུར་ཞེས་ཤེས་པར་བྱའི་དོན་དུའམ་ཆེད་ཡིན་པའི་ཕྱིར། རྣམ་གཅོད་ཀྱི་དགོས་པ་ནི་ལྡན་པ་ཅན་མེ་ལ་དུ་བ་ལྟ་བུའམ་སོགས་པ་འདུ་བའི་འབྲེལ་བ་གྲུབ་པར་རིགས་པ་ཅན་པས་སྒྲོ་བཏགས་པའི་རྟགས་གང་དག་ཆོས་ཅན། གཏན་ཚིགས་ཡང་དག་མིན་ཏེ།
བསྒྲུབ་བྱའི་ཆོས་ལ་བདག་གཅིག་དེ་བྱུང་དེ་འདྲའི་འབྲེལ་བ་ཡོད་པ་མིན་པས་བསྒྲུབ་བྱའི་ཆོས་སུ་གཟུང་བྱ་དེ་དག་ལ་འཁྲུལ་པ་སྲིད་པའི་ཕྱིར་ཞེས་རྩ་ཚིག་གི་ཤུགས་ལ་བཤད་པ་ཡིན་ནོ། ། འབྲེལ་པ་ཡོད་ཅེ་ན། རིགས་པ་ཅན་པ་ཆོས་ཅན། འབྲེལ་པ་ཡོད་པ་ཡིན་ན་ཡང་འབྲེལ་བ་དེ་ཉིད་ལས་རྟགས་ཡང་དག་རྣམས་བསྒྲུབ་བྱ་རྟོགས་པར་བྱེད་པའི་སྒྲུབ་བྱེད་ཡིན་ཏེ། བསྒྲུབ་བྱ་གོ་བྱེད་དུ་ངེས་པ་ནི་བསྒྲུབ་བྱའི་ཆོས་དང་མེད་ན་མི་འབྱུང་བའི་འབྲེལ་པ་གྲུབ་པ་ལས་ཡིན་གྱི་བསྒྲུབ་བྱའི་ཆོས་དང་འབྲེལ་པ་ངེས་པ་མེད་ན་སྒྲུབ་བྱེད་རྟགས་ཡང་དག་མིན་པའི་ཕྱིར། གལ་ཏེ་ཇི་སྐད་བཤད་པའི་མཚན་ཉིད་ཅན་གྱི་མི་དམིགས་པ་འགའ་ཞིག་ཀྱང་འབྲས་རང་གཉིས་ལས་གཞན་པའི་གཏན་ཚིགས་གསུམ་པ་མ་ཡིན་ནམ། དེ་ཅིའི་ཕྱིར་ཕྱོགས་ཆོས་རབ་དབྱེར་དཔེར་མ་བརྗོད་ཅེ་ན། རང་བཞིན་མ་དམིགས་པའི་རྟགས་དེ་ཡང་ཆོས་ཅན། རང་བཞིན་གྱི་རྟགས་དཔེར་བརྗོད་པས་ཁྱོད་ཤུགས་ལ་དཔེར་བརྗོད་པ་ཁོ་ན་སྟེ། ཁྱོད་རང་བཞིན་གྱི་གཏན་ཚིགས་ཀྱི་ཁོངས་སུ་འདུས་པའི་ཕྱིར།
འདུས་ཚུལ་འདི་ལྟར། བུམ་པ་དམིགས་རུང་མེད་པ་དག་ལ་ནི་ཆོས་ཅན། ལྟོ་ལྡིར་བ་སྣང་རུང་མ་དམིགས་པ་ལས་གཞན་པའི་ཁྱོད་ཀྱི་དོན་ཚད་མས་མ་དམིགས་ཏེ། ལྟོ་ལྡིར་བ་སྣང་རུང་མ་དམིགས་པ་ལས་གཞན་པའི་ཁྱོད་ཀྱི་དོན་མེད་པ་ཉིད་ཀྱི་ཕྱིར། མེད་པ་དེས་ན་དོན་མི་བསྒྲུབ་བོ། ། འོ་ན་ཅི་བསྒྲུབ་ཅེ་ན། ལྟོ་ལྡིར་བ་སྣང་རུང་མ་དམིགས་པ་དེ་ཆོས་ཅན། བུམ་པ་ཚད་མས་མ་དམིགས་པའི་ཕྱོགས་སུ། ལྟོ་ལྡིར་བ་མ་དམིགས་པ་དེའི་རྒྱུ་མཚན་ཅན་གྱི་བུམ་པ་མེད་པའི་སྒྲ་དང་ཤེས་པའི་ཐ་སྙད་བྱར་རུང་བསྒྲུབ་སྟེ། དེ་སྒྲུབ་ཀྱི་རྗེས་ཁྱབ་གང་ཞིག
ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་ཡོད་པ་ལས་སོ། ། འགྲེལ་པ་ནི། བལྟར་རུང་བའི་རང་བཞིན་མེད་པའི་དོན་ནི་སྣང་རུང་མི་དམིགས་པ་ལས་གཞན་མིན་པས་དོན་མི་བསྒྲུབ་ལ། འོན་ཀྱང་ལྟོ་ལྡིར་བ་སྣང་རུང་མ་དམིགས་པ་དེ་ཆོས་ཅན། ལྟོ་ལྡིར་བ་དེའི་རྒྱུ་མཚན་ཅན་བུམ་པ་མེད་པར་ངེས་པའི་ཤེས་པ་དང་བུམ་པ་མེད་དོ་ཞེས་པའི་སྒྲའི་ཐ་སྙད་བྱར་རུང་བསྒྲུབ་པར་བྱ་བ་ཡིན་ཏེ། དེ་སྒྲུབ་ཀྱི་རྗེས་ཁྱབ་གང་ཞིག ཤེས་འདོད་ཆོས་ཅན་གྱི་སྟེང་དུ་འགོད་ཚུལ་དང་མཐུན་པར་འགྲུབ་པས་སོ། ། ཞེས་བྱ་བ་འདི་ནི་རང་དོན་ལེའུར་བཤད་ཟིན་ཏོ། ། རྒྱུ་མཚན་ལས་རྒྱུ་མཚན་ཅན་དེ་ལྟར་རྟོགས་པར་ཇི་ལྟར་འགྱུར་ཏེ་མི་འགྱུར་བར་ཐལ། རྒྱུ་མཚན་ཡོད་ཀྱང་རྒྱུ་མཚན་ཅན་ཡོད་པར་ངེས་པ་མེད་པའི་ཕྱིར་ཞེ་ན།
ལྟོ་ལྡིར་བ་བལྟར་རུང་བ་མ་མཐོང་བ་དེ་ནི་ཆོས་ཅན། བུམ་པ་མེད་པ་དེ་རྣམ་གཞག་གི་འབྲས་བུ་ཁྱོད་རྣམ་པར་འཇོག་བྱེད་ཡིན་ཡང་ཁྱོད་ལས་བུམ་པ་ཚད་མས་མ་དམིགས་པའི་ས་ཕྱོགས་སུ་བུམ་པ་མེད་པའི་བློ་སྒྲའི་ཐ་སྙད་བྱར་རུང་ཐེ་ཚོམ་མེད་པར་བསྒྲུབ་ནུས་པར་འགྱུར་ཏེ། དེ་སྒྲུབ་ཀྱི་ཕྱོགས་ཆོས་གང་ཞིག དཔེའི་སྟེང་དུ་ཁྱོད་ལ་བུམ་པ་མེད་ཅེས་བྱ་བའི་ཐ་སྙད་འདི་ཡི་ཁྱབ་པ་གྲུབ་པས་སོ། ། ཁྱབ་པ་ངེས་པའི་ཚུལ་སྟོན་པ་ནི། བལྟར་རུང་བའི་ལྟོ་ལྡིར་བའི་དངོས་པོ་མ་མཐོང་བ་ཆོས་ཅན། དཔེའི་སྟེང་དུ་ཁྱོད་ལ་བུམ་པ་མེད་པའི་ཐ་སྙད་མ་གྲུབ་པ་གང་གིས་ས་ཕྱོགས་སུ་བུམ་པ་མེད་པའི་ཐ་སྙད་ངེས་པ་མེད་པར་འགྱུར་བའི་གང་ཟག་འདི་དཔེའི་སྟེང་དུ་ཐ་སྙད་ལ་གདོད་གཞུག་པར་བྱ་བ་ནི་མིན་ཏེ། འོན་ཀྱང་དཔེའི་སྟེང་དུ་ཁྱོད་ལ་བུམ་པ་མེད་དོ་ཞེས་བྱ་བའི་ཐ་སྙད་གྲུབ་ཟིན་པ་ཉིད་ཀྱི་ཕྱིར་རོ། ། གྲུབ་ཟིན་ན་གང་ལ་བསྒྲུབ་ཅེ་ན། སྣང་རུང་གི་ལྟོ་ལྡིར་བ་ཉེ་བར་བརྗོད་པ་མེད་པར་གྲུབ་པ་དག་གིས་དཔེ་ལ་བུམ་པ་མེད་པའི་ཐ་སྙད་རྟོགས་ཀྱང་སྣང་རུང་གི་ལྟོ་ལྡིར་བ་མ་དམིགས་པའི་ས་ཕྱོགས་སུ་བུམ་པ་མེད་པའི་ཐ་སྙད་བྱར་རུང་མི་བསྒྲུབ་པ་མ་ཡིན་པར་ཐལ།
སྣང་རུང་གི་ལྟོ་ལྡིར་བ་མི་དམིགས་པའི་ཕྱོགས་སུ་རྣམ་པ་ཅི་ཞིག་ལྟར་ཡུལ་སྣང་རུང་མ་དམིགས་པ་ཚད་མས་གྲུབ་པ་ཡོད་ན་ཡང་ཡུལ་ཅན་མེད་པའི་ཐ་སྙད་མི་དྲན་པ་དེ་དྲན་པར་བྱེད་པའི་ཚུལ་གསུམ་ཡིན་པའི་ཕྱིར་རོ། ། བུམ་པ་མེད་པའི་ཐ་སྙད་ཆོས་ཅན། ཁྱོད་ལ་གང་དུ་ཡང་སྣང་རུང་གི་ལྟོ་ལྡིར་བ་མ་དམིགས་པ་ལས་རྒྱུ་མཚན་གཞན་ནི་འགའ་ཡང་ཡོད་པ་མིན་ཏེ། ཚད་མས་མ་དམིགས་པའི་ཕྱིར། སྣང་རུང་མ་དམིགས་པའི་རྟགས་ཀྱི་ཕྱིར་རྒོལ་ཆོས་ཅན། སྣང་རུང་མ་དམིགས་པ་དང་མེད་པའི་ཐ་སྙད་འདི་དག་གི་འབྲེལ་པ་སྔར་མ་ཤེས་པའི་སྒོ་ནས་ཁྱོད་ལ་གསར་དུ་བསྒྲུབ་པར་བྱ་བ་ནི་མ་ཡིན་ཏེ། འབྲེལ་པ་དེ་ཡང་དཔེ་འདིར་ཁྱོད་ཀྱིས་སྔར་ལན་གཅིག་མིན་པར་དཔྱད་ཟིན་པའམ་ཤེས་ཟིན་པའི་ཕྱིར། གྲུབ་ཟིན་པ་དེའི་ཕྱིར་བལྟར་རུང་བའི་ལྟོ་ལྡིར་བ་ཚད་མས་མ་མཐོང་བ་ཆོས་ཅན། ལྟོ་ལྡིར་བ་ཚད་མས་མ་དམིགས་པའི་ས་ཕྱོགས་དེ་ལ་ཡང་ལྟོ་ལྡིར་བ་སྣང་རུང་མ་དམིགས་པ་དེའི་རྒྱུ་མཚན་ཅན་བུམ་པ་མེད་པར་ངེས་པའི་ཤེས་པ་དང་སྒྲ་དག་གི་རུང་བ་ཉིད་ཐེ་ཚོམ་མེད་པར་བསྒྲུབ་ནུས་པ་ཉིད་དེ། དེ་སྒྲུབ་ཀྱི་རྗེས་ཁྱབ་གང་ཞིག
སྣང་རུང་གི་ལྟོ་ལྡིར་བ་ཚད་མས་མ་དམིགས་པའི་ས་ཕྱོགས་སུ་འགོད་ཚུལ་དང་མཐུན་པར་གྲུབ་པས་སོ། ། ལྐོག་ཤལ་ལ་སོགས་པ་གྲུབ་པ་ན་བ་ལང་གི་ཐ་སྙད་བྱ་རུང་ཤུགས་ལ་གྲུབ་པ་བཞིན་ནོ། ། རྒྱུ་མཚན་མཐོང་ན་ཐ་སྙད་ཅིའི་ཕྱིར་མི་བྱེད་ཅེ་ན། རྒྱུ་མཚན་མཐོང་བ་ཙམ་གྱིས་ཐ་སྙད་བྱེད་པས་མ་ཁྱབ་པར་ཐལ། ཐ་སྙད་ཀྱི་ཡུལ་སྣང་རུང་ཚད་མས་མ་དམིགས་པ་ཚད་མས་གྲུབ་པ་ཡོད་ན་ཡང་ས་ཕྱོགས་འདིར་གཞན་དག་རྨོངས་པས་སྣང་རུང་མ་དམིགས་པ་ལ་མེད་པའི་ཐ་སྙད་རྗེས་སུ་མི་བརྗོད་པ་མཐོང་བའི་ཕྱིར། འོ་ན་དོན་ཡང་བསྒྲུབ་ཅེ་ན། སྣང་རུང་གི་ལྟོ་ལྡིར་བ་མ་དམིགས་པའི་ས་ཕྱོགས་སུ་བུམ་པ་མེད་པའི་དོན་མི་བསྒྲུབ་སྟེ། དཔེ་ལ་ཐ་སྙད་ཀྱི་ཡུལ་གྲུབ་པ་དང་ཆོས་མཐུན་པ་མཐོང་བ་ལས་ལྟོ་ལྡིར་བ་མ་དམིགས་པའི་ས་ཕྱོགས་སུ་བུམ་པ་མེད་པའི་བརྡ་དྲན་པར་བྱེད་པ་འབའ་ཞིག་པའི་གཏན་ཚིགས་ཡིན་པའི་ཕྱིར། ཇི་ལྟར་ཏེ་དཔེར་ན་ཕན་འདོགས་བྱེད་དུ་ཡོད་ན་མཐོང་བའི་རྗེས་འགྲོ་དང་མེད་ན་མ་མཐོང་བའི་ལྡོག་པ་གྲུབ་པས་རྒྱུ་འབྲས་ཀྱི་དོན་གྲུབ་པ་ལ་རྒྱུ་དང་འབྲས་བུའི་ཐ་སྙད་བྱར་རུང་ཉིད་བསྒྲུབ་པ་བཞིན། ཕན་གདགས་བྱ་དང་ཕན་འདོགས་བྱེད་དེ་གཉིས་ལ་ནི་འབྲས་བུ་དང་སོགས་པ་རྒྱུའི་སྒྲའི་མིང་བཀོད་པ་ཆོས་ཅན།
དགོས་པ་ཡོད་དེ། ཐ་སྙད་ཟོར་ཡང་བའི་དོན་དུ་བཀོད་པ་ཡིན་པའི་ཕྱིར། རྣམ་འཇོག་གི་རྒྱུ་སྣང་རུང་མ་དམིགས་པ་ལས་རྣམ་བཞག་གི་འབྲས་བུ་མེད་པའི་ཐ་སྙད་བྱ་རུང་རབ་ཏུ་བསྒྲུབ་པའི་གཏན་ཚིགས་འདི་ནི་ཆོས་ཅན། ཕྱོགས་ཆོས་ཅན་གྱི་གཏན་ཚིགས་ཀྱི་རབ་དབྱེ་བཤད་པའི་སྐབས་སུ་རང་བཞིན་གཏན་ཚིགས་ལས་རིགས་ཐ་དད་པར་ནི་དཔེར་མ་བརྗོད་དེ། རང་བཞིན་གཏན་ཚིགས་ཀྱི་ནང་དུ་འདུས་པའི་ཕྱིར། རང་བཞིན་གཏན་ཚིགས་སུ་འདུས་པར་བསྟན་ཟིན་ནས། བསྡུ་བྱ་རང་བཞིན་མི་དམིགས་པ་བསྟན་པ་ལ་རྟགས་དགོད་པ་ནི། ལྟོ་ལྡིར་བ་སྣང་རུང་མི་དམིགས་པ་ནི་ཆོས་ཅན། ཁྱོད་ལས་ལྟོ་ལྡིར་བ་མ་དམིགས་པའི་ཕྱོགས་སུ་རང་གི་ཁྱབ་པར་བྱེད་པའི་རང་བཞིན་བུམ་པ་མེད་པའི་ཐ་སྙད་བྱ་རུང་བ་ཉིད་བསྒྲུབ་པར་རིགས་ཏེ། དེ་སྒྲུབ་ཀྱི་ཕྱོགས་ཆོས་གང་ཞིག
ཁྱབ་པ་ཡང་རྣལ་མར་ངེས་པའི་ཕྱིར། རྟགས་ཕྱི་མ་གྲུབ་སྟེ། གཞི་གཞན་དུ་མེད་པའི་ཐ་སྙད་སྣང་རུང་མ་དམིགས་པ་དེ་ཙམ་ལས་གྲུབ་ལ། དེ་འདིར་ཡང་ཁྱད་པར་མེད་པའི་ཕྱིར་རོ། ། སྣང་རུང་མི་དམིགས་པ་གྲུབ་ན་དེའི་བདག་ཉིད་དུ་གྱུར་པའི་དོན་གྲུབ་པས་མེད་པའི་དོན་མི་སྒྲུབ་ཀྱི་ཐ་སྙད་འབའ་ཞིག་བསྒྲུབ་པ་ཡིན་ནོ་ཞེས་འདི་འང་ལེའུ་གཉིས་པར་བཤད་ཟིན་ཏོ། ། ཕྱོགས་ཆོས་མངོན་སུམ་གྱིས་གྲུབ་པར་བརྟག་པ་ལ་ཕྱོགས་སྔ་མ་ནི། སྣང་རུང་མི་དམིགས་པ་དེ་ཉིད་ཚད་མར་ཇི་ལྟར་གྲུབ་ཅིང་དངོས་པོར་མེད་པ་དེ་ཐ་སྙད་འགའ་ཞིག་གི་རྒྱུར་ཡང་ཇི་ལྟར་འགྱུར་ཞེ་ན། ཅི་འདྲ་བ་ཞིག་མི་དམིགས་པར་འདོད་པ་མི་ཤེས་པས་དྲིས་པར་དགོངས་ནས་ལན་སྨྲས་པ། མ་དམིགས་པ་ནི་ས་ཕྱོགས་དང་དག་འཛིན་མངོན་སུམ་གཉིས་ལ་བརྗོད་པ་ཡིན་པས་ལྟོ་ལྡིར་བ་མ་དམིགས་པའི་ཕྱོགས་དང་དག་འཛིན་མངོན་སུམ་གཉིས་ཆོས་ཅན། ཚད་མས་མ་གྲུབ་པའི་ཐ་སྙད་འགའ་ཞིག་གི་རྒྱུར་མི་འགྱུར་བའི་ཉེས་པ་དེ་ནི་མེད་དེ།
འདི་ལྟར། གཅིག་ས་ཕྱོགས་དག་པ་དམིགས་པའི་མངོན་སུམ་ཉམས་སུ་མྱོང་བའི་རང་རིག་ལས་གྲུབ་པའི་ཕྱིར་དང་། ཁྱོད་ལས་ས་ཕྱོགས་འདི་ནི་དམིགས་སོ་ཞེས་བྱ་བ་དང་བུམ་པ་འདི་ནི་མ་དམིགས་སོ་སྙམ་པའི་རྟོག་ཅན་གྱི་བློ་ནི་སྐྱེ་བར་འགྱུར་བ་ཡིན་པའི་ཕྱིར། རྩ་ཚིག་གི་ཤུགས་ལ་བསྟན་པ་ནི། བུམ་པ་ལ་སོགས་པའི་དངོས་པོ་རྣམས་ཀྱི་བདག་ཉིད་འདི་ནི་ཆོས་ཅན། ཁྱོད་ཀྱི་ཡུལ་ཅན་གྱི་ཤེས་པ་མེད་པ་གང་ལས་ཁྱོད་མེད་པའི་ཐ་སྙད་དུ་འགྱུར་བ་མིན་པར་ཐལ། རང་གི་ཡུལ་ཅན་གྱི་ཤེས་པ་མེད་པ་ཙམ་གྱིས་ནི་ཁྱོད་མི་དམིགས་སོ་ཞེས་བྱ་བ་དེ་ལྟར་ངེས་པར་འགྱུར་བ་མིན་པའི་ཕྱིར། འོ་ན་ཅི་ལས་མེད་པར་ངེས་ཤེ་ན། ས་ཕྱོགས་ཆོས་ཅན། བུམ་པ་རང་ལས་ཁྱད་པར་ཅན་གྱི་བུམ་པའི་དགག་གཞི་དམིགས་པའི་ཤེས་པ་ཡོད་པའི་སྟོབས་ལས་བུམ་པ་མེད་པར་ངེས་པར་འགྱུར་ཏེ།
གནས་སྐབས་འགའ་ཞིག་ཏུ་བུམ་པའི་དགག་གཞི་ཐམས་ཅད་ཚད་མས་མ་རྟོགས་ན་བུམ་པའི་དངོས་པོ་མེད་པར་མི་རྟོགས་པའི་ཕྱིར་རོ། ། རྩ་བའི་དངོས་བསྟན་ནི། ཤེས་པ་མེད་པ་ཙམ་ལས་མི་ངེས་པ་དེའི་ཕྱིར་ལྟོ་ལྡིར་བ་ཚད་མས་མ་དམིགས་པའི་ས་ཕྱོགས་དེའི་ཁ་དོག་འཇལ་བྱེད་ཀྱི་ཚད་མ་དབང་པོའི་མངོན་སུམ་ཆོས་ཅན། ཁྱོད་ལས་ས་ཕྱོགས་འདི་ནི་དམིགས་སོ་ཞེའམ་གཞན་བུམ་པ་མ་དམིགས་སོ་ཞེས་བྱ་བའི་རྣམ་པར་རྟོག་པ་གཉིས་འབྱུང་བར་འགྱུར་ཏེ། ལྟོ་ལྡིར་བས་དག་པའི་ས་ཕྱོགས་འགའ་ཞིག་མངོན་སུམ་དུ་འཇལ་བྱེད་དུ་གྱུར་པའི་ཚད་མ་ཡིན་པའི་ཕྱིར། ས་ཕྱོགས་ཆོས་ཅན། སྣང་རུང་མ་དམིགས་པ་ཚད་མས་མ་གྲུབ་པའི་ཉེས་པ་མེད་དེ། གང་གི་ཕྱིར་དོན་གྱི་ཁྱད་པར་ས་ཕྱོགས་དག་པ་རྟོགས་པ་ནི་མྱོང་བའི་ཁྱད་པར་དག་འཛིན་མངོན་སུམ་ལས་འགྲུབ་པ་ཡིན་ལ་མྱོང་བའི་ཁྱད་པར་དག་འཛིན་མངོན་སུམ་རྟོགས་པ་ནི་དག་འཛིན་གྱི་རྣམ་པ་དེ་ལྟ་བུའི་བདག་ཉིད་ཉམས་སུ་མྱོང་བའི་རང་རིག་ལས་འགྲུབ་པ་ཡིན་པའི་ཕྱིར། རང་ཉིད་རང་རིག་གིས་གྲུབ་པའི་ཁྱད་པར་དག་འཛིན་དབང་པོའི་མངོན་སུམ་ནི་ཆོས་ཅན། དོན་གྱིས་རང་གི་གཞལ་བྱའི་ས་ཕྱོགས་དག་པས་ཁྱད་པར་དུ་བྱེད་པ་ཡིན་ཏེ།
རང་གཞལ་བྱའི་དོན་ས་ཕྱོགས་དག་པ་འཇལ་བྱེད་དུ་རང་རིག་གིས་གྲུབ་པ་དེས་ན་སྟེ་དེའི་ཕྱིར། དག་འཛིན་མངོན་སུམ་ཆོས་ཅན། རང་ཉིད་གྲུབ་པའི་ཁྱད་པར་རང་རིག་མངོན་སུམ་དེས་ནི་དོན་གྱི་ཤུགས་ཀྱིས་དོན་ས་ཕྱོགས་དག་པ་ཁྱད་པར་དུ་བྱེད་པ་ཡིན་ཏེ། ཁྱོད་ཀྱིས་ས་ཕྱོགས་དག་པ་གྲུབ་ཅིང་ཁྱོད་རང་རིག་གིས་གྲུབ་པ་དེས་ན་སྟེ་དེའི་ཕྱིར། རང་རིག་གིས་མ་གྲུབ་བོ་ཞེ་ན། རང་རིག་གིས་གྲུབ་པ་དེ་ལྟར་མིན་ན་ནི། མྱོང་བའི་ཁྱད་པར་དག་འཛིན་མངོན་སུམ་ཆོས་ཅན། ཁྱོད་ཀྱི་སྒྲུབ་བྱེད་ཐུག་པ་མེད་པར་འགྱུར་བར་ཐལ། ཁྱོད་རང་རིག་གིས་མ་གྲུབ་པར་ཡང་མྱོང་བ་གཞན་གྱི་ཁྱད་པར་ལས་འགྲུབ་དགོས་པ་ཡིན་ལ་མྱོང་བ་གཞན་དེ་ཡང་དེ་ལས་རྫས་གཞན་པའི་སྒྲུབ་བྱེད་གཞན་ལས་འགྲུབ་དགོས་པ་ཡིན་པའི་ཕྱིར། འདོད་ན།
ས་ཕྱོགས་དག་པ་དང་དག་འཛིན་མངོན་སུམ་གྱི་ཁྱད་པར་འགའ་ཡང་ཚད་མས་འགྲུབ་པར་མི་འགྱུར་བར་ཐལ། དག་འཛིན་མངོན་སུམ་སྒྲུབ་བྱེད་ཐུག་མེད་ཡིན་པས་སོ། ། ཤེས་པ་རང་རིག་གིས་གྲུབ་ན་དོན་ཡང་དོན་གྱིས་གྲུབ་བོ་ཞེ་ན། དོན་དང་ཤེས་པ་མི་མཚུངས་པར་བསྟན་པ་ནི། དོན་ས་ཕྱོགས་དག་པ་དེ་ནི་ཆོས་ཅན། དོན་གྱི་རང་གི་ངོ་བོ་ཡོད་པ་ཙམ་དང་དོན་གྱི་ཁྱད་པར་དག་གིས་ཤེས་པ་ལ་ལྟོས་མེད་དུ་གྲུབ་པ་མིན་པར་ཐལ། འོ་ན་ཅི་ཞེ་ན། རང་གི་ཡུལ་ཅན་གྱི་ཤེས་པའི་ཡོད་པ་དང་ཤེས་པའི་ཁྱད་པར་དག་གིས་གྲུབ་དགོས་པའི་ཕྱིར། དེས་ན་དོན་རྣམས་ནི་གཞན་ལ་ལྟོས་མེད་དུ་རང་དབང་དུ་གྲུབ་པ་མ་ཡིན་ནོ། ། མྱོང་བ་དག་འཛིན་མངོན་སུམ་དེ་ནི་ཆོས་ཅན།
ས་ཕྱོགས་དེ་བཞིན་དུ་རང་རིག་གིས་མ་གྲུབ་པར་མྱོང་བ་རྫས་གཞན་ཡོད་པ་དང་ཁྱད་པར་དག་ལས་གྲུབ་པ་མིན་པར་ཐལ། ཁྱོད་རང་རིག་གིས་མ་གྲུབ་པར་མྱོང་བ་རྫས་གཞན་གྱིས་བསྒྲུབ་དགོས་ན་ཁྱོད་དང་ཁྱོད་ཀྱི་ཡུལ་ཐམས་ཅད་ཚད་མས་མི་རྟོགས་པར་ཐལ་བར་འགྱུར་བའི་སྐྱོན་ཡོད་པའི་ཕྱིར་རོ། ། མ་དམིགས་པ་མངོན་སུམ་གྱིས་གྲུབ་པར་རྒྱས་པར་བསྟན་ཟིན་པའི་དོན་བསྡུ་བ་ལ་རྩ་འགྲེལ་གཉིས་ལས་རྩ་བ་ནི། ཤེས་པ་མེད་པ་ཙམ་ལས་མེད་པར་ངེས་པ་མ་ཡིན་གྱི། དག་འཛིན་མངོན་སུམ་གྱི་སྟོབས་ལས་མེད་པར་ངེས་པ་དེའི་ཕྱིར། མ་དམིགས་པ་མངོན་སུམ་གྱིས་གྲུབ་པར་བསྟན་པའི་སྐབས་འདིར་ཆོས་ཅན། གཞན་བུམ་འཛིན་བསལ་བ་ནི་རང་བཞིན་ཁྱད་པར་ཅན་བུམ་པས་དབེན་པའི་ས་ཕྱོགས་མྱོང་བའི་དག་འཛིན་མངོན་སུམ་ལས་གཞན་མ་ཡིན་ཏེ། དག་འཛིན་མངོན་སུམ་ཉིད་ལ་བུམ་འཛིན་མི་དམིགས་པའི་ཐ་སྙད་བྱེད་པའི་ཕྱིར། དེ་ལྟར་ཡིན་པ་དེའི་ཕྱིར། བུམ་པ་དེ་མི་དམིགས་པ་ཡང་དག་འཛིན་མངོན་སུམ་ལས་གཞན་མིན་ཏེ།
བུམ་པ་དེ་ལས་ཁྱད་པར་ཅན་བུམ་པའི་དགག་གཞི་དམིགས་པའི་དག་འཛིན་མངོན་སུམ་ཉིད་ལ་བུམ་པ་མི་དམིགས་པར་ཐ་སྙད་བྱེད་པའི་ཕྱིར། དེས་ན་ལྟོ་ལྡིར་བ་མི་དམིགས་པ་འདི་ནི་ཆོས་ཅན། ཚད་མས་མ་གྲུབ་པ་མིན་ཏེ། མངོན་སུམ་ཉིད་ཀྱིས་གྲུབ་པ་ཡིན་པའི་ཕྱིར། འགྲེལ་པ་ནི། སྐབས་འདིར་ཆོས་ཅན། གཞན་བུམ་འཛིན་བསལ་བ་ནི་བུམ་དང་མ་འབྲེལ་བ་ནི་ཉམས་སུ་མྱོང་བའི་ཚད་མས་རྣམ་པ་གཅིག་ཏུ་བུམ་མེད་དུ་སོ་སོར་ངེས་པར་བྱེད་པ་དེ་ལས་གཞན་མ་ཡིན་ཏེ། གང་གི་ཕྱིར་ན་དག་འཛིན་མངོན་སུམ་ཉིད་ལ་བུམ་འཛིན་མི་དམིགས་པར་བརྗོད་པའི་ཕྱིར། དག་འཛིན་མངོན་སུམ་དེ་ཉིད་ནི་ཆོས་ཅན། ལྟོ་ལྡིར་བ་མ་དམིགས་པའི་ས་ཕྱོགས་དེ་ཉིད་ཡོད་དོ་ཞེས་རང་སྟོབས་ཀྱིས་ངེས་པར་བྱེད་པ་ན་ཤུགས་ཀྱིས་གཞན་བུམ་པ་མེད་དོ་ཞེས་ངེས་པར་བྱེད་དེ།
ལྟོ་ལྡིར་བ་མ་དམིགས་པའི་ས་ཕྱོགས་ཀྱི་ཁ་དོག་དེ་རང་སྟོབས་ཀྱིས་ངེས་པར་བྱེད་པའི་ཚད་མ་ཡིན་པའི་ཕྱིར། གཞན་མྱོང་བ་བུམ་འཛིན་མེད་དོ་ཞེས་ངེས་པར་བྱེད་དེ། ས་ཕྱོགས་དག་པ་དེ་ཉིད་ཡོད་དེ་ཞེས་ངེས་པར་བྱེད་པ་ན། རྟགས་གཅིག་ཏུ་སྦྱོར་བ་འདིར་ནི་ཆོས་མཆོག་གི་དགོངས་པ་བཞིན་བཀོད་པ་ཡིན་ལ། འོན་ཀྱང་ཤུགས་ཀྱིས་ཞེས་བྱ་བ་གཉིས་ཀ་ལ་སྦྱར་ཡང་མི་རིགས་པ་མེད་པར་སེམས་སོ། ། གཞན་བུམ་པ་མེད་པར་ཤུགས་ལ་ངེས་པ་དེའི་ཕྱིར། ལྟོ་ལྡིར་བ་མ་དམིགས་པའི་ས་ཕྱོགས་ཀྱི་ཁ་དོག་འཛིན་པའི་དབང་པོའི་མངོན་སུམ་ནི་ཆོས་ཅན། གཞན་བུམ་པ་མི་དམིགས་པ་དང་བུམ་པ་མེད་པའི་ཐ་སྙད་འགྲུབ་པའི་རྒྱུ་ཡིན་ཏེ། མཐའ་གཅིག་ཏུ་བུམ་པ་མེད་པར་རང་སྟོབས་ཀྱིས་ངེས་པའི་བུམ་པའི་དགག་གཞི་དམིགས་པའི་ཚད་མ་ཡིན་པའི་ཕྱིར། ས་ཕྱོགས་དག་པ་བ་མ་ཟད་དག་འཛིན་མངོན་སུམ་དེ་ཡང་ཆོས་ཅན།
ཚད་མས་གྲུབ་སྟེ། རང་རིག་པའི་མངོན་སུམ་གྱིས་གྲུབ་པ་ཡིན་པའི་ཕྱིར། ཕྱོགས་ཆོས་མངོན་སུམ་གྱིས་གྲུབ་པར་བསྟན་ཟིན་ཏོ། ། དེ་ཉིད་ཡོད་དོ་ཞེས་ངེས་པར་བྱེད་པ་ན་ཤུགས་ཀྱིས་གཞན་ནམ་གཞན་མྱོང་བ་མེད་དོ་ཞེས་ངེས་པར་བྱེད་དོ་ཞེས་པ་ལས་འཕྲོས་པའི་རྩོད་པ་ནི། གལ་ཏེ་དགག་བྱ་རང་ལས་ཁྱད་པར་ཅན་གྱི་དགག་གཞི་དམིགས་པའི་ཤེས་པ་མེད་ཀྱང་དགག་བྱ་མེད་པའི་བློ་སྐྱེ་བར་འགྱུར་བ་མིན་ནམ། དཔེར་ན་མུན་ཁུང་དུ་ལག་པ་བྱུགས་པས་བུམ་པ་མེད་པར་ངེས་པ་བཞིན་ནོ་ཞེ་ན། བུམ་པས་དབེན་པའི་མུན་ཁུང་དུ་ལག་པ་བྱུགས་པའི་སྐབས་དེར་ཡང་ཆོས་ཅན། བུམ་པའི་དགག་གཞི་ཚད་མས་མ་རྟོགས་པར་བུམ་པ་མེད་པར་རྟོགས་པ་མ་ཡིན་པར་ཐལ། དེ་ལྟར་བྱུགས་པའི་ལག་པའི་ནང་གི་བུམ་པས་དབེན་པའི་ས་ཕྱོགས་ཀྱི་རེག་པའི་ཁྱད་པར་དམིགས་པ་ལས་གཞན་བུམ་པ་མེད་པར་རྟོགས་པའི་ཕྱིར། ལག་པས་བྱུགས་སོ་སྙམ་པའི་ཤེས་པའི་རྩོལ་བས་བུམ་པ་མེད་པར་རྟོགས་པ་ཡིན་གྱི་རེག་བྱ་དམིགས་པས་ནི་མ་ཡིན་ནོ་ཞེ་ན།
ལག་པས་བྱུགས་སོ་སྙམ་པའི་རྩོལ་བ་ཡོད་དམ་མེད་ཀྱང་སླ་སྟེ། དེར་ཡང་ཆོས་ཅན། གཉིད་ལོག་པའི་གནས་སྐབས་སུ་ནང་གི་རེག་པའི་ཁྱད་པར་དམིགས་པ་གང་ལས་ངའི་ལག་པ་བྱུགས་པས་བུམ་པ་མི་དམིགས་སོ་ཞེས་བྱ་བར་ངེས་པ་སྐྱེ་བར་འགྱུར་བའི་རེག་པའི་ཁྱད་པར་དམིགས་པ་དེ་ཉིད་ལས་གཞན་བུམ་པ་མེད་པར་རྟོགས་པ་ཡིན་ནོ། ། གཉིད་ལ་སོགས་པའི་སྐབས་སུ་བུམ་པ་མ་དམིགས་པའི་ཕྱིར་ངེས་པ་སྐྱེ་བ་རེག་པའི་ཁྱད་པར་དམིགས་པ་དེ་མེད་ན་བུམ་པ་མེད་པར་མི་རྟོགས་པའི་ཕྱིར། གལ་ཏེ་བུམ་པ་དམིགས་པའི་རྐྱེན་རྣམས་ཡོད་པ་ན་བུམ་པ་དམིགས་སུ་རུང་བ་མ་དམིགས་པས་བུམ་པ་མེད་པར་གྲུབ་བོ། ། དེའི་ཕྱིར་གཉིད་ལོག་པ་དང་བརྒྱལ་བ་ལ་སོགས་པའི་གནས་སྐབས་སུ་བུམ་པ་ལ་སོགས་པ་འགའ་ཞིག་མེད་པར་རྟོགས་པར་མི་འགྱུར་ཏེ། གཉིད་ལོག་པའི་གནས་སྐབས་དེ་ན་དབང་པོའི་ནུས་པ་མ་ཉམས་པ་དང་ཡིད་ལ་བྱེད་པ་ལ་སོགས་པ་བུམ་པ་དམིགས་པའི་རྐྱེན་ཉིད་མེད་པའི་ཕྱིར་རོ། ། དེས་ན་བུམ་པ་ལས་གཞན་པའི་བུམ་པའི་དགག་གཞི་དམིགས་པའི་ཤེས་པ་མེད་པའི་ཕྱིར་གཉིད་ལོག་པའི་སྐབས་དེར་ཡང་བུམ་པ་འགའ་ཡང་མེད་པར་མ་རྟོགས་པ་ནི་མ་ཡིན་ནོ། ། འོ་ན་ཅི་ཞེ་ན། དམིགས་པའི་རྐྱེན་རྣམས་ཡོད་པ་ན་དམིགས་སུ་རུང་བ་མ་དམིགས་པ་དེ་འདྲ་བའི་མི་དམིགས་པ་ཉིད་མེད་པའི་ཕྱིར་མ་རྟོགས་པ་ཡིན་ནོ་ཞེ་ན།
ཕྱོགས་འདིར་ཡང་དམིགས་པའི་རྒྱུ་གཞན་ཡོད་པ་ན་ཞེས་བྱ་བའི་ཚིག་གིས་ནི་ཆོས་ཅན། བུམ་པས་དབེན་པའི་ས་ཕྱོགས་ལ་དམིགས་པའི་ཤེས་པ་འཇུག་པར་ཤུགས་ལ་བརྗོད་པར་ཐལ། བུམ་པས་དབེན་པའི་ས་ཕྱོགས་ལ་དབང་པོ་དང་ཡིད་ལ་བྱེད་པ་ལ་སོགས་པ་དེ་དག་འབྲས་བུ་ཤེས་པ་བསྐྱེད་པ་ལ་ནུས་པ་ཉམས་པ་མེད་པར་སྟོན་པར་བྱེད་པའི་ཚིག་ཡིན་པས་སོ། ། རྟགས་ཁས་བླངས། ཁྱབ་པ་ཡོད་དེ། དབང་པོ་ལ་སོགས་པ་ནུས་པ་ཉམས་མེད་དུ་འཇུག་པ་གང་གི་ཚེ་དབང་པོ་ལ་སོགས་པ་དེ་དག་གི་འབྲས་བུ་རྣམ་ཤེས་འཇུག་པས་སོ། ། རྟགས་གྲུབ་སྟེ། དེའི་ཚེ་དབང་པོ་ལ་སོགས་པ་དེ་དག་ནུས་པ་མ་ཉམས་པར་ཤེས་པ་སྐྱེད་བྱེད་དུ་འགྱུར་བའི་ཕྱིར་རོ། ། སྔ་མ་ལ་འདོད་ན། བུམ་པའི་དགག་གཞི་དམིགས་པའི་ཁྱད་པར་ཅན་གྱི་ཤེས་པ་ཡོད་པར་ཐལ།
བུམ་པས་དབེན་པའི་ས་ཕྱོགས་ལ་དམིགས་པའི་ཤེས་པ་འཇུག་པར་ཤུགས་ལ་བརྗོད་པ་དེ་ཡང་བུམ་པའི་དགག་གཞི་དམིགས་པའི་ཁྱད་པར་ཅན་གྱི་ཤེས་པ་ཉིད་ཡིན་པའི་ཕྱིར། བསལ་བ་དངོས་སུ་ཁས་བླངས། བུམ་པ་དམིགས་སུ་རུང་བ་མ་དམིགས་པས་ཞེས་པའི་ཚིག་གིས་ཀྱང་ཆོས་ཅན། བུམ་པ་ལས་ཁྱད་པར་ཅན་གྱི་བུམ་པའི་དགག་གཞི་དམིགས་པས་དེ་ཉིད་ཀྱི་རྣམ་པ་མཐའ་གཅིག་ཏུ་བུམ་མེད་དུ་ངེས་པར་བསྟན་པ་ཡིན་པར་ཐལ། བུམ་པའི་དགག་གཞི་དམིགས་པ་ཉིད་ཁྱོད་ཀྱིས་བུམ་པ་སྣང་རུང་མ་དམིགས་པར་བསྟན་པའི་ཕྱིར། འདོད་ན། འདོད་པ་དེའི་ཕྱིར་ཁྱད་པར་ཅན་བུམ་པའི་དགག་གཞི་དམིགས་པ་ཉིད་གཞན་བུམ་པ་མི་དམིགས་པར་ཁྱོད་ཀྱིས་ཀྱང་ཁས་བླངས་པ་ཡིན་པས་ཁོ་བོ་ལ་དགག་ཏུ་མེད་པ་ཡིན་ནོ། ། རྟོག་གེའི་གཞུང་ལུགས་རྒྱ་ཆེ་གཏིང་ཟབ་པ། ། རྣམ་དཔྱོད་དྲི་མེད་མཆོག་གིས་བསྲུབས་པ་ལས། ། བྱུང་བའི་ལེགས་བཤད་སྔོན་མེད་ནོར་བུའི་ཕྲེང་། །
བློ་གསལ་སྐྱེ་བོ་རྣམས་ཀྱི་མགུལ་རྒྱན་གྱིས། ། ཙ་ར་ཀ་པ་རྣམས་ཡུལ་ཅན་ཤེས་པ་མེད་པ་ལས་ཡུལ་མེད་པར་གྲུབ་བོ་ཞེས་སྨྲ་བ་དགག་པ་ནི། བུམ་པའི་དགག་གཞི་དམིགས་པ་ལས་བུམ་པ་མེད་པར་འགྲུབ་པ་ལས་གཞན་དུ་དོན་བུམ་པ་མེད་པ་ཉིད་ནི་བུམ་འཛིན་མི་དམིགས་པ་ལས་རྟོགས་པ་འགྱུར་ན། བུམ་པ་དམིགས་པ་མེད་པ་ཉིད་ཀྱང་གཞན་གྱིས་བསྒྲུབ་དགོས་པའི་ཕྱིར་ན་བུམ་མེད་སྒྲུབ་བྱེད་ཐུག་མེད་དུ་འགྱུར་རོ། ། དེ་ཉིད་འགྲེལ་པ་ནི། ཁྱད་པར་ཅན་དམིགས་པས་གཞན་མེད་པར་གྲུབ་པ་དེ་ལྟར་མ་ཡིན་ཏེ། གལ་ཏེ་བུམ་པ་རང་གི་ཡུལ་ཅན་གྱི་ཤེས་པ་མེད་པས་བུམ་པའི་དངོས་པོ་མེད་པར་འགྲུབ་ན། སྣང་རུང་གི་ལྟོ་ལྡིར་བ་མ་དམིགས་པའི་ས་ཕྱོགས་ཆོས་ཅན། བུམ་མེད་ཀྱི་སྒྲུབ་བྱེད་ཐུག་པ་མེད་པར་འགྱུར་བར་ཐལ། བུམ་པ་མེད་པ་བུམ་འཛིན་མེད་པས་བསྒྲུབ་དགོས་ཤིང་བུམ་འཛིན་དེ་མེད་པ་ཡང་བློ་མི་དམིགས་པ་གཞན་གྱིས་བསྒྲུབ་དགོས་པའི་ཕྱིར།
འདོད་ན། དངོས་པོ་བུམ་མེད་ཚད་མས་མི་རྟོགས་པ་ཉིད་དུ་འགྱུར་རོ། ། སྐྱོན་མེད་དེ། བུམ་འཛིན་མེད་པ་བདག་ཉིད་ཀྱིས་བདག་ཉིད་འགྲུབ་བོ་ཞེ་ན། མྱོང་བ་བུམ་འཛིན་མེད་པ་ནི་ཆོས་ཅན། རང་ཉིད་རང་གིས་འགྲུབ་པ་མ་ཡིན་པར་ཐལ། ཁྱོད་ཀྱིས་ཁྱོད་འགྲུབ་ན་བུམ་མེད་དེ་དང་མེད་དགག་ཏུ་ཁྱད་པར་མེད་པས་ཡུལ་བུམ་པ་མེད་པ་ཡང་བདག་ཉིད་ཀྱིས་བདག་ཉིད་འགྲུབ་པར་ཐལ་བར་འགྱུར་བའི་སྐྱོན་ཡོད་པའི་ཕྱིར། འོ་ན་དག་འཛིན་མངོན་སུམ་ལ་ཡང་མཚུངས་སོ་ཞེ་ན། མྱོང་བ་དག་འཛིན་མངོན་སུམ་ནི་ཆོས་ཅན། སྒྲུབ་པར་བྱེད་པ་རྫས་གཞན་ལ་ལྟོས་པ་མེད་པ་ཡིན་ཏེ།
བདག་ཉིད་ཀྱི་ཁྱད་པར་རང་རིག་ལས་གྲུབ་པའི་ཕྱིར། བུམ་པ་མེད་པ་ནི་ཆོས་ཅན། རང་ཉིད་རང་རིག་གིས་འགྲུབ་པ་དེ་ལྟར་མ་ཡིན་ཏེ། ཤེས་པ་མ་ཡིན་པས་སོ། ། དཔྱོད་པ་པ་དངོས་པོ་མེད་པའི་ཚད་མ་འདོད་པ་དགག་པ་ལ་ཕྱོགས་སྔ་མ་བརྗོད་པ་ནི། གལ་ཏེ་ཡུལ་ཅན་མེད་པས་དངོས་པོ་མེད་པར་འགྲུབ་པ་གང་ལས་སྒྲུབ་བྱེད་ཐུག་མེད་ཀྱི་སྐྱོན་འདིར་འགྱུར་བ། རང་གི་ཡུལ་ཅན་གྱི་ཤེས་པ་མེད་པས་དངོས་པོ་མེད་པར་འགྲུབ་པ་མ་ཡིན་ལ། དགག་བྱ་རང་ལས་ཁྱད་པར་ཅན་གྱི་དགག་གཞི་དམིགས་པའི་ཤེས་པ་ཡོད་པ་ལས་ཀྱང་འགྲུབ་པ་མ་ཡིན་ནོ། ། འོ་ན་ཅི་ཞེ་ན། བུམ་པ་དམིགས་པ་མེད་དོ་ཞེས་བྱ་བ་དངོས་པོ་མེད་པ་ལ་དམིགས་པའི་ཚད་མ་གང་ཡིན་པ་དེ་ལས་མེད་པ་འགྲུབ་པ་ཡིན་ལ།
དེ་ཡང་དངོས་མེད་ཁོ་ན་ལ་དམིགས་པའི་ཚད་མ་རང་རྒྱུད་པ་ཡིན་ནོ་ཞེ་ན། དེ་ལྟ་ན་འོ་ན་དཔྱོད་པ་པ་ཆོས་ཅན། དངོས་པོ་མེད་པ་ཁོ་ན་ལ་དམིགས་པའི་དངོས་མེད་དངོས་སུ་རྟོགས་པའི་ཚད་མ་དེ་ཡུལ་གང་ལས་སྐྱེ་བར་འགྱུར་ཏེ་མི་འགྱུར་བར་ཐལ། དངོས་མེད་པ་ནི་ཤེས་པ་འགའི་ཡང་རྒྱུ་མ་ཡིན་པའི་ཕྱིར། རྟགས་མ་གྲུབ་ན། རྒྱུ་མ་ཡིན་པར་ཐལ། ཁྱོད་ལ་འབྲས་བུ་བསྐྱེད་པའི་ནུས་པ་མེད་པའི་ཕྱིར་ཏེ། ཁྱོད་དངོས་མེད་ཡིན་པས་སོ། ། ཁྱབ་པ་ཡོད་དེ། འབྲས་བུ་བསྐྱེད་པར་ནུས་པ་ནི་དངོས་པོའི་མཚན་ཉིད་ཡིན་པའི་ཕྱིར་རོ། །
དང་ནི་རིམ་པ་བཞིན་དུ་སྦྱོར་བའི་ཚིག་གོ ། གཞན་ཡང་། དངོས་མེད་ཆོས་ཅན། ཁྱོད་ལས་འབྲས་བུ་བསྐྱེད་པ་རྟག་ཏུ་འབྱུང་བར་ཐལ། ཁྱོད་ཉམས་པ་མེད་པའི་རྟག་པ་གང་ཞིག་ཁྱོད་ལས་འབྲས་བུ་འབྱུང་བའི་ཕྱིར་རོ། ། རྐྱེན་ལ་ལྟོས་ནས་འབྲས་བུ་བསྐྱེད་པས་རྟག་ཏུ་འབྱུང་བར་མི་འགྱུར་རོ་ཞེ་ན། རྐྱེན་ལ་ལྟོས་ནས་འབྲས་བུ་བསྐྱེད་པ་མ་ཡིན་པར་ཐལ། ཁྱོད་རྐྱེན་ལ་ལྟོས་པ་མེད་པའི་ཕྱིར། ཏེ་ནི་གཞན་འདྲེན་པའི་ཚིག་གོ ། རྟགས་མ་གྲུབ་ན།
ཁྱོད་དངོས་པོ་མེད་པར་མི་འགྱུར་བར་ཐལ། ཁྱོད་རྐྱེན་ལ་ལྟོས་པའི་ཕྱིར། རྐྱེན་ལ་ལྟོས་པ་ནི་ཁྱད་པར་ཐོབ་པའི་མཚན་ཉིད་ཡིན་པའི་ཕྱིར་དང་། དེ་ཡང་དངོས་པོའི་མཚན་ཉིད་ཡིན་པའི་ཕྱིར། སྐྱོན་གཞན་ཡང་། དངོས་པོ་མེད་པ་ཞེས་བྱ་བ་ནི་དངོས་པོ་བཀག་པ་ཡིན་ཏེ། ཡིན་པ་དེས་ན་ཁྱོད་ཀྱིས་རྒྱུ་ཡིན་ན་དངོས་པོ་ཡིན་པ་བཀག་པ་བྱས་པར་འགྱུར་ཏེ། ཁྱོད་ཀྱིས་དངོས་པོ་མེད་པ་ལས་འབྲས་བུ་སྐྱེའོ་ཞེས་སྨྲས་པའི་ཕྱིར། རྒྱུ་ཡིན་ན་དངོས་པོ་ཡིན་པ་བཀག་པ་དེ་ལྟ་མ་ཡིན་ན་ནི། དངོས་པོ་ཉིད་ཀྱི་དོན་འགའ་ཞིག་དངོས་པོ་མེད་པ་ཞེས་པའི་མིང་གཞན་གྱིས་བརྗོད་པར་འགྱུར་བར་ཐལ།
དག་འཛིན་ཁྱོད་ཀྱིས་དངོས་པོ་མེད་པ་ཞེས་བརྗོད་པའི་དངོས་པོ་མེད་པ་དེ་ཉིད་རྒྱུ་ཡིན་པའི་ཕྱིར་རོ། ། དངོས་མེད་དེ་ནི་ཆོས་ཅན། ཁྱོད་དངོས་པོ་ལ་ལྟོས་མེད་དུ་དངོས་སུ་རྟོགས་པའི་མངོན་སུམ་ཚད་མ་སྲིད་པ་མིན་པར་ཐལ། ཁྱོད་དངོས་པོ་ལས་ལྟོས་མེད་དུ་དངོས་སུ་རྟོགས་པའི་མངོན་སུམ་སྲིད་པ་ལ་གནོད་བྱེད་ཡོད་པ་དེའི་ཕྱིར། མཐོང་བའི་དེ་མ་ཐག་པ་ཚད་མའོ་སྙམ་ན། ས་ཕྱོགས་དག་པ་མཐོང་བའི་དེ་མ་ཐག་པར་སྐྱེ་བའི་ངེས་ཤེས་ཆོས་ཅན། ཁྱོད་བུམ་པ་མེད་པ་ལ་ཚད་མ་རང་རྒྱུད་པར་མི་འགྱུར་བར་ཐལ། དག་འཛིན་མངོན་སུམ་དེའི་སྟོབས་ལས་སྐྱེས་པའི་རྟོགས་ཟིན་ལ་འཇུག་པའི་བློ་ཡིན་པའི་ཕྱིར། ཁྱབ་པ་ཡོད་དེ། དེ་ལྟར་ན་ནི་ངེས་ཤེས་དང་དག་འཛིན་གཉིས་ལས་དག་འཛིན་མངོན་སུམ་དེ་ཉིད་བུམ་པ་མེད་པ་དེ་ལ་སྒྲོ་འདོགས་གཅོད་པའི་ནུས་པ་གསར་དུ་འཇུག་པ་ཡིན་པའི་ཕྱིར་དེ་ཉིད་ཚད་མར་འགྱུར་དགོས་པས་སོ། །
དངོས་པོ་མེད་པ་མངོན་སུམ་གྱི་ཡུལ་མ་ཡིན་པས་བུམ་པ་མེད་པ་ལ་དག་འཛིན་མངོན་སུམ་ཚད་མ་མིན་ནོ་ཞེ་ན། དག་འཛིན་མངོན་སུམ་ཆོས་ཅན། བུམ་པ་མེད་པ་ལ་ཚད་མ་ཡིན་པར་ཐལ། བུམ་པས་དབེན་པའི་ས་ཕྱོགས་དེའི་རྣམ་པ་བུམ་པ་དང་མ་འདྲེས་པར་ངེས་པར་བྱེད་པའི་ཤུགས་ཀྱིས་གཞན་བུམ་པ་སྤོང་བའི་ཚད་མ་ཡིན་པའི་ཕྱིར། ཇི་ལྟར་བུམ་པ་མ་འདྲེས་པར་ངེས་པར་བྱེད་ནུས་ཤེ་ན། བུམ་པས་དབེན་པའི་ས་ཕྱོགས་བུམ་པ་དང་མ་འདྲེས་པ་ངེས་པར་བྱེད་ནུས་པར་ཐལ། བུམ་པས་དབེན་པའི་ས་ཕྱོགས་དེ་རྣམ་པ་གཞན་བུམ་པ་དང་འདྲེས་ན་ཁྱོད་ཀྱིས་བུམ་པ་སྤོང་བ་དེ་མེད་པ་ལས་སྤོང་བའི་ཕྱིར། མངོན་སུམ་དང་ངེས་ཤེས་གཉིས་ལས་མངོན་སུམ་ཉིད་མེད་པ་ལ་ཚད་མ་ཡིན་པ་དེའི་ཕྱིར་དག་འཛིན་མངོན་སུམ་གྱི་སྟོབས་ལས་སྐྱེས་པའི་མི་དམིགས་པའི་རྣམ་པར་རྟོག་པ་འདི་ནི་ཆོས་ཅན། ཚད་མ་མ་ཡིན་པར་ཐལ། ཚད་མ་གཞན་དག་འཛིན་མངོན་སུམ་གྱི་སྟོབས་ལས་སྐྱེས་པའི་ངེས་ཤེས་ཡིན་པའི་ཕྱིར་དང་།
དབང་པོ་དང་རྟགས་ལ་མི་བརྟེན་པའི་ཕྱིར། རྟགས་ལ་མི་བརྟེན་པ་མ་ཡིན་ཏེ། སྣང་རུང་མ་དམིགས་པའི་རྟགས་ལ་བརྟེན་པས་སོ་ཞེ་ན། ས་ཕྱོགས་དག་པའི་ཁ་དོག་མཐོང་བ་གང་གིས་དེ་མ་ཐག་པར་སྒྲུབ་པ་དང་དགག་པའི་རྣམ་པར་རྟོག་པ་སྐྱེ་བར་འགྱུར་བ་དེ་ལྟར་སྐྱེས་པའི་དག་འཛིན་དེ་ནི་ཆོས་ཅན། སྣང་རུང་མ་དམིགས་པའི་གཏན་ཚིགས་ལ་བརྟེན་པ་མ་ཡིན་པར་ཐལ། དོན་དག་པ་མཐོང་བའི་ཤེས་པ་ཉིད་ཡིན་པའི་ཕྱིར། དཔེར་ན་སྔོན་པོ་མཐོང་བ་ན་འདི་ནི་སྔོན་པོ་ཡིན་གྱི་སེར་པོ་མ་ཡིན་ནོ་ཞེས་བྱ་བ་སྐྱེ་བའི་མངོན་སུམ་ལྟ་བུའོ། ། རྟོགས་ཟིན་གྱི་དོན་ལ་འཇུག་པ་དེའི་ཕྱིར་ངེས་ཤེས་དེ་དག་ནི་ཚད་མ་མ་ཡིན་ནོ། ། བལྟར་རུང་མ་དམིགས་པ་ནི་ཁྱད་པར་ཅན་གྱི་ཤེས་པས་མེད་པར་རྟོགས་ན་བལྟར་མི་རུང་ལ་མེད་པ་ཇི་ལྟར་རྟོགས་ཤེ་ན་མི་སྣང་བ་མི་དམིགས་པའི་གཏན་ཚིགས་ཆོས་ཅན། གཞི་འདིར་བལྟར་མི་རུང་གི་དོན་མེད་ངེས་ལས་གཞན་དུ་ཡོད་ངེས་སུ་གཞག་པ་འགོག་ནུས་པར་འགྱུར་གྱི་མེད་ངེས་སུ་བསྒྲུབ་མི་ནུས་ཏེ།
ཁྱོད་ལས་གཞི་འདིར་བལྟར་མི་རུང་གི་དོན་ཡོད་མེད་གང་དུའང་ངེས་པར་མི་རུང་བའི་ཕྱིར། དཔེར་ན་སེམས་ཅན་གཞན་གྱི་རྒྱུད་ལ་རྣམ་རྟོག་དང་འདོད་ཆགས་ལ་སོགས་པ་རྟགས་མེད་པར་ཐ་མལ་པས་ཡོད་མེད་གང་དུའང་མི་འགྲུབ་པ་བཞིན་ནོ། ། གཏན་ཚིགས་དེ་དག་ཆོས་ཅན། གཞི་འདིར་བལྟར་མི་རུང་བའི་དོན་ལྡོག་པར་བསྒྲུབ་པར་ནུས་པ་མིན་པར་ཐལ། གཞི་འདིར་བལྟར་མི་རུང་གི་དོན་མེད་པར་ངེས་པའི་ཐ་སྙད་ཀྱི་འབྲས་བུ་མེད་པ་ཅན་ཡིན་པའི་ཕྱིར། འོ་ན་གང་གིས་བསྒྲུབ་ནུས་ཤེ་ན། དགག་རྟགས་གཉིས་ཀྱི་དང་པོ་སྣང་རུང་མ་དམིགས་པའི་གཏན་ཚིགས་ཆོས་ཅན། དགག་བྱའི་ཆོས་ཀྱི་དོན་མེད་ངེས་སུ་བསྒྲུབ་ནུས་པ་ཁྱོད་ཀྱི་དབང་དུ་བྱས་པ་ཡིན་ཏེ། ཁྱོད་ཀྱིས་ཆོས་ཅན་གྱི་སྟེང་དུ་དགག་བྱའི་ཆོས་ཀྱི་དོན་མེད་ངེས་སུ་བསྒྲུབ་པར་ནུས་པའི་ཕྱིར། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའི་བཤད་པ་དག་གོ །
བསྡུ་བྱ་རང་བཞིན་མི་དམིགས་པ་བཤད་ཟིན་ཏོ། ། འོ་ན་སྣང་རུང་མ་དམིགས་པ་འདི་ཇི་ལྟར་སྦྱོར་ཞེ་ན། སྦྱོར་ཚུལ་སྟོན་པ་ནི། མ་དམིགས་པའི་གཏན་ཚིགས་རང་གི་སྦྱོར་བ་དག་ཆོས་ཅན། ཁྱོད་ལ་རྟགས་ཀྱི་སྦྱོར་ཚུལ་གཉིས་ཡོད་དེ། མི་དམིགས་པའི་རང་གི་ངོ་བོ་རྟགས་སུ་སྦྱོར་བའམ་དགག་བྱའི་ཆོས་ཀྱི་དོན་ལ་གནོད་པར་བྱེད་པའི་ངོ་བོ་སྟེ་འགལ་ཟླ་རང་གི་ཡོད་ན་ཡོད་པའི་སྟོབས་ལས་གཅིག་ཤོས་རྒྱུན་ལྡོག་ནས་མེད་པར་འགྱུར་བའི་དངོས་པོ་རྟགས་སུ་བཀོད་པ་དང་གཉིས་ཡོད་པའི་ཕྱིར། རམ་གྱི་སྒྲས་ཕན་ཚུན་སྤང་འགལ་སྡུད་དོ། ། མེད་པར་ངེས་པའི་ཐ་སྙད་ཀྱི་འབྲས་བུ་ཅན་དགག་བྱའི་ཆོས་ལྡོག་པའམ་མེད་ངེས་སུ་བསྒྲུབ་པའི་མི་དམིགས་པའི་གཏན་ཚིགས་ཀྱི་སྦྱོར་ཚུལ་ལ་གཉིས་ལས་འབྲེལ་ཡུལ་མ་དམིགས་པའི་གཏན་ཚིགས་ཀྱི་སྦྱོར་ཚུལ་ནི། འབྲེལ་ཡུལ་མ་དམིགས་པའི་གཏན་ཚིགས་ཆོས་ཅན། གང་གི་ཚེ་ཁྱོད་རབ་ཏུ་སྦྱོར་བ་དེའི་ཚེ་མི་དམིགས་པ་རང་གི་ངོ་བོ་རྟགས་སུ་སྦྱོར་བར་བྱ་སྟེ།
རྟགས་རང་ཉིད་དགག་བྱའི་ཆོས་ཀྱི་འབྲེལ་ཡུལ་མེད་པ་རྟགས་སུ་བཀོད་པའི་སྒོ་ནས་ཆོས་ཅན་གྱི་སྟེང་དུ་དགག་བྱའི་ཆོས་མེད་ངེས་སུ་བསྒྲུབ་པའི་གཏན་ཚིགས་ཡིན་པའི་ཕྱིར། དཔེར་ན་གཞི་འདི་ན་དུ་བ་མེད་དེ། དུ་བ་ཡོད་ན་སྣང་དུ་རུང་བ་ལས་མ་དམིགས་པའི་ཕྱིར། འདི་ན་ཤིང་ཤ་པ་མེད་དེ། ཤིང་མེད་པའི་ཕྱིར། རྒྱ་མཚོ་འདི་ན་ཆོས་ཅན། དུ་བ་མེད་དེ། མེ་མེད་པའི་ཕྱིར་རོ་ཞེ་བྱ་བ་ལྟ་བུའམ། འགལ་ཟླ་བསྒྲུབ་པའི་སྦྱོར་ཚུལ་ནི། འབྲེལ་ཡུལ་མ་དམིགས་པ་ལས་ཡང་ན་དགག་པར་བྱ་བའི་དོན་ལ་གནོད་པར་བྱེད་པའི་ངོ་བོ་རྟགས་སུ་ཉེ་བར་བཀོད་པའི་སྒོ་ནས་རབ་ཏུ་སྦྱོར་ཏེ།
དཔེར་ན་འདི་ན་གྲང་བའི་རེག་པ་མེད་དེ། མེ་ཡོད་པའི་ཕྱིར་རོ་ཞེས་པ་ལྟ་བུ་སྟེ་སྔར་དཔེར་བརྗོད་པ་བཞིན་ནོ། ། གནོད་པར་བྱེད་པའི་འགལ་བ་དེ་ཡང་ཇི་ལྟར་རྟོགས་ཤེ་ན། གཞན་སྣང་བ་ཆོས་ཅན། མུན་པ་དང་འགལ་བར་རྟོགས་སྟེ། གཞི་འགའ་ཞིག་ཏུ་ཁྱོད་རྒྱུ་མ་ཚང་བ་མེད་པར་འབྱུང་བ་ལས་ཁྱོད་ཡོད་ན་མུན་པ་ལྡོག་ནས་མེད་པར་འགྱུར་བའི་ཕྱིར། དཔེར་ན་གྲང་བའི་རེག་པ་དང་དྲོ་བའི་རེག་པ་བཞིན་ནོ། ། ལྷན་ཅིག་མི་གནས་འགལ་བསྟན་ནས། ། ཕན་ཚུན་སྤངས་འགལ་སྟོན་པ་ལ། ། ཕན་ཚུན་ཐ་དད་གྲུབ་ཕྱིར་ཏེ། །
བརྟན་དངོས་དང་ནི་འཇིག་པ་བཞིན། ། ཞེས་གསུངས་པ་འགྲེལ་པ་ནི། ལྷན་ཅིག་མི་གནས་པའི་འགལ་བ་ལས་ཡང་ན་ཕན་ཚུན་སྤངས་ཏེ་གནས་པའི་མཚན་ཉིད་ཀྱིས་འགལ་བ་ཡང་ཡོད་པ་ཡིན་ཏེ། རྟག་པ་དང་མི་རྟག་པ་བཞིན་ནོ། ། ཚད་མས་གནོད་པའི་འགལ་བ་སྟོན་པ་ལ། ཚད་མས་གནོད་པའི་ཕྱིར་ཡང་སྟེ། ། ལྟོས་བཅས་དང་ནི་ངེས་དངོས་བཞིན་ཞེས་གསུངས་པ་འགྲེལ་བ་ནི། དངོས་སུ་འགལ་བ་ལས་ཡང་ན་བརྒྱུད་པས་འགལ་བ་ནི། བརྒྱུད་འགལ་སྟོན་པའི་སྐབས་འདིར་ཆོས་ཅན། མི་རྟག་པར་མ་ཟད་མི་རྟག་པ་དེའི་རྟགས་བྱས་པ་དང་རྟག་པ་ཡང་འགལ་བར་འགྱུར་ཏེ།
རྟག་པ་དེ་ཉིད་ལ་མི་རྟག་པར་ཚད་མས་གྲུབ་པའི་དོན་གྱིས་དངོས་སུ་གནོད་པར་བྱེད་པ་ཡིན་པའི་ཕྱིར། དཔེར་ན་ངེས་པ་ལ་ངེས་མེད་ཀྱིས་དངོས་སུ་གནོད་པས་ལྟོས་པ་དང་བཅས་པ་ཡང་ངེས་པའི་དངོས་པོ་དང་འགལ་བ་བཞིན་ནོ། ། དཔེ་མ་གྲུབ་བོ་སྙམ་ན། དཔེ་བསྒྲུབ་པའི་ཚད་མ་ཡང་བསྟན་པ་ནི། འཇིག་པ་དེའི་རྒྱུ་དོན་གཞན་ཡོད་པར་སྨྲ་བ་རྣམས་ཀྱིས་སྐྱེ་བ་དང་ལྡན་པར་ཁས་བླངས་པའི་བུམ་པ་དག་ནི་ཆོས་ཅན། འཇིག་པར་ངེས་པ་མེད་པར་ཐལ། འཇིག་པ་དེའི་ངོ་བོར་འགྱུར་བ་འཇིག་རྒྱུ་གཞན་ལ་ལྟོས་པའི་ཕྱིར། རྟགས་ཁས་བླངས་སོ། ། ཁྱབ་པ་བསྒྲུབ་པ་ནི། འཇིག་པར་འགྱུར་བ་འཇིག་རྒྱུ་དོན་གཞན་ལ་ལྟོས་པར་ཁས་བླངས་པའི་བུམ་པ་དེ་ནི་ཆོས་ཅན།
དངོས་པོ་གང་ཞིག་འཇིག་པ་གང་གི་ངོ་བོར་འགྱུར་བ་ཕྱིས་འབྱུང་གི་འཇིག་རྒྱུ་ལ་ལྟོས་པ་ཡིན་ན། གྲུབ་ཙམ་ནས་འཇིག་པ་དེའི་ངོ་བོར་ངེས་པར་འགྱུར་བ་མིན་དགོས་ཏེ། འཇིག་པར་འགྱུར་བ་ཕྱིས་འབྱུང་གི་རྒྱུ་ལ་ལྟོས་པ་ཡིན་ན། གྲུབ་ཙམ་ནས་འཇིག་པར་མ་ངེས་པའི་ཕྱིར། དཔེར་ན་གོས་སེར་པོར་འགྱུར་བ་ཚོན་ལ་ལྟོས་ན་གྲུབ་ཙམ་ནས་སེར་པོར་མ་ངེས་པ་བཞིན་ནོ། ། འཇིག་པ་དེའི་རྒྱུ་རྣམས་ཀྱང་འཇིག་པ་སྐྱེད་བྱེད་དེར་ངེས་པའི་ཕྱིར། ལྟོས་བཅས་ཡིན་ན་འཇིག་ངེས་མིན་པར་ཐལ་བའི་སྐྱོན་མེད་དོ་ཞེ་ན། བུམ་པའི་འཇིག་རྒྱུར་འདོད་པའི་ཐོ་བ་ལ་སོགས་པ་དེ་དག་ཆོས་ཅན། བུམ་པའི་འཇིག་པ་བསྐྱེད་ངེས་མིན་པར་ཐལ། ཁྱོད་ཀྱིས་བུམ་པའི་འཇིག་པ་བསྐྱེད་པ་ལ་མཐུན་རྐྱེན་ཚང་བ་དང་གེགས་མེད་པར་མ་ངེས་པའི་ཕྱིར་རོ། །
ཇི་ལྟར་མ་ངེས་ཤེ་ན། གནས་མ་བུའི་སྡེ་པ་ཆོས་ཅན། བུམ་པ་དེ་ཡོད་ན་རང་གི་རྒྱུའི་ཚོགས་པ་ལ་རག་ལས་ནས་གྲུབ་པའི་བུམ་པ་དེ་འཇིག་པར་བསྐྱེད་པ་ལ་མངོན་དུ་ཕྱོགས་པ་ཕྱིས་འབྱུང་གི་འཇིག་རྒྱུ་དོན་གཞན་དག་ཀྱང་གདོན་མི་ཟ་བར་ཡོད་པར་འགྱུར་བ་ནི་མ་ཡིན་པར་ཐལ། འཇིག་རྒྱུ་རྣམས་གཞན་གཞིག་བྱ་ལ་རག་མ་ལས་པའི་ཕྱིར་རོ། ། རག་ལས་སོ་ཞེ་ན། དེའི་ཆོས་ཡིན་ན་ཡང་བུམ་པ་དེ་ཆོས་ཅན། ཁྱོད་སྐད་ཅིག་མ་ཉིད་དུ་འདོད་པར་རིགས་པར་ཐལ། ཁྱོད་འཇིག་རྒྱུ་དེ་ཉིད་ལས་འཇིག་པའི་ཕྱིར། གཞིག་བྱ་ལས་གཞན་འཇིག་རྒྱུ་དེ་ལས་འཇིག་པ་སྐྱེ་བས་སྐད་ཅིག་མར་མི་འདོད་དོ་ཞེ་ན། བུམ་པ་ནི་ཆོས་ཅན།
ཕྱིས་ཀྱང་འཇིག་པ་མེད་པར་ཐལ། སྔར་འཇིག་པ་མེད་པའི་ཕྱིར། ཁྱབ་པ་ཡོད་དེ། སྐད་ཅིག་མ་མིན་པ་དེ་ཉིད་ལ་སྔ་ཕྱིའི་ཁྱབ་པར་མེད་པའི་ཕྱིར། བུམ་པའམ་དེའི་རྒྱུ་མི་རྟག་པར་ངེས་བྱེད་ཀྱི་རྒྱུར་འདོད་ན། གནས་མ་བུའི་སྡེ་པ་ཆོས་ཅན། དངོས་པོ་མི་རྟག་པ་དེའི་ངོ་བོའམ་དངོས་པོའི་རྒྱུ་དེ་དངོས་པོའི་མི་རྟག་པ་སྐྱེད་བྱེད་དུ་ཅི་སྟེ་མི་འདོད་དེ་འདོད་རིགས་པར་ཐལ། དངོས་པོ་དེའམ་དེའི་རྒྱུ་དངོས་པོའི་མི་རྟག་པ་ཉིད་ཀྱི་རྒྱུ་ངེས་པར་བྱེད་པའི་རང་བཞིན་དུ་ཁས་ལེན་པའི་ཕྱིར། འདོད་ན། དངོས་པོ་འཇིག་རུང་དེ་ལས་འཇིག་པ་སྐྱེ་བའི་བརྒྱུད་པས་ཅི་ཞིག་བྱ་སྟེ་མི་དགོས་པར་ཐལ།
མཐར་ཡང་དངོས་པོ་ཉིད་འཇིག་པ་དེའི་རང་གི་ངོ་བོ་ཉིད་དམ་དངོས་པོའི་རྒྱུ་དངོས་པོའི་འཇིག་པ་དེའི་ངོ་བོར་ཁས་བླངས་པའི་རང་བཞིན་ཡིན་པའི་ཕྱིར། ལྟོས་བཅས་དང་ངེས་པའི་དངོས་པོ་འགལ་བར་བསྟན་པ་འདིས་ནི་ཆོས་ཅན། དགོས་པ་ཡོད་དེ། ཁྱོད་ཀྱིས་རེས་འགའ་བའི་ངོ་བོ་ཉིད་ལྟོས་པ་མེད་པ་དང་འགལ་བ་ཡང་ཤུགས་ལ་བཤད་པ་ཡིན་པའི་ཕྱིར། གལ་ཏེ་ངེས་པ་དང་ངེས་མེད་འགལ་བ་དེ་ལྟ་བུ་དག་ཀྱང་ཕན་ཚུན་སྤངས་ཏེ་གནས་པའི་མཚན་ཉིད་ཁོ་ནས་འགལ་བ་ཡིན་ཏེ། ངེས་པ་མེད་པས་ངེས་པ་ལ་གནོད་པའི་ཕྱིར། ཚད་མས་ནི་ངེས་པའི་འགལ་ཟླ་ངེས་མེད་སྒྲུབ་པར་བྱེད་པ་ཡིན་ལ། གནོད་པ་ནི་འགལ་ཟླ་ངེས་མེད་དེ་ཉིད་ཀྱིས་གནོད་པ་ཡིན་ཏེ། དེའི་ཕྱིར་ངེས་པ་དང་ངེས་མེད་འགལ་བ་ཡིན་ལ། ངེས་པ་དང་ངེས་མེད་དུ་མ་ཟད་ལྟོས་བཅས་དང་ངེས་པ་འགལ་བ་དེ་ལྟ་བུ་དག་ཀྱང་ཕན་ཚུན་སྤངས་ཏེ་གནས་པའི་མཚན་ཉིད་ཁོ་ནས་འགལ་བ་ཡིན་ཏེ།
འགལ་ཟླས་གནོད་པའི་ཕྱིར་རོ། ། རྒྱུ་མཚན་དེའི་ཕྱིར་ཚད་མས་གནོད་པས་འགལ་བ་ནི་འགལ་བ་སྔ་མ་ལས་གཞན་མིན་པས་ལོགས་སུ་བཞག་པར་བྱ་བ་མ་ཡིན་ནོ་ཞེ་ན། ལྟོས་བཅས་ཆོས་ཅན། ངེས་པའི་དངོས་པོ་དང་ཕན་ཚུན་སྤངས་འགལ་ཡིན་པར་བདེན་ཏེ། ངེས་པ་དང་དངོས་སུ་འགལ་བ་ངེས་མེད་ཀྱིས་ཁྱབ་པའི་རང་བཞིན་གྱིས་ཀྱང་དོན་དུའམ་ཤུགས་ལ་ངེས་པ་དང་འགལ་བའི་ཕྱིར། འགལ་བ་སྔ་མ་ལས་ཐ་དད་དུ་བྱེད་པའི་དགོས་པ་བསྟན་པ་ནི། འགལ་བ་སྔ་མ་ལས་ལོགས་སུ། ཚད་མས་གནོད་པའི་ཕྱིར་ཡང་སྟེ་ཞེས་དེ་སྐད་བརྗོད་པ་ཆོས་ཅན། དགོས་པ་ཡོད་དེ། དགག་བྱའི་ཆོས་དང་འགལ་བའི་ཁྱབ་བྱ་དེ་རྟགས་སུ་ཉེ་བར་བཀོད་པས་འགལ་ཟླ་འགོག་པའི་མི་དམིགས་པའི་སྦྱོར་བར་འགྱུར་རོ་ཞེས་བསྟན་པའི་ཆེད་ཡིན་པའི་ཕྱིར།
དཔེར་ན་དཔེ་བརྗོད་མ་ཐག་པའི་ལྟོས་བཅས་དང་ནི་ངེས་དངོས་བཞིན་ཞེས་པའི་སྦྱོར་བ་དེ་ཉིད་བཞིན་ནོ། ། མི་སྣང་ངེས་པ་མི་རུང་ཕྱིར། ། གཞན་དུ་གཞག་པ་འགོག་འགྱུར་དཔེར། ། ཞེས་དང་། ངེས་པར་བསྒྲུབ་ཕྱིར་གཏན་ཚིགས་ལ། ། དང་པོའི་དབང་དུ་བྱས་པ་ཡིན། ། ཞེས་པའི་གཞུང་ལས་འཕྲོས་པའི་རྩོད་པ་བརྗོད་པ་ནི། ཅི་སྟེ་སྣང་རུང་མ་དམིགས་པས་མེད་པའི་ཐ་སྙད་བསྒྲུབ་ཅིང་མི་སྣང་བ་མ་དམིགས་པས་ཡོད་པའི་ཐ་སྙད་འགོག་ན། གཙོ་བོ་ལ་སོགས་པ་དེ་དག་ནི་ཡོད་པ་མིན་ཏེ། མ་དམིགས་པའི་ཕྱིར་རོ་ཞེས་བྱ་བ་དེ་རྟགས་མ་ཡིན་པར་འགྱུར་ཏེ།
འདི་ལ་ཇི་ལྟར་མེད་པའི་ཐ་སྙད་བསྒྲུབ་པའམ་ཡོད་པའི་ཐ་སྙད་བཀག་པར་འགྱུར་ཏེ་མི་འགྱུར་བས་སོ། ། ཇི་ལྟར་མི་འགྱུར་ཞེ་ན། གཙོ་བོ་ཡི་དོན་དེ་དགག་པ་ལ་ཆོས་ཅན་གཙོ་བོ་བརྗོད་པའི་ཚིག་སྦྱོར་བ་མེད་དགོས་ཏེ། དོན་ལ་སྐུར་པ་འདེབས་ན་སྒྲ་སྦྱོར་བ་མི་སྲིད་པའི་ཕྱིར། སྦྱོར་ན་ནི་གཙོ་བོ་དེ་མ་བཀག་པའི་ཕྱིར་དགག་ཡུལ་མེད་པར་འགྱུར་ལ། དགག་ཡུལ་མེད་པའི་བཀག་པ་མི་རུང་ངོ་ཞེ་ན། ཁྱོད་ཀྱི་རྩོད་པ་འཇུག་པའི་སྐྱོན་འདི་ནི་མེད་དེ། འདི་ལྟར་ཐོག་མ་མེད་པའི་བག་ཆགས་ལས་བྱུང་བའི་རྣམ་པར་རྟོག་པས་ཡོངས་སུ་བསྒྲུབ་པའི་སྒྲ་དོན་གྱི་ཆོས་ནི་ཆོས་ཅན། རྣམ་པ་གསུམ་ཡོད་དེ། ཡོད་པ་དང་མེད་པ་དང་གཉིས་ལ་བརྟེན་པའི་སྒྲ་དོན་རྣམས་ཡོད་པའི་ཕྱིར།
སྒྲ་དོན་དེ་ནི་གཙོ་བོ་དངོས་པོ་བའི་ཉེར་ལེན་ཅན་དུ་མེད་པ་དེ་ལྟ་བུར་བསྒྲུབ་པར་ཐལ། གཙོ་བོ་དངོས་པོ་བའི་ཉེར་ལེན་ཅན་དུ་ཡོད་ན་ཚད་མས་དམིགས་སུ་རུང་བ་ལས་ཡོད་པར་མི་དམིགས་པ་གཏན་ཚིགས་ཡིན་ནོ། ། གཙོ་བོའི་སྒྲ་དོན་དེ་ཉིད་ནི་ཆོས་ཅན། ཀུན་རྫོབ་ཏུ་མེད་པ་མིན་ཏེ། གཙོ་བོ་ཞེས་པའི་སྒྲ་སྦྱོར་བའི་ཕྱིར། གྲངས་ཅན་ཆོས་ཅན། གཙོ་བོའི་རང་གི་མཚན་ཉིད་བཀག་ན་ཆོས་ཅན་གཙོ་བོ་ཞེས་བརྗོད་པའི་ཚིག་སྦྱོར་བ་མེད་པའི་སྐྱོན་འདི་ནི་མེད་དེ། འདི་ལྟར། རྗོད་བྱེད་ཀྱི་སྒྲ་འདི་དག་རང་གི་མཚན་ཉིད་ཀྱི་དངོས་ཀྱི་ཡུལ་ཅན་མ་ཡིན་པའི་ཕྱིར། མ་ཡིན་ཏེ།
ཐོག་པ་མེད་པའི་དུས་ཅན་གྱི་བག་ཆགས་ལས་བྱུང་བའི་རྣམ་པར་རྟོག་པས་ཡོངས་སུ་བསྒྲུབས་པ་སྟེ། རྟོག་པ་ལ་སྣང་བའི་དོན་བརྡ་བྱེད་པ་པོས་བརྡའི་ཡུལ་ཉིད་དུ་བདག་གིར་བྱེད་པ་ཡིན་པའི་ཕྱིར། ཇི་ལྟར་རྟོག་པ་ལ་སྣང་ཞེ་ན། སྒྲ་དོན་དེ་ནི་ཆོས་ཅན། འཆད་པ་པོའི་རྣམ་པར་རྟོག་པ་ལ་བརྟེན་པ་སྟེ་སྣང་བ་ཡིན་ཏེ། འཆད་པ་པོའི་རྟོག་པ་ལ་ཇི་ལྟར་སྣང་བའི་དངོས་པོ་བསྟན་པར་འདོད་པས་ཁྱོད་ལ་བརྡ་དངོས་སུ་སྦྱོར་བའི་ཕྱིར། དང་སྡུད་ཚིག་གོ ། ཉན་པ་པོའི་རྣམ་པར་རྟོག་པ་ལ་སྣང་བ་ཡིན་ཏེ། ཉན་པ་པོ་ལ་རྗོད་བྱེད་ཀྱི་སྒྲ་ཁྱོད་ལས་དོན་དེའི་རྣམ་པ་ཅན་གྱི་རྣམ་པར་རྟོག་པ་བསྐྱེད་པའི་ཕྱིར། རང་མཚན་སྒྲའི་ཡུལ་མ་ཡིན་པའི་རིགས་པ་གཞན་ཡང་།
རང་མཚན་ཆོས་ཅན། སྒྲ་དེའི་དངོས་ཡུལ་དུ་ངེས་པར་ནུས་པ་མ་ཡིན་ཏེ། རྗོད་བྱེད་ཀྱི་སྒྲའི་ཉེ་བར་ལེན་པ་འཆད་པོའི་རྟོག་པ་དང་འབྲས་བུ་ཉན་པ་པོའི་རྟོག་པའི་ཤེས་པ་ལ་སྣང་བ་མ་ཡིན་པའི་ཕྱིར། ཡོད་མེད་གཉིས་ཀ་ལ་བརྟེན་པའི། ། སྒྲ་དོན་ཆོས་ནི་རྣམ་པ་གསུམ། ། ཞེས་པའི་དོན་བཤད་པ་ནི། ཡོད་མེད་ལ་སོགས་པའི་རྣམ་པ་ཅན་གྱི་རྣམ་པར་རྟོག་པ་དེ་ནི་ཆོས་ཅན། ཁྱོད་ལ་སྣང་བའི་ཡོད་མེད་ལ་སོགས་པའི་དོན་སྤྱི་ལ་དངོས་པོ་དང་དངོས་པོ་མེད་པ་ལ་སོགས་པའི་ཆོས་སུ་བརྗོད་པ་ལ་རྒྱུ་མཚན་ཡོད་དེ། ཁྱོད་ལ་སྣང་བའི་ཡོད་མེད་ལ་སོགས་པའི་སྤྱི་ལ་ཡོད་མེད་ལ་སོགས་པར་རྣམ་པར་ཞེན་པའི་དབང་གིས་ཁྱོད་ལ་སྣང་བའི་སྤྱི་ལ་ཡོད་པ་དང་མེད་པ་དང་གཉིས་ཀའི་ཆོས་ཞེས་བརྗོད་པའི་ཕྱིར། ཅིའི་ཕྱིར་རང་ལ་སྣང་བ་ལ་དོན་དུ་ཞེན་ཞེ་ན།
རང་ལ་སྣང་བའི་ཡོད་མེད་ལ་སོགས་པའི་སྤྱི་ལ་ཡོད་པ་དང་མེད་པ་ལ་སོགས་པར་ཞེན་པར་འགྱུར་ཏེ། ཡོད་པ་དང་མེད་པ་དང་གཉིས་ཀའི་ཤེས་པས་བསྐྱེད་པའི་བག་ཆགས་ལས་བྱུང་བའི་ཞེན་པ་ཡིན་པའི་ཕྱིར། སྒྲ་དོན་ཆོས་ནི་རྣམ་པ་གསུམ། ། དེ་དངོས་ཉེར་ལེན་ཅན་མིན་པར། ། བསྒྲུབ་ལ། ཞེས་པའི་དོན་བཤད་པ་ནི། སྒྲ་དོན་གྱི་རང་བཞིན་དེ་ལྟ་བུ་ཡིན་པ་དེའི་ཕྱིར། སྒྲ་དོན་དེ་ཆོས་ཅན། ཁྱོད་དངོས་པོའི་ཉེར་ལེན་ཅན་མ་ཡིན་པར་རྟགས་ཀྱིས་བསྒྲུབ་པ་ལ་ཆོས་ཅན་ཡིན་ཏེ། སྒྲ་དོན་དངོས་པོའི་ཉེར་ལེན་ཅན་མ་ཡིན་པར་བསྒྲུབ་པའི་ཕྱོགས་བཏགས་པ་བ་གང་ཞིག
ཆོས་ཅན་སྒྲ་དོན་དེ་ལ་དཔྱོད་པ་གནས་པ་རྣམས་ཀྱིས་གཙོ་བོའི་སྒྲ་ལས་སྣང་བའི་དོན་འདི་དངོས་པོའི་ཉེ་བར་ལེན་པ་ཅན་ཡིན་ནམ་འོན་ཏེ་མིན་ཞེས་ཡོད་པ་དང་མེད་པ་ཉིད་དུ་སེམས་པར་བྱེད་པའི་གཞི་ཡིན་པའི་ཕྱིར། སྒྲ་དོན་དེ་ནི་ཆོས་ཅན། ཁྱོད་ཀུན་རྫོབ་ཏུ་མེད་ཅེས་སྤང་བར་འོས་པ་མིན་ཏེ། སོ་སོ་རང་གིས་རིག་པར་བྱ་བ་ཡིན་པའི་ཕྱིར། དེས་ན་ཆོས་ཅན་མ་གྲུབ་པའི་སྐྱོན་ལས་ཀྱང་གྲོལ་ལོ། ། སྒྲ་ལས་སྣང་བ་དེ་ཉིད་རང་མཚན་ནོ་སྙམ་ན། གྲངས་ཅན་ཆོས་ཅན། སྒྲ་དོན་དེ་ཉིད་རང་གི་མཚན་ཉིད་ཡིན་ཞེས་པ་ནི་བརྗོད་པར་མི་ནུས་ཏེ། མ་ཐོབ་པ་མ་འོངས་པ་དང་འགགས་པ་འདས་པའི་དོན་གང་ལ་ཡང་སྒྲ་དོན་དེ་མི་ལྡོག་པའི་ཕྱིར་དང་། སྒྲ་དོན་དེ་དངོས་པོ་ལ་ཕྱིན་ཅི་ལོག་གི་རྣམ་པར་མངོན་པར་ཞེན་པ་མུ་སྟེགས་བྱེད་གཞན་གྱི་ཤེས་པ་ལ་ཡང་སྣང་བའི་ཕྱིར།
དེ་ཉིད་ཚིགས་སུ་བཅད་པས་སྡུད་པའི་བཤད་པ་ནི། མཐའ་གཅིག་ཏུ་རྗོད་བྱེད་ཀྱི་སྒྲ་དོན་དམ་ཁོ་ན་ལ་འཇུག་པར་འདོད་ན། གཞན་དག་གིས་རྟག་ཆད་ཀྱི་ལྟ་བའི་བྱེ་བྲག་གིས་བཏགས་པའི་དོན་རྣམས་ལ་ནི་ཆོས་ཅན། རྗོད་བྱེད་ཀྱི་སྒྲ་རྣམས་འཇུག་པར་མི་འགྱུར་བར་ཐལ། རྗོད་བྱེད་ཀྱི་སྒྲ་དག་འཇུག་པའི་རྒྱུ་རང་མཚན་དུ་མེད་པ་ཅན་ཡིན་པའི་ཕྱིར། ཞིང་སྡུད་ཚིག་གོ ། གྲངས་ཅན་ཆོས་ཅན། རྗོད་བྱེད་ཀྱི་སྒྲ་དོན་དམ་ཁོ་ན་ལ་འཇུག་པ་མ་ཡིན་པར་ཐལ། འཇུག་ན་འདས་པ་དང་མ་སྐྱེས་པ་ལ་ཡང་རྗོད་བྱེད་ཀྱི་སྒྲ་མི་འཇུག་པར་ཐལ་བ་དང་། ཚིག་འགའ་ཞིག་ཀྱང་རྫུན་པའི་དོན་ཅན་ཉིད་དུ་མི་འགྱུར་བའི་སྐྱོན་ཡོད་པའི་ཕྱིར།
དེས་ན་རྗོད་བྱེད་ཀྱི་སྒྲ་འདི་དག་རྟོག་པའི་བློ་ལ་སྣང་བའི་དོན་གྱི་ཡུལ་ཅན་ཉིད་དུ་འདོད་དོ། ། དེ་ནི་དེ་ལྟ་བུར། ། མི་དམིགས་གཏན་ཚིགས་ཞེས་པའི་དོན་བཤད་པ་ནི། གཙོ་བོ་དངོས་པོའི་ཉེར་ལེན་ཅན་དེ་ལྟར་དུ་ཡོད་ན་ཚད་མས་དམིགས་སུ་རུང་བ་ལས་ཡོད་པར་ཚད་མས་མ་དམིགས་པའི་གཏན་ཚིགས་ཆོས་ཅན། གཙོ་བོའི་སྒྲ་དོན་དེ་ལ་རྟག་པ་ལ་སོགས་ཇི་ལྟར་འདོད་པའི་རང་བཞིན་གྱི་ཉེ་བར་ལེན་པ་ཅན་མ་ཡིན་པ་བསྒྲུབ་པར་བྱ་བ་ལ། སྒྲུབ་པར་བྱེད་པའི་ཆོས་སུ་མ་གྲུབ་པ་མིན་ཏེ། ཁྱོད་ཀྱིས་དེ་ལྟར་བསྒྲུབ་པར་ཤེས་འདོད་ཆོས་ཅན་གཙོ་བོའི་སྒྲ་དོན་ལ་འགོད་ཚུལ་དང་མཐུན་པར་ཡོད་པ་ཉིད་དུ་ངེས་པའི་ཕྱིར། དེ་ཉིད་ནི། ། མེད་པ་ལ་ཡང་སྒྲ་སྦྱོར་ཕྱིར། ། ཞེས་པའི་དོན་བཤད་པ་ནི།
སངས་རྒྱས་ཆོས་ཅན། འདིར་སྒྲའི་རྣམ་པར་རྟོག་པ་ལ་སྣང་བའི་དོན་དེ་ཉིད་མེད་ཅེས་བསྙོན་པ་ཡང་མིན་ཏེ། དོན་དེ་བློ་ལ་བཞག་པའི་དོན་དུ་སྒྲ་སྦྱོར་བའི་ཕྱིར་དང་། སྒྲ་དོན་དེ་མེད་ན་སྒྲ་སྦྱོར་བ་དེ་ཡང་མི་རུང་བའི་ཕྱིར་རོ། ། མ་དམིགས་པའི་གཏན་ཚིགས་ཀྱི་དོན་གསུམ་བསྟན་པ་ལས་གཞན་རྟོག་ལྡན་གྱི་འཇུག་ཡུལ་དཔྱད་པ་ཡང་བསྟན་པ་ནི། སྒྲ་དོན་ལ་བསྙོན་པ་མེད་པའི་འབྲས་བུ་དོན་གཉེར་གྱི་གང་ཟག་རྣམས་ཀྱིས་ཡོད་པ་དང་མེད་པའི་ཕྱོགས་ཀྱི་བྱེ་བྲག་གིས་བརྟགས་ནས་དངོས་པོ་ཉིད་ལ་དཔྱད་པར་བྱ་སྟེ། འབྲས་བུ་འབྱུང་བ་དངོས་པོ་དེ་ལ་རག་ལས་པའི་ཕྱིར། ཅི་ལྟར་རག་ལས་ཤེ་ན། འབྲས་བུ་འབྱུང་བ་དངོས་པོ་ཁོ་ན་ལ་རག་ལས་པར་ཐལ། སྒྲའི་དོན་ནི་ཡོད་དམ་མེད་ཀྱང་རུང་སྟེ།
སྒྲ་དོན་ལ་སྐྱེས་བུའི་དོན་ཅུང་ཞིག་ཉམས་པའམ་འགྲུབ་པ་མ་ཡིན་པའི་ཕྱིར་ཏེ། སྒྲ་དོན་དེ་ཇི་ལྟར་མངོན་པར་ཞེན་པ་བཞིན་དུ་དེ་ཁོ་ན་ཉིད་རང་མཚན་མ་ཡིན་པའི་ཕྱིར་དང་། དེ་ཁོ་ན་ཉིད་རང་མཚན་ཇི་ལྟ་བ་བཞིན་དུ་འདོད་པའི་དོན་སྒྲུབ་བྱེད་དུ་མེད་པའི་ཕྱིར། མེད་པ་དེའི་ཕྱིར། རྟོག་ལྡན་གྱི་འཇུག་ཡུལ་དཔྱོད་པ་འདིར་ཆོས་ཅན། དུས་ཐམས་ཅད་ཀྱི་ཚེ་རྟོག་ལྡན་འདི་ཡུལ་གང་ལ་འདོད་དོན་སྒྲུབ་བྱེད་དུ་ཡོད་པ་དང་མེད་པར་དཔྱོད་པ་འཇུག་པ་ན་རྣམ་པར་རྟོག་པའི་སྣང་བ་སྤངས་ཏེ་སྐྱེས་བུའི་དོན་འདིར་འབྲེལ་བ་དངོས་པོ་ཉིད་ལ་ཡོད་པར་རྟོག་དཔྱོད་གནས་པར་བྱེད་རིགས་ཏེ། འབྲས་བུ་འབྱུང་བ་དངོས་པོ་ལ་རག་ལས་པའི་ཕྱིར། ཇི་ལྟར་གྲང་བ་སེལ་བ་ལ་སོགས་པ་ལ་མེ་དགོས་པ་བཞིན་ནོ། ། དངོས་པོ་དང་སྒྲ་དོན་གཉིས་པོ་དེ་ལ་སྒྲའི་དོན་གྱིས་ནི་དོན་བྱེད་ནུས་པ་མ་ཡིན་ཏེ། སྒྲ་དོན་དེ་ཉམས་སུ་མྱོང་བར་གྱུར་ཀྱང་སྒྲ་དོན་དེ་ལ་དོན་བྱེད་པའི་ནུས་པ་མེད་པའི་ཕྱིར་རོ། །
རྒྱུ་མཚན་དེའི་ཕྱིར་སྒྲ་དོན་དེ་ཆོས་ཅན། དོན་བྱ་བ་དོན་དུ་གཉེར་བ་འདིས་ཁྱོད་ཆེད་དུ་གཉེར་བར་རིགས་པ་མིན་ཏེ། ཁྱོད་ཀྱིས་དོན་བྱེད་མི་ནུས་པའི་ཕྱིར། འདོད་པ་དང་ལྡན་པ་དག་འདོད་ཆགས་སེལ་བའི་ཕྱིར་དུ་མ་ནིང་གཟུགས་བཟང་བ་དང་ངན་པ་བརྟག་པ་ལྷུར་ལེན་པ་ནི་རིགས་པ་མིན་པ་བཞིན་ནོ། ། རྟོག་པ་ལ་སྣང་བའི་དོན་དེ་ཉིད་ལ་བསྙོན་པ་ཡང་མ་ཡིན་ཞེས་བཤད་པ་ལ་སློབ་དཔོན་གྱི་ལུང་དང་འགལ་བར་རྩོད་པ་སྤང་བའི་དོན་དུ་ཕྱོགས་སྔ་མ་དགོད་པ་ནི། སྒྲ་དོན་མི་འགོག་ན་གང་ཡང་ཀུན་བཏུས་ལས། འདི་སྐད་དུ་བརྟགས་པའི་ཆོས་མི་དམིགས་པ་ཞེས་བརྟགས་པའི་ཆོས་མ་དམིགས་པ་རྟགས་སུ་བཀོད་ནས་བརྟགས་པ་འགོག་པར་བཤད་པའི་དོན་ཅི་ཡིན་ཏེ་འདི་དང་འགལ་ཞེ་ན། ཕྱོགས་ཀྱི་གླང་པོ་ཆོས་ཅན། སྒྲ་དོན་མི་འགོག་ན་བརྟགས་པའི་ཆོས་མི་དམིགས་པ་ཞེས་པའི་ཁྱེད་ཀྱི་ལུང་དང་འགལ་མི་དགོས་པར་ཐལ། ཁྱེད་ཀྱི་ལུང་གི་དགོངས་པ་ནི་རྟོག་པའི་ཤེས་པའི་ཡུལ་ཡིན་པ་ཉིད་ཀྱིས་སྒྲའི་དོན་ཉིད་ལ་བརྟགས་པར་བརྗོད་པ་ཡིན་ལ།
དངོས་པོ་ལ་བརྟེན་པར་ཡོད་ན་དམིགས་སུ་རུང་བ་ལས་མི་དམིགས་པ་ཉིད་ནི་བརྟགས་པ་སྒྲུབ་བྱེད་ཀྱི་གཏན་ཚིགས་ཡིན་པས་བརྟགས་པ་དེའི་ཆོས་ཡིན་ནོ་ཞེས་འདི་ཡིན་པའི་ཕྱིར། མདོར་ན་མི་དམིགས་པ་ཞེས་བྱ་བ་ནི། དངོས་པོའི་ཉེར་ལེན་ཅན་དུ་མི་དམིགས་ཞེས་བྱ་བ་ཡིན་ནོ། ། རྣམ་དག་རིགས་པའི་འཆི་མེད་ལམ་བཟང་ལ། ། རྣམ་ངེས་གཞུང་གི་ཀུ་མུད་རྒྱས་པའི་གཉེན། ། བདག་གི་བློ་གྲོས་རབ་དཀར་སྟོན་ཟླ་དང་། ། ལེགས་བཤད་རྒྱུ་སྐར་འཕྲེང་བ་རབ་ཏུ་གསལ། ། ཡོད་པའི་གཏན་ཚིགས་ལ་འཁྲུལ་བ་སྤང་བ་ལ་རྩོད་པའི་སྐབས་དབྱེ་བ་ནི། རང་བཞིན་མི་དམིགས་པའི་གཏན་ཚིགས་དེ་ནི་ཆོས་ཅན། རང་བཞིན་གཏན་ཚིགས་དེ་དཔེར་བརྗོད་པ་ཉིད་ཀྱིས་ཁྱོད་དཔེར་བརྗོད་པ་ཡིན་ཏེ།
ཁྱོད་རང་བཞིན་གཏན་ཚིགས་ཀྱི་ནང་དུ་འདུས་པ་ཡིན་ནོ་ཞེས་པ་འདི་ནི་གནས་པ་ཡིན་ཏེ། དེའི་ཕྱིར་རང་བཞིན་གཏན་ཚིགས་དེ་ཡང་ཆོས་ཅན། ཁྱོད་ལ་གཉིས་ཡོད་དེ། ཁྱོད་ལ་སྒྲ་འཇིག་པར་བསྒྲུབ་པར་བྱ་བ་ལ་བྱས་པ་རྟགས་སུ་བཀོད་པ་ཁྱད་པར་གྱི་བྱེ་བྲག་ལ་ལྟོས་པ་དང་། ཡོད་པ་ཉིད་རྟགས་སུ་བཀོད་པ་འབའ་ཞིག་པ་དག་པ་བ་དང་གཉིས་ཡོད་པའི་ཕྱིར། རང་བཞིན་གྱི་གཏན་ཚིགས་གཞན་དག་ཀྱང་དེ་བཞིན་དུ་བསྟན་པར་བྱ་བ་ཡིན་ནོ་ཞེས་ལེའུ་གཉིས་པར་བརྗོད་ཟིན་ཏོ། ། ཡོད་པ་རྟགས་སུ་བཀོད་པ་དེ་ལ་གྲངས་ཅན་གྱི་འདོད་པ་བརྗོད་པ། གལ་ཏེ་ཡོད་པ་རང་བཞིན་གཏན་ཚིགས་ཡིན་ན་ཡོད་པ་ཇི་ལྟར་བསྒྲུབ་བྱ་མིན་ཏེ་ཡིན་ནོ་ཞེས་བརྗོད་པ་ལ། སངས་རྒྱས་པས། འོ་ན་ཡོད་པའི་བྱེ་བྲག་བསྒྲུབ་བྱའི་ཆོས་སུ་འགྱུར་ལ།
འགྱུར་ན་ཡོད་པའི་བྱེ་བྲག་ནི་ཆོས་ཅན། བསྒྲུབ་བྱའི་ཆོས་ཉིད་དུ་འགལ་བར་ཐལ། རྗེས་འགྲོ་མེད་པའི་ཕྱིར་ཞེས་སྨྲའོ། ། འོ་ན་ཁྱོད་ལའང་ཡོད་པའི་བྱེ་བྲག་གཏན་ཚིགས་སུ་འགྱུར་དགོས་ལ། དགོས་ན་ཡོད་པའི་བྱེ་བྲག་ནི་ཆོས་ཅན། གཏན་ཚིགས་དག་ཏུ་འགལ་བར་ཐལ། རྗེས་འགྲོ་མེད་པའི་ཕྱིར་ཞེས་མཚུངས་སོ། ། དེ་ཉིད་བཤད་པ། གལ་ཏེ་ཡོད་པ་མི་རྟག་པ་ཉིད་དམ་གཞན་བདག་མེད་སོགས་ལ་གཏན་ཚིགས་ཡིན་ན། ཡོད་པ་བསྒྲུབ་པར་བྱ་བའི་ཆོས་སུ་ཅི་སྟེ་མི་འདོད་དེ་འདོད་པར་རིགས་པས།
གཙོ་བོ་ཡོད་དེ། ཁྱད་པར་རྣམས་ལ་རྗེས་འགྲོ་བྱེད་པའི་ཕྱིར་ཞེས་སྨྲས་པ་ན། སངས་རྒྱས་པས་གཙོ་བོ་དེ་ཡོད་པ་དེ་ལྟར་དུ་བསྒྲུབ་པར་བྱ་བ་ཡིན་ན་ཡོད་པ་ཁྱད་པར་ཅན་དུ་བསྒྲུབ་པར་འགྱུར་ན་ཡོད་པར་ཁྱད་པར་ཅན་ནི་འགྲུབ་པར་ནུས་པ་མ་ཡིན་ཏེ། དཔེ་ལ་རྗེས་སུ་འགྲོ་བ་མེད་པའི་ཕྱིར་ཞེས་དེ་ལ་སུན་འབྱིན་པར་གྲགས་ཏེ། ཇི་སྐད་དུ་ཀུན་ལས་བཏུས་ལས། གྲངས་ཅན་གྱིས་རྗེས་དཔག་གི་ཚད་མའི་ཡུལ་སྤྱི་ཡིན་པར་མི་ཤེས་པའི་ཕྱིར་རོ། ། ཁྱད་པར་བསྒྲུབ་བྱར་བྱེད་པ་ཡིན་ཞེས་བཤད་པ་ཡིན་ནོ། ། འོ་ན་ཁྱོད་ལའང་ཁྱད་པར་དེ་བསྒྲུབ་པར་བྱ་བ་ཉིད་དུ་འགལ་བ་ནི་མ་ཟད་དོ། ། འོ་ན་ཅི་ཞེ་ན། རྗེས་འགྲོ་མེད་པར་སྐྱོན་མཚུངས་པའི་ཕྱིར།
གཏན་ཚིགས་སུ་ཡང་འགལ་ཏེ། གཏན་ཚིགས་རྗེས་སུ་འགྲོ་བ་མེད་པ་ནི་བསྒྲུབ་བྱ་གྲུབ་པར་བྱེད་པའི་ཡན་ལག་མིན་ཏེ། རྟགས་དེ་ལས་བསྒྲུབ་བྱ་ལ་ཐེ་ཚོམ་ཟ་བའི་ཕྱིར་ཞེ་ན། ཡོད་པ་བསྒྲུབ་བྱ་ཡིན་པའི་སྐྱོན་གཏན་ཚིགས་ལ་མཚུངས་པའི་སྐྱོན་འདི་ནི་མེད་དེ། འདི་ལྟར་གཙོ་བོ་ལ་ཡོད་ཙམ་སྒྲུབ་ན་ཆོས་ཅན་མ་གྲུབ་ལ། སྤྱིའི་ཆོས་ཅན་ལ་གྲུབ་ན། གྲངས་ཅན་ཆོས་ཅན། རང་གིས་བསྒྲུབ་བྱར་འདོད་པའི་དོན་གཙོ་བོ་ནི་ཡོད་པ་ལ་སོགས་པ་འགའ་ཞིག་ཀྱང་རྟགས་ཀྱིས་འགྲུབ་པར་མི་འགྱུར་བར་ཐལ། དངོས་པོའི་ཁྱད་པར་ལ་གནས་པ་ཙམ་ཞིག་སྤྱིའི་ཆོས་ཅན་ལ་རྟགས་ཀྱིས་སྒྲུབ་པའི་ཕྱིར། སྤྱིའི་ཆོས་ཅན་ལ་དངོས་པོའི་ཁྱད་པར་ཙམ་སངས་རྒྱས་པ་ལ་རྟགས་ཀྱིས་བསྒྲུབ་པ་དོན་མེད་པར་ཐལ།
སྤྱིའི་ཆོས་ཅན་ལ་ཡོད་ཙམ་དེ་འདྲ་བ་ནི་སངས་རྒྱས་པས་བཀག་པ་མེད་པ་སྟེ་གྲུབ་ཟིན་མ་བརྗེད་པའི་ཕྱིར། སངས་རྒྱས་པ་ཆོས་ཅན། དུས་གསུམ་ཐམས་ཅད་དུ་ཡོད་པ་བསྒྲུབ་ན་ཁྱད་པར་བསྒྲུབ་པར་འགྱུར་བ་ནི་མ་ཡིན་པར་ཐལ། ཡིན་ན་ཡོད་པ་གཏན་ཚིགས་ཡིན་ན་ཁྱད་པར་གཏན་ཚིགས་སུ་འགྱུར་བའི་སྐྱོན་ཡོད་པས་སོ། ། སྤྱིའི་ཆོས་ཅན་འདིར་ཡོད་པའི་སྒྲུབ་བྱེད་འགོག་པ་ནི་མིན་པར་ཐལ། སྤྱིར་ཆོས་འགའ་ཞིག་ཡོད་དོ་ཞེས་དངོས་པོ་ཙམ་གྱི་ཁྱད་པར་གཙོ་བོ་ལ་སོགས་པ་སྒྲུབ་པའི་རང་བཞིན་གྱི་ཁྱད་པར་མ་བསྟན་པར་འགའ་ཞིག་ཡོད་པ་ཙམ་རྒོལ་བ་གཉིས་ཀ་ལ་འགལ་བ་མེད་པའི་ཕྱིར། འོ་ན། ཡོད་ཙམ་སྒྲུབ་ཅེ་ན། ཡོད་པ་གྲུབ་པ་འོན་ཀྱང་གྲངས་ཅན་ཆོས་ཅན། གཙོ་བོ་འདིའི་ཁྱད་པར་འགའ་ལ་ཡང་མ་རེག་པར་དེ་ལྟར་ཆོས་འགའ་ཞིག་ཡོད་དོ་ཞེས་སྨྲས་པས་རང་གི་དོན་གཙོ་བོ་ལ་སོགས་པ་ཅི་ཞིག་རྒྱས་པར་འགྱུར་ཏེ་མི་འགྱུར་བར་ཐལ།
ཆོས་འགའ་ཞིག་ཡོད་པས་གཙོ་བོ་ཡོད་པར་མི་འགྱུར་བའི་ཕྱིར། རྒྱུ་མཚན་དེའི་ཕྱིར་ཁྱད་པར་གཙོ་བོའི་མཚན་ཉིད་ཀྱིས་ཟིན་པ་ཉིད་གྲངས་ཅན་འདིས་བསྒྲུབ་པར་བྱ་བ་ཡིན་ནོ། ། ཡིན་མོད་སྐྱོན་ཅི་ཡོད་ཅེ་ན། གྲངས་ཅན་ཆོས་ཅན། སྤྱིའི་ཆོས་ཅན་ལ་གཙོ་བོའི་མཚན་ཉིད་ཀྱིས་ཟིན་པ་བསྒྲུབ་ན་མི་འཐད་པར་ཐལ། གཙོ་བོའི་མཚན་ཉིད་ཀྱིས་ཟིན་པ་བསྒྲུབ་བྱར་བྱེད་ན་འདིར་གཏན་ཚིགས་ལ་བསྒྲུབ་བྱའི་ཆོས་ཀྱི་རྗེས་སུ་འགྲོ་བ་མེད་པར་འགྱུར་བའི་སྐྱོན་ཡོད་པས་སོ། ། ཡོད་པ་དེས་ན་ཡོད་པ་བསྒྲུབ་བྱར་བྱེད་པ་ན་སྐབས་ཀྱི་ཁྱད་པར་གཙོ་བོའི་མཚན་ཉིད་ཀྱིས་ཟིན་པར་ཁྱོད་ཀྱི་ཞེ་འདོད་ཀྱི་བསྒྲུབ་བྱར་འགྱུར་བ་ཡིན་པར་ཐལ། ཡོད་པ་དང་གཙོ་བོའི་མཚན་ཉིད་ཀྱི་ཟིན་པ་གང་རུང་ཁྱོད་ཀྱི་ཞེ་འདོད་ཀྱི་བསྒྲུབ་བྱ་གང་ཞིག་ཡོད་པ་མིན་པས་སོ། ། སྤྱིའི་ཆོས་ཅན་ལ་ཆོས་ཅན་གཙོ་བོའི་མཚན་ཉིད་དེ་བསྒྲུབ་པར་འགྱུར་ན་མི་འཐད་པར་ཐལ། གཙོ་བོ་དེའི་རང་གི་ངོ་བོ་ཉིད་རྣམ་པ་ཇི་ལྟར་ཡང་རུང་བས་ཁྱད་པར་དུ་གྱུར་བའི་གཅིག་པུ་དང་རྟག་པ་དང་བདེ་བ་ལ་སོགས་པའི་བདག་ཉིད་དམ་གཞན་བྱེད་པ་པོ་ལ་སོགས་པ་ཡང་རུང་སྟེ།
ཁྱད་པར་དུ་གྱུར་པ་གཙོ་བོའི་མཚན་ཉིད་དེ་ནི་དེ་ལྟར་དཔེ་ལ་རྗེས་སུ་འགྲོ་བ་མེད་པའི་ཕྱིར། ཡོད་པ་རྗེས་སུ་འགྲོའོ་ཞེ་ན། གང་ཡང་ཡོད་པ་ཙམ་རྗེས་སུ་འགྲོ་བ་གྲུབ་པས་ནི་ཁྱོད་ཀྱི་འདོད་དོན་གཙོ་བོ་འགྲུབ་པར་ཅུང་ཟད་ཀྱང་བྱ་བར་མེད་པར་ཐལ། ཡོད་པ་རྗེས་འགྲོ་གྲུབ་པས་ཁྱོད་ཀྱི་འདོད་དོན་གཙོ་བོ་མི་འགྲུབ་པས་སོ། ། གལ་ཏེ་ཡོད་པ་བསྒྲུབ་པ་ལ་གྲུབ་ཟིན་དང་རྗེས་འགྲོ་མེད་པའི་སྐྱོན་ཡོད་པ་དེ་བཞིན་དུ་མེ་བསྒྲུབ་པ་ལ་སོགས་པ་ཡང་ཐལ་བར་འགྱུར་བ་མ་ཡིན་ནམ་སྟེ་ཡིན་ན། ལ་ལ་མེ་བསྒྲུབ་པ་དེ་ལ་ཡང་མེ་ཙམ་བསྒྲུབ་ན་གྲུབ་ཟིན་གྱི་སྐྱོན་ཡོད་དེ། ལ་ལ་མེ་ཡོད་པ་ལ་ནི་རྩོད་པ་འགའ་ཡང་མེད་པས་སོ། ། ཤེས་པར་མངོན་པར་འདོད་པའི་ཁྱད་པར་དང་ལྡན་པ་ཅན་གྱི་གཞི་ཤེས་འདོད་ཆོས་ཅན་གྱི་ཁྱད་པར་དང་ལྡན་པའི་ཆོས་ཅན་ལ་བསྒྲུབ་ན་ནི། རྗེས་འགྲོ་བ་མེད་པའི་ཕྱིར་ལ་ལ་འང་མེ་མི་འགྲུབ་བོ་ཞེ་ན། གཞན་ལྡན་རྣམ་གཅོད་གྱིས་ཁྱད་པར་དུ་བྱས་པའི་ཚོགས་དོན་བསྒྲུབ་བྱའི་ཆོས་སུ་འདོད་ན་བདེན་ཡང་།
གཞི་དུ་ལྡན་གྱི་ལ་དེ་ཆོས་ཅན། ཁྱོད་ཀྱིས་མེ་ཡོད་དེ་གཞན་རྣམ་གཅོད་ཀྱིས་ཁྱད་པར་དུ་བྱེད་པ་ནི་མ་ཡིན་ཏེ། མེ་མི་ལྡན་པ་རྣམ་པར་གཅོད་པ་ཙམ་གྱིས་ཁྱད་པར་དུ་བྱས་པའི་ཕྱིར་རོ་ཞེས་མང་དུ་བཤད་ཟིན་ཏོ། ། མི་ལྡན་རྣམ་གཅོད་ཀྱི་ཁྱད་པར་དུ་བྱས་པ་དེའི་ཕྱིར་དུ་བ་ཆོས་ཅན། ཁྱོད་ཀྱིས་ལ་ལ་མེ་བསྒྲུབ་པ་དེར་ནི། གཞི་ཁྱད་པར་དང་ལྡན་པ་དང་མེའི་སྤྱི་གཉིས་ལས་མེའི་སྤྱི་ཉིད་ཁྱོད་ཀྱིས་ཆོས་ཅན་ལ་བསྒྲུབ་པར་བྱ་བ་ཡིན་ཏེ། ལ་མེ་དེ་དང་མི་ལྡན་པ་རྣམ་པར་གཅོད་པའི་སྒོ་ནས་ལ་ལ་མེ་བསྒྲུབ་པའི་གཏན་ཚིགས་ཡིན་པའི་ཕྱིར། ཡོད་པ་བསྒྲུབ་པ་འདིར་ཡང་ཆོས་ཅན། ལ་ལ་མེ་བསྒྲུབ་པ་དེ་དང་དེ་བཞིན་དུ་ཆོས་ཅན་འགའ་ཞིག་ལ་གཙོ་བོའི་ཡོད་པ་བསྒྲུབ་པ་ནི་འཐད་པ་མ་ཡིན་ཏེ། གཙོ་བོ་ལ་སོགས་པའི་སྒྲས་བརྗོད་པར་བྱ་བའི་དོན་ཉིད་འགའ་ཡང་མེད་པའི་ཕྱིར།
ཡོད་པ་དེ་ནི་ཆོས་ཅན། མེའི་སྤྱི་དུ་ལྡན་གྱི་ལས་ཁྱད་པར་དུ་བྱས་པ་བཞིན་དུ་ཁྱོད་གཙོ་བོས་ཁྱད་པར་དུ་བྱས་པ་མིན་པར་ཐལ། ཁྱད་པར་བྱེད་ཆོས་གཙོ་བོ་མེད་པ་ཁོ་ན་ཡིན་པའི་ཕྱིར། ཁྱད་པར་ཅན་མ་གྲུབ་ཀྱང་གཙོ་བོ་ལ་སོགས་པའི་སྒྲས་བརྗོད་པར་བྱ་བ་ཇི་ལྟར་མེད། དེ་ཡང་ཤེས་བྱ་དང་གཞལ་བྱ་དང་བརྗོད་པར་བྱ་བ་ཉིད་དུ་གྲུབ་པ་ཁོ་ན་ཡིན་པས་ཤེས་བྱ་ལ་སོགས་པའི་ཆོས་ལ་ཡོད་པ་གྲུབ་བོ་ཞེ་ན། གྲངས་ཅན་ཆོས་ཅན། ཅི་ད་ནི་ཤེས་བྱ་དངོས་པོར་ཡོད་དོ་ཞེས་པ་དེ་འགྲུབ་པར་འགྱུར་བ་སྟེ་མི་འགྱུར་བར་ཐལ། ཤེས་བྱ་དངོས་པོར་མ་གྲུབ་པས་སོ། ། གྲུབ་ཏུ་ཆུག་པ་དེ་ལྟ་ན་ཡང་། ཁྱོད་ཀྱི་འདོད་དོན་གཙོ་བོ་ཅི་ཞིག་འགྲུབ་པར་འགྱུར་ཏེ་མི་འགྱུར་བར་ཐལ།
ཤེས་བྱ་ཡོད་པས་གཙོ་བོ་ཡོད་པར་མི་འགྱུར་བས་སོ། ། གལ་ཏེ་རྟོག་པའི་བློས་བསྐྱེད་པའམ་བཀོད་པའི་རྣམ་པར་རྟོག་པ་ལ་སྣང་བའི་སྒྲའི་དོན་ཡིན་ལ། དེ་ནི་རང་གི་མཚན་ཉིད་ཀྱི་ཉེ་བར་ལེན་པ་ཅན་ཉིད་དུ་བསྒྲུབ་པར་བྱ་བ་ཡིན་ནོ་ཞེ་ན། ཁྱོད་ཀྱིས་བསྒྲུབ་པར་བྱ་བ་ཉིད་དུ་ཟད་མོད་འོན་ཀྱང་གཙོར་འཛིན་རྟོག་པ་ལ་སྣང་བ་དེ་ཡང་ཆོས་ཅན། གཙོ་བོའི་རང་གི་མཚན་ཉིད་གྱི་ཉེ་བར་ལེན་པ་ཅན་ཉིད་དུ་བསྒྲུབ་ནུས་པ་མིན་ཏེ། གཙོ་བོ་ལ་སོགས་པའི་མཚན་ཉིད་ཀྱི་ཁྱད་པར་གྱི་རྟེན་མིན་པས་ནའོ། ། དེས་ན་སྒྲའི་བརྗོད་པར་བྱ་བའི་དོན་ཙམ་དུ་རྣམ་པར་གནས་པར་བསྒྲུབ་དགོས་པ་ཡིན་ནོ། ། བསྒྲུབ་བོ་ཞེ་ན། གྲངས་ཅན་ཆོས་ཅན། སྔ་མ་ཤེས་བྱ་ཡོད་དོ་ཞེས་པ་བཞིན་དུ་བརྗོད་བྱ་འགའ་ཞིག་ཡོད་དོ་ཞེས་པ་ཙམ་བསྒྲུབ་པར་བྱ་བར་འགྱུར་བར་ཐལ།
གཙོར་འཛིན་རྟོག་པ་ལ་སྣང་བ་སྒྲའི་དོན་ཙམ་དུ་བསྒྲུབ་པ་དེ་ལྟར་ཡིན་དང་སྟེ་དེའི་ཕྱིར། འདོད་ན་ཁྱོད་ཀྱི་འདོད་དོན་མི་གྲུབ་བོ། ། ཁྱད་པར་གྱི་རྟེན་མ་ཡིན་པ་ཉིད་འཆད་པ་ནི། སྒྲའི་དོན་རང་ཉིད་ནི་ཆོས་ཅན། གཙོ་བོའི་ཡོན་ཏན་གྱི་ཁྱད་པར་འགའ་ཞིག་ཁྱོད་ལ་བརྟེན་པ་མིན་ཏེ། གཙོ་བོའི་ཡོན་ཏན་གྱི་ཁྱད་པར་ཁྱོད་ཀྱི་རྟེན་ཆོས་སུ་མ་གྲུབ་པས་སོ། ། དེས་ན་གཙོ་བོའི་སྒྲ་དོན་དེ་དག་ལ་གཙོ་བོའི་ཉེ་བར་ལེན་པའི་ཆོས་འདོགས་པ་ཙམ་ཡིན་ནོ། ། རྒྱུ་མཚན་དེའི་ཕྱིར་གཙོ་བོའི་སྒྲ་དོན་དག་ཆོས་ཅན། གཙོ་བོ་རང་མཚན་པའི་ཉེར་ལེན་ཅན་དུ་མི་སྲིད་དེ། གཙོ་བོ་རང་མཚན་པའི་ཉེར་ལེན་ཅན་དུ་མ་གྲུབ་པའི་ཕྱིར།
དེས་ན་གྲངས་ཅན་ཆོས་ཅན། སྒྲ་དོན་འདི་དག་ནི་དོན་གྱི་ཉེ་བར་ལེན་པ་ཙམ་དུ་སྒྲོ་འདོགས་བསྒྲུབ་པ་ནི་དོན་མེད་པར་ཐལ། སྒྲ་དོན་དེ་དག་ལ་དོན་ཡོད་པ་ཙམ་ཉིད་བསྒྲུབ་པ་ཡིན་གྱི་དོན་གྱི་ཁྱད་པར་བསྒྲུབ་པ་ནི་མིན་པའི་ཕྱིར། དེར་ཐལ། དོན་གྱི་ཁྱད་པར་དུ་མེད་པ་ཡིན་པས་སོ། ། མེ་ཡོད་པ་ལ་ནི་རྩོད་པ་འགའ་ཡང་མེད་དེ་ཞེས་པའི་ལན་ནི། མེད་པ་བསྒྲུབ་པ་ལས་གཞན་དུ་ལ་ལ་མེ་བསྒྲུབ་པ་ལ་ནི་ཆོས་ཅན། དུ་ལྡན་གྱི་ལ་ལ་མེའི་སྤྱི་དེ་ཉིད་རྟགས་ཀྱིས་བསྒྲུབ་པར་བྱ་བ་ཡིན་ཏེ། དུ་ལྡན་གྱི་ལ་དེར་མེ་ཚད་མས་མ་གྲུབ་པའམ་མ་བསྒྲུབ་ངེས་པ་རྟགས་ལས་གསར་དུ་ངེས་པར་བྱ་བ་ཡིན་པའི་ཕྱིར། གལ་ཏེ་མེ་བསྒྲུབ་པ་དེར་ཡང་ཆོས་ཅན་དེ་དང་མི་ལྡན་པ་མིན་པའི་སྤྱི་དང་ཆོས་ཅན་གྱི་ཚོགས་པས་རྟགས་ལ་རྗེས་འགྲོའི་ཁྱབ་པ་བསྟན་དགོས་པ་ལས་རྗེས་སུ་འགྲོ་བ་མ་གྲུབ་པ་ཉིད་མིན་ནམ་ཞེ་ན།
རྟོག་ལྡན་འགའ་ཡང་ཚོགས་དོན་དེ་ལྟ་བུ་ནི་རྟགས་རེ་རེ་ལ་རྗེས་སུ་འགྲོ་བའི་ཁྱབ་པ་བྱེད་པ་མེད་དེ་མི་འཐད་པས་སོ། ། འོ་ན་ཇི་ལྟར་བསྟན་པར་བྱ་ཞེ་ན། གཞན་ཕྱི་རྒོལ་ལ་མེ་སྒྲུབ་པར་བྱེད་པས་ནི་ཆོས་ཅན། གང་ན་དུ་བ་ཡོད་པ་དེ་ན་མེ་ཡོད་དོ་ཞེས་པའི་རྗེས་འགྲོ་དང་། མེ་མེད་ན་དུ་བ་མི་འབྱུང་བའི་བྱེ་བྲག་ལྡོག་ཁྱབ་བསྟན་པར་བྱ་བ་ཡིན་ཏེ། དེ་ལྟར་ཕྱི་རྒོལ་གྱིས་དུ་བ་ལ་མེ་ཙམ་གྱིས་ཁྱབ་པ་བསྒྲུབ་པ་ནི་དུ་བ་དེ་ནི་གང་ན་དུ་བ་རང་ཉིད་སྣང་བ་དེ་ཉིད་དུ་མེ་རྟོགས་པའི་རྗེས་དཔག་གི་བློ་བསྐྱེད་པར་བྱེད་པ་ཡིན་པའི་ཕྱིར། ཕྱི་རྒོལ་དེ་ལ་བསྒྲུབ་པར་བྱ་བས་རྟགས་ལ་ཁྱབ་པ་བསྟན་པས་ནི་ཅི་ཡང་མི་དགོས་ཏེ། ཤེས་འདོད་ཆོས་ཅན་དེ་ལ་རྟགས་མཐོང་བ་དང་དཔེ་ལ་འབྲེལ་བ་བསྟན་པ་ཙམ་གྱིས་འདོད་པ་བསྒྲུབ་བྱ་རྟོགས་པ་གྲུབ་པར་འགྱུར་བའི་ཕྱིར། ཁྱབ་པ་ཡོད་དེ། བསྒྲུབ་བྱ་དེ་མ་བསྟན་ན་ཡང་བསྒྲུབ་བྱ་རྟོགས་ན་ཇི་ལྟར་ཆོས་ཅན་དེའི་ཁྱད་པར་ཅན་གྱི་བསྒྲུབ་བྱས་རྟགས་ལ་རྗེས་སུ་འགྲོ་བའི་ཁྱབ་པ་བསྟན་དགོས་པ་ཡིན་ཏེ་མི་དགོས་པས་སོ། །
མེ་ཙམ་གྱིས་ཁྱབ་པའི་དོན་ཡིན་ན། ཇི་ལྟར་མ་འབྲེལ་བ་རྣམ་པར་བཅད་པ་བསྒྲུབ་བྱ་ཡིན་ཞེ་ན། དེ་ལྟར་ཡིན་པ་དེའི་ཕྱིར་དུ་བ་འདི་ཆོས་ཅན། ལ་དེ་མེ་དང་མི་ལྡན་པ་རྣམ་པར་བཅད་པ་དེ་ལྟར་དུ་ཁྱོད་ཀྱིས་བསྒྲུབ་པར་བྱ་བ་ཡིན་པར་བརྗོད་དེ། ཁྱོད་མེ་མེད་ན་མི་འབྱུང་བ་གྲུབ་པའི་ཤུགས་ཀྱིས་མེ་ཕྱོགས་ཆོས་ཅན་དེ་དང་མི་ལྡན་པ་རྣམ་པར་གཅོད་པའི་རྟགས་ཡིན་པའི་ཕྱིར། དུ་བ་ཆོས་ཅན། ཁྱོད་ཀྱིས་ལ་ལ་མེ་བསྒྲུབ་པ་འདིའི་ཁྱབ་པ་བསྟན་པ་དེ་ནི་ཚོགས་དོན་དེ་ལྟར་ཉེ་བར་བཀོད་པ་སྔོན་དུ་འགྲོ་བ་ཅན་མིན་ཏེ། བསྒྲུབ་བྱ་བརྗོད་པ་ཁྱབ་པ་སྟོན་པ་འདི་ལ་ཡན་ལག་མིན་པའི་ཕྱིར། ཁྱབ་པ་མེད་ན། དམ་བཅའ་སྒྲུབ་པར་བྱེད་པའི་ཡན་ལག་ཡིན་པ་ལས་སུས་ཟློག་པར་བྱེད་དེ་བཟློག་ཏུ་མེད་པར་ཐལ།
ཁྱབ་པ་བསྟན་པ་ལ་བསྒྲུབ་བྱ་བརྗོད་པ་དེ་སྔོན་དུ་འགྲོ་བ་ཅན་ཡིན་ན་ཡང་ངོ་། ། རྟགས་ལ་ཆོས་ཀྱིས་ཁྱབ་པ་སྟོན་པ་དེ་སྐད་དུ་ཡང་། ཀུན་བཏུས་ལས། རྟགས་ནི་ཆོས་ཅན། བསྒྲུབ་བྱའི་ཆོས་དང་མི་འཁྲུལ་བའི་འབྲེལ་བ་གྲུབ་པར་གཞན་དཔེའི་སྟེང་དུ་བསྟན་པར་བྱ་བ་ཡིན་ཏེ། ཁྱོད་ལ་དཔེའི་སྟེང་དུ་བསྒྲུབ་བྱའི་ཆོས་ཀྱིས་ཁྱབ་པ་བསྟན་ཅིང་ཁྱོད་ཆོས་ཅན་ལ་རབ་ཏུ་གྲུབ་ན་ཁྱོད་ལས་ཆོས་ཅན་དེ་བསྒྲུབ་བྱའི་ཆོས་དེ་དང་ལྡན་པར་རྟོགས་པར་འགྱུར་བ་ཡིན་པའི་ཕྱིར་རོ་ཞེས་བཤད་དོ། ། གཙོ་བོ་ཡོད་པ་བསྒྲུབ་པ་དང་མེ་བསྒྲུབ་པ་མི་མཚུངས་པའི་དོན་བསྡུ་བ་ནི། དེའི་ཕྱིར་མེ་ལ་སོགས་པ་བསྒྲུབ་པ་ལ་སྐྱོན་མེད་པ་དེ་བཞིན་དུ་གཙོ་བོ་ཡོད་པ་བསྒྲུབ་པ་ཡང་ཁ་ན་མ་ཐོ་བ་ཉེས་པ་མེད་པ་ནི་མ་ཡིན་ནོ། ། གཏན་ཚིགས་སུ་ཡང་སྐྱོན་མཚུངས་པའི་ཕྱིར་ཞེས་པའི་རྩོད་པ་སྤང་བའི་དོན་དུ། ཡོད་པ་གཏན་ཚིགས་སུ་བྱེད་པ་ལ་སྐྱོན་མི་མཚུངས་པར་བསྟན་པ་ནི།
དངོས་པོ་དེའི་ཁྱད་པར་རྟགས་སུ་བཟུང་བ་མེད་པར་དངོས་པོ་ཙམ་ཞིག་སྒྲ་མི་རྟག་པའི་སྒྲུབ་བྱེད་དུ་བཀོད་པ་ན་དངོས་པོ་ཆོས་ཅན། རྗེས་འགྲོ་མེད་པའི་རྒྱུ་མཚན་གྱིས་གཏན་ཚིགས་སུ་འགལ་བ་མིན་པར་ཐལ། ཁྱོད་ལ་དངོས་པོ་དེ་ཙམ་ལ་ཁྱབ་པར་བྱེད་པའི་བསྒྲུབ་བྱའི་ཆོས་མི་རྟག་པས་ཁྱོད་ལ་རྗེས་སུ་འགྲོ་བའི་ཁྱབ་པ་ཉམས་པ་མེད་པའི་ཕྱིར། འགྲེལ་པ་ནི། དངོས་པོའི་རང་བཞིན་གྱི་ཁྱད་པར་རྟགས་ལ་ཡོངས་སུ་མ་བཟུང་བར་དངོས་པོ་ཙམ་ལ་ཁྱབ་པ་བསྒྲུབ་པར་བྱ་བའི་ཆོས་མི་རྟག་པ་བསྒྲུབ་པ་ལ་ཡོད་པ་སྒྲུབ་པར་བྱེད་པ་ཉིད་དུ་བཀོད་པ་ལ་ནི་རྗེས་སུ་འགྲོ་བ་ཉམས་པ་མེད་དོ། ། སློབ་དཔོན་གྱིས་སྒྲ་མི་རྟག་པར་བསྒྲུབ་པ་དེ་ལ་གདོན་མི་ཟ་བར་ཁྱད་པར་རྟགས་སུ་ཡོངས་སུ་བཟུང་བར་བྱ་བ་ནི་མིན་ཏེ། ཡོད་པ་དངོས་པོ་ཙམ་གྱིས་རྟགས་ལ་བརྟེན་ན་ཡང་སྒྲ་མི་རྟག་པར་སྒྲུབ་པར་བྱེད་པའི་སྒྲུབ་བྱེད་ནུས་པ་ཡོད་པའི་ཕྱིར། ཡོད་ཙམ་ཆོས་ཅན། ཁྱོད་ཆོས་ཅན་ལ་རྟགས་ཀྱིས་བསྒྲུབ་པར་བྱ་བ་ཉིད་ནི་མིན་ཏེ། ཁྱོད་ཆོས་ཅན་གྱི་སྟེང་དུ་རྟགས་ཀྱིས་བསྒྲུབ་པ་ལ་འབྲས་བུའམ་དགོས་པ་མེད་པའི་ཕྱིར།
སློབ་དཔོན་གྱིས་བརྗོད་པའི་གྲངས་ཅན་གྱི་ཉེས་པ་མི་མཚུངས་པར་བསྟན་ཟིན་ནས། སློབ་དཔོན་གྱིས་མ་བཤད་པའི་གྲངས་ཅན་གྱི་ཉེས་པ་གཞན་ཡང་བསྟན་པ་ལ། དང་པོ་གྲངས་ཅན་གྱི་ཉེས་པ་བརྗོད་པ། གྲངས་ཅན་ཆོས་ཅན། ཡོད་པ་དེ་གཙོ་བོ་དངོས་པོ་བསྒྲུབ་ལ་ཇི་ལྟར་བསྒྲུབ་བྱའི་ཆོས་སུ་འཐད་པ་ཡིན་ཏེ་མ་ཡིན་པར་ཐལ། གཙོ་བོ་དངོས་པོར་མ་གྲུབ་པ་ལ་ཡོད་པའི་ཆོས་གཏན་ཚིགས་སུ་མེད། གཉིས་ཀ་ལ་བརྟེན་པའི་རྟགས་འཁྲུལ་པ་དང་མེད་པའི་ཆོས་ནི་ཡོད་པ་བསྒྲུབ་པ་ལ་འགལ་བར་འགྱུར་བའི་ཕྱིར། ཡོད་པ་གཙོ་བོ་དངོས་པོར་བསྒྲུབ་པའི་ཆོས་མི་འཐད་པར་ཐལ། གཙོ་བོ་ཡོད་པ་བསྒྲུབ་པར་བྱ་བ་ལ་དེའི་གཏན་ཚིགས་ཐམས་ཅད་སྐྱོན་གྱི་རིགས་མ་གྲུབ་པ་དང་འཁྲུལ་པ་དང་འགལ་བ་གསུམ་ལས་མི་འདའ་བའི་ཕྱིར། སྟེ་ནི་གཞན་འདྲེན་པའོ། །
ཇི་ལྟར་མི་འདའ་ཞེ་ན། མི་འདའི་ཚུལ་བསྟན་པ་ལ་མ་གྲུབ་པ་ལ་ཡོད་ཆོས་མེད་ཅེས་གསུངས་པའི་དོན་བཤད་པ། གལ་ཏེ་དངོས་པོའི་ཆོས་གཏན་ཚིགས་སུ་བརྗོད་ན་ནི། གཙོ་བོ་དངོས་པོར་བསྒྲུབ་པ་དེ་ལ་ཡོད་པའི་ཆོས་དེ་ཕྱོགས་ཆོས་སུ་གྲུབ་པར་འགྱུར་ཏེ་མི་འགྱུར་བར་ཐལ། གཙོ་བོ་ལ་ཡོད་པ་མ་གྲུབ་པའི་ཕྱིར། ཁྱབ་པ་ཡོད་དེ། ཆོས་ཅན་གང་ཞིག་ལ་དངོས་པོའི་ཆོས་གཏན་ཚིགས་སུ་འདོད་པ་དེས་ཆོས་ཅན་དེ་ཇི་ལྟར་དངོས་པོར་མི་འདོད་དེ། འདོད་དགོས་པས་སོ། ། མ་གྲུབ་ན་དགོས་པར་ཐལ། དངོས་པོའི་རང་གི་ངོ་བོ་ཉིད་ལ་དངོས་པོའི་ཆོས་ཞེས་བསྟན་པ་ཡིན་པའི་ཕྱིར།
དངོས་པོའི་རང་གི་ངོ་བོ་ཉིད་ཀྱི་ཆོས་ཡིན་ན་ཇི་ལྟར་ཆོས་ཅན་དངོས་པོ་ལས་ཐ་དད་དུ་བརྗོད་ཅེ་ན། བརྗོད་ཚུལ་འགའ་ཞིག་ལ་ལྟོས་ནས་དངོས་པོའི་ཆོས་ཞེས་དྲུག་པའི་སྒྲས་ཆོས་ཅན་ལས་ཐ་དད་པ་ལྟ་བུར་བསྟན་པས་སྐྱོན་མེད་དེ། ཆོས་དང་ཆོས་ཅན་བརྗོད་པའི་སྒྲ་དག་གིས་བརྗོད་པར་བྱ་བ་ལ་ནི་རྫས་ཐ་དད་པའི་ཁྱད་པར་འགའ་ཡང་ཡོད་པ་མ་ཡིན་ནོ། ། ཞེས་པ་འདི་ནི་ཚད་མ་རྣམ་འགྲེལ་དུ་བསྟན་ཟིན་ཏོ། ། གཉིས་ཀ་ལ་བརྟེན་འཁྲུལ་པ་དང་ཞེས་པའི་དོན་བསྟན་པ། ཅི་སྟེ་གཉིས་ཀའི་ཆོས་རྩོལ་མ་བྱུང་ལྟ་བུ་རྟགས་སུ་བརྗོད་དོ་ཞེ་ན། འདི་ལ་ཡང་སྐྱོན་ཡོད་དེ། དངོས་པོ་ཁོ་ན་ལ་མི་བརྟེན་པའི་རྩོལ་མ་བྱུང་གི་ལྡོག་པ་ཙམ་ནི་ཆོས་ཅན། གཙོ་བོ་དངོས་པོར་བསྒྲུབ་པའི་ཁྱབ་པ་འཁྲུལ་བར་ཐལ། ཁྱོད་དངོས་པོ་མེད་པ་ལ་ཡང་འཇུག་པ་མི་འགལ་བའི་ཕྱིར་ཏེ།
མ་ཡིན་པ་དགག་པ་མ་ཡིན་པ་མེད་དགག་ཡིན་པས་ནའོ། ། དཔེར་ན་ལུས་ཅན་མ་ཡིན་པ་ཞེས་བྱ་བའི་ལུས་མེད་པ་ཉིད་ནི་ཉེ་བར་བརྗོད་པ་མེད་པ་དངོས་མེད་ལ་ཡང་འཇུག་པར་འགྱུར་བ་བཞིན་ནོ། ། ཉེ་བར་བརྗོད་པ་མེད་པ་ནི་ཆོས་ཅན། དངོས་པོ་དགག་པའི་ཡུལ་མ་ཡིན་ཏེ། དངོས་པོ་མེད་པའི་ཕྱིར་རོ་ཞེ་ན། ཅི་ད་ནི་དངོས་མེད་དེ་དངོས་པོ་སྒྲུབ་པའི་ཡུལ་ཡིན་ནམ། དེ་ཡང་མ་ཡིན་ནོ་ཞེ་ན། ད་ནི་དངོས་མེད་ཆོས་ཅན། ཅི་ལྟར་དངོས་པོ་དགག་པའི་ཡུལ་མིན་ཏེ་ཡིན་པར་ཐལ། དངོས་པོའི་ལྡོག་པ་ཡིན་པའི་ཕྱིར།
ཁྱབ་པ་ཡོད་དེ། དགག་པ་ནི་སྒྲུབ་པ་ལོག་པའི་རང་བཞིན་ཡིན་པའི་ཕྱིར། གལ་ཏེ་དགག་སྒྲ་ནི། གླུ་མི་ལེན། གཤིན་ཟན་མི་ཟ། ཚྭ་མི་ཟ། གདོང་ཉི་མ་ལ་མི་སྟོན། མ་ནིང་མ་ཡིན་པ་ལ་ཨ་ཐོ་ཞེས་གྲངས་ཡོངས་སུ་ཆད་པ་ལྔ་ཁོ་ན་ལ་གནས་པར་འདོད་པ་དེའི་ཕྱིར་ཉེ་བར་བརྗོད་པ་མིན་པ་ལ་ནི་ལུས་ཅན་ཉིད་མིན་པ་དང་རྩོལ་བྱུང་མིན་པ་ཞེས་པ་ལ་སོགས་པའི་དགག་སྒྲ་འཇུག་པ་མིན་ནོ་ཞེ་ན། ཀྱེ་མ་བརྡ་ལས་བྱུང་བའི་འདོད་པ་ཙམ་གྱི་རྗེས་སུ་བྱེད་པ་དགག་སྒྲའི་དོན་ལྔ་ཁོ་ན་ལ་གྲངས་ངེས་པར་འདོད་པའི་བརྡ་སྤྲོད་པ་དེ་ཆོས་ཅན། དངོས་མེད་ལ་ལུས་ཅན་མིན་པའི་སྒྲ་མི་འཇུག་ཅེས་པའི་ཉོན་མོངས་པ་འདི་ནི་དཀའ་བས་འཚོ་དགོས་ཏེ།
བྲང་བརྡུངས་ཤིང་ཆོ་ངེས་བཏབ་ཀྱང་འཇིག་རྟེན་པ་རྣམས་དངོས་མེད་ལ་ལུས་ཅན་མིན་པའི་བརྡ་སྦྱར་བ་མི་ལྡོག་པའི་ཕྱིར། བརྡ་སྦྱར་བ་ལ་དགོས་པ་ཡང་ཡོད་པར་བསྟན་པ་ནི། དངོས་མེད་ལ་ལུས་ཅན་མིན་པ་ཞེས་པའི་བརྡ་སྦྱོར་བ་ཆོས་ཅན། ཁྱོད་ལ་དགོས་པ་ཡོད་པར་ཐལ། ཁྱོད་ལ་བརྟེན་ནས་དངོས་མེད་ལ་ལུས་ཅན་མིན་པ་ཞེས་པའི་བརྡ་སྦྱར་བ་ཇི་ལྟ་བ་བཞིན་དུ་དོན་རྟོགས་པའི་ཕྱིར། ཁྱབ་པ་ཡོད་དེ། རྗོད་བྱེད་ཀྱི་སྒྲའི་བརྡ་སྦྱར་བའི་དགོས་པ་ཡང་དོན་རྟོགས་པ་དེ་ཙམ་དུ་ཟད་པའི་ཕྱིར་རོ། ། ལུས་ཅན་མིན་པའི་སྒྲ་ལས་དོན་མི་རྟོགས་ཏེ། སྒྲ་བཟང་པོ་མིན་པས་སོ་ཞེ་ན། བརྡ་སྤྲོད་པ་ཆོས་ཅན།
དགག་སྒྲ་ལས་མི་རྟོགས་པ་དང་རྟོགས་པར་འདོད་པ་གཉིས་ཀར་ཡང་བརྡ་ལས་མི་རྟོགས་པར་འགྱུར་བར་ཐལ། དགག་སྒྲ་ལས་རྟོགས་པར་འདོད་པ་དང་མི་འདོད་པའི་དངོས་མེད་གཉིས་ཀ་བརྡ་ལས་རྟོགས་མི་རྟོགས་ཀྱི་རྒྱུ་མཚན་ཁྱད་པར་མེད་པའི་ཕྱིར། ཁྱད་པར་མེད་པའི་ཚུལ་ནི། དགག་སྒྲ་དེ་ལས་དོན་རྟོགས་པ་ཡང་བརྡ་ལ་བརྟེན་པའི་ཕྱིར་ཡིན་ལ། དེ་ནི་གཞན་ལུས་ཅན་མ་ཡིན་པ་ལ་ཡང་མཚུངས་པའི་ཕྱིར། དངོས་མེད་ལ་ལུས་ཅན་མ་ཡིན་པ་འཇུག་པ་དེས་ན། ལུས་ཅན་རྣམ་པར་བཅད་ཙམ་གྱི་ལུས་ཅན་མིན་པ་དེ་ནི་ཆོས་ཅན། གཙོ་བོ་དངོས་པོར་གོ་བར་བྱེད་པའི་རྟགས་ཉིད་དུ་བདག་གིར་བྱེད་པར་ཇི་ལྟར་རིགས་པར་འགྱུར་སྟེ་མི་འགྱུར་བར་ཐལ། དངོས་པོར་ཡོད་མེད་གཉིས་ཀ་ལ་ཡང་ཡོད་པ་སྲིད་པས་སོ། ། ཁྱབ་པ་ཡོད་དེ།
མི་མཐུན་ཕྱོགས་ལ་སྲིད་པའི་དོགས་པ་རྣམ་པར་བཅད་པས་རྟགས་ཡང་དག་གི་མིང་ཐོབ་པའི་ཕྱིར། ཤེས་བྱ་ཉིད་རྟགས་སུ་འདོད་ཅེ་ན། རྩོལ་མ་བྱུང་ཁྱབ་པ་འཁྲུལ་བར་བསྟན་པ་འདིས་ནི་ཤེས་བྱ་ལ་སོགས་པ་དེ་དག་ཀྱང་ཁྱབ་པ་འཁྲུལ་བར་བཤད་པ་ཡིན་ནོ། ། ཇི་ལྟར་བཤད་ཅེ་ན། རྩོལ་མ་བྱུང་དུ་མ་ཟད་ཤེས་བྱ་ཉིད་ལ་སོགས་པའི་ཆོས་དངོས་པོ་རྣམ་པར་བཅད་པའི་རང་བཞིན་མིན་པ་དག་ཀྱང་ཆོས་ཅན། གཙོ་བོ་དངོས་པོར་བསྒྲུབ་པའི་རྟགས་ཡང་དག་མ་ཡིན་པར་ཐལ། དངོས་པོ་དང་དངོས་མེད་གཉིས་ཀའི་ཐུན་མོང་བ་ཡིན་པས་སོ། ། དེར་ཐལ། དངོས་པོར་མ་ཟད་དངོས་པོ་མེད་པ་དག་ལ་ཡང་བློས་རྣམ་པར་འཇོག་པའི་ཕྱིར། གྲངས་ཅན་དེ་ཆོས་ཅན།
ཇི་ལྟར་སྨྱོན་པ་མིན་ཏེ་ཡིན་པར་ཐལ། ཁྱོད་ཀྱིས་ཤེས་བྱ་འདི་དངོས་པོར་ཡོད་པ་ལས་གཞན་ལ་ཡང་འཇུག་པར་བརྗོད་ཅིང་། དངོས་པོར་ཡོད་པ་ལ་ཡང་ཁྱབ་པ་མི་འཁྲུལ་བར་བརྗོད་པའི་ཕྱིར། རྟགས་སྔ་མ་མ་གྲུབ་ན། དེར་ཐལ། དངོས་པོར་ཡོད་པ་ལས་གཞན་ལ་ཡང་འཇུག་པར་བརྗོད་པར་ཐལ། ཤེས་བྱ་འདི་རང་གི་ཚིག་གིས་དངོས་པོར་ཡོད་མེད་གཉིས་ཀའི་ཆོས་སུ་སྨྲས་པས་སོ། ། ཁྱབ་པ་ལ་ཕྱོགས་སྔ་མ་དགོད་པ་ནི་ཁྱབ་པ་འཁྲུལ་པ་ནི་མི་མཐུན་པའི་ཕྱོགས་ལ་འཇུག་པས་འཇོག་པ་ཡིན་ཏེ། དེས་ན་ཕྱོགས་དང་མཐུན་པའི་ཕྱོགས་དག་ལས་གང་ཡང་རུང་བ་དང་ཁས་བླངས་པ་ལ་སོགས་པ་དག་ནི་ཆོས་ཅན། རྟག་མི་རྟག་གཉིས་ཀའི་ཆོས་ཡིན་ཡང་ཁྱབ་པ་འཁྲུལ་བའི་སྐྱོན་མེད་དེ།
མི་མཐུན་པའི་ཕྱོགས་ལ་མི་འཇུག་པའི་ཕྱིར། ཕྱོགས་ཆོས་ཅན་ཉིད་ནི་ཁྱབ་པ་འཁྲུལ་པའི་ཡུལ་མིན་ཏེ། མི་མཐུན་ཕྱོགས་སུ་མ་ངེས་པའི་ཕྱིར་རོ་ཞེ་ན། འདིར་གང་ཞིག་མི་མཐུན་པའི་ཕྱོགས་སུ་གཏོགས་ཞེས་དྲིས་པས། བསྒྲུབ་པར་བྱ་བའི་ཆོས་མེད་པའོ་ཞེ་ན། འོ་ན་ཕྱོགས་དང་མཐུན་ཕྱོགས་གང་རུང་གི་གཏན་ཚིགས་ཆོས་ཅན། ཇི་ལྟར་རྟག་མི་རྟག་གཉིས་ཀའི་ཆོས་སུ་འགྱུར་ཏེ་མི་འགྱུར་བར་ཐལ། མི་རྟག་པར་བསྒྲུབ་པའི་མི་མཐུན་ཕྱོགས་ལ་མི་འཇུག་པའི་ཕྱིར། དོན་ལ་གཉིས་ཀའི་ཆོས་ཡིན་ཡང་འདོད་པས་ཕྱོགས་དང་མཐུན་ཕྱོགས་སུ་བཟུང་བ་ལ་འཇུག་གི་མི་མཐུན་ཕྱོགས་སུ་བཟུང་བ་ལ་མི་འཇུག་པས་ཁྱབ་པ་མི་འཁྲུལ་ཞེ་ན། གཏན་ཚིགས་ཡང་དག་ཆོས་ཅན།
ཁྱོད་ཉིད་ཀྱི་མི་འཁྲུལ་བའི་ཁྱབ་པ་འདོད་པས་ཕྱོགས་དང་མཐུན་ཕྱོགས་ཀྱི་རྣམ་དབྱེ་བྱས་པ་ལ་ལྟོས་པ་ནི་མིན་པར་ཐལ། འདོད་པས་ཕྱོགས་དང་མཐུན་ཕྱོགས་རྣམ་དབྱེ་མ་བྱས་པར་ཡང་མཐུན་ཕྱོགས་ཀྱི་དངོས་པོར་འབྲེལ་བར་གནས་པ་ལས་ཁྱོད་ཀྱི་ཁྱབ་པ་འགྲུབ་པ་ཡིན་པའི་ཕྱིར། གཏན་ཚིགས་ཀྱི་མེད་ན་མི་འབྱུང་བའི་ཁྱབ་པ་རྣམ་པར་གཞག་པའི་སྒྲུབ་ངག་ཆོས་ཅན། ཁྱོད་ཀྱིས་ཕྱོགས་ཆོས་ཅན་མ་གཏོགས་པའི་བྱས་པ་མི་རྟག་པ་ཡིན་ནོ་ཞེས་བསྟན་པར་བྱ་བ་ནི་མིན་པར་ཐལ། ཡིན་ན་བྱས་པ་སྒྲ་མི་རྟག་པ་གོ་བྱེད་མིན་པར་འགྱུར་བས་སོ། ། འོ་ན་ཅི་ལྟ་བུ་བསྟན་པར་བྱ་ཞེ་ན། བྱས་པ་ཐམས་ཅད་མི་རྟག་པ་ཡིན་ནོ་ཞེས་དངོས་པོའི་སྟོབས་ཀྱིས་འོངས་པའི་ཁྱབ་པ་ཉིད་ཚད་མས་གྲུབ་པ་བསྟན་པར་བྱ་བ་ཡིན་ཏེ།

བྱས་པ་ལ་མི་རྟག་པས་ཁྱབ་པ་དེ་ལྟར་ཚད་མས་གྲུབ་ན་བྱས་པ་ཆོས་མི་རྟག་པ་དེའི་གོ་བར་བྱེད་པར་འགྱུར་གྱི་གཞན་དུ་ཕྱོགས་མ་གཏོགས་པའི་བྱས་པ་མི་རྟག་པ་ཡིན་ནོ་ཞེས་པས་ནི་གོ་བྱེད་དུ་འགྱུར་བ་མིན་པའི་ཕྱིར། ཕྱོགས་ཉིད་ནི་འཁྲུལ་པའི་ཡུལ་མ་ཡིན་ནོ་ཞེས་པའི་ལན་བསྟན་པ་ནི། ཆོས་གང་ཞིག་སྐྱེས་བུས་བསྒྲུབ་པར་འདོད་པའི་གཞི་དེ་ཕྱོགས་ཤེས་འདོད་ཆོས་ཅན་ཡིན་པས་ན་ཁྱབ་པ་འཁྲུལ་པའི་ཡུལ་ཡང་ཕྱོགས་སུ་བྱེད་པར་འགྱུར་རོ་ཞེས་བསྟན་པ་ནི། གང་ཁྱབ་པ་འཁྲུལ་པའི་ཡུལ་དུ་མཐོང་བ་དེ་ཉིད་ཆོས་ཅན། རྒོལ་བ་དེས་ཕྱོགས་སུ་བྱེད་པར་འགྱུར་སྲིད་དེ། མི་འཁྲུལ་བའི་ཁྱབ་པ་བསྒྲུབ་པའི་དོན་དུ་རྒོལ་བས་རྟགས་ཀྱི་དཔག་གཞིར་བཟུང་བ་སྲིད་པས་སོ། ། རྟགས་གྲུབ་སྟེ། སྐྱེས་བུའི་སྒྲུབ་འདོད་འཇུག་པ་ནི་དངོས་པོ་གཞན་གྱི་དབང་མིན་པར་འདོད་པའི་རྗེས་སུ་འབྲང་བའི་ཕྱིར་རོ། ། བསལ་བ་དོན་གྱིས་ཁས་བླངས་འདོད་ན། མ་ངེས་པའི་གཏན་ཚིགས་ཐམས་ཅད་རྟགས་ཡང་དག་ཏུ་ཐལ། ཁྱབ་པ་འཁྲུལ་པའི་ཡུལ་དུ་མཐོང་བ་རྒོལ་བས་ཕྱོགས་སུ་བཟུང་ཞིང་ཕྱོགས་སུ་བཟུང་བས་ཁྱབ་པ་འཁྲུལ་པར་འདོགས་པའི་ཕྱིར་རོ། །
འདོད་ན། གཞལ་བྱས་སྒྲ་མཉན་བྱ་མིན་པ་དང་རྟག་པར་བསྒྲུབ་པའི་བསྒྲུབ་བྱ་རྣམས་ནི་ཆོས་ཅན། ཁྱོད་ལ་མངོན་སུམ་དང་སོགས་པ་རྗེས་སུ་དཔག་པས་གནོད་པ་ཡོད་པ་མ་ཡིན་པར་ཐལ། རྗེས་སུ་དཔག་པའི་ཡུལ་ཡིན་པའི་ཕྱིར། མ་ངེས་པའི་གཏན་ཚིགས་ཐམས་ཅད་རྟགས་སུ་འདོད་པས་རྟགས་ཁས་བླངས་སོ། ། ཁྱབ་པ་ཡོད་དེ། ཚད་མ་ལ་ཚད་མ་གཞན་གྱིས་གནོད་ན་དེ་ཚད་མ་མ་ཡིན་པར་ཐལ་བའི་ཕྱིར་རོ། ། གནོད་པ་ཡོད་པ་ཚད་མ་མ་ཡིན་གྱི་གནོད་པ་མེད་པ་ནི་ཚད་མའོ་ཞེ་ན། འདི་ལ་ཚད་མའི་མཚན་ཉིད་དང་ལྡན་པ་གཅིག་ལ་གནོད་ན་དེའི་མཚན་ཉིད་ཅན་ཐམས་ཅད་སུན་འབྱུང་བ་ཁོ་ནར་འགྱུར་རོ་ཞེས་ལེའུ་གཉིས་པར་བཤད་ཟིན་ཏོ། ། ཚུལ་གསུམ་ལ་བརྟེན་པའི་ཚད་མའི་མཚན་ཉིད་དང་ལྡན་པ་གཅིག་ལ་གནོད་ཀྱང་ཐམས་ཅད་སུན་ཕྱུང་བར་མི་འགྱུར་ཏེ།
གནོད་པ་མེད་པའི་ཡུལ་ཅན་ཡང་རྟགས་ཀྱི་མཚན་ཉིད་ཡིན་པས་སོ་ཞེ་ན་ནི། སྒྲ་མི་རྟག་པར་བསྒྲུབ་དགོས་ཀྱི་ཕྱི་རྒོལ་ཆོས་ཅན། ཁྱོད་ཀྱིས་བསྒྲུབ་བྱ་མ་རྟོགས་པའི་གོང་རོལ་ཏུ་རྟགས་དེའི་མཚན་ཉིད་མ་ངེས་པ་ཅན་ཡིན་པར་ཐལ། ཁྱོད་ཀྱིས་བསྒྲུབ་བྱ་མ་རྟོགས་པའི་གོང་རོལ་ཏུ་རྟགས་ཀྱི་ཡུལ་ལ་གནོད་པ་མེད་པར་མི་ངེས་པའི་ཕྱིར། ཚད་མས་མི་ངེས་པར་འདོད་པ་དེ་ལྟར་ན་ཡང་སྐྱོན་ཡོད་དེ། བསྒྲུབ་བྱ་རྟོགས་པ་གང་གི་དོན་དུ་མི་འཁྲུལ་བ་བསམ་པའི་གནོད་པ་མེད་པ་གང་ཞིག་ཆོས་ཅན། བསྒྲུབ་བྱ་གང་གི་དོན་དུ་མི་འཁྲུལ་སྒྲུབ་པར་བྱེད་པའི་རྟགས་ཡིན་ཏེ་མ་ཡིན་པར་ཐལ། བསྒྲུབ་བྱ་གོ་བར་བྱེད་པའི་རྟགས་མིན་པའི་ཕྱིར། ཕྱོགས་ལས་གཞན་ལ་ཁྱབ་པ་བསྒྲུབ་ན་གོ་བྱེད་མ་ཡིན་པ་དེའི་ཕྱིར། ཤེས་བྱ་ཆོས་ཅན།
སྐྱེས་བུའི་འདོད་པ་ཙམ་གྱིས་རྟགས་བསྒྲུབ་བྱའི་ཆོས་དང་མི་འཁྲུལ་བའི་ཕྱིར་དངོས་པོའི་ཆོས་རྣམ་པར་གནས་པ་མིན་པར་ཐལ། དངོས་པོ་ལ་རྟགས་གང་ཞིག་ཆོས་གང་གིས་ཁྱབ་པ་དེ་ཆོས་དེའི་གོ་བར་བྱེད་པའམ་མ་ཁྱབ་པ་གོ་བར་བྱེད་པ་མ་ཡིན་པའི་ཕྱིར། གང་གི་ཚེ་ཁྱབ་པའི་འཁྲུལ་པ་འདི་ཕྱོགས་སུ་བྱེད་པ་དེའི་ཚེ་ཁྱབ་པ་མི་འཁྲུལ་ལ་གཞན་ཕྱོགས་སུ་མི་བྱེད་པའི་གནས་སྐབས་ཀྱི་ཚེ་རྟགས་དེས་བསྒྲུབ་བྱའི་ཆོས་ལ་འཁྲུལ་པའི་ཕྱིར་ཤིན་ཏུ་རྣམ་པར་དག་པའི་ཚད་མ་ཡིན་ནོ་ཞེས་བཞད་གད་མཛད་པ་ཡིན་ནོ། ། མེད་པའི་ཆོས་ནི་འགལ་གྱུར་ན་ཞེས་པའི་དོན་བཤད་པ་ནི། དངོས་པོ་ཙམ་ལ་ཁྱབ་པའི་དོན་རྣམ་པར་བཅད་པ་དངོས་པོ་མེད་པའི་ཆོས་གཙོ་བོ་ཡོད་པར་བསྒྲུབ་པ་ལ་གཏན་ཚིགས་སུ་བརྗོད་ན་ནི། དོན་བྱེད་ནུས་པ་རྣམ་པར་བཅད་པ་ནི་ཆོས་ཅན། གཙོ་བོ་དངོས་པོར་བསྒྲུབ་པ་དེའི་གཏན་ཚིགས་འགལ་བར་འགྱུར་ཏེ། དེ་བསྒྲུབ་ཀྱི་ཕྱོགས་ཆོས་གང་ཞིག དངོས་པོ་འགའ་ལ་ཡང་མི་སྲིད་པའི་ཕྱིར་དང་། དངོས་པོ་མེད་པ་མཐའ་དག་ལ་ཡོད་པའི་ཕྱིར་རོ། །
མི་མཚུངས་པའི་དོན་དངོས་བསྟན་པ་ནི། རྒྱུ་མཚན་དེའི་ཕྱིར་ཡོད་ཆོས་མེད་ཆོས་གཉིས་ཆོས་འདི་རྣམ་པ་གསུམ་ག་ཡང་ཆོས་ཅན། གཙོ་བོ་ཡོད་པ་བསྒྲུབ་པ་ལ་གཏན་ཚིགས་ཀྱི་མཚན་ཉིད་ཚུལ་གསུམ་བརྟེན་པ་མ་ཡིན་ཏེ། གཙོ་བོ་ཡོད་པར་བསྒྲུབ་པའི་རྟགས་ཡང་དག་ཏུ་མེད་པའི་ཕྱིར། གསུམ་པོ་འདི་ལས་རྣམ་པ་གཞན་ཡང་རྟགས་ཡང་དག་ཏུ་མི་སྲིད་པའི་ཕྱིར་རོ། ། མི་སྲིད་པ་དེས་ན་གཙོ་བོ་ཡོད་པ་རྟགས་ཀྱི་བསྒྲུབ་བྱ་མིན་ནོ། ། ཡོད་པ་སྒྲུབ་བྱེད་ཡིན་པ་ལ་མ་གྲུབ་པ་དང་འགལ་བ་དང་མ་ངེས་པའི་སྐྱོན་མེད་པར་བསྟན་པ་ལ། དང་པོ་སྤྱི་ཡོད་པ་ཆོས་ཅན། སྒྲའི་སྟེང་དུ་ཡོད་པ་དེ་ཙམ་ལ་ཁྱབ་པ་མི་རྟག་པ་འདི་སྒྲུབ་པར་བྱེད་པ་ཉིད་ཡིན་པ་ལ་ཕྱོགས་ཆོས་མ་གྲུབ་པའི་སྐྱོན་མེད་དེ། ཁྱོད་སྒྲ་མི་རྟག་པར་བསྒྲུབ་པའི་ཤེས་འདོད་ཆོས་ཅན་སྒྲ་ལ་འགོད་ཚུལ་དང་མཐུན་པར་ཡོད་པར་གྲུབ་པའི་ཕྱིར།
འགལ་བ་དང་མ་ངེས་པའི་སྐྱོན་མེད་པར་བསྟན་པ་ནི། ཁྱོད་སྒྲ་མི་རྟག་པར་བསྒྲུབ་པའི་འགལ་བ་དང་མ་ངེས་པའི་རྟགས་སུ་ཐལ་བ་དེར་མི་འགྱུར་ཏེ། རྣམ་པ་ཅི་ཞིག་ལྟར་བསྒྲུབ་པར་བྱ་བའི་ཆོས་མི་རྟག་པ་དེས་ཁྱོད་ལ་ཁྱབ་པ་ངེས་པས་ན་ཁྱོད་སྒྲ་མི་རྟག་པར་བསྒྲུབ་པའི་འགལ་བ་མིན་ཞིང་མ་ངེས་པ་ཡང་མ་ཡིན་པའི་ཕྱིར། ཡང་དག་གཉིས་དང་འགལ་བ་གཉིས་དཔེར་བརྗོད་པའི་དགོས་པ་རྒྱས་པར་བསྟན་ཟིན་པའི་མཇུག་བསྡུ་བ། ཕྱོགས་ཆོས་ཅན་གྱི་ཡང་དག་གཉིས་དང་འགལ་བ་གཉིས་ཏེ་བཞི་བཤད་པ་ཆོས་ཅན། དགོས་པ་ཡོད་དེ། ཁྱད་པར་དང་སྤྱི་ཁྱབ་མ་ངེས་པ་དག་ཀྱང་ཁྱབ་པ་ངེས་པར་སྨྲ་བའི་ལོག་རྟོག་བསལ་བའི་ཆེད་ཡིན་པའི་ཕྱིར། དེ་ཡང་གཏན་ཚིགས་ལྟར་སྣང་གོང་དུ་བསྟན་པ་དེ་ལྟར་རང་བཞིན་གྱི་རྟགས་ཀྱི་མཚན་ཉིད་ཅན་དང་འབྲས་བུ་ཡི་རྟགས་ཀྱི་མཚན་ཉིད་ཅན་རྣམ་པ་འདི་གཉིས་ནི་གཏན་ཚིགས་ཡིན་ལ་དེ་ཉིད་རང་གི་ཁྱད་པར་བྱེད་པ་ལས་བཟློག་པ་བསྒྲུབ་པར་བྱ་བ་ལ་འགལ་བ་ཡིན་ནོ་ཞེས་བསྟན་པའི་ཆེད་ཡིན་པའི་ཕྱིར། ཁྱད་པར་དང་སྤྱི་གཉིས་བསྟན་པའི་དགོས་པ་ནི། སྲོག་སོགས་དང་གཞལ་བྱའི་གཏན་ཚིགས་གཉིས་བཤད་པ་ཆོས་ཅན།
དགོས་པ་ཡོད་དེ། ཁྱད་པར་དང་སྤྱི་ཁྱབ་མ་ངེས་པ་དག་ཀྱང་ཁྱབ་པ་ངེས་པར་སྨྲ་བའི་ལོག་རྟོག་བསལ་བའི་ཆེད་ཡིན་པའི་ཕྱིར། དེ་ཡང་གཏན་ཚིགས་ལྟར་སྣང་བའི་སྐབས་སུ་བབ་པ་ན་རྒྱས་པར་བཤད་པར་བྱའོ། ། ལྷག་མ་གསུམ་བཤད་པའི་དགོས་པ་བསྟན་པ་ནི། ཕྱོགས་ཀྱི་ཆོས་ལྷག་མ་རྣམ་པ་གསུམ་བཤད་པ་ཆོས་ཅན། དགོས་པ་ཡོད་དེ། གཏན་ཚིགས་ཀྱི་ལྡོག་པ་གཙོ་བོར་བསྒྲུབ་པའི་ཆེད་ཡིན་པའི་ཕྱིར། གཏན་ཚིགས་ཀྱི་ལྡོག་པ་བསྒྲུབ་པ་འདིར་ཆོས་ཅན། འདི་ལྟར་རྗེས་སུ་འགྲོ་བ་གཙོ་ཆེ་བའི་སྒོ་ནས་ནི་གཏན་ཚིགས་བསྒྲུབ་བྱ་གོ་བར་བྱེད་པ་མིན་ནོ། ། གལ་ཏེ་ཡིན་ན་མི་རྟག་པ་ཉིད་ལས་སྒྲ་རྩོལ་བ་ལས་བྱུང་བ་མིན་པ་ཉིད་རྟོགས་དགོས་པ་ལས་མི་རྟོགས་པའི་ཕྱིར་རོ། །
མི་རྟག་པ་འདི་ལས་ནི་རྩོལ་མ་བྱུང་རྟོགས་པར་མི་འགྱུར་ཏེ། ལྡོག་པ་མེད་པས་རྗེས་སུ་འགྲོ་བ་འབའ་ཞིག་ཡིན་པའི་ཕྱིར་ཏེ། རྗེས་སུ་འགྲོ་ལྡོག་ཆ་མཉམ་ན་གོ་བྱེད་དུ་འགྱུར་ཞེ་ན། འོ་ན་སྒྲ་ཆོས་ཅན། རྟག་པ་ཡིན་ཏེ། རེག་པར་བྱ་བ་མ་ཡིན་པའི་ཕྱིར་ཞེས་བྱ་བའི་རྟགས་འདི་ཆོས་ཅན། ཁྱོད་སྒྲ་རྟག་པར་བསྒྲུབ་པའི་རྟགས་ཡང་དག་ཏུ་ཐལ། ཁྱོད་ལ་རྗེས་སུ་འགྲོ་ལྡོག་ཆ་མཉམ་པའི་ཕྱིར། མིན་ཏེ་བརྩལ་མ་ཐག་ཏུ་བྱུང་བ་ཡིན་ཏེ། མི་རྟག་པ་ཡིན་པའི་ཕྱིར་ཞེས་བྱ་བ་ལྟ་བུའོ། །
མི་མཐུན་པའི་ཕྱོགས་དེ་ལས་མི་རྟོགས་པའི་ཕྱིར་རོ། ། མི་རྟག་པ་འདི་ལས་ནི་རྩོལ་མ་བྱུང་རྟོགས་པར་མི་འགྱུར་ཏེ། དེ་ལ་ཡང་རྗེས་སུ་འགྲོ་བ་གཙོ་བོ་མ་ཡིན་པའི་ཕྱིར། རྗེས་སུ་འགྲོ་བ་གཙོ་བོ་ཡིན་ན་གོ་བྱེད་དུ་འགྱུར་རོ་ཞེ་ན། མི་རྟག་པ་འདི་ཆོས་ཅན། སྒྲ་རྩོལ་བྱུང་དུ་བསྒྲུབ་པའི་རྟགས་ཡང་དག་ཏུ་ཐལ། སྒྲ་རྩོལ་བྱུང་དུ་བསྒྲུབ་པའི་རྗེས་སུ་འགྲོ་བ་སྟོབས་དང་ལྡན་ཞིང་ལྡོག་པ་སྟོབས་ཆུང་བའི་ཕྱིར། དེར་ཐལ། དེ་བསྒྲུབ་ཀྱི་མཐུན་པའི་ཕྱོགས་ལ་ཁྱབ་པའི་ཕྱིར་དང་མི་མཐུན་པའི་ཕྱོགས་འགའ་ལ་མེད་པའི་ཕྱིར། དཔེར་ན།
སྒྲ་ཆོས་ཅན། བརྩལ་མ་ཐག་ཏུ་བྱུང་བ་ཡིན་ཏེ། མི་རྟག་པ་ཡིན་པའི་ཕྱིར་ཞེས་བྱ་བ་ལྟ་བུའོ། ། མི་མཐུན་པའི་ཕྱོགས་མཐའ་དག་ལས་མ་ལོག་པའི་ཕྱིར་གོ་བྱེད་དུ་མི་འགྱུར་ལ་ལྡོག་ན་འགྱུར་རོ་ཞེ་ན། གོ་བྱེད་དུ་འགྱུར་བ་ལ་མི་མཐུན་ཕྱོགས་མཐའ་དག་ལས་ལྡོག་དགོས་པ་དེ་ལྟ་ན། འོ་ན་ནི་ཤེས་བྱ་ཆོས་ཅན། གང་བྱས་པ་དེ་མི་རྟག་པ་ཡིན་ནོ་ཞེས་སྒྲ་ལ་རྟག་པ་རྣམ་པར་བཅད་པས་བྱས་པ་སྒྲ་མི་རྟག་པ་གོ་བར་བྱེད་པ་ཡིན་པར་འདོད་པར་འགྱུར་ཏེ། བྱས་པས་སྒྲ་ལ་རྟག་པ་གཅོད་པ་དེ་ལྟ་མིན་ན་བྱས་པ་སྒྲ་མི་རྟག་པར་སྒྲུབ་པའི་མི་མཐུན་ཕྱོགས་མཐའ་དག་ལས་ལྡོག་པ་བསྟན་པར་མི་ནུས་པའི་ཕྱིར་རོ། ། དེས་ན་སྒྲ་མི་རྟག་པ་འདི་རྗེས་འགྲོ་ཡོད་པ་ཙམ་དང་རྗེས་སུ་འགྲོ་ལྡོག་ཆ་མཉམ་པ་དང་རྗེས་འགྲོ་གཙོ་ཆེ་བས་རྟོགས་པ་མིན་ནོ། ། རྗེས་སུ་འགྲོ་བ་གཙོ་བོ་མ་ཡིན་ཡང་མི་མཐུན་ཕྱོགས་མཐའ་དག་ལས་ལྡོག་པས་ཁྱབ་པའི་ཕྱོགས་ཆོས་ཅན་ཡིན་ན་གོ་བྱེད་དུ་ཡོད་པ་ཡིན་ཏེ།
དཔེར་ན་དུང་སྒྲ་ཆོས་ཅན། མི་རྟག་སྟེ། རྩོལ་བ་ལས་བྱུང་བའི་ཕྱིར་རོ་ཞེས་བྱ་བ་ལྟ་བུའོ། ། ཕྱོགས་ཆོས་གྲུབ་ཅིང་མི་མཐུན་ཕྱོགས་མཐའ་དག་ལས་ལྡོག་ན་གོ་བྱེད་ཡིན་པ་དེའི་ཕྱིར། ཤེས་བྱ་ཆོས་ཅན། གང་རྩོལ་བ་ལས་བྱུང་བ་དེ་ནི་མི་རྟག་པ་ཡིན་ནོ་ཞེས་རྟག་པ་རྣམ་པར་བཅད་པ་ཉིད་ཀྱིས་རྩོལ་བྱུང་གི་གཏན་ཚིགས་དུང་སྒྲ་མི་རྟག་པ་གོ་བར་བྱེད་པ་ཡིན་ཏེ། རྩོལ་བྱུང་དང་དུ་བ་ལ་སོགས་པས་དུང་སྒྲ་དང་ས་ཕྱོགས་ལ་སོགས་པར་རྟག་པ་དང་མེ་མེད་ལ་སོགས་པ་རྣམ་པར་བཅད་པས་མི་མཐུན་ཕྱོགས་ལས་ལྡོག་པ་རྟོགས་ན་སྒྲུབ་ངག་འདིའི་བསྟན་བྱ་རྟགས་ཡང་དག་གི་ནུས་པ་ཡོངས་སུ་རྫོགས་པའི་ཕྱིར་རོ། ། གལ་ཏེ་རྟག་པ་དེ་དག་ལས་ཐ་དད་པའི་མི་རྟག་པ་ཙམ་ནི་རྟགས་ཀྱིས་གོ་བར་བྱ་བ་མ་ཡིན་ཏེ། དགོས་པ་མེད་པའི་ཕྱིར། འོན་ཀྱང་སྒྲ་འདི་ལ་མི་རྟག་པ་འདི་ཉིད་ཡིན་གྱི་ཞེས་པའི་ཡོངས་གཅོད་དང་།
གཞན་རྟག་པ་ནི་མ་ཡིན་ཞེས་པའི་རྣམ་གཅད་གཉིས་པོའི་སྤྱི་དེ་ཉིད་མི་མཐུན་པ་རྟག་པ་དང་མ་འདྲེས་པ་རྟགས་ཀྱི་གོ་བར་བྱ་བ་ཡིན་ནོ་ཞེ་ན། གལ་ཏེ་མི་རྟག་པ་ལ་སོགས་པ་དེ་དག་གདོན་མི་ཟ་བར་གཞན་རྟག་པ་དང་མ་འདྲེས་པར་རྟགས་ཀྱིས་གོ་བར་བྱ་བ་ཡིན་ན། བྱས་པ་ཆོས་ཅན། ཁྱོད་ཀྱིས་སྒྲ་མི་རྟག་པར་བསྒྲུབ་པ་ལ་རྣམ་གཅོད་དང་ཡོངས་གཅོད་ཀྱི་བར་གྱི་སྤྱི་བསྒྲུབ་བྱར་བྱས་པ་ཅི་ཞིག་བྱ་སྟེ་མི་དགོས་པར་ཐལ། ཁྱོད་ཀྱིས་སྒྲ་ལ་མི་རྟག་པ་གཞན་དང་མ་འདྲེས་པར་བསྒྲུབ་པ་དེ་ཙམ་གྱིས་ཁྱོད་ཀྱིས་འབྲས་བུ་བསྒྲུབ་བྱ་རྟོགས་པ་ཡོངས་སུ་རྫོགས་པར་འགྱུར་བའི་ཕྱིར་རོ། ། གཏན་ཚིགས་ཀྱི་ལྡོག་པ་གཙོ་བོར་སྒྲུབ་པ་ཆོས་ཅན། དགོས་པ་ཡོད་དེ། ཁྱོད་ཀྱིས་རྟགས་དེ་དག་གི་དགག་བྱ་གཞན་དང་མ་འདྲེས་པ་དེ་ཉིད་ཆོས་ཅན་ལ་རྟགས་ཀྱིས་གོ་བར་བྱ་བར་འགྱུར་མོད་ཅེས་སྟོན་པར་བྱེད་པའི་ཕྱིར་རོ། ། ཞེས་བྱ་བ་འདི་ནི་ལེགས་པའི་རྣམ་བཞག་གོ ། ཕྱོགས་ཆོས་ཀྱི་མདོའི་བརྗོད་བྱའི་དོན་དང་དགོས་པའི་དོན་རྣམས་བཤད་ཟིན་ནས་རྩོད་པ་སྤང་བའི་དོན་དུ་ཡང་དག་པའི་རྟགས་ཐམས་ཅད་གསུམ་དུ་བསྡུ་བ་ལ།
རྒོལ་བ་བཀོད་པ་གཏན་ཚིགས་གསུམ་གྱི་དོན་དུ་ཕྱོགས་ཆོས་དགུར་ཕྱེ་བ་འོ་ན་རྒྱུའི་ནུས་པས་འབྲས་བུ་སྐྱེ་བར་རྗེས་སུ་དཔག་པ་གང་ཡིན་པ་དེ་ཇི་ལྟར་གཏན་ཚིགས་རྣམ་པ་གསུམ་གྱི་ནང་དུ་འདུ་ཞེ་ན། རྒྱུ་ཚོགས་པ་ལས་འབྲས་བུ་བསྐྱེད་པར་རུང་བ་ཉིད་དཔོག་པ་རྟགས་གསུམ་དུ་མ་འདུས་པར་རྒོལ་ན་མི་འཐད་དེ། རང་བཞིན་གཏན་ཚིགས་སུ་འདུས་སོ་ཞེས་བསྟན་པ། ནུས་པའི་རྒྱུ་ཡིས་འབྲས་བུ་སྐྱེ་བར་རུང་བ་རྗེས་སུ་དཔོག་པའི་གཏན་ཚིགས་གང་ཡིན་པ་དེ་ནི་ཆོས་ཅན། རང་བཞིན་གྱི་གཏན་ཚིགས་ཡིན་པར་བརྗོད་དེ། དེ་སྒྲུབ་ཀྱི་སྒྲུབ་རྟགས་གང་ཞིག ཕྱིས་འབྱུང་གི་རྒྱུ་དོན་གཞན་ལ་ནི་མི་ལྟོས་པར་ཁྱོད་ཡོད་ཙམ་དང་འབྲས་བུ་བསྐྱེད་རུང་གི་རང་བཞིན་དུ་རྗེས་སུ་འབྲེལ་བའི་ཕྱིར། འབྲས་བུ་སྐྱེ་རུང་འདི་ཡང་ཆོས་ཅན། རྒྱུ་ཚོགས་དེའི་ངོ་བོ་དེ་ཡོད་ཙམ་དང་འབྲེལ་བའི་རང་བཞིན་ཡིན་ཏེ། ཇི་ལྟར་ན་རྒྱུ་རྐྱེན་ཉེ་བས་རྫས་གཞན་ལ་མི་ལྟོས་པར་རྒྱུ་ཚོགས་ཚང་བ་ལ་བདག་གཅིག་ཏུ་འབྲེལ་བས་སོ། །
ཚོགས་པས་རུང་བ་དཔོག་པ་དེ་ལ་ནི། མྱུ་གུའི་རྒྱུ་ཚོགས་པ་རྣམས་ཆོས་ཅན། ཁྱོད་ཀྱིས་ནས་ཀྱི་མྱུ་གུའི་རྒྱུ་ཚོགས་ལ་འབྲས་བུ་མྱུ་གུ་བསྐྱེད་པར་རུང་བ་ཉིད་འབའ་ཞིག་རྗེས་སུ་དཔོག་པ་ལ་ཁྱོད་རང་བཞིན་དུ་གྱུར་པའི་གཏན་ཚིགས་ཁོ་ན་ཡིན་ཏེ། དེ་སྒྲུབ་ཀྱི་སྒྲུབ་རྟགས་གང་ཞིག ཁྱོད་མྱུ་གུ་སྐྱེད་རུང་ལ་བདག་གཅིག་ཏུ་འབྲེལ། མྱུ་གུ་སྐྱེད་པར་རུང་བ་ཉིད་ཀྱང་ཚོགས་པ་ཁྱོད་ཡོད་ཙམ་དང་རྗེས་སུ་འབྲེལ་བའི་རང་བཞིན་ཡིན་པས་ནའོ། ། སྔར་གྱི་རྩོད་པ་ལས་ཡང་རྒྱུ་ཚོགས་པ་ལས་འབྲས་བུ་ཁོ་ན་རྗེས་སུ་དཔོག་པར་མི་བྱེད་ཅེ་ན། ཤེས་བྱ་ཆོས་ཅན། རྒྱུ་ཚོགས་པས་འབྲས་བུ་ཆོས་ཅན་ལ་འབྲས་བུ་སྐྱེ་བ་ཉིད་རྗེས་སུ་དཔོག་ནུས་པ་མིན་པར་ཐལ། རྒྱུ་ཚོགས་པས་འབྲས་བུ་བསྐྱེད་པའི་བར་འདིར་གེགས་བྱེད་པའི་ཕྱིར།
དེར་ཐལ། གང་གི་ཕྱིར་ན་རྒྱུའི་རྫས་ཚོགས་པ་དག་ཁོ་ནས་རང་གི་འབྲས་བུ་བསྐྱེད་པར་བྱེད་པར་ནི་མ་ངེས་པའི་ཕྱིར་ཏེ། འབྲས་བུ་སྐྱེ་བ་ནི་ཚོགས་པ་ལས་སྐྱེ་བ་ཅན་གྱི་ནུས་པ་རྣམས་ཀྱི་འགྱུར་བ་ལ་ལྟོས་པའི་ཕྱིར་རོ། ། འོ་ན་རུང་བ་དཔོག་ལ་ཡང་མཚུངས་སོ་ཞེ་ན། མྱུ་གུའི་རྒྱུ་ཚོགས་ཆོས་ཅན། ཁྱོད་ཀྱིས་ནས་ཀྱི་མྱུ་གུའི་རྒྱུ་ཚོགས་འབྲས་བུ་སྐྱེ་རུང་དུ་རྗེས་སུ་དཔོག་པ་ལ་ཁྱབ་པ་འཁྲུལ་བའི་འགལ་བ་མེད་དེ། མྱུ་གུ་སྐྱེ་བར་རུང་བ་ཉིད་ནི་ཁྱོད་ལས་རྫས་གཞན་ལ་མི་ལྟོས་པར་ཁྱོད་ཀྱི་རང་བཞིན་ཡིན་ཞིང་། ཁྱོད་མྱུ་གུ་སྐྱེད་རུང་ལ་མི་འཁྲུལ་བའི་ཁྱབ་པ་ཚད་མས་གྲུབ་པའི་ཕྱིར་རོ། ། མྱུ་གུའི་རྒྱུ་ཚོགས་པ་འདི་ཆོས་ཅན། ཁྱོད་ཀྱི་ནུས་པ་ཕྱི་མ་ཕྱི་མ་ཡོངས་སུ་འགྱུར་བ་ལ་བརྟེན་ནས་འབྲས་བུ་བསྐྱེད་པར་ནུས་པ་ཡིན་ཏེ།
ཁྱོད་ཀྱི་ནུས་པ་ཕྱི་མ་ཕྱི་མ་ཡོངས་སུ་འགྱུར་བའི་རྐྱེན་ལྟོས་པར་བྱ་བ་རྒྱུ་ཚོགས་སྔ་མ་སྔ་མ་རྣམས་ལས་གཞན་མེད་པའི་རྒྱུ་ཚོགས་ཡིན་པའི་ཕྱིར། རྒྱུ་རྐྱེན་ཚོགས་པའི་འབྲས་བུ་བསྐྱེད་པར་རུང་བ་ཉིད་ནི་རྒྱུ་ཚོགས་པ་ལས་གཞན་ལ་མི་ལྟོས་པ་ཞེས་བྱ་སྟེ། ནུས་པ་ཡོངས་སུ་འགྱུར་བ་སྐྱེ་བ་ནི་རྒྱུ་ཚོགས་རང་གི་རིགས་སྔ་མ་ཙམ་གྱི་རྒྱུ་ཅན་ཉིད་ཡིན་པའི་ཕྱིར། རྒྱུ་ཚོགས་པ་དག་ཆོས་ཅན། རང་འབྲས་སྐྱེ་རུང་བ་ཉིད་ཀྱང་ཁྱོད་དང་རྒྱུ་མ་ཚོགས་པ་གཉིས་ལས་ཁྱོད་ཁོ་ནས་ཆོས་ཅན་ལ་རྗེས་སུ་དཔོག་པར་བྱེད་དེ། ཁྱོད་ཀྱིས་ཆོས་ཅན་ལ་འབྲས་བུ་སྐྱེ་རུང་དཔོག་ནུས་ཤིང་རྒྱུ་མ་ཚོགས་པ་དེ་ལས་འབྲས་བུ་སྐྱེ་རུང་རྗེས་སུ་དཔོག་ནུས་པ་མ་ཡིན་པའི་ཕྱིར། ནུས་པ་མིན་པར་ཐལ། རྒྱུ་མ་ཚོགས་པ་ལ་ནི་འབྲས་བུ་བསྐྱེད་པ་ལ་ཤིན་ཏུ་ནུས་པ་མེད་པའི་ཕྱིར། མི་མཐུན་ཕྱོགས་ལ་མ་མཐོང་བས་གོ་བྱེད་ཡིན་ནོ་ཞེ་ན། ཆུ་ལུད་དང་མ་ཕྲད་པའི་ས་བོན་ཆོས་ཅན།
ཆུ་ལུད་དང་མ་ཕྲད་པའི་སྦྱང་ནང་གི་ས་བོན་མྱུ་གུ་སྐྱེད་བྱེད་དུ་བསྒྲུབ་པ་ལ་ལྷག་མ་དང་ལྡན་པའི་གཏན་ཚིགས་ཡིན་ཏེ། དེ་སྒྲུབ་ཀྱི་མཐུན་ཕྱོགས་ལ་མཐོང་མི་མཐུན་ཕྱོགས་ལ་མ་མཐོང་བས་མི་མཐུན་ཕྱོགས་ལ་ཡོད་མེད་ཐེ་ཚོམ་ཟ་བའི་རྟགས་ཡིན་པའི་ཕྱིར། དཔེར་ན་ལུས་རྒྱས་པ་དང་དབང་པོ་དྭངས་པ་དང་། བློ་གསལ་བ་དག་ལས་འདོད་ཆགས་ལ་སོགས་པ་སྐྱེ་རུང་བ་རྗེས་སུ་དཔོག་པ་བཞིན་ནོ། ། ལུས་ལ་སོགས་པ་འདོད་ཆགས་ཀྱི་རྒྱུ་མ་ཡིན་ནམ་ཞེ་ན། འདོད་ཆགས་ལ་སོགས་པའི་རྒྱུ་ཉིད་བསྟན་པ། འདོད་ཆགས་དང་ཁོང་ཁྲོ་བ་ལ་སོགས་པ་ནི་བདག་དང་བདག་གིར་མངོན་པར་ཞེན་པ་སྔོན་དུ་འགྲོ་བ་ཅན་ཡིན་ཏེ། ང་དང་ངའི་ཞེས་མངོན་པར་ཞེན་པ་མ་མཐོང་བ་ལ་རྗེས་སུ་ཆགས་པ་དང་ཁོང་ཁྲོ་བ་མཐོང་བ་མེད་པའི་ཕྱིར། དེར་ཐལ། ཚུལ་བཞིན་མ་ཡིན་པ་ཡིད་ལ་བྱེད་པ་མེད་པར་ཉེས་པ་རྣམས་མི་སྐྱེ་བའི་ཕྱིར།
ཚུལ་མིན་ཡིད་བྱེད་དང་ལྡན་པའི་ལུས་ལ་སོགས་པ་འདོད་ཆགས་ཀྱི་རྒྱུ་ཡིན་ཡང་། ཚུལ་མིན་ཡིད་བྱེད་དང་བྲལ་བའི་ལུས་འབའ་ཞིག་པ་རྣམས་ཆོས་ཅན། འདོད་ཆགས་ཀྱི་རྒྱུ་མ་ཡིན་པར་ཐལ། ཁྱོད་ལ་འདོད་ཆགས་བསྐྱེད་པའི་ནུས་པ་མེད་པའི་ཕྱིར་རོ། ། དེས་ན་ལུས་རྒྱས་པ་ལ་སོགས་པའི་རྟགས་འདི་ཆོས་ཅན། ལུས་རྒྱས་པ་ལ་སོགས་པ་དང་ལྡན་པའི་ཕ་རོལ་པོ་ལ་འདོད་ཆགས་ཡོད་པར་སྒྲུབ་པ་ལ་ཐེ་ཚོམ་གྱི་ལྷག་མ་དང་ལྡན་པའི་རྟགས་འཁྲུལ་བ་ཅན་ཡིན་ཏེ། མཐུན་ཕྱོགས་ལ་མཐོང་མི་མཐུན་ཕྱོགས་ལ་འཇུག་པ་མ་མཐོང་དུ་ཟིན་ཀྱང་མི་མཐུན་ཕྱོགས་ལ་ཡོད་མེད་ཐེ་ཚོམ་ཟ་བའི་རྟགས་ཡིན་པའི་ཕྱིར། འོ་ན་རྒྱུ་དང་འབྲས་བུར་མ་འགྱུར་པ་གཞན་རོ་ལ་སོགས་པས་གཟུགས་ལ་སོགས་པ་རྟོགས་པ་གང་ཡིན་པ་དེ་ཇི་ལྟར་རྟགས་གསུམ་གྱི་ནང་དུ་འདུ་ཞེ་ན། དེ་ཡང་གསུམ་པོའི་ཁོངས་སུ་འདུ་ཚུལ་འདི་ལྟར། རོ་ད་ལྟར་བས་ཚོགས་པ་གཅིག་ལ་རག་ལས་པའི་གཟུགས་ལ་སོགས་པ་རྟོགས་པར་བྱེད་པའི་གཏན་ཚིགས་ཆོས་ཅན།
རང་གི་རྒྱུའི་ཆོས་རོ་སྔ་མའི་ནུས་པ་རྗེས་སུ་དཔག་པའི་སྟོབས་ལས་གཟུགས་ད་ལྟར་བ་རྗེས་སུ་དཔོག་སྟེ། བུ་རམ་གྱི་གོང་བུ་ད་ལྟར་བ་ལ་རང་གི་ཉེར་ལེན་རོ་སྔ་མའི་ནུས་པ་ཡོད་པར་བསྒྲུབ་པའི་གཏན་ཚིགས་གང་ཞིག གཟུགས་ད་ལྟར་བ་དང་དངོས་རྒྱུའི་ཚོགས་པ་གཅིག་ལ་རག་ལས་ཀྱི་འབྲེལ་བ་གྲུབ་པའི་ཕྱིར། དཔེར་ན་དུ་བས་མེ་དངོས་སུ་དཔག་པས་བུད་ཤིང་གི་འགྱུར་བ་ཐལ་སོལ་དཔོག་པ་བཞིན་ནོ། ། རོ་ལས་གཟུགས་དཔོག་པ་དེར་ཡང་ཆོས་ཅན། རྒྱུའི་ཆོས་རོ་སྔ་མ་རྗེས་སུ་མ་དཔག་པར་གཟུགས་ད་ལྟ་བ་རྗེས་སུ་དཔོག་པ་མ་ཡིན་པར་ཐལ། རྒྱུའི་རོ་སྔ་མ་དེ་ལྟ་བུ་ཁོ་ན་དངོས་སུ་རྗེས་སུ་དཔོག་པའི་སྟོབས་ལས་གཟུགས་ད་ལྟར་བ་རྗེས་སུ་དཔོག་པའི་ཕྱིར། རོ་ད་ལྟར་བའི་ཉེར་ལེན་གྱི་རྒྱུ་ནི་ཆོས་ཅན། རོ་གཟུགས་ད་ལྟར་བ་གཉིས་ཀའི་རྒྱུ་ཡིན་ཏེ། གཟུགས་ད་ལྟར་བ་ལ་ནུས་པ་ཞུགས་པའི་གཟུགས་ད་ལྟར་བ་རྣམས་ཀྱི་ཉེ་བར་ལེན་པའི་རྒྱུའི་གཟུགས་ད་ལྟར་བ་བསྐྱེད་པའི་ལྷན་ཅིག་བྱེད་པའི་རྐྱེན་ཡིན་ཞིང་རོ་ད་ལྟར་བ་བསྐྱེད་པར་བྱེད་པའི་ཕྱིར།
མེ་ཆོས་ཅན། དུ་བ་དང་བུད་ཤིང་གི་འགྱུར་བ་གཉིས་ཀའི་རྒྱུ་ཡིན་ཏེ། བུད་ཤིང་གི་འགྱུར་བ་ཐལ་སོལ་ལ་སོགས་པའི་ཁྱད་པར་གྱི་ཉེ་བར་ལེན་པའི་ལྷན་ཅིག་བྱེད་པའི་རྐྱེན་ཡིན་ཞིང་དུ་བ་བསྐྱེད་པ་ཞེས་པ་བཞིན་ནོ། ། ཚོགས་པ་གཅིག་ལ་རག་ལས་པའི་འབྲེལ་པ་གྲུབ་པར་བསྟན་པ་ནི། འདི་ལྟར་རོ་ད་ལྟར་བའི་རང་གི་རྒྱུ་འབྲས་རོ་ད་ལྟར་བ་བསྐྱེད་པར་བྱ་བ་ལ་མངོན་དུ་ཕྱོགས་པ་མེད་ན་རོ་ད་ལྟར་བ་མེད་པར་འགྱུར་བའི་རོ་སྔ་མ་དེ་ཉིད་ཆོས་ཅན། གཟུགས་ད་ལྟར་བ་ལ་གཟུགས་ད་ལྟར་བ་རྣམས་ཀྱི་ཉེ་བར་ལེན་པའི་རྒྱུ་རྣམས་ཀྱི་ནུས་པ་འཇུག་པའི་རྒྱུའི་ཡན་ལག་གམ་རྐྱེན་ཡིན་ཏེ། གཟུགས་ད་ལྟར་བའི་ཉེ་ལེན་གྱིས་གཟུགས་ད་ལྟར་བ་བསྐྱེད་པའི་ལྷན་ཅིག་བྱེད་པའི་རྐྱེན་ཡིན་པའི་ཕྱིར། རོ་ད་ལྟར་བ་ལ་ནུས་པ་འཇུག་པའི་རོ་ད་ལྟར་བའི་ཉེར་ལེན་པ་དེ་ཡང་ཆོས་ཅན། གཟུགས་ད་ལྟར་བ་ལ་ནུས་པ་འཇུག་པའི་གཟུགས་ཀྱི་ཉེར་ལེན་པའི་རྒྱུའི་ལྷན་ཅིག་བྱེད་པ་ཅན་ཡིན་ཏེ། གཟུགས་ད་ལྟར་བའི་ཉེར་ལེན་དེ་ཁྱོད་ཀྱིས་རོ་ད་ལྟར་བ་བསྐྱེད་པའི་ལྷན་ཅིག་བྱེད་རྐྱེན་ཡིན་པའི་ཕྱིར།
རྒྱུའི་ཚོགས་པ་གཅིག་ལ་རག་ལས་ཀྱི་འབྲེལ་པ་གྲུབ་པ་དེའི་ཕྱིར་རོ་གཟུགས་ཚོགས་པའི་རྒྱུ་ཇི་ལྟ་བུ་ལས་འབྱུང་བའི་རོ་ད་ལྟར་བ་ཆོས་ཅན། ཁྱོད་ཀྱིས་བུ་རམ་གྱི་གོང་བུ་ད་ལྟར་བ་ལ་རོ་སྔ་མ་དེ་ལྟ་བུ་རྗེས་སུ་དཔོག་པར་བྱེད་པ་ན་གཟུགས་ད་ལྟར་བ་རྗེས་སུ་དཔོག་པར་བྱེད་པ་ཡིན་ཏེ། དེ་སྒྲུབ་ཀྱི་གཏན་ཚིགས་ཡང་དག་ཡིན་པས་སོ། ། དཔོག་པའི་དུས་ཀྱི་ཁྱད་པར་འཆད་པ་ནི། རོས་གཟུགས་དཔོག་པ་དེ་ལ་ཡང་རོ་ད་ལྟར་བ་ཆོས་ཅན། ཁྱོད་ཀྱིས་བུ་རམ་གྱི་གོང་བུ་ད་ལྟར་བ་ལ་འདས་པ་རོ་སྔ་མ་དང་རང་དང་དུས་གཅིག་པའི་གཟུགས་རྣམས་རྟོགས་པར་བྱེད་ཀྱི་རོ་གཟུགས་མ་འོངས་པ་རྣམས་རྟོགས་པར་བྱེད་པའི་རྟགས་མ་ཡིན་ཏེ། ཁྱོད་ཀྱིས་དེ་བསྒྲུབ་པ་ལ་ཁྱབ་པ་འཁྲུལ་བའི་ཕྱིར། རོ་སྔ་མ་དང་གཟུགས་ད་ལྟར་བ་དཔོག་ནུས་པ་དེའི་ཕྱིར་རོས་གཟུགས་དཔོག་པ་དེ་ཡང་འབྲས་བུའི་རྟགས་ལས་སྐྱེས་པ་ཡིན་ནོ། ། རོས་གཟུགས་དཔོག་པ་འབྲས་རྟགས་ལས་སྐྱེས་པར་བསྟན་པ་འདིས་ནི་ཆོས་ཅན། འབྲས་རྟགས་ཀྱི་རིགས་ཅན་གཞན་ཡང་བཤད་པ་ཡིན་ཏེ།
གྲོག་མ་ཚང་འཕོ་བ་དང་ཉ་གྱེན་དུ་འཕར་བ་དང་སྦལ་བ་སྐད་འབྱིན་པ་ལ་སོགས་པ་ལས་ཆར་པ་ལ་སོགས་པ་རྗེས་སུ་དཔོག་པ་ཡང་རྒྱུ་ཆོས་རྗེས་སུ་དཔོག་པའི་འབྲས་རྟགས་སུ་བཤད་པ་ཡིན་པའི་ཕྱིར། གྲོག་མ་འཕོ་བས་ཆར་པ་རྗེས་སུ་དཔོག་པ་དེ་ལ་ཡང་རོ་གཟུགས་ཀྱི་འབྲེལ་བ་བཞིན་ཡོད་དོ་ཞེས་བསྟན་པ། ཆར་པ་ཆོས་ཅན། གྲོག་མ་འཁྲུགས་པ་ལ་སོགས་པ་དང་རྒྱུའི་ཚོགས་པ་གཅིག་ལ་རག་ལས་ཀྱི་འབྲེལ་བ་གྲུབ་སྟེ། ཁྱོད་ཀྱི་ཉེར་ལེན་འབྱུང་བར་གྱུར་པ་འགའ་ཞིག་ཁོ་ན་གྲོག་མ་ལ་སོགས་པ་འཁྲུགས་པ་ལ་སོགས་པའི་ལྷན་ཅིག་བྱེད་རྒྱུ་ཡིན་པའི་ཕྱིར། འབྲས་བུའི་གཟུགས་ཆོས་ཅན། ཁྱོད་ལས་བུམ་གཟུགས་ལ་འབྱུང་བཞིའི་རེག་པ་རྗེས་སུ་དཔོག་པ་ནི་འབྲས་བུ་ཡི་རྟགས་ལས་སྐྱེས་པ་ཡིན་ཏེ། ཁྱོད་བུམ་གཟུགས་ལ་རྒྱུ་འབྱུང་བཞིའི་རེག་པ་ཡོད་པར་བསྒྲུབ་པའི་ཚུལ་གསུམ་གང་ཞིག རྒྱུ་འབྱུང་བཞིའི་རེག་པ་ལ་དེ་བྱུང་དུ་འབྲེལ་བའི་ཕྱིར། རྟགས་གྲུབ་སྟེ།
འབྲས་བུའི་གཟུགས་ལ་སོགས་པ་ནི་རྒྱུ་འབྱུང་བ་བཞི་ལ་བརྟེན་པའི་ཕྱིར་རོ། ། འོ་ན་བ་ལང་ཡིན་པའི་ཕྱིར་རྭ་ཅན་ནོ་ཞེས་བྱ་བ་གང་ཡིན་པ་དེ་ཅི་ལྟར་རྟགས་གསུམ་གྱི་ནང་དུ་འདུ་ཞེ་ན། དེ་ཡང་རྟགས་གསུམ་དུ་འདུའོ་ཞེས་སྟོན་པ་ནི། བ་ལང་ཉིད་ཆོས་ཅན། ཁྱོད་ཀྱི་རྟགས་ལས་ཉེ་བ་ནས་འོང་བའི་མི་དུ་མས་བ་ལང་ཞེས་ཐ་སྙད་བྱེད་པར་མཐོང་བའི་ཐག་རིང་པོའི་གོང་བུ་རྭ་ཅན་དུ་རྗེས་སུ་དཔོག་པ་ནི་འབྲས་བུ་ཡི་རྟགས་ལ་སྐྱེས་པ་ཡིན་ཏེ། དེ་སྒྲུབ་ཀྱི་ཚུལ་གསུམ་གང་ཞིག རྭ་ལ་དེ་བྱུང་དུ་འབྲེལ་བའི་ཕྱིར། རྟགས་མ་གྲུབ་ན། བ་ལང་དེ་ཆོས་ཅན། རྭ་ལ་དེ་བྱུང་དུ་འབྲེལ་བར་ཐལ།
རྭ་ལས་རྫས་ཐ་དད་དང་། རྭ་དེ་དག་མེད་ན་ཁྱོད་མེད་པའི་ཕྱིར། རྟགས་གྲུབ་སྟེ། ཚོགས་པ་རྣམ་པར་གཞག་པའི་རྒྱུ་ནི་ཚོགས་པ་ཅན་ཡིན་པས་སོ། ། དེ་ཉིད་བཤད་པ། ལྐོག་ཤལ་དང་རྭ་ལ་སོགས་པའི་ཚོགས་པ་ནི་བ་ལང་ཉིད་ཡིན་ནོ། ། ཡིན་པ་དེའི་ཕྱིར་བ་ལང་ཉིད་ཆོས་ཅན། ཁྱོད་ལ་བ་ལང་ཞེས་ཐ་སྙད་བྱེད་པར་མཐོང་བའི་ཐག་རིང་པོའི་གོང་བུ་རྭ་ཅན་ལ་སོགས་པ་རྟོགས་པ་ནི་འབྲས་བུའི་རྟགས་ལས་སྐྱེས་པ་ཡིན་ཏེ། རྭ་ལས་རྫས་ཐ་དད་དེ་མེད་ན་ཁྱོད་འབྱུང་བར་མི་འགྱུར་ལ་ཡོད་ན་རང་ཕྱོགས་ཆོས་སུ་གྲུབ་པའི་གཞི་ལ། རང་གི་རྒྱུ་མཚན་རྭ་ལ་སོགས་པ་ཉེར་སྟོན་པར་བྱེད་པའི་རྟགས་ཡིན་པའི་ཕྱིར།
རྟགས་གྲུབ་སྟེ། ཚོགས་པ་རྣམ་པར་བཞག་པ་འདི་ནི་ཚོགས་པ་ཅན་རྭ་ལ་སོགས་པ་རྣམས་ཀྱི་རྒྱུ་མཚན་ཅན་ཡིན་པའི་ཕྱིར། གནས་པའི་ཆུ་ལས་གཞི་གཞལ་བ་འབྲས་བུར་བསྡུ་བ་ནི། མི་འབོ་བར་གནས་པའི་ཆུའི་བདག་ཉིད་དེ་འདྲ་བ་ནི་ཆོས་ཅན། རང་གི་འོག་གཞི་དེའི་འབྲས་བུ་ཡིན་ཏེ། རང་གི་འོག་གཞིས་ཕན་གདགས་སྟོབས་ཀྱིས་རང་གི་འོག་གཞི་ལས་མངོན་པར་གྲུབ་པའི་ཕྱིར། མི་གཡོ་བར་གནས་པའི་ཆུ་ཆོས་ཅན། མི་གཡོ་བར་གནས་པའི་མཚོ་ལ་གཏིང་མ་མཐོང་བས་འོག་གཞི་ཡོད་པར་ཁྱོད་ཀྱི་རྟགས་ལས་རྗེས་སུ་དཔག་པར་བྱེད་པ་གང་ཡིན་པ་དེ་ཡང་འབྲས་བུ་ཡི་རྟགས་ལས་སྐྱེས་པ་ཉིད་དེ། ཁྱོད་དེ་སྒྲུབ་ཀྱི་ཚུལ་གསུམ་གང་ཞིག རང་གི་འོག་གཞི་ལ་དེ་བྱུང་དུ་འབྲེལ་བའི་ཕྱིར།
རྟགས་མ་གྲུབ་ན། མི་འབོ་བར་གནས་པའི་ཆུའི་བདག་ཉིད་དེ་འདྲ་བ་ནི་ཆོས་ཅན། སྔ་མ་དེར་ཐལ། རང་གི་འོག་གཞིས་ཕན་གདགས་སྟོབས་ཀྱིས་རང་གི་འོག་གཞི་དེ་ལས་གྲུབ་པའི་ཕྱིར་རོ། ། དེར་ཐལ། མི་འབོ་བར་གནས་པའི་ཆུ་གང་ཞིག གཞི་དེ་ལས་མི་འབོ་བའི་ཕན་པ་ཉམས་སུ་མྱོང་བ་མེད་པར་ནི་གཞི་དེ་ལས་གནས་སྐབས་ཁྱད་པར་མི་འབོ་བར་གནས་པ་ཐོབ་པར་མི་འཐད་པའི་ཕྱིར་རོ། ། ཕན་པ་དོན་གཞན་བྱེད་དོ་ཞེ་ན། ཕན་པ་དོན་གཞན་ཉིད་ཡིན་པ་ལ་ཡང་གཞན་བྱེད་ན་ནི་དེའི་ཞེས་འབྲེལ་བ་མི་འཐད་པའི་ཕྱིར་རོ་ཞེས་ལེའུ་གཉིས་པར་དགག་པ་བཤད་ཟིན་ཏོ། ། གལ་ཏེ་གཞི་དེ་ལས་ཆུའི་བདག་ཉིད་ཀྱི་ཁྱད་པར་མི་ལྟུང་བ་སྐྱེས་པའི་ཕྱིར་ཆུ་མི་ལྟུང་བ་དེ་ལྟར་གནས་པ་ནི་མིན་ནོ། །
འོ་ནི་ཅི་ཞེ་ན། ལྡན་པ་ལས་མི་ལྟུང་བ་ཡིན་ནོ་ཞེ་ན། ཇི་ལྟར་ལྡན་པ་དེ་གཞི་ཆུ་དེ་དག་གི་ལྡན་པ་ཡིན་ཏེ། གཞི་ཆུ་དེ་དག་ལས་སྐྱེས་པའམ་འཕྲོད་པ་འདུ་བའི་ཕྱིར་ལྡན་པ་ཡིན་གྲང་། དང་པོ་ལྟར་ན། ལྡན་པ་དེ་ཆོས་ཅན། གཞི་ཆུ་ལས་སྔར་མེད་གསར་དུ་ཇི་ལྟར་མི་སྐྱེ་སྟེ་སྐྱེ་བར་ཐལ། གཞི་ཆུ་ལས་སྐྱེས་པའི་སྒོ་ནས་དེ་གཉིས་ཀྱི་ལྡན་པ་ཡིན་པའི་ཕྱིར་རོ། ། འདོད་ན་རྟག་པར་འགལ་ལོ། ། ཕྱི་མ་ལྟར་ན།
ཆུ་གཅིག་ཉིད་དམ། གཞི་གཅིག་ཉིད་ལ་ཡིན། དང་པོ་ལྟར་ན། ཆུ་གཅིག་ཉིད་ལ་ཇི་ལྟར་འཕྲོད་པ་འདུ་སྟེ་འདུ་བར་མི་རིགས་པར་ཐལ། གཅིག་ཁོ་ན་ལ་འཕྲོད་ནས་འདུ་བ་བྱར་མི་རུང་བའི་ཕྱིར། ཕྱི་མའོ་ཞེ་ན། སྔ་མ་ལྟར་སྦྱོར། གཞི་ཆུ་སོ་སོ་བ་དེ་ལ་ལྡན་པ་བསྐྱེད་པའི་ནུས་པ་མེད་པའི་ཕྱིར་ཚོགས་པས་བསྐྱེད་དོ་ཞེ་ན། མུ་སྟེགས་པ་ཆོས་ཅན། གཞི་ཆུས་ལྡན་པ་ལ་ཕན་བཏགས་ནས་ལྡན་པས་གཞི་དེ་ཆུ་དང་ལྡན་པར་མི་འགྱུར་བར་ཐལ།
གཞི་ཆུས་ལྡན་པ་ལ་ཕན་འདོགས་པར་བྱེད་པ་མིན་པའི་ཕྱིར་རོ། ། ཆུ་དང་ལྷན་ཅིག་པའི་གཞི་ནི་དེ་ལས་གཞན་པའི་ཆུ་ལ་ཕན་འདོགས་པར་བྱེད་པ་ལས་ལྡན་པ་བསྐྱེད་པའི་ནུས་པའི་ཁྱད་པར་སྐྱེ་བའི་ཕྱིར་ཚོགས་ནས་ནུས་པ་ཡིན་ནོ་ཞེ་ན། ཆུ་དང་དུས་མཉམ་པའི་གཞི་ཆོས་ཅན། ཁྱོད་ཀྱིས་ཆུ་རྣམས་ཀྱི་ཕན་པ་བྱེད་པ་དེ་གང་ཞིག་ཡིན་ཏེ་མི་འཐད་པར་ཐལ། ཆུ་ཁྱོད་ཀྱི་བསྐྱེད་པར་བྱ་བ་དང་ཁྱོད་ནི་དེའི་སྐྱེད་བྱེད་མ་ཡིན་པའི་ཕྱིར། དེར་ཐལ། ཆུའི་རང་གི་དངོས་པོ་གྲུབ་ཟིན་པས་ཆུ་ཁྱོད་ཀྱིས་ཕན་གདགས་པར་བྱ་བ་མ་ཡིན་པའི་ཕྱིར། ཕན་པ་དོན་གཞན་བྱེད་དོ་ཞེ་ན། ཆུ་དེ་ལ་ཕན་གདགས་པ་མེད་པར་ཐལ། ཆུའི་ཕན་པ་ཆུ་ལས་དོན་གཞན་གྱི་ངོ་བོ་བྱེད་པའི་ཕྱིར་རོ། །
རྟགས་གསལ་དངོས། དོན་གཞན་མ་ཡིན་པ་གཉིས་ག་ལྟར་བྱེད་པ་པོ་མིན་པ་འདོད་ན་ནི། ཆུ་ལ་ཕན་འདོགས་པར་བྱེད་པ་མ་ཡིན་པར་ཐལ། ཆུ་ལ་ཕན་པ་ཅུང་ཟད་ཀྱང་མི་བྱེད་པ་ཉིད་ཀྱི་ཕྱིར་རོ་ཞེས་མང་དུ་བཤད་ཟིན་ཏོ། ། གྲུབ་ཟིན་ཕན་གདགས་བྱ་མ་ཡིན་པ་དེའི་ཕྱིར་བསྐྱེད་བྱ་སྐྱེད་བྱེད་ཀྱི་དངོས་པོའི་འབྲེལ་པ་ཐམས་ཅད་ནི་ཆོས་ཅན། རྒྱུ་དང་འབྲས་བུའི་དངོས་པོ་ལས་རྣམ་པར་བཞག་པ་ཡིན་ཏེ། སྐྱེད་པར་བྱེད་པ་ཉིད་ཀྱི་རྒྱུས་འབྲས་བུ་ལ་ཕན་པ་ཉེ་བར་སྦྱོར་བའི་ཁྱད་པར་གྱི་དབང་གིས་རྣམ་པར་དབྱེ་བས་སོ། ། བསྐྱེད་བྱ་སྐྱེད་བྱེད་ཀྱི་འབྲེལ་པ་རྣམས་རྒྱུ་འབྲས་ཀྱི་འབྲེལ་པར་གྲུབ་པ་དེས་ན་མཁར་གཞོང་གི་གཞིའི་དངོས་པོ་འདི་ཡང་ཆོས་ཅན། རང་འབྲས་རྒྱ་ཤུག་སྐྱེད་པར་བྱེད་པའི་ནུས་པ་དང་ལྡན་པ་ཉིད་དེ། རང་འབྲས་བྱེད་པ་རྒྱ་ཤུག་ལ་ཕན་འདོགས་བྱེད་ཡིན་པས་སོ། །
ས་གཞི་ལ་སོགས་པའི་གཞིའི་དངོས་པོ་འདི་ཡང་ཆོས་ཅན། རང་འབྲས་ཆུ་ལ་སོགས་པ་སྐྱེད་པར་བྱེད་དེ། དེ་ལ་ཕན་འདོགས་བྱེད་ཡིན་པས་སོ། ། རྒྱ་ཤུག་དང་མཁར་གཞོང་རྒྱུ་འབྲས་ཡིན་པ་དེའི་ཕྱིར། རྒྱ་ཤུག་དང་འཁར་གཞོང་འདི་དག་ཆོས་ཅན། ཁྱོད་ལ་རྟེན་དང་བརྟེན་པ་དེའི་བདག་ཉིད་ཀྱི་ཐ་སྙད་ལ་སོགས་པ་བྱེད་པ་ནི་འཐད་པ་ཡིན་ཏེ། བསྐྱེད་པར་བྱ་བ་དང་སྐྱེད་པར་བྱེད་པའི་དངོས་པོ་ཡིན་པ་ཉིད་ཀྱིས་སོ། ། མི་འབོ་བའི་ཆུ་ཆོས་ཅན། ལྡན་པ་ལས་གནས་པ་མ་ཡིན་པར་ཐལ། ལྡན་པ་མེད་ཅིང་ལྡན་པ་ཡོད་དུ་ཆུག་ཀྱང་འོག་གཞིས་ཕན་བཏགས་སྟོབས་ཀྱིས་རང་གི་འོག་གཞི་དེ་དག་མེད་ན་མི་འབྱུང་བ་ཅན་ཡིན་པའི་ཕྱིར་དང་།
འོག་གཞི་ལས་ལྡན་པ། ལྡན་པ་ལས་ཁྱོད་སྐྱེ་བའི་བརྒྱུད་པས་རྟོག་པ་ཡང་དོན་མེད་པའི་ཕྱིར། ཆུ་གྲུབ་ཟིན་གནས་པར་བྱེད་པའི་ཕྱིར་གཞི་ཡིན་གྱི་སྔར་མེད་གསར་དུ་སྐྱེད་པར་བྱེད་པའི་ཕྱིར་ནི་མ་ཡིན་ནོ་ཞེ་ན། གནས་པ་དོན་གཞན་ནམ་དོན་གཞན་མ་ཡིན་པ་བྱེད། དང་པོ་ལྟར་ན། འོག་གཞི་ཆོས་ཅན། ཆུ་གནས་པར་བྱེད་པ་མ་ཡིན་པར་ཐལ། ཆུའི་གནས་པ་ཆུ་ལས་དོན་གཞན་ཁོ་ན་བྱེད་པའི་ཕྱིར། གཉིས་པ་ལྟར་ན། ཆུ་སྐྱེད་བྱེད་ཡིན་པར་ཐལ།
ཆུའི་གནས་པ་ཆུ་ལས་དོན་གཞན་མ་ཡིན་པ་བྱེད་པའི་ཕྱིར། ཞེས་ཕན་པའི་རིགས་པས་བཤད་པ་ཡིན་ནོ། ། ལྟུང་བའི་གེགས་བྱེད་པའི་ཕྱིར་ཆུ་གནས་པར་བྱེད་པ་ཡིན་ནོ་ཞེ་ན། གེགས་ཞེས་བྱ་བ་འདི་ཅི་ཞིག ཆུ་ལས་དོན་གཞན་ནམ། ཆུའི་བདག་ཉིད་དམ། ལྷུང་བ་མེད་ཙམ་ལ་བརྗོད། དང་པོ་ལྟར་ན། ཆུ་གནས་པར་བྱེད་པ་པོས་ཆུ་དེའི་ལྟུང་བའི་གེགས་བྱས་པ་གང་ཡིན་པ་དེ་ནི་ཆོས་ཅན། ཆུ་ལས་དོན་གཞན་དུ་མི་འཐད་པར་ཐལ།
ཆུ་ལས་དོན་གཞན་མེད་པ་ཉིད་ཀྱི་ཕྱིར་རོ། ། དོན་གཞན་ལ་གནོད་བྱེད་བསྟན་པ་ནི། དོན་གཞན་ཉིད་བྱེད་པ་ཡིན་ན་ནི། འོག་གཞི་ཆོས་ཅན། ཇི་ལྟར་ཆུ་ཐུར་དུ་ལྟུང་བའི་གེགས་ཡིན་ཏེ་མ་ཡིན་པར་ཐལ། ཆུ་ལས་དོན་གཞན་དེ་ཉིད་ལ་ཕན་པ་ཉེ་བར་སྦྱོར་བའི་ཕྱིར། གེགས་དེས་གནས་པ་པོ་མི་ལྟུང་བར་བྱེད་པས་སྐྱོན་མེད་དོ་ཞེ་ན། གཞིས་བྱས་པའི་གེགས་ཀྱིས་མི་ལྟུང་བར་ཁས་ལེན་པ་ལ་ཡང་ཁྱོད་ཀྱི་འདོད་པ་དེ་གོ་ཡི་བརྒལ་ཞིང་བརྟག་པ་མཚུངས་སོ། ། ཅི་འདྲ་བའི་ཞེ་ན། ཆུའི་དངོས་པོ་ཆོས་ཅན།
ཅི་སྟེ་ཐུར་དུ་མི་ལྟུང་སྟེ་ལྟུང་བར་ཐལ། ཁྱོད་ཐུར་དུ་འགྲོ་བའི་ཆོས་ཅན་གང་ཞིག འོག་གཞི་དེས་ཁྱོད་ལྷུང་བའི་གེགས་ཞེས་བྱ་བའི་དངོས་པོ་བྱས་སུ་ཟིན་ཀྱང་། ཁྱོད་ཀྱི་བདག་ཉིད་དུ་གྱུར་པའི་ཁྱར་པར་ཐུར་དུ་ཉམས་པ་དང་མི་ལྷུང་བར་སྐྱེ་བ་མེད་པའི་ཕྱིར། རྟགས་ཁས་བླངས་སོ། ། གེགས་ལས་མི་ལྷུང་བའི་ཁྱད་པར་གྲུབ་བོ་ཞེ་ན། ཆུའི་དངོས་པོ་ཆོས་ཅན། ཐུར་དུ་ལྷུང་བར་ཐལ། ཁྱོད་ཐུར་དུ་མི་ལྷུང་བའི་ཁྱད་པར་དེ་ཡང་ཁྱོད་ལས་བདག་ཉིད་གཞན་ཡིན་པའི་ཕྱིར་དང་། ཁྱོད་ཐུར་དུ་འགྲོ་བ་དེའི་བདག་ཉིད་ཁོ་ན་ཡིན་པས་སོ། །
ཁྱད་པར་དང་པོས་གཉིས་པ་སོགས་བྱེད་པས་སྐྱོན་མེད་དོ་ཞེ་ན། ཁྱོད་མི་ལྟུང་བའི་ཁྱད་པར་བྱེད་པ་ཐུག་མེད་དུ་འགྱུར་བར་ཐལ། ཁྱད་པར་དང་པོས་ཁྱོད་མི་ལྟུང་བའི་ཁྱད་པར་གཉིས་པ་བྱེད་ཅིང་དེས་གསུམ་པ་སོགས་བྱེད་པའི་ཕྱིར། གཉིས་པ་ལྟར་ན། གཞན་མུ་སྟེགས་པ་དག་ཆོས་ཅན ཆུ་ལྟུང་བའི་གེགས་ཆུ་དང་དོན་གཅིག་ཏུ་མི་སྨྲ་བར་ཐལ། ཆུ་མི་ལྟུང་བ་དེ་ལྟར་བུར་གྱུར་པའི་བདག་ཉིད་བྱས་པ་ལ་ནི་གེགས་སུ་ཁས་མི་ལེན་པའི་ཕྱིར། གེགས་དེ་ཉིད་གཞན་དུ་མི་འཐད་པ་དེའི་ཕྱིར་ལྟུང་བ་མེད་པ་ཙམ་ལ་གེགས་སུ་བརྗོད་པ་ཡིན་ཞེ་ན། ཆུ་ལྟུང་བ་མེད་ཙམ་དེ་ཆོས་ཅན། ཇི་ལྟར་རྒྱུ་འགའ་ཞིག་གིས་བྱེད་དེ་མི་བྱེད་པར་ཐལ། རྒྱུས་བསྐྱེད་པར་བྱ་བ་མ་ཡིན་པའི་ཕྱིར།
རྟགས་མ་གྲུབ་ན། ལྟུང་བ་མེད་ཙམ་དེ་ཆོས་ཅན། དངོས་པོ་མེད་པར་མི་འཐད་པར་ཐལ། རྣམ་པ་འགའ་ཞིག་ལྟར་རྒྱུས་བསྐྱེད་པར་བྱ་བ་ཡིན་པའི་ཕྱིར། འདི་ཡན་ཆད་ལོ་ཙཱ་བའི་བཞིན་དུ་བཀོད་པ་ཡིན་ནོ། ། མེད་པ་ཞེས་བྱ་བ་འགའ་ཞིག་འབྲས་བུར་ཡོད་པ་ནི་མ་ཡིན་པར་ཐལ། ཡོད་ན་སྔ་མ་འཇིག་རྒྱུས་མེད་པ་བྱེད་པ་ལ་དངོས་མེད་འབྲས་བུར་ཐལ་བའི་སྐྱོན་ཡོད་པ་བཞིན་དུ་དངོས་མེད་འབྲས་བུར་ཐལ་བར་འགྱུར་བའི་སྐྱོན་ཡོད་པའི་ཕྱིར་ཞེས་ཛྙཱ་ན་ཤྲཱི་འཆད་དོ། ། ཆོས་མཆོག་སྔ་མ་བཞིན་དུ་ཞེས་པ་དེ་ལ་བདག་ཉིད་གཞན་ཡིན་པའི་ཕྱིར་ཞེས་པ་ལ་སྙེགས་པར་འདོད་དོ། ། དངོས་པོ་མེད་པ་འབྲས་བུར་མི་འཐད་པ་དེའི་ཕྱིར་འོག་གཞིས་ཆུ་ལྟུང་བ་མེད་པ་ཙམ་བྱེད་པ་ཡིན་ནོ་ཞེས་པ་འདི་ནི་ཆོས་ཅན། རྒྱུས་འབྲས་བུའི་དངོས་པོ་བསྐྱེད་པའི་བྱ་བ་འགོག་པ་ཡིན་ཏེ།
འོག་གཞིས་ཆུའི་དངོས་པོ་མི་བྱེད་པར་ཆུ་ལྟུང་བ་མེད་ཙམ་བྱེད་པའི་ཕྱིར་ཞེས་བྱ་བའི་དོན་ནོ། ། མུ་སྟེགས་པ་ཆོས་ཅན། འོག་གཞིས་ཆུ་དེ་ལྟུང་བར་བྱེད་པ་མིན་ནོ་ཞེས་དེ་ལྟར་ཁྱོད་བརྗོད་པར་བྱ་བར་ཐལ། འོག་གཞིས་ལྟུང་བའི་གེགས་བྱེད་ཅིང་། ལྟུང་བ་མེད་ཙམ་བྱེད་པ་མི་འཐད་པ་དེས་ནའོ། ། དེ་ལྟར་བརྗོད་དོ་ཞེ་ན། འོ་ན་ཁོ་བོའི་འདོད་པ་དགག་ཏུ་མེད་དེ། འོག་གཞིས་ཆུ་མི་ལྟུང་བར་བྱེད་ཅིང་དེ་ཡང་འདོད་པ་ཉིད་ཀྱི་ཕྱིར། འོ་ན་ཕྱིས་ལྟུང་བར་ཅི་ཞེ་ན། ཆུ་དེ་ཆོས་ཅན།
ཁྱོད་ཐུར་དུ་ལྷུང་བ་འོག་གཞི་དེས་བྱས་པ་ནི་མིན་ཏེ། རང་ཉིད་ངང་གིས་ཐུར་དུ་ལྷུང་བའི་ཕྱིར་ཏེ། ཐུར་དུ་ལྷུང་བའི་ཆོས་ཅན་ཡིན་པའི་ཕྱིར། གནམ་དུ་འཕངས་པའི་མདའ་བཞིན་ནོ། ། ཁྱོད་ཀྱི་ལྟར་ན་འོག་གཞིས་ཆུ་ཐུར་དུ་མི་ལྷུང་བར་མི་བྱེད་པ་དེ་ལྟར་ཡིན་དང་སྟེ་དེའི་ཕྱིར། འོག་གཞི་ཆོས་ཅན། ཆུ་གནས་པར་བྱེད་པ་ཇི་ལྟར་ཡིན་ཏེ་མ་ཡིན་པར་ཐལ། ཆུ་དེ་ལ་ཕན་པ་ཅུང་ཟད་ཀྱང་མི་བྱེད་པ་དེའི་ཕྱིར། འདོད་ན། འདོད་པ་དེའི་ཕྱིར་ཆུ་དེ་ཆོས་ཅན།
ནམ་ཡང་གནས་པར་མི་འགྱུར་བར་ཐལ། གང་གིས་ཀྱང་ཐུར་དུ་ལྟུང་བའི་གེགས་བྱས་པ་མེད་པའི་ཕྱིར། ཆུ་ལྟུང་བའི་གེགས་བྱེད་ན་ཆུ་ལ་ཕན་པ་བྱེད་དགོས་པ་དེའི་ཕྱིར། ཆུ་ལྟུང་བའི་གེགས་ཞེས་བྱ་བས་ཀྱང་ཆུའི་དངོས་པོ་འདི་སྐད་ཅིག་མ་སྔ་མ་རྣམས་ཀྱི་ཉེ་བར་ལེན་པ་དང་ཕྱི་མ་རྣམས་གནས་པའི་ཡུལ་གཅིག་ཏུ་མཚུངས་པར་སྐྱེད་པར་བརྗོད་པར་བྱ་བ་ཡིན་ནོ། ། འོག་གཞིས་ཆུ་ལ་ཕན་པ་བྱེད་པ་དེའི་ཕྱིར་མི་གཡོ་བའི་ཆུའི་བདག་ཉིད་དེ་འདྲ་བ་ནི་འོག་གཞི་ལས་སྐྱེས་པར་མངོན་པར་གྲུབ་བོ། ། ཆུ་སྐྱར་ཡང་ཆུའི་འབྲས་བུ་ཡིན་ཏེ། དེའི་ལུས་གནས་པ་ཆུ་ལ་བརྟེན་པའི་ཕྱིར། དེར་ཐལ། ཆུས་ཕན་བཏགས་སྟོབས་ཀྱིས་དེའི་རྗེས་སུ་འཇུག་པའི་ཕྱིར། དེ་བཤད་པ་ནི།
ཆུ་སྐྱར་ཆོས་ཅན། ཁྱོད་ཀྱི་ལུས་གནས་པ་ནི་ཆུ་ལ་བརྟེན་པ་ཡིན་ཏེ། ཆུའི་འབྲས་བུ་ཉིད་དུ་འབྲེལ་བའི་ཕྱིར། དེར་ཐལ། ཆུ་དེ་ལས་གནས་པ་ཐོབ་པས་སོ། ། དེས་ན་ཡུལ་དང་དུས་ལ་སོགས་པ་ལ་ལྟོས་ནས་ཆུ་གོ་བར་བྱེད་པ་ཡིན་ནོ། ། གཏན་ཚིགས་ཐམས་ཅད་གསུམ་དུ་འདུས་པར་བསྟན་ཟིན་ཏོ། ། རིགས་ཅན་གཞན་ཡང་འདིར་འདུས་པ་ནི། གཏན་ཚིགས་གསུམ་ལས་འབྲེལ་བ་བསྒྲུབ་པའི་ཕྱོགས་འདིས་གོ་བར་བྱེད་པ་གཏན་ཚིགས་དངོས་སུ་མ་སྨོས་པ་གཞན་ལ་ཡང་འབྲེལ་བ་བསྒྲུབ་པར་བྱའོ། ། གཏན་ཚིགས་ལ་འབྲེལ་བ་དགོས་པ་དེའི་ཕྱིར།
གཏན་ཚིགས་རྣམ་པ་གསུམ་ལས་གཞན་པའི་གོ་བར་བྱེད་པ་ན་མེད་དེ། འབྲེལ་བ་མེད་ན་ཁྱབ་པ་མི་བསྒྲུབ་པའི་ཕྱིར་ཏེ། བསྒྲུབ་བྱའི་ཆོས་དང་འབྲེལ་བ་མེད་པའི་རང་བཞིན་ནི་བསྒྲུབ་བྱའི་ཆོས་དང་མེད་ན་མི་འབྱུང་བར་ངེས་པ་མེད་པའི་ཕྱིར་རོ། ། གཏན་ཚིགས་ཡང་དག་བསྟན་ཟིན་ཏོ། ། བསྒྲུབ་པའི་ཡན་ལག་ལྟར་སྣང་བསྟན་པ་ལ། སྤྱིར་བསྟན་པ་དང་བྱེ་བྲག་ཏུ་བཤད་པ་གཉིས་ལས། སྤྱིར་བསྟན་པ་ལ་རྩ་བ་ནི། ཚུལ་གསུམ་དོན་ལ་མ་གྲུབ་པ་དང་ཐེ་ཚོམ་ཟ་བའི་རྟགས་རྣམས་ཆོས་ཅན། བསྒྲུབ་བྱ་རྟོགས་པར་འདོད་པ་པོའི་ཕྱི་རྒོལ་ལ་བསྒྲུབ་བྱ་སྒྲུབ་པར་བྱེད་པའི་གཏན་ཚིགས་ཡང་དག་མ་ཡིན་པར་ཐལ། ཁྱོད་ཚུལ་གསུམ་ཚད་མའི་སྟོབས་ཀྱིས་ངེས་པ་མ་ཡིན་པའི་ཕྱིར་རོ། །
ཁྱབ་པ་ཡོད་དེ། བསྒྲུབ་བྱ་ཤེས་པར་བྱེད་པའི་ཡན་ལག་ཚུལ་གསུམ་ཚད་མས་མ་གྲུབ་པ་ལ་བསྒྲུབ་བྱ་ཤེས་པར་བྱ་བའི་ནུས་པ་ཡོད་པ་མིན་པའི་ཕྱིར། དེ་ཉིད་འགྲེལ་པ་ནི། ཤེས་བྱ་ཆོས་ཅན། རྟགས་སུ་བཀོད་པ་དེ་ཚུལ་གསུམ་དོན་ལ་མ་གྲུབ་པའམ་ཐེ་ཚོམ་ཟ་བ་ཡིན་ན་རྟགས་སུ་བཀོད་པ་དེ་བསྒྲུབ་བྱ་ཤེས་པར་བྱེད་པའི་རྟགས་ཡང་དག་མ་ཡིན་དགོས་ཏེ། བསྒྲུབ་བྱ་ཤེས་པར་བྱེད་པའི་གཏན་ཚིགས་ཀྱི་བདག་ཉིད་རྣམས་ནི་ཚུལ་གསུམ་ཚད་མས་ཤེས་པ་གང་གིས་བསྒྲུབ་བྱ་ཤེས་པར་བྱེད་པ་ཡིན་དགོས་པའི་ཕྱིར། ཤེས་པར་བྱེད་པའི་གཏན་ཚིགས་བདག་ཉིད་གང་གིས་ཤེས་པར་བྱེད་པ་དེ་ཉིད་སྟོན་པ་ནི། གཏན་ཚིགས་ཡང་དག་རྣམས་ནི་ཚུལ་གསུམ་ཚད་མས་ངེས་པའི་སྒོ་ནས་བསྒྲུབ་བྱའི་དོན་གོ་བར་བྱེད་པ་ཡིན་ཏེ། ཚང་མང་དུ་མཐོང་བའི་དུ་བ་ལས་རྒྱ་མཚོར་མེ་མི་རྟོགས་པ་བཞིན་དུ་ཆོས་ཅན་དང་མ་འབྲེལ་བའི་རྟགས་ལས་བསྒྲུབ་བྱ་མི་རྟོགས་པའི་ཕྱིར་དང་། དེར་མ་ཟད་རྟགས་ཆོས་འབྲེལ་བ་མེད་པའི་རྟགས་ལས་ཀྱང་བསྒྲུབ་བྱ་རྟོགས་པ་མ་ཡིན་པའི་ཕྱིར།
ཇི་ལྟར་མི་རྟོགས་ཤེ་ན། ཆོས་དང་འབྲེལ་བ་མེད་པའི་རྟགས་ལས་བསྒྲུབ་བྱ་མི་རྟོགས་པར་ཐལ། རྟོགས་ན་ཚ་རེག་ལ་སོགས་པ་ཐམས་ཅད་ལས་གྲང་རེག་ལ་སོགས་པ་ཐམས་ཅད་རྟོགས་པར་ཐལ་བར་འགྱུར་བའི་སྐྱོན་ཡོད་པའི་ཕྱིར་རོ། ། རྟགས་ཡང་དག་ལ་ཚུལ་གསུམ་དགོས་པ་དེའི་ཕྱིར་རྟགས་ཆོས་ཅན་དང་འབྲེལ་བ་མ་གྲུབ་པ་དང་རྗེས་སུ་འགྲོ་བ་དང་ལྡོག་པའི་ཁྱབ་པ་བསྒྲུབ་པར་བྱ་བའི་ཡུལ་ཕྱིར་རྒོལ་དང་སྒྲུབ་པར་བྱེད་པ་པོ་སྔར་རྒོལ་དག་ལ་མ་གྲུབ་པའམ་ཐེ་ཚོམ་ཟ་བའི་ཆོས་རྟགས་སུ་བཀོད་པ་ནི་ཆོས་ཅན། གཏན་ཚིགས་ལྟར་སྣང་བ་ཡིན་ཏེ། རྟགས་སུ་བཀོད་ཅིང་ཚུལ་གསུམ་ཚད་མས་ངེས་པ་མ་ཡིན་པའི་ཕྱིར། བྱེ་བྲག་ཏུ་བཤད་པ་ལ་མདོར་བསྟན་པ་ནི། ཚུལ་གསུམ་པོ་དེ་ལ་ཕྱོགས་ཆོས་ཀྱི་ཚུལ་གཅིག་དོན་ལ་རབ་ཏུ་མ་གྲུབ་པའམ་ཐེ་ཚོམ་ཟ་ན་མ་གྲུབ་པའི་གཏན་ཚིགས་དང་། གཅིག་ལྡོག་པའི་ཚུལ་རེ་རེ་མ་གྲུབ་པའམ་ཐེ་ཚོམ་ཟ་བ་འཁྲུལ་པ་ཅན་མ་ངེས་པའི་གཏན་ཚིགས་དང་། ཁྱབ་པ་གཉིས་རྣལ་མར་མ་གྲུབ་ཅིང་ཕྱིན་ཅི་ལོག་ཏུ་ངེས་ན་འགལ་བ་དང་།
དང་སྒྲས་འགལ་བའི་ལྷག་ལྡན་སྡུད་དོ། ། བམ་གྱི་སྒྲས་བསྡུས་པར་འདོད་པ་ནི་རྒྱས་བཤད་དང་མི་འགྲིག་གོ ། ཁྱབ་པ་གཉིས་ཀ་ལ་ཐེ་ཚོམ་ཟ་ན་ཐུན་མོང་མིན་པའི་འཁྲུལ་པ་ཅན་མ་ངེས་པའི་གཏན་ཚིགས་ཡིན་ནོ། ། འགྲེལ་པ་ནི། ཕྱོགས་ཆོས་དང་ལྡོག་པའི་ཚུལ་རེ་རེ་མ་གྲུབ་པའམ་ཐེ་ཚོམ་ཟ་ན་མ་གྲུབ་པ་དང་མ་ངེས་པའི་གཏན་ཚིགས་ལྟར་སྣང་བར་འགྱུར་རོ། ། རྒྱས་པར་བཤད་པ་ནི་ཚུལ་རེ་རེའི་སྐྱོན་དང་གཉིས་གཉིས་ཀྱི་སྐྱོན་དང་། འགལ་བ་མི་འཁྲུལ་བ་ཅན་བསྒྲུབ་པའི་སྐྱོན་དུ་སྲིད་པ་དགག་པ་དང་གསུམ་གྱི་སྒོ་ནས་བསྟན་ཏོ། ། རེ་རེའི་སྐྱོན་ལ་ཕྱོགས་ཆོས་ཀྱི་སྐྱོན་དང་ལྡོག་པའི་གཉིས་ལས། ཕྱོགས་ཆོས་ཀྱི་སྐྱོན་ལ་རྒོལ་ཕྱིར་རྒོལ་གཉིས་ཀ་ལ་མ་གྲུབ་པ་ནི། རྟགས་ཆོས་ཅན་དང་འབྲེལ་བ་མ་གྲུབ་ན་ཕྱོགས་ཆོས་མ་གྲུབ་པ་ཡིན་ཏེ།
དཔེར་ན་སྒྲ་མི་རྟག་སྟེ་མིག་གིས་གཟུང་བྱ་ཡིན་པའི་ཕྱིར་རོ་ཞེས་བྱ་བ་ལྟ་བུའོ། ། ཕྱིར་རྒོལ་ལ་མ་གྲུབ་པ་ནི། གཅེར་བུ་པས་སངས་རྒྱས་པ་ལ་ཤིང་རྣམས་ནི་ཆོས་ཅན། སེམས་པ་ཅན་ཡིན་ཏེ། ཤུན་པ་ཐམས་ཅད་བཤུས་ན་འཆི་བའི་ཕྱིར་ཞེས་བྱ་བ་ནི་ཕྱི་རྒོལ་ལ་མ་གྲུབ་བའོ། ། ཇི་ལྟར་ཕྱི་རྒོལ་ལ་མ་གྲུབ་པ་ཡིན་ཞེ་ན། ཕྱི་རྒོལ་སངས་རྒྱས་པ་ཆོས་ཅན། ཤིང་འཆི་བར་ཁྱོད་ཀྱིས་ཁས་མ་བླངས་ཤིང་མི་འདོད་པ་ཡིན་ཏེ། འཆི་བ་ཡིན་ན་རྣམ་ཤེས་ལ་མི་འཁྲུལ་བའི་འཆི་བར་ཁས་ལེན་པའི་ཕྱིར། རྟགས་གྲུབ་སྟེ།
རྣམ་པར་ཤེས་པ་དང་དབང་པོ་དང་ཚེ་འགག་པ་འཆི་བའི་མཚན་ཉིད་དུ་འདོད་པའི་ཕྱིར། སངས་རྒྱས་པ་ཆོས་ཅན། འཆི་བ་དེ་ཁྱོད་ཀྱི་ངོར་ཤིང་སེམས་ལྡན་དུ་བསྒྲུབ་པའི་རྟགས་ཡང་དག་མ་ཡིན་པར་ཐལ། ཤིང་འཆི་བར་ཁས་ལེན་ན་སེམས་པ་ཅན་དུ་ཇི་ལྟར་ཁས་མི་ལེན་ཏེ་ལེན་པར་རིགས་པ་ཡིན་ན་ཡང་ཤིང་འཆི་བར་ཁྱོད་ཀྱིས་ཁས་མི་ལེན་པའི་ཕྱིར། ཤིང་ལ་འཆི་བའི་སྒྲ་འཇུག་པར་གྲུབ་པ་ཉིད་དོ་ཞེ་ན། འཆི་ཞེས་པའི་སྒྲ་ནི་ཆོས་ཅན། ཁྱོད་ཀྱི་དབང་གིས་འཆི་བའི་དངོས་པོ་རྣམ་པར་གནས་པ་མ་ཡིན་པར་ཐལ། འདོད་པ་ཙམ་གྱིས་འཇུག་པའི་ཕྱིར་དང་། ཁྱོད་འཇུག་པ་ཙམ་གྱིས་འཆི་བར་འགྲུབ་ན་ཧ་ཅང་ཐལ་བར་འགྱུར་བའི་སྐྱོན་ཡོད་པའི་ཕྱིར། སྲོག་ཆགས་ཀྱི་འཆི་བ་ཤིང་ལ་མ་གྲུབ་པ་དེའི་ཕྱིར་འཇིག་རྟེན་འདིར་ནི་ཤིང་སྐམ་པ་ལ་འཆི་བར་བརྗོད་པ་ཙམ་ཡིན་ནོ། །
སྲོག་ཆགས་ཀྱི་འཆི་བ་ནི་ཆོས་ཅན། སྐམ་པ་ཙམ་དེ་ལྟ་བུ་མ་ཡིན་ཏེ། རྣམ་པར་ཤེས་པ་དང་དབང་པོ་དང་ཚེ་འགག་པའི་འཆི་བ་ཡིན་པའི་ཕྱིར། དེས་ན་སྲོག་འགག་པ་འདི་ནི་ཤིང་དག་ལ་མ་གྲུབ་བོ། ། འཆི་ཞེས་པའི་སྒྲ་ཙམ་ཆོས་ཅན། ཁྱོད་ཡོད་པའི་ཕྱིར་འཆི་བའི་རྟགས་ཀྱི་དངོས་པོས་གོ་བར་བྱ་བའི་སེམས་པ་ཅན་གྱི་དངོས་པོ་འགྲུབ་པ་ནི་མིན་པར་ཐལ། སེམས་པ་ཅན་གྱི་དངོས་པོ་ལ་ལྟོས་པ་མེད་པར་འདོད་པ་ཙམ་གྱིས་འཇུག་པའི་ཕྱིར། ཤིང་རྣམས་ལ་མི་འཁྲུལ་བའི་འཆི་བ་མ་གྲུབ་པར་བསྟན་པ་འདིས་ནི་ཆོས་ཅན། ཕྱོགས་ཆོས་མ་གྲུབ་པའི་རིགས་ཅན་གཞན་ཡང་བསྟན་པ་ཡིན་ཏེ། གྲངས་ཅན་པས་བློ་སེམས་པ་མེད་པར་སྒྲུབ་བྱེད་དུ་བཀོད་པའི་མི་རྟག་པ་ཉིད་དང་བྱེ་བྲག་པས་གནས་སྣོད་དང་ལ་སོགས་པ་བཅུད་ལ་སོགས་པ་རྣམས་ཁྱད་པར་དུ་འཕགས་པ་དབང་ཕྱུག་གི་བློ་སྔོན་དུ་འགྲོ་བ་ཅན་ཉིད་ཀྱི་སྒྲུབ་བྱེད་དུ་བཀོད་པ་དབྱིབས་ཀྱི་ཁྱད་པར་དང་སོགས་པ་སྡོད་ནས་འཇུག་པ་དག་ཀྱང་ཕྱོགས་ཆོས་མ་གྲུབ་པར་བཤད་པ་ཡིན་པའི་ཕྱིར་རོ། །
ཅི་ལྟར་མི་རྟག་པ་ཕྱོགས་ཆོས་སུ་མ་གྲུབ་པ་ཡིན་ཞེ་ན། མི་རྟག་པ་བློ་བདེ་སེམས་མེད་དུ་བསྒྲུབ་པ་དེ་ཡང་ཆོས་ཅན། གྲངས་ཅན་པས་བཀོད་པའི་མི་རྟག་པ་དེ་སངས་རྒྱས་པ་ལ་བློ་བདེ་སེམས་མེད་དུ་བསྒྲུབ་པའི་ཕྱོགས་ཆོས་མ་ཡིན་པར་ཐལ། མི་རྟག་པའི་སྒྲ་ཙམ་འབའ་ཞིག་རྒོལ་བ་གཉིས་ཀ་ལ་གྲུབ་ཀྱི་གྲངས་ཅན་པས་བཏགས་པའི་མི་རྟག་པའི་དོན་ནི་སངས་རྒྱས་པ་ལ་གྲུབ་པ་མ་ཡིན་པའི་ཕྱིར། རྟགས་གྲུབ་སྟེ། ཉམས་པ་མེད་པའི་བདག་ཉིད་ཉེ་བར་ཞི་བ་ནི་མི་རྟག་པ་ཉིད་དུ་གཞན་སངས་རྒྱས་པ་དག་མི་འདོད་པས་སོ། ། གལ་ཏེ་ཉམས་མེད་དང་འཇིག་པའི་ཁྱད་པར་བརྗོད་པར་འདོད་པ་མེད་པའི་མི་རྟག་པའི་སྤྱི་གྲུབ་པ་མ་ཡིན་ནམ། དེ་གྲུབ་ན་ཁྱད་པར་རྣམ་པར་རྟོག་པའི་སྒོ་ནས་མ་གྲུབ་པར་རྩོད་པ་ནི་ལན་ལོག་པ་ལྟག་ཆོད་ཉིད་ཡིན་ནོ་ཞེ་ན། གྲངས་ཅན་ཆོས་ཅན། ཉམས་མེད་དང་འཇིག་པའི་མི་རྟག་པས་བརྟགས་ནས་མི་རྟག་པ་བློ་བདེ་སེམས་མེད་དུ་བསྒྲུབ་པའི་རྟགས་ཡང་དག་མ་ཡིན་ཞེས་པའི་རྩོད་པས་ལན་ལོག་པའི་ལྟག་ཆོད་མ་ཡིན་པར་ཐལ།
བྱས་པ་ཉིད་ལ་སོགས་པའི་སྒྲའི་དོན་རྒོལ་བ་གཉིས་ཀ་ལ་གྲུབ་པ་ལྟར་མི་རྟག་པའི་སྒྲའི་དོན་འདི་ཉམས་མེད་དང་འཇིག་པ་གང་དང་འབྲེལ་བའི་དངོས་པོ་ཅུང་ཟད་གཅིག་རྒོལ་བ་གཉིས་ཀས་ཀྱང་སྤྱིར་འདོད་པ་ཡིན་ན་ལན་ལོག་པར་འགྱུར་བ་ཉིད་རྒོལ་བ་གཉིས་ཀས་མི་རྟག་པའི་སྒྲའི་དོན་ཉམས་མེད་དང་འཇིག་པ་གཉིས་ཀ་ལ་ཐུན་མོང་དུ་གྲུབ་པ་མི་འདོད་པའི་ཕྱིར། བསྐལ་པ་ཉིད་གཉིས་ཀ་ལ་ཡོད་པ་མ་ཡིན་ནམ་ཞེ་ན། བསྐལ་པ་ཙམ་དེ་ལ་ནི་གཞན་སངས་རྒྱས་པ་དག་མི་རྟག་པར་མི་བརྗོད་དོ། ། འོ་ན་ཇི་ཞེ་ན། འཇིག་པ་ལ་ནི་མི་རྟག་པར་བརྗོད་དོ། ། གལ་ཏེ་ཞིག་པ་དང་བསྐལ་པ་དག་མི་གསལ་བ་ཉིད་དུ་འདྲ་བའི་ཕྱིར་གཉིས་ཀ་ལ་ཡང་མི་རྟག་པའི་སྤྱི་ཡོད་པ་མ་ཡིན་ནམ་ཞེ་ན། ཅི་སྟེ་མི་གསལ་བ་ཞེས་བྱ་བ་འདི་ནི་ཅི་ཞིག་ཅེས་དྲིས་པ་ན། མི་མཐོང་བའི་བདག་ཉིད་དོ་ཞེ་ན། མི་མཐོང་བ་མི་རྟག་པའི་མཚན་ཉིད་དུ་འདོད་པ་འདིས་ནི། འདི་ཁས་ལེན་དགོས་ཏེ།
གཙོ་བོ་དང་སྐྱེས་བུ་ལ་སོགས་པ་ཡང་མི་རྟག་པར་ཐལ་བར་འགྱུར་ཏེ། མི་མཐོང་བའི་བདག་ཉིད་ཡིན་པའི་ཕྱིར། སྔར་ཆོས་གཞན་གསལ་བ་ཡིན་པ་མི་གསལ་བར་སོང་བ་མི་རྟག་པ་ཡིན་གྱི་མི་མཐོང་བ་ཙམ་མ་ཡིན་ནོ་ཞེ་ན། སྔར་ཆོས་གཞན་གསལ་བ་ཡིན་པ་མི་གསལ་བར་སོང་བ་ཡང་ཡིན་ལ་ཉམས་པ་མེད་པའི་བདག་ཉིད་ཀྱང་ཡིན་ནོ་ཞེས་པའི་དམ་བཅའ་ཆོས་ཅན། ལེགས་པར་ཐ་སྙད་བྱས་པ་སྟེ་བཞད་གད་ཀྱི་གནས་ཡིན་ཏེ། ཕན་ཚུན་ནང་འགལ་བའི་དམ་བཅའ་ཡིན་པའི་ཕྱིར། ཉམས་མེད་ཀྱང་ཡིན་ཆོས་ཅན་སྔ་མ་ལོག་པ་ཡང་ཡིན་པ་འགལ་བར་བརྗོད་པ་འདིས་ནི་གནས་སྐབས་ཅན་ལྡོག་པ་མིན་ལ། གནས་སྐབས་ལྡོག་པ་ཡང་འགལ་བར་བཤད་པ་ཡིན་ནོ། ། གང་ཞིག་གནས་སྐབས་ལྡོག་པ་གསལ་བ་བསྐལ་བ་དང་འདྲ་བར་མི་རྟག་པའི་སྒྲའི་དོན་དུ་སྨྲ་བའི་གྲངས་ཅན་དེ་ལ་ཡང་སྐྱོན་འདི་བརྗོད་དོ། ། བུམ་པའི་གནས་སྐབས་དེ་ཆོས་ཅན།
ཇི་ལྟར་ལྡོག་པ་ཡིན་ཏེ་མ་ཡིན་པར་ཐལ། ཉམས་པ་མེད་པའི་བདག་ཉིད་ཡིན་པའི་ཕྱིར། ཡང་སྒྲ་གཉིས་ཕན་ཚུན་འགལ་བ་ཡིན་པར་སྟོན་པའོ། ། བུམ་པའི་གནས་སྐབས་ལྡོག་གི་གནས་སྐབས་ཅན་བུམ་པའམ་རང་བཞིན་ལྡོག་པ་མ་ཡིན་ནོ་ཞེ་ན། བུམ་པའི་གནས་སྐབས་ཞེས་བྱ་བ་འདི་ཅི་ཞིག་ཅེས་དྲིས་པ་ན། ཆུ་འཛིན་པ་ལ་སོགས་པའི་དོན་བྱེད་ན་ཉེ་བར་བསྒྲུབ་པའི་ལྟོ་ལྡིར་བ་གང་ཡིན་པ་སྟེ་འདི་བུམ་པའོ་ཞེས་འཇིག་རྟེན་པ་འདི་གང་ལ་མངོན་སུམ་དུ་ལྷག་པར་ཞེན་པ་འདི་བུམ་པའི་གནས་སྐབས་ཡིན་ཏེ། གནས་སྐབས་དེ་ལོག་ན་གཞན་རང་བཞིན་མ་ལོག་ཀྱང་ཆུ་འཛིན་པ་ལ་སོགས་པ་ཐམས་ཅད་མེད་པའི་ཕྱིར་རོ་ཞེ་ན། དེ་ལྟ་ན་ནི་འོ་ན་བུམ་པའི་གནས་སྐབས་དེ་ཉིད་ཆོས་ཅན། བུམ་པ་ཡིན་པར་ཐལ། དེ་ནི་ཇི་སྐད་བཤད་པའི་ཆུ་འཛིན་པ་དང་བུམ་པར་ཞེན་པའི་ཡུལ་ལ་སོགས་པའི་མཚན་ཉིད་ཅན་ཡིན་པའི་ཕྱིར་རོ། །
ཆུ་འཛིན་པ་ལ་སོགས་པ་དེ་ཡང་ལོག་པའི་ཕྱིར་གནས་སྐབས་ཅན་བུམ་པ་མ་ལོག་པར་གནས་པ་ནི་ཇི་ལྟར་འཐད་ཅེས་བརྒལ་ཞིང་བརྟག་པར་བྱ་བ་ཡིན་ནོ། ། གྱོ་མོའི་གནས་སྐབས་ལ་བུམ་པའི་རང་བཞིན་ཡོད་དུ་ཆུག་ཀྱང་གྱོ་མོ་ཆོས་ཅན། བུམ་པའི་དངོས་པོར་ནི་མི་འགྱུར་བར་ཐལ། ཁྱོད་ལ་བུམ་པ་དེའི་མཚན་ཉིད་མེད་པའི་ཕྱིར། བུམ་པའི་དངོས་པོ་གཅིག་ཉིད་མེ་ལ་སོགས་པའི་གནས་སྐབས་གཞན་དང་འབྲེལ་བའི་ཕྱིར་སྔར་གྱི་གནས་སྐབས་ལས་ཐ་དད་པར་མངོན་པ་ཡིན་གྱི་ཐ་མི་དད་དོ་ཞེ་ན། གྲངས་ཅན་པ་ཁྱོད་ཀྱིས་གནས་སྐབས་ཐ་དད་པ་དེ་ཉིད་དངོས་པོ་ཐ་དད་པའི་མཚན་ཉིད་དུ་ཅི་སྟེ་མི་འདོད་དེ་འདོད་དགོས་ལ། དེ་ལྟར་འདོད་པ་དེའི་ཚེ་བདེ་བ་དང་སྡུག་བསྔལ་ལ་སོགས་པ་རྣམས་ཆོས་ཅན། རང་བཞིན་ཐ་དད་པར་འགྱུར་བར་གདོན་མི་ཟ་བར་ཐལ། གནས་སྐབས་ཐ་དད་པ་དེ་ལྟ་ཡིན་དང་སྟེ་དེའི་ཕྱིར། འདོད་ན།
བདེ་སྡུག་བཏང་སྙོམས་གཅིག་ཏུ་དམིགས་པར་འགལ་ལོ། ། དངོས་པོ་ཙམ་གྱི་རང་བཞིན་འགའ་ཞིག་རྗེས་སུ་བྱེད་པ་སྟེ་ཆ་འགས་འདྲ་བའི་ཕྱིར་བདེ་བ་ལ་སོགས་གནས་སྐབས་ཐ་དད་ཀྱང་ཐ་མི་དད་དོ་ཞེ་ན། བདེ་བ་ལ་སོགས་པ་དང་སྐྱེས་བུ་སོ་སོ་རྣམས་ཆོས་ཅན། ཐ་དད་མ་ཡིན་པར་ཐལ། དངོས་པོའི་རང་བཞིན་འགའ་ཞིག་རྗེས་སུ་བྱེད་པ་སྟེ་ཆ་འགས་འདྲ་བ་འདི་ནི་ཁྱེད་རྣམས་ལ་ཡང་མཚུངས་པ་མ་ཡིན་ནམ་སྟེ་ཡིན་པའི་ཕྱིར། དངོས་པོ་རྣམས་ཐ་དད་ན་རིམ་གྱིས་མངོན་པར་གསལ་བ་འགལ་བར་འགྱུར་བ་ལས་རིམ་གྱིས་གསལ་བའི་ཕྱིར་གཅིག་ཡིན་ནོ་ཞེ་ན། བུམ་པ་དང་ཞོ་ལ་སོགས་པ་ཆོས་ཅན། རིམ་པ་མ་ཡིན་པར་གཅིག་ཆར་དུ་མངོན་པར་གསལ་བའི་ཕྱིར་དུ་མ་སྟེ་རྫས་ཐ་དད་ཡིན་པར་ཐལ། ཁྱབ་པ་ཁས་བླངས་སོ། ། ཐ་དད་པ་དང་རིམ་གྱིས་མངོན་པར་གསལ་བ་ལ་འགལ་བ་ཡང་ཅི་ཡོད་དེ་མེད་པར་ཐལ།
རིམ་གྱིས་མངོན་པར་གསལ་བ་ལ་ཐ་མི་དད་པས་ཁྱབ་པ་མ་གྲུབ་པའི་ཕྱིར་རོ། ། རིམ་པ་ནི་ཞོ་དེ་ཆོས་ཅན། འོ་མ་དང་རིམ་གྱིས་གསལ་བར་ཐལ། འོ་མ་དེའི་འབྲས་བུ་ཡིན་པས་སོ། ། རྟགས་གྲུབ་སྟེ། འོ་མ་དེས་ཕན་བཏགས་སྟོབས་ཀྱིས་འོ་མ་དེ་མ་གྲུབ་པར་ཁྱོད་མི་འགྲུབ་པའི་ཕྱིར། ཐ་དད་པ་མེད་པ་ཉིད་ཡིན་ན་ཞོ་དང་འོ་མ་ཆོས་ཅན། ཆེར་རིམ་པ་མེད་པར་ཐལ་ཏེ། ཐ་མི་དད་པ་ཡིན་པའི་ཕྱིར། གཅིག་གི་བདག་ཉིད་བཞིན་ནོ། །
འབྲས་བུ་ཉིད་ཀྱི་ཕྱིར་ཐ་མི་དད་པ་ཡིན་ནོ་ཞེ་ན། གལ་ཏེ་རྟགས་ཆོས་ཅན་འབྲེལ་པ་གྲུབ་ན་འབྲས་བུའི་རྟགས་ཐ་དད་མེད་པའི་སྒྲུབ་བྱེད་དུ་རིགས་པ་ཡིན་དུ་ཆུག་ནའང་། འོ་མའི་འབྲས་བུ་ཆོས་ཅན། ཁྱོད་ཀྱིས་ཞོ་འོ་མ་དང་གཅིག་ཏུ་བསྒྲུབ་པའི་ཁྱབ་འབྲེལ་བྱས་པའི་ཁྱད་པར་རྟགས་ཡང་དག་དེ་ནི་མི་འགྲུབ་པར་ཐལ། ཁྱོད་ཀྱིས་ཞོ་འོ་མ་དང་གཅིག་ཏུ་བསྒྲུབ་པའི་རྗེས་འགྲོའི་ཁྱབ་པ་མེད་པའི་ཕྱིར་ཞེས་འོག་ཏུ་བཤད་པར་བྱའོ། ། གྲངས་ཅན་པས་བརྟགས་པའི་མི་རྟག་པ་ཕྱོགས་ཆོས་སུ་མ་གྲུབ་པ་རྒྱས་པར་བཤད་པའི་དོན་བསྡུ་བ་ནི། ཤིང་དང་སྐྱེས་བུ་དག་ཆོས་ཅན། ཁྱོད་གཉིས་ལ་ཐུན་མོང་དུ་འཇུག་པ་ཇི་ལྟར་སྒྲ་དང་བུམ་པ་དང་འབྲེལ་བའི་བྱས་པའི་ཁྱད་པར་རྟགས་ཡིན་པར་སྤངས་ཀྱང་བྱས་པའི་སྒྲའི་དོན་རྒྱུ་རྐྱེན་ལས་སྐྱེས་པ་རྟགས་ཡིན་པ་ལྟར་དོན་གང་ལ་མི་རྟག་པའི་སྒྲ་འདི་འཇུག་པར་འགྱུར་བ་འཇིག་པའི་མི་རྟག་པ་དང་ཉེ་བར་ཞི་བའི་མི་རྟག་པ་ཐ་དད་པར་རྟོགས་པ་མེད་ཀྱང་། ཞིག་པ་དང་ཅིག་ཤོས་བསྐལ་པ་དག་ཆོས་ཅན། ཁྱོད་གཉིས་ལ་ཐུན་མོང་དུ་འཇུག་པའི་མི་རྟག་པ་རྟགས་མ་ཡིན་པར་ཐལ།
ཁྱོད་གཉིས་ལ་ཐུན་མོང་དུ་གྱུར་པའི་མི་རྟག་པ་ནི་རྣམ་པ་ཐམས་ཅད་དུ་ཡོད་པ་མིན་པའི་ཕྱིར། ཤིང་དང་སྐྱེས་བུ་དག་ཆོས་ཅན། ཁྱོད་གཉིས་ལ་ཐུན་མོང་དུ་འཇུག་པའི་འཆི་བའི་སྤྱི་ཡོད་པའི་སྒོ་ནས་འཆི་བ་ཤིང་སེམས་ལྡན་དུ་བསྒྲུབ་པའི་རྟགས་ཡང་དག་མིན་པར་ཐལ། ཞིག་པ་དང་བསྐལ་པ་ལ་ཐུན་མོང་དུ་འཇུག་པའི་མི་རྟག་པའི་སྤྱི་མེད་པ་དེ་བཞིན་དུ་ཁྱོད་གཉིས་ལ་ཐུན་མོང་དུ་འཇུག་པའི་འཆི་བའི་སྤྱི་ཡང་མེད་པའི་ཕྱིར། གལ་ཏེ་ཚེ་འགག་པ་གང་ཞིག་མཐོང་བས་སྲོག་ཆགས་གཞན་ལ་ཤི་བར་རྟོགས་པ་དེ་འདྲ་བ་ཁྱོད་ལ་དམིགས་ན་འཆི་བ་དང་སེམས་པ་ཅན་དུ་འགྱུར་བར་རིགས་ཀྱང་ཤིང་དག་ཆོས་ཅན། ཁྱོད་སེམས་པ་ཅན་དང་འཆི་བར་མི་འགྱུར་བར་ཐལ། ཁྱོད་ལ་སྲོག་འགག་པ་དེ་ལྟ་བུ་མ་དམིགས་པའི་ཕྱིར། ཅི་སྟེ་སྐམ་པ་ཉིད་ལ་སོགས་པ་ལ་འཆི་བའི་སྒྲར་བརྗོད་ཅེ་ན། སྐམ་པ་འཆི་བའི་སྒྲའི་དོན་དུ་བརྗོད་པ་དེ་ལ་ཡང་། སྐམ་པ་ཆོས་ཅན།
ཁྱོད་སེམས་པ་ཅན་དང་འབྲེལ་པ་ངེས་པར་བརྟག་པར་བྱ་བ་ཡིན་ན། ཁྱོད་རྟགས་སུ་བཀོད་པ་གང་ལས་ཤིང་སེམས་ལྡན་དུ་འགྲུབ་པར་འགྱུར་བའི་ཕྱིར། མི་རྟག་པ་དང་འཆི་བ་ཕྱོགས་ཆོས་སུ་མ་གྲུབ་པ་དེ་བཞིན་དུ་དབྱིབས་ཀྱང་ཕྱོགས་ཆོས་མ་གྲུབ་པར་བསྟན་པ་ནི། ཁང་བཟང་ལ་སོགས་པའི་བྱེ་བྲག་ཏུ་རྗེས་སུ་འཇུག་པ་ཅན་གྱི་དབྱིབས་ཅི་འདྲ་བ་ཞིག་སྐྱེས་བུའི་བློ་སྔོན་དུ་འགྲོ་བ་ཅན་ཉིད་ལ་སོགས་པ་གང་ཞིག་མཐོང་ན་ད་ལྟ་བྱེད་པ་པོ་མ་མཐོང་བ་རྣམས་ལ་ཡང་སྐྱེས་བུས་བྱས་པ་སྐྱེ་བར་འགྱུར་བའི་རྟགས་ཁང་བཟང་སྙིང་པོ་དབྱིབས་གང་ཞིག་ད་ལྟར་དངོས་སུ་བྱེད་པ་མ་མཐོང་བ་རྣམས་ལ་ཡང་ཆོས་ཅན། སྐྱེས་བུས་བྱས་པར་རྟོག་པའི་བློ་སྐྱེ་བར་རིགས་ཏེ། སྐྱེས་བུའི་བློ་སྔོན་དུ་འགྲོ་བ་ཅན་གྱི་ཁང་བཟང་གསར་པ་ལ་སོགས་པའི་བྱེ་བྲག་ལ་རྗེས་སུ་འཇུག་པ་ཅན་གྱི་དབྱིབས་ཅི་འདྲ་བ་ཅན་དུ་ཚད་མས་མཐོང་བའི་ཕྱིར། དེ་འདྲ་བ་རྟགས་སུ་བཀོད་པ་ཡིན་ན་དབང་ཕྱུག་གིས་བློ་སྔོན་དུ་བཏང་བ་ལས་བྱུང་བའི་དབྱིབས་དང་སྡོད་འཇུག་ལ་སོགས་པའི་གཏན་ཚིགས་ཐམས་ཅད་སྣོད་བཅུད་ཀྱིས་འགྲོ་བ་དབང་ཕྱུག་གིས་བྱས་པར་བསྒྲུབ་པ་དེ་ལྟར་འགྱུར་དུ་ཆུག་ནའང་། དབང་ཕྱུག་གིས་བློ་སྔོན་དུ་བཏང་བ་ལས་བྱུང་བའི་དབྱིབས་དང་སྡོད་འཇུག་པ་ལ་སོགས་པ་ཆོས་ཅན། སྣོད་དང་བཅུད་ཀྱི་འགྲོ་བ་དབང་ཕྱུག་གིས་བློ་སྔོན་དུ་བཏང་ནས་བྱས་པར་སྒྲུབ་བྱེད་གཏན་ཚིགས་ཡང་དག་མ་ཡིན་པར་ཐལ། སྣོད་བཅུད་ཀྱི་འགྲོ་བ་ལ་ཁྱོད་མ་གྲུབ་པའི་ཕྱིར།
དེ་ཉིད་ཚིགས་སུ་བཅད་པས་སྡུད་པ་ནི། རང་བྱིན་གྱིས་རློབ་པ་པོའི་སྐྱེས་བུ་ཡོད་མེད་ཀྱི་རྗེས་སུ་འཇུག་པ་ཅན་དུ་གྲུབ་པའི་དབྱིབས་ལ་སོགས་པ་ཅི་འདྲ་བ་དེ་ཆོས་ཅན། ཁྱོད་ལས་ཁང་བཟང་གི་དབྱིབས་སྐྱེས་བུས་བྱས་པ་རྗེས་སུ་དཔོག་པ་གང་ཡིན་པ་དེ་རིགས་པ་ཉིད་ཡིན་ཏེ། དེ་སྒྲུབ་ཀྱི་ཚུལ་གསུམ་ཡིན་པའི་ཕྱིར། དབྱིབས་ཞེས་པའི་སྒྲ་འཇུག་པར་མཚུངས་པས་དབྱིབས་ཙམ་དུ་ཐ་དད་མེད་པར་བརྟགས་པ་ཆོས་ཅན། ཁང་བཟང་གི་དབྱིབས་སྐྱེས་བུས་བྱས་པར་རྗེས་སུ་དཔོག་བྱེད་ཀྱི་རྟགས་སུ་རིགས་པ་མ་ཡིན་པར་ཐལ། སྐྱེས་བུས་བྱས་པ་དང་མ་བྱས་པའི་དངོས་པོ་ཐ་དད་ལ་རབ་ཏུ་གྲུབ་པའི་ཕྱིར། སྐྱ་བོའི་རྫས་ལས་མེ་དཔོག་པ་བཞིན་ནོ། ། དབྱིབས་ཙམ་ལ་སྐྱེས་བུས་བྱས་པའི་ཁྱབ་པ་མེད་པ་དེ་ལྟ་མིན་པར་ཡོད་ན་གྲོག་མཁར་ཡང་རྫ་མཁན་དེས་བྱས་པར་འགྲུབ་པར་ཐལ། རྫ་མཁན་གྱིས་བུམ་པ་དང་ལྷུང་བཟེད་ལ་སོགས་པའི་འཇིམ་པའི་རྣམ་འགྱུར་འགའ་ཞིག་བྱེད་ཅིང་།
དེ་དང་འཇིམ་པའི་རྣམ་འགྱུར་དུ་འདྲ་བའི་ཕྱིར་རོ། ། ལྷ་དབང་བློའོ། ། དབྱིབས་ཀྱི་སྤྱི་ལ་ཁྱད་པར་གྱིས་བརྟགས་ནས་རྩོད་པ་འབྲས་མཚུངས་ཀྱི་ལྟག་ཆོད་དོ་ཞེ་ན། དབྱིབས་ཁྱད་པར་ཅན་མ་གྲུབ་ཅིང་དབྱིབས་ཙམ་འཁྲུལ་བས་འབྲས་མཚུངས་པའི་ལྟག་ཆོད་དུ་ག་ལ་འགྱུར། འོ་ན་འབྲས་མཚུངས་ཀྱི་ལྟག་ཆོད་གང་ཞེ་ན། འབྲས་མཚུངས་ཀྱི་ལྟག་ཆོད་ཡིན་ན་འདི་ལྟ་བུ་དགོས་ཏེ་ཞེས་སྟོན་པ་ནི། འབྲེལ་བ་ཅན་སྒྲ་དང་བུམ་པའི་བྱས་པ་ཐ་དད་པའི་ཕྱིར་སྤྱི་བྱས་པ་ལ་སྒྲ་དང་བུམ་པའི་བྱས་པ་ཐ་དད་ལ་བརྟགས་ནས་བྱས་པ་སྒྲ་མི་རྟག་པར་བསྒྲུབ་པའི་རྟགས་ཡང་དག་མ་ཡིན་ཞེས་པའི་སྐྱོན་བརྗོད་ཆོས་ཅན། འབྲས་མཚུངས་ཀྱི་ལྟག་ཆོད་དུ་འདོད་དེ། ཕྱོགས་ཆོས་གྲུབ་ཅིང་བསྒྲུབ་བྱའི་ཆོས་མི་རྟག་པས་ཁྱབ་པའི་རྗེས་འགྲོ་གྲུབ་པའི་ཕྱིར། འབྲས་བུ་བྱས་པའི་སྤྱིས་ཀྱང་སྒྲ་མི་རྟག་པར་སྒྲུབ་པར་བྱེད་པར་རིགས་པ་ཡིན་ན།
ཁྱོད་བྱས་པ་སྒྲ་མི་རྟག་པར་བསྒྲུབ་པའི་རྟགས་མ་ཡིན་ཞེས་པའི་སུན་འབྱིན་ལྟར་སྣང་ཡིན་པའི་ཕྱིར། དབྱིབས་ཀྱི་སྒྲ་འཇུག་རུང་རྟགས་སོ་ཞེ་ན། དབྱིབས་ཞེས་པའི་སྒྲའི་སྤྱི་ནི་འཇུག་པར་མཐོང་བ་ཆོས་ཅན། ཁང་བཟང་སོགས་ཀྱི་དབྱིབས་སྐྱེས་བུས་བྱས་པར་སྒྲུབ་བྱེད་དུ་མི་རིགས་པར་ཐལ། རིགས་གཞན་སྐྱེས་བུས་མ་བྱས་པ་ལ་ཡང་རབ་ཏུ་གྲུབ་པའི་ཕྱིར། དཔེར་ན་ངག་དང་ཕྱོགས་ལ་སོགས་པ་རྣམས་ཀྱང་གོ་ཞེས་པའི་སྒྲའི་བརྗོད་བྱ་ཡིན་པའི་ཕྱིར། གོ་སྒྲ་འཇུག་པས་རྭ་ཅན་དཔོག་མི་ནུས་པ་བཞིན། དཔོག་མི་ནུས་པའི་རྒྱུ་མཚན་ནི། གོ་ཞེས་སོགས་ཀྱི་སྒྲ་རྣམས་ཆོས་ཅན། ཁྱོད་ཀྱིས་བརྗོད་རུང་གི་དོན་གང་ལའང་མེད་པ་མིན་ཏེ།
ཁྱོད་བརྗོད་པར་འདོད་པའི་གཞན་དབང་ཙམ་གྱིས་འཇུག་པའི་སྒྲ་ཡིན་པའི་ཕྱིར། ཁྱབ་པ་མེད་ན་ཚིག་ཐམས་ཅད་ཀྱིས་ནི་སྐྱེས་བུའི་འདོད་དོན་ཐམས་ཅད་འབད་མེད་དུ་འགྲུབ་པར་ཐལ། ཚིག་དེ་ཡོད་པ་ཙམ་གྱིས་ནི་དེའི་བརྗོད་པའི་དོན་འགྲུབ་པས་ཁྱབ་པའི་ཕྱིར། དབྱིབས་ཆོས་ཅན། སྣོད་དང་བཅུད་ཀྱི་འགྲོ་བ་སྐྱེས་བུས་བྱས་པར་སྒྲུབ་བྱེད་རྟགས་ཡང་དག་མིན་པར་ཐལ། དེ་སྒྲུབ་ཀྱི་མ་གྲུབ་པའི་གཏན་ཚིགས་ཡིན་པའི་ཕྱིར། ཁྱབ་པ་ཡོད་དེ། མ་གྲུབ་པའི་རྟགས་འདིའི་ཚུལ་ལམ་རང་བཞིན་ནི་རྟགས་སུ་གཟུང་བྱའི་དངོས་པོའི་རང་བཞིན་ཆོས་ཅན་ལ་མ་གྲུབ་པས་ནའོ། ། བྱས་པ་ཆོས་ཅན། ཁྱོད་ཀྱི་ཁྱད་པར་བུམ་པའི་བྱས་པ་སྒྲ་ལ་མ་གྲུབ་པས་ཁྱོད་ཀྱིས་སྒྲ་མི་རྟག་པར་འགྲུབ་པ་ལ་གནོད་བྱེད་མ་ཡིན་ཏེ།
བུམ་པའི་བྱས་པ་སྒྲ་ལ་མ་གྲུབ་ཀྱང་ཁྱོད་སྒྲ་མི་རྟག་པར་བསྒྲུབ་པའི་ཚུལ་གསུམ་ཚད་མས་ངེས་པ་ཡིན་པའི་ཕྱིར། དཔེར་ན་སྒྲའི་སྟེང་དུ་ནམ་མཁའི་ཡོན་ཏན་ལ་བརྟེན་པའི་བྱས་པ་མ་གྲུབ་པས་བྱས་པ་མ་གྲུབ་པ་མིན་པ་བཞིན། གལ་ཏེ་ཕྱིར་རྒོལ་གང་ལ་དོན་གྲུབ་ལ་མིང་མ་གྲུབ་པ་ལ་ཅིར་འགྱུར་ཞེ་ན། ཤེས་བྱ་ཆོས་ཅན། རྟགས་སུ་གཟུང་བྱའི་སྒྲའམ་མིང་དེ་ཆོས་ཅན་གྱི་སྟེང་དུ་རྒོལ་བ་གཉིས་ཀའི་མཐུན་སྣང་དུ་མ་གྲུབ་ཀྱང་རྟགས་ཀྱི་དངོས་པོ་མཐུན་སྣང་དུ་འགྲུབ་ན་བསྒྲུབ་བྱ་གྲུབ་པར་འགྱུར་ཏེ། རྟགས་ཀྱི་དོན་ལས་བསྒྲུབ་བྱའི་དོན་འགྲུབ་ཀྱི་སྒྲ་ཙམ་ལས་དོན་འགྲུབ་པ་མིན་པའི་ཕྱིར། དཔེར་ན་བདེ་བྱེད་ཀྱི་སློབ་མར་གྲགས་པའི་འུག་པའི་ཆ་བྱད་འཛིན་པའི་འུག་ཕྲུག་པ་ལ་སངས་རྒྱས་པས་འབྱུང་བཞིའི་རྡུལ་ཕྲན་ཆོས་ཅན། མི་རྟག་སྟེ། ལུས་ཅན་དང་སོགས་པ་ཐོགས་པ་དང་བཅས་པའི་ཕྱིར། བུམ་པ་བཞིན་ཞེས་སྒྲུབ་བྱེད་དུ་བཤད་པ་ན་བྱེ་བྲག་པ་ལ་འབྱུང་བཞིའི་རྡུལ་ཕྲན་གྱི་སྟེང་དུ་ལུས་ཅན་གྱི་སྒྲ་མ་གྲུབ་ཀྱང་དོན་རེག་བྱ་ཅན་གྲུབ་པས་གོ་བྱེད་ཡིན་པ་བཞིན་ནོ། །
ཅིའི་ཕྱིར་བྱེ་བྲག་པ་ལ་རྡུལ་ཕྲན་གྱི་སྟེང་དུ་ལུས་ཅན་གྱི་སྒྲ་མི་འགྲུབ་ཅེ་ན། སངས་རྒྱས་པས་རེག་བྱ་ཅན་ལ་ལུས་ཅན་དུ་འདོད་ཀྱི་བྱེ་བྲག་པ་ནི་ཐམས་ཅད་དུ་སོང་བ་མིན་པའི་རྫས་ཉིད་ལ་ལུས་ཅན་གྱི་བརྡ་སྦྱོར་བའི་ཕྱིར། བརྡ་སྤྲོད་པའི་བསྟན་བཅོས་ལ་བརྟེན་ནས་རྒོལ་བ་གང་ཡང་རུང་བ་ལ་མ་གྲུབ་པར་བརྗོད་པ་གང་ཡིན་པ་དཔེར་ན་མངོན་པར་གསལ་བར་སྨྲ་བ་བརྡ་སྤྲོད་པ་ལ་བྱེ་བྲག་པས་སྒྲ་མི་རྟག་པར་བསྒྲུབ་པ་ལ་བྱས་པ་རྟགས་སུ་བཀོད་པ་ཕྱོགས་ཆོས་ཉིད་དུ་མ་གྲུབ་བོ་ཞེས་པ་དེ་ནི་དངོས་པོ་སྟོབས་ཞུགས་ཀྱི་རྟགས་ཀྱི་སྐྱོན་མིན་ཏེ། དེ་འདི་ལྟར། སྒྲ་མངོན་གསལ་དུ་སྟོན་པའི་བསྟན་བཅོས་ཆོས་ཅན། ཁྱོད་ཀྱིས་སྒྲ་སྔར་ཡོད་རྐྱེན་གྱིས་གསལ་བར་བྱས་པ་ཙམ་དུ་བསྟན་པས་བྱས་པས་སྒྲ་མི་རྟག་པར་བསྒྲུབ་པ་ལ་སོགས་དངོས་པོ་སྟོབས་ཞུགས་ཀྱི་རྗེས་སུ་དཔག་པ་ཐམས་ཅད་ལ་གནོད་བྱེད་མིན་པར་ཐལ། སྒྲ་བྱས་པ་ཡིན་པར་ཚད་མས་མཐོང་བའི་ཕྱིར་ལ་ཁྱོད་ཁས་བླངས་པས་བྱས་པ་སྒྲ་མི་རྟག་བསྒྲུབ་ཀྱི་ཕྱོགས་ཆོས་མ་གྲུབ་པར་རྩོད་པ་མི་འཐད་པའི་ཕྱིར་དང་། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ལ་ཁྱོད་གནོད་སྒྲུབ་ཏུ་འཇུག་པའི་སྐབས་མིན་པའི་ཕྱིར་རོ། ། ལུང་གིས་མི་གནོད་ཀྱང་ཚད་མས་གནོད་ཅེ་ན། སྒྲ་ཆོས་ཅན།
ཁྱོད་བྱས་པ་ཡིན་པ་ལ་མངོན་གསལ་དུ་སྨྲ་བའི་ལུང་གིས་གནོད་པས་ཅི་ཞིག་བྱ་སྟེ་མི་དགོས་པར་ཐལ། ཁྱོད་བྱས་པ་ཡིན་པ་ལ་ཚད་མ་ཉིད་ཀྱིས་གནོད་པའི་ཕྱིར། ཁྱོད་བྱས་པ་ཡིན་པ་ལ་མངོན་པར་གསལ་བར་སྨྲ་བའི་ལུང་གིས་གནོད་པ་མ་ཡིན་པར་ཐལ། ཁྱོད་སྔར་ཡོད་མངོན་གསལ་དེའི་ངོ་བོར་ཚད་མས་མ་རྟོགས་པའི་ཕྱིར། དངོས་པོ་སྟོབས་ཞུགས་ཀྱི་ཡུལ་ལ་ལུང་ལྟར་སྣང་སྒྲུབ་བྱེད་དུ་མི་འཇུག་པ་དེའི་ཕྱིར་རྗེས་སུ་དཔག་པའི་རྟགས་བྱས་པ་ཆོས་ཅན། བརྡ་སྤྲོད་པའི་བསྟན་བཅོས་ལ་བརྟེན་པའི་ངོར་བརྡ་སྤྲོད་པའི་བསྟན་བཅོས་ཀྱི་སྒོ་ནས་རྒོལ་བ་གང་ཡང་རུང་བ་ལ་སྒྲ་མི་རྟག་པར་བསྒྲུབ་པའི་ཕྱོགས་ཆོས་མ་གྲུབ་པར་འགྱུར་ཏེ། སྒྲ་མངོན་གསལ་དུ་སྟོན་པའི་བསྟན་བཅོས་ཚད་མར་ཁས་ལེན་པའི་བརྡ་སྤྲོད་པའི་ངོར་སྒྲ་ལ་མ་གྲུབ་པའི་ཕྱིར། ལུང་ལ་བརྟེན་པ་ལས་གཞན་དངོས་པོ་སྟོབས་ཞུགས་ལ་ནི་སྒྲ་མི་རྟག་པར་བསྒྲུབ་པའི་མ་གྲུབ་པའི་རྟགས་མིན་པར་ཐལ། བརྡ་སྤྲོད་པས་སྒྲ་བྱས་པར་མ་ཤེས་པའི་བློ་སྐྱོན་ཅན་ཡིན་གྱི་དངོས་པོ་སྟོབས་ཞུགས་ཀྱི་སྐབས་སུ་ཁྱོད་སྒྲ་མི་རྟག་པར་བསྒྲུབ་པའི་རྟགས་ཡང་དག་ཡིན་པའི་ཕྱིར། རྒྱུ་མཚན་དེས་ན་ཆོས་ཀྱི་གྲགས་པ་བདག་གིས་བྱས་པ་རྒོལ་ཕྱིར་རྒོལ་གང་ཡང་རུང་བ་ལ་མ་གྲུབ་པའི་དཔེར་བརྗོད་པ་མ་སྨྲས་སོ། །
སློབ་དཔོན་ཕྱོགས་ཀྱི་གླང་པོ་ཆོས་ཅན། ཁྱོད་ཀྱིས་ནི་བྱས་པ་ལ་རྒོལ་བ་གང་ཡང་རུང་བ་ལ་མ་གྲུབ་པའི་དཔེར་བརྗོད་པའི་ཕྱོགས་ཙམ་ཞིག་བཤད་པ་ཡིན་ཏེ། གཅིག་ལ་ཡང་ལྡོག་པ་ནི་མངོན་པར་གསལ་བར་སྨྲ་བ་ལ་བྱས་པ་ཉིད་ལྟ་བུའོ་ཞེས་གསུངས་པའི་ཕྱིར། དམ་བཅའི་དོན་ལས་གཞན་པ་མི་འགྲུབ་པ་བསྟན་ནས། དམ་བཅའི་དོན་དུ་འདུས་པའི་མ་གྲུབ་པ་བསྟན་པ་ལ། གཞི་རྟགས་ཐ་དད་མེད་ནས་མ་གྲུབ་པ་ནི། གང་ཡང་དཔེར་ན་དམ་བཅའ་བའི་དོན་གྱི་ཕྱོགས་གཅིག་ཆོས་ཅན་རྟགས་སུ་བཀོད་པ་མ་གྲུབ་པ་ཡིན་པར་བརྗོད་པ་དཔེར་ན་སྒྲ་མི་རྟག་སྟེ་སྒྲ་ཡིན་པའི་ཕྱིར་ཞེས་བྱ་བ་ལྟ་བུའོ། ། ཅི་ལྟར་མ་གྲུབ་པ་ཡིན་ཞེ་ན། སྒྲ་ཆོས་ཅན། ཁྱོད་སྒྲ་མི་རྟག་པར་བསྒྲུབ་པའི་མ་གྲུབ་པའི་རྟགས་ཡིན་ཏེ།
དེའི་རྒྱུ་མཚན་ཡང་། རྟགས་ཀྱིས་བསྒྲུབ་པར་བྱ་བ་དང་སྒྲུབ་པར་བྱེད་པ་དག་ནི་ཐ་དད་དགོས་པ་ལས་ཁྱོད་སྒྲ་དང་ཐ་དད་མ་ཡིན་པའི་ཕྱིར། སྒྲ་མི་རྟག་པར་བསྒྲུབ་པའི་གཏན་ཚིགས་ཀྱི་ངོ་བོ་མ་གྲུབ་པར་བརྗོད་དེ། བསྒྲུབ་པར་བྱ་བའི་ཆོས་ཅན་སྒྲ་རང་ཉིད་བསྒྲུབ་པ་ལ་སྒྲུབ་པར་བྱེད་པ་ཉིད་དུ་མ་གྲུབ་པའི་ཕྱིར། ཇི་ལྟར་སྒྲུབ་བྱེད་དུ་མ་གྲུབ་ཅེ་ན། ཤེས་བྱ་ཆོས་ཅན། སྒྲ་དེ་ཉིད་སྒྲ་མི་རྟག་པ་དེའི་བསྒྲུབ་པར་བྱེད་པའི་རྟགས་ནི་མིན་པར་ཐལ། རྟགས་སྒྲ་མི་རྟག་པ་དེའི་ངོ་བོ་ཙམ་དང་རྗེས་སུ་འབྲེལ་བ་ཡིན་ན། ཆོས་ཅན་དུ་བཀོད་ནས་ཡང་གཏན་ཚིགས་སུ་བསྟན་པ་དོན་མེད་པའི་ཕྱིར་རོ། ། དེའི་རྒྱུ་མཚན་ཡང་སྒྲས་སྒྲ་མི་རྟག་པར་བསྒྲུབ་པ་དེ་ལ་ཆོས་ཅན་དུ་བཀོད་པ་ལས་ཁྱད་པར་གཞན་རྟགས་སུ་བཀོད་པ་ནི་མེད་པས་སོ། །
གཞན་ཡང་སྒྲ་དེ་ཉིད་ཀྱིས་སྒྲ་མི་རྟག་པ་དེ་ལྟར་འགྲུབ་པར་འགྱུར་ན། ཤེས་བྱ་ཆོས་ཅན། ཕྱོགས་ཆོས་ཅན་ནམ་དམ་བཅའ་བསྟན་པ་ཉིད་ན་སྒྲ་མི་རྟག་པ་དེ་ལྟར་འགྲུབ་པར་འགྱུར་བར་ཐལ། ཕྱིས་གཏན་ཚིགས་སུ་བཀོད་དུས་ཀྱང་སྒྲ་རང་ཉིད་ཁོ་ནས་སྒྲ་མི་རྟག་པ་དེ་ལྟར་འགྲུབ་པར་འགྱུར་བའི་ཕྱིར། སྒྲ་དེ་ཆོས་ཅན། རང་ཉིད་བདག་ཉིད་མི་རྟག་པར་སྒྲུབ་བྱེད་ཀྱི་གཏན་ཚིགས་སུ་མ་གྲུབ་སྟེ། རང་ཉིད་མི་རྟག་པར་སྒྲུབ་བྱེད་དུ་གྲུབ་ན་དམ་བཅས་ཙམ་ཉིད་ནས་བསྒྲུབ་བྱ་གྲུབ་ཟིན་དུ་ཐལ་བའི་སྐྱོན་ཡོད་པ་དེའི་ཕྱིར་རོ། ། སྒྲ་ལ་སྒྲ་ཇི་ལྟར་མ་གྲུབ་ཅེ་ན། སྒྲ་ཆོས་ཅན། ཁྱོད་སྒྲ་ལ་གྲུབ་སྟེ།
སྒྲ་ལ་ཡོད་པའི་ཕྱིར། དེ་ལྟར་མོད་ཀྱི་སྒྲ་དེ་ཆོས་ཅན། ཁྱོད་སྒྲ་མི་རྟག་པར་བསྒྲུབ་པའི་ཕྱོགས་ཆོས་སུ་མ་གྲུབ་པར་བརྗོད་དེ། སྒྲ་བདག་ཉིད་མི་རྟག་པར་སྒྲུབ་བྱེད་ཀྱི་གཏན་ཚིགས་ཀྱི་རང་བཞིན་དུ་མ་གྲུབ་པའི་ཕྱིར་རོ། ། དེའི་རྒྱུ་མཚན་སྒྲ་དེ་ནི་ཕྱོགས་ཆོས་ཅན་དུ་བྱས་པ་གང་ཞིག་བསྒྲུབ་བྱའི་ཆོས་ཀྱིས་ཁྱབ་པ་ངེས་པའི་གཏན་ཚིགས་སུ་འགྱུར་ལ་ཆོས་ཅན་དུ་བྱས་པའི་སྒྲ་དེ་ལས་གཞན་ཡང་ཡོད་པ་མ་ཡིན་པས་སོ། ། སྒྲ་དེ་ཉིད་སྒྲ་མི་རྟག་པར་བསྒྲུབ་པའི་གཏན་ཚིགས་ཡིན་ན་ནི། སྒྲ་མི་རྟག་སྒྲུབ་ཀྱི་ཆོས་ཅན་དུ་བསྟན་ནས་ཡང་སྒྲ་མི་རྟག་སྒྲུབ་ཀྱི་རྟགས་སུ་བསྟན་པར་མི་བྱ་བར་ཐལ། སྒྲ་མི་རྟག་པར་སྒྲུབ་བྱེད་ཡིན་ན། ཆོས་ཅན་བསྟན་པས་བསྒྲུབ་བྱ་འགྲུབ་པར་ཐལ་བའི་ཕྱིར་རོ་ཞེས་བརྗོད་ཟིན་ཏོ། ། སྒྲ་ཆོས་ཅན།
ཁྱོད་མི་རྟག་པ་ཡིན་མིན་དུ་རྩོད་པ་ཡང་མེད་པར་ཐལ། རྟག་ཏུ་སྟེ་གྲུབ་ཙམ་ནས་མི་རྟག་པ་དེའི་ངོ་བོར་རྒོལ་བ་གཉིས་ཀའི་ཚད་མས་གྲུབ་པའི་ཕྱིར། རྟགས་ཁས་བླངས། མ་ཁྱབ་སྟེ། རྟགས་སུ་མ་བཀོད་ན་སྒྲ་ལ་མི་རྟག་པ་རྗེས་སུ་འགྲོ་བ་མ་མཐོང་བའི་ཕྱིར་མི་རྟག་པར་མི་འགྲུབ་པས་སྒྲུབ་བྱེད་འགོད་པ་ལ་དོན་ཡོད་ཅེ་ན། དེ་ཅི་སྒྲ་མི་རྟག་པར་རྟགས་སུ་འགྱུར་བ་རྗེས་འགྲོ་ལ་ལྟོས་ན། ཆོས་ཅན་སྒྲ་དེ་ཆོས་ཅན། སྒྲ་མི་རྟག་པར་བསྒྲུབ་པའི་རྟགས་ཡང་དག་མ་ཡིན་པར་ཐལ། གཞན་སྒྲ་མི་རྟག་པར་བསྒྲུབ་པའི་མཐུན་དཔེ་ལ་རྗེས་སུ་འགྲོ་འམ་སྟེ་མི་འགྲོ་བའི་ཕྱིར། སྒྲོན་མ་བདག་ཉིད་ཀྱིས་བདག་ཉིད་གསལ་བར་བྱེད་པ་བཞིན་དུ་ཆོས་ཅན་བདག་ཉིད་བདག་ཉིད་མི་རྟག་པར་རྟོགས་པར་བྱེད་པའི་ཡན་ལག་ཡིན་ནོ་ཞེ་ན།
སྒྲོན་མ་དང་མི་མཚུངས་པར་སྟོན་པ་ནི། སྒྲོན་མ་དང་ཉི་མ་ལ་སོགས་པ་ནི་ཆོས་ཅན། རང་གི་བདག་ཉིད་གསལ་བར་བྱེད་པ་ཞེས་བརྗོད་དེ། བདག་ཉིད་དམིགས་བྱེད་ཀྱི་རྣམ་པར་ཤེས་པ་བསྐྱེད་པ་ན་རང་གི་ངོ་བོ་རུང་བ་སྟེ་ཡོད་ཙམ་གྱིས་ཤེས་པའི་ཡུལ་དུ་རང་ཉིད་གསལ་བར་བྱེད་པ་དེ་ལྟར་དུ་གནས་པས་སོ། ། ཤེས་བྱ་ཆོས་ཅན། རྟགས་དང་རྟགས་ཅན་བསྒྲུབ་བྱ་ནི་སྒྲོན་མེ་དེ་ལྟར་དུ་བདག་ཉིད་གསལ་བྱེད་ཡིན་པས་སྒྲ་མི་རྟག་བསྒྲུབ་ཀྱི་རྟགས་སུ་འགྱུར་བ་མ་ཡིན་པར་ཐལ། རྟགས་དང་རྟགས་ཅན་དེའི་དངོས་པོ་ནི་ཐ་དད་པ་ལ་བརྟེན་པའི་ཕྱིར་རོ། ། དེས་ན་རྟགས་རང་ཉིད་རྣམ་པར་ཤེས་པའི་ཡུལ་དུ་འགྱུར་བ་ཙམ་གྱིས་ནི་རྟགས་ཅན་བསྒྲུབ་བྱ་རྟོགས་པར་བྱེད་པ་མིན་ནོ། ། ཆོས་ཅན་དེ་ཉིད་ཐ་དད་ཀྱི་རྟགས་སུ་འགྱུར་རོ་ཞེ་ན། ཆོས་ཅན་སྒྲ་ཆོས་ཅན།
བདག་ཉིད་བདག་ཉིད་མི་རྟག་པ་གསལ་བྱེད་དུ་འདིར་འགྱུར་བར་ཐལ། རང་གི་ངོ་བོ་ངེས་པས་རང་ཉིད་མི་རྟག་པར་སྒྲུབ་བྱེད་ཡང་དག་ཡིན་པའི་ཕྱིར། རྟགས་དང་རྟགས་ཅན་གྱི་དངོས་པོ་ཐ་དད་ལ་བརྟེན་ཞེས་བསྟན་པ་ལ་རྩོད་པ་ནི། རྟགས་དང་རྟགས་ཅན་ཐ་དད་དགོས་ན་རང་བཞིན་རྟགས་ཀྱི་དངོས་པོ་ཐམས་ཅད་ལ་ཆོས་དང་ཆོས་ཅན་གྱི་དབྱེ་བ་མ་གྲུབ་པའི་ཕྱིར་དམ་བཅའི་དོན་གྱི་ཕྱོགས་གཅིག་རྟགས་སུ་བཀོད་པའི་སྐྱོན་འདི་རང་བཞིན་རྟགས་ཐམས་ཅད་ལ་མཚུངས་སོ་ཞེ་ན། རྩོད་པ་འདི་ལ་ལན་ནི། སྒྲའི་སྟེང་དུ་བསྒྲུབ་པར་བྱ་བ་མི་རྟག་པ་དང་སྒྲུབ་པར་བྱེད་པ་བྱས་པ་ཆོས་ཅན། ཀུན་རྫོབ་ཏུ་ཐ་དད་པ་ཡིན་ཏེ། ལྡོག་མཚམས་སོ་སོ་ལས་ལྡོག་པའི་དངོས་པོ་རྣམས་ཀྱི་ལྡོག་པ་ལ་བརྟེན་པའི་སྒྲ་རྟོག་གི་ཐ་སྙད་ཐ་དད་པའི་དངོས་ཡུལ་ཡིན་པའི་ཕྱིར་ཞེས་རང་བཞིན་གྱི་རྟགས་བསམ་པར་བཤད་ཟིན་ཏོ། ། ཀུན་རྫོབ་ཏུ་ཐ་དད་དུ་བསྟན་ནས་དོན་དམ་པར་ཐ་མི་དད་པར་བསྟན་པ་ནི། ཀུན་རྫོབ་པའི་དོན་སྒྲ་བྱས་མི་རྟག་པ་གསུམ་པོ་རྣམས་ཆོས་ཅན།
དོན་དམ་པར་རྫས་དེ་ཉིད་དང་གཞན་ཉིད་འགོག་པ་ཡིན་ཏེ། དོན་དམ་པར་རྣམ་པར་དཔྱད་ན་ནི་རྫས་དེ་ཉིད་དང་རྫས་གཞན་དེ་ལྟ་བུར་གྱུར་པ་ཉིད་དུ་མ་གྲུབ་པའི་ཕྱིར་རོ། ། དེས་ན་རྗེས་སུ་དཔག་པ་རྟགས་དང་རྗེས་སུ་དཔག་པར་བྱ་བ་ཐ་དད་པའི་ཐ་སྙད་ནི་རྟོག་པའི་ཤེས་པ་ལ་གྲུབ་པའི་ཐ་དད་པ་ལ་བརྟེན་ནས་འཇོག་པ་ཡིན་ནོ། ། དེ་ཉིད་ཚིགས་སུ་བཅད་པས་སྡུད་པའི་བཤད་པ་ནི། སྒྲ་དང་བྱས་པ་མི་རྟག་པ་ལ་སོགས་ཀྱི་བདག་ཉིད་ལྡོག་མཚམས་སོ་སོ་ལས་ལྡོག་པ་ཇི་ལྟ་བུའི་ཐ་དད་ཀྱི་མཐར་ཐུག་པ་ཙམ་ལ་བརྟེན་ནས་རྟོག་པའི་ཤེས་པ་ལ་ཆོས་དང་ཆོས་ཐ་དད་དུ་སྣང་བར་གྱུར་པ་དེ་ནི་ཆོས་ཅན། རྗེས་སུ་དཔག་པ་དང་རྗེས་སུ་དཔག་པར་བྱ་བའི་ཐ་སྙད་གྱི་རྟེན་ཡིན་ཏེ། ཁྱོད་ལ་བརྟེན་ནས་རྟགས་དང་རྟགས་ཅན་གྱི་ཐ་སྙད་འཇུག་པའི་ཕྱིར། སྒྲ་སྒྲ་མི་རྟག་པར་བསྒྲུབ་པའི་རྟགས་སུ་བཀོད་པའི་སྐབས་འདིར་ནི་ཆོས་ཅན། སྒྲ་སྒྲ་མི་རྟག་བསྒྲུབ་ཀྱི་ཕྱོགས་ཆོས་སུ་མ་གྲུབ་པར་བསྟན་ཏེ། ངེས་པའི་ཐ་སྙད་ཀྱིས་གཞག་པ་ཆོས་ཅན་དང་ལྡོག་པ་ཐ་དད་ངེས་པའི་བློ་དང་ཡུལ་ཡུལ་ཅན་འབྲེལ་པ་མེད་པ་ཅན་གྱི་བསྒྲུབ་པའི་ཆོས་ཅན་སྒྲ་དེ་ཉིད་སྒྲ་མི་རྟག་པ་སྒྲུབ་བྱེད་དུ་གཞག་པ་དེས་ན་སྟེ་དེའི་ཕྱིར།
དོན་ཐ་མི་དད་ཅིང་བློའི་ཡུལ་དུ་ཡང་ཐ་དད་མེད་པ་དེའི་ཕྱིར་ཆོས་ཅན་སྒྲ་ནི་གཏན་ཚིགས་སུ་རྒོལ་བ་གཉིས་ཀ་ལ་མ་གྲུབ་བོ། ། སྒྲ་སྒྲ་མི་རྟག་བསྒྲུབ་ཀྱི་ཕྱོགས་ཆོས་སུ་མ་གྲུབ་པར་བསྟན་པ་འདིས་ནི་ཆོས་ཅན། ཕྱོགས་ཆོས་སུ་མ་གྲུབ་པའི་རིགས་ཅན་གཞན་ཡང་བསྟན་པ་ཡིན་ཏེ། སྒྲ་མི་རྟག་པར་བསྒྲུབ་པའི་ཆོས་མི་རྟག་པ་རྟགས་སུ་བཀོད་ཀྱང་ཕྱོགས་ཆོས་སུ་མ་གྲུབ་པར་བཤད་པའི་ཕྱིར་རོ། ། ཆོས་རྟགས་སུ་བཀོད་པ་དེར་ཡང་གལ་ཏེ་མི་རྟག་པ་དེ་ཉིད་ལས་སྒྲ་མི་རྟག་པར་འགྲུབ་ན། མི་རྟག་པ་དེ་ནི་ཆོས་ཅན། སྔ་མ་སྒྲ་རྟགས་སུ་བཀོད་པ་ལ་དོན་མེད་པ་བཞིན་དུ་ཁྱོད་སྒྲ་མི་རྟག་པར་བསྒྲུབ་པའི་རྟགས་སུ་བཀོད་པ་དོན་མེད་པར་ཐལ། སྔ་མ་བསྒྲུབ་བྱའི་དུས་ཁོ་ནར་བསྟན་པས་དམ་བཅའི་དུས་སུ་བསྒྲུབ་བྱ་གྲུབ་ཟིན་དུ་ཐལ་བའི་སྐྱོན་ཡོད་པའི་ཕྱིར། སྒྲ་མི་རྟག་པ་ཡིན་མིན་དུ་རྩོད་པ་ཡང་མེད་པར་ཐལ་བར་འགྱུར་བ་བརྗོད་དེ། མི་རྟག་པའི་ངོ་བོ་གྲུབ་ཙམ་གྱིས་སྒྲ་མི་རྟག་པར་རྒོལ་བ་གཉིས་ཀའི་ཚད་མས་གྲུབ་པའི་ཕྱིར་རོ། །
རྟགས་སུ་མ་བཀོད་ན་རྗེས་སུ་འགྲོ་བ་མ་གྲུབ་པས་རྟགས་སུ་བཀོད་པ་ལ་དོན་ཡོད་དོ་ཞེ་ན། དེ་ལ་ཡང་སྐྱོན་ཡོད་དེ། མི་རྟག་པ་དེ་ཉིད་ཆོས་ཅན། སྒྲ་མི་རྟག་པར་བསྒྲུབ་པའི་རྟགས་ཡང་དག་མིན་པར་ཐལ། མི་རྟག་པ་དང་འབྲེལ་བ་མེད་པའི་ཕྱིར། དེར་ཐལ། མི་རྟག་པ་བདག་ཉིད་བདག་ཉིད་ལ་རྗེས་སུ་འགྲོ་བ་མེད་པའི་ཕྱིར། ཆོས་རྟགས་སུ་བཀོད་ཀྱང་ཕྱོགས་ཆོས་མ་གྲུབ་པ་འོ་ན་གང་གི་ཚེ་མི་མཐུན་ཕྱོགས་ལས་གཞན་པ་གཏན་ཚིགས་སུ་བརྗོད་པ་དེའི་བདག་ཉིད་ཇི་ལྟར་ཞེ་ན། མི་མཐུན་ཕྱོགས་ལས་གཞན་ཡིན་གཏན་ཚིགས་སུ་བཀོད་པ་དེ་ལ་ཡང་ཆོས་ཅན། སྒྲ་མི་རྟག་བསྒྲུབ་ཀྱི་མི་མཐུན་ཕྱོགས་ལས་གཞན་ཡིན་སྒྲ་མི་རྟག་བསྒྲུབ་ཀྱི་ཕྱོགས་ཆོས་མ་གྲུབ་པར་ཐལ།
བསྒྲུབ་པར་བྱ་བའི་ཆོས་མེད་པ་ནི་མི་མཐུན་ཕྱོགས་ཡིན་པས་དེ་ལས་གཞན་པ་ནི་བསྒྲུབ་བྱའི་ཆོས་ཉིད་ཡིན་པའི་ཕྱིར། གལ་ཏེ་ཕྱོགས་དང་ལ་སོགས་པ་མཐུན་ཕྱོགས་མི་མཐུན་ཕྱོགས་རྣམས་ཕན་ཚུན་ཐ་དད་ཡིན་པའི་ཕྱིར། དཔེ་ཡང་མི་མཐུན་ཕྱོགས་ལས་གཞན་ཡིན་པའི་ཕྱིར་བསྒྲུབ་བྱའི་ཆོས་གང་ཞིག་མི་མཐུན་ཕྱོགས་ལས་གཞན་དུ་མ་གྲུབ་པས་མི་མཐུན་པའི་ཕྱོགས་མ་ཡིན་པ་ཉིད་ཕྱོགས་ཆོས་ཅན་ལ་འགོད་ཚུལ་དང་མཐུན་པར་ཡོད་པ་ཁོ་ན་མ་ཡིན་ནམ་ཞེ་ན། ཕྱོགས་གང་ཞིག་ཡིན་ལ་མི་མཐུན་པའི་ཕྱོགས་ཀྱང་གང་ཞིག་ཡིན་ཞེས་དྲིས་པ་ན། གང་ལ་ཆོས་འགའ་ཞིག་བསྒྲུབ་པར་འདོད་པའི་གཞི་དེ་ནི་ཕྱོགས་ཡིན་ལ་བསྒྲུབ་བྱའི་ཆོས་བསྒྲུབ་འདོད་མེད་པ་ནི་མི་མཐུན་པའི་ཕྱོགས་ཡིན་ཞེ་ན། འོ་ན་ནི་སྒྲ་ཆོས་ཅན། ཁྱོད་སྒྲ་མི་རྟག་པར་བསྒྲུབ་པའི་ཆོས་ཅན་དུ་བཟུང་བས་ཁྱོད་ཀྱི་དངོས་པོའི་དབང་གིས་གནས་པའི་མི་མཐུན་པའི་ཕྱོགས་སེལ་བར་ཇི་ལྟར་འགྱུར་ཏེ་མི་འགྱུར་བར་ཐལ། ཁྱོད་འདོད་པས་སྒྲ་མི་རྟག་པར་བསྒྲུབ་པའི་ཆོས་ཅན་དུ་བཞག་པའི་མཚན་ཉིད་དེ་ངོ་བོ་ཡིན་པས་སོ། ། མ་ངེས་པའི་གཏན་ཚིགས་འགའ་ཡང་ཡོད་པར་མི་འགྱུར་བར་ཐལ། ཕྱོགས་སུ་བཟུང་བས་མི་མཐུན་ཕྱོགས་སུ་སྤངས་ན་མཐུན་ཕྱོགས་ཁོ་ནར་མི་འགྱུར་བ་དེ་ལྟ་ན་སྟེ་དེའི་ཕྱིར་རོ། །
ཤེས་བྱ་ཆོས་ཅན། མཐུན་ཕྱོགས་སུ་མ་ཟད་རྟགས་ཀྱི་མི་མཐུན་ཕྱོགས་ཀྱང་རྒོལ་བའི་འདོད་པས་བྱས་པར་ཐལ། རྒོལ་བས་བསྒྲུབ་པར་མི་འདོད་པའི་དབང་ལས་མི་མཐུན་ཕྱོགས་སུ་འཇོག་པའི་ཕྱིར། འདོད་ན་རྟགས་མི་མཐུན་ཕྱོགས་ལ་འཇུག་པས་རྟགས་མ་ངེས་པར་འགྱུར་རོ་ཞེས་གང་འཁྲུལ་པའི་ཡུལ་དུ་མཐོང་ཞེས་སོགས་ཀྱི་སྐབས་སུ་བཤད་ཟིན་ཏོ། ། གཞན་ཡང་སྒྲ་མི་རྟག་བསྒྲུབ་དགོས་ཀྱི་ཕྱིར་རྒོལ་ཆོས་ཅན། ཁྱོད་ཀྱིས་སྒྲ་མི་རྟག་པར་རྟོགས་པ་གང་གི་དོན་དུ་གཏན་ཚིགས་བརྗོད་དགོས་པའི་སྒྲ་དང་མི་རྟག་པའི་ཚོགས་དོན་ཁྱོད་ཀྱི་ཚད་མས་མ་གྲུབ་པ་ཅི་ཞིག་ཡོད་དེ་མེད་པར་ཐལ། བསྒྲུབ་པར་བྱ་བའི་ཆོས་མི་རྟག་པ་མ་ཡིན་པ་མི་མཐུན་པའི་ཕྱོགས་ཡིན་ལ། མི་རྟག་པ་མ་ཡིན་པ་ལས་གཞན་པ་མི་རྟག་པ་ཡང་ཆོས་ཅན་སྒྲ་ལ་གྲུབ་ཟིན་མ་བརྗེད་པས་ནའོ། ། རྟགས་འདི་སྒྲ་ལ་ཕྱོགས་ཆོས་སུ་གྲུབ་པར་འདོད་པས་རྟགས་ཁས་བླངས་སོ། ། བསྒྲུབ་པར་བྱ་བ་མ་གྲུབ་པ་ཙམ་གྱིས་ནི་ཐམས་ཅད་དུ་མི་མཐུན་པའི་ཕྱོགས་སུ་འགྱུར་བ་མིན་ནོ།
འོ་ན་ཅི་ཞེ་ན། བསྒྲུབ་བྱའི་ཆོས་དེ་མེད་པར་རྒོལ་བ་གཉིས་ཀ་ལ་ངེས་པ་མི་མཐུན་པའི་ཕྱོགས་ཡིན་ནོ། ། མ་ངེས་པའི་ཆོས་ཅན་ནི་མི་མཐུན་པའི་ཕྱོགས་ཆོས་མ་ཡིན་པ་ཉིད་ཀྱིས་རྟགས་ཕྱོགས་སུ་གྲུབ་སྟེ་བསྒྲུབ་བྱའི་ཆོས་མེད་དུ་རྒོལ་བ་གཉིས་ཀས་མ་ངེས་པའི་ཕྱིར་རོ་ཞེ་ན། བསྒྲུབ་བྱའི་ཆོས་ཡོད་མེད་ཐེ་ཚོམ་ཙམ་ཟ་བའི་མི་མཐུན་པ་དཔེ་ཡང་ཆོས་ཅན། སྦྱོར་བ་དེ་སྐོར་གྱི་མི་མཐུན་པའི་ཕྱོགས་མ་ཡིན་པར་འགྱུར་ཏེ་བསྒྲུབ་པའི་ཆོས་ཡོད་མེད་དུ་རྒོལ་བ་གཉིས་ཀས་ངེས་པ་མ་ཡིན་པའི་ཕྱིར། བསྒྲུབ་བྱའི་ཆོས་མེད་དུ་རྒོལ་བས་མ་ངེས་པས་མཐུན་ཕྱོགས་མ་ཡིན་པར་འདོད་པ་དེ་ལྟ་བུར་ཁྱབ་པ་ཁས་བླངས་སོ། ། འདོད་ན་སྒྲ་མི་རྟག་པར་བསྒྲུབ་པའི་མི་མཐུན་པའི་ཕྱོགས་མ་ཡིན་པ་འདི་ཉིད་ཆོས་ཅན། ཇི་ལྟར་སྒྲ་མི་རྟག་པ་སྒྲུབ་པར་བྱེད་པའི་རྟགས་ཡང་དག་ཏུ་འགྱུར་ཏེ་མི་འགྱུར་བར་ཐལ། བསྒྲུབ་པར་བྱ་བའི་ཆོས་མི་རྟག་པ་མེད་པ་ལས་ལྡོག་པར་མ་ངེས་པའི་རང་བཞིན་ཡིན་པའི་ཕྱིར། བསྒྲུབ་བྱའི་ཆོས་ཡོད་མེད་དུ་ཐེ་ཚོམ་ཟ་བ་མི་མཐུན་ཕྱོགས་མ་ཡིན་པ་དེས་ན་རྟགས་ཁས་བླངས་སོ། །
མི་མཐུན་ཕྱོགས་ལས་ལྡོག་པར་མ་ངེས་ན་རྟགས་ཡང་དག་མིན་པས་ཁྱབ་སྟེ། དེ་ཡིན་ན་རྟགས་དེའི་མཚན་ཉིད་ཀྱི་ཡན་ལག་ལྡོག་ཁྱབ་མ་ངེས་པའི་ཕྱིར།

མི་མཐུན་ཕྱོགས་མ་ཡིན་པའི་རྟགས་དེ་ཉིད་ཀྱིས་ལྡོག་ཁྱབ་ངེས་པར་བྱེད་དོ་ཞེ་ན། མི་མཐུན་པའི་ཕྱོགས་མ་ཡིན་པ་ཆོས་ཅན། ཇི་ལྟར་ཁྱོད་ཀྱིས་ཁྱོད་མི་མཐུན་ཕྱོགས་ལས་ལྡོག་པར་ངེས་པར་འགྱུར་ཏེ་མི་འགྱུར་བར་ཐལ། ཁྱོད་མི་མཐུན་ཕྱོགས་ལས་ལྡོག་པར་མ་ངེས་པའི་ཕྱིར། མི་མཐུན་པའི་ཕྱོགས་མིན་པ་ཞེས་བརྗོད་པའི་སྒྲས་ནི་ཆོས་ཅན། མི་མཐུན་པའི་ཕྱོགས་མིན་པ་ཞེས་བརྗོད་པས་ཇི་ལྟར་མི་མཐུན་པའི་ཕྱོགས་མིན་པ་དེ་ཉིད་ཀྱིས་རང་ཉིད་བསྒྲུབ་བྱའི་ཆོས་མེད་ལས་ལྡོག་པར་ངེས་ཏེ་མི་ངེས་པར་ཐལ། ཁྱོད་ཀྱིས་མི་མཐུན་པའི་ཕྱོགས་མིན་པ་བསྒྲུབ་བྱའི་ཆོས་མེད་ལས་ལྡོག་པ་མ་ངེས་པར་བརྗོད་པའི་ཕྱིར། མ་ངེས་པའི་ཕྱིར་ཞེས་སོགས་ཀྱི་སྐབས་སུ་རྟགས་ཁས་བླངས་སོ། ། བསྒྲུབ་བྱའི་ཆོས་མེད་དུ་མ་ངེས་པ་ཆོས་ཅན་ལ་གྲུབ་པས་བསྒྲུབ་བྱ་གྲུབ་ཅེས་བརྗོད་པ་ནི་འབྲེལ་མེད་བརྗོད་པས་བཞད་གད་མཛད་པ་ནི། མི་མཐུན་པའི་ཕྱོགས་མ་ཡིན་པ་རྟགས་སུ་འདོད་པའི་རྒོལ་བ་ཆོས་ཅན། བསྒྲུབ་བྱའི་ཆོས་མེད་པ་འདི་ཆོས་ཅན་འདི་ན་མེད་དོ་ཞེས་བྱ་བ་ཡང་ལེགས་པར་བརྗོད་པ་སྟེ་བཞད་གད་ཀྱི་གནས་ཡིན་ཏེ།
གང་གི་ཕྱིར་ན་བསྒྲུབ་བྱའི་ཆོས་མེད་པ་འདི་ཆོས་ཅན་འདིར་ཡོད་མེད་ཐེ་ཚོམ་ཟ་བའི་ཕྱིར། མི་མཐུན་ཕྱོགས་ལས་གཞན་ཡིན་གཏན་ཚིགས་ཡིན་ན་གཏན་ཚིགས་འགའ་ཡང་མ་ངེས་པར་མི་འགྱུར་བ་དང་མི་མཐུན་ཕྱོགས་ལས་ལྡོག་པར་ཐེ་ཚོམ་ཟ་བ་རྟགས་སུ་འགྱུར་བ་དང་འབྲེལ་མེད་བརྗོད་པའི་སྐྱོན་ཡོད་པ་དེའི་ཕྱིར་བསྒྲུབ་བྱའི་ཆོས་རྣམས་ཀྱི་འཇུག་པ་ཡོད་པ་དང་ལྡོག་པ་མེད་པར་རྒོལ་བའི་འདོད་པས་ཕྱོགས་ཆོས་ཅན་དུ་རྣམ་པར་བཞག་པ་ལ་མི་ལྟོས་པ་བསྒྲུབ་བྱའི་ཆོས་ཡོད་མེད་དུ་གནས་པ་དེ་དག་ནི་ཆོས་ཅན། ཁྱོད་གཉིས་ལས་ལྡོག་པའི་ཕུང་པོ་གསུམ་པ་གནས་པར་བྱེད་པ་མ་ཡིན་ཏེ། ཕན་ཚུན་སྤངས་ཏེ་གནས་པའི་དངོས་འགལ་ཡིན་པས་སོ། ། མི་རྟག་པ་བསྒྲུབ་པར་བྱ་བའི་ཆོས་ཅན་སྒྲ་ཆོས་ཅན། ཇི་ལྟར་མི་རྟག་པ་མེད་པ་ལས་ལྡོག་པར་ཚད་མས་གྲུབ་སྟེ་མ་གྲུབ་པར་ཐལ། མི་རྟག་པར་ཚད་མས་མ་གྲུབ་པའི་ཕྱིར། ཁྱབ་པ་ཡོད་དེ། མི་རྟག་པ་ཡིན་མིན་དེ་དག་ལས་གཅིག་མི་རྟག་པ་མིན་པ་ལས་ལྡོག་པ་ནི་གཞན་མི་རྟག་པ་འཇུག་པ་ཡིན་པའི་ཕྱིར་རོ། ། ཆོས་ཅན་ལ་མི་མཐུན་པའི་ཕྱོགས་མ་ཡིན་པ་མ་གྲུབ་ན་དེ་ཅི་ད་ནི་ཕྱོགས་ཆོས་ཅན་ཡང་མི་མཐུན་ཕྱོགས་སུ་འགྱུར་རམ་ཞེ་ན།
བྱས་པས་སྒྲ་རྟག་པར་བསྒྲུབ་པ་ལྟ་བུའི་སྦྱོར་བ་འགོད་ཚུལ་གྱི་རྣམ་གྲངས་ཀྱིས་ན་ཕྱོགས་སྒྲ་ཆོས་ཅན། སྒྲ་རྟག་པར་བསྒྲུབ་པའི་མི་མཐུན་ཕྱོགས་སུ་འགྱུར་བར་ཐལ། དེ་སྒྲུབ་ཀྱི་བསྒྲུབ་བྱའི་ཆོས་ཀྱིས་སྟོང་པའི་ཕྱིར། ཕྱོགས་དང་མི་མཐུན་ཕྱོགས་ཀྱི་མཚན་ཉིད་འཆོལ་བར་འགྱུར་རོ་ཞེ་ན། མཚན་ཉིད་ཀྱི་དབྱེ་བ་ནི་སོ་སོར་བརྗོད་ཟིན་པས་འཆོལ་བའི་དོགས་པ་ག་ལ་ཡོད་ཅེས་བརྗོད་ཟིན་པ་ཉིད་དོ། ། དེ་ལྟ་མ་ཡིན་ན། སྒྲ་ཆོས་ཅན། ཁྱོད་ལ་བསྒྲུབ་བྱའི་ཆོས་མི་རྟག་པ་མེད་པ་རྣམ་པར་གཅོད་པའི་དོན་དུ་གཏན་ཚིགས་བརྗོད་དགོས་པ་མ་ཡིན་པར་ཐལ། ཁྱོད་མི་རྟག་པར་བསྒྲུབ་དགོས་ཀྱི་ཕྱི་རྒོལ་གྱིས་ཁྱོད་སྒྲ་མི་རྟག་བསྒྲུབ་ཀྱི་མི་མཐུན་པའི་ཕྱོགས་སུ་ཐེ་ཚོམ་མི་ཟ་བར་མི་མཐུན་ཕྱོགས་མ་ཡིན་པར་མཐའ་གཅིག་ཏུ་ངེས་པའི་ཕྱིར། མི་མཐུན་ཕྱོགས་ལས་གཞན་ཡིན་ཕྱོགས་སུ་མ་གྲུབ་ཅིང་གྲུབ་ཀྱང་རྟགས་སུ་མི་རུང་བར་བསྟན་པ་ནི།
གནོད་པ་ཅན་གྱི་ཚད་མས་གཏན་ཚིགས་ཀྱི་འབྲེལ་བ་ཐོག་མར་སྟོན་པའི་དུས་ན་ཆོས་ཅན། ཕྱོགས་ལ་སོགས་པའི་རྣམ་པར་བཞག་པ་ཡོད་པ་གང་ལས་ཕྱོགས་མི་མཐུན་ཕྱོགས་སུ་ཐལ་བའི་སྐྱོན་འདིར་འགྱུར་བ་མིན་ཏེ། ཕྱོགས་དང་དེ་ལ་ལྟོས་པའི་མི་མཐུན་པའི་ཕྱོགས་ལ་སོགས་པའི་རྣམ་པར་བཞག་པ་ཡོད་པ་མིན་པའི་ཕྱིར། ཇི་ལྟར་མེད་ཅེ་ན། བྱས་པ་དེ་ཉིད་ཆོས་ཅན། ཁྱོད་སྒྲ་མི་རྟག་བསྒྲུབ་ཀྱི་རྟགས་སུ་འགྱུར་བ་ཕྱོགས་ཀྱི་རྣམ་དབྱེ་ལ་མི་ལྟོས་ཏེ། ཁྱོད་ཕྱོགས་ཀྱི་རྣམ་དབྱེ་དང་བྲལ་བ་འབའ་ཞིག་བསྒྲུབ་བྱའི་ཆོས་འགའ་ཞིག་ཡོད་པའི་མཐུན་ཕྱོགས་ལ་འཇུག་པའི་རྗེས་འགྲོ་དང་བསྒྲུབ་བྱའི་ཆོས་མེད་པ་དག་ལ་ལྡོག་པའི་ལྡོག་པ་ཅན་དུ་བསྟན་ནས་རང་ཉིད་སྒྲ་ལ་ཡོད་པའི་ཤུགས་ཀྱིས་སྒྲ་དེ་མི་རྟག་པ་དེ་ལྟ་བུར་སྒྲུབ་པར་བྱེད་པའི་ཕྱིར་རོ། ། དེ་ལྟར་ཡིན་པ་དེའི་ཕྱིར་རྗེས་འགྲོ་བསྟན་པའི་རྗེས་ཐོག་སྟེ་འོག་རོལ་ཏུ་རྟོགས་པར་འགྱུར་བའི་ཚོགས་དོན་དེ་ནི་ཆོས་ཅན། ཕྱོགས་ཡིན་ཞེས་བརྗོད་དེ། གཏན་ཚིགས་དེའི་ཤུགས་ཀྱིས་ཏེ་ནུས་པ་འཇུག་པའི་ཡུལ་ནང་གི་ཡན་ལག་ཡིན་པའི་ཕྱིར།
རྗེས་འགྲོ་སྟོན་པའི་ཕྱིས་འབྱུང་བ་དེས་ན་ཕྱོགས་དེའི་མཚན་ཉིད་མ་གྲུབ་པའི་སྒོ་ནས་འོངས་པ་མི་མཐུན་པའི་ཕྱོགས་མིན་པ་ཞེས་བྱའི་ཆོས་ནི་ཆོས་ཅན། བསྒྲུབ་བྱ་རྟོགས་པའི་ཡན་ལག་རྟགས་ཡང་དག་མིན་པར་ཐལ། གཏན་ཚིགས་ཀྱི་འབྲེལ་པ་སྟོན་པར་བྱེད་པའི་དུས་ན་མེད་པའི་ཕྱིར། གྲངས་ཅན་པས་སྨྲས་པ། མི་མཐུན་པའི་ཕྱོགས་ལས་གཞན་ཡིན་མ་གྲུབ་པ་འོ་ན་གཙོ་བོ་ཡོད་དེ། ཡོད་པ་དེ་ལས་བཟློག་པ་མེད་པ་གཞན་ལས་རྣམ་པར་གྲོལ་བའི་ཕྱིར་ཞེས་བྱ་བ་གང་ཡིན་པ་འདི་རྟགས་ཡིན་ནོ། ། དེ་ལ་ནི་ཕྱོགས་ཆོས་མ་གྲུབ་པའི་སྐྱོན་འདི་མེད་དེ། རྟགས་ལ་མེད་པ་གཞན་དང་བྲལ་བ་སྨོས་པའི་ཕྱིར་རོ། ། ཡོད་པ་དེ་ལས་བཟློག་པ་དང་བྲལ་བ་མེད་པ་འབའ་ཞིག་དང་བྲལ་བ་ནི་བསྒྲུབ་པར་བྱ་བའི་ཆོས་སུ་འགྱུར་གྱི་མེད་པ་གཞན་འགའ་ཞིག་བྲལ་བ་ནི་མིན་ནོ། ། དེས་ན་བསྒྲུབ་བྱའི་ཆོས་དང་སྒྲུབ་བྱེད་གཏན་ཚིགས་ལ་ཁྱད་པར་ཡོད་དོ་ཞེ་ན།
རྟགས་འདི་ལ་ཡང་མེད་པ་གཞན་ཞེས་པའི་ཁྱད་པར་དགོས་པ་དང་ལྡན་པར་ཉེ་བར་བཟུང་བ་ནི་ཆོས་ཅན། སངས་རྒྱས་པས་འཕངས་པའི་སྐྱོན་སྤོང་བའི་ཕྱིར། གྲངས་ཅན་པས་སངས་རྒྱས་པ་གྲངས་ཅན་གྱི་འདོད་པ་གཙོ་བོ་ཡོད་པ་ཉིད་ལ་གནོད་པར་བྱེད་པར་ཐལ། ཁྱོད་ཀྱིས་གཙོ་བོ་མེད་པར་བསྟན་པའི་ཕྱིར། དཔེར་ན་མ་ཐ་རའི་བུ་ལས་གཞན་པའི་བྲམ་ཟེ་ལ་ཟན་བྱིན་ཅིག་ཅེས་བྱ་བ་ལྟ་བུའོ། ། རྟགས་མ་གྲུབ་སྟེ། གཙོ་བོ་མེད་པར་ཁས་མི་ལེན་ན་ནི་གཞན་སྨོས་པར་ནུས་པ་མིན་ཏེ། དཔེར་ན་མ་ཐ་རའི་བུ་བྲམ་ཟེ་མིན་ན་ནི་བྲམ་ཟེ་ལ་ཟན་བྱིན་ཅེས་བྱ་བ་ཙམ་ཉིད་བརྗོད་པར་འགྱུར་བས་སོ། ། གཙོ་བོ་མེད་པ་ཞེས་བྱ་བ་འདི་ནི་ཕ་རོལ་པོ་སངས་རྒྱས་པའི་བསམ་པ་ཡིན་ཏེ། སངས་རྒྱས་པ་དེའི་གཙོ་བོ་མེད་པར་འདོད་པའི་བསམ་པའི་དབང་གིས་མེད་པ་གཞན་ལས་གྲོལ་བའི་ཕྱིར་ཞེས་དེ་སྐད་བརྗོད་དོ། །
དེས་ན་མེད་པ་གཞན་དང་བྲལ་བར་སངས་རྒྱས་པ་ཁྱོད་ཀྱིས་ཁས་བླངས་པའི་ཕྱིར་རོ་ཞེས་བྱ་བ་གཏན་ཚིགས་ཀྱི་དོན་ནོ་ཞེ་ན། དེ་ལ་ཡང་ཉེས་པ་ཡོད་དེ། གཙོ་བོ་ཆོས་ཅན། མེད་པ་གཞན་དང་ཕན་ཚུན་རྣམ་པར་དབྱེ་བ་དངོས་པོ་ལ་མི་འཁྲུལ་བ་ཞིག་ཡོད་དེ་མེད་པར་ཐལ། དོན་དམ་པར་མེད་པའི་ཕྱིར། རྫས་ཐ་དད་པའི་དབང་གིས་གཅིག་སྔོན་པོའི་རང་བཞིན་གཞན་སེར་པོ་ལ་མ་མཐོང་བས་སྔོན་པོ་འདི་སེར་པོ་འདི་ལས་ཐ་དད་པ་ཡིན་ནོ་ཞེས་བློས་རྟོག་པ་ཡིན་ན་དངོས་པོ་མེད་པ་ལ་རྫས་ཐ་དད་པའི་རྣམ་དབྱེ་དེ་ག་ལ་ཡོད། དངོས་མེད་ལ་རྫས་ཐ་དད་པའི་རྣམ་དབྱེ་དེ་ཡོད་ན་ཡང་དངོས་མེད་ཆོས་ཅན། དངོས་པོ་མེད་པར་མི་འགྱུར་བར་ཐལ། རྫས་སུ་ཡོད་པའི་ཕྱིར། ཁྱབ་པ་ཡོད་དེ།
རྫས་དེ་ནི་ཡོད་པའི་མཚན་ཉིད་དེ་ངོ་བོ་ཡིན་པའི་ཕྱིར། འོ་ན་བུམ་པ་མེད་པ་རི་བོང་གི་རྭ་མེད་ཅེས་འཇིག་རྟེན་གྱི་ཐ་སྙད་ཅི་ལྟར་འཐད་ཅེ་ན་རྣམ་པར་རྟོག་པས་བུམ་མེད་དང་རི་བོང་གི་རྭ་མེད་པ་ལ་སོགས་པར་བཀོད་པ་འདི་དག་ཆོས་ཅན། བདག་ཉིད་རྫས་སུ་མེད་པ་ཡིན་ཡང་ཐ་དད་ཀྱི་ཐ་སྙད་མི་འཇུག་པ་མ་ཡིན་ཏེ། སྨྲ་བ་པོ་དེ་དག་རྟོག་པ་ལ་སྣང་བ་ཉིད་བརྗོད་པ་གཞན་དང་གཞན་གྱི་རྣམ་པར་དབྱེ་བ་དང་ལྡན་པ་ལྟ་བུར་སྟོན་པར་བྱེད་པ་འབའ་ཞིག་ཏུ་ཟད་པའི་ཕྱིར། སྒྲ་རྟོག་དེ་ཆོས་ཅན། ཁྱོད་ཀྱིས་བྱས་པའི་ཐ་དད་ཀྱི་རྣམ་པར་དབྱེ་བ་ནི་དངོས་པོ་ཐ་དད་དུ་རྣམ་པར་འཇོག་པའི་རྟེན་མིན་ཏེ། དེ་ཡིན་ན་ཧ་ཅང་ཐལ་བར་འགྱུར་བའི་སྐྱོན་ཡོད་པའི་ཕྱིར་ཞེས། དེ་ཡོད་པས་ནི་དོན་འགྲུབ་ན། ། ཞེས་སོགས་ཀྱི་སྐབས་སུ་བཤད་ཟིན་ཏོ། ། གྲངས་ཅན་པ་ཆོས་ཅན།
རྣམ་པ་ཐམས་ཅད་དུ་མེད་པ་འཇིག་པ་སྟེ་དངོས་མེད་ཅུང་ཟད་ཀྱང་མེད་པར་ཐམས་ཅད་དངོས་པོར་ཐལ། གཅིག་མེད་པ་ལས་མེད་པ་གཞན་ལས་རྣམ་པར་གྲོལ་བ་ཐ་དད་པའི་སྒོ་ནས་གཞན་ལས་གྲོལ་བ་ཡོད་པ་དངོས་པོ་ཁོ་ན་དང་རྗེས་སུ་འབྲེལ་བར་སྟོན་པ་འདིས་ནིའོ། ། འདོད་པ་དེ་ལྟ་ན་ཡང་མེད་པ་གཞན་དང་བྲལ་བའི་ཕྱིར་ཞེས་བྱ་བ་འདི་གཙོ་བོ་དངོས་པོར་བསྒྲུབ་པ་ལ་གཏན་ཚིགས་མ་གྲུབ་པ་ཉིད་དུ་ཐལ། དངོས་མེད་མི་སྲིད་པས་སོ། ། མེད་པ་གཞན་དང་བྲལ་བའི་རྟགས་འདི་ཆོས་ཅན། གཙོ་བོ་དངོས་པོར་བསྒྲུབ་པ་ལ་ཁྱབ་པ་འཁྲུལ་པར་ཐལ། ཡོད་མེད་གཉིས་ཀའི་ཆོས་ཡིན་པའི་ཕྱིར། ཅི་སྟེ་ཡང་མེད་པ་གཞན་དང་བྲལ་བ་ཙམ་གྱིས་དངོས་པོར་མི་འགྲུབ་པ་བདེན་ནའང་། རྒོལ་བ་དེའི་མངོན་པར་འདོད་པ་འགའ་ཞིག་ལ་ལྟོས་ནས་མེད་པ་དང་ཐམས་ཅད་ལས་ཐ་དད་པ་རྟགས་སུ་བཀོད་པ་ཡིན་ན་གཙོ་བོ་ཡོད་པ་དེ་ལྟར་དུ་འགྱུར་རོ་ཞེ་ན། འོ་ན་ནི།
གྲངས་ཅན་དེ་ཆོས་ཅན། མེད་པ་དེ་ལས་ཐ་དད་པ་ཡིན་པའི་ཕྱིར་རོ་ཞེས་པའི་རྟགས་ཀྱིས་གཙོ་བོ་ཡོད་པ་དེ་ལྟར་འགྱུར་བ་ནི་མིན་གྱི་འོན་ཀྱང་མེད་པ་ཐམས་ཅད་དང་བྲལ་བར་འདོད་པ་ཙམ་ལས་གཙོ་བོ་དངོས་པོར་འགྲུབ་པར་ཐལ། ཁྱོད་ཀྱིས་མེད་པ་ཐམས་ཅད་དང་བྲལ་བར་འདོད་པ་ལ་ལྟོས་ནས་མེད་པ་ཐམས་ཅད་དང་བྲལ་བའི་རྟགས་ཀྱིས་གཙོ་བོ་དངོས་པོར་བསྒྲུབ་དགོས་པའི་ཕྱིར། འདོད་ན། རི་བོང་གི་རྭ་ཡང་ཡོད་པར་ཐལ། རྒོལ་བའི་འདོད་པས་གཞན་དུ་རི་བོང་གི་རྭ་ཡོད་དེ་མེད་པ་ཐམས་ཅད་དང་བྲལ་བའི་ཕྱིར་བརྗོད་པར་གྱུར་ན་གཞན་རི་བོང་གི་རྭ་ཡང་མེད་པ་ཐམས་ཅད་དང་བྲལ་བ་དེ་ལྟ་བུ་ཡིན་པར་རྒོལ་བས་འདོད་པར་བྱེད་པའི་ཕྱིར། གཙོ་བོ་མེད་པ་དང་བྲལ་བར་འདོད་པས་དངོས་པོར་འགྲུབ་པའི་རི་བོང་གི་རྭ་ལ་ཡང་མཚུངས་པས་རྟགས་ཁས་བླངས་སོ། ། འདོད་པ་གཏན་ཚིགས་ཡིན་པ་དེའི་ཕྱིར། གྲངས་ཅན་ཆོས་ཅན། མེད་པ་ཐམས་ཅད་དང་བྲལ་བར་འདོད་པ་དེ་ཉིད་ཁྱོད་ཀྱི་འདོད་པའི་དོན་གཙོ་བོ་དངོས་པོ་བའི་རང་བཞིན་གྱི་སྒྲུབ་བྱེད་དུ་བརྗོད་པར་འགྱུར་བར་ཐལ།
གཙོ་བོ་དངོས་པོར་བསྒྲུབ་པ་འདིར་མེད་པ་ཐམས་ཅད་དང་བྲལ་བར་འདོད་པ་ཉིད་ལ་གཙོ་བོ་དངོས་པོར་བསྒྲུབ་པའི་ནུས་པ་རྣམ་པར་གནས་པའི་ཕྱིར། འདོད་ན། མེད་པ་ཐམས་ཅད་དང་བྲལ་བར་འདོད་པ་དེ་ཉིད་གཙོ་བོ་དངོས་པོར་བསྒྲུབ་པའི་གཏན་ཚིགས་སུ་བརྗོད་པར་འགྱུར་གྱི་མེད་པ་ཐམས་ཅད་དང་བྲལ་བ་འདི་དག་གི་ཕན་ཚུན་དབེན་པ་རྟགས་སུ་བཀོད་པས་ཅི་ཞིག་བྱ་སྟེ་མི་དགོས་པར་ཐལ། འདོད་པ་དེའི་ཕྱིར། འདོད་ན། དེ་ལ་ཡང་སྐྱོན་ཡོད་དེ། མེད་པ་ཐམས་ཅད་དང་བྲལ་བར་འདོད་པ་དེ་ཆོས་ཅན། གཙོ་བོའི་སྟེང་དུ་འདོད་བྱའི་དངོས་པོ་དང་འབྲེལ་བར་བརྗོད་པར་བྱ་སྟེ་གཙོ་བོའི་སྟེང་དུ་འདོད་བྱའི་དངོས་པོ་ལ་འབྲེལ་བ་དེ་ལྟ་མིན་པར་ཁྱོད་ཀྱི་རྟགས་ཀྱིས་གཙོ་བོ་དངོས་པོར་མི་འགྲུབ་པའི་ཕྱིར། མེད་པ་ཐམས་ཅད་དང་བྲལ་བར་འདོད་པ་གཙོ་བོ་དང་པོར་བསྒྲུབ་པ་ལ་ཁྱབ་པ་འཁྲུལ་བར་བསྟན་པ་འདིས་ནི་ཆོས་ཅན། ཁྱབ་པ་འཁྲུལ་བའི་རིགས་ཅན་གཞན་ཡང་བཤད་པ་ཡིན་ཏེ།
སྒྲ་རྟག་པར་བསྒྲུབ་པ་ལ་བདག་དང་གཞན་གྱིས་ཁས་བླངས་པ་དང་སོགས་པ་གཉིས་ཀས་ཁས་བླངས་པའི་ཕྱིར་ཞེས་པའི་རྟགས་དང་སྐྱེས་བུའི་འདོད་པས་རྣམ་པར་བཞག་པ་ལ་བརྟེན་པའི་གཏན་ཚིགས་ཐམས་ཅད་ཁྱབ་པ་འཁྲུལ་བ་ཅན་དུ་ཤུགས་ལ་བརྗོད་པའི་ཕྱིར། སྐྱེས་བུའི་འདོད་པས་རྣམ་པར་བཞག་པ་ལ་བརྟེན་པ་ཇི་ལྟ་བུ་ཞེ་ན། དཔེར་ན་སྒྲ་མི་རྟག་སྟེ་མི་མཐུན་ཕྱོགས་མ་ཡིན་པའི་ཕྱིར། ནམ་མཁའི་ཡོན་ཏན་ཆོས་ཅན། སྒྲ་མི་རྟག་བསྒྲུབ་ཀྱི་རྒོལ་བའི་དཔག་འདོད་ཡོད་དེ། ཚོགས་སྤྱི་དེའི་ཕྱོགས་གཅིག་ཡིན་པའི་ཕྱིར་ཞེས་བྱ་བ་ལ་སོགས་པ་ལྟ་བུའོ། ། བདག་དང་གཞན་གྱིས་ཁས་བླངས་པ་ལ་སོགས་ཁྱབ་པ་འཁྲུལ་བར་བསྟན་པ་འདིས་ནི། སྦྱོར་བ་ཐམས་ཅད་ལ་ངག་ཏུ་བརྗོད་པ་ཡོངས་སུ་འགྱུར་བས་བྱས་པའི་ཁྱབ་པ་འཁྲུལ་བ་ཅན་རྟགས་ཡང་དག་ཡིན་པ་སྤངས་ཏེ། རྟགས་ཡང་དག་ཡིན་ན་ཁྱབ་པ་དང་ཕྱོགས་ཆོས་ཀྱི་དོན་རྣམ་པར་གནས་པའི་ཚུལ་གྱིས་རྗེས་སུ་འབྲང་བར་བྱ་བར་ཤུགས་ལ་བསྟན་པའི་ཕྱིར། བརྗོད་པ་ཡོངས་སུ་འགྱུར་པའི་དོན་ནི།
ངག་ཏུ་གཞན་དོན་བྱེད་དེ་ཞེས་པའི་དོན་ཡོངས་སུ་འགྱུར་ནས་བདག་དོན་བྱེད་པ་ལ་འདོད་པ་ལྟ་བུའོ། ། སྒྲ་མི་རྟག་པར་བསྒྲུབ་པ་ལ་སྒྲ་རྟགས་སུ་བཀོད་པ་དམ་བཅའི་དོན་གྱི་ཕྱོགས་གཅིག་ཏུ་བསྟན་པ་ལ་རྩོད་པ་ནི། རྩོལ་བ་ལས་བྱུང་བའི་སྒྲ་ནི་མི་རྟག་སྟེ་རྩོལ་བ་ལས་བྱུང་བའི་ཕྱིར་རོ་ཞེས་བྱ་བ་འདི་ཆོས་ཅན། ཇི་ལྟར་དམ་བཅའི་དོན་གྱི་ཕྱོགས་གཅིག་མིན་ནམ་སྟེ་ཡིན་པར་ཐལ། ཆོས་ཅན་དང་རྟགས་གཉིས་ཀར་བཀོད་པའི་ཕྱིར་ཞེ་ན། འདི་དམ་བཅའི་དོན་གྱི་ཕྱོགས་གཅིག་མིན་གྱི་དམ་བཅའི་དོན་གྱི་ཕྱོགས་གཅིག་རྟགས་སུ་བཀོད་པ་ནི་འདི་ལྟ་བུའོ་ཞེས་སྟོན་པ་ནི། སྒྲ་ཆོས་ཅན། སྒྲ་མི་རྟག་པར་བསྒྲུབ་པའི་དམ་བཅའི་དོན་གྱི་ཕྱོགས་གཅིག་ཉིད་རྟགས་སུ་བཀོད་པ་ཉིད་ཡིན་པར་བརྗོད་དེ། རྟོག་པའི་ཐ་སྙད་ཀྱིས་ཉེ་བར་བཞག་པ་བསྒྲུབ་བྱའི་ཆོས་ཅན་དེ་ཉིད་སྒྲུབ་པར་བྱེད་པའི་རྟགས་སུ་བྱས་པ་ཡིན་པའི་ཕྱིར། དེར་ཐལ།
བསྒྲུབ་བྱའི་ཆོས་ཅན་དུ་བཟུང་བའི་སྒྲ་དང་ལྡོག་པ་ཐ་མི་དད་པ་ལ་བརྟེན་པའི་ཕྱིར་དང་བློ་ཐ་མི་དད་པ་གཅིག་གི་ཡུལ་ཡིན་པའི་ཕྱིར་རོ། ། ཁྱད་པར་རྩོལ་སྒྲ་བསྒྲུབ་བྱའི་ཆོས་ཅན་དུ་བྱས་ཏེ་སྤྱི་རྩོལ་བྱུང་གཏན་ཚིགས་སུ་བརྗོད་པ་ལ་ནི་རྩོལ་བྱུང་ཆོས་ཅན། ཁྱོད་རྩོལ་བྱུང་གི་སྒྲ་དང་ཐ་མི་དད་པའི་སྒོ་ནས་རྩོལ་བྱུང་གི་སྒྲ་རྟགས་དང་རྟགས་ཅན་དུ་མི་འགལ་ཏེ། རྩོལ་བྱུང་གི་སྒྲ་དང་ལྡོག་པའི་ཆོས་ཐ་དད་པའི་ཕྱིར། དེ་ཉིད་ཚིགས་སུ་བཅད་པས་སྡུད་པ་བཤད་པ་ནི། སྤྱི་རྩོལ་བྱུང་ཆོས་ཅན། ཁྱོད་ལ་རྟགས་དང་ཁྱད་པར་རྩོལ་བྱུང་གི་སྒྲ་ལ་རྟགས་ཅན་གྱི་ཐ་སྙད་འཇུག་པ་ཡིན་པར་འདོད་དེ། ཁྱད་པར་རྩོལ་བྱུང་གི་སྒྲ་དང་ཐ་དད་ཅིང་རྩོལ་བྱུང་གི་སྒྲ་མི་རྟག་པར་བསྒྲུབ་པའི་ཕྱོགས་ཆོས་ཡིན་པའི་ཕྱིར། དཔེར་ན་རྩོལ་བ་ལས་བྱུང་བའི་ཕྱིར་ཞེས་པ་བཞིན་ནོ། ། རྩོལ་བྱུང་རྩོལ་སྒྲའི་ཡན་ལག་ཡིན་པས་དམ་བཅའི་དོན་གྱིས་གཅིག་ཏུ་སྨྲ་བ་ལ་འདི་བརྗོད་པར་བྱ་སྟེ།
རྩོལ་བྱུང་ཆོས་ཅན། ཕྱོགས་རྩོལ་བ་ལས་བྱུང་བའི་སྒྲའི་ཡན་ལག་ཡིན་ན། ཆོས་ཅན་རྩོལ་སྒྲ་དང་ཐ་དད་དུ་མ་གྲུབ་པ་མིན་ཏེ། ཁྱོད་རྩོལ་སྒྲ་མི་རྟག་པར་བསྒྲུབ་པའི་རྟགས་ཡང་དག་ཡིན་པ་ལ་གནོད་བྱེད་མེད་པའི་ཕྱིར། དཔེར་ན་གོང་བུ་རྭ་ཅན་འདི་ཆོས་ཅན། རྟ་མིན་ཏེ། རྭ་ཅན་ཡིན་པའི་ཕྱིར་ཞེས་པ་བཞིན་ནོ། ། ཕྱོགས་ཀྱི་ཡན་ལག་ཡིན་པ་ལས་ཡང་ན་ཡན་ལག་མིན་ཏེ། འདི་ལྟར། རྩོལ་བྱུང་ཆོས་ཅན།
ཕྱིར་རྒོལ་ལས་རྩོལ་སྒྲའི་ངོ་བོ་ཤེས་པར་བྱས་ནས་རྩོལ་སྒྲ་མི་རྟག་པར་བསྒྲུབ་པར་བྱ་བའི་དུས་སུ་རྩོལ་སྒྲ་མཚོན་བྱེད་ཀྱི་ཡན་ལག་མིན་ཏེ། ཁྱོད་ཀྱིས་རྩོལ་སྒྲ་དེའི་ངོ་བོ་མཚོན་པར་བྱས་ཟིན་ནས་རྩོལ་སྒྲ་མཚོན་བྱེད་ཡིན་པ་ལས་ལྡོག་པའི་ཕྱིར། དཔེར་ན་གོས་དཀར་ཅན་ཁྲིད་ལ་ཤོག་ཅེས་བརྗོད་པས་གོས་དཀར་གྱིས་སྐྱེས་བུ་མཚོན་པར་བྱས་ནས་ཕྱིས་སྐྱེས་བུ་མཚོན་བྱེད་མིན་པ་བཞིན་ནོ། ། དེས་ན་དམ་བཅའི་དོན་གྱི་ཕྱོགས་གཅིག་མིན་པ་དེའི་ཕྱིར། ཁྱད་པར་རྩོལ་སྒྲ་མི་རྟག་པར་སྒྲུབ་པའི་དམ་བཅའི་དོན་གྱི་ཕྱོགས་གཅིག་རྟགས་སུ་བཀོད་པའི་གཞི་རྟགས་ཐ་དད་མེད་ནས་མ་གྲུབ་པ་མིན་ཏེ། ཆོས་ཅན་རྩོལ་བ་སྒྲ་དང་ལྡོག་ཆོས་ཐ་དད་པ་ཡིན་པའི་ཕྱིར་རོ། ། དོན་སྐྱོན་ཅན་གྱི་མ་གྲུབ་པ་བསྟན་ཟིན་ནས། བློ་སྐྱོན་ཅན་གྱི་མ་གྲུབ་པ་བསྟན་པ་ནི། ཕྱོགས་ཆོས་དོན་ལ་མ་གྲུབ་ན་མ་གྲུབ་པའི་གཏན་ཚིགས་ཡིན་པ་བཞིན་དུ། རྟགས་རང་ཉིད་ལ་ཐེ་ཚོམ་ཟ་བ་ན་གཏན་ཚིགས་མ་གྲུབ་པ་ཡིན་ཏེ།
དཔེར་ན་མེ་བསྒྲུབ་པ་ལ་རླངས་པ་ལ་སོགས་པའི་དངོས་པོར་ཐེ་ཚོམ་ཟ་བའི་འབྱུང་བ་འདུས་པ་ལ་དུ་བ་ཡོད་པའི་ཕྱིར་ཞེས་རྟགས་སུ་བཀོད་པ་ལྟ་བུ་དང་། རྟགས་དེའི་གཞི་ཆོས་ཅན་ལ་རྟགས་ཡོད་མེད་ཐེ་ཚོམ་ཟ་ན་གཏན་ཚིགས་མ་གྲུབ་པ་ཡིན་ནོ། ། ཡང་དཔེར་ན་རི་སུལ་འདི་ན་རྨ་བྱ་ཡོད་དེ། རྨ་བྱའི་སྒྲ་གྲག་པའི་ཕྱིར་ཞེས་རྨ་བྱ་དེའི་སྒྲ་གྲགས་པའི་ཡུལ་རི་སུལ་དབུས་ཡིན་ནམ་གཞན་ཡིན་ཐེ་ཚོམ་ཟ་ནས་མི་རྟོགས་པ་ལྟ་བུའོ། ། དེར་མ་ཟད་ཆོས་ཅན་མ་གྲུབ་ན་ཡང་གཏན་ཚིགས་མ་གྲུབ་པ་ཡིན་ཏེ། དཔེར་ན་བདག་ནི་ཁྱབ་པ་ཡིན་ཏེ། བདེ་བ་ལ་སོགས་པའི་ཡོན་ཏན་ཐམས་ཅད་ལ་དམིགས་པའི་ཕྱིར་ཞེས་བྱ་བ་ལྟ་བུའོ། ། འདི་དོན་སྐྱོན་ཅན་ཡིན་མོད་ཀྱང་འཇུག་པ་བདེ་བས་བློ་སྐྱོན་ཅན་དང་ཕྱོགས་གཅིག་ཏུ་བཤད་དོ། ། སྔར་བཤད་པ་དེ་ལྟར་ན་གཏན་ཚིགས་ཀྱི་ཚུལ་གཅིག་ཕྱོགས་ཀྱི་ཆོས་ཉིད་དུ་མ་གྲུབ་པའམ་ཐེ་ཚོམ་ཟ་ན་མ་གྲུབ་པའི་གཏན་ཚིགས་ལྟར་སྣང་བ་ཡིན་ནོ་ཞེས་དོན་བསྡུ་བ་བྱས་སོ། ། ལྡོག་པའི་སྐྱོན་སྟོན་པ་ནི།
ཕྱོགས་ཆོས་མ་གྲུབ་ན་གཏན་ཚིགས་ལྟར་སྣང་ཡིན་པ་དེ་བཞིན་དུ། གཅིག་མ་གྲུབ་པའམ་ཐེ་ཚོམ་ཟ་ན་གཏན་ཚིགས་མ་ངེས་པ་ཡིན་ནོ། ། གཅིག་པུ་གང་ཞེ་ན། ལྡོག་པའོ། ། ལྡོག་པ་མ་གྲུབ་པར་ངེས་པ་ནི་དཔེར་ན་ཕྱོགས་ཀྱི་ཆོས་ཀྱི་རབ་ཏུ་དབྱེ་བར་བསྟན་པའི་ཐུན་མོང་གི་མ་ངེས་པ་རྣམ་པ་བཞི་ལྟ་བུའོ། ། ལྡོག་པ་དོན་ལ་མ་གྲུབ་པ་གཏན་ཚིགས་ལྟར་སྣང་ཡིན་པ་དེ་བཞིན་དུ་ལྡོག་པ་ལ་ཐེ་ཚོམ་ཟ་བ་གཏན་ཚིགས་ལྟར་སྣང་ཡིན་པ་ནི། དཔེར་ན་བརྗོད་པར་འདོད་པའི་སྐྱེས་བུ་འགའ་ཞིག་ནི་ཆོས་ཅན། ཐམས་ཅད་མཁྱེན་པ་མིན་ཏེ། ངག་སྨྲ་བ་ཡིན་པའི་ཕྱིར་ཞེས་བྱ་བ་ལྡོག་པ་ཐམས་ཅད་ལ་ཐེ་ཚོམ་ཟ་བའམ། དེ་ཆོས་ཅན།
འདོད་ཆགས་ལ་སོགས་པ་དང་ལྡན་པ་ཡིན་ཏེ། ལ་སོགས་པ་བརྐྱང་བསྐུམ་དང་མིག་འབྱེད་འཛུམ་དང་ལྡན་པའི་ཕྱིར་ཞེས་བྱ་བ་ལྡོག་པ་ཕྱོགས་གཅིག་ལ་ཐེ་ཚོམ་ཟ་བ་ལྟ་བུའོ། ། ངག་སྨྲ་བ་ཆོས་ཅན། ཁྱོད་ཀྱིས་ངག་སྨྲའི་ཕ་རོལ་པོ་ཐམས་ཅད་མཁྱེན་མིན་དུ་བསྒྲུབ་པ་འདིར་ལྡོག་པ་ལ་ཐེ་ཚོམ་ཟ་བ་ཡིན་ཏེ། ཁྱོད་དེ་བསྒྲུབ་ཀྱི་མི་མཐུན་ཕྱོགས་ལ་ཡོད་མེད་གང་དུ་ཡང་མ་ངེས་པའི་ཕྱོགས་ཆོས་ཅན་ཡིན་པའི་ཕྱིར། མ་དམིགས་པའི་ཕྱིར་མེད་པར་ངེས་སོ་ཞེ་ན། རྒྱང་འཕེན་པ་ཆོས་ཅན། ཐམས་ཅད་མཁྱེན་པ་སྨྲ་བ་མ་དམིགས་སོ་ཞེས་བྱ་བ་མི་དམིགས་པའི་རྣམ་པ་འདི་ལྟ་བུའི་རྟགས་ནི་ཐམས་ཅད་མཁྱེན་པ་ལ་སྨྲ་བ་འགོག་པའི་རྟགས་ཡང་དག་མིན་པར་ཐལ། སྨྲ་བ་དགག་པའི་ཡུལ་ཐམས་ཅད་མཁྱེན་པ་ལྟར་མི་རུང་བའི་བདག་ཉིད་ཀྱི་སྨྲ་བ་མ་དམིགས་པའི་རྟགས་ནི་ཐམས་ཅད་མཁྱེན་པ་སྨྲ་བ་ཡིན་མིན་ཐེ་ཚོམ་ཟ་བའི་རྒྱུ་ཡིན་པའི་ཕྱིར་རོ་ཞེས་མ་དམིགས་པའི་གཏན་ཚིགས་ཀྱི་སྐབས་སུ་བཤད་ཟིན་ཏོ། ། གལ་ཏེ་སྨྲ་བ་ཆོས་ཅན།
ཁྱོད་ཐམས་ཅད་མཁྱེན་པ་འདི་ལ་འགལ་བ་ཅི་ཞིག་ཡོད་དེ་མེད་པར་ཐལ། ཁྱོད་ཀྱང་ཡིན་ལ་ཐམས་ཅད་མཁྱེན་པར་ཡང་འགྱུར་མོད་དེ་དེའི་ཕྱིར། གལ་ཏེ་འགྲོ་བ་འདིར་བློ་དང་མིག་ཞན་པ་རྒྱང་འཕེན་པ་ཁྱོད་ཀྱིས་མ་དམིགས་པའི་དོན་སྤོང་ན། འོ་ན་རྒྱང་འཕེན་པ་ཆོས་ཅན། ཁྱོད་ཀྱི་ཕའི་ཐ་སྙད་འཇུག་པ་ཉིད་ཀྱི་རྒྱུ་མཚན་མ་ལ་མངལ་བཞག་པ་ལྡོག་པར་ཐལ། མ་ལ་མངལ་བཞག་པ་ཁྱོད་ཀྱི་དབང་མངོན་གྱིས་མ་དམིགས་པའི་ཕྱིར། འདོད་ན། ཁྱོད་ཉམས་པར་འགྱུར། སྨྲ་བ་ཆོས་ཅན། ཁྱོད་དང་ཐམས་ཅད་མཁྱེན་པ་འགལ་བ་མ་ཡིན་ཐལ།
ཁྱོད་དང་ཐམས་ཅད་མཁྱེན་པ་ཉིད་ལ་ཕན་ཚུན་སྤངས་འགལ་དང་ལྷན་ཅིག་མི་གནས་པའི་འགལ་བ་རྣམ་པ་གཉིས་ཀ་ཡང་འཇུག་པ་མེད་པའི་ཕྱིར་རོ། ། འདི་ཕྱོགས་སྔར་འཆད་ཀྱང་ས་སྐྱ་པས་རང་གཞུང་དུ་བྱས་པ་འཐད་དོ། ། རྒྱང་འཕེན་པ་ཆོས་ཅན། ཁྱོད་ཀྱིས་ཐམས་ཅད་མཁྱེན་པ་མ་མཐོང་དུ་ཟིན་ཀྱང་ཐམས་ཅད་མཁྱེན་པ་གང་ཡིན་པ་དེ་སྨྲ་བ་མིན་ནོ་ཞེས་བྱ་བའི་ལྡོག་པ་ནི་མི་འགྲུབ་སྟེ། ཐམས་ཅད་མཁྱེན་པ་སྨྲ་མི་སྨྲ་ཐེ་ཚོམ་ཟ་བའི་ཕྱིར། ཐམས་ཅད་མཁྱེན་པ་སྨྲ་བ་ལ་གནོད་པར་བྱེད་པ་ཡོད་ན་ནི། གཞན་ངག་སྨྲ་བ་ཕ་རོལ་པོ་ཐམས་ཅད་མཁྱེན་མིན་དུ་མེད་པར་ངེས་པར་བྱེད་པར་རིགས་ནའང་། རྒྱང་འཕེན་པ་ཆོས་ཅན། ཚིག་གིས་ངག་སྨྲ་ཕ་རོལ་པོ་ལ་ཐམས་ཅད་མཁྱེན་པ་འགོག་པར་མི་རིགས་པར་ཐལ། ཐམས་ཅད་མཁྱེན་པ་སྨྲ་བ་ལ་གནོད་བྱེད་མེད་པའི་ཕྱིར།
སྨྲ་བ་ཉིད་གནོད་བྱེད་ཡིན་ནོ་ཞེ་ན། སྨྲ་བ་ཆོས་ཅན། ཁྱོད་ཐམས་ཅད་མཁྱེན་པ་ལ་གནོད་པར་ནི་རྒྱང་འཕེན་པའི་དབང་པོའི་མངོན་སུམ་གྱིས་ཤེས་པར་སླ་བ་མིན་ཏེ། ཁྱོད་ཐམས་ཅད་མཁྱེན་པ་དང་མཚན་ཉིད་མི་འགལ་བའི་ཕྱིར་དང་། ཐམས་ཅད་མཁྱེན་པ་རྒྱང་འཕེན་པའི་དབང་པོའི་ཡུལ་ལས་འདས་པའི་ཕྱིར་རོ། ། རྒྱུ་མཚན་དེའི་ཕྱིར་སྨྲ་བ་ཐམས་ཅད་ཐམས་ཅད་མཁྱེན་པ་མ་ཡིན་ནོ་ཞེས་བྱ་བའི་ཁྱབ་པ་མ་གྲུབ་བོ། ། སྐྱེས་བུ་ཐ་མལ་པ་ཆོས་ཅན། སྨྲ་བ་ཐམས་ཅད་མཁྱེན་མིན་དུ་ཁྱོད་ཀྱི་མངོན་སུམ་གྱིས་མི་རྟོགས་ཏེ། ཁྱོད་ཀྱི་མངོན་སུམ་གྱིས་སྨྲ་བ་པོ་ཐམས་ཅད་ཀྱི་ཆོས་ཉིད་ཡོངས་སུ་བཅད་པ་ཡང་མི་ནུས་པའི་ཕྱིར་རོ། ། རྟགས་མ་གྲུབ་ན།
སོ་སྐྱེ་ཐ་མལ་པ་དེ་ཉིད་ཆོས་ཅན། ཐམས་ཅད་མཁྱེན་པར་འགྱུར་བར་ཐལ། སྨྲ་བ་པོ་ཐམས་ཅད་ཀྱི་ཆོས་ཉིད་ཡོངས་སུ་གཅོད་པར་ནུས་པ་དེ་ལྟ་ནའོ། ། འདོད་ན། ཐམས་ཅད་མཁྱེན་པ་དགག་པར་རིགས་པ་མ་ཡིན་ནོ། ། ཚིག་དང་ཐམས་ཅད་མཁྱེན་མིན་ལྷན་ཅིག་ཏུ་བདག་ཉིད་ལ་རང་གིས་རིག་པ་དེས་གཞན་ལ་ཡང་དེ་ལྟར་དུ་ཡོངས་སུ་གཅོད་ཅེ་ན། གལ་ཏེ་དེ་ལྟར་འདོད་ན། ངག་སྨྲའི་སྔོ་བསང་དཀར་ཤམ་དུ་ཧ་ཅང་ཐལ་བར་འགྱུར་བ་མ་ཡིན་ནམ་སྟེ་ཡིན་པར་ཐལ། དེ་ལྟར་བདག་ལ་ངག་དང་དཀར་ཤམ་ལྷན་ཅིག་ཏུ་མཐོང་བ་གཞན་ལ་གྲུབ་པའི་ཕྱིར། སྔོ་བསངས་སུ་མཐོང་བ་དང་འགལ་བས་དཀར་ཤམ་དུ་མི་བསྒྲུབ་བོ་ཞེ་ན།
སྔོ་བསངས་དཀར་ཤམ་ཅི་སྟེ་བསྒྲུབ་པར་ཐལ། བདག་ལ་མཐོང་བ་གཞན་ལ་སྒྲུབ་པར་རིགས་པ་མཚུངས་པའི་ཕྱིར། ཡང་ན། བདག་ལ་ཚིག་དང་ཐམས་ཅད་མཁྱེན་མིན་ལྷན་ཅིག་ཏུ་མཐོང་བས་ཚིག་གིས་ངག་སྨྲ་ཕ་རོལ་པོ་ཐམས་ཅད་མཁྱེན་མིན་དུ་བསྒྲུབ་པ་དེ་རིགས་པ་མིན་པར་ཐལ། བདག་ལ་མཐོང་བ་གཞན་ལ་བསྒྲུབ་པའི་མཚན་ཉིད་དང་ལྡན་པའི་ཚིག་གིས་སྔོ་བསངས་དཀར་ཤམ་དུ་བསྒྲུབ་པ་ལ་གནོད་པ་སྲིད་པའི་ཕྱིར་རོ། ། བདག་ལ་མཐོང་བ་ཙམ་གྱིས་ནི་བསྒྲུབ་པ་མ་ཡིན་ནོ། ། འོ་ན་ཅི་ཞེ་ན། མི་མཐུན་ཕྱོགས་ལས་ལྡོག་པ་ལས་ཀྱང་ཡིན་ཏེ། དེས་ན་ཚིག་གིས་སྔོ་བསངས་དཀར་ཤམ་དུ་བསྒྲུབ་པ་ལ་དེ་མེད་པའི་ཕྱིར་གཞན་སྔོ་བསངས་དཀར་ཤམ་དུ་མི་བསྒྲུབ་བོ་ཞེ་ན། ཚིག་ཆོས་ཅན།
ངག་སྨྲ་བ་ཕ་རོལ་པོ་ཐམས་ཅད་མཁྱེན་མིན་དུ་བསྒྲུབ་པའི་རྟགས་ཡང་དག་མིན་པར་ཐལ། ཁྱོད་ངག་སྨྲ་ཕ་རོལ་པོ་ཐམས་ཅད་མཁྱེན་མིན་དུ་བསྒྲུབ་པའི་མི་མཐུན་ཕྱོགས་ལ་མེད་པར་མ་གྲུབ་པར་ཚིག་གིས་སྔོ་བསངས་དཀར་ཤམ་དུ་བསྒྲུབ་པ་དང་མཚུངས་པའི་ཕྱིར། སྔོ་བསངས་དཀར་ཤམ་དུ་བསྒྲུབ་པའི་མི་མཐུན་ཕྱོགས་ལ་ཞུགས་པ་དང་ཁྱོད་ངག་སྨྲ་བ་ཕ་རོལ་པོ་ཐམས་ཅད་མཁྱེན་མིན་དུ་བསྒྲུབ་པའི་མི་མཐུན་ཕྱོགས་དེར་ཡོད་མེད་ཐེ་ཚོམ་ཟ་བ་སྟེ་སྲིད་པ་དག་གིས་སོ། ། སྔོ་བསངས་དེ་དག་ནི་ཆོས་ཅན། དཀར་ཤམ་དུ་བསྒྲུབ་པར་བྱ་བ་མིན་པར་ཐལ། བདག་ཉིད་བལྟར་རུང་བ་ཉིད་ཀྱིས་དཀར་ཤམ་དང་འགལ་བར་དམིགས་པའི་ཕྱིར། ངག་སྨྲ་བ་ཆོས་ཅན། ཚུར་མཐོང་གི་མངོན་སུམ་གྱིས་ཁྱོད་ཐམས་ཅད་མཁྱེན་པ་དང་འགལ་བར་ངེས་པ་གང་གིས་མི་མཐུན་པའི་ཕྱོགས་ཐམས་ཅད་མཁྱེན་པ་བསལ་ནས་ངག་སྨྲ་བ་ཕ་རོལ་པོ་ཐམས་ཅད་མཁྱེན་མིན་དུ་མཐའ་གཅིག་ཏུ་ངེས་པར་བྱེད་པའི་རྟགས་ཡང་དག་མིན་པར་ཐལ། རང་གི་མི་མཐུན་པའི་ཕྱོགས་བལྟར་མི་རུང་བའི་ཐམས་ཅད་མཁྱེན་པ་དག་དང་འགལ་བར་ཚུར་མཐོང་གི་མངོན་སུམ་གྱིས་འགྲུབ་པར་མི་འགྱུར་བའི་ཕྱིར། བདག་ཉིད་ལ་མཐོང་བ་གཞན་ལ་བསྒྲུབ་པ་བཀག་ཟིན་ནས་དེ་ལ་བཞད་གད་ཀྱང་མཛད་པ་ནི།
བདག་ལ་མཐོང་བ་གཞན་ལ་ཐ་སྙད་བྱེད་པའི་སྐྱེས་བུ་དཔྱོད་པ་བ་འདི་ཆོས་ཅན། རིགས་པ་སློབ་པ་ལ་ངལ་བའི་འབྲས་བུ་ཡོངས་སུ་རྫོགས་པར་འགྲུབ་པར་ཐལ། བུད་མེད་དང་དམངས་རིགས་རྣམས་དང་ཐུན་མོང་བའི་ཁྱད་པར་ཡང་མི་རྟོགས་པའི་ཕྱིར་རོ། ། རྟགས་གྲུབ་སྟེ། བདག་ཉིད་ཀྱི་ནང་གི་ཆོས་ཐ་མལ་གཞན་གྱིས་དངོས་སུ་རིག་པར་བྱ་བ་མིན་པ་ཆགས་སྡང་སོགས་འགའ་ཞིག་དང་ལྷན་ཅིག་ཏུ་ལྡན་པར་རིག་པས་ཐམས་ཅད་དུ་ཆོས་དེ་དག་བདག་ལ་ཡོད་པ་བཞིན་དུ་གཞན་ལ་ཡང་དེ་ཉེ་བར་བསྒྲུབས་སོ། ། བདག་ལ་མཐོང་བ་གཞན་ལ་བསྒྲུབ་ན་སྐྱོན་དེ་རྣམས་ཡོད་པ་དེའི་ཕྱིར། རྒྱང་འཕེན་པ་ཆོས་ཅན། བདག་ལ་ཚིག་དང་ཐམས་ཅད་མཁྱེན་མིན་ལྷན་ཅིག་ཏུ་མཐོང་བ་ཙམ་གྱིས་ནི་ཚིག་གིས་ངག་སྨྲ་ཕ་རོལ་པོ་ཐམས་ཅད་མཁྱེན་མིན་དུ་ཉེ་བར་བསྒྲུབ་པ་རིགས་པ་མིན་ཏེ། དེ་ཙམ་གྱིས་ཁྱབ་པ་འགྲུབ་པ་མིན་པའི་ཕྱིར། རྒྱུ་མཚན་དེའི་ཕྱིར་ལྡོག་པ་ལ་ཐེ་ཚོམ་ཟ་བ་ཡིན་ནོ། །
སྔར་བཤད་པའི་སྣང་རུང་མ་དམིགས་པའི་མཚན་ཉིད་ཆོས་ཅན། ཁྱོད་ཀྱིས་དགག་བྱ་འགོག་པར་བསྟན་པ་ལ་དགོས་པ་ཡོད་དེ། ཁྱོད་གྱིས་དགག་བྱ་འགོག་པར་བསྟན་པའི་ཤུགས་ལས་ཀྱང་ངག་སྨྲ་བས་ཀུན་མཁྱེན་མིན་པ་འདི་འདྲ་བའི་སྦྱོར་བ་རྣམས་ཐེ་ཚོམ་གྱི་རྒྱུ་ཡིན་པར་རྟོགས་པར་བྱ་བ་ཡིན་པའི་ཕྱིར། སྨྲ་བས་ཕ་རོལ་པོ་ཐམས་ཅད་མཁྱེན་མིན་དུ་བསྒྲུབ་པའི་ཁྱབ་པ་འཁྲུལ་བར་བསྟན་ནས། ཆགས་ལྡན་དུ་བསྒྲུབ་པ་ཡང་ཁྱབ་པ་འཁྲུལ་བར་བསྟན་པ་ནི། ཚིག་ཆོས་ཅན། རྗེས་སུ་དཔག་པ་རྟགས་ཀྱི་མཚན་ཉིད་ལྡན་པའི་ཤུགས་ཀྱིས་ཁྱོད་ལས་ངག་སྨྲ་ཕ་རོལ་པོ་འདོད་ཆགས་དང་ལྡན་པ་ཡང་མི་རྟོག་པར་རིག་པར་བྱ་སྟེ། འདོད་ཆགས་ལ་འབྲེལ་བ་མེད་པའི་ཕྱིར་རོ། ། དེར་ཐལ། འདོད་ཆགས་ལས་དོན་གཞན་འདོད་ཆགས་དང་དེ་བྱུང་དུ་མ་འབྲེལ་བའི་ཕྱིར།
རྟགས་གྲུབ་སྟེ། འདོད་ཆགས་མེད་ན་ཚིག་མེད་དོ་ཞེས་པའི་ལྡོག་པ་ངེས་པ་ནི་མེད་པའི་ཕྱིར། སྨྲ་བ་པོ་ཆགས་པ་ན་ཚིག་འབྱུང་བས་ཚིག་འདོད་ཆགས་ཀྱི་འབྲས་བུར་འགྲུབ་པའི་ཕྱིར་ལྡོག་པ་ངེས་སོ་ཞེ་ན། མཆུ་གཡོ་བ་དང་ཚིག་སྨྲ་བ་དང་བཞིན་འགྱུར་བ་ནི་ཆོས་ཅན། འདོད་ཆགས་དང་སོགས་པ་ཞེ་སྡང་ལ་སོགས་པ་ཉིད་ཀྱི་འབྲས་བུ་མིན་ཏེ། བརྗོད་པར་འདོད་པ་སྤྱིའི་རྒྱུ་ཅན་ཡིན་པའི་ཕྱིར་རོ། ། བརྗོད་འདོད་དེ་ཉིད་འདོད་ཆགས་ཡིན་ནོ་ཞེ་ན། ཚིག་ཆོས་ཅན། བརྗོད་འདོད་ཀྱི་འབྲས་བུར་ཁས་བླངས་པ་ལ་སྐྱོན་མེད་པར་ཐལ། འདོད་ཆགས་ཀྱི་འབྲས་བུར་འདོད་ཅིང་འཐད་པའི་ཕྱིར།
རྟགས་ཁས་བླངས། ཁྱབ་པ་མེད་ན་བརྗོད་འདོད་ཉིད་འདོད་ཆགས་ཡིན་པ་བུད། ཉེར་ལེན་གྱི་ཕུང་པོ་ལ་བདག་དང་བདག་གིར་སྲེད་པའི་ལྷན་སྐྱེས་ཀྱི་བློ་ནི་ཆོས་ཅན། འདོད་ཆགས་ཞེས་བརྗོད་དེ། རྟག་པ་དང་བདེ་བ་དང་བདག་དང་བདག་གིར་ལྟ་བས་འཕངས་པ་ཟག་པ་དང་བཅས་པའི་ཆོས་ཀྱི་ཡུལ་ཅན་ཡང་དག་པ་མིན་པའི་ཡོན་ཏན་ལ་མངོན་པར་དགའ་བའི་སེམས་བྱུང་ཡིན་པའི་ཕྱིར་རོ། ། ལྷས་སྦྱིན་གྱི་མནར་སེམས་ནི་ཆོས་ཅན། ཞེ་སྡང་ཡིན་ཏེ། དགའ་བ་དེའི་ཡུལ་དང་མི་མཐུན་པ་མཐོང་བ་དེས་རྐྱེན་བྱས་པའི་སེམས་ཀྱི་འཁྲུག་པ་ཡིན་པའི་ཕྱིར། ལྷས་སྦྱིན་གྱི་ཆགས་སྡང་གཉིས་ཀའི་སྔོན་དུ་འགྲོ་བ་ཅན་གྱི་རྟེན་ཕྱིན་ཅི་ལོག་དེ་ཉིད་ནི་ཆོས་ཅན། གཏི་མུག་ཡིན་ཏེ།
ཆགས་སྡང་གཉིས་ཀའི་རྟེན་དུ་གྱུར་པའི་རྨོངས་པ་ཡིན་པའི་ཕྱིར། སྙིང་རྗེ་དང་བྱམས་པ་ལ་སོགས་པ་ནི་ཆོས་ཅན། བདག་ལྟ་སྔོན་དུ་འགྲོ་བ་ཅན་དེ་ལྟ་བུ་མིན་ཏེ། གཞན་དུ་བདག་ལྟ་མེད་པར་ཡང་འཇུག་པ་སྲིད་པའི་ཕྱིར། ཞེས་རྣམ་འགྲེལ་དུ་བཤད་ཟིན་ཏོ། དེས་ན་ཤེས་བྱ་ཆོས་ཅན། ཚིག་ཙམ་ལས་ངག་སྨྲ་ཕ་རོལ་པོ་འདོད་ཆགས་དང་བྲལ་བར་མི་རྟོགས་པར་ཐལ། འདོད་ཆགས་ཡོད་མེད་གཉིས་ཡོད་པ་དེ་ལ་ཇི་ལྟར་འདོད་ཆགས་དང་བཅས་པ་སྨྲ་བ་ལྟར་འདོད་ཆགས་དང་བྲལ་བའི་གང་ཟག་ཀྱང་སྨྲ་བ་སྲིད་པས་སོ། ། ཁྱད་པར་འཁྲིག་ཚིག་ལྟ་བུ་རྟགས་ཡིན་ནོ་ཞེ་ན། ཁྱད་པར་འཁྲིག་ཚིག་ཆོས་ཅན།
ཁྱོད་ངག་སྨྲ་ཕ་རོལ་པོ་ཆགས་ལྡན་དུ་རྟོགས་བྱེད་ཀྱི་རྟགས་ཡང་དག་མ་ཡིན་པར་ཐལ། འདོད་ཆགས་ལ་འཁྲུལ་པའི་ཕྱིར། ཐམས་ཅད་ཅེས་པ་ནི་སྤྱི་དང་ཁྱད་པར་གྱི་ཚིག་ཐམས་ཅད་འཁྲུལ་ཞེས་པའི་དོན་ནོ། ། མ་གྲུབ་ན། དེར་ཐལ། ཁྱོད་ཡོད་པ་ལ་འདོད་ཆགས་ཡོད་པའི་ཁྱབ་པ་འཆོལ་བས་སོ། ། ཆགས་བྲལ་མི་སྨྲའོ་ཞེ་ན། ཚུར་མཐོང་ཆོས་ཅན། ཆགས་བྲལ་མི་སྨྲ་བར་ཁྱོད་ཀྱི་ཚད་མས་ངེས་པ་མིན་པར་ཐལ། ཆགས་བྲལ་གྱི་བསམ་པ་ཁྱོད་ཀྱིས་རྟོགས་པར་དཀའ་བའི་ཕྱིར་རོ། །
དགོས་པ་མེད་པའི་ཕྱིར་མི་སྨྲའོ་ཞེ་ན། ཆགས་བྲལ་གྱི་སྐྱེས་བུ་ཆོས་ཅན། སྨྲ་བ་ལ་དགོས་པ་མེད་པ་མ་ཡིན་ཏེ། གཞན་དོན་དུ་སྨྲ་བ་ཡིན་པའི་ཕྱིར། འདོད་ཆགས་དང་བྲལ་བའི་ཕྱིར་སྨྲ་བ་མི་འཐད་དོ་ཞེ་ན། ཁྱོད་འདོད་ཆགས་དང་བྲལ་བས་སྨྲ་བ་མི་འཐད་པ་མ་ཡིན་ཏེ། སྙིང་རྗེས་ཀྱང་གཞན་དོན་དུ་སྨྲ་བ་ལ་འཇུག་པའི་ཕྱིར། སྙིང་རྗེ་དེ་ཉིད་འདོད་ཆགས་ཡིན་ནོ་ཞེ་ན། སྙིང་རྗེ་ཆོས་ཅན། ཁྱོད་ལ་འདོད་ཆགས་ཀྱི་མིང་གདགས་སུ་རུང་བར་འདོད་པ་མི་དགག་སྟེ།
ཁྱོད་དང་འདོད་ཆགས་ཡུལ་མི་འདོར་བར་མཚུངས་པའི་ཕྱིར། རང་བཞིན་ཐ་དད་དེ་འདི་ལྟར། འདོད་ཆགས་ཆོས་ཅན། སྙིང་རྗེ་དང་རང་བཞིན་ཐ་དད་དེ། མི་སྡུག་པ་སོགས་ལ་སྡུག་པ་སོགས་སུ་སྒྲོ་བཏགས་ནས་མངོན་པར་དགའ་བའི་ཡོན་ཏན་འཁོར་བར་ཉིང་མཚམས་འབྲེལ་བར་བྱེད་པའི་ཕྱིར། ཕྱིན་ཅི་ལོག་སྲེད་པས་སྐྱེ་བ་འཛིན་པ་དེ་ཉིད་ཀྱི་ཕྱིར་ཆགས་བྲལ་གྱི་སྙིང་རྗེ་དེ་ཉིད་ནི་ཆོས་ཅན། འཁོར་བའི་རྒྱུ་འདོད་ཆགས་ཡིན་པའི་སྐྱོན་མེད་དེ། རང་རྒྱུ་ཕྱིན་ཅི་མ་ལོག་པ་བདག་མེད་རྟོགས་པ་ལས་བྱུང་བའི་ཕྱིར། ཆགས་བྲལ་གྱི་སྙིང་རྗེ་ཡང་བདག་གིས་སྡུག་བསྔལ་ལས་བསྒྲལ་བར་བྱའོ་ཞེས་བདག་ཏུ་མངོན་པར་ཞེན་པ་ལས་སྐྱེའོ་ཞེ་ན། ཆགས་བྲལ་གྱི་སྙིང་རྗེ་ནི་ཆོས་ཅན།
བདག་འཛིན་ལས་སྐྱེ་བ་མ་ཡིན་པར་ཐལ། བདག་འཛིན་མེད་ཀྱང་སྡུག་བསྔལ་གྱི་ཁྱད་པར་འདུ་བྱེད་ཀྱི་སྡུག་བསྔལ་ལ་སོགས་མཐོང་བ་ཙམ་གྱིས་གོམས་པའི་སྟོབས་ལས་སྐྱེ་བ་ཡིན་པའི་ཕྱིར། རིགས་པ་ཙམ་གྱིས་རང་འདོད་སྨྲ་བ་ཡང་མིན་ཏེ། འདི་ལྟར་མདོ་ལས་སོ་སྐྱེའི་བྱམས་སོགས་ཚད་མེད་བཞི་ནི་སེམས་ཅན་ལ་དམིགས་པར་བསྟན་ཏོ། ། སོགས་པ་ཉན་རང་དགྲ་བཅོམ་པའི་ཆོས་ལ་དམིགས་པ་དང་། སངས་རྒྱས་རྣམས་ཀྱི་ནི་དམིགས་པ་མེད་པའི་ཚད་མེད་དུ་བསྟན་ཏོ། ། སེམས་ཅན་ལ་དམིགས་པ་ནི་སོ་སྐྱེས་གོམས་པར་བྱས་ན་ཆོས་ལ་དམིགས་པ་ནི་གོམས་བྱེད་མེད་པས་གོམས་སྟོབས་ལས་སྐྱེ་བ་མི་འཐད་དོ་ཞེ་ན། ཆོས་ལ་དམིགས་པའི་སྙིང་རྗེ་སོགས་དེ་དག་ཀྱང་ཆོས་ཅན། གོམས་སྟོབས་ལས་སྐྱེ་བ་མི་འགལ་ཏེ། རང་གི་རིགས་མཐུན་རིགས་འདྲ་སྔ་མ་དང་སྔ་མ་གོམས་པ་ལས་ཕྱི་མ་ཕྱི་མ་རྗེས་སུ་འཇུག་པ་ཅན་ཡིན་པའི་ཕྱིར།
འདོད་ཆགས་ཀྱང་བདག་ལྟ་མེད་པར་གོམས་སྟོབས་ལས་སྐྱེ་ཞེ་ན། འདོད་ཆགས་ལ་སོགས་པ་ནི་ཆོས་ཅན། བདག་ལྟ་མེད་པར་གོམས་སྟོབས་ཙམ་ལས་སྐྱེ་བ་དེ་ལྟ་མིན་ཏེ། རང་རྒྱུ་ཕྱིན་ཅི་ལོག་བདག་འཛིན་མེད་ན་ཁྱོད་མེད་པའི་ཕྱིར་རོ། ། ཆགས་བྲལ་གྱི་སྙིང་རྗེ་དང་ལྡན་པ་ཅན་གྱི་བྱམས་སེམས་ཀྱིས་གཞན་དོན་རྩོམ་པ་ཆོས་ཅན། ཕྱིན་ཅི་ལོག་ལས་བྱུང་བ་ཡིན་ཏེ། སྐད་ཅིག་མ་ཡིན་ན་མི་གནས་པས་འབྲས་བུ་མེད་ལ་བདག་ལ་ཡུན་རིང་དུ་གནས་པ་གཞན་དོན་གྱི་འབྲས་བུ་མེད་ལ་བདག་ལ་ཐོབ་པར་མཐོང་ནས་ཁྱོད་འཇུག་པས་སོ་ཞེ་ན། གཞན་དོན་བྱེད་པའི་རྩོལ་བ་ཆོས་ཅན། སྐད་ཅིག་མ་ཡིན་ན་འབྲས་བུ་མེད་པ་མིན་ཏེ། ཁྱོད་སྐད་ཅིག་མ་ཡིན་ཡང་ཁྱོད་ལས་གཞན་དོན་གྲུབ་པ་ཉིད་ཁྱོད་ཀྱི་འབྲས་བུ་ཉིད་དུ་འདོད་པར་རིགས་པའི་ཕྱིར།
རྟགས་གྲུབ་སྟེ། གཞན་དོན་བྱེད་པའི་འབྲས་བུ་ཡི་མཚན་ཉིད་ནི་གཞན་གྱི་འདོད་དོན་གྲུབ་པ་དེ་ཡིན་པའི་ཕྱིར་རོ། ། སྨྲ་བ་པོ་བདག་ཉིད་ལ་ཚིག་དང་འདོད་ཆགས་ལ་སོགས་པ་ལྷན་ཅིག་ཏུ་མཐོང་བས་གཞན་ལ་ཚིག་གིས་འདོད་ཆགས་དེ་རྗེས་སུ་དཔོག་ན། སྐྱེས་བུ་འགའ་ཞིག་ཆོས་ཅན། སྨྲ་བས་སྨྲ་བའི་སྐྱེས་བུ་སྔོ་བསངས་དཀར་ཤམ་དུ་དཔོག་པར་ཧ་ཅང་ཐལ་བར་འགྱུར་ཏེ། རང་ལ་སྨྲ་བ་དང་དཀར་ཤམ་ལྷན་ཅིག་ཏུ་མཐོང་བས་སོ་ཞེས་བཤད་ཟིན་ཏོ། ། ཚིག་དཀར་ཤམ་ལ་འཁྲུལ་བའི་ཕྱིར་གཞན་དཀར་ཤམ་དུ་རྗེས་སུ་མི་དཔོག་ཅེ་ན། ཚིག་ཆོས་ཅན། ངག་སྨྲ་བ་ཕ་རོལ་པོ་ཆགས་ལྡན་དུ་བསྒྲུབ་པའི་རྟགས་ཡང་དག་མིན་པར་ཐལ། ཁྱོད་ཀྱིས་ངག་སྨྲ་ཕ་རོལ་པོ་ཆགས་ལྡན་དུ་བསྒྲུབ་པ་འདི་ལ་ཁྱབ་པ་མི་འཁྲུལ་ལོ་ཞེས་བྱ་བའི་ངེས་པ་ཅི་ཞིག་ཡོད་དེ་མེད་པ་ཡིན་པའི་ཕྱིར།
མ་མཐོང་བས་ལྡོག་པ་ངེས་སོ་ཞེ་ན། དེ་ལ་ལན་ཞུགས་པ་དང་དེར་ཐེ་ཚོམ་ཟ་བ་དག་གིས་ཞེས་སོགས་སུ་བརྗོད་ཟིན་ཏོ། ། ཚུ་རོལ་མཐོང་བ་འདིའི་མངོན་སུམ་གྱིས་བལྟར་རུང་བའི་བདག་ཉིད་ངག་སྨྲ་དང་དཀར་ཤམ་དག་ཆོས་ཅན། ལྷན་ཅིག་ཏུ་འགྱུར་བ་མཐོང་སྲིད་དེ། མི་འགལ་བའི་དངོས་པོ་ཡིན་པའི་ཕྱིར། སྔོ་བསངས་དང་དཀར་ཤམ་ཆོས་ཅན། གཞི་མཐུན་དེ་ལྟ་མིན་པར་མཐོང་སྟེ། འགལ་བའི་དངོས་པོར་བལྟར་རུང་བའི་བདག་ཉིད་ཡིན་པའི་ཕྱིར། མཐའ་གཅིག་ཏུ་ངེས་པར་ལྐོག་ཏུ་གྱུར་པའི་དོན་ཆགས་བྲལ་གྱི་བློ་ཆོས་ཅན། ཁྱོད་ཀྱི་རྒྱུད་ལ་འདོད་ཆགས་འབྱུང་བ་མེད་པར་ནི་ཐ་མལ་གྱིས་ངེས་པ་མིན་ཏེ།
ཁྱོད་ཀྱི་རིགས་འདྲ་ཆགས་ཅན་གྱི་རྒྱུད་ལ་འབྱུང་སྲིད་པའི་ཕྱིར། རང་གི་ཚིག་དང་འདོད་ཆགས་ལྷན་ཅིག་ཏུ་མཐོང་བས་ངག་སྨྲ་ཕ་རོལ་པོ་ཆགས་ལྡན་དུ་དཔོག་མི་ནུས་པ་དེའི་ཕྱིར། ཚིག་གིས་ནི་ཆོས་ཅན། ངག་སྨྲ་ཕ་རོལ་པོ་ལ་རང་རྒྱུ་བྱེད་པའི་ཡོན་ཏན་དང་བརྗོད་པར་འདོད་པ་ཉིད་རྗེས་སུ་དཔོག་པར་བྱེད་དེ། དེ་བསྒྲུབ་ཀྱི་ཚུལ་གསུམ་ཚང་བས་སོ། ། ཚིག་གིས་བརྗོད་འདོད་དཔོག་པ་འདིར་ཡང་བདག་ལ་མཐོང་ནས་གཞན་ལ་རྗེས་སུ་དཔོག་པ་མིན་ཞེས་བྱ་བའི་ཐལ་བ་འདི་མཚུངས་སོ་ཞེ་ན། ཚིག་ཆོས་ཅན། ཁྱོད་ཀྱིས་ངག་སྨྲ་ཕ་རོལ་པོ་ལ་བརྗོད་འདོད་དཔོག་པ་འདིར་བདག་ལ་མཐོང་བ་གཞན་ལ་བསྒྲུབ་པར་ཐལ་བའི་སྐྱོན་མཚུངས་པ་མིན་ཏེ། ཁྱོད་རང་རྒྱུ་བརྗོད་འདོད་དང་རྗེས་སུ་འགྲོ་བ་དང་ལྡོག་པ་དག་ལས་བརྗོད་འདོད་ཁྱོད་ཀྱི་རྒྱུ་དང་ཁྱོད་བརྗོད་འདོད་ཀྱི་འབྲས་བུ་ཡི་དངོས་པོ་ཉིད་དུ་གྲུབ་པས་ངག་སྨྲ་གཞན་ལ་བརྗོད་འདོད་འདི་རྗེས་སུ་དཔོག་པར་བྱེད་པའི་རྟགས་ཡང་དག་ཡིན་པའི་ཕྱིར། ཚིག་ནི་ཆོས་ཅན།
མི་སྡུག་པ་ལ་དགའ་བ་དང་ཕྱིན་ཅི་ལོག་བདག་ལྟ་དང་ཚིག་དང་བརྗོད་འདོད་དེ་ལྟར་དུ་རྒྱུ་འབྲས་སུ་གྲུབ་པ་ཡིན་ཏེ། བདག་ཉིད་ལ་གཞན་བདག་ལྟ་དང་ཆགས་པ་མངོན་གྱུར་པ་མེད་པའི་ཚེ་ཡང་ཁྱོད་འབྱུང་བར་མཐོང་བའི་ཕྱིར། འདོད་ཆགས་བསྐྱེད་པར་རུང་བ་ཉིད་དང་བྲལ་བ་ལ་ཚིག་མ་མཐོང་བའི་ཕྱིར་འདོད་ཆགས་བསྐྱེད་རུང་དེ་རྗེས་སུ་དཔོག་ཅེ་ན། འདོད་ཆགས་བསྐྱེད་རུང་ཁྱོད་ཀྱི་རྒྱུ་དང་ཁྱོད་འདོད་ཆགས་བསྐྱེད་རུང་གི་འབྲས་བུ་ཉིད་དུ་མི་གྲུབ་པར་ཐལ། འདོད་ཆགས་བསྐྱེད་རུང་ལྡོག་ན་ཁྱོད་ལྡོག་པ་མ་གྲུབ་པའི་ཕྱིར། སེམས་པ་མེད་པ་ལྡོག་པའི་ཡུལ་ཡིན་ནོ་ཞེ་ན། ལྡོག་པ་ཆོས་ཅན། ཁྱོད་ལ་འདོད་ཆགས་བསྐྱེད་རུང་དང་ཚིག་མེད་པ་རྣམ་པ་འདི་ལྟ་བུའི་ལྡོག་པས་ནི་འདོད་ཆགས་བསྐྱེད་རུང་ཚིག་གི་རྒྱུའི་ནུས་པ་ཅན་དུ་མི་འགྲུབ་པར་ཐལ། ཁྱོད་ལ་ཚིག་གི་རྒྱུ་གཞན་ཡོད་བཞིན་དུ་ཆགས་པ་སྐྱེ་རུང་ལྡོག་པས་ཚིག་ལྡོག་པ་མིན་པའི་ཕྱིར། ཁྱབ་པ་ཡོད་དེ།
ཤེས་པར་བྱ་བའི་ནུས་པ་གཅིག་པོ་དེ་ལས་གཞན་པའི་རྒྱུའི་ནུས་པ་དག་ཡོད་པ་ན་ནུས་པ་གཅིག་པོ་མེད་ན་འབྲས་བུ་མི་སྐྱེ་བས་རྒྱུ་གཞན་རྗེས་སུ་དཔོག་པར་བྱེད་པའི་ཕྱིར། རྩ་བའི་རྟགས་མ་གྲུབ་ན། སེམས་པ་མེད་པའི་རྡོ་བ་དག་ཆོས་ཅན། ཁྱོད་ལ་ཚིག་གི་རྒྱུ་གཞན་ཡོད་བཞིན་དུ་ཆགས་པ་སྐྱེ་རུང་ལྡོག་པས་ཚིག་ལྡོག་པ་རྣམ་པ་འདི་ལྟ་བུའི་ལྡོག་པ་ནི་མི་སྲིད་དེ། ཁྱོད་ལ་ནི་སེམས་པ་བརྗོད་འདོད་དང་བྱེད་པའི་ཡོན་ཏན་ལ་སོགས་པའི་ཚིག་བསྐྱེད་པར་ནུས་པ་མཐོང་བའི་རྒྱུ་ཉིད་མེད་པའི་ཕྱིར། དེས་ན་ཆགས་པ་བསྐྱེད་རུང་ལྡོག་པས་ཚིག་ལྡོག་པར་ཐེ་ཚོམ་ཟ་བའོ། ། འདོད་ཆགས་ཀྱིས་ཕན་མི་འདོགས་ཀྱང་དེའི་ནུས་པས་ཕན་འདོགས་ཤེ་ན། ཚིག་ཆོས་ཅན། འདོད་ཆགས་དེའི་ནུས་པས་ཁྱོད་ལ་ཇི་ལྟར་ཕན་འདོགས་པར་འགྱུར་ཏེ་མི་འགྱུར་བར་ཐལ། འདོད་ཆགས་ཀྱིས་ཁྱོད་ལ་ཕན་མི་འདོགས་པའི་ཕྱིར་རོ། །
ཁྱབ་པ་ཡོད་དེ། རང་གི་ངོ་བོའི་ཡོན་ཏན་སྐྱེད་བྱེད་ཀྱི་ནུས་པ་ལ་ནི་ཉེ་བར་བརྟགས་པའི་ཕྱིར་རོ། ། འདོད་ཆགས་སྐྱེད་བྱེད་ཀྱི་ནུས་པས་བརྒྱུད་ནས་ཕན་འདོགས་ཤེ་ན། ཚིག་གང་ཡིན་པ་དེ་ལ་ཆོས་ཅན། ཆགས་པ་སྐྱེད་བྱེད་ཀྱི་ནུས་པས་ཁྱོད་ལ་བརྒྱུད་ནས་ཕན་འདོགས་ནུས་པ་མིན་པར་ཐལ། འདོད་ཆགས་ཀྱི་ནུས་པ་དེས་ཁྱོད་ལ་ཕན་འདོགས་མི་ནུས་པའི་ཕྱིར། ཆོས་མཆོག་སོགས་དང་འཆད་ཚུལ་ཅུང་མི་འདྲ་བ་ཡང་ཆོས་ཀྱི་གྲགས་པའི་དགོངས་པ་འདི་ཁོ་ནར་ངེས་སོ། ། ལྡོག་པ་མ་ངེས་ན་རྒྱུ་འབྲས་སུ་མི་ངེས་པ་དེ་བས་ན། བརྗོད་འདོད་མེད་ན་མི་འབྱུང་བའི་བརྗོད་འདོད་ཀྱི་འབྲས་བུའི་ཚིག་ཆོས་ཅན། ཁྱོད་ཁོ་ནས་ངག་སྨྲ་ཕ་རོལ་པོ་ལ་རྒྱུ་བརྗོད་འདོད་རྗེས་སུ་དཔོག་པར་བྱེད་དེ།
དེ་བསྒྲུབ་ཀྱི་ཕྱོགས་ཆོས་གང་ཞིག་བརྗོད་འདོད་དེར་འབྲེལ་བའི་ཕྱིར་རོ། ། ཁོ་ནའི་གཅད་བྱ་ནི་འདོད་ཆགས་བསྐྱེད་ནུས་ལ་འབྲེལ་བ་ལས་གཞན་མ་འབྲེལ་བའི་ཚིག་ནི་ཆོས་ཅན། ངག་སྨྲ་ཕ་རོལ་ལ་འདོད་ཆགས་བསྐྱེད་རུང་བསྒྲུབ་པའི་རྟགས་ཡང་དག་མིན་པར་ཐལ། ཚུར་མཐོང་གིས་མི་མཐུན་ཕྱོགས་ལ་མ་མཐོང་ཡང་དེ་བསྒྲུབ་ཀྱི་མི་མཐུན་ཕྱོགས་ལ་ཡོད་སྲིད་པས་སོ། ། གང་གིས་མི་དམིགས་ན་མེད་པར་འགྲུབ་ཅེ་ན། ཤེས་བྱ་ཐམས་ཅད་གཟིགས་པའི་ཡེ་ཤེས་ཆོས་ཅན། ཁྱོད་ཀྱིས་གཟིགས་པ་ལོག་པས་ནི་ཐམས་ཅད་དུ་མེད་པ་གོ་བར་བྱེད་དེ། ཡོད་མེད་ཁྱོད་ཀྱིས་དམིགས་དགོས་པའི་ཕྱིར། དཔྱོད་པ་པ་ཆོས་ཅན། ཤེས་པ་འགའ་ཞིག་ཆགས་པ་བསྐྱེད་རུང་དུ་མཐོང་བས་ཤེས་པ་ཐམས་ཅད་འདོད་ཆགས་བསྐྱེད་རུང་ཡིན་པས་མ་ཁྱབ་པར་ཐལ།
བདག་མེད་གོམས་པའི་མཐུ་ལས་ཆགས་བྲལ་གྱི་བློ་སྐྱེ་བ་སྲིད་པས་སོ། ། ཁྱབ་པ་ཡོད་དེ། ཡུལ་དུས་ལ་ལ་ན་སྐྱུ་རུ་ར་རོ་བསྐ་བ་དང་འབྲས་བུ་ཆུང་ངུར་དེ་ལྟར་མཐོང་བ་རྣམས་ཀྱང་ཡུལ་དང་དུས་དང་འདུ་བྱའི་ཁྱད་པར་ལས་གཞན་དུ་རོ་མངར་བ་དང་འབྲས་བུ་ཆེ་བར་སྣང་བའི་ཕྱིར་ཏེ། དཔེར་ན་སྐྱུ་རུ་རའི་ཤིང་དག་འོ་མས་བཅུས་ན་འབྲས་བུ་མངར་པོར་འཆགས་ལ་ཕལ་ཆེར་ནི་མངར་པོ་དེ་ལྟར་མི་སྣང་བ་ལྟ་བུའོ། ། གཞན་དུ་མཐོང་ཡང་རྒྱུའི་སྟོབས་ཀྱིས་གཞན་དུ་འགྱུར་བ་དེ་བས་ན། འདི་སྐད་དུ། ཆགས་ལྡན་གྱི་ངག་སྨྲ་བ་གཞན་ནི་ཆོས་ཅན། འདོད་ཆགས་ཅན་ཡིན་ཏེ། འདོད་ཆགས་སྐྱེ་བའི་རྐྱེན་གྱི་ཁྱད་པར་བདག་ཏུ་ལྟ་བ་དང་ཚུལ་བཞིན་མིན་པའི་ཡིད་ལ་བྱེད་པ་དང་ལྡན་པའི་ཕྱིར། སྨྲ་བའི་གང་ཟག་བདག་ལྟ་བུའོ་ཞེས་བརྗོད་པ་ཡིན་ན་རིགས་པ་ཡིན་ནོ། །
རྟགས་འདི་ཉིད་ཆགས་པ་སྐྱེ་རུང་གོ་བྱེད་ཡིན་ཞེ་ན། ངག་སྨྲ་ཕ་རོལ་ཆགས་ལྡན་དུ་བསྒྲུབ་པ་ལ་ངག་སྨྲ་བའི་ཕྱིར་ཞེས་པའི་རྟགས་ཀྱི་དཔེར་བརྗོད་པ་དོན་མེད་པར་ཐལ། ཚུལ་མིན་ཡིད་བྱེད་འདི་ཉིད་ངག་སྨྲ་བ་ཕ་རོལ་པོ་ཆགས་ལྡན་དུ་བསྒྲུབ་པའི་གཏན་ཚིགས་ཡིན་པ་དེའི་ཚེའོ། ། ཤ་བྲམ་ཟེ་འོ། ། མ་མཐོང་ཙམ་རྟགས་མིན་པ་དེའི་ཕྱིར་ངག་སྨྲ་འདི་ཆོས་ཅན། མི་མཐུན་ཕྱོགས་ལ་མ་མཐོང་བ་ཙམ་གྱི་ངག་སྨྲ་གཞན་ཆགས་ལྡན་དུ་བསྒྲུབ་པའི་རྟགས་ཡང་དག་མིན་པར་ཐལ། དེ་བསྒྲུབ་ཀྱི་ལྡོག་པ་ལ་ཐེ་ཚོམ་ཟ་བའི་རྟགས་ཡིན་པའི་ཕྱིར། ཡང་གི་སྒྲ་ནི་ཐམས་ཅད་མཁྱེན་མིན་དུ་མ་ཟད་ཅེས་པའི་དོན་ནོ། ། དེ་བས་ན་ལྡོག་པའི་ཚུལ་གཅིག་ལ་ཐེ་ཚོམ་ཟ་བའི་ཕྱིར་ངག་སྨྲའི་རྟགས་འདི་ཐམས་ཅད་མཁྱེན་མིན་དུ་མ་ཟད་ཆགས་ལྡན་དུ་བསྒྲུབ་པ་འདི་ལ་ཡང་མ་ངེས་པ་ཉིད་དོ། ། དེ་དག་གིས་ནི། །
གཅིག་རབ་མ་གྲུབ་ཐེ་ཚོམ་ན། ། མ་གྲུབ་པ་དང་འཁྲུལ་པ་ཅན། ། ཞེས་པའི་དོན་ལེགས་པར་བཤད་པ་ཡིན་ནོ། ། གཉིས་མ་གྲུབ་བམ་ཐེ་ཚོམ་ན། ། འགལ་བ་དང་ནི་འཁྲུལ་པ་ཅན་ཞེས་པའི་དོན་འཆད་པ་ལ། དང་པོ་གཉིས་མ་གྲུབ་ན་འགལ་བ་དང་ཞེས་གསུངས་པའི་དོན་རྒྱས་པར་སྟོན་པ་ནི། དཔེར་ན་དུང་སྒྲ་རྟག་པར་བསྒྲུབ་པ་ལ་བྱས་པ་ཉིད་དང་རྩོལ་བ་ལས་བྱུང་བ་ཉིད་རྟགས་སུ་བཀོད་པ་བཞིན་ནོ། ། ཇི་ལྟར་འགལ་བ་ཡིན་ཞེ་ན། བྱས་པ་དང་རྩོལ་བྱུང་དེ་དག་ནི་ཆོས་ཅན། དུང་སྒྲ་རྟག་པར་བསྒྲུབ་པའི་ཁྱབ་པའི་ཚུལ་གཉིས་རྣལ་མར་མ་གྲུབ་པར་ཕྱིན་ཅི་ལོག་ཏུ་གྲུབ་པ་ཡིན་ཏེ།
དེ་བསྒྲུབ་ཀྱི་མཐུན་པའི་ཕྱོགས་ལ་མེད་པ་དང་མི་མཐུན་པའི་ཕྱོགས་ལ་ཡོད་པའི་ཕྱིར། དེས་ན་འགལ་རྟགས་ཡིན་ནོ་ཞེས་བྱ་བའི་དོན་ཏོ། ། ཁྱབ་པ་ཕྱིན་ཅི་ལོག་ཏུ་ངེས་པ་དེ་བས་ན་བྱས་པ་དང་རྩོལ་བྱུང་འདི་དག་ཆོས་ཅན། དུང་སྒྲ་རྟག་པར་བསྒྲུབ་པའི་འགལ་བའི་གཏན་ཚིགས་ཡིན་ཏེ། དུང་སྒྲ་རྟག་པར་བསྒྲུབ་པ་ལ་འདོད་སྤྱི་ཕྱིན་ཅི་ལོག་ཏུ་སྒྲུབ་པར་བྱེད་པའི་གཏན་ཚིགས་ཡིན་པའི་ཕྱིར། འདོད་པ་ལ་གནོད་པར་བྱེད་པའི་ཕྱིར་འགལ་བ་གསུམ་པ་ཡང་ཡོད་པ་མིན་ནམ། དཔེར་ན་མིག་ལ་སོགས་པ་ནི་གཞན་གྱི་དོན་བྱེད་པ་ཡིན་ཏེ། འདུས་པ་ཡིན་པའི་ཕྱིར། མལ་ཆ་དང་སྟན་ལ་སོགས་པའི་ཡན་ལག་བཞིན་ནོ་ཞེས་པ་ལྟ་བུའོ། ། འདུས་བསགས་དེ་ནི་ཆོས་ཅན།
མིག་སོགས་བདག་དོན་བྱེད་པར་བསྒྲུབ་པའི་འགལ་བའི་གཏན་ཚིགས་ཡིན་ཏེ། གྲངས་ཅན་གྱི་འདོད་པ་རིམ་དང་ཅིག་ཅར་གྱིས་འདུས་པ་མིན་པ་རྟག་པ་གཅིག་པུ་ལས་ཕྱིན་ཅི་ལོག་ཏུ་གཞན་གྱི་དོན་བྱེད་པ་བསྒྲུབ་པའི་ཕྱིར། འདི་སློབ་དཔོན་གྱིས་བསྟན་ན་རྣམ་འགྲེལ་བྱེད་པ་ཁྱོད་ཀྱིས་དེ་ཅིའི་ཕྱིར་མ་སྨོས་ཞེས་རང་གི་སྡེ་བ་དག་ཟེར་ན། ཞེ་འདོད་ཀྱི་བསྒྲུབ་བྱ་ལ་གནོད་པའི་འགལ་རྟགས་ཆོས་ཅན། ཁྱོད་རང་བཞིན་དང་འབྲས་བུ་ཡི་འགལ་རྟགས་གཉིས་ལས་ལོགས་སུ་མ་སྨོས་པའི་རྒྱུ་མཚན་ཡོད་དེ། དེ་གཉིས་ཀྱི་ནང་དུ་འདུས་པའི་ཕྱིར། རྟགས་གྲུབ་སྟེ། སྨྲ་བ་དང་ཞེ་འདོད་ཀྱི་བསྒྲུབ་བྱ་བསྒྲུབ་པར་བྱ་བ་ཉིད་དུ་ཁྱད་པར་མེད་པའི་ཕྱིར། དེ་བཤད་པ་ནི། འབྲས་བུ་དང་རང་བཞིན་གྱི་འགལ་རྟགས་དེ་དག་ལས་འདོད་པའི་བསྒྲུབ་བྱ་ལ་གནོད་པའི་འགལ་རྟགས་འདི་ཆོས་ཅན།
བསྒྲུབ་པར་བྱ་བ་ཕྱིན་ཅི་ལོག་ཏུ་བསྒྲུབ་པ་ཉིད་དུ་ནི་བྱེ་བྲག་ཡོད་པ་མིན་པར་ཐལ། སྨྲས་པ་དང་ཞེ་འདོད་ཀྱི་བསྒྲུབ་བྱ་དག་བསྒྲུབ་པར་བྱ་བ་ཉིད་དུ་ནི་བྱེ་བྲག་ཡོད་པ་མ་ཡིན་པའི་ཕྱིར། འདོད་པ་རྒྱས་བཤད་དུ་བཤད་ཟིན་ཏོ། ། ཁྱད་པར་ཡོད་པར་འདོད་ན་ནི། འདོད་པ་སྒྲུབ་པར་བྱེད་པའི་གཏན་ཚིགས་ཀྱང་ཆོས་ཅན། སྨྲས་པའི་གཏན་ཚིགས་ལས་ལོགས་ཤིག་ཏུ་དཔེར་བརྗོད་དགོས་པར་འགྱུར་ཏེ། འདོད་པ་ལ་གནོད་པའི་འགལ་རྟགས་ལོགས་སུ་བརྗོད་དགོས་པ་དེ་བཞིན་དུ་ཁྱོད་ལ་ཡང་མཚུངས་པའི་ཕྱིར། འདོད་ན། རང་སྡེ་ཆོས་ཅན། དེ་མི་དགོས་པར་ཐལ།
གཅིག་ཉིད་ལས་ནི་མི་འདའ་བར། ། དུ་མ་ཡིན་ཡང་འགལ་བ་མེད། ། ཅེས་པའི་ཚིག་གིས་འདོད་པ་དང་སྨྲས་པའི་བསྒྲུབ་བྱ་བསྒྲུབ་པར་བྱ་བ་ཉིད་དུ་ཁྱད་པར་མེད་པར་བསྟན་པའི་ཕྱིར། འདོད་པའི་བསྒྲུབ་བྱ་ཕྱིན་ཅི་ལོག་ཏུ་བསྒྲུབ་པའི་འགལ་བའི་གཏན་ཚིགས་ཀྱང་སྨྲས་པའི་བསྒྲུབ་བྱ་ལ་གནོད་པའི་འགལ་རྟགས་དང་རང་གི་བསྒྲུབ་བྱ་འགོག་པར་གཅིག་པ་ཉིད་དེ། ཞེ་འདོད་དང་སྨྲས་པའི་བསྒྲུབ་བྱ་བསྒྲུབ་པ་ཉིད་དུ་ཁྱད་པར་མེད་པ་དེ་ཉིད་ཀྱི་ཕྱིར་རོ། ། འོ་ན་ཇི་ལྟར་བཞིར་འབྱེད་ཅེ་ན། འགལ་རྟགས་དེའི་དབྱེ་བ་ཐ་དད་པ་བཞིར་འབྱེད་པ་ནི་ཆོས་ཅན། བསྒྲུབ་བྱ་ཕྱིན་ཅི་ལོག་ཏུ་བསྒྲུབ་པ་ལས་མ་གཏོགས་པའི་འགལ་རྟགས་ཡོད་པ་གཞག་པ་མིན་ཏེ། བསྒྲུབ་བྱ་འགོག་ཚུལ་གྱི་སྦྱོར་བའི་བྱེ་བྲག་ལས་གཞག་པ་ཡིན་པའི་ཕྱིར། སྦྱོར་བའི་བྱེ་བྲག་ལས་ཇི་ལྟར་བཞག་ཅེ་ན།
ལ་ལར་ནི་ངག་ཏུ་བརྗོད་པ་འགོག་པས་འགལ་བ་དང་ལ་ལར་ནི་ཤུགས་ཀྱིས་འདོད་པ་འགོག་པ་དག་གིས་འགལ་བ་དང་། འདོད་པ་འགོག་པ་ལ་ཡང་བརྗོད་པར་འདོད་པས་ཆོས་དང་ཆོས་ཅན་གྱི་ཁྱད་པར་དུ་བློས་ཉེ་བར་བཞག་པ་ལ་གནོད་པས་འགལ་རྟགས་སུ་བཞག་པ་ཡིན་ནོ། ། སྦྱོར་བའི་བྱེ་བྲག་ལས་འགལ་བ་ཐ་དད་དུ་བྱེད་པ་བཞིན་དུ་གཏན་ཚིགས་ཀྱང་ཅི་སྟེ་ཐ་མི་དད་ཅེ་ན། སྨྲས་པ་དང་འདོད་པ་སྒྲུབ་པར་བྱེད་པའི་གཏན་ཚིགས་གཉིས་སུ་རྣམ་པར་འབྱེད་པ་ལ་སུ་ཞིག་འགོག གཏན་ཚིགས་ལ་ཡང་དབྱེར་རུང་ན་ཅིའི་ཕྱིར་འགལ་རྟགས་ཁོ་ན་ལ་རྣམ་པར་ཕྱེ་ཞེ་ན། འདོད་པ་ལ་གནོད་པར་བྱེད་པའི་འགལ་རྟགས་ཆོས་ཅན། སྨྲས་པའི་བསྒྲུབ་བྱ་ལ་གནོད་པ་དང་བསྒྲུབ་བྱ་ཕྱིན་ཅི་ལོག་ཏུ་བསྒྲུབ་པ་ལས་མཚན་ཉིད་ཐ་དད་པའི་ཕྱིར་ནི་ལོགས་སུ་བསྟན་པ་མིན་པར་ཐལ། དོན་གྱི་ཤུགས་ཀྱིས་བསྒྲུབ་བྱར་འཕངས་པའི་ཞེ་བས་འདོད་པ་ངག་ཏུ་མ་བརྗོད་པ་བདག་དོན་བྱེད་པ་ཡང་ཕ་རོལ་པོ་གྲངས་ཅན་པས་བསྒྲུབ་བྱར་འདོད་པ་ཡིན་པའི་ཕྱིར་གྲངས་ཅན་དེའི་བསམ་པ་དགག་པའི་དབང་གིས་འདོད་པ་ལ་གནོད་པ་ཞེས་བརྗོད་པ་ཙམ་ཡིན་གྱི་མཚན་ཉིད་ཐ་དད་མེད་པ་དེ་ཉིད་ཀྱི་ཕྱིར་སྨྲས་པའི་བསྒྲུབ་བྱ་བསྒྲུབ་པའི་རྟགས་ལས་མཚན་ཉིད་ཀྱི་སྒོ་ནས་ལོགས་ཤིག་ཏུ་བསྟན་པར་བྱ་བ་མིན་པར་བཤད་དེ། སྨྲས་པ་བསྒྲུབ་པའི་རྟགས་དང་རྟགས་ཀྱི་མཚན་ཉིད་ཅན་དུ་ཐ་དད་མེད་པ་ཡིན་པའི་ཕྱིར། གལ་ཏེ་འདུས་བསགས་ཀྱིས་མིག་སོགས་གཞན་དོན་བྱེད་པར་བསྒྲུབ་པའི་རྟགས་འདི་ཆོས་ཅན།
འགལ་བའི་རྟགས་མ་ཡིན་པར་ཐལ། དེ་སྒྲུབ་ཀྱི་མ་ངེས་པའི་རྟགས་ཡིན་པས་སོ། ། རྟགས་གྲུབ་སྟེ། འདུས་པ་མིག་ཤེས་ཀྱི་རྒྱུའི་ཚོགས་པ་རྣམས་འདུས་པ་མིན་པ་རྟག་པ་གཅིག་པུ་ལས་གཞན་པ་མིག་ཤེས་དུ་མ་ལ་ཕན་འདོགས་པའི་ངེས་པ་མེད་པའི་ཕྱིར། བསྒྲུབ་བྱ་ལ་ལྡོག་པས་ཁྱབ་པ་ནི་འགལ་བ་ཡིན་ན་འདི་ལ་དེ་མེད་དོ། ། འདུས་པ་གཞན་ལ་ཕན་འདོགས་པར་བྱས་པ་ཡིན་ནོ་ཞེས་པ་འདི་ལ་ངེས་པ་ཅི་ཞིག་ཡོད་དེ་མེད་པས་སོ། ། གལ་ཏེ་ཡང་འབྲས་བུ་མིག་ཤེས་འགའ་ཞིག་བསྐྱེད་པ་ལ་མངོན་དུ་ཕྱོགས་པའི་རྒྱུའི་དོན་རྣམས་ཚོགས་པ་འདུས་པ་ཡིན་པ་བརྒྱུད་རྒྱུ་རྟགས་སུ་བཀོད་པ་དེ་ལྟ་ན་ཡང་སྐྱོན་ཡོད་དེ། མིག་ཤེས་ཀྱི་རྒྱུའི་ཚོགས་པ་རྣམས་ཆོས་ཅན། མིག་ཤེས་དུ་མ་ལ་འཁྲུལ་བ་ཉིད་དེ། གདོན་མི་ཟ་བར་འབྲས་བུ་མིག་ཤེས་དུ་མ་དང་ལྡན་པ་མ་ཡིན་པའི་ཕྱིར་ཏེ།
ཁྱོད་ཀྱིས་མིག་ཤེས་དུ་མ་བསྐྱེད་པ་ལ་གེགས་བྱེད་པ་དང་སོགས་པ་མཐུན་རྐྱེན་མ་ཚང་བ་སྲིད་པའི་ཕྱིར། གལ་ཏེ་སངས་རྒྱས་པ་ཁྱོད་ཀྱིས་ཐོགས་པ་མེད་པར་ཕན་འདོགས་པའི་མིག་ལ་སོགས་པས་གཞན་མིག་ཤེས་དུ་མ་ལ་ཕན་འདོགས་པ་ཡིན་ནོ་ཞེས་ཟེར་ན། དེ་ལ་ཡང་སྐྱོན་ཡོད་དེ། མིག་སོགས་འདུས་པ་ཆོས་ཅན། གཞན་མིག་ཤེས་དུ་མ་ལ་ཕན་འདོགས་པ་ཉིད་དོ་ཞེས་འབྲེལ་བ་ངེས་པ་ཅི་ཞིག་ཡོད་དེ་མེད་པར་ཐལ། རང་གི་དེ་མ་ཐག་པར་མིག་ཤེས་གཅིག་ཁོ་ན་བསྐྱེད་པའི་ཕྱིར་ཞེ་ན། དེ་ལྟར་འདུས་པའི་རིམ་གྱིས་ཕན་པ་ཉེ་བར་སྦྱོར་བ་མིག་ལ་སོགས་པ་རྣམས་ཀྱིས་རིམ་ཅན་དུ་མིག་ཤེས་ཀྱི་རང་བཞིན་དུ་མའི་ཕན་པ་སྒྲུབ་པར་བྱེད་པ་འདི་ཡིན་གྱི་དུས་གཅིག་ཏུ་མིག་ཤེས་རིགས་མི་འདྲ་དུ་མའི་ཕན་པ་བསྒྲུབ་པར་བྱེད་པ་ནི་མིན་ཏེ། ཕན་པ་ཉེ་བར་སྦྱོར་བའི་ནུས་པ་ཐོགས་མེད་ཀྱི་མིག་སོགས་ཀྱི་སྐད་ཅིག་མ་དེ་དག་རེ་རེ་ཞིང་རང་གི་རིགས་འདྲ་ཕྱི་མ་དང་ཕན་གདགས་པར་བྱ་བའི་མིག་ཤེས་ལ་རང་བཞིན་གཞན་ཕྱི་མ་ཕྱི་མ་སྐྱེ་བའི་ཕྱིར། ཕན་པ་དོན་གཞན་བྱེད་པས་རང་བཞིན་བྱེད་པ་འདི་མི་འཐད་དོ་ཞེ་ན་མིག་ཤེས་ཀྱི་ཕན་པ་ཆོས་ཅན། མིག་དེའི་ཕན་པ་མ་ཡིན་པར་ཐལ།
མིག་ཤེས་ལས་དོན་གཞན་ཉིད་ཡིན་པའི་ཕྱིར་རོ། ། སོགས་པ་ཐུག་པ་མེད་པར་ཡང་འགྱུར་བ་སོགས་བཤད་ཟིན་ཏོ། ། དོན་གཅིག་དང་དོན་གཞན་གཉིས་ཀ་མི་བྱེད་དོ་ཞེ་ན་ནི། མིག་སོགས་ཆོས་ཅན། མིག་ཤེས་དེའི་དོན་དུ་ཕན་པ་སྒྲུབ་པར་བྱེད་པར་འགལ་བ་ཡིན་པར་ཐལ། མིག་ཤེས་དེའི་དོན་ལ་ཕན་པ་ཅུང་ཟད་བྱེད་པ་མེད་པ་ཡིན་པའི་ཕྱིར། རྟགས་ཁས་བླངས་སོ། ། མིག་ཤེས་ལ་ཕན་འདོགས་པའི་མིག་ལ་སོགས་པ་ནི་ཆོས་ཅན། མིག་ཤེས་ལ་ཕན་པའི་ཁྱད་པར་བསྐྱེད་པ་ཉིད་ཀྱིས་མིག་ཤེས་ལ་ཕན་འདོགས་པ་ཡིན་ཏེ། མིག་ཤེས་ལ་ཁྱད་པར་ཅུང་ཟད་ཀྱང་མི་བྱེད་ན་མིག་ཤེས་ལ་ཕན་འདོགས་པར་འགལ་བ་དེའི་ཕྱིར།
མིག་ཤེས་ཀྱི་རྒྱུ་རྐྱེན་འདུས་ཤིང་བསགས་པ་ལ་མིག་ཤེས་དུ་མའི་དོན་བྱེད་པས་ཁྱབ་པ་དེ་བས་ན་མིག་ཤེས་ཀྱི་རང་བཞིན་རྟག་པ་གཅིག་གི་དོན་བྱེད་པ་ཉིད་དུ་མི་འགྱུར་བའི་ཕྱིར། མིག་ཤེས་ཀྱི་རྒྱུ་རྐྱེན་འདུས་པ་གཅིག་པུའི་དོན་བྱེད་པར་བསྒྲུབ་པ་ལ་འགལ་བའི་རྟགས་ཡིན་ནོ། ། ཆེ་བའི་ཆེ་བར་རློམ་པ་རྣམས་ཀྱིས་ཀྱང་། ། རྟོགས་པར་དཀའ་བའི་རིགས་གནས་འདི་ལྟ་བུ། ། རྣམ་དག་རིགས་པའི་འོད་སྟོང་ལྡན་པ་ཡི། ། བདག་གི་བློ་གྲོས་དག་གིས་གསལ་བར་བྱས། ། གཉིས་མ་གྲུབ་ན་འགལ་བ་དང་ཞེས་པའི་དང་གི་སྒྲ་ནི་ཆོས་ཅན། ཁྱོད་ཀྱིས་འགལ་བའི་ལྷག་ལྡན་བསྟན་པ་ཡིན་ཏེ། ཁྱོད་ཀྱིས་རྗེས་སུ་འགྲོ་ལྡོག་གཉིས་ལས་གཅིག་ལྡོག་པ་མ་གྲུབ་པ་ལ་གཞན་རྗེས་ལ་ཐེ་ཚོམ་ཟ་ན་རྟགས་འཁྲུལ་པ་ཅན་ཡིན་ནོ་ཞེས་བསྟན་པའི་ཕྱིར། དཔེར་ན་ངག་སྨྲ་གཞན་ཆོས་ཅན།
འདོད་ཆགས་དང་བྲལ་བའམ་ཐམས་ཅད་མཁྱེན་པ་ཡིན་ཏེ། ངག་སྨྲ་བའི་ཕྱིར་ཞེས་བྱ་བ་ལྟ་བུའོ། ། ཐེ་ཚོམ་ཟ་ན་འཁྲུལ་པ་ཅན་ཞེས་གསུངས་པའི་དོན་སྟོན་པ་ནི། གཉིས་ལ་ཞེས་བྱ་བ་ནི་གོང་མ་ལ་བསྙེགས་པས་གཉིས་ལ་ཐེ་ཚོམ་ཟ་ན་ཞེས་བྱ་བའི་དོན་ནོ། ། དེ་ཉིད་བཤད་པ། ཕྱོགས་ཆོས་གྲུབ་པ་གང་ལ་རྗེས་སུ་འགྲོ་བ་དང་ལྡོག་པ་ལ་ཐེ་ཚོམ་ཟ་བ་ནི་ཐུན་མོང་མིན་པའི་མ་ངེས་པ་སྟེ། དཔེར་ན་གསོན་པའི་ལུས་ནི་བདག་དང་བཅས་པ་ཡིན་ཏེ། སྲོག་དང་སོགས་པ་དབུགས་འབྱུང་རྔུབ་དང་ལྡན་པའི་ཕྱིར་རོ་ཞེས་པ་ལྟ་བུའོ། ། ཅིའི་ཕྱིར་གཉིས་ཀ་ལ་ཐེ་ཚོམ་ཟ་ཞེ་ན། དེའི་སྒྲུབ་བྱེད་བསྟན་པ་ནི།
སྲོག་ལ་སོགས་པ་ཆོས་ཅན། བདག་ཡོད་མེད་གང་ལ་ཁྱོད་གནས་པར་འགྱུར་བའི་གཞི་བདག་དང་བཅས་པ་དང་བདག་མེད་པ་ལས་ཕུང་པོ་གཞན་ནི་མེད་དེ། བདག་གནས་པ་དང་རྣམ་པར་གཅོད་པ་དག་གིས་ཐམས་ཅད་བསྡུས་པའི་ཕྱིར་རོ། ། སྲོག་སོགས་འདི་ཆོས་ཅན། ཁྱོད་བདག་ཡོད་མེད་གཉིས་ལས་གཅིག་ལ་གནས་པར་ཡང་ངེས་པ་མེད་དེ། བདག་ཡོད་པའམ་མེད་པ་དེའི་བདག་ཉིད་དུ་གྲུབ་པ་ལ་ཡོད་པར་ཚད་མས་མ་གྲུབ་པའི་ཕྱིར་རོ། ། གང་རུང་ལ་ཡོད་ཅིང་གཅིག་ལ་གནས་པར་ཡང་མ་ངེས་པ་དེ་བས་ན་གསོན་པོའི་ལུས་དང་འབྲེལ་བ་ཅན་གྱི་སྲོག་ལ་སོགས་པ་ནི་ཆོས་ཅན། བདག་ཡོད་པ་དང་མེད་པ་དེ་དག་ལས་ལྡོག་པ་མ་ཡིན་ཏེ། བདག་ཡོད་པ་དང་མེད་པ་གཉིས་ཀྱི་བདག་ཉིད་ལས་ཕྱི་རོལ་ཏུ་གྱུར་པ་མེད་པའི་ཕྱིར། སྲོག་སོགས་ཆོས་ཅན།
ཁྱོད་ཀྱིས་གསོན་ལུས་བདག་དང་བཅས་པ་དེ་ལ་རྗེས་སུ་འགྲོ་བའི་ཁྱབ་པ་རྣལ་མར་ངེས་པ་མིན་ཏེ། བདག་ཡོད་པ་དང་མེད་པའི་བདག་ཉིད་གཅིག་ལ་ཡང་ཚད་མས་མ་གྲུབ་པའི་ཕྱིར་རོ། ། རྒྱུ་མཚན་དེ་ཉིད་ཀྱི་ཕྱིར་སྲོག་སོགས་དེ་ཆོས་ཅན། དེ་སྒྲུབ་ཀྱི་མ་ངེས་པའི་གཏན་ཚིགས་ཡིན་ཏེ། དེ་སྒྲུབ་ཀྱི་རྗེས་སུ་འགྲོ་བ་དང་ལྡོག་པ་དག་ལ་ཐེ་ཚོམ་ཟ་བའི་ཕྱོགས་ཆོས་ཡིན་པའི་ཕྱིར། ཁྱབ་པ་ཡོད་དེ། རྗེས་སུ་འགྲོ་ལྡོག་གཉིས་ལ། ངག་སྨྲ་ཆགས་བྲལ་དུ་སྒྲུབ་པའི་ཕྱི་རྒོལ་ཆོས་ཅན། ཚིག་གིས་ངག་སྨྲ་ཆགས་བྲལ་དུ་སྒྲུབ་པ་འདི་ལ་ལྡོག་པ་མ་གྲུབ་ལ་རྗེས་སུ་འགྲོ་བ་ལ་ནི་ཐེ་ཚོམ་ཟ་བ་ཡིན་ཏེ། ཆགས་བྲལ་དེ་ལ་ཚིག་ལ་སོགས་པ་ཡོད་མེད་ཐེ་ཚོམ་ཟ་བའི་ཕྱིར།
དེར་ཐལ། ཁྱོད་ལ་ཐམས་ཅད་མཁྱེན་པ་དང་འདོད་ཆགས་དང་བྲལ་བ་དག་བསྐལ་པའི་ཕྱིར། ཐེ་ཚོམ་ཟ་བའི་རྟགས་ལས་བསྒྲུབ་པར་བྱ་བ་བདག་དང་ཅིག་ཤོས་བདག་མེད་དག་ཏུ་ཚད་མས་ངེས་པ་མེད་པའི་ཕྱིར་རོ། ། འོ་ན་མི་རྟོགས་པའི་རྒྱུར་འགྱུར་ཞེ་ན། གསོན་ལུས་བདག་བཅས་སུ་བསྒྲུབ་པ་ལ་མི་རྟོགས་པའི་རྒྱུ་ཡང་མིན་ཏེ། རང་གི་ཆོས་ཅན། གསོན་ལུས་འགའ་ཞིག་གི་སྟེང་དུ་འགོད་ཚུལ་དང་མཐུན་པར་འབྲེལ་བའི་ཕྱིར་རོ། ། ཁྱབ་པ་ཡོད་དེ། མ་འབྲེལ་པ་ལས་ནི་དཔྱོད་པ་མི་སྐྱེ་བས་སོ། ། དཔེར་ན་སྒྲ་མི་རྟག་པར་བསྒྲུབ་པ་ལ་མིག་གི་གཟུང་བྱ་རྟགས་སུ་བཀོད་པ་བཞིན་ནོ། །
སྲོག་སོགས་ནི་ཆོས་ཅན། ཁྱོད་ལ་བརྟེན་ནས་གསོན་ལུས་འདི་བདག་ཡོད་མེད་ཅི་ཞིག་དང་འབྲེལ་ཞེས་ཇི་ལྟར་མི་དཔྱོད་དེ་དཔྱོད་པར་ཐལ། གསོན་ལུས་ཀྱི་སྟེང་དུ་འགོད་ཚུལ་དང་མཐུན་པར་འབྲེལ་བ་ལས་སོ། ། དཔེར་ན་མ་སྐྱེས་བུ་དང་མ་འབྲེལ་བར་མངལ་ཆགས་པར་མི་རུང་བའི་ཕྱིར་སྐྱེས་བུ་གང་དང་འབྲེལ་བ་ཡོངས་སུ་ཤེས་པ་མེད་པའི་མངལ་ཆགས་པ་ལས་སྐྱེས་བུའི་ཁྱད་པར་གང་དང་འབྲེལ་བར་ཐེ་ཚོམ་ཟ་བ་དེ་བཞིན་དུ་ཁྱོད་ཀྱིས་གསོན་ལུས་བདག་བཅས་སུ་སྒྲུབ་པ་འདིར་ཡང་རྗེས་སུ་འགྲོ་ལྡོག་གི་ཁྱབ་པ་ལ་ཐེ་ཚོམ་ཟ་བར་འགྱུར་ཏེ། བདག་ཡོད་པའམ་མེད་པ་གང་དུ་ཡང་མི་ངེས་ཤིང་ཤེས་བྱ་ཐམས་ཅད་བདག་ཡོད་མེད་ཀྱི་ནང་དུ་མ་འདུས་པར་མི་རུང་བའི་ཕྱིར། འོ་ན། མི་རྟོགས་པའི་རྒྱུའོ་ཞེ་ན། གསོན་ལུས་བདག་བཅས་སུ་བསྒྲུབ་པ་ལ་མི་རྟོགས་པའི་བློ་ཡི་རྒྱུར་ཇི་ལྟར་འགྱུར་ཏེ་མི་འགྱུར་བར་ཐལ། ཕྱོགས་ཆོས་གང་ཞིག་ཐམས་ཅད་བདག་ཡོད་མེད་གཉིས་ཀྱི་ནང་དུ་འདུས་པའི་ཕྱིར། ཁྱབ་པ་ཡོད་དེ།
གསོན་ལུས་བདག་ཡོད་དུ་མི་རྟོགས་པའི་བློ་ནི་བདག་ཡོད་མེད་གཉིས་གར་རྟོགས་པ་དང་ཐེ་ཚོམ་ཟ་བ་ཡང་མེད་པའི་རང་བཞིན་དེ་ནི་མི་རྟོགས་པ་ཡིན་ལ་དེ་ནི་བདག་ཡོད་མེད་གཉིས་ལས་ཕྱི་རོལ་ཏུ་གྱུར་པ་ཡོད་ན་འགྱུར་གྱི་མེད་ན་མི་འགྱུར་བས་སོ། ། དེ་ལྟ་ན་འོ་ན་མིག་གི་གཟུང་བྱ་ཉིད་ལས་ཀྱང་འགྱུར་རོ་ཞེ་ན། མིག་གི་གཟུང་བྱ་ཆོས་ཅན། སྒྲ་མི་རྟག་པ་ཡིན་མིན་གྱི་ཐེ་ཚོམ་ཟ་བྱེད་མིན་ཏེ། སྒྲའི་སྟེང་དུ་འགོད་ཚུལ་དང་མཐུན་པར་མ་འབྲེལ་བའི་ཕྱིར་ཞེས་བཤད་ཟིན་ཏོ། ། དེ་ཕྱིར་ཐུན་མོང་མ་ཡིན་པའི་མ་ངེས་པའི་གཏན་ཚིགས་ནི་ཐེ་ཚོམ་གྱི་རྒྱུ་ཡིན་ནོ། ། སྲོག་ལ་སོགས་པ་ནི་ཆོས་ཅན། དེ་བསྒྲུབ་ལ་ཁྱད་པར་དུ་ཐེ་ཚོམ་ཟ་བའི་རྒྱུ་ཡིན་ཏེ། བདག་ཡོད་མེད་དེ་ལ་འཇུག་པ་དང་ལྡོག་པར་ཚད་མས་མ་གྲུབ་པའི་ཕྱིར། རྟགས་མ་གྲུབ་ན།
སྲོག་ལ་སོགས་པ་ནི་ཆོས་ཅན། དེར་ཐལ། བདག་འཇུག་པ་དང་ལྡོག་པ་མ་གྲུབ་པའི་ཕྱིར་ཏེ། བདག་བསྐལ་པས་སོ། ། རྟགས་ཁས་བླངས་ཏེ། ཤཱཀྱ་བློས་གཞན་བསམ་པས་བདག་མེད་པ་དག་ལ་ཞེས་བཤད་པས་སོ། ། ཁྱོད་ཀྱི་རྟགས་ལས་གསོན་ལུས་བདག་བཅས་སུ་མི་འགྲུབ་པར་ཐལ། བདག་ལས་དོན་གཞན་བདག་གི་འབྲས་བུ་མིན་པའི་ཡང་ཕྱིར་རོ། ། ཡང་ནི་དེའི་ཕྱིར་ཡང་ཐེ་ཚོམ་གྱི་རྒྱུ་ཞེས་པའོ། ། རྟགས་མ་གྲུབ་སྟེ་འབྲས་བུའོ་ཞེ་ན།
སྲོག་ལ་སོགས་པ་ནི་ཆོས་ཅན། བདག་ནི་ཁྱོད་ཀྱི་རྒྱུ་དང་ཁྱོད་བདག་གི་འབྲས་བུའི་དངོས་པོར་མི་འགྲུབ་སྟེ། བདག་གིས་ཕན་བཏགས་སྟོབས་ཀྱིས་དེའི་རྗེས་སུ་བྱེད་པ་མ་ཡིན་པའི་ཕྱིར། ཁྱབ་པ་ཡོད་དེ། འབྲས་བུ་དེ་ནི་རྒྱུ་དམིགས་པ་དང་མི་དམིགས་པའི་རྗེས་སུ་བྱེད་པ་ལ་བརྟེན་པའི་ཕྱིར་རོ། ། ཁྱོད་ཡོད་ན་བདག་ཡོད་པ་ཡང་མ་ཡིན་པར་ཐལ། བདག་དང་འབྲེལ་བ་མེད་པའི་ཕྱིར། དེས་ན་སྲོག་ནི་ཐེ་ཚོམ་ཟ་བའི་རྒྱུ་ཡིན་ནོ། ། གཞན་རིགས་པ་ཅན་པ་དག་སྲོག་ལ་སོགས་པ་ནི་བདག་གོ་བར་བྱེད་པ་ཡིན་ཏེ། དེའི་ལྡོག་པ་ནི་གཅིག་ཏུ་ངེས་པའི་ཕྱིར།
སྲོག་ལ་སོགས་པ་ནི་མི་མཐུན་པའི་ཕྱོགས་ཁོ་ན་ལས་ལྡོག་པ་ཡིན་གྱི་མཐུན་པའི་ཕྱོགས་དག་ལས་ནི་ལྡོག་པ་མིན་ཏེ། མེད་པ་ལས་ལྡོག་པ་མི་རུང་བའི་ཕྱིར་རོ། ། དེ་བས་ན་རྗེས་སུ་འགྲོ་བ་གཅིག་ཏུ་ངེས་པ་གོ་བྱེད་ཡིན་པ་ལྟར་ལྡོག་པ་གཅིག་ཏུ་ངེས་པའི་སྲོག་སོགས་ཀྱང་གོ་བར་བྱེད་པ་ཉིད་དོ། ། མཉན་བྱ་ཉིད་ནི་གོ་བྱེད་དེ་ལྟ་མིན་ཏེ། རྟག་མི་རྟག་གཉིས་ཀ་ལས་ལྡོག་པའི་ཕྱིར་ཞེ་ན། སྲོག་སོགས་བདག་མེད་ཁོ་ན་ལས་ལྡོག་པའི་རྣམ་པ་དེ་ལྟ་བུ་སྨྲ་བའི་རིགས་པ་ཅན་པ་དེས་ནི་ཆོས་ཅན། སྲོག་སོགས་བདག་དང་མེད་ན་མི་འབྱུང་བའི་འབྲེལ་བ་གྲུབ་པ་ཉིད་དུ་བརྗོད་པར་ཐལ། འདི་ལྟར་སྲོག་སོགས་བདག་མེད་པ་ཉིད་ལ་མེད་པ་ཉིད་དོ་ཞེས་དོན་གྱིས་བདག་ལ་གནས་པ་གཞན་བདག་མེད་དང་མ་འབྲེལ་བར་བསྟན་པར་འགྱུར་བས་སོ། ། འདོད་ན། དེ་ཉིད་ཀྱིས་ན་དེ་སྒྲུབ་ཀྱི་ལྡོག་པ་གཅིག་པུ་ཅན་གྱི་རྟགས་མིན་པར་ཐལ།
བདག་ལ་རྗེས་སུ་འགྲོ་བ་གྲུབ་པའི་ཕྱིར་རོ། ། འབྲེལ་བ་གྲུབ་མེད་སྐྱོན་ཅི་ཡོད་ཅེ་ན། འབྲེལ་པ་མེད་པར་སྟོན་པ་ནི། སྲོག་ལ་སོགས་པ་ནི་ཆོས་ཅན། བདག་དང་མེད་ན་མི་འབྱུང་བའི་འབྲེལ་བ་གྲུབ་པ་མ་ཡིན་པར་ཐལ། བདག་ཚད་མས་མཐོང་བ་མེད་པའི་ཕྱིར། ཁྱབ་པ་ཡོད་དེ། མེད་ན་མི་འབྱུང་བ་ཡང་འབྲེལ་བ་ཡིན་ན་བདག་ཉིད་དམ་རང་བཞིན་འབྲེལ་པ་དེ་ནི་དེའི་བདག་ཉིད་དེ་ལས་བྱུང་བ་ལས་གཞན་མེད་དོ་ཞེས་ལེའུ་གཉིས་པར་བཤད་ཟིན་ཏོ། ། གཉིས་པོ་དེ་དག་ཀྱང་འབྲེལ་ཡུལ་མཐོང་བ་མེད་པར་མི་འགྲུབ་པའི་ཕྱིར་རོ། ། སྲོག་སོགས་འདི་ཆོས་ཅན།
བདག་དང་འབྲེལ་པ་གང་ལས་གསོན་ལུས་བདག་བཅས་སུ་བསྒྲུབ་པ་ལ་ལྡོག་པ་གཅིག་པུ་ཅན་ཞེས་བརྗོད་པ་མི་འཐད་པར་ཐལ། བདག་མ་ལྡོག་ཀྱང་ཁྱོད་ངེས་པར་ལྡོག་པ་ཡང་མིན་པའི་ཕྱིར་ཏེ། བདག་དང་འབྲེལ་པ་དེ་ཉིད་ཀྱི་ཕྱིར་རོ། ། ཁྱབ་པ་ཡོད་དེ། འབྲེལ་པ་མེད་པར་ནི་འགའ་ཞིག་ལྡོག་པས་ངེས་པར་ལྡོག་པ་མིན་པས་སོ། ། ཁྱད་པར་སྲོག་སོགས་ནི་ཆོས་ཅན། ཁྱོད་ཀྱིས་གསོན་ལུས་བདག་བཅས་སུ་བསྒྲུབ་པ་ལ་ལྡོག་པ་ཡང་མེད་རྗེས་སུ་འགྲོ་བ་ཡང་མེད་པ་ཡིན་ཏེ། བདག་དང་འབྲེལ་བ་མེད་པ་དེ་བས་ནའོ། ། འོ་ན་མཉན་བྱ་ལྡོག་པ་དང་ལྡན་པར་བཤད་པ་དང་འགལ་ལོ་ཞེ་ན། སློབ་དཔོན་ཕྱོགས་ཀྱི་གླང་པོ་ཆོས་ཅན།
ཁྱོད་ཀྱིས་མཉན་བྱ་ལྡོག་ལྡན་དུ་བཤད་པ་ལ་རྒྱུ་མཚན་ཡོད་དེ། མི་མཐུན་ཕྱོགས་ལ་མ་མཐོང་བ་ཙམ་ལ་བརྟེན་ནས་མཉམ་པར་བྱ་བ་ཉིད་ལྡོག་པ་ཅན་དུ་བཤད་པའི་ཕྱིར། མི་མཐུན་ཕྱོགས་ལ་མ་མཐོང་བ་དེ་ཙམ་གྱིས་མི་མཐུན་ཕྱོགས་ལ་མེད་པར་རྟོགས་པ་ནི་མ་ཡིན་ཏེ། ལྡོག་པ་མེད་པའི་ཕྱིར་ཞེས་བཤད་ཟིན་ཏོ། ། དེ་ལྟ་མ་ཡིན་པར་ལྡོག་ཁྱབ་ངེས་ན་མཉན་བྱ་ཆོས་ཅན། སྒྲ་མི་རྟག་པར་བསྒྲུབ་པའི་ཐེ་ཚོམ་གྱི་རྒྱུ་མ་ངེས་པའི་གཏན་ཚིགས་སུ་མི་འགྱུར་བར་ཐལ། དེ་བསྒྲུབ་ཀྱི་ལྡོག་ཁྱབ་ཡིན་པའི་ཕྱིར། ཁྱབ་པ་ཡོད་དེ། མཉན་བྱ་གང་ཞིག་རྟག་པ་གང་ལ་མི་སྲིད་པ་དེ་སྒྲ་ལ་དམིགས་པས་སྒྲ་དེ་ལ་རྟག་མི་རྟག་ཐེ་ཚོམ་ཟ་བར་ནི་མི་རིགས་པས་སོ། ། སྲོག་ལ་སོགས་པ་མེད་པས་བདག་མེད་པ་ལ་ཁྱབ་པའི་ཕྱིར་བདག་ལོག་ན་སྲོག་ལ་སོགས་པ་ལྡོག་པར་འགྱུར་རོ་ཞེ་ན།
རིགས་པ་ཅན་པ་ཆོས་ཅན། བདག་མེད་པ་ལ་སྲོག་མེད་ཀྱིས་ཁྱབ་པའི་སྒོ་ནས་བདག་ལྡོག་ན་སྲོག་ལྡོག་པར་ཐལ་བ་མ་ཡིན་ཏེ། བདག་དང་མ་འབྲེལ་བ་སྲོག་མེད་པ་དང་ཉེ་བར་མི་སྦྱོར་བ་བདག་མེད་པ་ལ་ཁྱབ་པ་མ་གྲུབ་པའི་ཕྱིར། བདག་མེད་ན་སྲོག་མེད་པར་གྲུབ་པས་སྲོག་སོགས་ཀྱིས་གསོན་ལུས་བདག་བཅས་སུ་བསྒྲུབ་པའི་ཁྱབ་པ་གྲུབ་པའི་ཕྱིར་རོ་ཞེས་བྱ་བ་དེ་ཡང་མི་འགྲུབ་སྟེ། བཟློག་པ་སྲོག་སོགས་བདག་ལ་འབྲེལ་བ་མ་གྲུབ་པའི་ཕྱིར་རོ། ། ཁྱབ་པ་ཡོད་དེ། གལ་ཏེ་སྲོག་ལ་སོགས་པ་དག་དེའི་བདག་ཉིད་དམ་བདག་དེ་ལས་བྱུང་བས་བདག་དང་འབྲེལ་བ་ཡིན་ན་སྲོག་དེ་དག་བདག་ལོག་ན་ལྡོག་པར་འགྱུར་བས་དེའི་ཚེ་སྲོག་ལ་སོགས་པ་མེད་པས་བདག་མེད་པ་ལ་ཁྱབ་པར་འགྱུར་བས་སོ། ། འབྲེལ་པ་མེད་པ་རྟགས་མ་གྲུབ་སྟེ། སྲོག་དང་བདག་རྒྱུ་འབྲས་ཡིན་པས་སོ་ཞེ་ན། སྲོག་སོགས་ཆོས་ཅན།
བདག་གི་འབྲས་བུ་མ་ཡིན་པར་ཐལ། བདག་གིས་ཕན་བཏགས་སྟོབས་ཀྱིས་བདག་དམིགས་པའི་རྗེས་སུ་དམིགས་བདག་མ་དམིགས་ན་ཁྱོད་མ་དམིགས་པ་མ་ཡིན་པའི་ཕྱིར། ཁྱབ་པ་ཡོད་དེ། བདག་སྲོག་དེ་དག་གི་རྒྱུ་འབྲས་གྱི་འབྲེལ་པ་གྲུབ་ན་ནི། བདག་དམིགས་པ་དང་མི་དམིགས་པའི་རྗེས་སུ་འགྲོ་ལྡོག་དག་ལས་ཤེས་དགོས་ཡིན་ན་རྗེས་སུ་འགྲོ་ལྡོག་དེ་དག་ནི་ཤིན་ཏུ་ལྐོག་ཏུ་གྱུར་པའི་བདག་ལ་མི་འགྲུབ་བོ། ། སྲོག་ལ་སོགས་པ་མེད་པས་ཁྱབ་པའི་བདག་མེད་པ་དེ་ཡང་གང་ཡིན་དྲིས་པས་བུམ་པ་ལ་སོགས་པའོ་ཞེ་ན། བུམ་པ་ལ་སོགས་པ་ཆོས་ཅན། བདག་དེ་ཁྱོད་ལ་མེད་དོ་ཞེས་ཚད་མ་གང་ལས་ཤེས་པ་ཡིན་ཏེ་མ་ཡིན་པར་ཐལ། གཞི་གཞན་དུ་བདག་ཡོད་ཀྱང་བདག་དེ་ཚད་མས་མཐོང་བ་མེད་པའི་ཕྱིར། འདོད་ན།
དེ་བས་ན་ཁྱོད་ལ་བདག་ལྡོག་པའི་ཁྱབ་པ་ཡང་ཚད་མས་མི་འགྲུབ་པར་ཐལ། ཁྱོད་ལས་བདག་ལྡོག་པར་ཚད་མས་ཤེས་པ་མེད་པའི་ཕྱིར། གཞན་ཡང་སྲོག་ལ་སོགས་པ་ཆོས་ཅན། གསོན་ལུས་ལ་ཡོད་པ་དང་བུམ་སོགས་ལ་མེད་པར་ཚད་མས་རྟོགས་པ་ཡིན་ཏེ། གསོན་ལུས་ལ་ཚད་མས་མཐོང་བ་ཉིད་ལས་གསོན་ལུས་ལ་འགྲུབ་ཅིང་བུམ་སོགས་ལ་སྣང་རུང་མ་དམིགས་པའི་ཕྱིར། བུམ་སོགས་ལ་བདག་དེ་ཡོད་པ་དང་མེད་པར་མི་རྟོགས་ཏེ། བདག་ནི་ཡོད་ཀྱང་བལྟར་རུང་དེ་ལྟ་མ་ཡིན་པའི་ཕྱིར། གང་ཡང་གལ་ཏེ་གསོན་པོའི་ལུས་བདག་དང་བཅས་པ་མ་ཡིན་ན། སྲོག་ལ་སོགས་པ་དང་མི་ལྡན་པར་ཐལ་བར་འགྱུར་ཏེ། བདག་མེད་པའི་ཕྱིར།
བུམ་པ་ལ་སོགས་པ་བཞིན་ནོ་ཞེས་ཕ་རོལ་པོ་བརྗོད་ན། སྲོག་སོགས་དེ་ཡང་ཆོས་ཅན། བདག་ལྡོག་པས་ཁྱོད་ལྡོག་པར་མི་འགྲུབ་པར་ཐལ། བདག་ལས་དོན་གཞན་བདག་ཁྱོད་ཀྱི་རྒྱུ་དང་ཁྱོད་བདག་གི་འབྲས་བུ་ཡི་དངོས་པོར་མེད་པའི་ཕྱིར། ཁྱབ་པ་ཡོད་དེ། རྒྱུ་དང་འབྲས་བུ་མ་ཡིན་པའི་འབྲེལ་མེད་དོན་གཞན་བཀག་པ་ནི་འབྲེལ་མེད་གཞན་མེད་པ་གོ་བར་བྱེད་པ་མིན་ནོ་ཞེས་སྣང་རུང་མ་དམིགས་པར་བཤད་ཟིན་ཏོ། ། བདག་སྲོག་གི་རྒྱུ་ཡིན་པའི་ཕྱིར་རྒྱུ་འབྲས་མ་གྲུབ་པ་རྟགས་མ་གྲུབ་ཅེ་ན། བདག་ཁྱོད་ཀྱི་རྒྱུའི་དངོས་པོ་དེ་ཡང་མི་འགྲུབ་པར་ཐལ། བདག་ཚད་མས་མཐོང་བ་མེད་པའི་ཕྱིར། ཞེས་ལན་གཅིག་མིན་པར་བཤད་ཟིན་ཏོ། །
མཐོང་དུ་ཆུག་ན་ཡང་བདག་ཁྱོད་ཀྱི་རྒྱུར་མི་འགྲུབ་པར་ཐལ། བདག་ལྡོག་ན་ཁྱོད་ལྡོག་པ་མ་གྲུབ་པའི་ཕྱིར། བུམ་པ་ལ་སོགས་པ་ལྡོག་པའི་ཡུལ་ཡིན་ནོ་ཞེ་ན། བུམ་པ་ལ་སོགས་པ་ཆོས་ཅན། ཁྱོད་ལ་བདག་སྲོག་གཉིས་ཀ་མ་མཐོང་བའི་རྣམ་པ་དེ་ལྟ་བུའི་ལྡོག་པ་ལ་ནི་བདག་སྲོག་གི་རྒྱུའི་ནུས་པ་ཅན་དུ་མི་འགྲུབ་པར་ཐལ། གྲུབ་ན་ཁྱོད་ལ་སྲོག་གི་རྒྱུ་བློ་ལ་སོགས་པ་ཡོད་ཀྱང་བདག་མ་ཚང་བས་སྲོག་ལྡོག་དགོས་པ་ལས་སྲོག་ལ་སོགས་པའི་རྒྱུ་བློ་ལ་སོགས་པ་ཡང་ཁྱོད་ལ་མི་སྲིད་པའི་ཕྱིར། ཁྱབ་པ་ཡོད་དེ། ནུས་པའི་རྒྱུ་གཞན་དག་ཡོད་ཀྱང་འབྲས་བུ་སྲོག་སོགས་མི་སྐྱེ་བས་རྒྱུ་གཞན་ཡོད་པར་རྟོགས་པར་བྱེད་དགོས་ཞེས་ལན་གཅིག་མ་ཡིན་པར་བཤད་ཟིན་ཏོ། ། རྒྱུ་མཚན་དེ་བས་ན་བུམ་སོགས་ལ་བདག་སྲོག་གཉིས་ཀ་ལྡོག་པས་ནི་བདག་སྲོག་སོགས་སྐྱེད་བྱེད་ཀྱི་ནུས་པར་ཐེ་ཚོམ་ཟ་བ་ཡིན་ནོ། ། བློ་ལ་སོགས་པ་དེ་དག་ཀྱང་ཆོས་ཅན།
བདག་མེད་པ་ལ་ཡོད་པར་མི་འགྱུར་ཏེ་བདག་གི་འབྲས་བུ་ཡིན་པའི་ཕྱིར་ཞེ་ན། བློ་དེ་ཆོས་ཅན། བདག་གི་འབྲས་བུ་མིན་པར་ཐལ། ཁྱོད་ལ་གཞན་དབང་པོ་སོགས་ཉིད་ཀྱི་ནུས་པ་འཇུག་པར་མཐོང་བའི་ཕྱིར་རོ། ། གཞན་གྱིས་ཕན་འདོགས་ཚུལ་སྟོན་པ་ལ། རེ་ཞིག་མིག་ལ་སོགས་པའི་བློའི་རྒྱུ་ནི། མིག་གི་རྣམ་པར་ཤེས་པ་ཕྱི་མ་ཆོས་ཅན། བདག་ཉིད་ཇི་ལྟ་བའི་དབང་པོ་དང་ཡུལ་གཟུགས་སོགས་དང་ནུས་པ་ཉམས་པ་མེད་པའི་རང་གི་དེ་མ་ཐག་རྐྱེན་རྣམ་པར་ཤེས་པ་སྔ་མ་ཡང་ཁྱོད་ཀྱི་རྒྱུ་ཡིན་ཏེ། རང་གི་དེ་མ་ཐག་རྐྱེན་དེ་ཡུལ་གཞན་ལ་ཡེངས་སམ་འཁྲུལ་པ་ལ་སོགས་པར་གྱུར་ན་ཁྱོད་མི་སྐྱེ་བ་དང་འཆོལ་བ་ལ་སོགས་པར་མཐོང་བའི་ཕྱིར་རོ། ། ནུས་པ་ཉམས་པ་མེད་པའི་རྣམ་པར་ཤེས་པ་སྔ་མ་ཆོས་ཅན།
རང་འབྲས་ཡིད་ཀྱི་རྣམ་པར་ཤེས་པ་ཕྱི་མའི་རྒྱུ་ཡིན་ཏེ། དེ་ལ་ཕན་འདོགས་བྱེད་ཡིན་པའི་སྒོ་ནས་དེའི་རྗེས་སུ་བྱས་པ་ཡིན་པའི་ཕྱིར། དབང་པོ་གཟུགས་ཅན་དང་གསོན་པོའི་ལུས་ལ་སོགས་པ་ཆོས་ཅན། བདག་གི་འབྲས་བུ་མ་ཡིན་པར་ཐལ། རང་གི་ཉེ་བར་ལེན་པའི་རྒྱུ་ཡང་བསྐལ་མཉམ་པའི་གནས་སྐབས་ཀྱི་ཁྱད་པར་རང་གི་རིགས་འདྲ་སྔ་མ་སྔ་མ་ལས་བྱུང་བ་ཡིན་ལ་རང་སྐྱེད་བྱེད་ཀྱི་བློ་ནི་རང་གི་རྐྱེན་ཡིན་པའི་ཕྱིར། བློ་འདི་དག་ཆོས་ཅན། རང་གི་རྒྱུའི་ཚོགས་པ་དེ་ཉིད་ཁྱོད་ཀྱི་རྒྱུ་ཡིན་ཏེ། དེ་ལྟར་རང་གི་བདག་ཉིད་འགྲུབ་པ་ནི་རང་གི་རྒྱུ་ཚོགས་དེ་ཙམ་དང་རྗེས་སུ་འགྲོ་བ་དང་ལྡོག་པ་ལ་བརྟེན་པ་ཡིན་པའི་ཕྱིར་རོ། ། ཁྱབ་པ་ཡོད་དེ། རྒྱུ་ཚོགས་ལས་གཞན་རྒྱུར་བརྟག་ན་ནི།
ཐུག་པ་མེད་པར་འགྱུར་བས་སོ། ། དེ་ཉིད་ཚིགས་སུ་བཅད་པས་བསྡུད་པའི་བཤད་པ་ནི། ཤེས་བྱ་ཆོས་ཅན། བདག་བློའི་རྒྱུ་མ་ཡིན་པར་ཐལ། རྒྱུ་གང་ཞིག་ཡོད་ན་འབྲས་བུ་གང་འབྱུང་བར་འགྱུར་བ་ཉིད་རྒྱུ་ཡིན་གྱི་དེ་ལས་གཞན་ན་འབྲས་བུ་དེའི་རྒྱུར་རྟོགས་པ་ཡིན་ན་ནི་དངོས་པོ་ཐམས་ཅད་ལ་རྒྱུ་རྣམས་ཐུག་པ་མེད་པར་འགྱུར་བའི་སྐྱོན་ཡོད་པའི་ཕྱིར། རིགས་པ་གཞན་ཡང་། རིགས་པ་ཅན་པ་ཆོས་ཅན། ཁྱོད་ཀྱིས་སྲོག་སོགས་མི་འཁྲུལ་ལ་མཉན་བྱ་ཉིད་ནི་དེ་ལྟ་མ་ཡིན་ཞེས་པའི་རྣམ་དབྱེ་སྨྲ་བ་རིགས་པ་མིན་ཏེ། མཉན་བྱ་ཉིད་དང་སྲོག་ལ་སོགས་པ་ཁྱབ་པ་འཁྲུལ་བར་མཚུངས་པས་སོ། ། མིན་ཏེ་མཉན་བྱ་དེ་ནི་ལྡོག་པ་འཁྲུལ་བའི་ཕྱིར་རོ་ཞེ་ན།
ཇི་ལྟར་འཁྲུལ་བ་དྲིས་པས། མཉན་བྱ་དེ་ནི་མཐུན་པའི་ཕྱོགས་མིན་པ་ཁོ་ན་ལས་ལྡོག་པ་མིན་གྱི་མཐུན་ཕྱོགས་ལས་ཀྱང་ལྡོག་པའི་ཕྱིར་ཞེ་ན། དེ་ལྟར་བརྗོད་པ་དེས་ནི་མཉན་བྱ་འདི་མཐུན་པའི་ཕྱོགས་ལ་འཇུག་པ་མེད་པར་བརྗོད་པ་མ་ཡིན་ནམ་སྟེ་ཡིན་པས། སྲོག་ལ་སོགས་པ་ཆོས་ཅན། མཉན་བྱ་དང་ལྡོག་པ་འཁྲུལ་བར་ཇི་ལྟར་མི་མཚུངས་པར་ཐལ། མཐུན་ཕྱོགས་ལ་འཇུག་པ་མེད་པ་དེ་ནི་མཉན་བྱ་ལས་གཞན་ཁྱོད་ལ་ཡང་མཚུངས་པའི་ཕྱིར། གཞན་ཡང་། སྲོག་སོགས་གསོན་ལུས་བདག་བཅས་སུ་བསྒྲུབ་པའི་མཐུན་པའི་ཕྱོགས་མིན་པ་ཉིད་ལ་མེད་དོ་ཞེས་བྱ་བའི་ཚིག་གིས་ནི་ཆོས་ཅན། ཁྱོད་ཀྱིས་སྲོག་སོགས་འདི་གསོན་ལུས་བདག་བཅས་སུ་བསྒྲུབ་པའི་མཐུན་ཕྱོགས་ཉིད་ལ་ཡོད་པར་བརྗོད་པ་ཡིན་པར་ཐལ། ཁྱོད་ཀྱིས་སྲོག་སོགས་འདི་དེ་བསྒྲུབ་ཀྱི་མཐུན་པའི་ཕྱོགས་མ་ཡིན་པ་ཉིད་ལ་མེད་ཅེས་བརྗོད་པའི་ཕྱིར་རོ། །
ཁྱབ་པ་ཡོད་དེ། དགག་པ་གཉིས་ཀྱིས་རྣལ་མ་གོ་བའི་ཕྱིར། མཐུན་ཕྱོགས་ལ་ཡོད་པར་བསྟན་པ་དེ་ལྟ་མ་ཡིན་ན། སྲོག་ལ་སོགས་པ་ཆོས་ཅན། ཁྱོད་མཐུན་ཕྱོགས་ཁོ་ན་ལ་མེད་ཅེས་ངེས་པར་གཟུང་བའི་འབྲས་བུ་ཅིར་འགྱུར་ཏེ་ཅི་ཡང་མེད་པར་ཐལ། ཁྱོད་མཐུན་ཕྱོགས་ཁོ་ན་ལ་མེད་ཅེས་པའི་ངེས་གཟུང་གི་རྣམ་པར་གཅད་བྱ་མེད་པའི་ཕྱིར། རྟགས་ཁས་བླངས། འོ་ན་ངེས་གཟུང་མི་སྦྱོར་ཞེ་ན། ངེས་པར་གཟུང་བ་སྦྱར་བ་མེད་ན་ནི་གཅིག་མི་མཐུན་ཕྱོགས་ལ་ལྡོག་པ་མི་འཁྲུལ་བར་མི་འགྲུབ་པའི་ཕྱིར་སྐྱོན་དང་བཅས་པ་ཁོ་ནའོ། ། ངེས་གཟུང་གི་འབྲས་བུ་རྣམ་གཅད་ཡིན་པ་དེ་ཉིད་ཀྱི་ཕྱིར་སློབ་དཔོན་ཕྱོགས་གླང་ཆོས་ཅན།
མཐུན་དཔེ་དང་མི་མཐུན་དཔེ་གཉིས་ལས་གང་ཡང་རུང་བས་ཁྱབ་པ་གཉིས་ཀ་བསྟན་པར་བརྗོད་པ་ལ་རྒྱུ་མཚན་ཡོད་དེ། མཐུན་པའི་ཕྱོགས་ཉིད་ལ་ཡོད་པའི་རྗེས་འགྲོ་དངོས་སུ་ངེས་ན་ལྡོག་པ་དོན་གྱིས་གོ ། མཐུན་པའི་ཕྱོགས་མིན་པ་ཉིད་ལ་མེད་པའི་ལྡོག་པ་ངེས་ན་རྗེས་འགྲོ་དོན་གྱིས་གོ་བས་སོ། ། ཤེས་བྱ་ཆོས་ཅན། ལྡོག་པ་མི་འཁྲུལ་བ་འདི་འདྲ་བ་ནི་རྗེས་སུ་འགྲོ་བ་མེད་པར་མི་འགྲུབ་སྟེ། ལྡོག་པའི་ངེས་བཟུང་གིས་རྗེས་འགྲོ་འཕེན་པ་དེའི་ཕྱིར། མི་མཐུན་ཕྱོགས་ཁོ་ན་ལ་མེད་པའི་ལྡོག་པ་གྲུབ་ན་ནི་ནན་གྱིས་རྗེས་སུ་འགྲོ་བ་འགུག་པར་བྱེད་དེ། མཐུན་ཕྱོགས་ལ་རྟགས་དགག་པ་བཀག་པའི་ངོ་བོ་ནི་མཐུན་ཕྱོགས་ལ་རྟགས་འགྲུབ་པ་སྟེ་ཡོད་པའི་རང་བཞིན་ཡིན་པའི་ཕྱིར། སྲོག་སོགས་ཆོས་ཅན། མཐུན་པའི་ཕྱོགས་མིན་པ་ཉིད་ལ་མེད་དེ།
མཐུན་པའི་ཕྱོགས་བདག་ལས་ལྡོག་པ་མེད་པའི་ཕྱིར་ཏེ། བདག་དངོས་པོ་མེད་པ་ཡིན་པས་སོ། ། ཁྱབ་པ་ཡོད་དེ། དངོས་མེད་ལ་འབྱུང་ཁུངས་ཀྱི་སྒྲ་སྦྱར་བ་མི་འཐད་པས་སོ་ཞེ་ན། སྲོག་སོགས་མེད་ཅེས་པའི་ལྡོག་པ་དེ་ཉིད་ཆོས་ཅན། ཁྱོད་དངོས་མེད་ལས་ལྡོག་པར་ཇི་ལྟར་འདོད་དེ་འདོད་པར་མི་རིགས་པར་ཐལ། དངོས་མེད་ལ་འབྱུང་ཁུངས་ཀྱི་སྒྲ་མི་འཇུག་པའི་ཕྱིར། མེད་པ་བཀག་པའི་དངོས་པོ་ནི་མེད་པ་ལ་ཡང་ཡོད་ལ་དངོས་པོ་བཀག་པ་ནི་མི་སྲིད་དོ་ཞེ་བྱ་བ་སྨྲ་བའི་གསལ་བྱེད་པ་ལ་སོགས་གང་ཡིན་པ་འདི་ཆོས་ཅན། ལྷ་རྣམས་དགའ་བ་ཤེས་རབ་འཁྲུལ་པ་མེད་པ་ཤིན་ཏུ་བླུན་པར་ཐལ། ཡུལ་དངོས་མེད་དེ་ལ་དགག་པ་མི་འདོད་པ་དང་ཡང་དངོས་མེད་ལ་ཡོད་པ་མིན་པ་དང་དངོས་པོ་མེད་པ་ཞེས་བྱ་བ་དེ་ལྟ་བུ་ལ་སོགས་པའི་ཐ་སྙད་བྱེད་པ་ཡིན་པའི་ཕྱིར།
དངོས་མེད་དགག་གཞིར་མི་རུང་བའི་དོན་འདི་ནི་མེད་པ་ལ་མེད་པ་ཞེས་བྱ་བ་དེའི་ནང་དུ་བསལ་ཟིན་པ་དེས་ན་འདིར་མི་སྤྲོའོ། ། རིགས་པ་ཅན་པ་ཆོས་ཅན། བདག་མེད་པ་ནི་མ་ཡིན་གྱི་ཡོད་མེད་ཐེ་ཚོམ་དུ་འགྱུར་བར་ཐལ། བདག་ཚད་མས་མ་དམིགས་བཞིན་དུ་བདག་ཡོད་པའི་སྒྲུབ་བྱེད་འཇུག་པའི་ཕྱིར། གཞན་སངས་རྒྱས་པ་རྣམས་ཀྱིས་བུམ་པ་བདག་མེད་པ་དེ་ལྟར་ཁས་བླངས་པའི་ཕྱིར་བདག་མེད་ཡིན་ཞེ་ན། སངས་རྒྱས་པ་བུམ་པ་བདག་མེད་དུ་ཁས་བླངས་པ་ཆོས་ཅན། ཁྱོད་ལས་བུམ་པ་བདག་མེད་དེ་ལྟར་འགྲུབ་པར་འགྱུར་བ་མ་ཡིན་པར་ཐལ། ཁྱོད་སྒྲུབ་བྱེད་ཚད་མ་ཅན་མ་ཡིན་པས་སོ། ། ཁྱབ་པ་ཡོད་ན། གསོན་ལུས་ཀྱང་བདག་མེད་དུ་ཧ་ཅང་ཐལ་བར་འགྱུར་ཏེ།
སངས་རྒྱས་པས་གསོན་ལུས་བདག་མེད་ཁས་བླངས་པའི་ཕྱིར། བུམ་པ་ནི་གཉིས་ཀས་བདག་མེད་དུ་འདོད་པས་བདག་མེད་ཡིན་ལ་གསོན་ལུས་བདག་བཅས་སུ་ཁས་ལེན་པ་ལ་ངེད་ཀྱི་ཚད་མས་གནོད་ཅེ་ན། གསོན་ལུས་ཆོས་ཅན། ཁྱོད་བདག་བཅས་སུ་ལུང་གིས་འགྲུབ་པར་འགྱུར་གྱི་རྗེས་སུ་དཔག་པས་འགྲུབ་པ་ནི་མིན་པར་ཐལ། ཁས་བླངས་ཀྱི་སྟོབས་ཀྱིས་མཐུན་ཕྱོགས་དང་མི་མཐུན་ཕྱོགས་སོ་སོར་བཞག་པ་ཁོ་ན་ལས་ཁྱོད་འགྲུབ་པ་དེ་ལྟ་ནའོ། ། ཁྱབ་པ་ཡོད་དེ། ཁས་བླངས་པའི་སྟོབས་ཀྱིས་མཐུན་ཕྱོགས་བདག་མེད་པ་དང་མི་མཐུན་པའི་ཕྱོགས་བདག་ཡོད་པ་རྣམ་པར་བཞག་ནས་ཁྱོད་ལ་ཚད་མ་འཇུག་པ་ནི་མི་རིགས་པས་སོ། ། བདག་ཚད་མས་མ་གྲུབ་པ་དེའི་ཕྱིར་མཐུན་པའི་ཕྱོགས་མེད་པ་ལས་ལྡོག་པ་མེད་དུ་ཆུག་ཀྱང་སྲོག་ལ་སོགས་པ་ཆོས་ཅན། ཁྱོད་གསོན་ལུས་བདག་བཅས་སུ་བསྒྲུབ་པའི་མཐུན་ཕྱོགས་བདག་ལས་ལྡོག་པར་ཐེ་ཚོམ་ཟ་བར་ཐལ། བདག་ཡོད་མེད་ཐེ་ཚོམ་ཟ་བས་སོ། །
འདོད་ན་དེ་བསྒྲུབ་ཀྱི་མི་མཐུན་པའི་ཕྱོགས་ཁོ་ན་ལས་ཀྱང་ལྡོག་པར་ཐེ་ཚོམ་ཟ་བར་ཐལ། འདོད་པ་དེ་ཉིད་ཀྱི་ཕྱིར། ཁྱབ་པ་ཡོད་དེ། གཅིག་མཐུན་ཕྱོགས་ཁོ་ན་ལ་ངེས་པར་གྲུབ་ན་གཞན་མི་མཐུན་ཕྱོགས་ལས་ལྡོག་པ་འགྲུབ་དགོས་པའི་ཕྱིར། མཐུན་ཕྱོགས་ཁོ་ན་ལ་ཡོད་པ་དེ་ལྟ་མ་ཡིན་ན་ཤེས་བྱ་ཆོས་ཅན། མཐོང་བའི་བུམ་སོགས་འགའ་ཞིག་ལ་སྲོག་མེད་པར་གྲུབ་ཀྱང་ཐ་མལ་གྱིས་མ་མཐོང་བ་རྣམས་ལ་སྲོག་ཡོད་མེད་ཐེ་ཚོམ་དུ་འགྱུར་གྱི་མེད་པར་ངེས་པ་མིན་པར་ཐལ། འདི་ལྟར་གསལ་བའི་བྱེ་བྲག་མཐའ་དག་ལ་ཁྱབ་པ་མིན་པའི་དོན་ཡང་གསལ་བ་དེའི་རིགས་ཅན་འགའ་ཞིག་ལ་སྲིད་པར་མཐོང་བའི་ཕྱིར། དཔེར་ན་སྲ་བ་འགའ་ཞིག་མཚོན་གྱིས་མི་ཆོད་ཀྱང་སྲ་བ་ཐམས་ཅད་ལ་མཚོན་གྱིས་མི་ཆོད་པས་མ་ཁྱབ་པ་བཞིན་ནོ། ། སྲོག་སོགས་ཆོས་ཅན། བདག་མེད་ལས་ལྡོག་པར་ཐེ་ཚོམ་ཟ་སྟེ་མ་ངེས་པ་ཉིད་དུ་ཐལ།
བདག་མེད་དང་འགལ་བར་ཚད་མས་མཐོང་བ་མེད་པའི་ཕྱིར། ཡང་ནི་སྐྱོན་སོགས་པའོ། ། མི་འགལ་བའི་ཚུལ་ནི། སྲོག་ལ་སོགས་པ་ཆོས་ཅན། ཁྱོད་བདག་མེད་ལས་ལྡོག་པར་ཐེ་ཚོམ་ཟ་བའམ་མ་ངེས་པ་ཡིན་ཏེ། བདག་མེད་པ་དང་བཤད་ཟིན་པའི་མཚན་ཉིད་ཀྱི་སྒོ་ནས་འགལ་བར་མ་གྲུབ་པའི་ཕྱིར། བདག་གི་འབྲས་བུ་འམ་བདག་དང་འབྲེལ་བར་ངེས་པས་ལྷན་ཅིག་མི་གནས་པའི་འགལ་བའོ་ཞེ་ན། སྲོག་ལ་སོགས་པ་ཆོས་ཅན། བདག་མེད་དང་ལྷན་ཅིག་མི་གནས་པའི་འགལ་བ་མིན་པར་ཐལ། བདག་དེའི་འབྲས་བུའམ་བདག་ཉིད་ཀྱིས་བདག་ལ་འབྲེལ་བར་ངེས་པ་ཡིན་ན།
བདག་མེད་པ་དང་ལྷན་ཅིག་འགལ་བར་འགྱུར་དུ་ཆུག་ནའང་ཁྱོད་བདག་གི་འབྲས་བུ་དང་བདག་དང་འབྲེལ་བ་དེ་ནི་མ་གྲུབ་བོ་ཞེས་བཤད་ཟིན་པའི་ཕྱིར་རོ། །

སྲོག་ལ་སོགས་པ་བདག་མེད་པ་ལས་ལྡོག་པ་དང་སྲོག་དེ་ཡོད་པའི་གཞིར་བདག་མེད་པ་ལྡོག་ཏུ་ཆུག་པ་དེ་ལྟ་ན་ཡང་། གསོན་པོའི་ལུས་ཆོས་ཅན། བདག་མེད་པ་མེད་པས་ཁྱོད་བདག་དང་བཅས་པར་ནི་མི་འགྲུབ་པར་ཐལ། དགག་པ་བཀག་པས་བསྒྲུབ་པ་མི་འཕེན་པའི་ཕྱིར། རིགས་པ་ཅན་པ་འདི་ཆོས་ཅན། རྒྱུ་མཚན་གང་གིས་བདག་མེད་པ་མེད་པས་བདག་ཡོད་པར་འགྱུར་ཏེ་མི་འགྱུར་བར་ཐལ། ལྡོག་པ་སྟེ་དགག་པ་མེད་པ་དངོས་པོར་འདོད་པ་ནི་མ་ཡིན་པའི་ཕྱིར། དཔེར་ན་མཐུན་པའི་ཕྱོགས་བདག་ལ་སྲོག་སོགས་ལྡོག་པ་མེད་ཀྱང་འཇུག་པར་ཡང་མི་འདོད་པ་བཞིན་ནོ། ། དེ་ཉིད་ཚིགས་སུ་བཅད་པས་སྡུད་པའི་བཤད་པ་ནི། གལ་ཏེ་གཏན་ཚིགས་སྲོག་ཆོས་ཅན། མཐུན་ཕྱོགས་བདག་ལ་རྗེས་འགྲོ་ཅན་དུ་ཐལ།
བདག་ལས་ཐ་དད། མཐུན་ཕྱོགས་བདག་ལས་ལྡོག་མེད་དུ་ཚད་མས་གྲུབ་པ་དེའི་ཕྱིར། ཁྱབ་པ་མེད་ན། གལ་ཏེ་སྲོག་སོགས་ཆོས་ཅན། བདག་མེད་མ་ཡིན་པས་བདག་བཅས་སུ་བསྒྲུབ་པ་ཡིན་པར་ཐལ། ཁྱོད་གསོན་ལུས་བདག་བཅས་སུ་བསྒྲུབ་པའི་མཐུན་ཕྱོགས་ལས་ལྡོག་པ་མེད་ན་རྗེས་འགྲོ་དགོས་པ་མིན་པའི་ཕྱིར། གལ་ཏེ་སྲོག་ལ་སོགས་པ་ཡོད་པས་བདག་མེད་པ་ལྡོག་པའི་ཕྱིར་བདག་རྟོགས་པ་ནི་མ་ཡིན་ནོ། ། འོ་ན་ཅི་ཞེ་ན། སྲོག་ལ་སོགས་པ་ནི་ཡོད་ཙམ་གྱིས་བདག་ཉེ་བར་འཇོག་པས་བསྒྲུབ་པའི་སྒོ་ཁོ་ན་ནས་བདག་རྟོགས་པར་བྱེད་པ་ཡིན་ནོ་ཞེ་ན། སྲོག་སོགས་ཆོས་ཅན།
ཁྱོད་བདག་མེད་པ་ལས་ལྡོག་པ་ཁོ་ནས་གསོན་ལུས་བདག་བཅས་སུ་བསྒྲུབ་པའི་རྟགས་སུ་བཀོད་པ་ལ་འབྲས་བུ་ཅི་ཡོད་དེ་མེད་པར་ཐལ། ཁྱོད་ཀྱིས་གསོན་ལུས་གྱི་སྟེང་དུ་བདག་མེད་བཀག་པའི་སྒོ་ནས་བདག་གོ་བྱེད་མིན་པའི་ཕྱིར་རོ། ། ཡང་སྲོག་སོགས་དེ་ཆོས་ཅན། བདག་མེད་དེ་ལས་ལྡོག་པ་ཅན་དུ་བསྒྲུབ་པའི་སྒོ་ནས་བདག་གོ་བྱེད་དུ་བརྗོད་པར་རིགས་པ་མ་ཡིན་པར་ཐལ། ཁྱོད་བདག་མེད་དེ་ལ་མི་སྲིད་པས། རང་ཡོད་ཙམ་ན་བདག་མེད་དེ་མེད་པར་སྒྲུབ་པར་བྱེད་པའི་ཕྱིར། རྟགས་གསལ་ཁས་བླངས། ཁྱབ་པ་མེད་ན། ཁྱོད་བདག་མེད་དེ་ལས་ལྡོག་པ་བདག་བསྒྲུབ་པ་ལ་ཅི་ཕན་ཏེ་དོན་མེད་པར་ཐལ། ཁྱོད་བདག་མེད་ལས་ལྡོག་པས་བདག་གོ་བྱེད་དེ་ལྟ་མིན་པའི་ཕྱིར།
ཡང་སྲོག་ལ་སོགས་པ་ཆོས་ཅན། ཁྱོད་ཀྱིས་གསོན་ལུས་བདག་བཅས་སུ་ཇི་ལྟར་བསྒྲུབ་སྟེ་བསྒྲུབ་མི་ནུས་པར་ཐལ། བདག་དང་འབྲེལ་བ་ཉིད་དུ་ངེས་པར་ཚད་མས་མ་གྲུབ་པའི་ཕྱིར་ཞེས་བརྗོད་པར་བྱའོ། ། ཁྱབ་པ་མེད་ན། ཁྱོད་ཤེས་བྱ་ཐམས་ཅད་སྒྲུབ་བྱེད་དུ་ཧ་ཅང་ཐལ་བར་འགྱུར་ཏེ། བདག་དང་མ་འབྲེལ་བཞིན་དུ་གསོན་ལུས་བདག་བཅས་སུ་སྒྲུབ་བྱེད་ཡིན་པ་དེ་ལྟ་ན་སྟེ་དེའི་ཕྱིར། དེ་བས་ན་སྲོག་ལ་སོགས་པ་ནི་ཐུན་མོང་མ་ཡིན་པའི་མ་ངེས་པ་ཉིད་དུ་རིགས་སོ། ། རྩོད་ཕྱིར་ཁྱད་པར་སྤྱི་དག་སྟེ། ། ཞེས་པ་ཁྱད་པར་ལ་རྩོད་པ་བཟློགས་ཟིན་ནས། སྤྱི་ལ་ཡང་རྩོད་པ་བཟློག་པ་ལ་ཕྱོགས་སྔ་མ་ནི།
ལྡོག་པ་གཅིག་པུ་ཅན་དུ་མ་ཟད་གཞལ་བྱ་ཉིད་ཐུན་མོང་བ་ཡང་རྗེས་སུ་འགྲོ་བ་གཅིག་པུ་དང་ལྡན་པ་ཉིད་ཀྱིས་གཏན་ཚིགས་སུ་རིགས་པ་ཅན་པ་སྨྲའོ། ། དེའི་རྒྱུ་མཚན་འདུས་མ་བྱས་རྫས་སུ་ཡོད་པ་ལ་སྐུར་བ་འདེབས་པ་མདོ་སྡེ་པའི་ལུགས་ལ་ནམ་མཁའ་རྫས་སུ་མེད་པས་གཞལ་བྱ་རྫས་སུ་མེད་པ་ལ་རྗེས་སུ་འགྲོ་བ་མི་རུང་བའི་ཕྱིར་རྗེས་སུ་འགྲོ་བ་འཁྲུལ་པ་མེད་པ་མཐུན་ཕྱོགས་མི་རྟག་པ་ཉིད་ལ་ཡོད་པ་ཡིན་པས་སོ་ཞེ་ན། དེ་ལ་ཡང་སྐྱོན་ཡོད་དེ། གཞལ་བྱ་ཆོས་ཅན། སྒྲ་མི་རྟག་པར་བསྒྲུབ་པའི་མི་མཐུན་པའི་ཕྱོགས་ལས་ཇི་ལྟར་ལྡོག་པ་མེད་པ་ཡིན་ཏེ་མ་ཡིན་པར་ཐལ། ཇི་ལྟར་ན་དེ་བསྒྲུབ་ཀྱི་མཐུན་པའི་ཕྱོགས་ཉིད་ལ་ཡོད་པ་ཡིན་པའི་ཕྱིར། ཁྱབ་པ་མེད་ན། གཞལ་བྱ་ཆོས་ཅན། ཁྱོད་མཐུན་ཕྱོགས་ཁོ་ན་ལ་ཡོད་ཅེས་པའི་ངེས་པར་གཟུང་བ་འདིའི་འབྲས་བུ་ཅི་ཡིན་ཏེ་ཅི་ཡང་མེད་པར་ཐལ། གལ་ཏེ་མཐུན་ཕྱོགས་ཁོ་ན་ལ་ཡོད་ཅེས་པའི་ངེས་གཟུང་གི་ཚིག་གིས་ཁྱོད་མི་མཐུན་པའི་ཕྱོགས་ལ་ཡོད་པ་ཉིད་རྣམ་པར་བཅད་པ་ཡིན་པའི་ཕྱིར་རོ། །
རྟགས་མ་གྲུབ་ན། ཁྱོད་དེ་སྒྲུབ་ཀྱི་མི་མཐུན་ཕྱོགས་ལས་ཅི་ལྟར་མི་ལྡོག་སྟེ་ལྡོག་པར་ཐལ། རྗེས་སུ་འགྲོ་བའི་ངེས་གཟུང་གིས་མི་མཐུན་ཕྱོགས་ལ་ཁྱོད་ཡོད་པ་རྣམ་པར་བཅད་པའི་ཕྱིར། ཁྱབ་པ་ཡོད་དེ། ཁྱོད་མི་མཐུན་ཕྱོགས་ལས་ལྡོག་པ་ནི་ཁྱོད་མི་མཐུན་ཕྱོགས་ལ་ཡོད་པ་རྣམ་པར་བཅད་པ་ལས་གཞན་མིན་པའི་ཕྱིར་རོ། ། རིགས་པ་ཅན་པ་ཆོས་ཅན། གཞལ་བྱ་མི་མཐུན་ཕྱོགས་ལ་རྗེས་སུ་འགྲོ་བ་ཡང་མ་ཡིན་ལ་ལྡོག་པ་ཡང་མིན་ནོ་ཞེས་བྱ་བ་འདི་ནི་འགལ་བ་ཡང་ཡིན་ཏེ། གཞལ་བྱ་མི་མཐུན་ཕྱོགས་ལ་མེད་དོ་ཞེས་རྗེས་སུ་འགྲོ་བ་བཀག་པ་གང་ཡིན་པ་འདི་ཉིད་གཞལ་བྱ་མི་མཐུན་ཕྱོགས་ལས་ལྡོག་པ་ཡིན་པའི་ཕྱིར། ཁྱབ་པ་ཡོད་དེ། གཞལ་བྱ་རྫས་སུ་མེད་པ་ལ་རྗེས་སུ་མི་འགྲོ་ཞེས་བྱ་བ་དེ་ནི་མེད་པ་ལས་གཞན་ལྡོག་པ་མི་རུང་བའི་ཕྱིར་ཞེས་བྱ་བ་དེ་ཉིད་ཀྱང་འོངས་པ་ཡིན་པས་ལན་ལ་དངོས་པོ་མེད་པ་ཆོས་ཅན།
གཞལ་བྱ་ཁྱོད་ལ་རྗེས་སུ་འགྲོ་བ་ཇི་ལྟར་དགག་པར་མི་འཐད་དེ་འཐད་པར་ཐལ། ཁྱོད་དགག་སྒྲུབ་ཀྱི་གཞིར་མི་རུང་བའི་ཕྱིར། ཞེས་འདིར་ཡང་ལན་དེ་ཉིད་བརྗོད་པར་བྱ་བ་ཡིན་ནོ། ། ཤེས་བྱ་ཆོས་ཅན། དངོས་པོའི་རང་བཞིན་འཕེན་པའི་དགག་པ་མེད་པ་ལ་མི་སྲིད་ཀྱང་མ་ཡིན་པར་དགག་པ་གཅིག་ཏུ་ནི་དགག་པའི་ཐ་སྙད་ཀྱི་ཡུལ་མ་ཡིན་ནོ། ། འོ་ན་ཅི་ཞེ་ན། མེད་པར་དགག་པ་ཡང་དགག་པའི་ཐ་སྙད་ཀྱི་ཡུལ་ཡིན་ལ་དེ་ནི་མེད་པ་ལ་ཡང་འཇུག་པར་མི་འགལ་བའི་ཕྱིར་རོ། ། དངོས་མེད་ལ་མེད་དགག་དེ་ཡང་མི་སྲིད་དེ། མེད་པ་ལ་མེད་ཅེས་བདུན་པ་དང་མེད་པ་ལས་ཞེས་འབྱུང་ཁུངས་ལ་སོགས་པའི་དོན་ཏེ་བརྗོད་བྱ་ཅན་དགག་པའི་ཡུལ་སྟོན་པའི་རྣམ་པར་དབྱེ་བ་རྣམས་དང་མི་ལྡན་པའི་ཕྱིར་རོ་ཞེ་ན། རྩོད་པ་འདི་ལ།
དེ་ཕྱིར་དངོས་དངོས་མེད་བརྟེན་པ། ཞེས་པར་ལན་བཏབ་ཟིན་ཏོ། ། རྗེས་སུ་འགྲོ་བ་ལྡོག་པ་ལ་མི་འཁྲུལ་བ་དེའི་ཕྱིར་རྗེས་སུ་འགྲོ་བ་གཅིག་པུ་ཅན་ཞེས་པའི་གཏན་ཚིགས་ནི་འགའ་ཡང་མེད་དོ། གཞལ་བྱ་ཆོས་ཅན། སྒྲ་མི་རྟག་པར་བསྒྲུབ་པའི་མི་མཐུན་ཕྱོགས་ལ་རྗེས་སུ་འགྲོ་བ་དང་མི་ལྡན་པ་ཡང་མ་ཡིན་ཏེ། དངོས་པོ་དངོས་མེད་གཉིས་ཀའི་ཆོས་ཡིན་པའི་ཕྱིར། རྟགས་གྲུབ་སྟེ། དངོས་པོ་དང་དངོས་པོ་མེད་པ་དང་གཉིས་ཀ་ལ་བརྟེན་པའི་ཆོས་རྣམ་པ་གསུམ་ཞེས་བཤད་ཟིན་ཏོ། ། དངོས་པོ་མེད་པ་ལ་ནི་ཆོས་འགའ་ཡང་མེད་དོ་ཞེ་ན། དངོས་པོའི་ཆོས་དང་བྲལ་བ་དེ་ཉིད་དངོས་མེད་དེའི་ཆོས་མ་ཡིན་ནམ་སྟེ་ཡིན་པས་ན།
ཤེས་བྱ་ཆོས་ཅན། དངོས་པོའི་རང་བཞིན་ཉིད་དམ་ཁོ་ན་ནི་ཆོས་མ་ཡིན་པར་ཐལ། དངོས་པོར་མེད་དུ་ཟིན་ཀྱང་སྒྲ་རྟོག་གི་རྣམ་པ་འགའ་ཞིག་གིས་དངོས་པོ་མེད་པ་ཆོས་དང་ཆོས་ཅན་དེའི་ཐ་སྙད་བྱེད་པའི་ཕྱིར་རོ། ། དངོས་པོ་མེད་པ་ལ་ཆོས་དང་ཆོས་ཅན་གྱི་ཐ་སྙད་འཇུག་པ་དེ་ལྟ་མིན་ན་ནི་དངོས་མེད་དེ་ལ་ཐ་སྙད་མེད་པ་ཉིད་དུ་འགྱུར་རོ། ། དོན་དམ་པར་ནི་ཡོད་པ་དངོས་པོ་ལ་ཡང་ཆོས་དང་ཆོས་ཅན་གྱི་དངོས་པོ་འགའ་ཡང་ཡོད་པ་མིན་ཏེ། ཆོས་དང་ཆོས་ཅན་གྱི་འབྲེལ་བ་འདི་དག་ནི་བློས་བཀོད་པ་འབའ་ཞིག་ཡིན་པའི་ཕྱིར་ཞེས་རྣམ་འགྲེལ་དུ་བཤད་ཟིན་ཏོ། ། དངོས་པོ་མེད་པ་ཆོས་ཅན། དངོས་པོར་མ་ཟད་ཁྱོད་ལ་ཡང་ཡོད་དེ། ཆོས་དང་ཆོས་ཅན་ཐ་དད་པའི་འབྲེལ་བ་བློས་བྱས་པ་ནི་ཁྱོད་ལ་གང་གིས་བཟློག་མི་ནུས་པས་སོ། ། དངོས་མེད་གཞལ་བྱ་མིན་ཏེ།
ཚད་མ་བསྐྱེད་པའི་ནུས་པ་མེད་པའི་ཕྱིར་ཞེ་ན། ཡོད་པ་དང་མེད་པ་དང་གཉིས་ཀ་མིན་པར་རྣམ་པར་བཞག་པ་རབ་ཏུ་གྲགས་པར་གནས་པ་རྣམས་ཆོས་ཅན། དེ་དང་དེ་མ་ཡིན་པའི་བརྡ་བྱེད་པ་ཅན་རྣམས་ཀྱིས་མཐའ་གཅིག་ཏུ་ངེས་པར་འཛིན་པར་ཡང་མི་འགྱུར་བར་ཐལ། སྒྲུབ་པར་བྱེད་པ་ཚད་མའི་སྟོབས་ཀྱིས་མ་ངེས་པས་སོ། ། རྟགས་མ་གྲུབ་ན། དངོས་མེད་གཞལ་བྱ་མ་ཡིན་པ་བུད། དངོས་མེད་ལ་ཡང་ཐ་སྙད་འཇུག་པ་དེའི་ཕྱིར་དངོས་པོ་མེད་པ་དེ་ཆོས་ཅན། ཇི་ལྟར་ཡང་རུང་སྟེ་གཞལ་བྱར་བརྗོད་པར་བྱ་བ་ཡིན་ཏེ། དངོས་པོ་རྟོགས་པའི་སྒོ་ནས་ཚད་མའི་སྟོབས་ཀྱིས་ངེས་པར་བྱེད་པས་སོ། ། ཚད་མ་གཉིས་ཀ་དངོས་པོའི་ཡུལ་ཅན་དུ་བཤད་པ་མིན་ནམ་ཇི་ལྟར་ན་མེད་པ་གཞལ་བྱ་ཡིན་ཞེ་ན།
ཤེས་བྱ་ཆོས་ཅན། དངོས་པོའི་ཡུལ་ཅན་ཉིད་དམ་ཁོ་ན་ནི་ཚད་མ་མ་ཡིན་པར་ཐལ། དངོས་པོ་མེད་པ་ལ་ཡང་གསར་དུ་མི་བསླུ་བའི་ཤེས་པ་འཇལ་བྱེད་དུ་འཇུག་པའི་ཕྱིར། ཁྱབ་པ་ཡོད་དེ། ཚད་མའི་མཚན་ཉིད་ནི་གསར་དུ་མི་བསླུ་བའི་ཤེས་པ་ཡིན་པའི་ཕྱིར། མི་བསླུ་བའི་དོན་དེ་ནི་འདི་ཡིན་ཏེ། དངོས་པོ་དང་དངོས་པོ་མེད་པ་འཇལ་བའི་ཚད་མ་ཆོས་ཅན། དངོས་པོ་དང་དངོས་པོ་མེད་པ་དེ་ལ་མི་བསླུ་བ་དེའི་ངོ་བོར་འཇོག་པ་ལ་རྒྱུ་མཚན་ཡོད་པ་ཡིན་ཏེ། རང་གི་ཡུལ་ཇི་ལྟར་གཞལ་བ་ལ་ཚད་མས་གནོད་པ་མེད་པའི་ཤེས་པ་ཡིན་པའི་ཕྱིར། མི་བསླུ་བའི་དོན་དེ་ལྟ་ཡིན་པ་དེ་བས་ན་དངོས་མེད་འཇལ་བའི་ཚད་མ་འདི་ལ་དངོས་པོ་མེད་ལ་ལྟོས་ནས་ཀྱང་ཚད་མའི་མཚན་ཉིད་གནོད་པ་མེད་པའི་ཡུལ་ཅན་ཡོད་པས་དངོས་པོ་མེད་པ་གཞལ་བྱ་ཡིན་ནོ །
རིགས་པ་ཅན་པ་ན་རེ། གལ་ཏེ་དངོས་མེད་ཐམས་ཅད་ཀྱང་ཤེས་བྱ་ལ་སོགས་རྣམ་པ་འགའ་ཞིག་ལྟར་ཡོད་པའི་ཕྱིར་འགའ་ཡང་དངོས་པོ་མེད་པ་མ་ཡིན་ནོ། ། ཤེས་བྱར་ཡོད་པས་ཡོད་པར་མི་རུང་ན་ཡོད་པ་མི་སྲིད་པར་འགྱུར་ཏེ། མེ་ཆུའི་རང་བཞིན་དུ་ཡོད་པ་ལ་སོགས་ཐམས་ཅད་ཐམས་ཅད་ཀྱི་རང་བཞིན་དུ་ཡོད་པ་མི་སྲིད་པའི་ཕྱིར་ཞེ་ན། རིགས་པ་ཅན་པ་ཆོས་ཅན། གཞལ་བྱ་དངོས་པོ་དངོས་མེད་གཉིས་ཀའི་ཆོས་སུ་གྲུབ་པ་ཡིན་ཏེ། ཇི་ལྟར་གཞལ་བྱར་གྲུབ་པའི་མེ་ལ་སོགས་པ་དེ་དག་ཆུ་ལ་སོགས་པར་མེད་པའི་རྣམ་པ་དེ་ཉིད་དངོས་པོ་མེད་པ་ཡིན་པའི་ཕྱིར། བདག་མེད་དེ་མ་དམིགས་པའི་ཕྱིར། རི་བོང་གི་རྭ་བཞིན་ནོ་ཞེས་བཀོད་པ་ན་གསལ་བྱེད་པ་རི་བོང་དང་རྭ་དག་ཡོད་པའི་ཕྱིར་རི་བོང་གི་རྭ་མེད་པར་སྨྲ་བ་ལ་བཞག་གད་བྱེད་པ་དེ་ནི་གསལ་བྱེད་པ་བདག་ཉིད་ལ་བཞད་གད་བྱེད་པ་ཡིན་ནོ། ། སངས་རྒྱས་པ་དེ་ཆོས་ཅན།
ཁྱོད་ཀྱིས་རི་བོང་གི་ཡན་ལག་ཏུ་གྱུར་པའི་རྭ་མེད་དོ་ཞེས་བརྗོད་པ་ལ། རི་བོང་དང་རྭ་ཡང་ཡོད་དོ་ཞེས་བྱ་བའི་གསལ་བྱེད་པའི་ལན་སྐབས་སུ་བབ་པ་ཅི་ཞིག་ཡོད་དེ་མེད་པར་ཐལ། གང་གིས་རི་བོང་དང་རྭ་ཡོད་པ་དེས་གནོད་པར་འགྱུར་བ་ཙམ་ལ་མེད་ཅེས་བསྙོན་པ་ནི་མིན་པའི་ཕྱིར། འོ་ན་ཅི་ཞེ་ན། རི་བོང་དང་འབྲེལ་པ་ཅན་གྱི་རྭ་མེད་པའོ། ། གལ་ཏེ་དེ་ལྟ་ན་འབྲེལ་པ་མེད་ཅེས་བརྗོད་བར་བྱ་ཡི་རྭ་མེད་ཅེས་བརྗོད་པར་བྱ་བ་ནི་མ་ཡིན་ཏེ། འབྲེལ་པ་ལས་འབྲེལ་པ་ཅན་དུ་འགྱུར་བས་འབྲེལ་པ་དགག་བྱའོ་ཞེ་ན། སློབ་དཔོན་གྱིས་ཅི་བ་ལང་ལ་སོགས་པ་རྭ་ཅན་རྣམས་ཀྱི་རྭ་ལ་འབྲེལ་པ་ཙམ་ཁྱད་པར་ཡོད་ཀྱི་རྭའི་རྫས་ཀྱི་རང་བཞིན་ལ་ཁྱད་པར་མེད་པར་འདོད་པ་མ་ཡིན་ནམ་ཞེས་དྲིས་པས། ཕ་རོལ་གྱིས་རྭའི་རང་བཞིན་ཡང་ཐ་དད་པ་དེ་བཞིན་དུ་འབྲས་བུ་རྭ་ཅན་སོ་སོ་ལ་རྒྱུའི་རང་བཞིན་རྭ་ཡང་ཐ་དད་པའི་ཕྱིར་རོ་ཞེ་ན། རྒྱུ་རྭ་ཐ་དད་པས་འབྲས་བུ་རྭ་ཅན་ཡང་ཐ་དད་པ་དེའི་ཕྱིར།
གསལ་བྱེད་པ་ཆོས་ཅན། རི་བོང་དང་རྭ་འབྲེལ་པ་མེད་ཅེས་བརྗོད་པར་བྱ་ཡི་རི་བོང་གི་རྭ་མེད་དོ་ཞེས་བརྗོད་པར་མི་བྱའོ་ཞེས་བྱ་བའི་ཁྱོད་ཀྱིས་གླན་ཀ་འདི་སངས་རྒྱས་པ་ལ་འཇུག་པའི་གོ་སྐབས་ག་ལ་ཡོད་དེ་མེད་པར་ཐལ། རི་བོང་དང་རྭ་འབྲེལ་པ་མེད་པར་མ་ཟད་རི་བོང་གི་ཡན་ལག་ཏུ་གྱུར་པའི་རྭ་ཡང་མེད་པའི་ཕྱིར། གལ་ཏེ་རྭ་ཅན་རྣམས་ཀྱི་རང་བཞིན་ཐ་དད་པ་དེ་བཞིན་དུ་རི་བོང་གི་རྭ་རང་བཞིན་ཐ་དད་པ་མེད་དོ་ཞེ་ན། སངས་རྒྱས་པ་ཁོ་བོ་ཅག་ཀྱང་དེ་ཉིད་སྨྲའོ། ། ཡང་ན་གསལ་བྱེད་པ་ཆོས་ཅན། ཁྱོད་ཀྱིས་དགག་པར་བྱ་བའི་རི་བོང་དང་རྭའི་འབྲེལ་བ་གང་ཡིན་པ་དེ་ཉིད་དངོས་པོ་མེད་པ་ཡིན་པར་ཐལ། རི་བོང་དང་རྭ་ཡི་འབྲེལ་པ་མེད་པའི་ཕྱིར། འདོད་ན། ཁྱོད་འབྲེལ་གཞི་ཅན་ཡོད་པས་དགག་བྱ་མིན་ལ་འབྲེལ་བ་མེད་དོ་ཞེས་པའི་ཚིག་གི་ཚུལ་ཡང་སྒྲོ་བཏགས་པའི་ཕྱིར་རྫུན་ཚིག་ཏུ་ཟད་པ་ཡིན་ནོ། །
ཁས་བླངས་པའི་རི་བོང་དང་འབྲེལ་པ་ཅན་གྱི་རྭའི་རྫས་ཀྱང་མེད་དོ་ཞེ་ན། འདོད་པ་བསྒྲུབ་སྟེ། གལ་ཏེ་འདི་ཉིད་དང་པོར་བརྗོད་ན་ཉོན་མོངས་པར་མི་བྱ་བ་ཞིག་གོ ། འགལ་བ་ལ་མི་འཁྲུལ་པ་བསྒྲུབ་པའི་སྐྱོན་དུ་སྲིད་པ་དགག་པ་ནི། འགལ་བ་ལ་མི་འཁྲུལ་པ་ཅན་ཡང་ཐེ་ཚོམ་གྱི་རྒྱུར་བཤད་ན་མ་ངེས་པ་གང་གི་ནང་དུ་འདུ་ཞེ་ན། ཆོས་ཀྱི་གྲགས་པ་ཆོས་ཅན། འགལ་བ་ལ་མི་འཁྲུལ་བ་ཅན་གྱི་རྟགས་དེ་དངོས་པོ་སྟོབས་ཞུགས་ཀྱི་སྐབས་འདིར་མ་ངེས་པའི་རྟགས་སུ་མ་བཤད་པ་ལ་རྒྱུ་མཚན་ཡོད་དེ། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ནུས་ཡུལ་ལ་འགལ་བ་ལ་མི་འཁྲུལ་པ་ཅན་མི་སྲིད་པས་མ་ངེས་པའི་རྟགས་སུ་བསྡུ་བ་ལ་དགོས་པ་མེད་པའི་ཕྱིར། རྟགས་གྲུབ་སྟེ། ཇི་ལྟར་བཤད་པའི་མཚན་ཉིད་ཅན་གྱི་རང་བཞིན་དང་འབྲས་བུ་དག་གམ་མ་དམིགས་པ་ལ་ནི་འགལ་བ་ལ་མི་འཁྲུལ་བ་ཅན་མི་སྲིད་ལ།
མི་འཁྲུལ་པ་ཅན་གཞན་ནི་མེད་པས་སོ། ། དངོས་པོ་སྟོབས་ཞུགས་ལ་འགལ་བ་ལ་མི་འཁྲུལ་བ་མི་སྲིད་པ་དེའི་ཕྱིར། འོ་ན་གནས་སྐབས་གང་ལ་སྲིད་ཅེ་ན། ལུང་ལ་བརྟེན་པ་ལ་སྲིད་ཅེས་སྟོན་པ་ནི། སློབ་དཔོན་ཕྱོགས་ཀྱི་གླང་པོ་ཆོས་ཅན། དངོས་པོ་ཚད་མས་མ་མཐོང་བའི་ཡུལ་ལ་མི་འཁྲུལ་བ་ཅན་མི་སྲིད་པར་རྟོགས་པའི་སྟོབས་ཀྱིས་ཞུགས་པའི་ལུང་ལ་བརྟེན་པའི་རྗེས་སུ་དཔག་པ་ལ་བརྟེན་ཏེ་ལུང་དེའི་དོན་དཔྱོད་པ་ན་རྟགས་དེ་འགལ་བ་ལ་མི་འཁྲུལ་བ་ཅན་བསྒྲུབ་པའི་སྐྱོན་ཅན་དུ་བཤད་དེ། བསྟན་བཅོས་བྱེད་པ་གཟེགས་ཟན་པ་ལ་སོགས་པ་རྣམས་ནི་འཁྲུལ་བས་དོན་རྣམས་ལ་རང་བཞིན་ལོག་པར་སྟོན་པ་སྲིད་པའི་ཕྱིར། ལུང་ལ་སྲིད་ན་དངོས་སྟོབས་ལ་ཇི་ལྟར་མི་སྲིད་ཅེ་ན། བདག་ཉིད་ཀྱི་གཏན་ཚིགས་ཏེ་རང་བཞིན་དང་འབྲས་བུ་དང་མ་དམིགས་པའི་གཏན་ཚིགས་རྣམས་ཆོས་ཅན། རང་རང་གི་བསྒྲུབ་བྱ་ལ་འགལ་བ་ལ་མི་འཁྲུལ་བ་ཅན་མི་སྲིད་དེ།
རང་རང་གི་བསྒྲུབ་བྱའི་དངོས་པོ་ཇི་ལྟར་གནས་པ་བཞིན་སྒྲུབ་བྱེད་ཡང་དག་ཏུ་འདུག་པས་སོ། ། འགལ་བ་ལ་མི་འཁྲུལ་བ་ཅན་འདི་ལ་དཔེར་བརྗོད་པ་ནི། གཟེགས་ཟན་གྱི་སྤྱི་རྟག་པ་ཆ་མེད་ནི་འགྲོ་འོང་སོགས་ཀྱི་བྱ་བ་མེད་པ་ཐམས་ཅད་དུ་སོང་བའོ། ། ཞེས་བཤད་པ་ན། དེའི་སློབ་མ་པེ་ལུ་ཀས་སྤྱི་ནམ་མཁའ་བཞིན་དུ་གསལ་བ་ཡོད་མེད་ཐམས་ཅད་དུ་སོང་བ་དང་པེ་ཐ་རས་རང་གིས་ཙམ་ཐམས་ཅད་དུ་སོང་བར་ནི་བཟུང་ངོ་། ། དཔེར་མཁན་པ་འདས་ནས་རྩོད་པ་ནི། པེ་ལུ་ཀས་པེ་ཐ་ར་ལ་ལན་སྨྲས་པ། སྤྱི་ནི་ཆོས་ཅན། གསལ་བ་ཡོད་མེད་ཐམས་ཅད་ན་ཡོད་པ་ཡིན་ཏེ། ཤར་ལ་སོགས་པའི་ཡུལ་ཐམས་ཅད་ན་གནས་པ་སྤྱི་རང་དང་འབྲེལ་པ་ཅན་གསལ་བ་དག་དང་ཅིག་ཅར་མངོན་པར་འབྲེལ་བའི་ཕྱིར།
ནམ་མཁའ་བཞིན་ནོ་ཞེས་བྱ་བ་ནི་རང་བཞིན་གྱི་རྟགས་སོ། ། དེའི་རྒྱུ་མཚན་གསལ་བ་དེ་དག་ལ་འབྲེལ་བ་གསལ་བ་ཅན་གྱི་སྤྱིའི་རང་བཞིན་ཡོད་ཙམ་དང་རྗེས་སུ་འབྲེལ་བ་གསལ་བ་དེའི་ཡུལ་ན་འདུག་པའི་རང་བཞིན་ཉིད་ཡིན་པས་སོ། ། ལྡོག་ཁྱབ་ཡོད་དེ། སྤྱི་གང་ཞིག་གསལ་བའི་ཡུལ་གང་ན་མེད་པ་དེ་ནི་གསལ་བ་དེའི་ཡུལ་ཅན་གསལ་བའི་བདག་ཉིད་ལ་ཁྱབ་པར་བྱེད་པ་མིན་ནོ། ། གལ་ཏེ་ཁྱབ་བྱེད་ཁྱབ་བྱའི་ཡུལ་ན་གནས་པའི་ཁྱབ་པ་མེད་དེ། གཟུགས་ལ་སོགས་པ་ཡོན་ཏན་རྣམས་ཡོན་ཏན་ཅན་བུམ་སོགས་ལ་འདུ་ཡི་ནམ་མཁའ་ལ་འདུ་བས་ནམ་མཁའ་ལ་མེད་ཀྱང་ནམ་མཁའ་དེའི་ཡུལ་ན་གནས་པ་ཅན་གྱི་བུམ་པ་ལ་སོགས་པ་ལ་ཁྱབ་པར་བྱེད་པ་མ་ཡིན་ནམ་སྟེ་ཡིན་པས་སོ། ། རྟགས་གྲུབ་སྟེ། གཟུགས་དང་བུམ་པ་ལ་འཕྲོད་པ་འདུ་བས་སོ་ཞེ་ན། བསྟན་བཅོས་ཀྱི་ཐ་སྙད་བཞག་ནས་མྱོང་བ་ཉིད་ཀྱིས་ཡུལ་ཐ་དད་པ་ལ་ཁྱབ་པ་དང་ཐ་མི་དད་ལ་ཁྱབ་པ་གྲུབ་བོ་ཞེས་འཆད་པ་ནི། སྐྱེས་བུ་དང་དབྱུག་པ་ལྡན་པ་དང་གཟུགས་དང་བུམ་པ་འདུ་བ་དག་ལས་གནས་པའི་ཡུལ་དང་ཡུལ་ན་གནས་པ་ཅན་གྱི་དངོས་པོ་གྲུབ་མཐའ་ལས་གྲགས་པ་གང་ཡིན་པ་འདི་ནི་རེ་ཞིག་བཞག་སྟེ།
འཇིག་རྟེན་པའི་མྱོང་བས་གྲུབ་པ་ལ་བརྟེན་ནས་ཡུལ་རྣམ་པར་ཆད་པ་ལ་ཐ་དད་ཡུལ་རྣམ་པར་མ་ཆད་པར་སྣང་བའི་རྣམ་པར་ཤེས་པ་བསྐྱེད་པར་རུང་བའི་མཚན་ཉིད་ལ་གཅིག་ཅེས་བརྗོད་དོ། ། སྐྱེས་བུ་དང་དབྱུག་བ་ལྟ་བུ་སོ་སོ་བ་དང་སོ་སོ་བ་མ་ཡིན་པར་གྲུབ་པ་དག་ལ་ནི་ལྡན་པ་དང་འདུ་བའི་འབྲེལ་པ་དག་གོ་ཞེས་བྱ་བ་ནི་བསྟན་བཅོས་ཀྱི་ཡང་རྣམ་པར་བཞག་པ་དགོངས་པ་ཡིན་ནོ། ། དོན་བསྡུ་བ་ནི། གང་ཞིག་གི་ཁྱབ་བྱེད་ཡིན་པ་དེ་ཁྱབ་བྱའི་ཡུལ་ན་ཡོད་པས་ཁྱབ་པ་དེའི་ཕྱིར། སྤྱི་འདི་རང་ཡོད་པ་ཙམ་དུ་རྗེས་སུ་འབྲེལ་པ་ཅན་གྱི་བྱེ་བྲག་དེའི་ཡུལ་ན་གནས་པ་བསྒྲུབ་པར་བྱ་བ་ལ་བྱེ་བྲག་དེ་དང་འབྲེལ་པ་ཉིད་འདི་ནི་གཏན་ཚིགས་ཡིན་ནོ། ། པེ་ལུ་ཀའི་འདོད་པ་བརྗོད་ཟིན་ཏོ། ། ཟུར་ན་གནས་པའི་རྒོལ་བ་སྨྲས་པ། གལ་ཏེ་སྤྱི་རང་གི་རྟེན་གསལ་བ་ལ་ཁྱབ་པར་སྨྲ་བ་པེ་ཐ་རས་ཀྱང་གསལ་བ་དེའི་ཡུལ་ན་སྤྱི་གནས་པར་འདོད་པ་ཉིད་མ་ཡིན་ནམ། འདོད་པ་དེའི་ཕྱིར་པེ་ཐ་ར་ཁྱོད་ཀྱིས་འདི་ལ་མི་འདོད་པ་ཅི་ཡོད་ཅེ་ན། སངས་རྒྱས་པས་པེ་ཐ་རས་འདོད་པ་དེ་མི་འཐད་པ་བཤད་པ།
སྤྱི་ནི་ཆོས་ཅན། ཡུལ་ཐ་དད་པའི་གསལ་བ་དག་དང་ཅིག་ཅར་འབྲེལ་བར་མི་འགྲུབ་པར་ཐལ། གསལ་བ་ཡོད་མེད་ཐམས་ཅད་དུ་ཁྱབ་པ་མིན་པའི་ཕྱིར་རོ། ། ཤེས་བྱ་ཆོས་ཅན། ཡུལ་ཐ་དད་པའི་གསལ་བ་དག་དང་ཅིག་ཆར་མངོན་པར་འབྲེལ་བའི་སྤྱི་ནི་གསལ་བ་ཡོད་མེད་ཐམས་ཅད་དུ་ཁྱབ་པ་མ་ཡིན་པར་མི་འགྲུབ་སྟེ། ཤར་གྱི་བ་ལང་གཅིག་དང་དོན་དམ་པར་འཕྲོད་འདུས་འབྲེལ་བ་ཅན་སྔོན་ནུབ་དེ་ན་མེད་པའི་སྤྱི་ཡིན་ན་ནི་ནུབ་ལ་སོགས་པའི་ཡུལ་གཞན་དུ་སྔ་ན་མེད་པའི་གསལ་བ་སྐྱེས་པ་ན་དེ་དང་འབྲེལ་བར་མི་ནུས་པ་དེའི་ཕྱིར། རྟགས་གྲུབ་སྟེ། སྤྱི་འགྲོ་བའི་བྱ་བ་མེད་པས་སོ། ། རྒྱུ་མཚན་དེས་ན་ཤར་གྱི་བ་ལང་གཅིག་དང་འབྲེལ་པ་ཅན་གྱི་སྤྱི་གཅིག་ནི་ཆོས་ཅན། ཡུལ་གཞན་ནུབ་ཏུ་མ་སོང་བར་ཤར་དེའི་ཡུལ་ན་ཡོད་པ་ཅན་མ་ཡིན་པར་སྔ་ན་མེད་པའི་ནུབ་ཀྱི་བ་ལང་གསར་སྐྱེ་དག་དང་དོན་དམ་པར་འཕྲོད་འདུས་མངོན་པར་འབྲེལ་བ་ཡིན་ན་ནི་ཡུལ་དུ་མ་ན་གནས་པའི་བུམ་པ་ལ་སོགས་པ་དག་དང་ཅིག་ཅར་འབྲེལ་བའི་ཉི་མའི་འོད་ལ་སོགས་པ་བཞིན་དུ་གསལ་བ་དེའི་བར་ན་ཁྱབ་པ་མེད་ན་གསལ་བ་དང་འབྲེལ་པ་མེད་པ་ཡིན་ཏེ།
གསལ་བ་དང་དོན་དམ་པར་འབྲེལ་བ་ཡིན་ན་གསལ་བའི་བར་ན་ཡོད་དགོས་པའི་ཕྱིར། སྦྱོར་བ་གཉིས་པ་པེ་ཐ་རའི་སྦྱོར་བ་ཡང་། སྤྱི་ནི་ཆོས་ཅན། གསལ་བའི་བར་སྟོང་ཐམས་ཅད་དུ་སོང་བ་མ་ཡིན་ཏེ། གསལ་བའི་བར་སྟོང་དུ་ཡོད་ན་དམིགས་པའི་མཚན་ཉིད་དུ་གྱུར་པ་ལས་གསལ་བའི་བར་དག་ཏུ་མ་དམིགས་པའི་ཕྱིར་རོ། ། དམིགས་པའི་མཚན་ཉིད་དུ་གྱུར་པ་ནི་མི་ཤེས་པ་ལ་མངོན་པར་གསལ་བ་སྟེ། དེ་ཡང་གསལ་བ་ལ་ལར་གསལ་གྱི་ལ་ལར་མི་གསལ་ལོ་ཞེ་ན། སྤྱི་ཆོས་ཅན། གསལ་བ་གཅིག་ལ་གསལ་བས་ཐམས་ཅད་ལ་གསལ་བར་ཐལ། ཐ་དད་པ་མེད་པ་གཅིག་ཡིན་པའི་ཕྱིར།
འདོད་ན། མི་གསལ་བའི་རང་བཞིན་དང་བྲལ་བར་ཐལ་ལོ། ། འདོད་པ་དེའི་ཕྱིར། བར་དུ་ཆོད་པ་དང་རིང་པོར་གནས་པ་དང་བལྟར་མི་རུང་བ་རྣམས་མི་གསལ་ལོ་ཞེ་ན། སྤྱི་ཆོས་ཅན། སྒྲིབ་པས་མ་ཆོད་པ་དང་། ཐག་རིང་པོར་གནས་པ་མིན་པ་དང་། བལྟར་རུང་བའི་བདག་ཉིད་ཀྱི་སྤྱི་ལས་སྒྲིབ་པས་ཆོད་པ་སོགས་ཀྱི་སྤྱི་ལོགས་སུ་གཞག་ཏུ་མེད་པར་ཐལ། སྤྱི་ཐམས་ཅད་ཐ་དད་མེད་པ་གཅིག་ཡིན་པ་དེ་ཉིད་ཀྱི་ཕྱིར་རོ། ། རང་གི་རྟེན་དང་དབང་པོ་མ་འབྲེལ་བས་མི་གསལ་ལོ་ཞེ་ན།
རང་གི་རྟེན་དང་དབང་པོ་འབྲེལ་བའི་སྤྱི་ལས་མ་འབྲེལ་བའི་སྤྱི་ལོགས་སུ་གཞག་ཏུ་མེད་པར་ཐལ། སྤྱི་ཐམས་ཅད་ཆ་མེད་གཅིག་ཡིན་པའི་ཕྱིར། རྟེན་ལ་འདུས་པ་གསལ་གྱི་ཐམས་ཅད་མི་གསལ་ལོ་ཞེ་ན། རྟེན་དང་འདུ་བ་མེད་པའི་རང་བཞིན་དང་བྲལ་བ་ཡང་ཡིན་ཏེ། རྟེན་ལ་འཕྲོད་པ་འདུ་བ་དང་ཐ་དད་པ་མེད་པ་ཉིད་ཀྱི་ཕྱིར་རོ། ། རྟགས་བསལ་རྣམས་ཁས་བླངས་སོ། ། སྤྱི་དང་ཡུལ་མཚུངས་པའི་རྟེན་བྱེ་བྲག་དབང་པོ་དང་སྦྱོར་བའམ་ཕྲད་པ་ལ་ལྟོས་པ་ཡིན་ན་ནི་གསལ་ལོ་ཞེ་ན། སྤྱི་ནི་ཆོས་ཅན། ཆ་ཐ་དད་པ་མེད་པར་འགལ་བར་ཐལ། རྟེན་དང་ཡུལ་མཚུངས་པ་དང་ཡུལ་མཚུངས་པ་མིན་པའི་རང་བཞིན་གཉིས་སུ་གནས་པའི་ཕྱིར།
ཐ་དད་མེད་པར་ཡང་འགལ་བར་ཐལ། བལྟར་རུང་བ་དང་མི་རུང་བའི་བདག་ཉིད་ཀྱི་རྫས་གཉིས་སུ་གནས་པའི་ཕྱིར་ཞེས་བྱ་བ་ལ་སོགས་པ་ཡང་བརྗོད་པར་བྱའོ། ། རྒྱུ་མཚན་དེ་བས་ན་པེ་ཐ་རའི་མི་དམིགས་པའི་སྦྱོར་བ་འདི་དང་པེ་ལུ་གའི་རང་བཞིན་གྱི་སྦྱོར་བ་ནི་ཆོས་ཅན། རང་རང་གི་བསྒྲུབ་བྱ་ལ་ཐེ་ཚོམ་སྐྱེད་པར་བྱེད་དེ། གཞི་སྤྱི་གཅིག་ལ་ཕན་ཚུན་འགལ་བའི་དོན་སྒྲུབ་པའི་རྟགས་སྦྱོར་ལྟར་སྣང་དུ་མཚུངས་པས་སོ། ། བསྟན་བཅོས་བྱེད་པའི་གཟེགས་ཟན་ཆོས་ཅན། ཁྱོད་ཀྱི་ལུང་ཚད་མར་བྱས་ནས་འགལ་བ་ལ་མི་འཁྲུལ་བ་ཅན་གྱི་རྟགས་འབྱུང་བ་སྲིད་དེ། ཁྱོད་ཀྱིས་ནི་སྤྱི་གསལ་བའི་བར་ན་མེད་པ་དང་གསལ་བ་ལ་དོན་དམ་པར་འཕྲོད་འདུས་འབྲེལ་བ་གཉིས་པོ་དག་གི་འགལ་བའི་ཆོས་མེད་ན་མི་འབྱུང་བ་མ་མཐོང་བས་དེ་དག་མི་འགལ་བར་མཐོང་ནས་སྤྱི་གསལ་བའི་བར་ན་མེད་པ་དང་གསལ་བ་ལ་དོན་དམ་པར་འཕྲོད་འདུས་འབྲེལ་བར་བཤད་པའི་ཕྱིར། དངོས་པོ་དང་རྗེས་སུ་འབྲེལ་བའི་རྗེས་དཔག་ལ་ནི་འགལ་བ་ལ་མི་འཁྲུལ་པ་མི་སྲིད་པ་འདི་ལྟར། དངོས་པོ་སྟོབས་ཞུགས་ཀྱི་རྟགས་དེ་ལ་ཆོས་ཅན།
འགལ་བ་ལ་མི་འཁྲུལ་བ་ཅན་གྱི་རྟགས་དོན་མཐུན་མི་སྲིད་དེ། ཇི་ལྟར་བསྒྲུབ་བྱའི་ཆོས་འགལ་བ་དག་གཞི་གཅིག་ལ་མི་སྲིད་པ་དེ་བཞིན་དུ་དེས་ཁྱབ་པ་དག་ཀྱང་གཅིག་ལ་མི་སྲིད་པའི་ཕྱིར་རམ་རྒྱུ་མཚན་གྱིས་འགལ་བས་ཁྱབ་པ་དེ་དག་གཅིག་ལ་ཡོད་པ་མ་ཡིན་པ་དེས་ནའོ། ། དེས་ན་འགལ་བ་ལ་མི་འཁྲུལ་བ་ཅན་གྱི་རྟགས་འདི་ནི་གཟེགས་ཅན་གྱི་ལུང་ཁས་བླངས་པའི་སྟོབས་ཀྱིས་འཇུག་པ་ཡིན་ནོ། ། དངོས་པོ་ལ་མི་སྲིད་ན་སློབ་དཔོན་གྱིས་བྱས་པ་ལ་དཔེར་བརྗོད་དེ་ཅི་ཡིན་ཞེ་ན། སློབ་དཔོན་གྱིས་ནི་ཆོས་ཅན། དངོས་པོ་སྟོབས་ཞུགས་ལ་འགལ་བ་ལ་མི་འཁྲུལ་བ་སྲིད་པའི་སྒོ་ནས་བྱས་པ་ལ་དཔེར་བརྗོད་མཛད་པ་མིན་ཏེ། བྱས་པའི་ཕྱོགས་ཙམ་བྱེ་བྲག་པའི་ལུང་དོན་སྔར་ཡོད་ཀྱིས་གསལ་བར་བྱས་པ་འགལ་བ་ལ་མི་འཁྲུལ་བ་ཅན་དུ་བསྟན་པའི་ཕྱིར། སྒྲ་མི་རྟག་སྟེ་བྱས་པའི་ཕྱིར། རྟག་སྟེ་མཉན་བྱ་ཡིན་པའི་ཕྱིར་ཞེས་དཔེར་བརྗོད་པ་འདི་གསུངས་པའི་ཕྱིར་ཆོས་མཆོག་གོ ། མཉན་བྱ་འདི་ཆོས་ཅན།
ཁྱོད་སྒྲ་རྟག་པར་བསྒྲུབ་པའི་རྟགས་ཡིན་པ་འདི་ལ་ནི་ཚད་མ་ཅན་མ་ཡིན་པ་གསུམ་ཁས་བླངས་པར་བྱ་བ་ཡིན་ཏེ། སྒྲའི་སྤྱི་ཉིད་གསལ་བ་ལས་རྫས་ཐ་དད་པ་དང་། དེ་ཉིད་ཉན་པའི་དབང་པོས་རྟོགས་པར་བྱ་བ་དང་རྟག་པ་སྟེ་གསུམ་པོ་དེ་ཁས་བླངས་ལས་ཚད་མ་སྟེ་རྟགས་འདི་འཇུག་པ་ཡིན་པའི་ཕྱིར་རོ། ། སྒྲ་རྟག་པར་མ་གྲུབ་པ་དེ་བས་ན། མཉན་བྱ་འདི་ནི་ཆོས་ཅན། བྱས་པས་སྒྲ་མི་རྟག་པར་བསྒྲུབ་པ་ལ་གེགས་བྱེད་པ་མིན་པར་ཐལ། བྱས་པ་སྒྲ་མི་རྟག་པར་བསྒྲུབ་པའི་དངོས་པོའི་སྟོབས་ཀྱིས་འོངས་པའི་ཚུལ་གསུམ་ཚད་མས་ངེས་པ་ཡིན་པའི་ཕྱིར། བྱས་པ་ཉིད་ཀྱིས་སྐབས་སུ་ལུང་ལས་བཤད་པའི་མཉན་བྱ་གནོད་བྱེད་དུ་ཉེ་བར་དགོད་པར་བྱ་བ་མིན་ཏེ། བྱས་པས་སྒྲ་མི་རྟག་པར་འགྲུབ་པ་ལུང་ལ་བརྟེན་པ་མེད་པའི་ཕྱིར་རོ། ། མཉན་བྱ་གང་ཡིན་པ་དེ་ནི་ཆོས་ཅན།
སྒྲ་རྟག་པར་བསྒྲུབ་པའི་རྟགས་ཡང་དག་མིན་པར་ཐལ། ཁྱོད་རྟག་པ་ཡིན་ནོ་ཞེས་བསྒྲུབ་བྱ་དང་འབྲེལ་པ་མི་འཁྲུལ་བ་ཡང་མ་གྲུབ་པའི་ཕྱིར་རོ། ། དཔེ་རང་རྒྱུད་དུ་གོ་བྱེད་དུ་འདོད་པ་དགག་པ་ནི། གཏན་ཚིགས་ཡང་དག་དང་ལྟར་སྣང་ཐམས་ཅད་བཤད་ན་གཏན་ཚིགས་ཀྱི་སྦྱོར་བ་ནི་དཔེ་དང་བཅས་པ་ཉིད་ཡིན་པས་དཔེའི་མཚན་ཉིད་ཇི་ལྟར་མི་བརྗོད་ཅེ་ན། གཏན་ཚིགས་མཚན་ཉིད་གསུམ་ཡིན་པའི་ཕྱིར་དཔེ་ནི་ལོགས་ཤིག་བརྗོད་བྱ་མིན་ཞེས་རྒྱས་པར་འགྲེལ་པ་ནི། ཤེས་བྱ་ཆོས་ཅན། དཔེ་ཞེས་བྱ་བ་བསྒྲུབ་བྱ་བསྒྲུབ་པའི་ཡན་ལག་རང་རྒྱུད་པ་ཚུལ་གསུམ་ལས་གཞན་ནི་ཡོད་པ་མིན་ཏེ། གཏན་ཚིགས་ཀྱི་མཚན་ཉིད་དུ་བཤད་པའི་ཚུལ་གསུམ་པོ་དེ་ཙམ་གྱིས་བསྒྲུབ་བྱའི་དོན་རྟོགས་པས་སོ། ། རྒྱུ་མཚན་དེས་ན་དེའི་མཚན་ཉིད་ལོགས་ཤིག་ཏུ་མ་བཤད་དེ། རྟགས་ཀྱི་མཚན་ཉིད་བརྗོད་པའི་ཤུགས་ལས་དཔེའི་དོན་གོ་བའི་ཕྱིར་རོ། །
ཤུགས་ལ་གོ་བ་ཉིད་སྟོན་པ་ནི་གཏན་ཚིགས་ཡང་དག་ནི་ཆོས་ཅན། ཁྱོད་ཀྱི་མཚན་ཉིད་བསྟན་པའི་ཤུགས་ལ་དཔེ་དོན་གོ་བར་འགྱུར་ཏེ། ཁྱོད་མཐུན་པའི་ཕྱོགས་ལ་ཡོད་པ་དང་མི་མཐུན་པའི་ཕྱོགས་ལས་ལྡོག་པའི་ཚུལ་དུ་བྱེ་བྲག་མེད་པར་བཤད་པའི་ཤུགས་ལ་དཔེའི་དོན་ཁོང་དུ་ཆུད་པའི་ཕྱིར། ཡང་བྱེ་བྲག་ཏུ་རྗེས་སུ་འགྲོ་ལྡོག་ངེས་པའི་ཚུལ་ནི། འབྲས་བུ་དུ་བ་ཆོས་ཅན། མེ་དེ་དང་རྗེས་སུ་འབྲེལ་བར་བཤད་དེ། མེ་ལས་སྐྱེ་བར་རྒྱུ་འབྲས་ངེས་བྱེད་ཀྱི་ཚད་མས་གྲུབ་པའི་ཕྱིར། རང་བཞིན་བྱས་པ་དག་ཆོས་ཅན། མི་རྟག་པ་དེ་གྲུབ་ཙམ་གྱིས་མི་རྟག་པ་ལ་རྗེས་སུ་འབྲེལ་བར་བཤད་དེ། མི་རྟག་པ་ལ་བདག་གཅིག་ཏུ་འབྲེལ་བར་གནོད་པ་ཅན་གྱི་ཚད་མས་གྲུབ་པའི་ཕྱིར།
དུ་བས་དུ་ལྡན་གྱི་ལ་མེ་ཡོད་པར་བསྒྲུབ་པའི་ཆོས་མཐུན་སྦྱོར་གྱི་སྒྲུབ་ངག་ཆོས་ཅན། གང་ན་དུ་བ་ཡོད་པ་དེ་ན་མེ་ཡོད་དེ་དཔེར་ན་ཚང་མང་བཞིན། མེ་མེད་ན་ནི་གང་ན་ཡང་དུ་བ་ཡོད་པ་མ་ཡིན་ཏེ་གཞན་པ་དག་བཞིན་ཞེས་བསྟན་པར་བྱ་བ་ཡིན་ཏེ། དུ་བས་དུ་ལྡན་གྱི་ལ་མེ་ཡོད་དུ་བསྒྲུབ་པའི་རྗེས་སུ་འགྲོ་ལྡོག་གི་ཁྱབ་པ་གོ་བར་བྱེད་པའི་སྒྲུབ་ངག་གི་ཡན་ལག་ཡིན་པས་སོ། ། བྱས་པ་སྒྲ་མི་རྟག་པར་བསྒྲུབ་པའི་ཆོས་དང་མི་མཐུན་སྦྱོར་གྱི་སྒྲུབ་ངག་ཆོས་ཅན། གང་བྱས་པ་དེ་མི་རྟག་པ་ཉིད་ཡིན་ལ་དཔེར་ན་བུམ་པ་བཞིན། མི་རྟག་པ་ཉིད་མེད་ན་ནི་བྱས་པ་མི་སྲིད་དེ། དཔེར་ན་ནམ་མཁའ་བཞིན་ནོ་ཞེས་བསྟན་པར་བྱ་བ་ཡིན་ཏེ། བྱས་པས་སྒྲ་མི་རྟག་པར་བསྒྲུབ་པའི་རྗེས་སུ་འགྲོ་ལྡོག་གི་ཁྱབ་པ་གོ་བར་བྱེད་པའི་སྒྲུབ་ངག་ཡང་དག་ཡིན་པས་སོ། ། ཁྱབ་པ་མེད་ན།
མཐུན་པའི་ཕྱོགས་ལ་ཡོད་པའི་རྗེས་འགྲོ་དང་མི་མཐུན་པའི་ཕྱོགས་དག་ལ་མེད་པའི་ལྡོག་པ་ཇི་སྐད་བཤད་པའི་རྣམ་པ་དག་གམ། དུ་བ་མེ་དེའི་འབྲས་བུ་ཉིད་དུ་ངེས་པ་དང་བྱས་པ་མི་རྟག་པ་དེའི་རང་གི་ངོ་བོ་ཡིན་པའི་ཁྱབ་པ་བསྟན་པར་མི་ནུས་པར་ཐལ། དཔེའི་སྟེང་དུ་རྗེས་སུ་འགྲོ་ལྡོག་གི་ཁྱབ་པ་སྟོན་པ་དེ་ལྟ་མ་ཡིན་ན་ནིའོ། ། ཁྱབ་པའི་དོན་འདི་བསྟན་ན་ཡང་དཔེ་བསྟན་པ་ཉིད་དུ་འགྱུར་བ་ཡིན་ཏེ། དཔེའི་ཚུལ་ནི་ཁྱབ་པ་སྟོན་པ་དེ་ཙམ་དུ་ཟད་པའི་ཕྱིར་རོ། ། དཔེ་ཡང་དག་བསྟན་པ་འདིས་ནི་དཔེའི་ཉེས་པ་རྣམས་ཀྱང་བསལ་བ་ཡིན་ནོ། ། དཔེའི་ཉེས་པ་གང་ཞེ་ན། དཔེར་ན་སྒྲ་རྟག་སྟེ། ལུས་ཅན་མིན་པའི་ཕྱིར། ལས་བཞིན་དང་རྡུལ་ཕྲ་རབ་བཞིན་དང་བུམ་པ་བཞིན་ནོ་ཞེས་བྱ་བ་བཀོད་པ་ན་ལས་དང་རྡུལ་ཕྲ་རབ་དང་བུམ་པ་རྣམས་ནི་ཆོས་ཅན།
དེ་བསྒྲུབ་ཀྱི་དཔེའི་ཉེས་པ་ཡིན་ཏེ། དེ་བསྒྲུབ་ཀྱི་དཔེར་བཟུང་བ་གང་ཞིག་རིམ་པ་བཞིན་དུ་བསྒྲུབ་པར་བྱ་བའི་ཆོས་ཀྱིས་སྟོང་པ་དང་སོགས་པ་རྟགས་དང་རྟགས་ཆོས་གཉིས་ཀས་སྟོང་པ་ཡིན་པའི་ཕྱིར། དོན་སྐྱོན་ཅན་བསྟན་ཟིན་ཏོ། ། བློ་སྐྱོན་ཅན་ནི། འདོད་ཆགས་ལ་སོགས་པ་དང་ལྡན་པ་ཡིན་ཏེ། སྨྲ་བའི་ཕྱིར། ལམ་པོ་ཆེའི་མི་བཞིན་ནོ་ཞེས་བྱ་བ་བཀོད་པ་ན། ལམ་པོ་ཆེའི་མི་ཆོས་ཅན། དེ་བསྒྲུབ་ཀྱི་དཔེའི་ཉེས་པ་ཡིན་ཏེ། དེ་བསྒྲུབ་ཀྱི་མཐུན་དཔེར་བཟུང་བ་གང་ཞིག་བསྒྲུབ་བྱའི་ཆོས་དང་ལྡན་པ་ཡིན་མིན་ཐེ་ཚོམ་ཟ་བའི་ཕྱིར།
སོགས་པ་ཆགས་ལྡན་གྱིས་མི་དེ་འཆི་བའི་ཆོས་ཅན་དུ་བསྒྲུབ་པའི་མཐུན་དཔེ་ཡང་དག་མིན་པར་ཐལ། སྨྲ་བ་ཕ་རོལ་པོ་ཀུན་མཁྱེན་མིན་པར་བསྒྲུབ་པའི་དེ་བསྒྲུབ་ཀྱི་དཔེར་བཟུང་བ་གང་ཞིག བསྒྲུབ་བྱའི་ཆོས་དང་ལྡན་པ་ཡིན་མིན་ཐེ་ཚོམ་ཟ་བའི་ཕྱིར། སྒྲ་སྐྱོན་ཅན་ནི། དཔེར་ན་གང་སྨྲ་བ་དེ་ནི་འདོད་ཆགས་ལ་སོགས་པ་དང་ལྡན་པ་ཡིན་ཏེ། འདོད་པའི་མི་བཞིན་ནོ་ཞེས་བྱ་བ་བཀོད་པ་ན། འདོད་པའི་མི་ཆོས་ཅན། དེ་བསྒྲུབ་ཀྱི་དཔེའི་ཉེས་པ་ཡིན་ཏེ། དེ་བསྒྲུབ་ཀྱི་དཔེར་བཟུང་བ་གང་ཞིག ཁྱོད་ཀྱི་སྟེང་དུ་སྨྲ་བ་ལ་འདོད་ཆགས་དང་ལྡན་པའི་རྗེས་སུ་འགྲོ་བའི་ཁྱབ་པ་མེད་པའི་ཕྱིར།
སྒྲ་མི་རྟག་སྟེ་བྱས་པའི་ཕྱིར་ཞེས་བཀོད་པ་ན་བུམ་པ་ཆོས་ཅན། དེ་བསྒྲུབ་ཀྱི་དཔེའི་ཉེས་པ་ཡིན་ཏེ། དེ་བསྒྲུབ་ཀྱི་མཐུན་དཔེར་བཟུང་བ་གང་ཞིག སྒྲུབ་ངག་གིས་ཁྱོད་ཀྱི་སྟེང་དུ་དེ་བསྒྲུབ་ཀྱི་རྗེས་འགྲོའི་ཁྱབ་པ་རབ་ཏུ་མ་བསྟན་པའི་ཕྱིར་རོ། ། དེ་བཞིན་དུ་རྗེས་སུ་འགྲོ་བ་ཕྱིན་ཅི་ལོག་ནི་གང་མི་རྟག་པ་དེ་ནི་བྱས་པ་སྟེ། བུམ་པ་བཞིན་ནོ་ཞེས་བྱ་བ་ལྟ་བུ་བཀོད་པ་ན། བུམ་པ་ཆོས་ཅན། བྱས་པས་སྒྲ་མི་རྟག་བསྒྲུབ་ཀྱི་དཔེའི་ཉེས་པ་ཡིན་ཏེ། དེ་བསྒྲུབ་ཀྱི་མཐུན་དཔེར་བཟུང་བ་གང་ཞིག བྱས་པ་ལ་མི་རྟག་པས་ཁྱབ་པ་མ་བསྟན་པར་མི་རྟག་པ་ལ་བྱས་པས་ཁྱབ་པ་བསྟན་པའི་ཕྱིར།
དེ་དག་ནི་ཆོས་མཐུན་པའི་དཔེའི་སྒོ་ནས་དཔེ་ལྟར་སྣང་དག་ཡིན་ནོ། ། ཆོས་མི་མཐུན་པའི་སྒོ་ནས་ཀྱང་དགུ་ཡིན་ཏེ། འདི་ལྟར། ལུས་ཅན་མིན་པས་སྒྲ་རྟག་པར་བསྒྲུབ་པ་ལ་མི་མཐུན་དཔེ་རྡུལ་ཕྲ་རབ་བཞིན་དང་ལས་བཞིན་དང་ནམ་མཁའ་བཞིན་ནོ་ཞེས་བྱ་བ་བཀོད་པ་ན། རྡུལ་ཕྲ་རབ་དང་ལུས་དང་ནམ་མཁའ་རྣམས་ནི་ཆོས་ཅན། དེ་བསྒྲུབ་ཀྱི་དཔེའི་ཉེས་པ་ཡིན་ཏེ། དེ་བསྒྲུབ་ཀྱི་མི་མཐུན་དཔེར་བཟུང་བ་གང་ཞིག རིམ་བཞིན་དུ་དེ་བསྒྲུབ་ཀྱི་བསྒྲུབ་པར་བྱ་བའི་ཆོས་དང་རྟགས་དང་ཆོས་རྟགས་གཉིས་ཀ་ལྡོག་པ་མེད་པའི་ཕྱིར། དཔེ་ལྟར་སྣང་སྟོན་པའི་སྐབས་འདིར་ཆོས་ཅན། དོན་སྐྱོན་ཅན་གྱི་མི་མཐུན་དཔེ་ལྟར་སྣང་བསྟན་པ་དེ་བཞིན་དུ་བསྒྲུབ་བྱའི་ཆོས་དང་རྟགས་དང་རྟགས་ཆོས་གཉིས་ཀ་ལྡོག་པ་ལ་ཐེ་ཚོམ་ཟ་བ་དང་ལྡོག་པ་མེད་པ་དང་ལྡོག་པ་རབ་ཏུ་བསྟན་པ་དང་སོགས་པ་ལྡོག་པ་ཕྱིན་ཅི་ལོག་ཏུ་སྟོན་པའི་མཐུན་དཔེ་ལྟར་སྣང་ཡང་བརྗོད་པར་བྱ་སྟེ།
དེ་དག་བརྗོད་པས་མཐུན་དཔེའི་བསལ་བྱ་མི་མཐུན་དཔེ་ལྟར་སྣང་ཁོང་དུ་ཆུད་པའི་ཕྱིར། དཔེ་ཡང་དག་རྣམས་ཀྱི་རྗེས་སུ་འགྲོ་ལྡོག་སྤྱི་དང་བྱེ་བྲག་གི་མཚན་ཉིད་བསྟན་པར་དོན་གྱིས་གོ་བ་དཔེ་ལྟར་སྣང་འདི་དག་བསལ་བར་རིག་པར་བྱ་སྟེ། དཔེ་ལྟར་སྣང་འདི་དག་གིས་ནི་གཏན་ཚིགས་ཀྱི་རྗེས་སུ་འགྲོ་ལྡོག་སྤྱིའི་མཚན་ཉིད་དམ་བྱེ་བྲག་གི་མཚན་ཉིད་བསྟན་པར་མི་ནུས་པ་དེའི་ཕྱིར་རོ། ། གལ་ཏེ་གཏན་ཚིགས་ཀྱི་ཚུལ་ལ་མ་རེག་པར་རང་རྒྱུད་ཉིད་དུ་དཔེ་བསྒྲུབ་བྱ་སྒྲུབ་པར་བྱེད་པའི་ཡན་ལག་ཞེས་རིགས་པ་ཅན་པ་སྨྲ་ན་ནི་དེའི་ཚེ་དཔེ་རྟགས་དེའི་ཚུལ་ལ་མ་རེག་པར་ལོགས་ཤིག་ཏུ་སྒྲུབ་བྱེད་ཡིན་དུ་ཆུག་ནའང་། བུམ་པ་ཆོས་ཅན། སྒྲ་མི་རྟག་པར་བསྒྲུབ་པའི་དཔེར་བཀོད་པ་ཁྱབ་པ་སྟོན་པའི་ཡན་ལག་ཏུ་དོན་མེད་པར་འགྱུར་སྟེ། མི་རྟག་པ་དང་མ་འབྲེལ་བའི་ཕྱིར། གལ་ཏེ་དཔེས་གཏན་ཚིགས་ཀྱི་ཁྱབ་པ་མི་འཁྲུལ་བ་ཉིད་སྟོན་པ་མིན་ན་བུམ་པ་དེ་ཆོས་ཅན། ཁྱོད་བསྒྲུབ་བྱ་སྒྲ་མི་རྟག་པ་འགྲུབ་པ་ལ་ཉེ་བར་མཁོ་བ་ཅི་ཞིག་ཡོད་དེ་མེད་པར་ཐལ། མི་རྟག་པ་དང་འབྲེལ་བ་མེད་པའི་ཕྱིར་རོ། །
དཔེ་ཆོས་ཅན་དང་འདྲ་བ་ལས་ཆོས་ཀྱི་གོ་བྱེད་དུ་འགྱུར་རོ་ཞེ་ན། འདྲ་བའི་རྒྱུ་མཚན་གང་གིས་ཆོས་ཉེ་བར་གང་གིས་ན་འདྲ་བ་ཙམ་གྱི་རྒྱུ་བསྒྲུབ་བྱའི་ཆོས་ཉེ་བར་འཇལ་བ་ལས་ཚོགས་དོན་སྒྲུབ་བྱེད་དུ་འགྱུར་བ་ཡིན་ཏེ་མིན་པར་ཐལ། ཆོས་ཀྱི་དོན་གང་ཞིག་དང་རྣམ་པ་འགས་འདྲ་བ་ཙམ་གྱིས་ནི་ཆོས་ཅན་གྱི་བདག་ཉིད་གཞན་བསྒྲུབ་བྱའི་ཆོས་ལྡན་དུ་ངེས་པ་མ་ཡིན་པའི་ཕྱིར་རོ། ། དེར་ཐལ། འགའ་ཞིག་དང་རྣམ་པ་འགས་མི་མཚུངས་པའི་དོན་ནི་འགའ་ཡང་མེད་པ་དེས་ནའོ། ། དཔེ་ཆོས་ཅན། ཁྱོད་ཆོས་ཅན་དང་འདྲ་བ་ཙམ་ལས་ཤེས་འདོད་ཆོས་ཅན་བསྒྲུབ་བྱའི་ཆོས་ཀྱི་བདག་ཉིད་དུ་ཁྱོད་ཀྱིས་འགྲུབ་པ་མ་ཡིན་པར་ཐལ། ཁྱོད་ཆོས་ཅན་དང་འདྲ་བས་ཆོས་ཅན་ཆོས་ཀྱི་བདག་ཉིད་དུ་འགྲུབ་པ་ཡིན་ན་མེ་ལ་སོགས་པ་ཐམས་ཅད་ཆུ་ལ་སོགས་པ་ཐམས་ཅད་ཀྱི་བདག་ཉིད་དུ་ཁྱོད་ཀྱིས་འགྲུབ་པར་འགྱུར་ན་དེ་ལྟར་ནི་མི་རིགས་པའི་ཕྱིར་རོ། ། འདྲ་བ་ཙམ་གྱིས་མི་འགྲུབ་པ་དེའི་ཕྱིར་ཤེས་བྱ་ཆོས་ཅན། བྱས་པས་སྒྲ་མི་རྟག་པར་བསྒྲུབ་པ་འདིའི་ཁྱབ་པ་དཔེས་བསྟན་པར་བྱ་བ་ཡིན་ཏེ།
བྱས་པ་ལ་མི་རྟག་པ་དེས་ཁྱབ་པའི་ཆོས་དང་ལྡན་པ་ཉིད་ལས་ཆོས་ཅན་སྒྲ་བསྒྲུབ་བྱའི་ཆོས་ཀྱི་དངོས་པོ་དེ་དང་ལྡན་པར་བྱས་པའི་རྟགས་ཀྱིས་འགྲུབ་པར་འགྱུར་བའི་ཕྱིར། དེས་ན་དཔེ་འདི་སྒྲུབ་བྱེད་རང་རྒྱུད་པ་མ་ཡིན་ནོ། ། དཔེ་ནི་ཆོས་ཅན། གཏན་ཚིགས་དེ་དང་མ་འབྲེལ་བའི་ཕྱིར་བསྒྲུབ་བྱ་སྒྲུབ་པར་བྱེད་པའི་ཡན་ལག་ཏུ་དོན་མེད་པར་ཐལ། ཁྱོད་དེ་ལ་ལྟོས་མེད་དུ་གཏན་ཚིགས་ཉིད་གྱིས་བསྒྲུབ་བྱའི་དོན་ཡོངས་སུ་རྫོགས་པའི་ཕྱིར་རོ་ཞེས་ཆོས་མཆོག་གོ ། གཏན་ཚིགས་ཡང་དག་དང་ལྟར་སྣང་བསྟན་ནས། སུན་འབྱིན་ཡང་དག་དང་ལྟར་སྣང་ལ། དང་པོ་ནི། མ་ཚང་སོགས་བརྗོད་སུན་འབྱིན་ཡིན་ཞེས་བྱ་བ་འགྲེལ་པ་ནི། སུན་འབྱིན་སྟོན་པའི་སྐབས་འདིར་ཆོས་ཅན།
གཞལ་བྱ་དང་མིག་གི་གཟུང་བྱ་སྒྲ་མི་རྟག་བསྒྲུབ་ཀྱི་རྟགས་ཡང་དག་ཏུ་འདོད་པ་ལ་ཁྱབ་པ་མ་ཚང་བ་ཉིད་དང་ཕྱོགས་ཆོས་མ་གྲུབ་པ་ལ་སོགས་པ་སྒྲུབ་པར་བྱེད་པའི་ཉེས་པ་སྔར་བཤད་པ་གང་ཡིན་པ་དེ་དག་བརྗོད་པ་ནི་སུན་འབྱིན་པ་ཡིན་ཏེ། དེ་ལྟ་བུའི་སྐྱོན་བརྗོད་དེས་ཕ་རོལ་པོ་རྩོད་ཟླའི་འདོད་པའི་དོན་གྲུབ་པའི་གེགས་བྱེད་པའི་ཕྱིར། གལ་ཏེ་སྐྱོན་མ་བརྗོད་ཀྱང་གཏན་ཚིགས་ལྟར་སྣང་གི་དོན་ཉིད་ལ་བསྒྲུབ་བྱ་བསྒྲུབ་པའི་ནུས་པ་མེད་པས་འདོད་དོན་འགྲུབ་པར་མི་འགྱུར་བ་མིན་ནམ་སྟེ་ཡིན་པས་སུན་འབྱིན་དོན་མེད་དོ་ཞེ་ན། དེ་ནི་དེ་ལྟར་ཡིན་མོད་ཀྱི་འོན་ཀྱང་ཤེས་བྱ་ཆོས་ཅན། སྒྲ་མི་རྟག་པ་ལ་སོགས་ཀྱི་དོན་རྣམས་ཀྱི་བསྒྲུབ་བྱ་བསྒྲུབ་པ་རྟགས་དང་རྟག་པར་མ་གྲུབ་པ་སུན་འབྱིན་པ་དག་གིས་བྱེད་པ་ནི་མིན་ཏེ། སྒྲ་ལ་སོགས་པའི་དོན་དེ་དག་ནི་སྒྲུབ་པའི་སུན་འབྱིན་པ་མེད་ཀྱང་ཐམས་ཅད་དུ་རྟག་པས་དབེན་པ་དང་། མི་རྟག་པ་དེའི་རང་བཞིན་ཉིད་ཡིན་པའི་ཕྱིར་རོ། ། འོ་ན་ཅི་ཞེ་ན། སྒྲུབ་པ་དང་སུན་འབྱིན་གྱི་ཚིག་ཆོས་ཅན། སྔ་རྒོལ་དང་ཕྱི་རྒོལ་གྱི་སྐྱེས་བུའི་བློའི་ནུས་པ་གྲུབ་པར་བྱེད་པ་ཡིན་ཏེ།
རྒོལ་བ་གཉིས་ཀྱི་བློའི་ནུས་པ་དེ་ནི་ཁྱོད་མེད་པར་མི་འགྲུབ་པའི་ཕྱིར་རོ། ། རྒོལ་བ་གཉིས་ཀྱི་རྟོགས་པ་བློའི་ནུས་པ་དེའི་བྱེད་པ་པོར་བརྗོད་དེ། རྒོལ་བ་གཉིས་ཀྱི་བློའི་ནུས་པ་དེ་ལྟ་བུ་ཉིད་དུ་འགྱུར་བ་དེ་རྣམ་པར་འཇོག་པའི་ཕྱིར། གལ་ཏེ་གཞལ་བྱ་དེ་དང་མིག་གི་གཟུང་བྱས་སྒྲ་མི་རྟག་པར་བསྒྲུབ་པ་ལ་ཉེས་པ་བརྗོད་ན་ཡང་ཕྱིས་བྱས་པས་སྒྲ་མི་རྟག་པར་བསྒྲུབ་པའི་ཁྱབ་པ་མ་ཚང་བ་མེད་པ་དང་ཕྱོགས་ཆོས་མ་གྲུབ་པ་མེད་པ་ལ་སོགས་པའི་ཚིག་གིས་ཀྱང་ལན་བཏབ་པ་དེ་ནི་འདོད་པའི་གེགས་མ་ཡིན་པས་སུན་འབྱིན་པར་མི་འགྱུར་བའི་ཕྱིར་ཞེ་ན། བྱས་པས་སྒྲ་མི་རྟག་པར་བསྒྲུབ་པའི་ཕྱོགས་ཆོས་དང་ཁྱབ་པ་མ་ཚང་བ་མེད་པ་ཞེས་པའི་ཚིག་དེ་ནི་ཆོས་ཅན། གཞལ་བྱ་སྒྲ་མི་རྟག་པར་བསྒྲུབ་པའི་རྟགས་སུ་བརྗོད་པའི་ཉེས་པ་སྤོང་ནུས་པ་མིན་པར་ཐལ། སྔར་གྱི་སྒྲུབ་བྱེད་ལས་སྒྲུབ་པར་བྱེད་པ་གཞན་ཡིན་པའི་ཕྱིར་རོ། ། སུན་འབྱིན་བརྗོད་པའི་དུས་ཀྱི་ཁྱད་པར་བསྟན་པ་ནི། སྒྲུབ་པའི་ཡན་ལག་བརྗོད་པ་མ་རྫོགས་པའི་རྒོལ་བ་ཆོས་ཅན། ཁྱོད་ལ་ཕྱི་རྒོལ་གྱིས་སུན་འབྱིན་བརྗོད་པའི་སྐབས་མིན་ཏེ།
སྒྲུབ་པའི་ངག་མ་རྫོགས་པ་ཉིད་ཀྱི་ཕྱོགས་སྔ་མ་སྨྲ་བ་ལ་ལྟོས་པ་དང་བཅས་པ་ཡིན་པའི་ཕྱིར་རོ། ། ཕྱིར་རྒོལ་ཆོས་ཅན། སྒྲུབ་པ་ལྟར་སྣང་བརྗོད་པ་རྫོགས་པ་ན་སྒྲུབ་བྱེད་དེ་ལ་སྐྱོན་བརྗོད་པར་བྱེད་པ་ནི་རིགས་ཏེ། དེ་རྫོགས་པ་ན་སྒྲུབ་པར་བྱེད་པ་ལྟར་སྣང་ལ་སུན་འབྱིན་པར་བྱེད་པ་རིགས་པ་ཉིད་ཀྱི་ཕྱིར་རོ། ། ཡང་དག་བསྟན་ཟིན་ནས་ལྟར་སྣང་སྟོན་པ་ནི། དེར་སྣང་བ་ནི་ལྟག་ཆོད་དོ། ། དེ་ཉིད་འགྲེལ་པ་ནི། འབྲས་མཚུངས་ཀྱི་ངག་ནི་ཆོས་ཅན། ལྟག་ཆོད་ཡིན་ཏེ། སུན་འབྱིན་པ་ལྟར་སྣང་བ་ཡིན་པའི་ཕྱིར་རོ། །
རྣམ་པར་ངེས་པ་འདིར་ནི་ཆོས་ཅན། ལྟག་ཆོད་དེ་དག་གི་གྲངས་ངེས་པར་བཤད་པ་ནི་སྤྲོ་བྱ་མིན་ཏེ། ལོག་པའི་ལན་ལ་མཐའ་མེད་པའི་ཕྱིར་རོ། ། སྒྲུབ་པའི་ལན་སུན་འབྱིན་ལོག་པ་ནི་ལྟག་ཆོད་ཡིན་ལ། དེ་དག་ནི་མཐའ་མེད་དེ་གྲངས་མཐའ་གཅིག་ཏུ་གནས་པའི་ངེས་པ་མེད་དེ། རྒྱུ་ཚུལ་བཞིན་མིན་པའི་རྣམ་པར་རྟོག་པ་རྣམས་གྲངས་མཐའ་གཅིག་ཏུ་གནས་པ་མིན་པའི་ཕྱིར་རོ། ། རྐང་མིག་པས་ལྟག་ཆོད་ཉེར་བཞིར་གྲངས་ངེས་པར་བཤད་པ་ཇི་ལྟ་བུ་ཞེ་ན། དེ་མི་འཐད་དེ། ཉེར་བཞི་པོའི་ནང་དུ་མ་འདུས་པ་དཔེར་ན་རིགས་པ་ཅན་པ་རྣམས་ཀྱིས་སངས་རྒྱས་པ་དག་གིས་བདག་མེད་དོ་ཞེས་བྱ་བ་ནི་དམ་བཅས་པ་དང་འགལ་བ་ཞེས་བྱ་བ་དམ་བཅས་པའི་སྐྱོན་ཡིན་ཏེ། བདག་གི་སྒྲའི་དོན་ལ་སྐུར་བ་འདེབས་ན་ཡང་བདག་གི་སྒྲ་སྦྱོར་བ་མི་སྲིད་པའི་ཕྱིར་དང་།
སྒྲ་སྦྱོར་བས་ནི་བདག་གི་དོན་ཉེ་བར་འཇོག་པ་ཡིན་ལ་བདག་མེད་ཅེས་སྐུར་བ་ཡང་ཡིན་པའི་ཕྱིར་དམ་བཅས་པའི་ཚིག་དང་འགལ་བས་དམ་བཅས་པའི་སྐྱོན་ཡིན་ནོ་བརྗོད་པ་དང་། དཔེར་ན་རྩོལ་བ་ལས་བྱུང་བའི་སྒྲ་ནི་མི་རྟག་སྟེ། རྩོལ་བ་ལས་བྱུང་བའི་ཕྱིར་ཞེས་བྱ་བ་ནི་དམ་བཅས་པའི་དོན་གྱི་ཕྱོགས་གཅིག་ཡིན་ཏེ། ཆོས་ཅན་ཁྱད་པར་ཉིད་དུ་ཉེ་བར་བཀོད་པའི་ཕྱིར་རོ་ཞེས་ཟེར་བ་ལྟ་བུའོ། ། དེ་ལྟ་བུ་ལ་སོགས་པ་རྣམས་ནི་རྐང་མིག་པའི་གཞུང་དུ་ཇི་སྐད་བརྗོད་པའི་མཚན་ཉིད་ཀྱི་ལྟག་ཆོད་རྣམས་ཀྱི་ནང་དུ་འདུ་བ་མིན་ནོ། ། སངས་རྒྱས་པས་བདག་མེད་པར་དམ་བཅས་པ་ཆོས་ཅན། དོན་ལ་སྐུར་བ་འདེབས་ན་སྒྲ་སྦྱོར་བ་མི་སྲིད་ཅེས་པའི་ངག་གིས་སུན་འབྱིན་ནུས་པ་ཡང་མིན་ཏེ། ཁྱོད་ཀྱིས་བདག་གི་སྒྲའི་དོན་ལ་མི་བསྙོན་པར་བདག་གི་རང་གི་མཚན་ཉིད་འགོག་པའི་ཕྱིར་རོ། ། དང་ནི་སྡུད་ཚིག་གོ ། རྩོལ་བྱུང་རྩོལ་སྒྲ་མི་རྟག་པར་སྒྲུབ་བྱེད་དུ་དམ་བཅས་པ་ལ་དམ་བཅའི་ཕྱོགས་གཅིག་རྟགས་སུ་བཀོད་པའི་གཞི་རྟགས་ཐ་དད་མེད་པའི་མ་གྲུབ་པ་མིན་ཞེས་བསྒྲུབ་བྱའི་ཆོས་ཅན་ལས་ཕྱི་རོལ་ཏུ་གྱུར་པ་ཡིན་པའི་ཕྱིར་རོ་ཞེས་བཤད་ཟིན་ཏོ། །
གལ་ཏེ་དེ་དག་ཀྱང་ཆ་འགའ་འདྲ་བས་ཉེར་བཞི་པོ་འདི་དག་ཉིད་ཀྱི་ནང་དུ་འདུའོ་ཞེ་ན། ཉེར་བཞི་པོ་འདི་དག་ཀྱང་ཆོས་ཅན། ཕན་ཚུན་གཅིག་གི་ནང་དུ་གཅིག་འདུས་པ་དེ་ལྟར་ཐལ་བར་འགྱུར་ཏེ། ཆ་འགས་འདྲ་བའི་ཕྱིར། གྲངས་ངེས་སྤྲོ་བྱ་མིན་པ་དེའི་ཕྱིར་སྤྱིའི་མཚན་ཉིད་གཅིག་ཉིད་ཅུང་ཟད་བརྗོད་པར་བྱ་བ་ཡིན་ཏེ། ཁྱད་པར་གྱི་དབྱེ་བ་བཤད་པ་ཡིན་ན་ནང་དུ་མི་འདུ་བ་སྲིད་པའི་ཕྱིར་རོ། ། བརྗོད་པར་བྱ་བ་སྤྱིའི་མཚན་ཉིད་གང་ཞེ་ན། སྤྱིའི་མཚན་ཉིད་དེ་ནི་སུན་འབྱིན་པར་སྣང་བ་ནི་ལྟག་ཆོད་དོ་ཞེས་བརྗོད་ཟིན་པ་ཉིད་དོ། ། སྒྲུབ་པ་དང་སུན་འབྱིན་པ་ཆོས་ཅན། སུན་འབྱིན་ལྟར་སྣང་དེ་ནི་ཁྱོད་ཀྱི་མཚན་ཉིད་ཤེས་པ་ཉིད་ལས་ཁོང་དུ་ཆུད་པར་འགྱུར་ཏེ།
ཁྱོད་ཀྱི་མཚན་ཉིད་ཤེས་པ་ལས་ལན་ལྟར་སྣང་བདེ་བླག་ཏུ་ཤེས་པས་སོ། ། ཇི་ལྟར་ཤེས་ཤེ་ན། སུན་འབྱིན་འཇུག་པའི་ཡུལ་མ་ཡིན་པ་གཏན་ཚིགས་ཡང་དག་ལ་སུན་འབྱིན་མི་འཇུག་པའི་ཕྱིར། དེ་ལ་སྐྱོན་བརྗོད་རྣམས་ལན་ལྟར་སྣང་དུ་ཤེས་ཤིང་། སུན་འབྱིན་ཡང་དག་རྣམས་ནི་ཕ་རོལ་པོའི་འདོད་དོན་འགྲུབ་པའི་གེགས་བྱེད་ཡིན་ལ། སུན་འབྱིན་ལྟར་སྣང་ནི་རྟོགས་པའི་གེགས་མིན་པ་དང་གེགས་ཀྱི་མཚན་ཉིད་མི་ལྡན་པའི་ཕྱིར་ལན་ལྟར་སྣང་བར་བདེ་བླག་ཏུ་ཤེས་སོ། ། སུན་འབྱིན་ལྟར་སྣང་གི་གྲངས་ངེས་མ་བསྟན་ཏེ། དེའི་རབ་ཏུ་དབྱེ་བ་ནི་བསྟན་པར་མི་ནུས་པའི་ཕྱིར། དབང་ཕྱུག་སྡེའི་ལུང་འགའ་ཞིག་ཡང་དོར་ནས་དགོས་པའི་དོན་ཡོད་པ་རྟོག་གེའི་ལུགས་ལེགས་པར་གཟིགས་པ་ཕྱོགས་ཀྱི་གླང་པོའི་མདོའི་དོན་འདི་ཁོ་ནར་རིགས་ཞེས་བཤད་པའི་སྡེ་བདུན་པོ་འདི་ཉིད་ཆོས་ཅན། ངེས་པར་རྣམ་པར་དག་པའི་ཐུགས་མངའ་བ་ཕྱོགས་གླང་དེའི་དགོངས་པ་དང་མཐུན་པར་མངོན་ཏེ།
ཕྱོགས་གླང་གི་དགོངས་པ་དང་མཐུན་པར་རིགས་པས་གྲུབ་པའི་ཕྱིར་རོ། ། བརྩོན་འགྲུས་ཞན་ཅིང་མི་གསལ་བའི་བློ་ཅན་གྱི་སོ་སོ་སྐྱེ་བོས་རྟོགས་པ་མ་ཡིན་ལ་རང་བཞིན་གྱིས་འགྲུབ་པའི་སྤོབས་པ་དང་ལྡན་ཅིང་རྟོག་གེའི་གཞུང་ལུགས་ཡུན་རིང་དུ་འདྲིས་པ་རྣམས་ཀྱིས་ནི་ངེས་པར་རྟོགས་པར་འགྱུར་རོ། ། གཞན་གྱི་དོན་གྱི་རྗེས་སུ་དཔག་པ་སྟེ་ལེའུ་གསུམ་པའི་བཤད་པའོ། ། ཡུལ་ལྷོ་ཕྱོགས་ཀྱི་རྒྱུད་དུ་བྱུང་བ། ཕྱི་ནང་གི་གཞུང་ལུགས་ངན་པ་ཐམས་ཅད་ཆེས་ཤིན་ཏུ་འཁྲུལ་བར་འཇུག་པ། སྙན་པའི་གྲགས་པས་སའི་སྟེང་མ་ལུས་པར་ཁྱབ་པ། འགྲན་ཟླ་མེད་པའི་མཁས་པ་ཆེན་པོ། ཆོས་ཀྱི་གྲགས་པས་མཛད་པའི་ཚད་མ་རྣམ་པར་ངེས་པའི་བཤད་པའོ། ། ཁ་ཆེའི་པཎྜི་ཏ་གཞན་ལ་ཕན་པ་བཟང་པོ་དང་སོགས་པ་སྐལ་ལྡན་རྒྱལ་པོ་དང་། ལོ་ཙཱ་བ་ཤཱཀྱའི་དགེ་སློང་བློ་ལྡན་ཤེས་རབ་ཀྱིས་ཁ་ཆེའི་གྲོང་ཁྱེར་དཔེ་མེད་དུ་བསྒྱུར་ཅིང་བོད་དུ་འཆད་ཉན་གྱིས་གཏན་ལ་ཕབ་པའོ། །
གཏིང་མཐའ་ཡས་པ་བདེར་གཤེགས་བསྟན་པ་ཡན་ལག་བརྒྱད་ལྡན་ཤིན་ཏུ་ཟབ་པའི་དོན། ། རྣམ་དག་རིགས་པའི་འོད་བརྒྱས་གསལ་བར་མཛད་པ་ཕྱོགས་ཀྱི་གླང་པོའི་གཞུང་། ། ཇི་བཞིན་སྟོན་པ་སྡེ་བདུན་མཛད་པའི་རིགས་པའི་དེ་ཉིད་རྣམ་པར་ངེས་པའི་དོན། ། རྒྱ་ཆེར་བཤད་པ་འདི་ནི་བློ་གྲོས་བུམ་པ་ལེགས་བཤད་བདུད་རྩིས་ལེགས་གཏམས་ཤིང་། ། ལུང་རིགས་ཉིན་མོའི་དབང་ཕྱུག་གཞན་ལ་ཕན་པའི་འོད་ཟེར་སྟོང་འཕྲོ་ཞིང་། ། མང་ཐོས་རྒྱ་མཚོའི་དབུས་ན་རྣམ་དཔྱོད་ལྷུན་པོ་ཀུན་ནས་མི་གཡོ་རབ་བརྟན་ཅིང་། ། བློ་ཡི་ཆུ་མཚོ་ལེགས་བཤད་ཆུ་བོས་ཡོངས་སུ་གང་བའི་དཔལ་དང་ལྡན་པས་བསྐུལ་བའི་ངོར། ། རང་གཞན་གྲུབ་མཐའ་རྒྱ་མཚོའི་མཐར་སོན་རོང་སྟོན་སྨྲ་བའི་སེང་གེ་བཀའ་བཅུ་པ་ཡིས་སྦྱར། ། དེ་ཡི་དགེ་བ་གང་ཞིག་ཐོབ་པ་དེས་ནི་སྐྱེ་བ་ཀུན་ཏུ་ཡང་དག་ལྟ་བ་དང་། ། ནམ་ཡང་མི་འབྲལ་མཐོ་རིས་ཁང་བཟང་མཆོག་ལ་བགྲོད་པའི་ཐེམ་སྐས་རྣམ་དག་ཚུལ་ཁྲིམས་ཀྱི། །
ཆ་ཤས་མ་ལུས་ཡོངས་སུ་རྫོགས་པའི་བྱང་ཆུབ་སེམས་ཀྱི་གྲུ་དཔོན་མཆོག་ལ་རབ་བསྟེན་ནས། ། ཕ་མཐའ་ཡས་པའི་ལུས་ཅན་སྡུག་བསྔལ་མཚོ་ལས་སྒྲོལ་བའི་དེད་དཔོན་མཆོག་ཏུ་བདག་གྱུར་ཅིག ། ཚད་མ་རྣམ་པར་ངེས་པའི་རྣམ་བཤད་ཀུན་ནས་རྟོག་གེའི་སྣང་བ་ཞེས་བྱ་བ་འདི་མང་དུ་ཐོས་པ་རྒྱ་མཚོའི་ཕ་རོལ་ཏུ་སོན་པ་རོང་སྟོན་བཀའ་བཅུ་པས་སྦྱར་བའོ།། །། དགེའོ།། །། PAGE * MERGEFORMAT 188 རོང་སྟོན་། ཚད་མ་རྣམ་ངེས་ལེའུ་གསུམ་པའི་བཤད་པ། PAGE * MERGEFORMAT 189
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
