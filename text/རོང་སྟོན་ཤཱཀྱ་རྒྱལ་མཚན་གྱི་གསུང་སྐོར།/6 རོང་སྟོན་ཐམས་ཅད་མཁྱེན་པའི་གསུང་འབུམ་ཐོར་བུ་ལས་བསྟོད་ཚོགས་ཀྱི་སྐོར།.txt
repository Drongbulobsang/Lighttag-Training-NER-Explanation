རོང་སྟོན་ཤཱཀྱ་རྒྱལ་མཚན་གྱི་གསུང་སྐོར།
པོད ༦
རོང་སྟོན་ཐམས་ཅད་མཁྱེན་པའི་གསུང་འབུམ་ཐོར་བུ་ལས་བསྟོད་ཚོགས་ཀྱི་སྐོར།
༄༅། །རོང་སྟོན་ཐམས་ཅད་མཁྱེན་པའི་གསུང་འབུམ་ཐོར་བུ་ལས་བསྟོད་ཚོགས་ཀྱི་སྐོར་བཞུགས་སོ།། རྒྱ་གར་ཤར་ཕྱོགས་ཀྱི་པཎྜི་ཏ་ཆེན་པོ། བཱ་ན་རཏྣ་མཧཱ་སྡྱི་ཝི་རི་ལ་བསྟོད་པ། ཕྱོགས་ཐམས་ཅད་ལས་རྣམ་པར་རྒྱལ་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། འཕགས་ཡུལ་ས་སྐྱོང་བརྒྱུད་དུ་སྐུ་འཁྲུངས་པ། ། རིགས་ཀྱི་གངས་རི་མི་དམན་མངོན་པར་མཐོ། ། མཁས་གྲུབ་དུ་མའི་ཞལ་གྱི་བདུད་རྩི་ལས། ། ལེགས་པར་སྦྱངས་པའི་བློ་གྲོས་སྔོན་མེད་འཁྲུངས། ། ལྔ་རིག་པཎ་ཆེན་ཀུན་གྱི་མཆོག་གྱུར་ཅིང་། །
དབེན་པའི་ནགས་ཀྱི་ཁྲོད་དུ་ཏིང་འཛིན་བསྒོམ། ། བསིལ་བའི་ཚལ་དུ་ཀྱཻ་རྡོར་ཞལ་མཐོང་ཞིང་། ། སྒྲིབ་མེད་རབ་གསལ་མངོན་པར་ཤེས་པ་ཐོབ། ། གཞན་ཡང་ལྷ་ཚོགས་དུ་མའི་ཞལ་གཟིགས་ཤིང་། ། ལེགས་པར་བཟློས་པའི་སྒྲ་ཡང་མངོན་སུམ་ཐོས། ། སྦྱོར་བ་ཡན་ལག་དྲུག་ལ་མངའ་བརྙེས་པས། ། གཟུགས་སྐུའི་དཀྱིལ་འཁོར་གསལ་བར་མངོན་སུམ་མཐོང་། ། སྔོན་གྱི་སྨོན་ལམ་བཟང་པོའི་མཐུ་ཡིས་ནི། ། ཡང་ཡང་གངས་རིའི་ཁྲོད་འདིར་ལེགས་འོངས་ནས། ། མན་ངག་ཟབ་མོའི་ཆོས་ཀྱི་སྒྲོན་མེ་ཡིས། །
དད་ལྡན་འགྲོ་བའི་མ་རིག་མུན་པ་བསལ། ། སླར་ཡང་བལ་པོའི་ཡུལ་དུ་ལེགས་བགྲོད་ནས། ། དམ་ཆོས་སྙན་པའི་སྒྲ་ཡིས་གདུལ་བྱ་ལ། ། ལེགས་པར་འདོམས་པས་ཡོངས་སུ་སྨིན་མཛད་དེ། ། ཞི་བའི་ལམ་བཟང་སྟོན་མཛད་ཁྱོད་ལ་བསྟོད། ། གང་ལ་བསྟོད་པའི་དགེ་ཚོགས་ཚད་མེད་པ། ། གང་ཞིག་ཐོབ་པ་དེ་ཡི་འགྲོ་བ་ཀུན། ། ཐར་པའི་ལམ་བཟང་རིམ་གྱིས་རབ་བགྲོད་ནས། ། ཐམས་ཅད་མཁྱེན་པའི་ས་ལ་གནས་གྱུར་ཅིག ། ཅེས་གནས་བརྟན་ཆེན་པོ་ནགས་ཀྱི་རིན་ཆེན་ལ་བསྟོད་པ་ཕྱོགས་ལས་རྣམ་པར་རྒྱལ་བ་ཞེས་བྱ་བ་འདི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་གཙུག་ལག་ཁང་དུ་སྦྱར་བའོ། །
ཤུ་བྷཾ།། ༈ །ཀུན་མཁྱེན་གཡག་སྟོན་ཆེན་པོ་སངས་རྒྱས་དཔལ་ལ་རྣམ་ཐར་དང་མཐུན་པའི་བསྟོད་པ། སངས་རྒྱས་བསྟན་པ་ཉིན་མོར་བྱེད་པའི་དཔལ། ། གསུང་རབ་ཀུན་གྱི་གླེགས་བམ་གཅིག་གྱུར་ཅིང་། ། རིག་གནས་ཀུན་ལ་མི་འཇིགས་སྤོབས་པ་ཐོབ། ། དཔལ་ལྡན་བླ་མར་གུས་པས་བསྟོད་པར་བགྱི། ། མཁྱེན་པ་ཉི་མའི་འོད་ཟེར་རབ་འབར་ཞིང་། ། མང་ཐོས་གསུང་རབ་རྒྱ་མཚོའི་བདག་ཉིད་ཅན། ། མཚུངས་མེད་བརྩེ་བའི་ཁུར་ལྡན་འགྲོ་བའི་མགོན། ། འགྲོ་བའི་དེད་དཔོན་མཆོག་ལ་ཕྱག་འཚལ་ལོ། །
དཔལ་ལྡན་ས་སྐྱ་དཔག་ཚད་བགྲོད་པའི་གནས། ། མཁས་མང་དུ་མས་བསྟེན་པའི་གཙུག་ལག་ཏུ། ། རྣམ་མང་ངོ་མཚར་ལྟས་དང་བཅས་ཏེ་འཁྲུངས། ། ཀུན་གྱིས་བསྟོད་པར་འོས་ལ་ཕྱག་འཚལ་ལོ། ། བཅུ་ཕྲག་ལོ་ལ་རབ་བྱུང་མཛད་པའི་ཚེ། ། དབུ་སྐྲ་གཏོར་བའི་ས་ཕྱོགས་འཇའ་འོད་འཁྱིལ། ། མཁན་པོས་ཉི་མ་ཤར་བའི་རྨི་ལམ་མཐོང་། ། བསྟན་པའི་སྒྲོན་མེར་བསྟན་ལ་ཕྱག་འཚལ་ལོ། ། སྨྲ་བའི་དབང་ཕྱུག་ལུང་རིགས་སྨྲ་བ་པོ། ། མི་འཇིགས་སྤོབས་པས་བླ་མའི་ཞབས་ལ་གཏུགས། །
ཡང་དག་རིགས་པའི་ཚིག་དོན་ཐོགས་མེད་མཁྱེན། ། ཕ་རོལ་རྒོལ་བ་བཟློག་ལ་ཕྱག་འཚལ་ལོ། ། བཅུ་གསུམ་ལོ་ཡི་མཐར་སོན་མཁས་མང་གི། ། ཡོངས་སུ་བསྟན་པ་དཔལ་ལྡན་གསང་ཕུ་རུ། ། འདུས་པ་རྒྱ་མཚོའི་དབུས་ན་རྩོད་པ་ཡིས། ། ཀུན་ལས་རྒྱལ་བར་མཛད་ལ་ཕྱག་འཚལ་ལོ། ། སླར་ཡང་ཡང་དག་རིག་པ་རྟོག་གེའི་གཞུང་། ། འབུམ་ཕྲག་གཅིག་གི་ཚིག་དོན་ཐུགས་སུ་ཆུད། ། རྩོད་ལ་འགྲན་པར་སྤོབས་པའི་ཟླ་མེད་པ། ། སྨྲ་བའི་དབང་ཕྱུག་མཆོག་ལ་ཕྱག་འཚལ་ལོ། །
བཅུ་ཕྲག་གཉིས་ཀྱི་ལོ་ཡི་མཐར་སོན་ཚེ། ། རྒྱལ་ཡུམ་དགོངས་འགྲེལ་བཅས་པ་འབུམ་ཕྲག་དྲུག ། ཁ་ཏོན་མཛད་ནས་དགོས་དོན་སེམས་བྱེད་ཅིང་། ། སྔོན་མེད་རྟོགས་པ་ཐོབ་ལ་ཕྱག་འཚལ་ལོ། ། སྔོན་ཚེ་མ་ག་དྷ་ཡི་གཙུག་ལག་ཏུ། ། ལྔ་རིག་པཎ་ཆེན་བཅུ་ཡི་མཆོག་གྱུར་ཅིང་། ། ཕྱོགས་བཞིའི་མུ་སྟེགས་སྟོན་པ་ཕམ་མཛད་ནས། ། གངས་རིའི་ཁྲོད་འདིར་འཁྲུངས་ལ་ཕྱག་འཚལ་ལོ། ། བཅུ་ཕྲག་གསུམ་གྱི་ལོ་ཡི་མཐར་སོན་དུས། ། རྒྱལ་བའི་ཡུམ་ལ་ཁ་ཏོན་མཛད་པའི་ཚེ། །
མཁའ་ལ་བྱམས་མགོན་ཞལ་མཐོང་ཕྱག་བརྐྱངས་ནས། ། བྱིན་གྱིས་བརླབས་པར་མཛད་ལ་ཕྱག་འཚལ་ལོ། ། ཀུན་བཏུས་མཛོད་དང་ས་སྡེ་ལ་སོགས་པ། ། མངོན་པའི་གཞུང་ལུགས་རྒྱ་མཚོ་ཐུགས་ལ་རྫོགས། ། འདུལ་བ་མདོ་རྩ་རྒྱ་ཆེར་འགྲེལ་དང་བཅས། ། ཚིག་དོན་ཐུགས་སུ་ཆུད་ལ་ཕྱག་འཚལ་ལོ། ། གསང་འདུས་ཀྱཻ་རྡོར་ལ་སོགས་རྒྱུད་སྡེའི་གཞུང་། ། ཐུགས་སུ་ཆུད་ཅིང་དགོངས་དོན་ཟབ་མོ་རྟོགས། ། རིམ་གཉིས་ཟབ་མོའི་དོན་ལ་བརྟན་པ་ཐོབ། ། ཏིང་འཛིན་ཕུལ་བྱུང་བརྙེས་ལ་ཕྱག་འཚལ་ལོ། །
ལྷོ་ཡི་རི་བོའི་ནགས་འདབ་ལུང་རིགས་ཀྱི། ། རྨད་བྱུང་གསུང་གི་སྒྲ་དབྱངས་སྒྲོགས་པའི་ཚེ། ། དགའ་ལྡན་གནས་ནས་ལྷ་ཡི་རོལ་མོའི་སྒྲ། ། ཀུན་གྱི་ཐོས་པར་སྒྲོགས་ལ་ཕྱག་འཚལ་ལོ། ། མདོ་སྡེའི་སྡེ་སྣོད་ལ་སོགས་འབུམ་ཕྲག་བརྒྱད། ། ཐུགས་སུ་ཆུད་ཅིང་ལུང་རིགས་དུ་མའི་དོན། ། འབུམ་ཕྲག་བཞི་ཡིས་སྔོན་མེད་རབ་གསལ་མཛད། ། བསྟན་པའི་སྒྲོན་མེར་གྱུར་ལ་ཕྱག་འཚལ་ལོ། ། དཔལ་ལྡན་ས་སྐྱར་ཐོ་རངས་མཉམ་བཞག་དུས། ། སུམ་ཅུ་རྩ་གསུམ་ལྷ་ཡི་རྔ་སྒྲ་ལས། །
ཆོས་ཀྱི་སྡོམ་བཞི་སྟོན་པའི་སྒྲ་ཐོས་པས། ། སྔོན་མེད་བསམ་གཏན་ཐོབ་ལ་ཕྱག་འཚལ་ལོ། ། ངོ་མཚར་མཁས་མང་དུ་མ་འདུ་བའི་གནས། ། ཡར་ཀླུངས་ཐང་ཆེན་རྒྱལ་བའི་ཁང་བཟང་དུ། ། རྒྱལ་ཡུམ་གསུང་ཚེ་ལྷ་ཡི་ཚོགས་རྣམས་ཀྱིས། ། མེ་ཏོག་ཆར་ཆེན་ཕབ་ལ་ཕྱག་འཚལ་ལོ། ། མར་མེ་མཛད་དཔལ་ཞབས་ཀྱིས་བགྲོད་པའི་གནས། ། བྱང་ཕྱོགས་མདོག་གི་གཙུག་ལག་ཁང་བཟང་དུ། ། རྒྱལ་ཡུམ་གསུང་ཚེ་ལྷ་ཡི་ཙནྡན་དྲིས། ། ཕྱོགས་ཀུན་ཁྱབ་པར་མཛད་ལ་ཕྱག་འཚལ་ལོ། །
མངོན་དགའ་ཆོས་སྡེ་པདྨོའི་ནགས་ཚལ་དུ། ། འདུས་པ་རྒྱ་མཚོར་ལུང་རིགས་ཆར་པ་ཕབ། ། དེ་ཚེ་ལྷ་ཡིས་ཞག་གྲངས་དུ་མ་རུ། ། ལྷ་རྫས་མེ་ཏོག་འཐོར་ལ་ཕྱག་འཚལ་ལོ། ། ལྷག་པའི་ལྷ་ཡི་རིག་སྔགས་བཟླས་པའི་ཚེ། ། འཇའ་ཚོན་གུར་གྱིས་ཁོར་ཡུག་བསྐོར་བའི་དབུས། ། བཅོམ་ལྡན་མི་གཡོ་རབ་མཛེས་གངས་རིའི་མདོག ། མངོན་སུམ་གཟིགས་པར་མཛད་ལ་ཕྱག་འཚལ་ལོ། ། མཁས་པ་ལུང་མང་པོ་ཡིས་རྒྱལ་ཡུམ་གྱི། ། གླེགས་བམ་དུ་མ་དག་དང་ཁྱེད་ཀྱི་སྐུ། །
དབྱེར་མེད་གྱུར་པའི་རྨི་ལམ་གསལ་མཐོང་ནས། ། རྨད་བྱུང་ལུང་བསྟན་མཛད་ལ་ཕྱག་འཚལ་ལོ། ། གསང་ཕུར་བྱམས་པའི་ཆོས་ལྔ་གསུང་བའི་ཚེ། ། གཅིག་ཅར་སྐུ་ལུས་བཀོད་པ་མང་དུ་བསྟན། ། གདུལ་བྱ་རྣམས་ཀྱི་ཐེ་ཚོམ་གཅོད་མཛད་པའི། ། ངོ་མཚར་དང་བ་བསྐྱེད་ལ་ཕྱག་འཚལ་ལོ། ། དང་བའི་བློ་ཅན་གདུལ་བྱ་དུ་མ་ལ། ། གཞན་ལ་ལྐོག་ཏུ་གྱུར་པ་གཞན་གྱི་སེམས། ། མངོན་སུམ་རིག་པའི་མཚན་མ་དུ་མ་བསྟན། ། ཐོགས་མེད་མངོན་ཤེས་ལྡན་ལ་ཕྱག་འཚལ་ལོ། །
གཞོན་ནུ་བློ་གྲོས་མངའ་རིས་གོང་ཐང་དུ། ། བཞུགས་པའི་ཚེ་ན་མཁས་པའི་དབང་པོ་འདི། ། བྱམས་པའི་དྲུང་དུ་འགྲོ་བའི་མཚན་མ་མཐོང་། ། དེ་ཚེ་མཁས་པས་བསྟོད་ལ་ཕྱག་འཚལ་ལོ། ། དམ་ཆོས་འཆད་ལ་ཞུགས་ནས་མྱང་འདས་བར། ། མཐའ་ཡས་ཡུལ་ཕྱོགས་ཆོས་ཀྱི་འཁོར་ལོ་བསྐོར། ། ལུང་རིགས་སྨྲ་བའི་སློབ་མ་ཁྲི་ཕྲག་བཞི། ། ཡོངས་སུ་སྨིན་པར་མཛད་ལ་ཕྱག་འཚལ་ལོ། ། ས་སྐྱའི་དགའ་ལྡན་གནས་ན་བཞུགས་པའི་ཚེ། ། རྗེས་འབྲངས་གཉིས་དང་བཅས་ཏེ་ནུབ་ཕྱོགས་ཀྱི། །
བདེ་བ་ཅན་གྱི་ཞིང་ཁམས་རབ་བགྲོད་པའི། ། དག་པའི་སྣང་བ་ཐོབ་ལ་ཕྱག་འཚལ་ལོ། ། རིམ་གཉིས་ཟབ་མོའི་དོན་ལ་མཉམ་བཞག་ཚེ། ། འཕགས་པ་སྤྱན་རས་གཟིགས་དབང་མངོན་སུམ་གཟིགས། ། སྐུ་ཡི་འོད་ཟེར་ལུས་ལ་རབ་སྤྲོས་པས། ཚད་མེད་ཏིང་འཛིན་ཐོབ་ལ་ཕྱག་འཚལ་ལོ། ། མྱ་ངན་འདས་ཚེ་ཀྱཻ་ཡི་རྡོ་རྗེ་སོགས། ། ལྷ་རྣམས་མཐོང་ནས་བསྟན་ལ་རབ་དགའ་བའི། ། ལྷ་ཡི་ཚོགས་ཀྱིས་ཁ་དོག་རྣམ་ལྔ་ཡི། ། མེ་ཏོག་ཆར་ཆེན་ཕབ་ལ་ཕྱག་འཚལ་ལོ། །
ས་རྣམས་རབ་གཡོས་འཇའ་ཚོན་གུར་ཁྱིམ་ཕུབ། ། ཙནྡན་དྲི་བསུང་ཕྱོགས་ཀུན་ཁྱབ་པར་འགེང་། ། མཁའ་ལ་ལྷ་ཡི་རོལ་མོའི་སྒྲ་དབྱངས་སྒྲོགས། ། ངོ་མཚར་དཔག་མེད་བསྟན་ལ་ཕྱག་འཚལ་ལོ། ། སྐུ་གདུང་བཞུས་པའི་དུད་རིས་འཁྱིལ་བ་ལས། ། རྣམ་ཐོས་བུ་ཡི་རི་མོ་རྣམ་པར་བཀྲ། ། སྐུ་གསུང་ཐུགས་ཀྱི་རྟེན་མཆོག་རྨད་བྱུང་དང་། ། དཔག་མེད་རིང་བསྲེལ་སྤྲུལ་ལ་ཕྱག་འཚལ་ལོ། ། སྐུ་ཡི་རྟེན་དུ་ཀྱཻ་རྡོར་མི་གཡོ་བ། ། བསྟན་གཙོ་འཇམ་དབྱངས་ཁ་སར་པ་ཎི་དང་། །
བྱམས་པ་ཆོས་འཆད་ཕྱག་རྒྱ་མཛད་པའི་ཚུལ། ། ཡོངས་སུ་སྟོན་པར་མཛད་ལ་ཕྱག་འཚལ་ལོ། ། གསུང་གི་རྟེན་དུ་ཨ་ཡིག་དུང་དང་བཅས། ། རྣམ་དག་མཆོད་རྟེན་ཐུགས་ཀྱི་རྟེན་དུ་བཞག ། སྐུ་གདུང་རིང་བསྲེལ་བརྒྱ་ཕྲག་དུ་མ་ཞིག ། གདུལ་བྱའི་དོན་དུ་སྤྲུལ་པར་མཛད་ལ་འདུད། ། གང་གི་ཡོན་ཏན་མི་ཟད་ཆུ་གཏེར་ལས། ། ཅུང་ཟད་བླངས་ནས་དང་བའི་བློ་ཡིས་བསྟོད། ། དགེ་ཚོགས་གྲུབ་པ་གང་དེས་འགྲོ་བ་ཀུན། ། ཡོན་ཏན་རྒྱ་མཚོའི་བླ་མ་མཉེས་བྱེད་ཤོག །
ཅེས་མི་ཕམ་གཡག་གི་རྣམ་ཐར་མདོར་བསྡུས་པ་ཞེས་བྱ་བ་འདི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་གཙུག་ལག་ཁང་དུ་སྦྱར་བའོ། ། ཤུབྷཾ།། ༈ །ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་ལ་བསྟོད་པ་རྨད་དུ་བྱུང་བའི་གཏམ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཆེ་བར་རབ་གྲགས་རྒྱུད་དུ་སྐུ་འཁྲུངས་ཤིང་། ། དལ་འབྱོར་ལུས་བཟང་གཟི་བརྗིད་ཕུང་པོ་ཅན། ། མང་དུ་ཐོས་པའི་རྒྱན་གྱིས་རབ་མཛེས་ཤིང་། ། རིམ་གཉིས་ཟབ་མོའི་ཏིང་འཛིན་བརྟན་པ་ཐོབ། ། ལུང་དང་མན་ངག་རྒྱ་ཆེ་ཐུགས་ལ་རྫོགས། ། རབ་སྙན་གྲགས་པ་ཤར་ཕྱོགས་ས་སྐྱོང་གིས། །
ཐོས་པའི་མོད་ལ་དཀའ་སྤྱད་དུ་མ་ཡིས། ། རྒྱ་ནག་ཡུལ་དུ་འབད་པས་སྤྱན་དྲངས་ནས། ། དད་ལྡན་འགྲོ་བ་སྨིན་གྲོལ་ལམ་ལ་བཀོད། ། འཛམ་གླིང་ས་སྐྱོང་དབང་པོས་རབ་མཆོད་ཅིང་། ། གངས་ཅན་ངུར་སྨྲིག་འཛིན་པའི་གཙུག་རྒྱན་མཆོག ། ཐེག་པ་ཆེན་པོའི་ལམ་ལ་གནས་བཅས་ཏེ། ། རྒྱལ་སྲས་སྤྱོད་པ་ལྷུར་ལེན་དེ་ལ་འདུད། ། གང་ལ་བསྟོད་པའི་དགེ་ཚོགས་དྲི་མེད་དེས། ། བླ་མ་དམ་པ་ཀུན་ཏུ་མཉེས་བྱེད་ཤོག ། ཅེས་ཐེག་ཆེན་ཆོས་ཀྱི་རྒྱལ་པོ་ལ་བསྟོད་པ་རྨད་དུ་བྱུང་བའི་གཏམ་ཞེས་བྱ་བ་འདི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ། །
ཤུ་བྷཾ།། ༈ །སྙིགས་དུས་ཀྱི་རྡོ་རྗེ་འཆང་གཉིས་པ་ས་བཟང་པ་ཀུན་དགའ་བཟང་པོ་ལ་གསོལ་བ་འདེབས་པ། སྭསྟི། རབ་དཀར་དགེ་བའི་མཚོ་ལས་ལེགས་འཁྲུངས་ཤིང་། ། ལེགས་པར་སྦྱངས་པའི་བློ་གྲོས་ཆ་ཤས་རྫོགས། ། ཕྲིན་ལས་འོད་དཀར་ཕྱོགས་བཅུར་འགྱེད་མཛད་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། རྒྱལ་བ་ཀུན་གྱི་ལེགས་བཤད་སྙིང་པོའི་དོན། ། རབ་དགའི་ཏིང་འཛིན་སྟོབས་ཀྱིས་ཡོངས་སུ་རྟོགས། ། ཕྲིན་ལས་བཟང་པོས་འགྲོ་བ་རྗེས་འཛིན་པ། །
དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། རིམ་གཉིས་ཟབ་མོའི་ཏིང་འཛིན་བརྟན་པ་ཐོབ། ། དབང་བཞིའི་ཆུ་བོས་མཐའ་ཡས་གདུལ་བྱ་ཡི། ། ལུས་ངག་ཡིད་ཀྱི་དྲི་མ་སྦྱོང་མཛད་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། དམ་པ་ཉེར་བསྟེན་ལེགས་བཤད་བདུད་རྩི་ཡིས། ། ཟབ་མོའི་དོན་ལ་མི་འཇིགས་སྤོབས་པ་ཐོབ། ། ནང་རིག་སྡེ་སྣོད་རྟོགས་པ་ཕུལ་དུ་བྱུང་། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། པདྨོའི་མཚོ་ལ་འོད་སྟོང་བདག་པོ་བཞིན། །
གདུལ་བྱའི་བློ་གྲོས་ཀུན་ནས་རྒྱས་པར་མཛད། ། མི་ཤེས་མུན་པ་རིང་དུ་སྤོང་བ་པོ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། བརྩེ་བའི་ཁུར་ལྡན་མཐའ་ཡས་འགྲོ་བའི་དོན། ། གཡེལ་བ་མེད་པར་ཡོངས་སུ་སྒྲུབ་པར་མཛད། ། སྤྱན་རས་གཟིགས་དབང་མངོན་སུམ་སྣང་བ་བཞིན། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། དྲི་མེད་ཚུལ་ཁྲིམས་བརྟན་པ་ཡངས་པའི་ཁྱོན། ། བྱང་ཆུབ་སེམས་ཀྱི་ལྗོན་པ་རབ་རྒྱས་ཏེ། ། སྙིང་རྗེའི་མེ་ཏོག་དཀར་པོ་ཡོངས་སུ་འཛིན། །
དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། སྐུ་ཡི་ཆུ་འཛིན་དཀར་པོ་ལྷུན་སྟུག་ཅིང་། ། སྨད་བྱུང་སྤོབས་པའི་གློག་ཕྲེང་རྣམ་པར་གཡོ། ། མི་ཤེས་གདུང་བ་ཡོངས་སུ་སྐྱོབ་པར་མཛད། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། དྲེགས་ལྡན་གཞན་གྱིས་རྟོགས་པར་དཀའ་བའི་དོན། ། རབ་ཏུ་ཞིབ་པའི་བློ་ཡིས་ལེགས་རྟོགས་ནས། ། ཕས་ཀྱི་རྒོལ་བ་ཟིལ་གྱིས་གནོན་པ་པོ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། དཔལ་ལྡན་བླ་མའི་ཡོན་ཏན་ཆུ་གཏེར་ལས། །
ཆ་ཤས་ཙམ་ཞིག་བླངས་ནས་རབ་བརྗོད་པའི། ། དགེ་ཚོགས་གྲུབ་པ་གང་དེས་འགྲོ་བ་ཀུན། ། དཔལ་ལྡན་བླ་མས་རྗེས་སུ་འཛིན་གྱུར་ཅིག ། ཅེས་སྙིགས་དུས་ཀྱི་རྡོ་རྗེ་འཆང་གཉིས་པ་ས་བཟང་པ་ཀུན་དགའ་བཟང་པོ་ལ་གསོལ་བ་གདབ་པ་འདི་ནི་དགེ་བཤེས་པདྨ་གྲགས་ཀྱིས་བསྐུལ་བའི་ངོར་རོང་སྟོན་ཤེས་བྱ་ཀུན་རིག་གིས་ས་ཕོ་རྟའི་ལོ་ཟླ་བ་བཅུ་པའི་ཉ་གང་བའི་ཉིན་ཆོས་གྲྭ་ཆེན་པོ་དཔལ་ནཱ་ལེནྡྲར་སྦྱར་བའི་ཡི་གེ་པ་ནི་རྒྱལ་བ་སེང་གེས་བགྱིས་སོ།། ༈ །རྗེ་མཐོང་བ་དོན་ལྡན་གྱི་སྐུ་བསྟོད་ནི། ཆོས་དབྱིངས་མཁའ་ལ་སྣ་ཚོགས་གདུལ་བྱའི་ངོར། ། གཟུགས་སྐུའི་དཀྱིལ་འཁོར་ཡོངས་སུ་སྟོན་མཛད་ཅིང་། ། མཐའ་ཡས་འགྲོ་བ་རྗེས་སུ་འཛིན་གྱུར་པའི། ། དཔལ་ལྡན་བླ་མའི་ཞབས་པད་སྤྱི་བོར་མཆོད། ། སྨོན་ལམ་རྟ་བདུན་རླུང་གི་བཞོན་པ་ཅན། །
གདུལ་བྱ་གླིང་བཞིའི་དབུས་ན་རྣམ་པར་རྒྱུ། ། ཚད་མེད་ཕྲིན་ལས་འོད་སྟོང་འགྱེད་པར་མཛད། ། སྐལ་ལྡན་འགྲོ་བའི་མགོན་དུ་གྱུར་ལ་འདུད། ། མི་རྟོག་ཏིང་འཛིན་ལྷ་དབང་རྡོ་རྗེ་ཡིས། ། ལོག་ལྟའི་ལྷ་མིན་དཔུང་ཚོགས་འཇོམས་མཛད་ཅིང་། ། དམ་ཆོས་བདུད་རྩིའི་དཔལ་ལ་དབང་འབྱོར་པ། ། ལྷར་བཅས་འགྲོ་བའི་བླ་མར་གྱུར་ལ་འདུད། ། བསླབ་གསུམ་གསེར་གྱི་དྲྭ་བས་གདོང་གཡོགས་ཤིང་། ། བསྡུ་དངོས་བཞི་ཡི་ཡན་ལག་ཕུན་ཚོགས་ལྡན། ། བསྟན་པའི་ཁུར་འཛིན་སྤོས་ཀྱི་གླང་པོ་ཆེ། །
ཕས་རྒོལ་གཡུལ་ལས་རྒྱལ་ལ་ཕྱག་འཚལ་ལོ། ། རིམ་གཉིས་ཟབ་མོའི་དོན་ལ་བརྟན་པ་ཐོབ། ། གཞན་ལ་ལྐོག་ཏུ་གྱུར་པ་གཞན་གྱི་སེམས། ། མངོན་སུམ་མཁྱེན་པའི་མངོན་ཤེས་ཕུལ་དུ་བྱུང་། ། མཐོང་བ་དོན་ལྡན་ཞབས་ལ་ཕྱག་འཚལ་ལོ། ། སྐུ་ཡི་དཀྱིལ་འཁོར་གཟི་བརྗིད་ཕུང་པོ་ཅན། ། གསུང་གི་དཀྱིལ་འཁོར་དམ་ཆོས་འོད་སྟོང་འགྱེད། ། ཐུགས་ཀྱི་དཀྱིལ་འཁོར་ཟབ་ཅིང་རྒྱ་ཆེའི་གཏེར། ། རྨད་བྱུང་གསུམ་ལྡན་ཁྱོད་ལ་ཕྱག་འཚལ་ལོ། ། འཛམ་གླིང་ས་ཡི་དཀྱིལ་འཁོར་ཁྱོན་ཡངས་པར། །
གྲགས་པའི་རྔ་སྒྲ་ཕྱོགས་ཀྱི་མཐའ་ཁྱབ་ཅིང་། ། ལེགས་བཤད་ངག་གི་ཟློས་གར་སྒྱུར་མཛད་པ། ། མཐའ་ཡས་ཕྲིན་ལས་ལྡན་ལ་ཕྱག་འཚལ་ལོ། ། སྟེང་ན་ལྷ་ཡིས་གདུགས་དཀར་ལེགས་བཟུང་ཞིང་། ། འོག་ནས་ཀླུ་ཡིས་མཆོད་སྤྲིན་རྒྱ་མཚོས་མཆོད། ། མདུན་ནས་མི་ཡིས་བསྟོད་དབྱངས་རྒྱ་མཚོས་བསྟོད། ། ལྷ་མིའི་ཡོན་གནས་དམ་པར་གྱུར་ལ་འདུད། ། མཁྱེན་པ་མཐའ་ཡས་འགྲོ་ལ་རབ་དགོངས་ནས། ། ཐུགས་རྗེའི་འོད་དཀར་ཕྱོགས་བཅུར་འགྱེད་མཛད་ཅིང་། ། ཕུལ་བྱུང་བྱིན་རླབས་མི་ཟད་འབྱུང་བའི་གནས། །
འགྲོ་བའི་བླ་མ་མཆོག་ལ་ཕྱག་འཚལ་ལོ། ། སྙན་དངགས་སྟན་བཅོས་ཐོགས་མེད་རྩོམ་ནུས་ཤིང་། ། རྨད་བྱུང་སྤོབས་པའི་གློག་འོད་རབ་འཁྱུག་པ། ། ཟབ་ལམ་བདུད་རྩིའི་ཆར་རྒྱུན་འབེབས་མཛད་པའི། ། དཔལ་ལྡན་བླ་མའི་ཞབས་ལ་ཕྱག་འལ་ལོ། ། གྲུབ་པ་རིག་འཛིན་ས་ལ་གནས་གྱུར་པ། ། མཚུངས་མེད་བླ་མའི་ཡོན་ཏན་ཆུ་གཏེར་ལས། ། ཅུང་ཟད་བརྗོད་པའི་དགེ་ཚོགས་གང་ཐོབ་དེས། ། ཐམས་ཅད་མཁྱེན་པའི་གོ་འཕང་ཐོབ་གྱུར་ཅིག ། ཅེས་ཀུན་མཁྱེན་རོང་སྟོན་ཆོས་རྗེ་ཉིད་ཀྱི་གཟིགས་སྣང་དང་མཐུན་པར་བསྟོད་པ་མཛད་པའོ།།
༈ །དཔལ་ལྡན་བླ་མ་བསོད་ནམས་བཟང་པོ་ལ་བསྟོད་པ་སྙན་པའི་སྒྲ་དབྱངས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བསོད་ནམས་མཐུ་ཡིས་དལ་འབྱོར་ལུས་བཟང་ཅན། ། ལུང་རིག་མན་ངག་ཀུན་ལ་ལེགས་སྦྱངས་ཤིང་། ། འདུས་པ་རྒྱ་མཚོའི་དབུས་སུ་དམ་ཆོས་སྒྲ། ། འབྲུག་གི་སྒྲ་བཞིན་ཆེན་པོར་སྙན་པར་སྒྲོག ། སྟན་གཅིག་བརྟུལ་ཞུགས་འཛིན་པའི་མཆོག་ཏུ་གྱུར། ། ས་སྐྱོང་དབང་པོ་ཀུན་གྱི་ཅོན་པན་གྱིས། ། གུས་པས་རབ་འདུད་གཟི་བརྗིད་ཡོངས་སུ་འབར། ། རྣམ་མང་བུ་ཡི་དཔལ་ལ་འགྲན་བཟོད་པའི། །
ལོངས་སྤྱོད་ལྡན་ཞིང་སྦྱིན་པ་རྒྱ་ཆེན་འགྱེད། ། འཁོར་ཚོགས་དབུས་སུ་ཆོས་སྦྱིན་དཔག་མེད་པ། ། ལྷུག་པར་འགྱེད་ཅིང་བྱམས་པའི་ཐུགས་དང་ལྡན། ། ཐུགས་རྗེའི་བདག་ཉིད་དེ་ལ་ཕྱག་འཚལ་ལོ། ། དཔལ་ལྡན་བླ་མའི་ཡོན་ཏན་ཆ་ཤས་ཙམ། ། རབ་ཏུ་བརྗོད་པའི་དགེ་ཚོགས་གང་ཞིག་དེས། ། བླ་མ་དམ་པ་ཀུན་ཏུ་མཉེས་བྱས་ནས། ། འགྲོ་ཀུན་རྫོགས་པའི་སངས་རྒྱས་མྱུར་ཐོབ་ཤོག ། ཅེས་དཔལ་ལྡན་བླ་མ་དམ་པ་བསོད་ནམས་བཟང་པོ་ལ་བསྟོད་པ་སྙན་པའི་སྒྲ་དབྱངས་ཞེས་བྱ་བ་འདི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ། ། ཤུ་བྷཾ།།
༈ །དིང་རི་གླང་འཁོར་གྱི་གདན་ས་ཆེན་པོར་བཞུགས་པ་ཆོས་རྗེ་བློ་གྲོས་རྒྱ་མཚོ་ལ་བསྟོད་པ་ཡོན་ཏན་མི་ཟད་འབྱུང་བའི་གཏེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དགེ་ཚོགས་རྒྱ་མཚོ་ལས་འཁྲུངས་དལ་འབྱོར་ལུས། ། རྣམ་དག་ཚུལ་ཁྲིམས་མཛེས་པའི་རྒྱན་དང་ལྡན། ། མང་དུ་ཐོས་པའི་བློ་གྲོས་ཕུན་ཚོགས་ཤིང་། ། ལུང་རིགས་མན་ངག་རྒྱ་མཚོའི་ཕ་རོལ་སོན། ། འདུས་པ་རྒྱ་མཚོའི་དབུས་ན་ལྷུན་པོ་བཞིན། ། ཚད་མེད་ཡོན་ཏན་འོད་ཀྱི་གཟི་བརྗིད་ཅན། ། དམ་པའི་གསུང་རབ་དམ་ཆོས་ཉི་མའི་འོད། ། ཕྱོགས་རྣམས་ཀུན་ཏུ་ཡོངས་སུ་སྤྲོ་བར་མཛད། །
མི་ཤེས་མུན་པ་རིང་དུ་སྤོང་མཛད་ཅིང་། ། བསྡུ་དངོས་བཞི་ཡི་མཐའ་ཡས་གདུལ་བྱ་རྣམས། ། བརྩེ་བའི་བདག་ཉིད་རྣམ་གྲོལ་ལམ་ལ་འགོད། ། རྒྱལ་སྲས་སྤྱོད་པ་མི་དོར་ཡོངས་སུ་འཛིན། ། དམ་པའི་ཞབས་པད་གཙུག་གིས་འདུད་པ་དང་། ། དམ་ཆོས་འོ་མའི་བདུད་རྩིས་དབང་པོ་རྒྱས། ། བློ་གྲོས་རྒྱ་མཚོ་ཏིང་འཛིན་ཕུལ་བྱུང་མཉེས། ། དམ་པའི་རིང་ལུགས་འཛིན་པའི་མཆོག་ལ་འདུད། ། གང་ལ་བསྟོད་པའི་དགེ་ཚོགས་ཐོབ་པ་དེས། ། ཀུན་དུ་བླ་མ་དམ་པ་མཉེས་བྱེད་ཤོག །
ཅེས་པ་འདི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ། ། ཤུ་བྷཾ།། ༈ །བླ་མ་དམ་པ་མུས་པ་ནམ་མཁའི་རྣལ་འབྱོར་པ་ལ་བསྟོད་པ་ཀུན་ལས་རྣམ་པར་རྒྱལ་བའི་བསྟོད་དབྱངས་ཀྱི་རྒྱ་མཚོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁྱེན་རབ་ཉིན་བྱེད་དབང་པོའི་འོད་ཟེར་གྱིས། ། མི་ཤེས་མུན་པ་རིང་དུ་སྤོང་མཛད་ཅིང་། ། རྡོ་རྗེ་ཐེག་པའི་རྒྱུད་སྡེ་ཀུན་དང་ནི། ། སྒྲ་རིག་ཡོན་ཏན་ཕུལ་བྱུང་ཀུན་ལ་མཁས། ། མངོན་པར་ཤེས་པའི་ཡོན་ཏན་ཚད་མེད་ཅིང་། ། འཇའ་ཚོན་གུར་ཁྱིམ་རབ་ཏུ་བཀོད་པའི་དབུས། །
གཟི་བརྗིད་ཕུན་ཚོགས་འོད་འབར་ལྷག་པའི་ལྷ། ། རྣམ་པ་མང་པོའི་ཞལ་ཡང་མངོན་སུམ་གཟིགས། ། འོད་ཟེར་སྐུ་ལ་རེག་པའི་བྱིན་རླབས་ཀྱིས། ། བསམ་གཏན་མི་གཡོ་ཏིང་འཛིན་ཕུན་ཚོགས་བརྙེས། ། རྣམ་དག་ཚུལ་ཁྲིམས་དྲི་མེད་ཁྱོན་ཡངས་པར། ། ཕ་རོལ་ཕྱིན་དྲུག་ལྗོན་པ་རབ་ཏུ་རྒྱས། ། བསྡུ་དངོས་དྲི་ཞིམ་དཀར་བའི་མེ་ཏོག་དང་། ། ཟབ་མོའི་མན་ངག་ཀུན་གྱི་འབྲས་བུ་ཕྱུག ། མཁས་པ་ཀུན་གྱི་བསྟོད་ཚིག་འབྲུག་སྒྲ་བསྒྲགས། ། རྨད་བྱུང་མཛད་པས་འགྲོ་བ་རྗེས་སུ་འཛིན། །
སྐུ་ཡི་གདུང་ལ་འཇའ་ཚོན་འོད་འཁྱིལ་ཞིང་། ། ཚངས་སོགས་ལྷ་ཡིས་མཆོད་པའི་སྤྲིན་ཕུང་དང་། ། འགྲོ་བ་མ་ལུས་དད་པའི་ཚོགས་གཡོ་ཞིང་། ། བཞུགས་པའི་ས་ཕྱོགས་བཀྲ་ཤིས་ཕུན་ཚོགས་ལྡན། ། རྒྱ་ཆེ་ཐར་པའི་ལམ་ལ་འགོད་མཛད་པའི། ། མཛད་པ་ཕུལ་ཕྱིན་ཁྱོད་ལ་གུས་པས་བསྟོད། ། ངན་སོང་སྡུག་བསྔལ་རབ་ཏུ་ཞི་གྱུར་ཅིག ། ཅེས་པ་འདི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ། ། མངྒལཾ།། ༈ །བླ་མ་དམ་པ་ཉི་མ་དཔལ་བཟང་པོ་ལ་བསྟོད་པ་བྱིན་རླབས་རྣམ་པར་རོལ་པའི་སྤྲིན་གྱི་བཀོད་པ་ཞེས་བྱ་བ།
བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། གྲུབ་པའི་རིག་འཛིན་རྣམས་ཀྱི་རྗེས་ཞུགས་ཏེ། ། ལྷག་པའི་ལྷ་ཡི་གསུང་གི་ནུས་པ་འཛིན། ། མང་ཐོས་གསེར་གྱི་རྣ་ཆས་རྒྱན་དུ་བྱས། ། མི་རྟོག་ཏིང་འཛིན་ཉི་མའི་སྙིང་པོ་ཅན། ། ལྷག་པའི་ལྷ་བརྒྱ་རྣམ་པར་རྒྱས་པའི་ལུས། ། རིམ་གཉིས་ཟབ་མོའི་ཏིང་འཛིན་བརྟན་པ་ཅན། ། ཕྲིན་ལས་ཉི་མའི་འོད་ཀྱིས་གདུལ་བྱ་ལ། ། ཡང་དག་རྟོགས་པའི་འོད་ཟེར་རབ་ཏུ་འགྱེད། ། བཟང་པོའི་ཡོན་ཏན་དཔལ་གྱི་མངོན་མཐོ་བ། །
ལྷག་པའི་ལྷ་ཡི་རིགས་སྔགས་བཟླས་པའི་ཚེ། ། ལྷག་པའི་ལྷ་མཆོག་དུ་མའི་ཞལ་གཟིགས་ཤིང་། ། ལྷ་ཚོགས་དུ་མའི་གཟུགས་སྐུ་ལུས་ལ་བཀྲམ། ། ལྷག་པའི་ལྷ་བཞིན་གུས་པས་བསྟོད་འོས་པ། ། བླ་མ་དམ་པ་གཙུག་གི་ནོར་བུ་བཞིན། ། གུས་པས་བསྟེན་པས་བྱིན་རླབས་ཆུ་ཆར་བབས། ། ཉིན་མཚན་ཀུན་ཏུ་ཏིང་འཛིན་གཡེལ་བ་མེད། ། རྡོ་རྗེ་ཐེག་པའི་ཏིང་འཛིན་རབ་བརྟན་ཞིང་། ། བྱིན་རླབས་འོད་སྟོང་ཀུན་ནས་འབར་བ་ཡིས། ། གདོན་གྱི་ཆོ་འཕྲུལ་མ་ལུས་ཞི་བ་དང་། །
རྣམ་དག་ཐུགས་ནི་ཞི་བ་མཆོག་ལ་གཞོལ། ། ཆེ་བའི་བདག་ཉིད་ཡོན་ཏན་ཚད་མེད་ཅན། ། དད་ལྡན་སྐྱེ་བོ་ཀུན་གྱིས་གུས་བསྟོད་ཅིང་། ། འཕྲིན་ལས་བཞི་ཡིས་འགྲོ་བའི་དོན་མཛད་ལ། ། རྟག་ཏུ་གུས་པས་ཡིད་ཀྱིས་ཕྱག་འཚལ་ལོ། ། དཔལ་ལྡན་བླ་མ་གུས་པས་རབ་བསྟོད་པ། ། བསྟོད་ཚིག་སྙན་པ་རབ་ཏུ་སྤེལ་བ་ལས། ། དགེ་བ་རབ་དཀར་གང་ཞིག་ཐོབ་པ་དེས། ། བླ་མ་དམ་པ་ཀུན་ཏུ་མཉེས་བྱེད་ཤོག ། ཅེས་པ་འདི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །སྐྱོར་མོ་ལུང་གི་གདན་སར་བཞུགས་པའི་མཁན་ཆེན་བློ་གྲོས་གསལ་བ་ལ་བསྟོད་པ་བྱིན་རླབས་མི་ཟད་འབྱུང་བའི་གཏེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁྱེན་རབ་བདག་ཉིད་དམ་ཆོས་རྔ་སྒྲ་ཡིས། ། མཁས་པ་ཀུན་ལ་དམ་ཆོས་དགའ་སྟོན་འགྱེད། ། མི་བརྗེད་གཟུངས་ཐོབ་མཁས་པའི་མཆོག་གྱུར་ཅིང་། ། ལེགས་བཤད་མང་དུ་ཐོས་པའི་སྨྲ་བ་པ། ། ཞབས་ཀྱི་པདྨོ་མཁས་པ་དུ་མ་ཡིས། ། གུས་པས་འདུད་བྱེད་མཁས་པའི་གཙུག་གི་རྒྱན། ། ཁྱོད་ལ་བསྟོད་པའི་བསྟོད་ཚིག་རིན་ཆེན་ཕྲེང་། ། ཀུན་གྱིས་མགྲིན་པའི་རྒྱན་དུ་འཛིན་ལ་འདུད། །
དེ་ལྟར་བསྟོད་པའི་དགེ་ཚོགས་དམ་པ་དེས། ། བླ་མེད་གོང་འཕང་ཐོབ་པའི་རྒྱུར་གྱུར་ཅིག ། ཅེས་པ་འདི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །བླ་མ་དམ་པ་གངས་ཆེན་པ་ལ་བསྟོད་པ་མི་མཐུན་ཀུན་སེལ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཡང་དག་ལྟ་བའི་ཏིང་འཛིན་ལེགས་བརྙེས་པས། ། གང་དང་གང་དུ་བགྲོད་པའི་ས་ཕྱོགས་དེར། ། མི་མཐུན་གནོད་པའི་ཆོ་འཕྲུལ་རབ་ཞི་ནས། ། གང་ལ་བརྟེན་པ་དེ་དག་འཇིགས་དང་བྲལ། ། རབ་ཞི་བདེ་བའི་འབྲས་བུ་སྦྱིན་མཛད་ཅིང་། །
རིང་ནས་འདུད་པ་དེ་དག་ཐམས་ཅད་ཀྱང་། ། བདེ་བའི་འབྲས་བུ་སྦྱིན་པར་མཛད་པ་ཡི། ། མཚུངས་མེད་བླ་མ་དེ་ལ་ཕྱག་འཚལ་ལོ། ། ཁྱེད་ལ་བསྟོད་པའི་དགེ་ཚོགས་གང་ཐོབ་པ། ། མི་མཐུན་ཕྱོགས་ལས་རྣམ་པར་རྒྱལ་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །བླ་མ་ཚུལ་ཁྲིམས་རྒྱལ་མཚན་ལ་བསྟོད་པ་ཡང་དག་པའི་སྣང་བ་ཀུན་ནས་རྒྱས་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མང་ཐོས་ཤེས་རབ་འཁོར་ལོ་ཆེར་ཡངས་ཤིང་། ། རིག་གནས་ཀུན་ལ་བློ་གྲོས་རྩིབས་སྟོང་རྒྱས། །
རྣམ་དག་ཚུལ་ཁྲིམས་དྲི་མེད་ཁྱོན་ཡངས་སུ། ། རྒྱལ་བའི་གསུང་རབ་ཀུན་གྱི་བཅུད་རྣམས་བསྡུས། ། སོ་སོའི་མཚན་ཉིད་རིག་པའི་བློ་གྲོས་དང་། ། མངོན་པར་ཤེས་པའི་མཚན་མ་དུ་མ་མངའ། ། མི་ཤེས་མུན་པ་སེལ་བའི་སྒྲོན་མེ་མཆོག ། མཁས་མང་དབུས་སུ་མི་འཇིགས་སེང་གེ་བཞིན། ། ལྟ་ངན་རི་དྭགས་མ་ལུས་སྐྲག་བྱེད་ཅིང་། ། ཡང་དག་ལྟ་བའི་དོན་ལ་མཁྱེན་པ་ཅན། ། འདི་ནས་སྐུ་ལུས་གཞན་དུ་འཕོ་བའི་ཚེ། ། མི་བཟོད་ས་གཞིའི་ཁྱོན་ཡང་རྣམ་པར་གཡོ། །
སྙན་པའི་གྲགས་པས་ས་གསུམ་རྣམ་པར་ཁྱབ། ། ཁྱབ་བདག་ངོ་བོ་དཔལ་ལྡན་བླ་མར་འདུད། ། བསྟོད་འོས་ཀུན་ནས་བསྟོད་པའི་དགེ་ཚོགས་འདིས། ། མཐའ་ཡས་འགྲོ་བའི་དོན་གཉིས་འགྲུབ་གྱུར་ཏེ། ། བླ་མེད་རྫོགས་པའི་བྱང་ཆུབ་མྱུར་ཐོབ་ཤོག ། རྣམ་དག་ཕྲིན་ལས་ཕྱོགས་བཅུར་རྒྱས་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བའོ།། ༈ །སྙན་ངག་མཁན་པོ་ཁ་ཆེ་འཇམ་དབྱངས་ལ་བསྟོད་པ་རྨད་དུ་བྱུང་བའི་གཏམ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རིག་གནས་ལྔ་ལ་བློ་གྲོས་ཐོགས་མེད་ཅིང་། །
སྙན་ངག་ཙམ་ལ་འགྲན་པའི་ཟླ་བྲལ་བ། ། ལྷག་པའི་ལྷ་མཆོག་དུ་མའི་ཞལ་ཡང་གཟིགས། ། ལེགས་བཤད་གསུང་གི་འོད་ཟེར་རབ་འཕྲོས་པས། ། གདུལ་བྱའི་བློ་གྲོས་པདྨོ་རྒྱས་པར་མཛད། ། མཁས་པ་དུ་མས་གང་གི་ཞབས་པད་གཏུགས། ། ལེགས་བཤད་དགའ་སྟོན་སྟེར་བར་མཛད་པ་ཡི། ། ཚད་མེད་ཡོན་ཏན་མངའ་བ་ཁྱོད་ལ་བསྟོད། ། དེ་ལྟར་བསྟོད་པའི་དགེ་བ་ཡིས། ། བླ་མ་དམ་པ་མཉེས་བྱེད་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །བླ་མ་དམ་པ་སྨན་གོང་འདུལ་བ་ལ་བསྟོད་པ་མེ་ཏོག་ཕྲེང་འཛིན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མང་དུ་ཐོས་པའི་གཟི་བརྗིད་ཡལ་འདབ་ཅན། ། ཚད་མེད་ཡོན་ཏན་མེ་ཏོག་རབ་རྒྱས་ཤིང་། ། གསུང་རབ་ཀུན་ལ་མི་འཇིགས་འབྲས་བུ་ཅན། ། ཡང་དག་རིག་པའི་འོད་ཟེར་ཕྱོགས་བཅུར་འཕྲོ། ། ཕས་ཀྱི་རྒོལ་བའི་དཔུང་ཚོགས་ཟིལ་གྱིས་གནོན། ། རྩོམ་པ་སྐྱོན་མེད་མཁས་པའི་ཡིད་འཕྲོག་ཅིང་། ། འཆད་པ་ངག་གི་ཟེར་གྱིས་མུན་པ་སེལ། ། མཁས་བཙུན་འགྲན་ཟླ་བྲལ་བའི་ཆོས་ཀྱི་རྗེ། །
སྤྱོད་པ་དྲི་མེད་མཛེས་པའི་རྒྱན་དང་ལྡན། ། ངག་གི་སྒོ་ནས་བཀྲ་ཤིས་ཕུན་ཚོགས་པ། ། ལྷ་ཡི་ཡིད་འོང་མེ་ཏོག་ཆར་པ་ཕབ། ། འོད་ཟེར་སྤྲོས་པའི་མཆོད་རྟེན་མངོན་སུམ་མཐོང་། ། གང་གི་ཞབས་པད་གུས་པས་བསྟེན་པ་དག ། ཐར་ལམ་མངོན་ཕྱོགས་སྐལ་བ་ཅན་དུ་གྱུར། ། དོན་གཉིས་དབང་འབྱོར་དཔལ་ལྡན་བླ་མའི་ཞབས། ། གཙུག་གི་ནོར་བུས་གུས་པས་མཆོད་པར་བགྱི། ། འདི་ལ་དགེ་བ་གང་ཞིག་ཐོབ་པ་ཡིས། ། ཐམས་ཅད་མཁྱེན་པའི་གོ་འཕང་ཐོབ་གྱུར་ཅིག །
ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །དམ་པ་རི་ཁྲོད་པ་ལ་བསྟོད་པ་ལྷའི་རྔ་བོ་ཆེ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དགེ་ཚོགས་ཉི་མའི་དཀྱིལ་འཁོར་རབ་རྒྱས་པས། ། བདག་བློའི་མ་རིག་མུན་པ་སེལ་བ་དང་། ། མཐའ་ཡས་གདུལ་བྱ་པདྨོའི་གཉེན་གྱུར་ཅིང་། ། ཏིང་འཛིན་སྦྲང་རྩི་ཡོངས་སུ་འཕེལ་བའི་རྒྱུ། ། དམ་པ་རྣམས་ཀྱིས་བསྟོད་པའི་སྒྲ་བསྒྲོགས་ཤིང་། ། རི་བོའི་དབེན་གནས་ཚད་མེད་ཏིང་འཛིན་བསྒོམ། ། གངས་རིའི་ཁྲོད་ན་རྣལ་འབྱོར་མཆོག་གྱུར་པ། །
ཐར་འདོད་རྣམས་ལ་ཕན་པའི་དགའ་སྟོན་འགྱེད། ། མི་རྟོག་ཏིང་འཛིན་ཕུལ་བྱུང་རབ་མཉེས་ཤིང་། ། བྱིན་རླབས་འོད་ཀྱིས་འགྲོ་ཀུན་སྨིན་མཛད་པ། ། དམ་པ་རྣམས་ཀྱི་བསྟོད་འོས་ཁྱོད་ལ་ནི། ། རྣམ་པ་ཀུན་ཏུ་དད་པས་ཕྱག་འཚལ་ལོ། ། དེ་ལྟར་བསྟོད་པའི་དགེ་བ་ལས། ། འགྲོ་ཀུན་ཀུན་མཁྱེན་མྱུར་ཐོབ་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བའོ།། ༈ །མཁས་པ་དཔལ་ཆེན་ལ་བསྟོད་པ་དཔལ་གྱི་འབྱུང་གནས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
གསུང་རབ་མང་དུ་ཐོས་པའི་སྨྲ་བ་པ། ། རིག་གནས་ཀུན་ལ་མི་འཇིགས་སྤོབས་པ་ཅན། ། ཉི་མའི་འོད་ཀྱི་སྐར་མའི་ཚོགས་བཞིན་དུ། ། རིག་པའི་སྟོབས་ཀྱི་ཕས་རྒོལ་ཟིལ་གྱིས་གནོན། ། འཆད་པ་ཉི་མའི་འོད་ཀྱིས་གདུལ་བྱ་ཡི། ། བློ་གྲོས་པདྨོ་རབ་ཏུ་རྒྱས་པ་དང་། ། སྐྱོན་བྲལ་རྩོམ་པ་མཁས་པ་དགའ་བྱེད་ཅིང་། ། དུས་རྣམས་རྟག་ཏུ་དགེ་བའི་རང་བཞིན་ཅན། ། སྤོབས་པ་མི་ཟད་མཁས་པའི་མཆོག་གྱུར་པ། ། བསྟན་པ་ཉིན་མོར་བྱེད་པའི་སྣང་བ་ཅན། །
ཀུན་ཏུ་རྣམ་པར་རྒྱལ་བའི་སྟོབས་མངའ་བ། ། འགྲོ་བའི་དེད་དཔོན་ཁྱོད་ལ་གུས་པས་འདུད། ། མཁས་པ་ཕུལ་ཕྱིན་ཁྱོད་ལ་རབ་བསྟོད་པ། ། མཁས་པའི་གོ་འཕང་མཆོག་ཏུ་བརྙེས་གྱུར་ཅིག ། ཅེས་རོང་སྟོན་ཆེན་པོས་ནཱ་ལེནྡྲར་སྦྱར་བའོ།། ༈ །བླ་མ་ཀུན་འདུས་ལ་བསྟོད་པ་སྙན་ངག་རྒྱ་མཚོའི་རླབས་ཕྲེང་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། སྙན་པར་གྲགས་པའི་བ་དན་རིང་དུ་གཡོ། ། ཡང་དག་རིག་པའི་འོད་ཟེར་རབ་འཕྲོ་བས། ། ཕས་རྒོལ་རྒྱུ་སྐར་ཚོགས་རྣམས་ཟིལ་གྱིས་གནོན། །
བླ་མ་དམ་པ་དཀོན་མཆོག་གསུམ་མཆོད་ལ། ། གཞོན་ནུའི་མཚན་ཅན་རྣམ་པར་རྒྱལ་གྱུར་ཅིག ། ལུང་དང་རིག་པ་མན་ངག་མ་ལུས་པ། ། བློ་གྲོས་ཡངས་པའི་སྣོད་དུ་ཡོངས་རྫོགས་རྗེ། ། མཁས་པའི་སྙན་པ་གངས་རི་མངོན་མཐོ་བ། ། བློ་གྲོས་རབ་གསལ་ཞེས་བྱ་རབ་ཏུ་བསྟོད། ། འདུལ་མངོན་རྒྱ་མཚོ་མ་ལུས་ཐུགས་ལ་རྫོགས། ། མང་དུ་ཐོས་པའི་བློ་གྲོས་མི་དམན་ཞིང་། ། ལེགས་པར་སྦྱར་བས་དོན་གཉིས་ཕུལ་ཕྱིན་ཐོབ། ། དམར་སྟོན་དཔལ་ལྡན་རིན་ཆེན་ལ་ཕྱག་འཚལ། །
སྐྱོབ་པ་རྣམས་དང་སྟོང་ཉིད་ལྟ་བ་ཅན། ། མང་དུ་ཐོས་པའི་རྒྱན་གྱིས་རབ་ཏུ་མཛེས། ། ཡོན་ཏན་རིན་ཆེན་མང་པོའི་ཐུགས་མངའ་ཞིང་། ། རྣམ་པར་རྒྱལ་བའི་མཚན་གྱིས་སྤྲས་ལ་འདུད། ། རྣམ་དག་ཚུལ་ཁྲིམས་དག་པའི་ཁྱོན་ཡངས་སུ། ། ཡོན་ཏན་རིན་ཆེན་རྒྱན་གྱིས་རྣམ་པར་སྤྲས། ། རྒྱལ་བའི་སྲས་ཀྱི་སྤྱོད་པ་ལྷུར་ལེན་ཅིང་། ། དོན་ཀུན་མཚན་ཉིད་ཐུགས་སུ་ཆུད་ལ་འདུད། ། དབུ་མའི་རིང་ལུགས་ཀུན་ལ་མཁས་གྱུར་ཅིང་། ། ཡང་དག་ལྟ་བ་ཕུལ་བྱུང་རབ་བརྙེས་ཏེ། །
ཟླ་བ་གྲགས་ལྟར་བཞེད་གཞུང་ཀུན་ལ་མཁས། ། ཟླ་གྲགས་གསར་མ་དག་ལ་གུས་ཕྱག་འཚལ། ། འདུས་པ་ཀུན་གྱི་དབུས་ན་རབ་མཛེས་ཤིང་། ། རྣམ་དག་ཚུལ་ཁྲིམས་དགའ་བའི་དཔལ་དང་ལྡན། ། མི་ཐུབ་ཀུན་ལས་རྒྱལ་བའི་ཡོན་ཏན་མངའ། ། བསྟོད་འོས་བླ་མ་དམ་པ་བསྟོད་པར་བགྱི། ། སངས་རྒྱས་བསྟན་ལ་མི་ཕྱེད་དད་པ་ཅན། ། འདུལ་བ་རྒྱ་མཚོའི་ཚིག་དོན་ཐུགས་ལ་ཆུད། ། རྟོག་གེའི་གཞུང་ལུགས་དག་ལའང་ལེགས་པར་སྦྱངས། ། སྔགས་ཀྱི་ནུས་པ་ཐོབ་ལ་ཕྱག་འཚལ་ལོ། །
སྨྲ་བའི་རྭ་བ་དཔལ་ལྡན་གསང་ཕུ་རུ། ། ལུང་རིག་གཉིས་ལ་ལེགས་སྦྱངས་བློ་གྲོས་ཐོབ། ། རིག་པའི་དབང་ཕྱུག་དམ་པར་བསྟོད་འོས་པ། ། རྨད་བྱུང་དང་བའི་བློ་ཡིས་རབ་ཏུ་བསྟོད། ། རླབས་ཆེན་རྒྱལ་སྲས་སྤྱོད་པ་ལྷུར་ལེན་ཅིང་། ། ལེགས་བཤད་བཀའ་ཆེན་བཞི་ལ་སྤོབས་པ་ཐོབ། ། མི་གཡོ་བརྟན་པའི་ཏིང་འཛིན་ཕུལ་བྱུང་བརྙེས། ། ས་བཟང་པ་ཞེས་རབ་ཏུ་གྲགས་པ་རྒྱལ། ། ལུང་རིགས་མན་ངག་ཡང་དག་ཐུགས་ལ་མངའ། ། རིག་པ་འཛིན་པའི་ས་ལ་ཉེ་ལམ་མཐོ། །
འཛམ་གླིང་ས་སྐྱོང་དབང་པོས་ཞབས་པད་མཆོད། ། ཐེག་ཆེན་སྤྱོད་པ་ལྷུར་ལེན་ལ་ཕྱག་འཚལ། ། འཇིག་རྟེན་འདི་ན་གྲུབ་བརྙེས་གཙོ་བོ་པ། ། དམ་པས་གསུངས་པའི་སྡུག་བསྔལ་ཞི་བྱེད་རྣམས། ། རབ་ཏུ་ལྷུར་ལེན་རྟོགས་པ་རྨད་བྱུང་ཐོབ། ། རྗེས་འཇུག་བླ་མ་དམ་པ་རྣམས་ལ་འདུད། ། གཞན་ཡང་ལུང་དང་མན་ངག་དུ་མ་རྣམས། ། རབ་ཏུ་སྦྱིན་བྱེད་བླ་མ་དམ་པ་ལ། ། གུས་པས་ཕྱག་འཚལ་མཆོད་སྤྲིན་རྒྱ་མཚོས་མཆོད། ། བླ་མ་རྣམས་ལ་ཅུང་ཟད་བསྟོད་པ་ཡིས། །
དགེ་བས་བླ་མེད་བྱང་ཆུབ་མྱུར་ཐོབ་ཤོག ། ཅེས་བླ་མ་ཀུན་འདུས་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཆོས་རྗེ་ལོ་ཙཱ་བ་སྐྱབས་མཆོག་དཔལ་ལ་བསྟོད་པ་སྙན་ངག་མེ་ཏོག་ཕྲེང་འཛིན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། སྔོན་བསགས་དགེ་ཚོགས་རབ་ཏུ་རྒྱས་པ་ལས། ། དལ་འབྱོར་ལུས་བཟང་ཚུལ་ཁྲིམས་རྒྱན་གྱིས་སྤྲས། ། ལུང་རིག་མན་ངག་རྒྱ་མཚོའི་མཐར་སོན་ཅིང་། ། བྱང་ཆུབ་ཐུགས་གཉིས་འབྱོངས་པའི་རྒྱལ་སྲས་མཆོག ། གཞན་དོན་ལྷུར་ལེན་སྤྱོད་པ་རྨད་བྱུང་ཞིང་། ། གདུལ་བྱ་སྐྱབས་མཛད་མཁས་པ་ཀུན་གྱི་རྗེ། །
སྒྲ་སོགས་རིག་གནས་ཀུན་ལ་ལྷག་པར་མཁས། ། སྐད་གཉིས་སྨྲ་བའི་མཚན་གྱིས་མངོན་པར་མཐོ། ། མི་རྟོག་ཏིང་འཛིན་བརྟན་པའི་ཐུགས་མངའ་བས། ། གངས་ཅན་ངུར་སྨྲིག་འཛིན་པ་ཀུན་གྱིས་བཀུར། ། ལྷག་པའི་ལྷ་ཡིས་བྱིན་རླབས་མཐུ་ལྡན་ཞིང་། ། ལེགས་པར་སྨྲ་བ་དག་ལ་འགྲན་ཟླ་བྲལ། ། མཁས་པའི་དེད་དཔོན་སྨྲ་བའི་ཉི་མ་སྟེ། ། སྐྱབས་ཀྱི་མཆོག་གྱུར་དམ་པ་ཁྱེད་ལ་བསྟོད། ། བསྟོད་པའི་དགེ་ཚོགས་གང་ཞིག་ཐོབ་པ་དེས། ། ཡོན་ཏན་རྒྱ་མཚོ་བླ་མ་མཉེས་བྱེད་ཤོག །
ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །གྲུབ་ཐོབ་ཆེན་པོ་བརྒྱད་ཅུ་ལ་བསྟོད་པ་བྱིན་རླབས་ཀྱི་འོད་ཟེར་རབ་ཏུ་རྒྱས་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། གྲུབ་པས་རིག་འཛིན་ཚད་མེད་ཡོན་ཏན་ཀུན། ། མ་ལུས་གཅིག་ཏུ་བསྡུས་པའི་གཟི་བརྗིད་ཅན། ། ཟག་མེད་དགའ་བདེའི་དཔལ་གྱིས་མངོན་མཐོ་ཞིང་། ། བརྟུལ་ཞུགས་སྤྱོད་པས་བདུད་དཔུང་ཟིལ་གྱིས་གནོན། ། ས་གསུམ་ཁྱོན་འདིར་བརྩེ་བའི་གར་བསྒྱུར་ཞིང་། ། བླ་མེད་མཆོག་གི་ཉེ་ལམ་མངོན་དུ་གྱུར། ། ཁྱད་པར་རྨད་བྱུང་གླིང་ལ་དབང་བསྒྱུར་ཞིང་། །
ཐབས་མཁས་གྲུ་རྫིང་སྲིད་པའི་རྒྱ་མཚོ་བརྒལ། ། ཟག་མེད་བདེ་བའི་འབྱོར་པ་རྒྱས་གྱུར་པ། ། སྲིད་པའི་འབྱོར་པ་མ་ལུས་ཟིལ་གྱིས་མནན། ། འགྲོ་བའི་བླ་མ་དེད་དཔོན་མཆོག་གྱུར་པ། ། བརྩེ་བའི་བདག་ཉིད་གཞན་དོན་གར་གྱིས་རོལ། ། གདུལ་བྱ་ཞི་བའི་ལམ་ལ་འགོད་མཛད་ཅིང་། ། མཐའ་ཡས་ཞིང་གི་དཔལ་དུ་ཉེར་གནས་པ། ། དམན་པའི་མཐའ་སྤངས་ཞི་བ་མཆོག་བརྙེས་ཤིང་། ། སྲིད་པའི་རྭ་བ་བརྒལ་བའི་རྩལ་དང་ལྡན། ། མི་ཡི་ཁྱུ་མཆོག་མི་འཇིགས་དཔའ་བོ་སྟེ། །
འཕྲིན་ལས་བཞི་ཡིས་འགྲོ་བའི་དོན་མཛད་པ། ། མཆོག་གི་གྲུབ་པ་རབ་བརྙེས་བཅུ་ཕྲག་བརྒྱད། ། འཕགས་པའི་ཡུལ་དང་གངས་རིའི་ཁྲོད་ན་རྒྱལ། ། ཀུན་གྱི་ཡོན་ཏན་བརྗོད་པར་མཛད་རྣམས་ལ། ། བདག་ཀྱང་དང་བའི་བློ་ཡིས་བསྐུལ་གྱུར་ནས། ། ཚད་མེད་ཡོན་ཏན་བརྗོད་པ་བསྟོད་པའི་ཚིག ། འདི་ནི་འབད་པས་རབ་ཏུ་བསྒྲུབ་པ་ཡི། ། དགེ་བས་རིག་འཛིན་བདེ་བླག་ཐོབ་པ་དང་། ། སྨོན་ལམ་ཇི་ལྟར་བཏབ་བཞིན་འགྲུབ་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །གྲུབ་ཆེན་རྣལ་འབྱོར་གྱི་དབང་ཕྱུག་བིརྺ་པ་ལ་བསྟོད་པ་སེང་གེའི་སྒྲ་དབྱངས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྒྱལ་བ་ཀུན་གྱི་ངོ་བོ་གཅིག་གྱུར་པ། ། འཕྲིན་ལས་བཞི་ཡིས་རིག་པའི་དོན་མཛད་ཅིང་། ། འཇིགས་པའི་གཟུགས་ཀྱི་བདུད་དཔུང་སྐྲག་མཛད་པ། ། དཔལ་ལྡན་བི་རུ་པ་ལ་ཕྱག་འཚལ་ལོ། ། ཕྱོགས་ལས་རྣམ་པར་རྒྱལ་བའི་རྫུ་འཕྲུལ་གྱིས། ། ས་ཡི་ཕྱོགས་འདིར་མི་འཇིགས་སེང་གེའི་སྒྲ། ། རབ་ཏུ་བསྒྲགས་པས་ཀུན་ལས་རྣམ་རྒྱལ་བའི། ། དཔལ་ཆེན་བི་རུ་པ་ལ་ཕྱག་འཚལ་ལོ། །
འཆི་བདག་བཅོམ་ནས་འཆི་མེད་དངོས་གྲུབ་བརྙེས། ། བདུད་རྩིའི་རྒྱ་མཚོ་རྫོགས་པའི་ལྟེ་བ་ཅན། ། འོད་སྟོང་འབར་བའི་ཉིན་བྱེད་དབང་པོ་ཡང་། ། སྡིགས་མཛུབ་སྟོབས་ཀྱིས་གནོན་པའི་མཐུ་དང་ལྡན། ། གྲུབ་བརྙེས་དམ་པ་གཙུག་གི་ནོར་བུ་ཡིས། ། གུས་པས་རབ་མཆོད་སེང་གེའི་རོལ་པས་གནས། ། ཐུགས་ཀྱི་དཀྱིལ་འཁོར་ཉི་འོད་ལྟ་བུ་ཡིས། ། ནག་ཕྱོགས་ཀུ་མུད་བཞིན་རས་འཛུམ་པ་མཛད། ། ཕྱི་རོལ་མངོན་ཕྱོགས་མཆོག་ཏུ་འཛིན་པའི་ལྷ། ། རེག་པ་ཙམ་གྱིས་རབ་ཏུ་འགས་མཛད་ཅིང་། །
འགྲན་ཟླ་བྲལ་བའི་གྲུབ་ཆེན་མཆོག་གྱུར་ཞེས། ། དད་པའི་བློ་ཐོབ་བསྟོད་དབྱངས་རྒྱ་ཆེན་སྒྲོག ། གསུང་གི་འོད་ཀྱིས་མ་རིག་མུན་བསལ་ནས། ། འགྲོ་བ་ཐར་པའི་ལམ་དུ་འདྲེན་པ་ཡི། ། དཔག་ཡས་ཡོན་ཏན་འོད་ཀྱི་དྲྭ་བ་ཅན། ། གང་ལ་བསྟོད་ཚིག་མེ་ཏོག་སྙིམ་པ་འབུལ། ། དགེ་བ་གང་ཐོབ་དེ་ཡི་སྲིད་ཞི་ལ། ། མི་གནས་བླ་མེད་གོ་འཕང་ཐོབ་གྱུར་ཅིག ། ཅེས་སླར་ཡང་རོང་སྟོན་ཆེན་པོས་དཔལ་ནཱ་ལེནྡྲ་རྣམ་པར་རྒྱལ་བའི་དགོན་པར་སྦྱར་བའོ།། ༈ །མཁས་པ་ཆེན་པོ་ཤཱནྟི་པ་ལ་བསྟོད་པ་རྒྱ་མཚོའི་སྤྲིན་གྱི་བཀོད་པ་ཞེས་བྱ་བ།
བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རབ་མཛེས་ཡིད་འོང་མཛེས་སྐུའི་དཀྱིལ་འཁོར་ཅན། ། རིག་གནས་ཀུན་ལ་མཁས་པའི་འོད་འཕྲོ་ཞིང་། ། ལེགས་གསུངས་རྒྱལ་བའི་བཀའ་དང་བསྟན་བཅོས་ཀུན། ། ལེགས་པར་རྟོགས་པའི་རྣམ་སྤྱོད་སྤོབས་པ་བརྙེས། ། འཕགས་པའི་ཡུལ་གྱི་མཁས་པ་དུ་མ་ཡིས། ། མཁས་པ་ཕུལ་དུ་བྱུང་བར་བསྟོད་པ་དང་། ། རིམ་གཉིས་ཏིང་འཛིན་ཕུལ་བྱུང་རབ་བརྩོན་པས། ། རིག་འཛིན་ས་ཐོབ་སྤྱན་དང་མངོན་ཤེས་ལྡན། ། མཁའ་ལ་འཇའ་ཚོན་གུར་ཁྱིམ་བཀོད་པའི་དབུས། །
སྐུ་ཡི་བཀོད་པ་འཇའ་འོད་ལུས་སུ་བསྟན། ། ལེགས་པར་བཤད་པའི་གསུང་གི་བདུད་རྩི་ཡིས། ། མཁས་མང་སློབ་མ་ཡོངས་སུ་སྨིན་པར་མཛད། ། འགྲན་པའི་ཟླ་མེད་མཁས་པ་ཕུལ་བྱུང་ཁྱོད། ། བདག་བློ་དང་བའི་དད་པས་རབ་ཏུ་བསྟོད། ། བསྟོད་པའི་དགེ་ཚོགས་ཇི་སྙེད་ཐོབ་པ་ཡིས། ། མཁས་པའི་གོ་འཕང་ཡོངས་སུ་ཐོབ་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །སློབ་དཔོན་ཆེན་པོ་སངས་རྒྱས་ཡེ་ཤེས་ཞབས་ལ་བསྟོད་པ་བྱིན་རླབས་གློག་ཕྲེང་རྣམ་པར་གཡོ་བའི་འོད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
མཁྱེན་པའི་ཉི་འོད་རབ་ཏུ་རྒྱས་པ་ཡིས། ། སྣ་ཚོགས་གདུལ་བྱ་པདྨོའི་གཉེན་གྱུར་པ། ། མི་ཤེས་མུན་པ་རིང་དུ་སྤོང་མཛད་ཅིང་། ། གྲུབ་པའི་རིག་འཛིན་མཆོག་གི་ས་ལ་གནས། ། མཁྱེན་རབ་དབང་པོ་ལྷ་ཡིས་རྗེས་བཟུང་བས། ། ཏིང་འཛིན་དགའ་བདེའི་དཔའ་ལ་མངོན་པར་རོལ། ། མཆོག་གི་དངོས་གྲུབ་རབ་བརྙེས་སློབ་མའི་ཚོགས། ། རྣམ་མང་རྒྱུ་སྐར་ཕྲེང་ལྟར་གྲངས་ལས་འདས། ། གང་གསུང་སྙན་པའི་སྒྲ་དབྱངས་ཆ་ཙམ་གྱིས། ། རྣམ་མང་འགྲོ་བ་ཡོངས་སུ་སྨིན་མཛད་ཅིང་། །
གྲུབ་པའི་ས་ཐོབ་དུ་མས་བསྟོད་པ་དང་། ། རྗེས་འཇུག་གདུལ་བྱའི་ཡན་ལག་རྣམ་པར་རྒྱས། ། ངོ་མཚར་དཔག་མེད་ཡོན་ཏན་རྒྱན་ལྡན་པ། ། མཆོག་གི་ས་ཐོབ་ཁྱེད་ལ་རབ་ཏུ་བསྟོད། ། དགེ་ཚོགས་གྲུབ་པ་གང་གིས་བདག་སོགས་ཀུན། ། གྲུབ་པའི་རིག་འཛིན་ས་ལ་གནས་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལནྡྲར་སྦྱར་བའོ།། ༈ །རྒྱན་དྲུག་དང་མཆོག་གཉིས་ལ་བསྟོད་པ་རིན་ཆེན་སྤུངས་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྒྱལ་བའི་གསུང་རབ་ཟབ་དོན་སྙིང་པོ་བརྙེས།
ཡང་དག་རིག་པས་དངོས་སྨྲའི་རི་དྭགས་ཀུན། ། མ་ལུས་སྐྲག་མཛད་ཀླུ་སྒྲུབ་སྙིང་པོ་ཞེས། ། འཛམ་གླིང་མཁས་པའི་གཙོ་བོར་གྱུར་ལ་འདུད། ། ཀླུ་སྒྲུབ་གསུང་རབ་ལེགས་བཤད་སྙིང་པོའི་དོན། ། གཅིག་ཏུ་བསྡུས་ནས་གཞན་ལ་སྟོན་མཛད་ཅིང་། ། དབུ་མའི་རིང་ལུགས་མཆོག་ཏུ་སྨྲ་བ་པ། ། ཨརྻ་དེ་བའི་ཞབས་ལ་ཕྱག་འཚལ་ལོ། ། བྱམས་པའི་ཞལ་གྱི་གསུང་གི་བདུད་རྩི་ཐོབ། ། རྒྱ་ཆེན་ཤེས་བྱའི་གནས་ལ་སྤོབས་པ་བརྙེས། ། ཆོས་མངོན་མཆོག་ཏུ་གསལ་བར་མཛད་པ་པོ། །
འཕགས་པ་ཐོགས་མེད་ཞབས་ལ་ཕྱག་འཚལ་ལོ། ། ཐོས་པ་རྒྱ་མཚོའི་བློ་གྲོས་ཕུལ་བྱུང་བརྙེས། ། རིག་གནས་ཀུན་ལ་མི་འཇིགས་བདེན་པ་ཐོབ། ། འཕགས་པའི་ཡུལ་དུ་སངས་རྒྱས་གཉིས་པ་ཞེས། ། རབ་ཏུ་གྲགས་པ་དབྱིག་གཉེན་ཞབས་ལ་འདུད། ། རྟོག་གེའི་རིང་ལུགས་སྔོན་མེད་རབ་གསལ་མཛད། ། ས་གསུམ་ཁྱོན་འདིར་རིག་པའི་འབྲུག་སྒྲ་བསྒྲགས། ། མུ་སྟེགས་རྒོལ་བའི་དཔུང་ཚོགས་བཟློག་པར་མཛད། ། ཕྱོགས་ཀྱི་གླང་པོའི་ཞབས་ལ་ཕྱག་འཚལ་ལོ། ། ཆོས་དང་ཆོས་མིན་འབྱེད་པའི་བློ་མངའ་ཞིང་། །
མ་རིག་ཚར་བཅད་རིག་པ་སྨྲ་བའི་དབང་། ། མུ་སྟེགས་རྒོལ་བ་ཐམས་ཅད་ཕྱིར་བཟློག་པ། ། ཆོས་ཀྱི་གྲགས་པའི་ཞབས་ལ་གསོལ་བ་འདེབས། ། སངས་རྒྱས་བསྟན་ལ་ཀླན་ཀའི་དྲི་མ་རྣམས། ། རྣམ་པར་བསལ་ནས་ཡོན་ཏན་ཕུལ་བྱུང་བརྙེས། ། འཛམ་གླིང་མཁས་པའི་རྒྱན་དུ་གྱུར་པ་པོ། ། མཁས་མཆོག་རྒྱན་དྲུག་གཞན་ལ་ཕྱག་འཚལ་ལོ། ། འདུལ་བ་རྒྱ་མཚོའི་དོན་ལ་དབང་འབྱོར་ཞིང་། ། ཉེས་ལྟུང་དྲི་མ་མེད་པའི་ཐུགས་མངའ་བས། ། འདུལ་བའི་གཞུང་ལུགས་མཆོག་ཏུ་རྒྱས་མཛད་པ། །
ཡོན་ཏན་འོད་ཀྱི་ཞབས་ལ་ཕྱག་འཚལ་ལོ། ། འདུལ་བ་རྒྱ་མཚོའི་དབུས་ན་ཆེར་གནས་ཤིང་། ། བསླབ་གསུམ་ཡོན་ཏན་བང་རིམ་གྱིས་མཛེས་པ། ། ཤཱཀྱ་འོད་དང་འཕགས་པ་ས་གའི་ལྷར། ། རབ་ཏུ་དང་བའི་བློ་ཡིས་ཕྱག་འཚལ་ལོ། ། རྒྱན་དྲུག་མཆོག་གསུམ་བསྟོད་པའི་དགེ་ཚོགས་ཀྱིས། ། མི་ཤེས་དྲི་མ་རིང་དུ་རབ་སྤངས་ཏེ། ། མཁྱེན་རབ་དྲི་མ་མེད་པའི་བློ་ཐོབ་ནས། ། ཤེས་བྱ་ཀུན་ལ་བློ་གྲོས་རྒྱས་གྱུར་ཅིག ། ཅེས་སོགས་དགོན་པ་བ་བསོད་ནམས་རྒྱལ་མཚན་གྱིས་བསྐུལ་བ་ལ་བརྟེན་ནས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །མཁས་པ་ཆེན་པོ་ཀ་མ་ལ་ཤཱི་ལ་ལ་བསྟོད་པ་རྒྱ་མཚོའི་རླབས་ཕྲེང་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རིག་གནས་ཀུན་ལ་མི་འཇིགས་སྤོབས་པ་ཅན། ། ཐུབ་པའི་གསུང་རབ་མཐའ་དག་ཐུགས་ལ་རྫོགས། ། དབུ་མའི་རིང་ལུགས་སྨྲ་བའི་མཆོག་གྱུར་པ། ། བློ་གསལ་དབང་པོ་པདྨའི་ངང་ཚུལ་རྒྱལ། ། མི་རིགས་ཚར་གཅོད་རིག་པ་སྨྲ་བའི་དབང་། ། ཕས་རྒོལ་ཟིལ་གྱིས་གནོན་པའི་བློ་ཐོབ་ཅིང་། ། སྟོང་ཉིད་རྟོགས་པའི་མཁྱེན་པ་རབ་ཏུ་གསལ། ། པདྨའི་ངང་ཚུལ་འགྲོ་བའི་མགོན་ལ་འདུད། །
དཀའ་བ་དུ་མས་བོད་ཀྱི་ས་སྐྱོང་གིས། ། གངས་རིའི་ཁྲོད་འདིར་འབད་པས་སྤྱན་དྲངས་ནས། ། རྣམ་དག་ཆོས་ཀྱི་འཁོར་ལོ་རིམ་བཞིན་བསྐོར། ། མ་རིག་མུན་སེལ་བསྟན་པའི་སྒྲོན་མེར་གྱུར། ། དྲི་མ་མེད་པའི་བསྟན་བཅོས་དུ་མ་ཡིས། ། བོད་ཡུལ་རྨོངས་པའི་དྲི་མ་མཐའ་དག་བསལ། ། མཁས་པའི་མཁས་པ་ཀུན་གྱི་གཙུག་རྒྱན་མཆོག ། པདྨའི་ཚུལ་ཁྲིམས་ཞབས་ལ་གུས་པས་འདུད། ། དགེ་བ་དྲི་མེད་གང་གིས་ཐོབ་པ་དེས། ། མཁས་པའི་གོ་འཕང་ཀུན་ཏུ་ཐོབ་པར་ཤོག །
ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །རྗེ་བཙུན་དམ་པ་རྒྱ་གར་ལ་བསྟོད་པ་བྱིན་རླབས་ཀྱི་ཆར་འབེབས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྒྱལ་བ་ཀུན་གྱི་བྱིན་རླབས་གཅིག་བསྡུས་ཤིང་། ། གྲུབ་པའི་རིག་འཛིན་ཀུན་གྱི་གཙོར་གྱུར་པ། ། རྫུ་འཕྲུལ་སྟོབས་ཀྱིས་འགྲོ་བ་དཔག་མེད་རྣམས། ། ཞི་ལམ་འགོད་པའི་ཚད་མེད་ཐུགས་རྗེ་ཅན། ། རྒྱ་གར་གནས་སུ་དམ་ཆོས་ཉི་མ་ཡིས། ། རྟོགས་པའི་འདབ་བརྒྱ་རབ་ཏུ་རྒྱས་མཛད་དེ། ། གྲུབ་ཐོབ་ཀུན་གྱི་མན་ངག་ཐུགས་ལ་རྫོགས། །
བདེ་གཤེགས་རྒྱ་མཚོའི་ཞལ་ཡང་མངོན་སུམ་མཐོང་། ། འཕགས་པའི་བདེན་མཐོང་གཟིགས་པ་མངོན་ཤེས་ཐོབ། ། ཡང་ཡང་གངས་རིའི་ཁྲོད་འདིར་དམ་ཆོས་ཀྱིས། ། མ་རིག་མུན་པ་སེལ་བའི་འཕྲིན་ལས་ཅན། ། དཔག་མེད་གདུལ་བྱ་ཐར་པའི་ལམ་ལ་བཀོད། ། ཡང་དག་ལྟ་བའི་རྟོགས་པ་བསྐྱེད་མཛད་ཅིང་། ། གང་གི་གསུང་ངག་ཆ་ཤས་ཐོས་པས་ཀྱང་། ། རྨད་བྱུང་ཡོན་ཏན་དཔག་མེད་ཐོབ་མཛད་པའི། ། དམ་པ་རྒྱ་གར་ཞབས་ལ་ཕྱག་འཚལ་ལོ། ། གང་ལ་ཅུང་ཟད་བསྟོད་པའི་དགེ་ཚོགས་ཀྱིས། །
བྱིན་རླབས་འོད་ཟེར་ཡིད་ལ་འབྱུང་འགྱུར་ཞིང་། ། སྲིད་མཚོར་གནས་པའི་འགྲོ་བ་མ་ལུས་པ། ། རིམ་གྱིས་ཐར་པའི་ཁང་བཟང་འཇུག་གྱུར་ཅིག ། ཅེས་རོང་སྟོན་ཆེན་པོས་སླར་ཡང་ནཱ་ལེནྡྲའི་དགོན་པར་སྦྱར་བའོ།། ༈ །གྲུབ་ཐོབ་ཆེན་པོ་ལ་ཝ་པ་ལ་བསྟོད་པ་བྱིན་རླབས་ཀུན་འབྱུང་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དམ་པ་ཀུན་གྱི་གཙུག་གི་ནོར་བུ་ཡིས། ། གུས་པས་རབ་མཆོད་གཟི་བརྗིད་ཕུང་པོ་ཅན། ། ཟབ་མོའི་རྟོག་པ་ཕུལ་བྱུང་རབ་བརྙེས་པས། ། མུ་སྟེགས་ཆོ་འཕྲུལ་ཆེ་རྣམས་རྣམ་པར་བཅོམ། །
མཐུ་སྟོབས་དབང་ཕྱུག་བརྟུལ་ཞུགས་སྤྱོད་པ་དང་། ། རྫུ་འཕྲུལ་སྟོབས་ཀྱིས་མཁའ་ལ་རྡོ་ཡི་གདུགས། ། བཀོད་པ་བསྟན་པ་གདུལ་བྱ་དཔག་མེད་པ། ། ངོ་མཚར་དང་བ་བསྐྱེད་ལ་ཕྱག་འཚལ་ལོ། ། ཀུན་གྱི་དབུས་ན་སྟོང་ཉིད་སེང་གེའི་སྒྲས། ། དངོས་འཛིན་རི་དྭགས་ཚོགས་རྣམས་སྐྲག་མཛད་དེ། ། མ་སྨད་ཆེ་བའི་བདག་ཉིད་ཡོན་ཏན་གྱིས། ། མངོན་པར་མཐོ་བར་གྱུར་ལ་ཕྱག་འཚལ་ལོ། ། ཁྱེད་ལ་གུས་པས་བསྟོད་པའི་དགེ་ཚོགས་ཀྱིས། ། གྲུབ་པའི་ཡོན་ཏན་ཀུན་ནས་མཉེས་གྱུར་ཅིག །
ཅེས་རོང་སྟོན་ཆེན་པོས་ཤྲཱི་ནཱ་ལེནྡྲ་བི་ཧ་རར་སྦྱར་བའོ།། ༈ །དཔལ་ནཱ་རོ་པ་ལ་བསྟོད་པ་ཡོན་ཏན་སྒྲོག་པའི་རྔ་སྒྲ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚད་མེད་ཡོན་ཏན་མ་ལུས་ཀུན་གྱི་གཞི། ། རིག་གནས་ཀུན་མཁྱེན་བློ་གྲོས་ཕུན་ཚོགས་ཅན། ། ཉི་མའི་འོད་ཀྱིས་སྐར་མའི་ཚོགས་བཞིན་དུ། ། མུ་སྟེགས་རྒོལ་བའི་ཚོགས་རྣམས་ཟིལ་གྱིས་གནོན། ། རྨད་བྱུང་དཀའ་སྤྱད་ལེགས་པར་སྦྱངས་པ་ལས། ། འཇའ་ལུས་རྡོ་རྗེའི་ལུས་ཅན་མཆོག་གྱུར་ཅིང་། ། མན་ངག་བདུད་རྩིས་གདུལ་བྱ་དཔག་མེད་པ། །
ཡོངས་སུ་སྨིན་པར་མཛད་པའི་གྲུབ་བརྙེས་མཆོག ། གང་གསུང་འོད་ཟེར་ཆ་ཤས་རབ་འཕྲོས་པས། ། གངས་ཅན་ཁྲོད་ཀྱི་གདུལ་བྱ་དུ་མ་ལ། ། ཕན་བདེའི་དགའ་སྟོན་འགྱེད་པར་མཛད་པ་དང་། ། འགྲོ་བ་འདྲེན་མཛད་མཛད་པ་རྨད་དུ་བྱུང་། ། ཞབས་ཀྱི་པདྨོས་ཅུང་ཟད་རེག་པས་ཀྱང་། ། ཐར་པའི་ལམ་བཟང་རྒྱུད་ལ་བསྐྱེད་མཛད་པའི། ། གྲུབ་པའི་རིགས་རྣམས་མཆོག་ཏུ་གྱུར་པ་ལ། ། བསྟོད་དབྱངས་རྔ་སྒྲས་ཀུན་ནས་བསྟོད་པ་འབུལ། ། གང་གིས་ཡོན་ཏན་ཚ་ཙམ་བསྟོད་པ་ལས། །
དགེ་ཚོགས་ཐོབ་པ་དེ་ཡིས་འགྲོ་བ་ཀུན། ། སྲིད་པའི་རྒྱ་མཚོ་ཆེ་ལས་ལེགས་བརྒལ་ཏེ། ། རྣམ་མཁྱེན་ཐར་པའི་གླིང་དུ་ཕྱིན་པར་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བའོ།། ༈ །ཇོ་བོ་དཱི་པཾ་ཀ་ར་ཛྙཱ་ན་ལ་བསྟོད་པ་བྱིན་རླབས་ཀྱི་རྒྱ་མཚོ་རོལ་པའི་བཀོད་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚད་མའི་སྐྱེས་བུ་དོན་གཉིས་དབང་འབྱོར་བ། ། འཕགས་པའི་ཡུལ་དུ་གྲུབ་པའི་ཡོན་ཏན་བརྙེས། ། མཁས་མཆོག་རྒྱ་མཚོའི་དབུས་སུ་མངོན་མཐོ་ཞིང་། ། ཡང་དག་རིགས་པས་ཕས་རྒོལ་ཟིལ་གྱིས་གནོན། །
སྒྲ་ཚད་བཟོ་དང་གསོ་བ་ནང་དོན་དང་། ། རྡོ་རྗེ་ཐེག་སོགས་སྡེ་སྣོད་ལ་མཁས་ཤིང་། ། རིམ་གཉིས་ཟབ་མོའི་རྟོགས་པ་ཕུལ་བྱུང་ལྡན། ། རྣམ་དག་སྤྱོད་པ་ལྷུར་ལེན་གདུལ་བྱ་རྣམས། ། དགེ་བའི་ལས་ལམ་མཆོག་ལ་འགོད་པར་མཛད། ། རབ་སྙན་གྲགས་པ་རྒྱ་མཚོའི་མཐར་སོན་པ། ། བྱང་སེམས་ས་སྐྱོང་དབང་པོས་ལེགས་ཐོས་ནས། ། དཀའ་སྤྱད་དུ་མས་བོད་འདིར་ལེགས་དྲངས་ཏེ། ། གདུལ་བྱ་དུ་མ་ཡོངས་སུ་སྨིན་པར་མཛད། ། གངས་རིའི་ཁྲོད་ཀྱི་མཁས་པ་མ་ལུས་པ། །
ཡོངས་སུ་འདུས་ནས་གཙུག་གིས་གུས་པས་མཆོད། ། རྒྱལ་སྲས་གཞན་དོན་ཁུར་གྱིས་མི་ངལ་ཞིང་། ། བྱང་ཆུབ་སེམས་ཀྱི་འོད་ཟེར་རབ་འཕྲོས་པས། ། འགྲོ་བའི་དོན་མཛད་སྤྱོད་པ་ལྷུར་ལེན་པ། ། ཚད་མེད་མངོན་ཤེས་ལྡན་པ་རྒྱལ་བའི་སྲས། ། ངོ་མཚར་རྨད་བྱུང་རྣམ་ཐར་དུ་མ་བསྟན། ། མར་མེ་མཛད་དཔལ་ཡེ་ཤེས་སྒྲོན་མེ་ཡིས། ། མ་རིག་མུན་པ་རྣམ་བསལ་སྟོང་ཉིད་དོན། ། རྟོགས་པའི་འོད་ཀྱིས་དངོས་འཛིན་མུན་པ་འཇིག ། ཀླུ་སྒྲུབ་གསུང་རབ་དགོངས་དོན་ཐུགས་སུ་ཆུད། །
ཕས་ཀྱི་རྒོལ་བ་ཀུན་ལས་རྣམ་པར་རྒྱལ། ། འདི་ནས་སྐུ་ལུས་བོར་བར་གྱུར་མ་ཐག ། དགའ་ལྡན་ལྷ་གནས་བྱམས་པའི་དྲུང་བགྲོད་དེ། ། རྒྱལ་སྲས་དྲི་མེད་མཚན་གྱིས་རབ་བསྔགས་པ། ། ཚད་མེད་ཐུགས་རྗེའི་གཏེར་ལ་གུས་པས་བསྟོད། ། བསྟོད་པའི་དགེ་ཚོགས་སྟོན་ཀའི་ཟླ་འོད་ལྟར། ། རབ་དཀར་དྲི་མེད་གང་གིས་ཐོབ་པ་ཡི། ། འགྲོ་ཀུན་ས་ལམ་རིམ་པས་བགྲོད་གྱུར་ཏེ། ། སྒྲིབ་གཉིས་སྐྱོན་བྲལ་སངས་རྒྱས་མྱུར་ཐོབ་ཤོག ། ཅེས་ཇོ་བོ་དཱི་པཾ་ཀ་ར་ལ་བསྟོད་པ་རོང་སྟོན་ཆེན་པོས་སྦྱར་བའོ།།
༈ །ཁ་ཆེ་པཎ་ཆེན་ཤཱཀྱ་ཤྲཱི་ལ་བསྟོད་པ་རིན་པོ་ཆེའི་ཕྲེང་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། གསུང་རབ་མང་ཐོས་མཁས་པའི་མཆོག་གྱུར་ཅིང་། ། ཏིང་འཛིན་སྟོབས་ཀྱིས་རྟོགས་པ་ཕུལ་བྱུང་བརྙེས། ། རྣམ་དག་ཚུལ་ཁྲིམས་མཛེས་པའི་རྒྱན་གྱིས་སྤྲས། ། རྒྱལ་སྲས་དམ་པ་འགྲོ་བ་ཀུན་གྱི་རྒྱན། ། གངས་རིའི་ཁྲོད་ཀྱི་གདུལ་བྱ་དུ་མ་ལ། ། ཕན་མཛད་རྨད་བྱུང་ཆོས་སྦྱིན་བསམ་མི་ཁྱབ། ། མ་འོངས་སངས་རྒྱས་གསུམ་པར་ལུང་བསྟན་ཅིང་། ། འཇིག་རྟེན་སྒྲོན་མེ་ཁྱོད་ལས་གཞན་མ་མཆིས། །
དཔག་མེད་ཡོན་ཏན་ཚད་ལས་འདས་པ་ན། ། འཕགས་ཡུལ་གནས་སུའང་འགྲན་པའི་ཟླ་མེད་ཅིང་། ། སྡེ་བཞིའི་གཙོ་བོས་གང་གི་ཞབས་པད་གཏུགས། ། ལྷ་མིའི་གཙུག་རྒྱན་འགྲོ་བ་ཡོངས་ཀྱི་མགོན། ། སྤྱན་རས་གཟིགས་ཀྱིས་གངས་རིའི་ཁྲོད་གནས་སུ། ། རྨད་དུ་བྱུང་བའི་ལུང་བསྟན་དམ་པ་མཛད། ། བསྟན་སྲུང་དཔལ་མགོན་ཀུན་གྱི་བར་ཆད་བསལ། ། འཇིགས་བྲལ་དཔའ་བོ་པཎ་ཆེན་ཁྱོད་ལ་བསྟོད། ། གང་ལ་བསྟོད་པར་གྱུར་པའི་དགེ་ཚོགས་ཀྱིས། ། ལྔ་རིགས་མཁས་པའི་མཆོག་ཏུ་འགྱུར་བར་ཤོག །
ཅེས་རོང་སྟོང་ཆེན་པོས་དཔལ་ནཱ་ལེནྡྲར་སྦྱར་བའོ།། ༈ །བླ་མ་གསེར་གླིང་པ་ལ་བསྟོད་པ་བྱིན་རླབས་ཀྱི་གཏེར་མཛོད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རིན་ཆེན་གསེར་གྱི་གླིང་དུ་སྐུ་འཁྲུངས་ཤིང་། ། བསླབ་གསུམ་རིན་ཆེན་མཆོག་གི་རྒྱན་གྱིས་སྤྲས། ། གྲགས་པའི་འོད་ཟེར་ཕྱོགས་བཅུར་རབ་འཕྲོ་བ། ། རིག་གནས་ཀུན་ལ་བློ་གྲོས་སྤྱན་སྟོང་རྒྱས། ། གྲུབ་པའི་ས་ཐོབ་ཚད་མེད་མཁྱེན་པའི་གཏེར། ། བརྩེ་བའི་བདག་ཉིད་རྨད་བྱུང་བྱང་ཆུབ་སེམས། ། མཐའ་ཡས་འགྲོ་ལ་ཕན་པ་སྒྲུབ་མཛད་པ། །
རྗེས་སུ་མཐུན་ཕྱོགས་དང་བའི་དད་པ་ཐོབ། ། མ་རིག་མུན་སེལ་བསྟན་པའི་སྒྲོན་མེ་མཆོག ། རང་གཞན་དོན་གཉིས་གྲུབ་པའི་དཔལ་དང་ལྡན། ། གསེར་གླིང་པ་ཞེས་བྱ་བའི་བླ་མ་ཡི། ། མཚན་ཙམ་ཐོས་པས་ངན་འགྲོ་བསྲུང་མཛད་ལ། ། བསྟོད་ཚིག་མེ་ཏོག་ཕྲེང་བས་རབ་མཆོད་ཅིང་། ། རྣམ་ཀུན་དང་བའི་ཡིད་ཀྱིས་ཕྱག་འཚལ་ལོ། ། གང་ལ་བསྟོད་པའི་དགེ་ཚོགས་གང་ཐོབ་པ། ། བླ་མེད་ཐར་པའི་གོ་འཕང་ཐོབ་པར་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །པཎྜི་ཏ་དཱ་ན་ཤཱི་ལ་ལ་བསྟོད་པ་མཁས་པ་དགའ་བྱེད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ལེགས་པར་སྦྱངས་པའི་བློ་གྲོས་ཕུལ་བྱུང་བརྙེས། ། འགྲན་པའི་ཟླ་མེད་གཞན་ཕྱོགས་ཟིལ་གྱིས་གནོན། ། འཕགས་པའི་ཡུལ་དུ་མུ་སྟེགས་རྒོལ་བའི་ཚོགས། ། མཐོང་བ་ཙམ་གྱིས་རིང་དུ་འབྱེར་བར་བྱེད། ། སྒྲ་དང་ཚད་མ་སྡེབ་སྦྱོར་སྙན་ངག་སོགས། ། རབ་ཏུ་མཁས་པའི་སྙན་པས་ས་སྟེང་ཁྱབ། ། གངས་རིའི་ཁྲོད་འདིར་མཁས་པ་དུ་མ་ཡི། ། ཞབས་ཀྱི་པདྨོར་གུས་པས་འདུད་བྱེད་ཅིང་། །
མཁས་པའི་གོ་འཕང་མཆོག་གྱུར་ཐོབ་མཛད་པ། ། ལྷག་པའི་ལྷ་ཡི་ནུས་པ་ཕུལ་བྱུང་ཅན། ། མཐོང་བ་ཙམ་གྱིས་མི་མཐུན་ཕྱོགས་ཀུན་ཞི། ། དོན་གཉིས་དབང་འབྱོར་ཁྱོད་ལ་གུས་པས་བསྟོད། ། བསྟོད་པའི་དགེ་ཚོགས་གང་ཞིག་ཐོབ་པ་དེས། ། མཁས་པའི་གོ་འཕང་མཆོག་ཏུ་བརྙེས་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །འཛམ་གླིང་རྒྱན་དྲུག་གི་བསྟོད་པ་ཐར་པའི་ཐེམ་སྐས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཡང་དག་ལྟ་བའི་ཟེར་གྱིས་སྲིད་པའི་མུན་པ་འཇོམས། །
རིག་པའི་ང་རོས་ལོག་སྨྲའི་རི་དྭགས་སྐྲག་པར་མཛད། ། འཛམ་གླིང་མཁས་པ་ཀུན་ཀྱི་གཙུག་གི་རྒྱན་གྱུར་པ། ། སྨྲ་བའི་ཉི་མ་ཀླུ་སྒྲུབ་ཞབས་ཀྱི་པདྨོར་འདུད། ། ཟབ་མོའི་དོན་རྟོགས་ཡང་དག་རིག་པ་ཡིས། ། ལོག་ལྟ་ཟློག་ནས་ཡང་དག་ལྟ་བ་ལ། ། ཕ་རོལ་འགོད་མཛད་འཕྲིན་ལས་རྨད་བྱུང་བ། ། འཕགས་པ་ལྷ་ཞེས་གྲགས་པ་ལ་ཕྱག་འཚལ། ། བྱམས་པའི་ཞལ་ནས་ལེགས་བཤད་བདུད་རྩི་ཐོབ། ། རྒྱ་ཆེ་ཤེས་བྱའི་གནས་ལ་མཁྱེན་པ་རྒྱས། ། རིག་གནས་ཀུན་ལ་མི་འཇིགས་སྤོབས་པ་བརྙེས། །
འཕགས་པ་ཐོགས་མེད་ཞབས་ལ་ཕྱག་འཚལ་ལོ། ། མང་དུ་ཐོས་པ་རྒྱ་མཚོའི་མཐར་སོན་ཅིང་། ། ལེགས་པར་སྦྱངས་པའི་བློ་གྲོས་ཕུལ་དུ་བྱུང་། ། སངས་རྒྱས་གཉིས་པར་གྲག་པ་དབྱིག་གི་གཉེན། ། མཁས་པའི་དབང་པོ་དེ་ལ་ཕྱག་འཚལ་ལོ། ། རིག་པའི་སྟོབས་ཀྱིས་བླང་དོར་རྣམ་པར་འབྱེད། ། རིག་པས་ཕ་རོལ་མུ་སྟེགས་རྒོལ་བའི་ཚོགས། ། རིགས་པས་ཕམ་མཛད་རིག་པ་སྨྲ་བའི་དབང་། ། རིག་པའི་དབང་ཕྱུག་གཉིས་ལ་ཕྱག་འཚལ་ལོ། ། རྣམ་དག་ཚུལ་ཁྲིམས་དག་པའི་ཁྱོན་ཡངས་སུ། །
འདུལ་བའི་དོན་རྟོགས་བློ་གྲོས་པདྨོ་རྒྱས། ། འོད་ཀྱི་མིང་གི་མཐའ་ཅན་རྣམ་གཉིས་ལ། ། རབ་ཏུ་དང་བའི་བློ་ཡིས་གུས་ཕྱག་འཚལ། ། རྒྱན་དྲུག་མཆོག་གཉིས་གུས་པས་རབ་བསྟོད་པའི། ། སྙན་ངག་མེ་ཏོག་ཕྲེང་བ་སྤེལ་བ་ལས། ། དགེ་ཚོགས་སྒྲུབ་པ་གང་གིས་རིག་གནས་ཀུན། ། ལེགས་བཤད་རྟོགས་པའི་བློ་གྲོས་རྒྱས་གྱུར་ཅིག ། ཅེས་རྒྱན་དྲུག་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཐེག་པ་ཆེན་པོ་དབུ་མའི་བླ་མ་བརྒྱུད་རིམ་ལ་བསྟོད་པ་རིན་པོ་ཆེའི་ཕྲེང་མཛེས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
ཤེས་བྱ་མ་ལུས་མངོན་སུམ་མཁྱེན་པ་ཅན། ། ཚད་མེད་ཐུགས་རྗེའི་འོད་ཟེར་ཕྱོགས་བཅུར་འཕྲོ། ། འགྲོ་བ་མ་ལུས་ཡོངས་སུ་སྐྱོབས་པའི་དབང་། ། ཐུབ་དབང་ལྷ་ཡི་ལྷ་ལ་ཕྱག་འཚལ་ལོ། ། རྒྱས་སྲས་ཀུན་གྱི་ཐུ་བོ་འཇམ་དཔལ་དབྱངས། ། ཐུབ་པའི་གསུང་སྐྱེས་བྲམ་ཟེ་སྒྲ་གཅན་འཛིན། ། གྲུབ་མཆོག་རྣམས་ཀྱི་གཙུག་གི་རྒྱན་གྱུར་པ། ། ལྷ་མིའི་མཆོད་གནས་གཉིས་ལ་ཕྱག་འཚལ་ལོ། ། སྟོབས་བཅུ་མངའ་བའི་ལུང་བསྟན་རབ་བརྙེས་ཤིང་། ། ཐུབ་བསྟན་རྒྱ་མཚོའི་དབུས་ན་མངོན་པར་མཐོ། །
ལེགས་བཤད་རིན་ཆེན་ཀུན་གྱི་གཏེར་མངའ་བ། ། ཀླུ་སྒྲུབ་སྙིང་པོའི་ཞབས་ལ་ཕྱག་འཚལ་ལོ། ། དབང་ཕྱུག་གྲུབ་པའི་མུ་སྟེགས་རྫུ་འཕྲུལ་ཅན། ། འགྲན་ཟླ་མེད་པར་ཚར་བཅད་རྗེས་སུ་བཟུང་། ། དབུ་མའི་རིང་ལུགས་སྨྲ་བ་ཀུན་གྱི་གཙོ། ། སློབ་དཔོན་འཕགས་པ་ལྷ་ལ་ཕྱག་འཚལ་ལོ། ། འཕགས་མཆོག་གཉིས་ཀྱི་གསུང་རབ་སྙིང་པོའི་དོན། ། ལེགས་བཤད་རྟོགས་ནས་ཟབ་དོན་དབུ་མའི་ལམ། ། སྐལ་ལྡན་གྲངས་མེད་འགྲོ་ལ་སྟོན་མཛད་པ། ། གྲུབ་ཆེན་སངས་རྒྱས་བསྐྱངས་ལ་ཕྱག་འཚལ་ལོ། །
གཞུང་ལུགས་ཀུན་ལ་མི་འཇིགས་སྤོབས་པ་ཐོབ། ། ཀླུ་སྒྲུབ་ཞལ་ལས་ལེགས་བཤད་བདུད་རྩི་བརྙེས། ། རིགས་ལམ་སྨྲ་བ་ཀུན་གྱི་གཙུག་གི་རྒྱན། ། མཁས་མཆོག་ལེགས་ལྡན་འབྱེད་ལ་ཕྱག་འཚལ་ལོ། ། དངོས་འཛིན་དྲི་མ་མེད་པའི་ཐུགས་མངའ་ཞིང་། ། འཕགས་པའི་ཡུལ་གྱི་མཁས་པ་མཆོག་གྱུར་པ། ། གྲུབ་མཆོག་དཔལ་སྦས་ཡེ་ཤེས་སྙིང་པོ་དང་། ། གྲུབ་མཁྱེན་ཞི་བ་འཚོ་ལ་ཕྱག་འཚལ་ལོ། ། རྒྱ་གར་ཤར་ནུབ་བོད་དང་རྒྱ་ནག་གིས། ། རིགས་མིན་སྨྲ་བ་ཐམས་ཅད་ཚར་བཅད་ནས། །
ཐུབ་བསྟན་དྲི་མ་མེད་པར་རྒྱས་མཛད་པ། ། པདྨའི་ངང་ཚུལ་ཞབས་ལ་ཕྱག་འཚལ་ལོ། ། གསུང་རབ་ཀུན་ལ་དབང་འབྱོར་སྐད་གཉིས་པ། ། ཀ་ཅོག་ཞང་གསུམ་ཡེ་ཤེས་དབང་པོ་དང་། ། རཏྣ་གཡོ་དགེ་བླ་ཆེན་ཀླུ་མེས་སོགས། ། བོད་ཡུལ་ཉིན་བྱེད་རྣམས་ལ་ཕྱག་འཚལ་ལོ། ། མཁས་པའི་གསུང་རྒྱུན་ཀུན་ལ་དབང་འབྱོར་པས། ། ཆོས་འཁོར་བསྐོར་ཚེ་ལྷ་ཡི་མེ་ཏོག་དང་། ། ཙནྡན་དྲི་ཡིས་ཕྱོགས་ཀུན་ཁྱབ་མཛད་པ། ། རྩ་བའི་བླ་མ་རྣམས་ལ་ཕྱག་འཚལ་ལོ།།
༈ །ཡང་དབུ་མའི་བརྒྱུད་ཚུལ་གཅིག་ནི། བྱམས་པ་ཐོགས་མེད་དབྱིག་གཉེན་འཇམ་དབྱངས་དང་། ། ཀླུ་སྒྲུབ་ཡབ་སྲས་དཀོན་མཆོག་འབངས་རྣམས་ཀྱི། ། གཞུང་ལུགས་མན་ངག་ཀུན་ལ་མངའ་བརྙེས་པ། ། འཕགས་པ་རྣམ་གྲོལ་སྡེ་ལ་ཕྱག་འཚལ་ལོ། ། རང་རྒྱུད་གཞུང་གི་རྗེས་འབྲང་མཁས་པའི་མཆོག ། བཙུན་པ་གྲོལ་སྡེ་མཆོག་སྡེ་འདུལ་བའི་སྡེ། ། རྣམ་སྣང་སེང་བཟང་ཡེ་ཤེས་ཞབས་ལ་སོགས། ། རྒྱལ་བའི་སྲས་མཆོག་རྣམས་ལ་ཕྱག་འཚལ་ལོ། ། མཁས་མཆོག་རྣམས་ལས་རིམ་པར་ལེགས་བརྒྱུད་པའི། །
ལེགས་བཤད་བདུད་རྩིའི་དགའ་སྟོན་རྒྱས་མཛད་པ། ། བསྟན་པའི་མངའ་བདག་བརྒྱུད་པར་བཅས་པ་དང་། ། རྩ་བའི་བླ་མ་རྣམས་ལ་ཕྱག་འཚལ་ལོ། ། ཡང་ཚིག་འཇུག་བཞི་གསུམ་དང་། བསྟོད་ཚོགས། གཏམ་ཚོགས། རིགས་ཚོགས་རྣམས་ཀྱི་བཤད་རྒྱུད་ཀྱི་དབུ་གོང་དང་འདྲའོ།། ༈ །རིག་གནས་ཀུན་ལ་མི་འཇིགས་སྤོབས་པ་ཐོབ། ། ཡང་དག་རིགས་པའི་བསིལ་ཟེར་ཕྱོགས་བཅུར་འཕྲོ། ། སྲིད་པའི་གདུང་བ་མ་ལུས་འཕྲོག་པར་མཛད། །
ཟླ་བ་གྲགས་པའི་ཞབས་ལ་ཕྱག་འཚལ་ལོ། ། དཔལ་ལྡན་ཟླ་བའི་གསུང་ཟེར་ལས་འཁྲུངས་པ། ། འཇམ་དཔལ་གྲགས་པ་དེ་ཝ་ཙནྡྲ་དང་། ། པ་ར་ཧེ་ཏ་བཞད་པའི་རྡོ་རྗེ་སོགས། ། རྒྱ་གར་མཁས་པ་རྣམས་ལ་ཕྱག་འཚལ་ལོ། ། གངས་ཅན་ལྗོངས་འདིར་འཕགས་པ་ཡབ་སྲས་ཀྱི། ། གཞུང་ལུགས་པད་ཚལ་ཀུན་ནས་རྒྱས་མཛད་པ། ། པ་ཚབ་ཉི་མ་གྲགས་དང་ཞང་ཐང་སོགས། ། འཕགས་པའི་སྤྲུལ་པ་རྣམས་ལ་ཕྱག་འཚལ་ལོ། ། མཁས་མཆོག་ཤེས་རྡོར་སྟོན་ཚུལ་གྲགས་ལྡན་དང་། །
འབྲོམ་སྟོན་དབང་གྲགས་དར་ཤེ་འབྲོམ་སྟོན་ཆེ། ། རྗེ་བཙུན་སྟོན་འཕགས་འཇམ་དབྱངས་བངས་སྟོན་སོགས། ། དབུ་མའི་བཤད་བརྒྱུད་རྣམས་ལ་ཕྱག་འཚལ་ལོ། ། ཚིག་འཇུག་བཞི་གསུམ་འགྲེལ་པ་འགྲེལ་བཤད་དང་། ། བསྟོད་ཚོགས་གཏམ་ཚོགས་རིགས་ཚོགས་ཐམས་ཅད་ཀྱི། ། ཚིག་དོན་མངའ་བ་ཟླ་གྲགས་གསར་མ་སོགས། ། རྩ་བའི་བླ་མ་རྣམས་ལ་ཕྱག་འཚལ་ལོ། ། འཇམ་དབྱངས་བངས་སྟོན་ཟླ་གྲགས་གསར་མའི་བར་ལྟ་ཁྲིད་དང་གཅིག་ལ།། ༈ །ལྟ་ཁྲིད་ཀྱི་བརྒྱུད་པ་ནི། གྲུབ་པའི་མཆོག་བརྙེས་དཔལ་ལྡན་ཟླ་བ་གྲགས། །
སྨྲ་བའི་གཙུག་རྒྱན་རིག་པའི་ཁུ་བྱུག་གཉིས། ། བལ་པོའི་པཎ་ཆེན་བི་ཧ་ར་པ་སོགས། ། དངོས་གྲུབ་མཆོག་བརྙེས་རྣམས་ལ་ཕྱག་འཚལ་ལོ། ། འཇིག་རྟེན་མགོན་པོས་དངོས་གྲུབ་བྱིན་བརླབ་པ། ། བྱང་སེམས་ཟླ་རྒྱལ་དབུ་མ་ཤེར་འབུམ་དང་། ། འཇམ་དབྱངས་བངས་སྟོན་ཐང་ནག་བཀྲ་སེ་སོགས། ། རྒྱལ་བའི་ཐུགས་སྲས་རྣམས་ལ་ཕྱག་འཚལ་ལོ། ། ཟབ་ལམ་ལྟ་བའི་བདུད་རྩི་མཆོག་བརྙེས་པ། ། སྟ་པ་ཆོས་གྲགས་སློབ་དཔོན་སྟོན་བསོད་དང་། ། ཙེ་བོ་བློ་གསལ་ཤཱཀྱ་ཀུ་མ་ར། །
ཟླ་གྲགས་གསར་མ་རྣམས་ལ་ཕྱག་འཚལ་ལོ།། ༈ །སྤྱོད་འཇུག་གི་བརྒྱུད་པ་ལ་བསྟོད་པ་ནི། ཞི་བ་ལྷ་ལས་འཇམ་དབྱངས་དང་། ཀླུ་སྒྲུབ་གཉིས་ཀ་ལ་དངོས་སུ་ཐུགས་པས། དེ་གཉིས་གོང་དང་གཅིག་གོ ། འཇམ་དབྱངས་ཞལ་ལས་ལེགས་བཤད་བདུད་རྩི་ཐོབ། ། ངོ་མཚར་མཛད་པ་རྨད་བྱུང་དུ་མ་བསྟན། ། མཁས་པའི་མཁས་མཆོག་རྣམས་ཀྱིས་རབ་བསྔགས་པ། ། རྒྱལ་སྲས་ཞི་བ་ལྷ་ལ་ཕྱག་འཚལ་ལོ། ། མདོ་རྒྱུད་བསྟན་བཅོས་ཀུན་ལ་དབང་འབྱོར་པ། །
བྱང་ཆུབ་སེམས་དཔའ་དགྲ་ལས་རྒྱལ་བ་དང་། ། དེ་ལས་ལེགས་བརྒྱུད་བརྒྱུད་པར་བཅས་པ་ཡིས། ། མཚུངས་མེད་བླ་མ་རྣམས་ལ་ཕྱག་འཚལ་ལོ། ། ཀུན་བཟང་མཆོད་སྤྲིན་རྒྱ་མཚོ་ཆེན་པོས་མཆོད། ། ཉེས་ལྟུང་དྲི་མ་ཐམས་ཅད་སོ་སོར་བཤགས། ། རྣམ་དཀར་དགེ་ཚོགས་ཀུན་ལ་རྗེས་ཡི་རང་། ། རྟག་ཏུ་ཕན་བདེའི་ཆོས་འཁོར་བསྐོར་དུ་གསོལ། ། ཀུན་གྱི་གཉེན་མཆོག་རྒྱལ་བ་སྲས་བཅས་རྣམས། ། མྱ་ངན་མི་འདའ་བཞུགས་པར་གསོལ་བ་འདེབས། ། རང་གཞན་དགེ་བ་ཇི་སྙེད་བསགས་པ་རྣམས། །
འགྲོ་ཀུན་བྱང་ཆུབ་མྱུར་དུ་ཐོབ་ཕྱིར་བསྔོ། ། སྐྱབས་གསུམ་ཉི་འོད་བཞིན་དུ་གསལ་བ་དང་། ། འགྲོ་ཀུན་ཕན་བདེའི་པད་ཚལ་རྒྱས་པ་དང་། ། ཆོས་སྐྱོང་སྲུང་མའི་མཐུ་སྟོབས་ཆེར་རྒྱས་པའི། ། བཀྲ་ཤིས་ཕྱོགས་དུས་ཀུན་ཏུ་འཕེལ་བར་ཤོག ། ཅེས་པ་འདི་སོག་དབོན་བསོད་ནམས་རྒྱལ་མཚན་གྱིས་བསྐུལ་བའི་ངོར། རོང་སྟོན་ཆེན་པོ་ཤེས་བྱ་ཀུན་རིག་གིས་རབ་བྱུང་གི་ལོ་ནག་པ་ཉ་བའི་ཟླ་བ་ལ་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །སྭསྟི། ལོ་ཙཱ་བ་ཆེན་པོ་རྣམ་གསུམ་ལ་བསྟོད་པ་སྨྲ་བའི་རྒྱན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
འཇམ་དཔལ་དབྱངས་ཀྱི་རྣམ་པར་སྤྲུལ་པ་ཞེས། ། ཡོངས་སུ་གྲགས་པ་སྐད་གཉིས་སྨྲ་བའི་དབང་། ། ཡེ་ཤེས་སྡེ་དང་ཀླུ་ཡི་རྒྱལ་མཚན་དང་། ། དཔལ་བརྩེགས་ཞེས་བྱའི་མཁས་པ་རྣམ་པ་གསུམ། ། བོད་ཡུལ་འགྲོ་བ་ཀུན་གྱི་མིག་གཅིག་པུ། ། སྒྲ་སྐད་ཀུན་སྦྱངས་མཁས་པ་ཕུལ་དུ་ཕྱིན། ། བཀའ་དང་བསྟན་བཅོས་མཐའ་ཡས་བསྒྱུར་བྱེད་མཁས། ། ལེགས་པར་བསགས་པའི་ཚོགས་གཉིས་ཕུལ་བྱུང་བས། ། མཐའ་ཡས་གསུང་རབ་རྒྱ་མཚོ་ཐུགས་ལ་རྫོགས། ། སོ་སོ་ཡང་དག་རིག་པའི་བློ་རྒྱས་ཤིང་། །
འགྲོ་བ་ཀུན་ལ་བརྩེ་བའི་བདག་ཉིད་ཅན། ། བོད་ཡུལ་རྨོངས་པའི་མུན་པ་རྣམས་བསལ་ཅིང་། ། འཇིག་རྟེན་སྒྲོན་མེ་འཇིགས་མེད་སྤོབས་པ་ཅན། ། ཀུན་ལས་རྣམ་པར་རྒྱལ་བའི་སྨྲས་བ་པ། ། ཐུབ་པའི་རིང་ལུགས་རྣམ་པར་རྒྱལ་བའི་དཔལ། ། དཔལ་ལྡན་སྐད་གཉིས་སྨྲ་བ་རྣམ་པ་གསུམ། ། མཆོག་ཏུ་དད་པས་ཡིད་ཀྱིས་བསྟོད་པར་བགྱི། ། དེ་ལས་དགེ་བ་གང་གིས་ཐོབ་པ་ཡི། ། སྨྲ་བའི་དབང་པོ་མཆོག་ཏུ་འགྱུར་བར་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བའོ།།
༈ །ལོ་ཙཱ་བ་རིན་ཆེན་བཟང་པོ་ལ་བསྟོད་པ་རྨད་བྱུང་རྒྱ་མཚོའི་བཀོད་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དཔག་ཡས་དགེ་ཚོགས་རྒྱ་མཚོ་ལས་འཁྲུངས་ཤིང་། ། སྐུ་ཡི་རི་དབང་གཟི་བརྗིད་ཕུང་པོ་ཅན། ། གངས་རིའི་ཁྲོད་ཀྱི་ཚད་མའི་སྐྱེས་བུ་སྟེ། ། མི་འཕྲོག་མཁྱེན་རབ་ལྡན་པ་སྨྲ་བའི་དབང་། ། དཀའ་སྤྱད་མཐར་ཕྱིན་འཕགས་པའི་ཡུལ་དུ་བགྲོད། ། གསུང་རབ་ཀུན་ལ་མི་འཇིགས་སྤོབས་པ་ཅན། ། གྲུབ་པའི་རིག་འཛིན་ཀུན་གྱི་གཙོ་བོ་པ། ། མཁས་གྲུབ་དུ་མའི་ཞལ་གྱི་བདུད་རྩི་ཐོབ། །
རིག་གནས་ཀུན་ལ་བློ་གྲོས་རྒྱས་པའི་མཐུས། ། གངས་རིའི་ཁྲོད་འདིར་སྒྲ་སྐད་ཟློས་གར་བསྒྱུར། ། སྔོན་མེད་ཤིང་རྟའི་ལམ་བཟང་རྣམ་ཕྱེ་བས། ། ཀུན་གྱི་དབུས་ན་མི་འཇིགས་སེང་གེ་བཞིན། ། བསྐྱེད་པའི་རིམ་པ་བརྟན་པ་ལེགས་ཐོབ་ཅིང་། ། རྫོགས་རིམ་ཟབ་མོའི་ཏིང་འཛིན་ཕུལ་བྱུང་བས། ། སྤྱན་དང་མངོན་ཤེས་ཡོན་ཏན་ཀུན་ཐོབ་སྟེ། ། ཁ་བ་རི་པའི་གྲུབ་ཐོབ་ཀུན་གྱིས་བཀུར། ། བཀའ་དང་བསྟན་བཅོས་མཐའ་ཡས་ལེགས་བསྒྱུར་ཞིང་། ། རྒྱ་ཆེན་གསུང་རབ་འཁོད་པའི་གཙུག་ལག་ཁང་། །
བརྒྱ་ཕྲག་དུ་མ་བཞེངས་པའི་སྟོབས་ལྡན་ཞིང་། ། གཞན་ཡང་མཛད་པ་རྨད་བྱུང་དུ་མ་བསྟན། ། ལེགས་པར་བཞད་པའི་ངག་གི་འོད་ཟེར་གྱིས། ། གདུལ་བྱ་རྣམས་ཀྱི་བློ་ཡི་མུན་པ་བསལ། ། རྟོག་པ་ཕུལ་དུ་བྱུང་བའི་སྟོབས་མངའ་བས། ། བདུད་ཀྱི་སྤྲུལ་པ་ལེགས་པར་བཏུལ་བ་ན། ། ཀུན་གྱིས་མཐུན་པར་བསྟོད་དབྱངས་རྒྱ་ཆེར་བསྒྲགས། ། དཱི་པཾ་ཀ་རས་མཁས་པ་ཕུལ་ཕྱིན་ཞེས། ། བསྟོད་པར་མཛད་པས་མཁས་པའི་གྲགས་པ་ནི། ། འཕགས་པའི་ཡུལ་དང་གངས་རིའི་ཡུལ་རྣམས་སུ། །
རབ་སྙན་གྲགས་པའི་བ་དན་རིང་དུ་གཡོས། ། ཁྱོད་ནི་གང་དང་གང་དུ་གནས་པའི་སར། ། ཀུན་ནས་དང་བའི་བློ་ཡིས་འདུད་བྱེད་ཅིང་། ། འགྲན་ཟླ་ཀུན་བྲལ་སྐད་གཉིས་སྨྲ་བའི་རྗེ། ། རིན་ཆེན་བཟང་པོ་ཞེས་བྱ་གུས་པས་འདུད། ། བསྟོད་པའི་དགེ་ཚོགས་རབ་དཀར་ཟླ་འོད་ལྟར། ། དྲི་མ་མེད་པ་གང་ཞིག་ཐོབ་པ་དེས། ། འགྲོ་ཀུན་སྲིད་པའི་རྒྱ་མཚོར་གནས་པ་དག ། བླ་མེད་བྱང་ཆུབ་གླིང་དུ་བགྲོད་པར་ཤོག ། ཅེས་རོང་སྟོན་ཆེན་པོས་ཤྲཱི་ནཱ་ལེནྡྲའི་དགོན་པར་སྦྱར་བའོ།།
༈ །ལོ་ཙཱ་བ་ཆེན་པོ་རྔོག་བློ་ལྡན་ཤེས་རབ་ལ་བསྟོད་པ་མཁས་པ་དགའ་བྱེད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཡང་དག་རྗེས་འཛིན་སྨོན་ལམ་རྨད་བྱུང་གིས། ། ས་འཛིན་ཁོར་ཡུག་བསྐོར་བའི་གངས་རིའི་ཁྲོད། ། ལྷག་བསམ་ལྡན་པའི་སྐྱེ་བ་རྗེས་བཟུང་སྟེ། ། ས་སྐྱོང་དབང་པོའི་བཀའ་ཡིས་རབ་བསྐུལ་ནས། ། དཀའ་སྤྱད་ལྷུར་བླངས་འཕགས་པའི་ཡུལ་དུ་བགྲོད། ། མཁས་གྲུབ་དུ་མའི་ལེགས་བཤད་བདུད་རྩི་ཐོབ། ། ལེགས་བཤད་སྦྱངས་པའི་བློ་གྲོས་ཕུལ་བྱུང་བས། ། ལུང་དང་རིགས་པ་མ་ལུས་ཐུགས་སུ་ཆུད། །
སྒྲ་སྐད་ཀུན་ལ་མཁས་པའི་བློ་ལྡན་པས། ། སླར་ཡང་གངས་རིའི་ཁྲོད་འདིར་ལེགས་འོངས་ནས། ། བཀའ་དང་བསྟན་བཅོས་དུ་མ་བསྒྱུར་མཛད་དེ། ། བོད་ཡུལ་མི་ཤེས་དྲི་མ་རྣམ་པར་བསལ། ། སྔོན་མེད་རིག་གནས་དུ་མ་རྒྱས་མཛད་དེ། ། མཁས་པ་དུ་མས་བསྟོད་དབྱངས་ཆེར་བསྒྲགས་ཤིང་། ། གྲགས་པའི་ཕོ་ཉ་རྒྱ་མཚོའི་མཐར་སོན་པ། ། འཆི་མེད་རྔ་སྒྲའི་དཔལ་ཡང་འཕྲོག་པར་བྱེད། ། མཁྱེན་རབ་དྲི་མ་མེད་པའི་འདབ་བརྒྱ་པས། ། མཐའ་ཡས་གདུལ་བྱའི་བུང་བ་རིང་ནས་སྡུད། །
ཡངས་པའི་ཁྱོན་འདིར་ལེགས་པའི་གར་བསྒྱུར་ཞིང་། ། རྣམ་མང་ལེགས་བཤད་སྨྲ་བའི་རྒྱུ་སྐར་བཀྲམ། ། མང་དུ་ཐོས་པ་རྒྱ་མཚོའི་མཐར་སོན་ཅིང་། ། རིག་གནས་ཀུན་ལ་མི་འཇིགས་སྤོབས་པ་ཐོབ། ། འགྲན་ཟླ་བྲལ་བའི་སྐད་གཉིས་བ་པ། ། བློ་ལྡན་ཤེས་རབ་ཞབས་ལ་བདག་ཕྱག་འཚལ། ། མཁས་མང་བྱེ་བའི་གཙུག་གི་ནོར་བུ་ཡིས། ། ཞབས་ཀྱི་པདྨོར་གུས་པས་འདུད་བྱེད་ཅིང་། ། རྨོངས་པ་ཀུན་སེལ་རབ་གསལ་སྒྲོན་མེ་མཆོག ། ཉི་མའི་དྲུང་ན་ཟླ་བ་བགྲོད་པ་བཞིན། །
ཕས་ཀྱི་རྒོལ་བ་མ་ལུས་ཟིལ་གནོན་ཅིང་། ། རྒྱལ་སྲས་དམ་པ་ཀུན་གྱིས་བསྔགས་འོས་པ། ། གང་ལ་བསྟོད་པའི་མེ་ཏོག་ཕུལ་བ་འདིས། ། བློ་ལྡན་ཤེས་རབ་རབ་ཏུ་མཉེས་གྱུར་ཅིག ། དགེ་བས་ཚོགས་གཉིས་རབ་རྫོགས་བྱང་ཆུབ་ཏུ། ། འགྲོ་བ་མ་ལུས་མྱུར་དུ་ཕྱིན་པར་ཤོག ། ཅེས་པ་འདི་རོང་སྟོན་ཆེན་པོས་སླར་ཡང་ནཱ་ལེནྡྲའི་དགོན་པར་སྦྱར་བའོ།། ༈ །ཇོ་བོ་རྗེའི་དངོས་ཀྱིས་སློབ་མ་ཁུ་རྔོག་འབྲོམ་གསུམ་ལ་བསྟོད་པ་དད་པའི་སྣང་བ་རྒྱས་བྱེད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། འཕགས་པའི་ཡུལ་དུ་མར་མེ་མཛད་དཔལ་ལ། །
རྗེ་བཙུན་སྒྲོལ་མས་རིགས་གསུམ་མགོན་པོ་ཡི། ། སྤྲུལ་པ་རྣམ་གསུམ་དུ་མར་ལུང་བསྟན་པ། ། དུས་གསུམ་རྒྱལ་བ་ལས་ཀྱང་ཐུགས་རྗེ་ཆེ། ། འཇམ་དབྱངས་སྤྲུལ་པ་ལེགས་པའི་ཤེས་རབ་དང་། ། མཐུ་སྟོབས་དབང་ཕྱུག་ཁུ་སྟོན་ཆེན་པོའི་ཞབས། ། ཐུགས་རྗེའི་བདག་ཉིད་འབྲོམ་སྟོན་ཆེན་པོ་སྟེ། ། རིགས་གསུམ་སྤྲུལ་སྐུ་རྣམས་ལ་ཕྱག་འཚལ་ལོ། ། ཚད་མེད་ཡོན་ཏན་འོད་ཀྱི་སྣང་བ་ཅན། ། སྙིགས་དུས་ཐུབ་བསྟན་པདྨོ་རྒྱས་པ་དང་། ། འགྲོ་བའི་མ་རིག་མུན་པ་སེལ་བ་ལ། །
འོད་བརྒྱ་བས་ཀྱང་ཁྱད་པར་འཕགས་པ་ཡིན། ། དཔག་ཡས་ཡོན་ཏན་ནམ་མཁའི་མཐའ་འདྲ་བས། ། ཕ་མཐའ་འཚོལ་བར་མ་ནུས་རེ་ཞིག་ཏུ། ། འདི་ཙམ་ཞིག་བརྗོད་དེ་ལས་དགེ་བ་གང་། ། ཐོབ་པ་དེ་ཡིས་བྱིན་རླབས་མྱུར་འཇུག་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཇོ་བོ་བརྒྱུད་པའི་སློབ་མ་རྣམས་ལ་བསྟོད་པ་དད་པའི་འོད་འཕྲོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཡན་ལག་འབྱུང་གི་རྣམ་པར་སྤྲུལ་པ་ཡི། ། རིན་ཆེན་གསལ་ཞེས་མཁས་པར་རབ་གྲགས་པ། །
གསུང་རབ་རྒྱ་མཚོའི་དོན་ཀུན་ལེགས་རྟོགས་ནས། ། གདུལ་བྱ་མང་པོ་སྨིན་པར་མཛད་ལ་འདུད། ། རྣམ་དག་ཚུལ་ཁྲིམས་ས་འཛིན་ཡངས་པའི་གཞིར། ། དལ་འབྱོར་ལྗོན་རྒྱས་ཡོན་ཏན་མེ་ཏོག་འབར། ། མི་གཡོའི་ཞལ་གཟིགས་སྣེ་ཟུར་པར་གྲགས་པ། ། ཡེ་ཤེས་འབར་བ་གཉིས་ལ་འདུད་པར་བགྱི། ། རྨད་བྱུང་ཡོན་ཏན་མཆོག་གི་མངོན་མཐོ་ཞིང་། ། རབ་སྙན་གྲགས་པ་ཕྱོགས་བཅུར་རྣམ་པར་རྒྱས། ། འགྲོ་བ་ཀུན་ལ་བརྩེ་བའི་བདག་ཉིད་ཅན། ། བྱང་ཆུབ་སེམས་དཔའ་མཆོག་ལ་ཕྱག་འཚལ་ལོ། །
ཡང་དག་ལྟ་བའི་ལྷ་དབང་རྡོ་རྗེ་ཡིས། ། ལོག་ལྟའི་ལྷ་མིན་དཔུང་ཚོགས་རྣམ་པར་འཇོམས། ། སྨྲ་བའི་སེང་གེ་ཡང་དག་སྨྲ་བ་པ། ། རྡོ་རྗེ་སེང་གེ་ཞེས་བྱ་ལ་ཕྱག་འཚལ། ། བྱང་ཆུབ་སེམས་གཉིས་འབྱོངས་པའི་འཆད་ཁ་བ། ། ཡེ་ཤེས་རྡོ་རྗེ་ཞེས་བྱའི་བྱང་ཆུབ་སེམས། ། སེམས་དཔའ་ཆེན་པོ་ཁྱེད་ཅག་རྣམས་ལ་ནི། ། རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། ། དེ་ལྟར་བསྟོད་པའི་དགེ་བ་ཡིས། ། འགྲོ་བ་སངས་རྒྱས་མྱུར་ཐོབ་ཤོག །
ཅེས་པ་འདི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ས་ཆེན་ཀུན་དགའ་སྙིང་པོ་ལ་བསྟོད་པ་མུན་པ་སེལ་བའི་སྒྲོན་མེ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དགེ་ཚོགས་རྒྱ་མཚོའི་ཁོར་ཡུག་ཆེར་ཡངས་ཤིང་། ། མཐུ་སྟོབས་བྱིན་རླབས་ཆར་སྤྲིན་རྣམ་པར་བཀོད། ། ལེགས་བཤད་ངག་གི་གློག་ཕྲེང་རྣམ་གཡོ་བ། ། ཟག་མེད་བདེ་བའི་གཏེར་གྱུར་མཆོག་ལ་འདུད། ། རིག་འཛིན་སྡེ་སྣོད་ཀུན་ལ་ལེགས་སྦྱངས་པས། ། ཏིང་འཛིན་ཕུལ་བྱུང་མཐའ་དག་རབ་བརྙེས་ཤིང་། ། ཕས་རྒོལ་བདུད་དཔུང་མ་ལུས་འཇོམས་བྱེད་པ། །
ཁྱབ་བདག་རྡོ་རྗེ་འཆང་དང་དབྱེར་མ་མཆིས། ། མཐུ་སྟོབས་དབང་ཕྱུག་གདམ་ངག་ཐུགས་ལ་རྫོགས། ། ལྷག་པའི་ལྷ་མཆོག་དུ་མའི་ཞལ་ཡང་གཟིགས། ། འགྲོ་བ་དུ་མ་བྱམས་པས་ཉེར་འཚོ་ཞིང་། ། མཁྱེན་བརྩེའི་བདག་ཉིད་ཁྱོད་ལྟ་གཞན་ན་སུ། ། གང་གི་ཞབས་ལ་གུས་པས་བསྟེན་བྱེད་པ། ། རྡོ་རྗེ་ཐེག་པའི་ཡོན་ཏན་ཀུན་རྫོགས་ནས། ། རྡོ་རྗེ་འཆང་གི་གནས་སུ་འཁྲིད་པ་ལ། ། ཁྱོད་ནི་ས་མཁན་དཔའ་བོ་ཆེན་པོ་ཡིན། ། རྣལ་འབྱོར་དབང་ཕྱུག་ཆེན་པོ་ས་སྐྱ་པ། །
ཀུན་དགའ་སྙིང་པོར་གྲགས་ནས་མཁའ་སྤྱོད་དུ། ། གཤེགས་ཤིང་སྤྲུལ་པས་འགྲོ་དོན་ཀུན་མཛད་པ། ། འགྲོ་བའི་བླ་མ་མཆོག་གྱུར་ཁྱོད་ལ་འདུད། ། གང་ལ་བསྟོད་པའི་མཆོད་སྤྲིན་ཡོངས་སུ་ཕུལ་བ་ལས། ། འགྲོ་ཀུན་རྡོ་རྗེ་འཆང་གི་གོ་འཕང་མྱུར་ཐོབ་ཤོག ། ཅེས་རྗེ་ས་ཆེན་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཆོས་རྗེ་ས་སྐྱ་པཎྜི་ཏ་ལ་བསྟོད་པ་མཁས་པའི་མགུལ་རྒྱན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། གསུང་རབ་རྒྱ་མཚོའི་དབུས་ན་ཆེར་གནས་ཤིང་། ། རིག་གནས་ཀུན་ལ་མི་འཇིགས་སྤོབས་པ་ཐོབ། །
སྒྲ་བསྒྱུར་རབ་མཁས་མཁས་པ་དགའ་བའི་རྒྱན། ། རྒྱལ་སྲས་མཚན་ལྡན་འགྲན་ཟླ་བྲལ་ལ་འདུད། ། སྒྲ་ཚད་བཟོ་དང་གསོ་བའི་བསྟན་བཅོས་དང་། ། སྡེ་སྣོད་གསུམ་གྱི་གསུང་རབ་མཐའ་ཡས་སོགས། ། རིག་པ་འཛིན་པའི་སྡེ་སྣོད་མ་ལུས་པ། ། ཐུགས་སུ་ཆུད་ནས་རིམ་གཉིས་བརྟན་པ་ཐོབ། ། ཡང་དག་རིགས་པས་མུ་སྟེགས་རྒོལ་བའི་ཚོགས། ། ཟློག་པར་མཛད་པས་མཛད་པ་རྨད་བྱུང་ཞིང་། ། གངས་རིའི་ཁྲོད་འདིར་བསྟན་པའི་སྒྲོན་མེ་སྤར། ། སྙིགས་མའི་དུས་འདིར་རྒྱལ་བ་གཉིས་པར་གྱུར། །
འཕགས་པའི་ཡུལ་དུའང་མཁས་པར་གྲགས་པས་ན། ། བོད་ཡུལ་མངོན་ཕྱོགས་མགོ་བོ་བཏུད་ཅེས་གྲགས། ། ཧོར་དང་རྒྱ་ནག་ཡུལ་ཁམས་རྣམས་སུ་ཡང་། ། དམ་ཆོས་བདུད་རྩིའི་ཆར་ཆེན་འབེབས་པར་མཛད། ། སངས་རྒྱས་ལུང་བསྟན་ཐོབ་པ་རྨད་བྱུང་གིས། ། ཡོན་ཏན་ཕུལ་བྱུང་བརྙེས་པའི་ས་སྐྱ་པ། ། པཎྜི་ཏ་ཞེས་གྲགས་པའི་ཞབས་པད་ལ། ། ལུས་ངག་ཡིད་ཀྱི་གུས་པས་ཕྱག་འཚལ་ལོ། ། ཐོས་པ་རྒྱ་མཚོའི་མཆོད་པས་མཆོད་པར་བགྱི། ། དགེ་བ་བླ་མེད་རྫོགས་པའི་བྱང་ཆུབ་ཏུ། །
སེམས་ཅན་ཀུན་གྱི་དོན་དུ་ཡོངས་བསྔོ་ཞིང་། ། བླ་མེད་གོ་འཕང་མྱུར་དུ་ཐོབ་གྱུར་ཅིག ། ཅེས་ཆོས་རྗེ་ས་པཎ་ལ་སླར་ཡང་བསྟོད་པ་འདི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཇོ་བོ་རྗེས་ས་སྐྱར་འཇམ་དབྱངས་ཀྱི་སྤྲུལ་པ་བདུན་ཕྲག་ལུང་བསྟན་པ་རྣམས་ལ་བསྟོད་པ་རིན་ཆེན་ཕྲེང་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚོགས་གཉིས་རྒྱ་མཚོ་ཡོངས་སུ་རྫོགས་པ་ལས། ། ལེགས་པར་འཁྲུངས་པ་གྲུབ་པའི་རིག་འཛིན་མཆོག ། རིག་གནས་ཀུན་ལ་མི་འཇིགས་སྤོབས་པ་ཅན། གངས་རིའི་ཁྲོད་འདིར་བསྟན་པའི་ཉི་མ་སྟེ། ། ས་སྐྱའི་བདུན་བརྒྱུད་རིམ་པར་བྱོན་ལ་འདུད། །
ཇོ་བོ་མར་མེ་མཛད་དཔལ་ཡེ་ཤེས་ཀྱིས། ། འཇམ་དབྱངས་སྤྲུལ་པ་རྣམ་བདུན་ལུང་བསྟན་པ། ། མཐའ་ཡས་འགྲོ་བ་དུ་མའི་མགོན་གྱུར་ཅིག ། ཐུགས་རྗེའི་བདག་ཉིད་རིམ་བཞིན་བྱོན་ལ་འདུད། ། གང་གི་མཚན་ཙམ་རྣ་བར་ལྷུངས་གྱུར་པས། ། བྱིན་རླབས་འོད་ཟེར་ལུས་ལ་འཇུག་འགྱུར་ཞིང་། ། དཔག་ཡས་ཡོན་ཏན་ཚོགས་ཀྱིས་སྣོད་གྱུར་ཏེ། ། རིམ་གྱིས་བྱང་ཆུབ་བདེ་བ་སྟེར་ལ་འདུད། ། བཟང་པོའི་རིགས་བརྒྱུད་དམ་པར་འཁྲུངས་རྣམས་ལ། ། བསྟོད་ཚིག་རིན་ཆེན་ཕྲེང་བས་མཆོད་པ་ཡིས། །
དགེ་ཚོགས་རྨད་བྱུང་གང་ཞིག་ཐོབ་པ་དེས། ། བླ་མའི་བྱིན་རླབས་རྒྱུད་ལ་འཇུག་གྱུར་ཅིག ། ཅེས་འཇམ་དབྱངས་བདུན་ལ་བསྟོད་པ་འདི་རོང་སྟོན་ཆེན་པོས་ནཱ་ལེནྡྲར་སྦྱར་བའོ།། ༈ །ཆག་ལོ་ཙཱ་བ་ཆོས་རྗེ་དཔལ་ལ་བསྟོད་པ་རྨད་དུ་བྱུང་བའི་འོད་ཕྲེང་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རིག་གནས་སྦྱངས་པའི་བློ་གྲོས་རྨད་བྱུང་ཞིང་། ། འཕགས་པའི་ཡུལ་དུ་དཀའ་སྤྱད་དུ་མ་ཡིས། ། རབ་ཏུ་བགྲོད་ནས་གཞུང་ལུགས་མན་ངག་རྣམས། ། ལེགས་པར་འདོམས་པའི་རྗེ་བཙུན་ཆོས་རྗེ་དཔལ། ། སྒྲ་བསྒྱུར་ཕུལ་ཕྱིན་སྐད་གཉིས་སྨྲ་བ་པ། །
མཁས་པ་ཀུན་གྱི་གཙུག་གི་རྒྱན་གྱུར་ཏེ། ། གངས་རིའི་ཁྲོད་ཀྱི་གདུལ་བྱ་རྣམ་མང་ལ། ། ལེགས་བཤད་ཆར་རྒྱུན་ཕབ་སྟེ་སྨིན་པར་མཛད། ། ལྷག་པའི་ལྷ་མཆོག་དུ་མའི་ཞལ་གཟིགས་ཤིང་། ། རིམ་གཉིས་ཟབ་མོའི་ཏིང་འཛིན་བརྟན་པ་ཐོབ། ། མ་ལུས་རྒྱུད་སྡེ་ཀུན་གྱི་བདག་པོ་མཆོག ། འགྲོ་བའི་ཡོན་གནས་དམ་པ་ཁྱོད་ལ་འདུད། །

མཁས་པ་དུ་མས་གང་གི་རྗེས་ཞུགས་ཏེ། ། བསྟན་པ་སྤེལ་དང་རྒྱ་ཆེན་བསྔགས་པ་བརྗོད། ། ཐུབ་བསྟན་དྲི་མ་མེད་པའི་རྒྱན་གྱུར་པ། ། སྐད་གཉིས་སྨྲ་བ་ཆོས་རྗེ་དཔལ་ལ་འདུད། ། བསྟོད་པའི་དགེ་ཚོགས་གང་ཞིག་ཐོབ་པ་དེས། ། སྒྲ་སྐད་ཀུན་མཁས་དམ་པ་མཉེས་གྱུར་ཅིག ། ཅེས་ཆག་ལོ་ཙཱ་བ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །བཅོམ་ལྡན་རིགས་པའི་རལ་གྲི་མཚན་དངོས་ཆོས་ཀྱི་རྒྱལ་མཚན་ལ་བསྟོད་པ་སྨྲ་བའི་རྒྱན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཟླ་བའི་འོད་ཀྱིས་རེག་པའི་ཆུ་ཤེལ་རྒྱུན་འབབ་བཞིན། ། ལེགས་བཤད་རྒྱུན་གྱིས་ཕ་རོལ་དོན་གཉེར་རབ་དགར་མཛད། །
ཡང་དག་རིགས་པའི་རལ་གྲི་འོད་ཟེར་རབ་འབར་བས། ། ལོག་པར་ལྟ་བའི་མགོ་བོ་བྲེག་ལ་ལྟུང་བྱེད་མཁས་པ་རྒྱལ། ། མང་དུ་ཐོས་པ་རྒྱ་མཚོའི་ཕ་རོལ་མཐར་སོན་ཅིང་། ། རིག་གནས་ཀུན་ལ་མི་འཇིགས་སྤོབས་པ་རབ་ཏུ་བརྙེས། ། མདོ་རྒྱུད་བཀའ་དང་བསྟན་བཅོས་རྒྱ་ཆེན་ཐུགས་ལ་རྫོགས། ། ལེགས་བཤད་སྨྲ་བའི་སེང་གེ་ཕས་རྒོལ་ཟིལ་གྱིས་གནོན། ། རབ་སྙན་གྲགས་པས་ས་གསུམ་ཁྱོན་དུ་རབ་གྲགས་ཤིང་། ། བློ་གྲོས་རབ་ཡངས་འཆད་རྩོད་རྩོམ་པ་ཕུལ་ཕྱིན་པས། ། དགོངས་པ་འགྲེལ་བའི་བསྟན་བཅོས་ལྔ་བརྒྱ་ཕྲག་གཅིག་མཛད། ། མཁྱེན་བརྩེའི་དཀྱིལ་འཁོར་ཡོངས་སུ་རྒྱས་པའི་འོད་ཟེར་གྱིས། །
མཐའ་ཡས་གདུལ་བྱའི་བློ་ཡི་པདྨོ་རབ་ཏུ་རྒྱས་པ་དང་། ། ལོག་པར་ལྟ་བའི་ཚོགས་ཀྱིས་ཀུ་མུད་ཟུམ་མཛད་པ། ། ཕྱོགས་ལས་རྣམ་རྒྱལ་སྨྲ་བའི་ཉི་མ་དེ་ལ་བདག་ཕྱག་འཚལ། ། དཔལ་ལྡན་ཕྱོགས་ཀྱི་གླང་པོའི་སྐྱེ་བར་རབ་གྲགས་ཤིང་། ། ལྷག་པའི་ལྷ་མཆོག་མི་གཡོ་མགོན་པོའི་ཞལ་ཡང་གཟིགས། ། མཁས་པ་ཀུན་གྱི་གཙུག་གིས་ཅོད་པན་མཆོག་ཏུ་གནས། ། སངས་རྒྱས་བསྟན་པའི་དཔལ་དུ་གྱུར་པ་དེ་ལ་འདུད། ། བཅོམ་ལྡན་རིགས་པའི་རལ་གྲིར་རབ་གྲགས་བསྟོད་པ་ལས། ། བྱུང་བའི་དགེ་ཚོགས་དེ་ཡིས་བསྟན་པ་ཡུན་དུ་གནས་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །རྒྱལ་བའི་སྲས་པོ་ཐོགས་མེད་བཟང་པོ་ལ་བསྟོད་པ་བྱིན་རླབས་ཀྱི་འོ་རྒྱུན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དགེ་ཚོགས་ཆུ་གཏེར་ཡོངས་སུ་བསྲུབས་པ་ལས། ། ལེགས་བཤད་མཐོན་པ་སྐུ་ཡི་རི་བོང་ཅན། ། ཉེས་པའི་སྤྲིན་ཚོགས་ལས་གྲོལ་རབ་ཏུ་མཛེས། ། བྱང་ཆུབ་སེམས་གཉིས་འབྱོངས་པའི་འོད་དཀར་ཅན། ། གདུལ་བྱ་གླིང་བཞིའི་དབུས་ན་རྣམ་པར་རྒྱུ། ། མཐའ་ཡས་གཞན་དོན་ཁུར་གྱིས་མི་ངལ་ཞིང་། ། ཐུགས་རྗེ་ཆེན་པོའི་དགའ་སྟོན་འགྱེད་པ་དང་། ། མཁས་པ་ཕུལ་དུ་བྱུང་བའི་ཡོན་ཏན་བརྙེས། །
སྙིང་རྗེ་པད་དཀར་ཕྲེང་བ་ལེགས་འཛིན་པས། ། སྤྱན་རས་གཟིགས་དབང་མངོན་སུམ་སྣང་བ་བཞིན། ། གངས་རིའི་ཁྲོད་འདིར་རྒྱལ་སྲས་སྤྱོད་པ་དག ། རབ་ཏུ་ལྷུར་ལེན་ཐོགས་མེད་ཞབས་ལ་འདུད། ། བསྟོད་འོས་ཁྱོད་ལ་དང་བའི་དད་པའི་བློས། ། རབ་ཏུ་བསྐུལ་ནས་བསྟོད་ཚིག་མེ་ཏོག་ཕྲེང་། ། ཕུལ་བའི་དགེ་བ་རྨད་དུ་བྱུང་བ་འདིས། ། ཀུན་ཀྱང་རྒྱལ་སྲས་སྤྱོད་ལ་གནས་པར་ཤོག ། ཅེས་རྒྱལ་སྲས་ཐོགས་མེད་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །བྱང་སེམས་ཟླ་བ་རྒྱལ་མཚན་ལ་བསྟོད་པ་རིན་པོ་ཆེའི་མེ་ཏོག་ཞེས་བྱ་བ།
བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚད་མེད་དགེ་ཚོགས་རྒྱས་པའི་ཕུང་པོ་ཅན། ། འཇིག་རྟེན་དབང་པོའི་རྣམ་འཕྲུལ་རྨད་དུ་བྱུང་། ། བྱམས་དང་སྙིང་རྗེའི་འོད་ཀྱི་ཕྲེང་བ་ཅན། ། སེམས་དཔའ་ཆེན་པོ་ཟླ་བ་རྒྱལ་མཚན་རྒྱལ། ། སྙན་པའི་བ་དན་ཕྱོགས་བཅུར་རྣམ་གཡོ་ཞིང་། ། སྦྱོར་ལམ་བཟོད་པ་ཐོབ་པའི་བྱང་སེམས་ཞེས། ། མཁས་པ་དུ་མས་བསྟོད་པའི་མཆོག་གྱུར་པ། ། བསམ་ཡས་མཁྱེན་པའི་གཏེར་ལ་ཕྱག་འཚལ་ལོ། ། གངས་རིའི་ཕྲེང་བས་ཡོངས་སུ་བསྐོར་བའི་དབུས། །
འགྲན་ཟླ་བྲལ་བའི་བྱང་སེམས་མངོན་གྱུར་པ། ། གང་གི་གསུང་ཟེར་ཕྱོགས་བཅུར་གཡོ་བ་ལས། ། ཕན་བདེའི་པདྨོ་ཡོངས་སུ་རྒྱས་པར་མཛད། ། གཞན་དོན་སྤྱོད་པ་རྨད་བྱུང་ཡོངས་སུ་འཛིན། ། རྒྱལ་སྲས་ཕྱིར་མི་བཟློག་པའི་གོ་འཕང་བརྙེས། ། ཚད་མེད་ཡོན་ཏན་དཔལ་ལ་དབང་འབྱོར་བ། ། རྒྱལ་སྲས་ཁྱོད་ལ་གུས་པས་ཕྱག་འཚལ་ལོ། ། ཁྱོད་ལ་བསྟོད་པའི་དགེ་བས་ཚོགས་གཉིས་ཀྱི། ། དཔལ་རབ་རྫོགས་ནས་མྱུར་དུ་སངས་རྒྱས་ཤོག ། ཅེས་རོང་སྟོན་ཆེན་པོས་ཤྲཱི་ནཱ་ལེནྡྲའི་དགོན་པར་སྦྱར་བའོ།།
༈ །ཀུན་མཁྱེན་ཆེན་པོ་དོལ་པོ་བ་ཤེས་རབ་རྒྱལ་མཚན་ལ་བསྟོད་པ་ཟབ་དོན་རིན་ཆེན་ཕྲེང་བ་ཞེས་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བློ་གྲོས་ཟབ་མོ་རྟོགས་པའི་རླབས་ཕྲེང་ཅན། ། ཀུན་རྟོག་མི་གཡོ་ཏིང་འཛིན་བརྟན་པའི་སྐུ། ། ཟབ་མོའི་ལེགས་བཤད་སྣང་བ་རབ་རྒྱས་ཏེ། ། མ་རིག་མུན་སེལ་རྟོགས་པ་ཀློང་དུ་གྱུར། ། གྲུབ་པའི་ཉེ་ལམ་རྒྱུད་ལ་སྦྱོར་མཛད་པ། ། གསུང་རབ་ཀུན་གྱི་སྙིང་པོའི་དོན་བསྡུས་ནས། ། འཆད་རྩོད་རྩོམ་པའི་བྱ་བས་གཞན་ལ་དག ། བརྩེ་བས་རྗེས་སུ་འཛིན་པའི་འཕྲིན་ལས་ཅན། །
སྙན་པས་ས་གསུམ་ཁྱབ་མཛད་ལ་བསྟོད་པའི། ། དགེ་བས་བཤེས་གཉེན་དམ་པ་མཉེས་གྱུར་ཅིག ། ཅེས་རོང་སྟོན་ཆེན་པོས་ཤྲཱི་ནཱ་ལེནྡྲའི་དགོན་པར་སྦྱར་བའོ།། ༈ །བུ་སྟོན་ཁ་ཆེ་ལ་བསྟོད་པ་རབ་ཏུ་སྟན་པའི་གཏམ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མང་དུ་ཐོས་པ་རིན་ཆེན་ཁང་བཟང་རྩེར། ། སྙན་པའི་བ་དན་ཕྱོགས་བཅུར་རྣམ་གཡོ་ཞིང་། ། རྒྱལ་བའི་བཀའ་དང་བསྟན་བཅོས་དུ་མས་ཕྱུག ། དོན་ཀུན་རྟོགས་པས་གྲུབ་པའི་ཕྲིན་ལས་ཅན། ། རྒྱལ་སྲས་སྤྱོད་པ་རབ་ཏུ་ལྷུར་ལེན་ཅིང་། །
འཆད་རྩོད་རྩོམ་ལ་མངོན་འབྱོར་རབ་ཏུ་ལྡན། ། རིམ་གཉིས་ཟབ་མོ་རྟོགས་པའི་རི་མོ་དག ། ཡིད་ཀྱི་ཁང་བཟང་དག་ཏུ་འབྲི་བར་བྱེད། ། མཁས་པ་ཁྱོད་ཀྱི་ལེགས་བཤད་ཆུ་འཛིན་སྤྲིན། ། ཐུབ་བསྟན་མེ་ཏོག་འཕེལ་བའི་ཆར་རྒྱུན་ཅན། ། སྙན་གྲགས་འབྲུག་སྒྲ་ཟབ་མོ་ཀུན་སྒྲོགས་པས། ། ལས་ཅན་བློ་གྲོས་གཉིད་གྱུར་རྣམ་པར་བསྐུལ། ། གང་གིས་ཆོས་བསྒྲུབས་གཞུང་མང་སྟོན་པ་དང་། ། དགོངས་འགྲེལ་རྩོམ་དང་བཟླས་བརྗོད་རྒྱ་ཆེན་དང་། ། བསམ་གཏན་དྲི་མེད་ལྷ་ཚོགས་མཆོད་པའི་ཚུལ། །
སྔོན་མེད་ཤིང་རྟའི་ལམ་འབྱེད་ཁྱོད་ལ་འདུད། ། མཆོག་ཏུ་རྨད་བྱུང་བུ་སྟོན་ཁ་ཆེ་ལ། ། བསྟོད་ཚིག་རིན་ཆེན་ཕྲེང་བ་མཆོད་བྱེད་ཅིང་། ། གང་ལ་སྒྲིབ་པར་གྱུར་པ་ཐམས་ཅད་བཤགས། ། དགེ་བས་བྱང་ཆུབ་མྱུར་དུ་ཐོབ་པར་ཤོག ། ཅེས་རོང་སྟོན་ཆེན་པོས་ཤྲཱི་ནཱ་ལེནྡྲའི་དགོན་པར་སྦྱར་བའོ།། ༈ །མང་དུ་ཐོས་པའི་བདག་ཉིད་སྣར་ཐང་པ་ཤེས་རབ་བཟང་པོ་ལ་བསྟོད་པ་ངོ་མཚར་རབ་རྒྱས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཐུབ་པའི་གསུང་རབ་དགོངས་འགྲེལ་དང་བཅས་པ། ། ཐུགས་སུ་ཆུད་པས་བློ་གྲོས་ཆེར་ཡངས་ཤིང་། །
མཁས་པའི་བྱ་བས་ཉིན་མཚན་དུས་འདའ་བའི། ། མང་ཐོས་ཕྲིན་ལས་བཟང་པོ་ཅན་དེ་རྒྱལ། ། གངས་ཅན་ལྗོངས་ཀྱི་མཁས་རློམ་དུ་མ་ཡང་། ། ཉི་མའི་དྲུང་དུ་རྒྱུ་སྐར་ཚོགས་རྣམས་བཞིན། ། གཟི་བརྗིད་འཕྲོག་བྱེད་མཁས་པའི་མཆོག་གྱུར་པ། ། འགྲན་ཟླས་དབེན་པ་དེ་ནི་ཁྱོད་གཅིག་པུ། ། གང་གིས་ཟབ་མོ་རྟོགས་པར་དཀའ་བའི་དོན། ། ཇི་ལྟར་རིག་ཚུལ་གཞན་གྱིས་རྟོགས་པར་དཀའ། ། མཁས་པ་མཁས་པའི་དྲུང་དུ་མཛེས་སོ་ཞེས། ། ལེགས་པར་གསུངས་པ་ཁོ་བོ་ཁོ་ནས་རྟོགས། །
ཁྱོད་ཀྱི་རྩོམ་པ་ཕུལ་བྱུང་མཐོང་བའི་ཚེ། ། མཁས་རློམ་གཞན་ལ་ངོ་མཚར་བློ་བྲལ་ཞིང་། ། ཁྱོད་ཉིད་འབའ་ཞིག་ཕུལ་དུ་བྱུང་བས་ན། ། ཡང་དང་ཡང་དུ་ཁྱོད་ཀྱི་ཡོན་ཏན་དྲན། ། ཤིན་ཏུ་མཁས་པར་ངོ་མཚར་བློ་སྐྱེས་ནས། ། ཁྱོད་ལ་བསྟོད་པ་ཕུལ་བྱུང་འདི་ནི་བྱས། ། དགེ་བས་བཤེས་གཉེན་མཁས་པ་མཉེས་པ་དང་། ། མཁས་པའི་གོ་འཕང་མྱུར་དུ་ཐོབ་པར་ཤོག ། ཅེས་པ་འདི་རོང་སྟོན་ཆེན་པོས་དཔལ་ནཱ་ལེནྡྲར་རྣམ་པར་རྒྱལ་བའི་དགོན་པར་སྦྱར་བའོ།། ༈ །མཁས་པའི་དབང་པོ་གྲོ་ལུང་པ་དང་།
ཆ་རྩང་དན་གསུམ་ལ་བསྟོད་པ་རྣམ་རྒྱལ་པདྨོའི་ཕྲེང་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བློ་གྲོས་ནམ་མཁའི་ཁྱོན་ལྟར་རབ་ཡངས་ཤིང་། ། ཚད་མེད་ཡོན་ཏན་མ་ལུས་འབྱུང་བའི་གནས། ། མཁས་པ་ཀུན་གྱི་གཙུག་གི་རྒྱན་གྱུར་པ། ། འགྲོ་བའི་དེད་དཔོན་མཆོག་ལ་གུས་པས་འདུད། ། དམ་ཆོས་སྨྲ་བའི་སེང་གེ་མཁས་པའི་མཆོག ། ལེགས་བཤད་ཀུན་ལ་མི་འཇིགས་སྤོབས་པ་ཅན། ། འཕྲིན་ལས་འོད་ཀྱིས་འགྲོ་བ་ཀུན་ལ་ཁྱབ། ། མཚུངས་བྲལ་མཁས་པ་ཁྱོད་ལ་ཕྱག་འཚལ་ལོ། །
བརྩོན་འགྲུས་སྟོབས་མཆོག་མི་ཡི་སེང་གེ་སྟེ། ། མང་ཐོས་རྒྱ་མཚོའི་མཐར་སོན་འགྲན་ཟླ་བྲལ། ། རབ་སྙན་གྲགས་པ་ཕྱོགས་བཅུར་རྣམ་པར་གཡོ། ། འཇིགས་མེད་སེང་གེ་གཙུག་གི་ནོར་བུས་མཆོད། ། མི་ཡི་དབང་པོ་སྨྲ་བའི་སེང་གེ་སྟེ། ། རྨད་བྱུང་སྤོབས་པའི་རྩལ་དང་ལྡན་པར་གནས། ། མཁས་མང་དབུས་ན་གཟི་བརྗིད་ཕུང་པོ་ཅན། ། དྲེགས་ལྡན་ཕས་རྒོལ་ཟིལ་གྱིས་གནོན་ལ་འདུད། ། རྒྱལ་བའི་གསུང་རབ་ཀུན་གྱི་སྙིང་པོ་མཆོག ། སྡེ་སྣོད་གསུམ་ལ་མི་འཇིགས་སྤོབས་པ་ཅན། །
ཚད་མེད་ཡོན་ཏན་ལྡན་པའི་བློ་ཐོབ་སྟེ། ། སངས་རྒྱས་བསྟན་པ་པདྨོའི་གཉེན་གྱུར་པ། ། ལེགས་བཤད་འོད་ཀྱི་སྣང་བ་རབ་རྒྱས་ཏེ། ། རྨོངས་པའི་རབ་རིབ་ཀུན་ནས་འཕྲོག་པར་བྱེད། ། འཕགས་པའི་ཡུལ་གྱི་མཁས་པ་ཕུལ་ཕྱིན་རྣམས། ། གཅིག་ཏུ་བསྡུས་ནས་བསྟན་པ་སྤེལ་བའི་སླད། ། གངས་རིའི་ཁྲོད་འདིར་མངོན་སུམ་སྣང་བ་བཞིན། ། བཀའ་དང་བསྟན་བཅོས་དགོངས་འགྲེལ་ཀུན་གྱི་དོན། ། མཁས་པ་དགའ་བྱེད་ཤིང་རྟའི་སྲོལ་འབྱེད་ཅིང་། ། མཚུངས་བྲལ་མཁས་པའི་དེད་དཔོན་རྣམས་ལ་འདུད། །
རྗེས་འཇུག་སློབ་མ་མཁའ་ལ་རྒྱུ་སྐར་བཞིན། ། རབ་ཡངས་ཁྱོན་འདིར་ཕྱོགས་བྲལ་རྣམ་པར་བཀྲམ། ། མཛད་པའི་འོད་ཟེར་ཕྱོགས་བཅུར་རབ་རྒྱས་པ། ། བསླབ་གསུམ་རྒྱན་གྱིས་མཛེས་པ་རྣམས་ལ་འདུད། ། མཁས་པའི་དབང་པོ་རྣམས་ལ་བསྟོད་པ་ཡི། ། རབ་དཀར་དགེ་ཚོགས་གང་ཞིག་ཐོབ་པ་དེས། ། ནམ་མཁའི་མཐའ་ཀླས་གྱུར་པའི་འགྲོ་བ་ཀུན། ། མཁས་པའི་གོ་འཕང་རྨད་བྱུང་ཐོབ་གྱུར་ཅིག ། ཅེས་པ་འདི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའི་ཡི་གེ་པ་ནི་ནམ་མཁའ་དཔལ་ལྡན་ནོ།། ༈ །སྭསྟི།
འགྲོ་བའི་མགོན་པོ་དཔལ་ཕག་མོ་གྲུ་པ་མཚན་དངོས་རྡོ་རྗེ་རྒྱལ་མཚན་ལ་བསྟོད་པ་བྱིན་རླབས་ཀྱི་ཆར་འབེབས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཀུན་ཏུ་བཟང་པོའི་ནགས་ཁྲོད་ཉམས་དགའ་བར། ། མི་ཕྱེད་རྡོ་རྗེའི་ཏིང་འཛིན་མཆོག་ལ་གནས། ། བསྟན་པའི་རྒྱལ་མཚན་ཡོངས་སུ་འཛིན་པའི་དཔལ། ། གྲུབ་པའི་ས་ཐོབ་ཚད་མེད་ཡོན་ཏན་ལྡན། ། འཕྲིན་ལས་འོད་ཟེར་ཕྱོགས་བཅུར་རབ་འཕྲོ་བ། ། པདྨོའི་མཚོ་ལ་ངང་པའི་ཚོགས་བཞིན་དུ། ། དད་ལྡན་གདུལ་བྱ་དཔག་མེད་ཡོངས་འདུ་ཞིང་། ། མཐའ་ཡས་འགྲོ་བ་དུ་མའི་མགོན་དུ་གྱུར། །
རྣལ་འབྱོར་ཅན་གྱི་དབུས་ན་མངོན་མཐོ་བ། ། གྲགས་པའི་ཕོ་ཉ་ཕྱོགས་བཅུར་བསྐྱོད་པ་ཡིས། ། ཡིད་འོང་འབྱོར་པའི་དཔལ་ལ་དབང་བསྒྱུར་ཞིང་། ། རྒྱ་ཆེན་སྦྱིན་པས་འགྲོ་ཀུན་ཚིམ་མཛད་རྒྱལ། ། མཆོད་སྤྲིན་ཕུང་པོ་མཆོད་པའི་གནས་གྱུར་པ། ། ཁྱོད་ཀྱི་ཡོན་ཏན་ཆ་ཙམ་བརྗོད་པ་ལས། ། ཐོབ་པའི་དགེ་བས་འགྲོ་བ་ཇི་སྙེད་རྣམས། ། བླ་མེད་བྱང་ཆུབ་ཐོབ་པའི་རྒྱུར་གྱུར་ཅིག ། ཅེས་པ་འདི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །རོང་སྟོན་ཆེན་པོ་ཤེས་བྱ་ཀུན་རིག་རང་གིས་རང་ལ་བསྟོད་པ།
མང་དུ་ཐོས་པའི་ནགས་ཀྱི་ཚལ་གནས་ཤིང་། ། སྡེ་བདུན་རལ་ཚོགས་རྣམ་པར་གཡོ་བ་ཅན། ། སྒྲུབ་དང་སུན་འབྱིན་རིགས་པའི་སྟོབས་རྒྱས་པ། ། སྨྲ་བའི་སེང་གེ་རོང་སྟོན་ཞབས་ལ་འདུད། ། གསུང་རབ་རྒྱ་མཚོའི་ཕ་རོལ་མཐར་སོན་ཞིང་། ། མང་ཐོས་བློ་གྲོས་སྤྲིན་སྔོན་གཡོ་བའི་མཁར། ། ལེགས་བཤད་ཉིན་མོར་བྱེད་པའི་འོད་སྟོང་ཅན། ། སྨྲ་བའི་དབང་པོ་མཆོག་ལ་ཕྱག་འཚལ་ལོ། ། འཆད་པ་ངག་གི་འོད་ཟེར་སྟོང་འཕྲོ་ཞིང་། ། རྩོམ་པ་སྐྱོན་མེད་མཁས་པའི་ཡིད་རབ་འཕྲོག །
རྩོད་པ་གླང་པོའི་དགྲ་ལས་མངོན་རོལ་ནས། ། ཕ་རོལ་རྒོལ་བ་བཟློག་ལ་ཕྱག་འཚལ་ལོ། ། བསྡུ་དངོས་དྲི་ཞིམ་གསལ་བའི་སྙིང་པོ་ཅན། ། ཚད་མེད་བཞི་ཡི་དྲི་བསུང་ཕུན་ཚོགས་ལྡན། ། སྐྱབས་གསུམ་དྲི་མེད་ཅོད་པན་གཙུག་ན་འཛིན། ། དགོས་འདོད་ལྷག་བསམ་ལྡན་ལ་ཕྱག་འཚལ་ལོ། ། གཅིག་ཏུ་ཆོས་ལ་ངེས་པའི་ཐུགས་གསལ་ཞིང་། ། ཏིང་འཛིན་ཉི་མའི་དཀྱིལ་འཁོར་ཡོངས་སུ་འཛིན། ། དྲི་མེད་བསྟན་པའི་ཁུར་གྱིས་མི་ངལ་བའི། ། བསྟན་པའི་ཁུར་ཆེན་བསྣམས་ལ་ཕྱག་འཚལ་ལོ། །
བློ་གྲོས་ཉིན་མོར་བྱེད་པའི་འོད་སྟོང་གིས། ། རྨོངས་པའི་རབ་རིབ་ཀུན་ནས་འཕྲོག་བྱེད་ཅིང་། ། ཟབ་མོའི་དོན་གྱི་སྙིང་པོ་གསལ་མཛད་པ། ། དཔལ་ལྡན་བླ་མའི་ཞབས་ལ་ཕྱག་འཚལ་ལོ། ། ཀུན་ཏུ་ཞལ་ནས་བདུད་རྩིའི་རང་བཞིན་ཅན། ། ཚད་མེད་བྱིན་རླབས་འོད་སྟོང་འགྱེད་པར་མཛད། ། མཐའ་ཡས་འགྲོ་བའི་དབུས་ན་མངོན་མཐོ་བའི། ། དཔལ་ལྡན་བླ་མ་རོང་སྟོན་ཆེན་པོའི་ཞབས། ། གཙུག་གི་ནོར་བུར་གུས་པས་འདུད་པར་བགྱི། ། གང་ལ་གང་གིས་གུས་པས་བསྟོད་པ་ཡི། །
དགེ་ཚོགས་དྲི་མེད་གང་ཞིག་ཐོབ་པ་དེས། ། འགྲོ་ཀུན་སྲིད་པའི་རྒྱ་མཚོ་ལས་བསྒྲལ་ནས། ། བླ་མེད་རྫོགས་པའི་བྱང་ཆུབ་མྱུར་ཐོབ་ཤོག ། ཅེས་པ་རང་ལ་རང་གིས་བསྟོད་པ་རོང་སྟོན་ཤེས་བྱ་ཀུན་རིག་ཤཱཀྱ་རྒྱལ་མཚན་རང་གིས་བྱས་པའོ།། ༈ །འཇམ་དབྱངས་ལ་བསྟོད་པ་སྤོབས་པ་མི་ཟད་པའི་གཏེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། སྐུ་ཡི་དཀྱིལ་འཁོར་མཚན་དཔེའི་འོད་སྟོང་འབར། ། གསུང་གི་དཀྱིལ་འཁོར་དམ་ཆོས་སྒྲ་དབྱངས་སྒྲོགས། ། ཐུགས་ཀྱི་དཀྱིལ་འཁོར་ཤེས་བྱ་མ་ལུས་མཁྱེན། ། འཕགས་པ་འཇམ་དཔལ་དབྱངས་ལ་ཕྱག་འཚལ་ལོ། །
འདབ་བརྒྱའི་སྟེང་ན་བསིལ་ཟེར་བཀོད་པའི་དབུས། ། དྷཱིཿཡིག་ལས་འཁྲུངས་རྡོ་རྗེའི་སྐྱིལ་ཀྲུང་ཅན། ། ཉིན་བྱེད་བྱེ་བའི་མདངས་འཕྲོག་གུར་ཀུམ་མདོག ། ཞལ་གཅིག་ཕྱག་གཉིས་ཟུར་ཕུད་ལྔ་དང་ལྡན། ། གཡས་པ་མཁའ་ལྟར་སྔོ་བའི་རལ་གྲི་དང་། ། མ་ལུས་མཁྱེན་ཕྱིར་གླེགས་བམ་གཡོན་ན་བསྣམས། ། རྒ་ཤིའི་སྐྱོན་སྤངས་གཞོན་ནུའི་སྐུ་ལུས་འཆང་། ། སྣ་ཚོགས་གོས་དང་རིན་ཆེན་རྒྱན་གྱིས་མཛེས། ། ལྷག་བསམ་མི་ཟད་གཏེར་བའི་དཀྱིལ་འཁོར་ཅན། ། མཁྱེན་པའི་འོད་སྟོང་སྲིད་གསུམ་མུན་པ་སེལ། །
ཚད་མེད་ཕྲིན་ལས་འོད་ཀྱི་དྲྭ་བ་ཅན། ། ངག་གི་དབང་ཕྱུག་མཁྱེན་བརྩེའི་གཏེར་ལ་འདུད། ། སྲིད་མཐའི་བར་དུ་ཕྲིན་ལས་མི་ཟད་པས། ། ཀུན་སྦྱོར་འཆིང་བ་མ་ལུས་གཅོད་པར་མཛོད། ། ས་ཡི་ཁྱོད་འདིར་ངག་གི་གར་སྒྱུར་ཅིང་། ། ས་ཡི་ཡོན་ཏན་མཐའ་དག་ཡོངས་སུ་རྫོགས། ། ས་བཅུའི་དབང་ཕྱུག་རྒྱལ་སྲས་ཐུ་བོ་པ། ། གང་གི་རིག་སྔགས་རབ་ཏུ་དྲན་པས་ཀྱང་། ། བློ་གྲོས་སྤོབས་པའི་སྣང་བ་ཀུན་སྩོལ་བའི། ། རྗེ་བཙུན་འཇམ་དཔལ་དབྱངས་ལ་ཕྱག་འཚལ་ལོ། །
གང་ལ་བསྟོད་པ་རབ་སྙན་འདབ་བརྒྱ་པ། ། རབ་ཏུ་སྤེལ་བའི་དགེ་ཚོགས་གང་ཐོབ་དེས། ། སྲིད་ན་གནས་པའི་འགྲོ་བ་མ་ལུས་པ། ། མཁྱེན་བརྩེའི་ཡེ་ཤེས་ཀུན་ནས་ཐོབ་གྱུར་ཅིག ། ཅེས་རྗེ་བཙུན་འཇམ་དབྱངས་ལ་བསྟོད་པ་འདི་སླར་ཡང་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་པ་ཡོན་ཏན་རིན་པོ་ཆེའི་མཛོད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཡེ་ཤེས་དཀྱིལ་འཁོར་དྲི་མེད་རབ་གསལ་ཞིང་། ། ཕུལ་བྱུང་ལས་ཀྱང་ཕུལ་བྱུང་ཆེར་འབར་བ། ། དུས་གསུམ་རྒྱལ་བ་ཀུན་གྱི་བསྐྱེད་བྱེད་ཡུམ། །
སྨྲ་བསམ་བརྗོད་མེད་དོན་སྟོན་ཁྱོད་ལ་འདུད། ། ཟབ་ཅིང་གཏིང་དཔག་དཀའ་བའི་ཤེས་བྱའི་མཚོ། ། མ་ལུས་མངོན་སུམ་མཁྱེན་པའི་ཐུགས་ལྡན་ཞིང་། ། དངོས་འཛིན་འཆིང་བའི་དྲྭ་བ་མངོན་གཅོད་པའི། ། ཤེས་རབ་ཕ་རོལ་ཕྱིན་ལ་ཕྱག་འཚལ་ལོ། ། རྣམ་དག་ཆོས་ཀྱི་དབྱིངས་ལས་མ་གཡོས་ཤིང་། ། སྤྲོས་བྲལ་མཁའ་ལ་དམ་ཆོས་ཆར་ཆེན་འབེབས། ། གདུལ་བྱའི་ལོ་ཐོག་ཡོངས་སུ་སྨིན་མཛད་པ། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། ། རྒྱལ་བས་ཆོས་ཀྱི་ཕུང་པོ་མཐའ་ཡས་པ། །
ལེགས་པར་གསུངས་པ་རྣམས་ལ་མཆོག་གྱུར་ཅེས། ། དམ་པས་བསྔགས་པ་རབ་ཏུ་ལྷུར་ལེན་པས། ། བླ་མེད་བྱང་ཆུབ་མཆོག་ཏུ་ངེས་པར་བྱེད། སངས་རྒྱས་རྣམས་ཀྱི་བགྲོད་པ་གཅིག་པའི་ལམ། ། ཡང་དག་རྣ་བའི་ལམ་དུ་གྱུར་པ་ཡང་། ། རྒྱལ་བ་ཀུན་ལ་བྱ་བ་བྱས་སོ་ཞེས། ། ལེགས་བཤད་གསུངས་པ་རབ་ཏུ་ཐོབ་བྱས་ནས། ། རབ་ཏུ་འབད་པས་ཡིད་ལ་འཇུག་པར་གདམས། ། དེས་ན་དུས་དང་རྣམ་པ་ཐམས་ཅད་དུ། ། ཤེས་རབ་ཕ་རོལ་ཕྱིན་ལ་ཕྱག་འཚལ་ལོ། །
བསྟོད་པའི་དགེ་བས་འགྲོ་བ་མ་ལུས་པ། ། ཤེས་རབ་ཕ་རོལ་ཕྱིན་པའི་དོན་རྟོགས་ཤོག ། ཅེས་ཤེར་ཕྱིན་ལ་སླར་ཡང་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །སྭསྟི། དཀོན་མཆོག་གསུམ་ལ་བསྟོད་པ་བྱིན་རླབས་རྒྱ་མཚོའི་རྣམ་པར་རོལ་པའི་སྤྲིན་གྱི་བཀོད་པ་ཞེས་བྱ་བ། བླ་མ་དང་ལྷག་པའི་ལྷག་ལ་ཕྱག་འཚལ་ལོ། ། རྨད་བྱུང་འཕྲིན་ལས་མཆོག་ལ་གཞོལ་བའི་ཐུགས་བསྐྱེད་ནས། ། གྲངས་མེད་གསུམ་དུ་དགེ་ཚོགས་བསྒྱུར་བའི་བརྩོན་འགྲུས་ཀྱིས། ། དཔག་ཡས་བྱང་ཆུབ་མཆོག་བརྙེས་གཞན་དོན་ཆོས་འཁོར་བསྐོར། ། སྐྱོབ་པའི་དབང་པོ་མཆོག་ལ་གཙུག་གིས་ཅོད་པན་འདུད། །
ཀུན་ཏུ་རྟོག་པའི་སྒྲིབ་གཉིས་དྲི་མ་རྣམ་བསལ་ཞིང་། ། ཀུན་ནས་རབ་ཞི་ཞི་བའི་ངང་ཚུལ་རྣམ་དག་པ། ། ཐར་པའི་ཁང་བཟང་བགྲོད་པའི་ཐེམ་སྐས་མཆོག་གྱུར་ཏེ། ། ཇི་ལྟ་ཇི་སྙེད་གསལ་བའི་དམ་ཆོས་ཉི་མར་འདུད། ། མཁྱེན་པའི་ལྟ་ཟེར་ལྟ་ངན་མུན་པ་བཅོམ་མཛད་ཅིང་། ། ཡེ་ཤེས་རལ་གྲི་ཀུན་སྦྱོར་འཆིང་བ་གཅོད་མཛད་པ། ། ལྷ་མིས་མཆོད་པའི་ཞིང་དུ་ཉེ་བར་གནས་པ་ཅན། ། དགེ་འདུན་དམ་པ་རིགས་གྲོལ་ཚད་མེད་ལྡན་ལ་འདུད། ། འཇིགས་པ་ཀུན་སྐྱོབ་དཀོན་མཆོག་གསུམ་བསྟོད་དགེ་ཚོགས་ཀྱིས། ། སེམས་ཅན་ཀུན་ལ་ཕན་བདེའི་དགེ་ཚོགས་རྒྱས་གྱུར་ཅིག །
ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཐུབ་པའི་བསྟོད་པ་བྱིན་རླབས་ཀྱི་ཆར་སྤྲིན་རྣམ་པར་གཡོ་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། སྐུ་ཡི་དཀྱིལ་འཁོར་མཚན་དཔེ་ཆ་ཤས་རྫོགས། ། གསུང་གི་དཀྱིལ་འཁོར་ཡན་ལག་དྲུག་ཅུའི་དབྱངས། ། ཐུགས་ཀྱི་དཀྱིལ་འཁོར་མ་ལུས་མཁྱེན་པ་པོ། ། ཐུབ་དབང་སྐྱོབ་པ་བླ་མེད་དེ་ལ་འདུད། ། མཁྱེན་རབ་རྒྱ་མཚོའི་ཁོར་ཡུག་ཆེར་ཡངས་པས། ། ཡོན་ཏན་རིན་ཆེན་མཆོག་ཚོགས་དང་ལྡན་ཞིང་། ། རབ་ཡངས་བརྩེ་བའི་ཕྲིན་ལས་དམ་ཆོས་ཀྱི། །
ཆར་རྒྱུན་བབས་པས་འགྲོ་རྣམས་སྨིན་པར་མཛད། ། ལྷ་བརྒྱའི་གཙུག་གི་ནོར་བུས་ཞབས་མཆོད་ཅིང་། ། རྨད་བྱུང་ཕྲིན་ལས་མི་ཟད་གཏེར་མངའ་བ། ། འགྲོ་བ་ཀུན་ལ་ཕན་བདེ་དགའ་སྟོན་འགྱེད། བྱང་ཆུབ་སྙིང་པོའི་མཁའ་ལ་རབ་འཆར་བ། ། བདེ་ལེགས་ཉིན་བྱེད་དབང་པོའི་གཟུགས་བརྙན་དག ། གདུལ་བྱའི་སྣོད་དུ་དཔག་མེད་ཅིག་ཅར་སྣང་། ། བསྟོད་པའི་སྒྲ་དབྱངས་རབ་ཏུ་སྒྲོགས་པ་ཡང་། ། བྱང་ཆུབ་ཐོབ་པའི་སྐལ་བ་ཅན་དུ་མཛད། ། བྱང་ཆུབ་ཤིང་དབང་དྲུང་དུ་མི་གཡོ་བའི། །
ཏིང་འཛིན་མཆོག་ལ་རབ་ཏུ་གནས་པའི་ཚེ། ། མི་ཟད་བདུད་ཀྱིས་འཕངས་པའི་མཚོན་ཆ་ཡང་། ། བྱམས་པའི་སྟོབས་ཀྱིས་མེ་ཏོག་ཆར་དུ་བསྒྱུར། ། འགྲོ་བའི་དོན་དུ་གནས་རྣམས་ཀུན་ཏུ་ཡང་། ། ཆོས་ཀྱི་འཁོར་ལོ་རྨད་བྱུང་བསྐོར་མཛད་ནས། ། ཞི་བའི་གྲོང་ཁྱེར་ལམ་བཟང་སྟོན་མཛད་པ། ། དཔག་མེད་གདུལ་བྱ་སྨིན་པར་མཛད་ལ་འདུད། ། སྟོབས་བཞིའི་སྟོབས་ཀྱིས་བདུད་བཞིའི་དཔུང་ཚོགས་བཅོམ། ། མི་འཇིགས་བཞི་ཡི་འཁོར་དབུས་སེང་གེ་བཞིན། ། མཁའ་ལྟར་མ་འདྲེས་ཐུགས་སུ་ཆུད་གྱུར་ནས། །
ཇི་ལྟར་སྤྲིན་མེད་ནམ་མཁའི་ཟླ་བའི་གཟུགས། ། དྭངས་པའི་མཚོ་ལ་གཟུགས་བརྙན་སྟོན་པ་ལྟར། ། གཟུགས་སྐུའི་དཀྱིལ་འཁོར་ཡོངས་སུ་སྟོན་པར་མཛད། ། ཀུན་ཏུ་བརྗོད་མེད་རྟོགས་ཀྱང་བླང་དོར་སྣ་ཚོགས་མཛད། ། སྐྱེ་བའི་འཆིང་བ་བྲལ་ཡང་སྐྱེ་བ་སྣ་ཚོགས་སྟོན། ། སྤྲོས་མེད་ཐུགས་སུ་ཆུད་ཀྱང་སྤྲོས་པ་སྣ་ཚོགས་མཛད། ། ཀུན་མཁྱེན་ཡེ་ཤེས་ཡོན་ཏན་ཕུང་པོ་ཅན། ། ལྷུན་གྱིས་གྲུབ་པའི་ཡོན་ཏན་བླ་ན་མེད། ། འགྲོ་བ་ཀུན་གྱིས་བླ་མར་གྱུར་ལ་འདུད། ། དཔལ་ལྡན་ཡོན་ཏན་དམ་པ་ཡོངས་བཟུང་བ། །
ཐུབ་པ་མཆོག་ལ་ལེགས་བཤད་བསྟོད་པའི་ཚིག ། སྙན་པའི་སྒྲ་ལྡན་ལེགས་བཤད་དྲིལ་སྒྲ་འདིས། ། འགྲོ་ཀུན་མ་རིག་གཉིད་ལས་སངས་པར་ཤོག ། ཅེས་པ་འདི་སླར་ཡང་རོང་སྟོན་ཆེན་པོས་དཔལ་ནཱ་ལེནྡྲ་རྣམ་པར་རྒྱལ་བའི་དགོན་པར་སྦྱར་བའོ།། ༈ །འཕགས་པ་བྱམས་པ་ལ་བསྟོད་པ་མཁས་པ་དགའ་བྱེད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། གང་སྐུ་ཡིད་འོང་ཐུན་མཚམས་སྤྲིན་གྱི་གོས་བཟང་ཅན། ། གང་གསུང་སྙན་པ་ལྷ་ཡི་མི་ཟད་རྔ་བོ་ཆེ། ། གང་ཐུགས་སྒྲིབ་གཉིས་སྤྲིན་བྲལ་ཡོངས་སུ་དག་པའི་མཁའ། ། རྒྱལ་སྲས་ཐུ་བོ་མི་ཕམ་ཞབས་ཀྱི་པདྨོར་འདུད། །
འགྲོ་ཀུན་བྱམས་པའི་ཐུགས་ཀྱི་ཉེར་འཚོ་ཞིང་། ། སྙིང་རྗེ་མེ་ཏོག་དཀར་པོ་རྒྱས་གྱུར་པ། ། འགྲོ་ཀུན་འདྲེན་མཛད་ཕྲིན་ལས་བླ་ན་མེད། ། དྭངས་པའི་མཚོ་ལ་སྐར་མའི་གཟུགས་བརྙན་བཞིན། ། སྐུ་ཡི་དཀྱིལ་འཁོར་ཁྱབ་བདག་སྟོན་པར་མཛད། ། སྟོབས་བཅུའི་སྟོབས་ཀྱིས་བདུད་བཞིའི་དཔུང་ལས་རྒྱལ། ། མི་འཇིགས་བཞི་ཡི་དཔུང་ཚོགས་རབ་རྒྱས་ཏེ། ། མ་འདྲེས་ཡོན་ཏན་བླ་ན་མེད་པ་བརྙེས། ། པདྨོའི་མཚོ་ལ་ཉིན་བྱེད་དབང་པོ་ཡིས། ། འོད་ཟེར་ཆ་ཤས་རབ་ཏུ་ལྷུང་བ་ལྟར། །
འགྲོ་བ་པདྨོའི་གཉེན་དུ་གྱུར་པ་ཡིས། ། མཐའ་དག་འགྲོ་བའི་དེད་དཔོན་མཆོག་ཏུ་གྱུར། ། རབ་སྙན་གྲགས་པ་རྒྱ་མཚོའི་མཐའ་ལ་འགྲན། ། བཞིན་རས་ཉིན་བྱེད་དབང་པོའི་ཚ་ཟེར་གྱིས། ། ནག་ཕྱོགས་བདུད་ཀྱི་ཀུ་མུད་ཟུམ་པ་དང་། ། ཕན་བདེ་སྦྲང་རྩི་ཡོངས་སུ་འཕེལ་བའི་རྒྱུ། ། ཡོད་མེད་ཕྱོགས་འཇིག་དབུ་མའི་ལྟ་བ་ཡིས། ། ཕས་རྒོལ་དངོས་སྨྲའི་དཔུང་ཚོགས་ཕམ་བྱས་ཏེ། ། ཀུན་སྦྱོར་འཆིང་བ་སྤྱོད་མཛད་ཞི་བའི་ལམ། ། མཐའ་ཡས་འགྲོ་ལ་རབ་ཏུ་སྟོན་པར་མཛད། །
འཇིག་རྟེན་ཕུན་ཚོགས་མ་ལུས་བསྡུས་པ་ལ། ། རྒྱུ་སྐར་དབང་པོ་རབ་ཏུ་ངོ་མཚར་ནས། ། ལྟ་བའི་སླད་དུ་གླིང་འདིར་འོངས་པ་བཞིན། ། འོག་ནས་ཀླུ་ཡིས་རྒྱ་མཚོའི་མཆོད་ཡོན་འབུལ། ། བར་དུ་མི་ཡིས་བསྟོད་དབྱངས་རྒྱ་ཆེན་སྒྲོག ། སྟེང་ནས་ལྷ་ཡིས་སྤྲིན་དཀར་གདུགས་འཛིན་ཅིང་། ། གཞན་ཡང་ལྷ་མིའི་མཆོད་པ་ཕུལ་བྱུང་བརྙེས། ། གཟུགས་སྐུའི་དཀྱིལ་འཁོར་ཡིད་ལ་སིམ་བྱེད་ཅིང་། ། རྨད་བྱུང་ཕུན་ཚོགས་རིག་སྔགས་བཟླ་བྱེད་པ། ། ཡིད་ལ་གནས་པའི་སྒྲིབ་གཉིས་སྤྲིན་ཚོགས་ཀྱིས། །
དྲག་པོའི་རླུང་གིས་མཁའ་ལ་ཇི་བཞིན་ནོ། ། ཡིད་འོང་འཇའ་ཚོན་ལྟ་བུར་རྣམ་བཀྲ་བ། ། ཕུལ་དུ་བྱུང་བའི་ངོ་མཚར་གང་དེའི་གཟུགས། ། ལྟ་བའི་སླད་དུ་རྒྱ་མཚོའི་རྦ་རླབས་ཀྱང་། ། དང་བའི་བློ་ཡིས་རྒྱན་དུ་འཐོན་པ་བཞིན། ། རྒྱལ་བའི་དབང་པོ་དམ་རབ་དབང་བསྐུར་བ། ། མི་ཕམ་མགོན་པོ་བསྟོད་པའི་དགེ་ཚོགས་ཀྱིས། ། དུས་གསུམ་ཕ་མ་དང་བཅས་འགྲོ་བ་ཀུན། ། ཐམས་ཅད་མཁྱེན་པའི་གོ་འཕང་ཐོབ་གྱུར་ཅིག ། ཅེས་རྒྱལ་བ་མི་ཕམ་པ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲ་རྣམ་པར་རྒྱལ་བའི་དགོན་པར་སྦྱར་བའོ།།
༈ །བཅོམ་ལྡན་འདས་སངས་རྒྱས་ཀླུ་དབང་ལ་བསྟོད་པ་རྣམ་པར་རྒྱལ་བའི་དབྱངས་ཞེས་བྱ་བ། བླ་མ་དང་ལྷག་མའི་ལྷ་ལ་ཕྱག་འཚལ་ལོ། ། ཐབས་མཁས་ཐུགས་རྗེ་སྲིད་གསུམ་ཀུན་ཁྱབ་ཅན། ། ཉིན་བྱེད་བྱེ་བའི་གཟི་བརྗིད་འཕྲོག་བྱེད་ཅིང་། ། རྒྱལ་སྲས་ཚོགས་ཀྱིས་མཆོག་ཏུ་རབ་བསྟོད་པ། ། རྒྱལ་བའི་དབང་པོ་མཆོག་ལ་གུས་ཕྱག་འཚལ། ། ཉི་མའི་དྲུང་དུ་ཟླ་བས་བགྲོད་པ་བཞིན། ། དགྲ་ངན་དཔུང་ཚོགས་མ་ལུས་ཟིལ་གྱིས་གནོན། ། རྒྱ་མཚོའི་ཀློང་གནས་ཀླུ་མཆོག་མ་ལུས་པ། ། གུས་པའི་ཚུལ་གྱིས་ཐལ་སྦྱར་རབ་ཏུ་འདུད། །
ཨིནྡྲ་ནི་ལའི་མདངས་ལྡན་གཟི་བརྗིད་འབར། ། ཐུན་མཚམས་སྤྲིན་གྱི་མདོག་ཅན་བླ་གོས་འཛིན། ། ཆོས་སྒྲོག་ཕྱག་རྒྱ་མི་ཕྱེད་ཐུགས་ཀར་བཅིངས། ། རབ་མཛེས་གཙུག་ན་ཀླུ་མགོའི་གདེངས་ཀ་ཅན། ། སྔོ་སངས་ནམ་མཁའི་མདོག་ཅན་འདབ་བརྒྱ་པ། ། ཟླ་བའི་དཀྱིལ་འཁོར་བཀོད་པའི་དབུས་ན་མཛེས། ། ཀུ་མུད་མདངས་ལྡན་སྒྲིབ་པ་རྣམ་སེལ་བ། ། རིན་ཆེན་མྱུ་གུ་ཡིད་འོང་བུམ་པ་རྣམས། ། དམར་བའི་འོད་ཆགས་མི་ཕམ་བྱམས་པ་ཡིས། ། ཀླུ་ཤིང་མེ་ཏོག་རིལ་བ་སྤྱི་བླུག་དང་། །
འཇམ་དབྱངས་གསེར་འོད་རབ་ཏུ་འབར་བ་ཅན། ། གླེགས་བམ་རལ་གྲི་ཡོངས་སུ་འཛིན་པར་མཛད། ། ཐུགས་རྗེ་ཆེན་པོ་དམར་འོད་མེ་ཏོག་འཛིན། ། འཁོར་ཚོགས་དཔག་མེད་དབུས་ན་མངོན་མཐོ་བ། ། མཐའ་ཡས་ཞིང་ཁམས་བྱིན་རླབས་འོད་ཟེར་འགྱེད། ། ཚུལ་བཟང་ཡོངས་སུ་རྫོགས་པ་ཀླུ་དབང་ལ། ། གུས་པས་བསྟོད་པའི་དགེ་ཚོགས་གང་ཐོབ་པ། ། དུས་གསུམ་ཕ་མ་དང་བཅས་འགྲོ་བ་རྣམས། ། རྣམ་མཁྱེན་རྫོགས་པའི་བྱང་ཆུབ་མྱུར་ཐོབ་ཤོག ། ཅེས་སངས་རྒྱས་ཀླུ་དབང་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །ཕྱོགས་བཅུའི་དེ་བཞིན་གཤེགས་པ་རྣམས་ལ་བསྟོད་པ་བྱིན་རླབས་ཀྱི་རྒྱ་མཚོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། སྐུ་ཡི་དཀྱིལ་འཁོར་མཚན་དཔེའི་ཕུང་པོ་ནི། ། གསུང་གི་དཀྱིལ་འཁོར་ཡན་ལག་དྲུག་ཅུའི་དབྱངས། ། ཐུགས་ཀྱི་དཀྱིལ་འཁོར་ཤེས་བྱ་མ་ལུས་མཁྱེན། ། རྒྱལ་བ་ཀུན་ལ་དང་བས་ཕྱག་འཚལ་ལོ། ། ཚད་མེད་ཡོན་ཏན་འོད་ཀྱི་སྣང་བ་ཡིས། ། ཁམས་གསུམ་མུན་པ་མ་ལུས་རབ་བསལ་ཏེ། ། སྣ་ཚོགས་གདུལ་བྱ་ཡང་དག་ལམ་ལ་འགོད། ། ཁྱབ་བདག་ཐུགས་རྗེའི་ཉི་མ་ལ་ཕྱག་འཚལ། །
འཁོར་བ་ཆུ་སྲིན་འབྱུང་གནས་ཆེན་པོ་ལས། ། འགྲོ་བ་ཐར་པའི་གླིང་དུ་འདྲེན་མཛད་པ། ། སྐྱོབ་པ་བླ་མེད་དེད་དཔོན་མཆོག་གྱུར་ཅིང་། ། སྤྲོས་པ་ཉེར་ཞི་ཞི་བའི་ཐབས་ལ་མཁས། ། མ་འདྲེས་ཡོན་ཏན་མཁའ་ལྟར་རྣམ་དག་ཅིང་། ། རྡུལ་གཅིག་ཡུལ་ལ་རབ་འབྱམས་འཇིག་རྟེན་ཀུན། ། མ་ལུས་ཡོངས་སུ་རྫོགས་པའི་རྫུ་འཕྲུལ་དང་། ། མཐའ་ཡས་འགྲོ་ལ་གཟུགས་སྐུའི་དཀྱིལ་འཁོར་སྟོན། ། རབ་ཏུ་ཕྲ་རྡུལ་རགས་པར་མི་འགྱུར་ཞིང་། ། འཇིག་རྟེན་ཕྲ་བར་མི་འགྱུར་བསམ་མི་ཁྱབ། །
སྐྱེ་འཆི་སྤངས་ཀྱང་སྐྱེ་བ་སྣ་ཚོགས་སྟོན། ། འཛིན་པ་མེད་ཀྱང་གདུལ་བྱ་རྗེས་སུ་འཛིན། ། ཐུགས་རྗེའི་བདག་ཉིད་ཡིན་ཡང་བདུད་དཔུང་འཇོམས། ། སྤྲོས་པ་མེད་ཀྱང་དམ་ཆོས་སྤྲོས་པ་སྟོན། ། ཁྱོད་ནི་ཅུང་ཟད་དྲན་པས་བྱང་ཆུབ་ཏུ། ། ངེས་པར་མཛད་པའི་ཕྲིན་ལས་བླ་ན་མེད། ། རྒྱལ་བ་ཀུན་ལ་བསྟོད་པའི་མེ་ཏོག་གི། ། ཕྲེང་བ་རབ་ཏུ་སྤེལ་བའི་དགེ་ཚོགས་ཀྱིས། ། འགྲོ་ཀུན་ས་ལམ་རིམ་པ་ལེགས་བགྲོད་ནས། ། ཐམས་ཅད་མཁྱེན་པའི་གོ་འཕང་མྱུར་ཐོབ་ཤོག །
ཅེས་རོང་སྟོན་ཆེན་པོས་དཔལ་ནཱ་ལེནྡྲ་རྣམ་པར་རྒྱལ་བའི་དགོན་པར་སྦྱར་བའོ།། ༈ །སངས་རྒྱས་རབས་བདུན་ལ་བསྟོད་པ་ཆོས་ཀྱི་རྔ་སྒྲ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཚན་ཙམ་ཐོས་པས་ངན་འགྲོའི་འཇིགས་པ་ལས། ། སྐྱོབ་པར་མཛད་པ་ཚད་མེད་ཐུགས་རྗེ་ཅན། ། སྟོབས་བཞིའི་སྟོབས་ཀྱིས་བདུད་བཞིའི་དཔུང་ཚོགས་ཀུན། ། མ་ལུས་འཇོམས་མཛད་འདྲེན་པ་བླ་ན་མེད། ། སངས་རྒྱས་རྣམ་པར་གཟིགས་དང་མར་མེ་མཛད། ། རིན་ཆེན་གཙུག་ཏོར་ཅན་སོགས་སྔོན་བྱུང་གི། ། སངས་རྒྱས་རྣམས་ལ་དད་པའི་གཙུག་གིས་ནི། །
རྣམ་པ་ཀུན་ཏུ་ཕྱག་འཚལ་མཆོད་པར་བགྱི། ། འཁོར་བ་འཇིགས་དང་གསེར་ཐུབ་འོད་སྲུང་དང་། ། སྐྱོབ་པའི་དབང་པོ་ཤཱཀྱའི་རྒྱལ་པོ་སྟེ། ། དཔལ་ལྡན་སངས་རྒྱས་དཔའ་བོ་བདུན་ལ་ནི། ། རྟག་པར་གུས་པས་ཡིད་ཀྱིས་ཕྱག་འཚལ་ལོ། ། དགེ་བ་འདི་ཡིས་འགྲོ་བ་མ་ལུས་པ། ། བླ་མེད་ཐར་པའི་གནས་སུ་འདྲེན་གྱུར་ཅིག ། ཅེས་རོང་སྟོན་ཆེན་པོས་ནཱ་ལེནྡྲར་སྦྱར་བའོ།། ༈ །དེ་བཞིན་གཤེགས་པ་འཆི་མེད་རྔ་སྒྲ་ལ་བསྟོད་པ་འཆི་མེད་མཛོད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
སྟོབས་བཅུའི་སྟོབས་ལྡན་འཆི་མེད་གོ་འཕང་བརྙེས། ། དམ་ཆོས་འཆི་མེད་རྔ་སྒྲ་སྙན་པའི་གསུང་། ། མཐའ་ཡས་ཞིང་གི་ཁྱོན་ལྟར་ཡངས་པའི་ཐུགས། ། གདུལ་བྱ་ཀུན་ལ་འཆི་མེད་བདུད་རྩི་འགྱེད། ། འཆི་བདག་བདུད་ལས་སྐྱོབ་མཛད་དེ་བཞིན་གཤེགས། ། གཟི་བརྗིད་འོད་ཀྱིས་ཁམས་གསུམ་མུན་པ་སེལ། ། མ་ལུས་འགྲོ་བའི་གཉེན་དུ་གྱུར་པའི་མཆོག ། མཆོག་གི་དངོས་གྲུབ་ཡོངས་སུ་སྟེར་བ་དང་། ། འཇིག་རྟེན་ཀུན་གྱིས་སྒྲོན་མེ་མཆོག་ཏུ་གནས། ། པདྨོའི་མཚོ་ལ་ཉི་མའི་འོད་བཞིན་དུ། །
བློ་གྲོས་པདྨོ་ཀུན་ནས་རྒྱས་པའི་གཉེན། ། འཆི་བདག་མུན་པ་རིང་དུ་སྤོང་མཛད་ལ། ། མཆོག་ཏུ་གུས་པས་ཕྱག་འཚལ་བྱིན་གྱིས་རློབས། ། དགེ་འདིས་འཆི་བདག་བདུད་ལས་རྣམ་རྒྱལ་ཏེ། ། འཆི་མེད་དངོས་གྲུབ་མྱུར་དུ་ཐོབ་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །འཕགས་པ་ཐུགས་རྗེ་ཆེན་པོ་ཁ་སར་པ་ཎི་ལ་བསྟོད་པ་བྱིན་རླབས་ཀྱི་ཆར་སྤྲིན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚོགས་གཉིས་འོ་མའི་ཆུ་ཆར་བསྲུབས་པ་ལས། ། ལེགས་པར་འཐོན་པ་སྐུ་ཡི་རི་བོང་ཅན། །
མཐའ་ཡས་ཞིང་གི་སྟོན་ཟླའི་འོད་ཚོགས་ཀུན། ། མ་ལུས་གཅིག་ཏུ་བསྡུས་པའི་འོད་འཕྲོ་ཞིང་། ། པད་ཟླའི་སྟེང་དུ་སྐྱིལ་ཀྲུང་ཕྱེད་པས་བཞུགས། ། ཐུགས་རྗེའི་ཞགས་པས་འགྲོ་རྣམས་སྲིད་མཚོ་ལས། ། འདྲེན་པར་མཛད་པའི་ཕྲིན་ལས་བླ་ན་མེད། ། ཕྱག་གཡས་འོ་མའི་ཆུ་རྒྱུན་འབབ་པ་ལས། ། སྡུག་བསྔལ་ཁུར་གྱི་ངལ་བའི་འགྲོ་བ་རྣམས། ། ཡོངས་སུ་ཚིམ་པར་མཛད་པ་སྐྱོབ་པའི་དབང་། ། སྒྲིབ་གཉིས་དྲི་མ་མ་ལུས་རབ་སྤངས་པས། ། གཡོན་པའི་ཕྱག་ན་མེ་ཏོག་དཀར་པོ་འཛིན། །
སྣ་ཚོགས་དར་དང་རིན་ཆེན་རྒྱན་གྱིས་མཛེས། ། འཇིག་རྟེན་ལྷ་བརྒྱས་བསྟོད་དབྱངས་རབ་སྒྲོག་ཅིང་། ། བླ་ན་མེད་པའི་མཆོད་སྤྲིན་ཕུང་པོས་མཆོད། ། ཉམས་ཐག་འགྲོ་བ་རྗེས་འཛིན་མཆོག་ཏུ་བསྔགས། ། ཚད་མེད་ཐུགས་རྗེས་ཁམས་གསུམ་མ་ལུས་ཁྱབ། ། གདུལ་བྱའི་བསམ་པའི་བྱེ་བྲག་མ་ལུས་པ། ། མངོན་སུམ་མཁྱེན་ནས་འདུལ་བའི་ཐབས་མང་གིས། ། སྡུག་བསྔལ་ཁུར་གྱིས་ངལ་བའི་སེམས་ཅན་རྣམས། ། བླ་མེད་ཐར་པའི་ལམ་དུ་འདྲེན་མཛད་པ། ། རྗེ་བཙུན་ཁ་སར་པ་ཎི་ཆེ་མཆོག་ལ། །
བསྟོད་ཚིག་ཆར་སྤྲིན་ཕྲེང་བས་མཆོད་པར་བགྱི། ། གང་ལ་བསྟོད་པའི་དགེ་བས་འགྲོ་བ་རྣམས། ། ཐུགས་རྗེ་ཆེན་པོའི་གོ་འཕང་ཐོབ་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །མགོན་པོ་ཚེ་དཔག་མེད་ལ་བསྟོད་པ་འཆི་མེད་རྔ་སྒྲ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རབ་མཛེས་དམར་བའི་འོད་ཅན་འདབ་སྟོང་སྟེང་། ། ཟླ་བའི་དཀྱིལ་འཁོར་རབ་ཏུ་རྒྱས་པའི་དབུས། ། མཉམ་པའི་སྟབས་ཀྱིས་གྱེན་དུ་བཞེངས་པའི་སྐུ། ། པདྨ་ར་གའི་མདོག་ཅན་འོད་སྟོང་ལྡན། །
འཆི་མེད་བདུད་རྩིས་གང་བའི་ལྷུང་བཟེད་སྣོད། ། ཕྱག་གཉིས་ཐུགས་ཀར་བསྣོལ་བའི་དབུས་ན་འཛིན། ། འཆི་མེད་བདུད་རྩི་སྟེར་བ་ལྷག་པའི་ལྷ། ། དམར་བའི་འོད་ཀྱིས་ཁོར་ཡུག་དབུས་ན་མཛེས། ། དབུ་སྐྲའི་ཅོད་པན་ལན་བུ་རྟིང་པར་ནོན། ། དུས་མིན་འཆི་བ་མ་ལུས་བཟློག་མཛད་པ། ། ཉམས་ཐག་སྡུག་བསྔལ་གྱུར་པ་ཀུན་གྱི་སྐྱབས། ། རྒྱལ་བ་ཚེ་དཔག་མེད་ལ་ཕྱག་འཚལ་ལོ། ། འཆི་མེད་དངོས་གྲུབ་སྩོལ་བའི་ཚེ་དཔག་མེད། ། གུས་པས་བསྟོད་པའི་དགེ་བ་གང་ཐོབ་པ། །
འཆི་བདག་བདུད་ལས་རྣམ་པར་རྒྱལ་གྱུར་ཏེ། ། འོད་དཔག་མེད་པའི་གོ་འཕང་ཐོབ་པར་ཤོག ། ཅེས་ཚེ་དཔག་མེད་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །མཁའ་འགྲོ་མ་སྨེ་བརྩེགས་ལ་བསྟོད་པ་བྱིན་རླབས་ཀྱི་ཆར་འབེབས་ཞེས་བྱ་བ། བླ་མ་དང་དཔལ་ལྡན་མཁའ་འགྲོ་མ་ལ་ཕྱག་འཚལ་ལོ། ། བྱིན་རླབས་ཀུན་གྱི་བདག་ཉིད་ཅན། ། དངོས་གྲུབ་མ་ལུས་སྟེར་མཛད་པ། ། དག་བྱེད་བདུད་རྩིའི་ཆར་རྒྱུན་འབེབས། ། མཁའ་འགྲོ་མ་ཡི་གཙོ་བོར་འདུད། ། མུན་པའི་མདོག་ཅན་པདྨའི་སྟེང་། །
ཉིན་བྱེད་དཀྱིལ་འཁོར་བཀོད་པའི་དབུས། ། ཞབས་ཟུང་མཉམ་པའི་འདུག་སྟངས་ཅན། ། གཟི་བརྗིད་རབ་འབར་གྱེན་དུ་བཞེངས། ། མུན་ནག་ཆར་སྤྲིན་མདོག་ཅན་མ། ། དབུ་སྐྲ་དམར་སེར་ཐུན་མཚམས་སྤྲིན། ། སྤྱན་གསུམ་དམར་འོད་གློག་ཕྲེང་བཞིན། ། བདུད་རྩིའི་བུམ་པ་ཐུགས་ཀར་འཛིན། ། མ་དག་དྲི་མ་སྦྱོང་མཛད་ཅིང་། ། མི་རྟོག་ཏིང་འཛིན་གཡོ་བ་མེད། ། དངོས་གྲུབ་མ་ལུས་སྩོལ་བའི་དཔལ། །
དཔལ་ལྡན་མཁའ་འགྲོ་མ་ལ་འདུད། ། ཐུགས་ཀར་ཉི་མའི་དཀྱིལ་འཁོར་བཀོད་པའི་དབུས། ། ཧཱུྃ་ཡིག་མཐིང་ནག་ལས་བྱུང་བདུད་རྩིའི་རྒྱུན། ། ལུས་ངག་ཡིད་ཀྱི་དྲི་མ་ཀུན་སེལ་མ། ། མཁའ་འགྲོ་མ་ལ་གུས་པས་བསྟོད་པར་བགྱི། ། བསྟོད་པའི་དགེ་ཚོགས་དྲི་མེད་པས། ། མ་དག་དྲི་མ་དག་གྱུར་ཅིག ། འཇིག་རྟེན་འཇིག་རྟེན་འདས་པ་ཡི། ། དངོས་གྲུབ་མ་ལུས་ཐོབ་གྱུར་ཅིག ། ཅེས་རོང་སྟོང་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །མཁའ་སྤྱོད་དཀར་མོ་ལ་བསྟོད་པ་བྱིན་རླབས་རྣམ་རོལ་ཞེས་བྱ་བ། འཇིག་རྟེན་ལྷ་བརྒྱའི་གཙུག་གིས་རབ་མཆོད་ཅིང་། ། བདེ་སྟོང་ཏིང་འཛིན་སྟོབས་ཀྱི་དབང་པོ་རྒྱས། ། པད་ཟླའི་སྟེང་ན་ཡིད་འོང་འཇའ་ཚོན་སྐུ། ། རིགས་ལྔའི་ཐོད་ཕྲེང་འདུ་བྱེད་ལྔ་བཅུ་དག ། ཡོངས་སུ་དག་པའི་འོད་ཕྲེང་རྒྱན་དུ་བྱས། ། ཞིང་ཁམས་རྒྱ་མཚོར་རྣམ་པར་འཕྲོ་བའི་འོད། ། ཁམས་གསུམ་མུན་པ་མ་ལུས་སེལ་མཛད་ཅིང་། ། དཔག་མེད་རྫུ་འཕྲུལ་སྟོབས་ཀྱིས་རྣམ་པར་རོལ། ། མཁའ་ལ་སྤྱོད་པའི་རིག་འཛིན་མཆོག་གནས་སུ། །
འགྲོ་བ་འདྲེན་མཛད་ཕྲིན་ལས་བླ་ན་མེད། ། གྲི་ཐོད་ཟུང་གི་རྒྱན་གྱིས་ཕྱག་གཉིས་མཛེས། ། སྡུག་བསྔལ་ཀུན་སྐྱོབ་བརྩེ་བའི་བདག་ཉིད་ཅན། ། ལྷག་པའི་ལྷ་མཆོག་དཔལ་མོ་བདེ་ཆེན་གནས། ། དད་པའི་མེ་ཏོག་ཕྲེང་བ་གུས་པས་བསྟོད། ། བསྟོད་པའི་དགེ་ཚོགས་གང་ཞིག་ཐོབ་པ་དེས། ། དག་པ་མཁའ་སྤྱོད་གནས་སུ་བགྲོད་པར་ཤོག ། ཅེས་རོང་སྟོན་ཆེན་པོས་ནཱ་ལེནྡྲར་སྦྱར་བའོ།། ༈ །མཁའ་སྤྱོད་དཀར་མོ་ལ་བསྟོད་པ་རིན་ཆེན་རྒྱན་ཕྲེང་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
པད་ཟླའི་དབུས་ན་ཧྲཱིཿཡིག་ལས་བྱུང་མ། ། ཉོན་མོངས་གདུང་སེལ་རབ་དཀར་ཟླ་འོད་ཅན། ། ཕྱིན་དྲུག་རྫོགས་པའི་རྒྱན་ཕྲེང་འོད་འབར་ཞིང་། ། ཉོན་མོངས་རབ་བསྲེག་མེ་དཔུང་དབུས་ན་བཞུགས། ། ལང་ཚོ་རབ་མཛེས་ཤིན་ཏུ་ཡིད་འོང་མ། ། བཅུ་དྲུག་ལོ་ལོན་ཚུལ་གྱིས་གཟི་མདངས་ཅན། ། འཁོར་བའི་སྐྱོན་གྱིས་མ་གོས་དཀར་བའི་སྐུ། ། གོས་བཟང་རིན་ཆེན་རྒྱན་གྱིས་རྣམ་པར་སྤྲས། ། མ་རིག་གཉིད་ཀྱིས་ནོན་པའི་འགྲོ་བ་རྣམས། ། སད་ཕྱིར་སྒྲ་སྟོང་ཧཱུྃ་དང་ཕཊ་སྒྲ་སྒྲོགས། །
བདེ་སྟོང་ཟུང་འཇུག་དབྱེར་མེད་ལྷན་ཅིག་སྐྱེས། ། དམར་མོ་སྤྱན་གསུམ་མཁའ་ལ་རབ་གཟིགས་མ། ། ཕྱོགས་བཅུའི་སངས་རྒྱས་རྣམས་ནི་ལེགས་མཆོད་ཅིང་། ། དུ་བ་འཁྱིལ་བའི་དབུ་སྐྲ་སིལ་བུར་འཆང་། ། ཐབས་ཤེས་གཉིས་མེད་རུས་པའི་རྒྱན་དང་ལྡན། ། མཚོན་ཆའི་མཆོག་ནི་མཆན་ཁུང་གཡོན་ན་མཛེས། ། དུག་གསུམ་ལྗོན་པ་རྩད་ནས་གཅོད་པའི་ཕྱིར། ། ཕྱག་གཡས་གྲི་གུག་མཁའ་ལ་རབ་འཛིན་ཅིང་། ། གཉིས་མེད་བདུད་རྩི་རྣམ་པར་རོལ་པའི་ཕྱིར། ། གཡོན་པའི་ཕྱག་གིས་ཐོད་པ་ཡོངས་སུ་འཛིན། །
འགྲོ་ལ་རབ་དགྱེས་ཞལ་ནི་འཛུམ་ཁྲོར་བཅས། ། ཆོས་ཉིད་འགྱུར་མེད་དབུ་སྐྲ་བུང་བའི་མདོག ། རིགས་ལྔའི་ཐོད་པས་དབུ་ལ་རབ་བརྒྱན་ཞིང་། ། རྣམ་རྟོག་རབ་སྤངས་བརྒྱ་ཕྱེད་ཐོད་ཕྲེང་ཅན། ། སྒྱུ་མའི་དོན་རྟོགས་འཇའ་ཚོན་གུར་ཁྱིམ་དབུས། ། གཟི་བརྗིད་ཕུང་པོ་རི་དབང་ལྷུན་པོ་བཞིན། ། འགྲོ་བ་མཁའ་སྤྱོད་གནས་སུ་འདྲེན་མཛད་མ། ། བཅོམ་ལྡན་ལྷ་མོའི་གཙོ་ལ་ཕྱག་འཚལ་བསྟོད། ། གང་སྐུ་ཡིད་འོང་ཡིད་ལ་སེམས་པ་དང་། ། གསུང་གི་རིག་སྔགས་ཅུང་ཟད་བཟླ་བྱེད་པ། །
དག་པ་མཁའ་སྤྱོད་གནས་སུ་འདྲེན་པ་དང་། ། བསྟོད་ཚིག་བརྗོད་པ་དག་ཀྱང་སྐལ་བར་ལྡན། ། མདུན་གྱི་ནམ་མཁར་མཛེས་པའི་འཛུམ་ཞལ་ཅན། ། ལེགས་པར་བཞུགས་ནས་བྱིན་རླབས་མཐུ་སྟོབས་ཀྱིས། ། རིག་འཛིན་མཁའ་སྤྱོད་དབྱིངས་སུ་དྲངས་མཛོད་ཅིག ། ཚེ་འདིར་ཐོས་བསམ་སྒོམ་པ་འཕེལ་བར་མཛོད། ། ཁྱེད་ལ་བསྟོད་པའི་དགེ་ཚོགས་གང་ཐོབ་པས། ། ངན་འགྲོའི་སྡུག་བསྔལ་མ་ལུས་རབ་ཞི་ཞིང་། ། མཐོ་རིས་ཡོན་ཏན་ཕུན་སུམ་ཚོགས་པ་དང་། ། དག་པ་མཁའ་སྤྱོད་གནས་སུ་འདྲེན་པར་ཤོག །
ཅེས་སླར་ཡང་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །མཁའ་སྤྱོད་དམར་མོ་ལ་བསྟོད་པ་སྙན་པའི་སྒྲ་དབྱངས་ཞེས་བྱ་བ། བླ་མ་དང་བཅོམ་ལྡན་འདས་མ་ལ་ཕྱག་འཚལ་ལོ། ། ཚད་མེད་ཡོན་ཏན་འོད་ཀྱི་དྲྭ་བ་ཅན། ། པད་ཟླའི་སྟེང་ན་ཅུང་ཟད་འགྱིང་བའི་ཚུལ། ། བྱི་རུའི་མདངས་འཕྲོག་ཐུན་མཚམས་སྤྲིན་གྱིས་འོད། ། ལང་ཚོ་རབ་རྒྱས་སྒེག་པའི་ཚུལ་འཆང་མ། ། དུས་གསུམ་གཟིགས་པའི་སྤྱན་གསུམ་དམར་འོད་ཅན། ། ཡོངས་སུ་དག་པའི་མཁའ་ལ་རབ་ཏུ་གཟིགས། ། འཇིག་རྟེན་ལྷ་བརྒྱས་ཞབས་ཀྱི་པདྨོ་ལ། །
གུས་པས་རབ་འདུད་བཅོམ་ལྡན་མ་ལ་བསྟོད། ། ཚུལ་བཟང་ཡོངས་སུ་རྫོགས་པ་གང་གི་སྐུ། ། ཀ་ལ་པིང་ཀའི་དབྱངས་ཀྱི་སྒྲ་ལྡན་དང་། ། ཇི་ལྟ་ཇི་སྙེད་མཁྱེན་པའི་ཐུགས་མངའ་ཞིང་། ། དཔག་ཡས་ཡོན་ཏན་ཟག་མེད་བདེ་ཆེན་གནས། ། སྲིད་པའི་འཇིགས་གནས་འགྲོ་བ་མ་ལུས་པ། ། མཁའ་སྤྱོད་གནས་སུ་འདྲེན་པའི་འཕྲིན་ལས་མ། ། མདུན་གྱི་ནམ་མཁར་བཞུགས་ནས་ཐུགས་རྗེ་ཡིས། ། འོད་ཟེར་ཀུན་ནས་འཕྲོ་བར་མཛད་དུ་གསོལ། ། དམར་བའི་མདོག་ཅན་མཁའ་སྤྱོད་མ་བསྟོད་པའི། །
དགེ་ཚོགས་ཚད་མེད་གང་དག་ཐོབ་པ་ལས། ། སྡུག་བསྔལ་རབ་འདས་དག་པ་མཁའ་སྤྱོད་གནས། ། འགྲོ་ཀུན་བདེ་བླག་ཉིད་དུ་བསྒྲོད་པར་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཡེ་ཤེས་ཀྱི་མཁའ་འགྲོ་མ་ནི་གུ་མ་ལ་བསྟོད་པ་བྱིན་རླབས་མྱུར་མགྱོགས་ཞེས་བྱ་བ། བླ་མ་དང་མཁའ་འགྲོའི་ཚོགས་ལ་ཕྱག་འཚལ་ལོ། ། ཚད་མེད་འགྲོ་ལ་ཐུགས་རྗེའི་བདག་ཉིད་ཅན། ། སྟོང་ཉིད་རྟོགས་པའི་ཡེ་ཤེས་རབ་རྒྱས་ཏེ། ། རྫུ་འཕྲུལ་ཤུགས་ཀྱི་མཁའ་ལ་རབ་འགྲོ་མ། ། ཡོན་ཏན་བརྗོད་ལས་འདས་ཀྱང་ཅུང་ཟད་བསྒྲགས། །
མན་ངག་བདུད་རྩིའི་རྒྱུན་གྱིས་དྲི་མ་ཀུན། ། རབ་ཏུ་དག་བྱེད་དཔའ་བའི་བློ་ལྡན་མ། ། སྐྱེ་འཆིའི་སྡུག་བསྔལ་ཀུན་ལས་སྐྱོབ་མཛད་པའི། ། ཕུལ་བྱུང་ལས་ཀྱང་ཆེས་ཆེར་ཕུལ་དུ་བྱུང་། ། གསུང་གི་རྔ་སྒྲ་རྣམ་པར་རེག་པ་ལས། ། ཡིད་ཀྱི་ཆུ་མཚོར་རྟོགས་པའི་རླབས་གཡོ་ཞིང་། ། མི་རྟོག་ཏིང་འཛིན་ཉི་མའི་སྙིང་པོ་དང་། ། ལྷན་སྐྱེས་བདེ་བའི་འོད་ཟེར་མཉམ་དུ་རྒྱས། ། ལྷག་པར་ཞིང་འདིར་གསུང་ཟེར་རབ་འཕྲོས་པས། ། གདུལ་བྱ་དུ་མས་རྨད་བྱུང་རྟོགས་པ་ཐོབ། །
འཕྲིན་ལས་བཟང་པོ་མི་ཟད་འབྱུང་བའི་གཏེར། ། དྲན་པ་ཙམ་གྱིས་བྱིན་རླབས་འཇུག་ལ་འདུད། ། ཁྱོད་ལ་བསྟོད་པའི་བསོད་ནམས་ཕུན་ཚོགས་ཀྱིས། ། ཐར་པའི་ལམ་དང་ཏིང་འཛིན་ཐོབ་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བའོ།། ༈ །རྡོ་རྗེ་ཕག་མོ་ལ་བསྟོད་པ་བྱིན་རླབས་ཆར་འབེབས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྡོ་རྗེ་འཆང་གི་དགོངས་པའི་ས་ཐོབ་ཅིང་། ། ཟག་མེད་བདེ་ཆེན་རྗེས་ཆགས་བྱི་རུའི་མདོག ། ཐབས་དང་ཤེས་རབ་ཟུང་དུ་སྦྲེལ་བ་ཡིས། །
གྲི་ཐོད་བསྣོལ་བས་ཐུགས་ཀར་རྣམ་པར་བརྒྱན། ། སྟོང་ཉིད་དོན་རྟོགས་སྐུ་གསུམ་འབྲས་བུ་ཅན། ། ཁ་ཊྭཱཾ་ག་ནི་གྲུ་མོར་གྱེན་ཕྱོགས་ཤིང་། ། ཆེ་བའི་ཆེ་མཆོག་ལྷ་ཡི་ལྷ་བརྙེས་པས། ། རིགས་ལྔའི་ཅོད་པན་གཙུག་ན་རྣམ་པར་མཛེས། ། འདུ་བྱེད་ལྔ་བཅུ་དྲི་མེད་ཡོངས་དག་པས། ། མི་མགོའི་ཕྲེང་བའི་དོ་ཤལ་འཕྱང་བ་དང་། ། ཉོན་མོངས་བུད་ཤིང་མཐའ་དག་རབ་བསྲེག་ཕྱིར། ། བསྐལ་པའི་མེ་ལྟར་འབར་བའི་དབུས་ན་གནས། ། མཆོག་གི་དངོས་གྲུབ་ཀུན་སྟེར་བཅོམ་ལྡན་མ། །
དྲན་པ་ཙམ་གྱིས་འཆི་མེད་བདུད་རྩི་ཐོབ། ། རྒྱལ་བ་མཆོད་བྱེད་རྣམ་དག་སྐུ་འཛིན་མས། ། ས་ཡི་ཁྱོན་འདིར་དགྱེས་པའི་གར་སྟབས་བསྒྱུར། ། གང་ལ་མཆོད་བྱེད་སྐྱེ་འཆིའི་འཇིགས་པ་ལས། ། གྲོལ་བར་མཛད་པ་རྨད་བྱུང་ལྷག་པའི་ལྷ། ། དཔལ་ལྡན་ཕག་མོའི་སྐུ་གསུང་ཐུགས་མཆོག་ལ། ། རབ་ཏུ་དད་པའི་ཡིད་ཀྱིས་ཕྱག་འཚལ་ལོ། ། བྱིན་རླབས་གཏེར་མཛོད་རྡོ་རྗེ་ཕག་མོ་ལ། ། བསྟོད་པའི་དགེ་བས་འཁོར་བའི་འཇིགས་པ་ལས། ། གྲོལ་ནས་མཆོག་གི་དངོས་གྲུབ་ཐོབ་པ་དང་། །
ཀུན་ཀྱང་ལྷ་མོའི་གོ་འཕང་མྱུར་ཐོབ་ཤོག ། ཅེས་རོང་སྟོན་ཆེན་པོས་ཤྲཱི་ནཱ་ལེནྡྲའི་དགོན་པར་སྦྱར་བའོ།། ༈ །དཔལ་གསང་བ་འདུས་པ་ལ་བསྟོད་པ་བྱིན་རླབས་གཏེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁྱེན་པའི་ཡེ་ཤེས་ཡོན་ཏན་མི་ཟད་གཏེར། ། མཐའ་ཡས་འགྲོ་ལ་བརྩེ་བའི་དགའ་སྟོན་འགྱེད། ། རྒྱལ་བ་ཀུན་གྱི་གསང་བའི་མཛོད་འཛིན་པ། ། རྨད་བྱུང་འཕྲིན་ལས་ཀུན་འདུས་བསྟོད་པར་བགྱི། ། འདབ་སྟོང་སྟེང་ན་ཉི་མའི་དཀྱིལ་འཁོར་དབུས། ། ཉིན་བྱེད་འབུམ་གྱི་གཟི་བརྗིད་འཕྲོག་བྱེད་ཅིང་། །
འཕྲིན་ལས་བཞི་ཡི་བདག་ཉིད་ཡིད་འོང་སྐུ། ། སྟོབས་བཅུའི་སྟོབས་ཀྱི་བདུད་བཞིའི་དཔུང་ཚོགས་གནོན། ། དྲེགས་ལྡན་ཀུན་གྱི་ཞབས་པད་བརྟན་པའི་དཔལ། ། ཞལ་གསུམ་ཕྱག་དྲུག་ཨུཏྤལ་མཐིང་ཀའི་མདོག ། གཡས་ཞལ་དཀར་པོ་གཡོན་པ་དམར་བའི་མདོག ། ཕྱག་གཡས་རྡོ་རྗེ་འཁོར་ལོ་པདྨ་འཛིན། ། ཕྱག་གཡོན་དྲིལ་བུ་རིན་ཆེན་རལ་གྲི་དང་། ། ཐུགས་ཀའི་པདྨོ་དམར་བའི་འོད་ལྡན་པ། ། ཡེ་ཤེས་སེམས་དཔའ་དེའི་ཐུགས་ཀར་ཡང་། ། ཏིང་འཛིན་སེམས་དཔའ་ཧཱུྃ་ཡིག་འོད་དང་བཅས། །
སྤྱན་གསུམ་གློག་འོད་དྲག་པོ་རྣམ་གཡོ་ཞིང་། ། སྐུ་ཡི་དཀྱིལ་འཁོར་འཇའ་འོད་གུར་ཁྱིམ་དང་། ། མཚམས་དཀར་རིན་ཆེན་ཕྲེང་བ་ཀུན་དའི་མདོག ། མཐའ་ཡས་ཞིང་ཀུན་ཁྱབ་པའི་འོད་ཟེར་ཅན། ། དངོས་གྲུབ་ཀུན་གྱི་གཏེར་གྱུར་ལ་ཕྱག་འཚལ། ། ཤེས་བྱ་མ་ལུས་རྣམ་པར་སྣང་མཛད་ཅིང་། ། གསེར་འོད་འཁྱུག་པ་རིན་ཆེན་ཀུན་གྱི་གཏེར། ། དམར་བའི་འོད་ཆགས་འཛིན་པ་སྣང་མཐའ་ཡས། ། དོན་ཀུན་གྲུབ་མཛད་རིགས་ཀྱི་ལྷ་བཞི་རྒྱལ། ། རབ་མཛེས་འཇའ་ཚོན་སྐུ་ཅན་རིགས་ཀྱི་ཡུམ། །
སྡུག་བསྔལ་ཉེར་ཞིའི་ཕྲིན་ལས་བསྒྲུབ་མཛད་པ། ། མཆོད་པའི་སྤྲིན་གྱིས་རྒྱལ་བ་རྒྱ་མཚོའི་ཚོགས། ། རབ་ཏུ་མཆོད་པར་བྱེད་ལའང་ཕྱག་འཚལ་ལོ། ། ལྷག་བསམ་དྲི་མེད་ཀུན་ལ་རབ་འཇུག་ཅིང་། ། གཞན་དོན་ཁུར་གྱིས་མི་ངལ་སྲིད་མཐའི་བར། ། དོན་གཉིས་བསྒྲུབ་ལ་གཡེལ་བ་མེད་འཇུག་པ། ། རྣམ་དག་ཐུགས་མངའ་རྒྱལ་སྲས་རྣམས་ལ་འདུད། ། འཇིགས་པའི་གཟུགས་ཅན་སྤྱན་གསུམ་དམར་བའི་འོད། ། ཟད་པའི་དུས་ཀྱི་མེ་ཆེན་རབ་འབར་བ། ། སྣ་ཚོགས་གཟུགས་ཅན་ཀླུ་དབང་རྒྱན་དུ་བྱས། །
ཁྲོ་ཆེན་འབར་བའི་ཚོགས་ལ་ཕྱག་འཚལ་ལོ། ། དཔལ་ལྡན་འདུས་པའི་དཀྱིལ་འཁོར་ལྷ་ཚོགས་ལ། ། བསྟོད་པའི་དགེ་ཚོགས་གང་ཞིག་ཐོབ་པ་དེས། ། མཐོང་བའི་ཆོས་ལ་བདེན་དོན་མཐོང་བ་དང་། ། སྒྲིབ་གཉིས་མུན་པའི་དཔུང་ལས་རྒྱལ་གྱུར་ཅིག ། བྱང་ཆུབ་ཉེ་ལམ་མྱུར་བའི་དངོས་གྲུབ་བརྙེས། ། བདེ་བླག་ཉིད་དུ་རྩོལ་བར་མཛད་ནས་ཀྱང་། ། ཕྱོགས་རྣམས་ཀུན་ཏུ་བདེ་ལེགས་ཁྱབ་པ་དང་། ། བཀྲ་ཤིས་ཕུན་ཚོགས་རྣམ་པར་རྒྱལ་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲ་རྣམ་པར་རྒྱལ་བའི་ཁང་བཟང་དམ་པར་སྦྱར་བའོ།།
༈ །དཔལ་གསང་བ་འདུས་པའི་དཀྱིལ་འཁོར་འཁོར་ལོར་འཁོད་པའི་ཁྲོ་བོ་བཅུ་ལ་བསྟོད་པ་རྔམ་པ་སྒྲ་སྒྲོགས་ཞེས་བྱ་བ། བླ་མ་དང་ཁྲོ་བོའི་ཚོགས་ལ་ཕྱག་འཚལ་ལོ། ། ཐུགས་རྗེའི་བདག་ཉིད་འགྲོ་ལ་བརྩེ་བ་ཅན། ། ཀུན་ལ་བྱམས་པ་འདོར་བ་མེད་གྱུར་ཀྱང་། ། གདུལ་བྱ་འདུལ་ཕྱིར་འཇིགས་པའི་སྐུར་སྟོན་པ། ། ཁྲོ་ཆེན་འབར་བའི་ཚོགས་ལ་ཕྱག་འཚལ་ལོ། ། འདབ་སྟོང་དབུས་ན་ཉིན་བྱེད་བཀོད་པའི་སྟེང་། ། གཟི་བརྗིད་རབ་འབར་གར་གྱི་སྟངས་སྟབས་ཅན། ། མེ་ལྕེའི་གུར་ཁྱིམ་འབར་བའི་ཀློང་དཀྱིལ་ནས། ། སྒེག་ཅིང་དཔའ་བའི་ཚུལ་གྱིས་རྣམ་པར་བཞུགས། །
སྤྱན་གསུམ་དམར་བ་གློག་ལྟར་རབ་འཁྱུག་པས། ། བདུད་ཀྱི་དཔུང་ཚོགས་མཐའ་ཡས་འཇིགས་བྱེད་ཅིང་། ། ཀུན་གྱི་དབུས་ན་རི་དབང་ལྷུན་པོ་བཞིན། ། ཕྱོགས་རྣམས་དུ་མར་འཇིགས་པའི་འོད་ཟེར་འཕྲོ། ། ཆར་སྤྲིན་ཁྲོད་ན་གློག་ཕྲེང་རྒྱུ་བ་ལྟར། ། དྲག་པོའི་ལྗགས་བསྐྱོད་སྣ་ཚོགས་སྐྲག་བྱེད་ཅིང་། ། འཇིགས་རུང་མཚོན་ཆ་སྣ་ཚོགས་འཛིན་པ་དང་། ། སྟོབས་བཅུའི་སྟོབས་ཀྱིས་བདུད་དཔུང་འཇོམས་པར་མཛད། ། དབུ་སྐྲ་དམར་སེར་གྱེན་དུ་བསྐྱོད་པའི་འོད། ། རབ་བརྗིད་ཉི་མའི་འོད་ཀྱང་ཕམ་བྱེད་པ། །
སྐུའི་ཆ་ཤས་ཅུང་ཟད་བསྐྱོད་པས་ཀྱང་། ། མ་ལུས་འཇིག་རྟེན་ཁམས་ཀུན་གཡོ་བར་འགྱུར། ། དབུགས་རླུང་འཕྲོ་བས་ལྷུན་པོའང་འཇིགས་བྱེད་ཅིང་། ། བསྐལ་པའི་མེ་ཆེན་དྲག་ཏུ་འབར་བ་ཡང་། ། ཞལ་ནས་དབུགས་གཅིག་བཏབ་པས་ཞི་མཛད་པའི། ། དཔའ་ཆེན་དཔའ་བོ་དཔལ་ལྡན་འཇིགས་སུ་རུང་། ། ཞབས་ཀྱི་གོམ་པ་རབ་ཏུ་བསྐྱོད་པ་ལས། ། རྒྱ་མཚོའི་གོས་ཅན་སྐྲག་པས་འདར་བ་བཞིན། ། གཟུགས་སྐུའི་དཀྱིལ་འཁོར་ཡིད་ལ་བཀོད་ཙམ་གྱིས། ། ཉེར་འཚེའི་འཇིགས་པ་གང་དག་ཞི་བར་འགྱུར། །
བཞད་པའི་ང་རོས་སྟོང་གསུམ་འབྲུག་སྒྲ་ཡང་། ། མཐའ་ཡས་ཟིལ་གྱིས་གནོན་པའི་སྒྲ་དབྱངས་ཅན། ། རྣམ་དག་ཐུགས་ཀྱིས་མ་ལུས་མཁྱེན་པ་དང་། ། འཇིགས་པ་ཀུན་སྐྱོབ་ཁྲོ་བོའི་ཚོགས་ལ་བསྟོད། ། བསྟོད་པའི་དགེ་ཚོགས་གངྒཱའི་ཆུ་རྒྱུན་གྱིས། ། ཡིད་ཀྱི་དྲི་མ་མ་ལུས་དག་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །དཔལ་གསང་བ་འདུས་པའི་རིགས་བཞིའི་ལྷ་མོ་རྡོ་རྗེ་མ་ལྔ་ལ་བསྟོད་པ་རིན་ཆེན་རྒྱན་ཕྲེང་ཞེས་བྱ་བ། བླ་མ་དང་ལྷ་མོའི་ཚོགས་ལ་ཕྱག་འཚལ་ལོ། ། ཟག་མེད་བདུད་རྩིས་དབང་པོ་རབ་རྒྱས་ཤིང་། །
དགའ་བདེའི་དཔལ་གྱིས་རྣམ་པར་རོལ་པ་ཅན། ། ཚད་མེད་བཞི་ཡིས་འགྲོ་བ་རྗེས་སུ་འཛིན། ། འཕྲིན་ལས་རྣམ་བཞིའི་མཛད་པ་ཕུལ་དུ་བྱུང་། ། རིགས་བཞིའི་འགྲོ་བ་མ་ལུས་འདྲེན་པའི་དཔལ། ། བགེགས་རྣམས་རབ་འཇིགས་ཡམས་ནད་ཞི་བ་དང་། ། ཚད་མེད་གདུལ་བྱ་ཡོངས་སུ་སྡུད་མཛད་ཅིང་། ། བདུད་བཞིའི་འཇིགས་པ་ལས་སྐྱོབ་ལྷག་པའི་ལྷ། ། ཡིད་འོང་མཆོད་སྤྲིན་རྣམ་པར་མཛེས་པ་ལས། ། ཡེ་ཤེས་ལྔ་ཡི་བདག་ཉིད་དག་པའི་ལྷ། ། རྒྱལ་བ་ཀུན་མཆོད་འདོད་ཡོན་སྤྲིན་ཚོགས་ཀྱིས། །
ནམ་མཁའི་དབྱིངས་ཀུན་ཁྱབ་པར་མཛད་པ་མོ། ། མི་ཕྱེད་རྡོ་རྗེའི་སྐུ་ཅན་སྐུ་ལྔ་ཡིས། ། ཡེ་ཤེས་ལྔ་ལྡན་ལྷ་མོའི་ལྷ་ཚོགས་ཀྱི། ། ཞབས་ཀྱི་པདྨོ་སོར་མོའི་འདབ་ཕྲེང་ཅན། ། དད་པའི་བློ་ཅན་བདག་གིས་སྤྱི་བོས་འདུད། ། བསྟོད་པའི་དབྱངས་སྙན་ཡོངས་སུ་སྤེལ་བ་ལས། ། དགེ་ཚོགས་གང་ཞིག་ཐོབ་པ་དེ་ཡིས་ནི། ། ལྷག་པའི་ལྷ་ཚོགས་རབ་ཏུ་མཉེས་གྱུར་ཏེ། ། རྨད་བྱུང་བྱིན་རླབས་ཡིད་ལ་འཇུག་གྱུར་ཅིག ། ཅེས་པ་འདི་རོང་སྟོན་ཆེན་པོས་ནཱ་ལེནྡྲར་སྦྱར་བའོ།།
༈ །བཅོམ་ལྡན་འདས་དགྱེས་པ་རྡོ་རྗེ་ལ་བསྟོད་པ་བྱིན་རླབས་ཀྱི་ཆར་རྒྱུན་རྣམ་པར་གཡོ་བ་ཞེས་བྱ་བ། བླ་མ་དང་ལྷག་པའི་ལྷ་ཚོགས་ལ་ཕྱག་འཚལ་ལོ། ། བླ་མེད་རྒྱུད་སྡེ་སྙིང་པོའི་དོན་གྱི་ལྷ། ། བྱིན་རླབས་འོད་སྟོང་རྣམ་པར་འགྱེད་པ་དང་། ། ཕྲིན་ལས་བཞི་ཡིས་རིགས་བཞིའི་དོན་མཛད་པ། ། འགྲོ་བ་ཀུན་གྱི་སྐྱོབ་པ་བླ་ན་མེད། ། རྣམ་པར་ཐར་བརྒྱད་དག་པའི་ཞལ་མངའ་ཞིང་། ། བཅུ་ཕྲག་གཉིས་དང་ཆུ་གཏེར་སྤྱན་ཡངས་མཛེས། ། ཆར་སྤྲིན་མདངས་འཕྲོག་མུན་པའི་མདངས་ཅན་དེ། ། སྔོ་དཀར་དམར་དང་དུད་ཁའི་ཞལ་ནི་མཛེས། །
ཚངས་དབང་ཉེ་དབང་དྲག་པོ་བསྣོལ་བའི་སྟེང་། ། སྐུའི་དཀྱིལ་འཁོར་གྱེན་དུ་མངོན་འཕགས་ཤིང་། ། ཞབས་ཀྱི་དཀྱིལ་འཁོར་འཁོར་ལོ་རྣམ་བཀོད་པ། ། ཡེ་ཤེས་མེ་དཔུང་འབར་བའི་དབུས་ན་བཞུགས། ། སྟོང་ཉིད་བཅུ་དྲུག་རྣམ་པར་དག་པའི་ཕྱག ། གཡས་གཡོན་ཕྱོགས་སུ་རྣམ་པར་རྒྱལ་གྱུར་ཏེ། ། མི་ཟད་བདུད་ཀྱི་དཔའ་བོ་འཆིང་བྱེད་ཅིང་། ། རིན་ཆེན་རུས་ཕྲེང་སོགས་ཀྱིས་རྣམ་པར་བརྒྱན། ། སྟོང་ཉིད་སྙིང་རྗེའི་བདག་ཉིད་སྐུར་གྱུར་པ། ། ཐབས་དང་ཤེས་རབ་དབྱེར་མེད་ཡུམ་དང་བཅས། །
དངོས་ཀུན་རང་བཞིན་མཆོག་ཏུ་གདོད་ནས་དག ། འགྲོ་ཀུན་སྐྱོན་ཀུན་སྐྱོབ་ལ་ཕྱག་འཚལ་ལོ། ། དཔལ་ལྡན་དགྱེས་པ་རྡོ་རྗེ་ལ། ། ཆ་ཙམ་བསྟོད་པའི་དགེ་བ་ཡིས། ། མཐའ་ཡས་སེམས་ཅན་ཐམས་ཅད་ཀྱིས། ། བླ་མེད་གོ་འཕང་མྱུར་ཐོབ་ཤོག ། ཅེས་དགྱེས་པ་རྡོ་རྗེ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །བཅོམ་ལྡན་འདས་གཤིན་རྗེ་གཤེད་དམར་པོ་ལ་བསྟོད་པ་རྣམ་པར་རོལ་པའི་སྒྲ་དབྱངས་ཞེས་བྱ་བ། བླ་མེད་གཤིན་རྗེ་གཤེད་ལ་ཕྱག་འཚལ་ལོ། ། ཐུགས་རྗེའི་རོལ་པ་ཀུན་ཏུ་མི་གཏོང་ཞིང་། །
ཞི་བའི་ཐུགས་མངའ་མི་གཡོ་གནས་གྱུར་ཀྱང་། ། གདུལ་བྱའི་དོན་དུ་ཁྲོས་པའི་སྐུར་སྟོན་པ། ། འཇིགས་མཛད་གཤིན་རྗེ་གཤེད་ལ་ཕྱག་འཚལ་ལོ། ། བྱང་ཆུབ་མཆོག་གནས་གདུལ་བྱའི་དོན་མཛད་པ། ། ཀུན་ལས་རྣམ་པར་རྒྱལ་བའི་སྟོབས་ལྡན་པས། ། བདུད་ཀྱི་དཔའ་བོ་རྣམ་པར་འཇོམས་མཛད་ཅིང་། ། མ་ཧེའི་གདན་ལ་ཞབས་ཀྱི་དཀྱིལ་འཁོར་བཀོད། ། བྱི་རུའི་མདངས་འཕྲོག་གཟི་བརྗིད་ཕུང་པོ་ཅན། ། དམར་བའི་འོད་ལྡན་སྤྱན་གསུམ་གློག་ཕྲེང་གཡོ། ། ཕྱག་གཡས་རྣམ་པར་རྒྱལ་བའི་དབྱུག་པ་དཀར། །
ཕྲག་པའི་སྟེང་ན་འཕྱར་བའི་ཚུལ་ཅན་རྒྱལ། ། གཡོན་པ་ཐུགས་ཁར་ཐོད་པའི་སྣོད་འཛིན་ཅིང་། ། མེ་ཆེན་འབར་བའི་ཁྲོད་ན་རབ་འགྱིང་བ། ། ཉོན་མོངས་དུག་ལྔ་དག་པའི་སྐུ་མངའ་ཅན། ། ཡེ་ཤེས་ལྔ་ལྡན་སྐུ་ལྔ་མཆོག་ལ་འདུད། ། གང་ལ་བསྟོད་པའི་དགེ་ཚོགས་དྲི་མེད་པས། ། ཀུན་ལས་རྣམ་པར་རྒྱལ་བའི་སྐུ་ཐོབ་ཅིང་། ། མཛད་པ་ཕྲིན་ལས་ཕྱོགས་བཅུར་རྒྱས་པ་དང་། ། བླ་མེད་བྱང་ཆུབ་མྱུར་དུ་ཐོབ་པར་ཤོག ། ཅེས་རོང་སྟོན་ཆེན་པོས་ནཱ་ལེནྡྲའི་དགོན་པར་སྦྱར་བའོ།།
༈ །བཅོམ་ལྡན་འདས་རྡོ་རྗེ་འཇིགས་བྱེད་ལ་བསྟོད་པ་འཇིགས་པའི་སྒྲ་སྒྲོགས་ཞེས་བྱ་བ། བླ་མ་དང་དཔལ་འཇིགས་བྱེད་ལ་ཕྱག་འཚལ་ལོ། ། འཇམ་དབྱངས་ཁྲོས་པའི་ཚུལ་གྱིས་སྐུར་སྟོན་པ། ། འཇིགས་བྱེད་ཆེན་པོ་འགྲོ་བ་ཀུན་སྒྲོལ་ཞིང་། ། ནག་ཕྱོགས་བདུད་ཀྱི་དཔུང་ཚོགས་བཅས་པ་ཀུན། ། མ་ལུས་མཐར་བྱེད་མཐུ་སྟོབས་ཅན་ལ་འདུད། ། སྤྲུལ་པའི་གཟུགས་ཀྱིས་འགྲོ་བའི་དོན་མཛད་ཅིང་། ། རྣམ་མང་དབུ་ལ་རེ་རེའི་སྤྱན་གསུམ་དམར། ། རྣམ་དག་ཕྱག་ན་འཇིགས་པའི་མཚོན་ཆ་ཅན། ། མ་ཧེའི་གདན་ལ་འཇིགས་པའི་ཚུལ་གྱིས་བཞུགས། །
མི་འཇིགས་དཔུང་ཚོགས་རྒྱས་པའི་མེ་འོད་ཀྱིས། ། སྲིད་པའི་མུན་ནག་མ་ལུས་རྣམ་སེལ་ཞིང་། ། འགྲོ་ཀུན་དབུགས་འབྱིན་མཛད་པའི་ཕྲིན་ལས་ཅན། ། རྫུ་འཕྲུལ་ཞབས་ལྡན་ཁྲོ་བོའི་རྒྱལ་པོར་འདུད། ། ཡོན་ཏན་མི་ཟད་མཆོག་ཏུ་གྱུར་པའི་ལྷ། ། འཇམ་དབྱངས་ཁྲོས་པའི་ཚུལ་སྟོན་གཟུགས་ཀྱི་སྐུ། ། བདུད་དཔུང་མ་ལུས་རྣམ་པར་འཇིགས་བྱེད་པ། ། བཅོམ་ལྡན་རྡོ་རྗེའི་སྐུ་ལ་ཕྱག་འཚལ་བསྟོད། ། གང་ལ་གུས་པས་བསྟོད་པའི་དགེ་ཚོགས་ཀྱིས། ། མི་མཐུན་ཕྱོགས་རྣམས་ཀུན་ལས་རྒྱལ་གྱུར་ཅིག །
ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ། ། ཤུ་བྷཾ།། ༈ །དཔལ་འཁོར་ལོ་བདེ་མཆོག་ལ་བསྟོད་པ་བྱིན་རླབས་མྱུར་འཇུག་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཡིད་འོང་མཚན་དཔེ་རབ་ལྡན་གཟི་བརྗིད་འབར། ། ཟག་མེད་བདེ་ཆེན་མཆོག་གིས་གང་བ་པ། ། ལས་བཞིའི་དབང་བྱེད་སྐུ་བཞིའི་ཞལ་མངའ་ཞིང་། ། མཐིང་ཀ་ལྗང་དང་དམར་སེར་ཞལ་ཀྱི་མདོག ། ཁྲོ་འཛུམ་དཀྱིལ་འཁོར་རེ་རེའང་སྤྱན་གསུམ་འབར། ། བཅུ་གཉིས་དག་པའི་ཕྱག་གིས་རབ་མཛེས་ཤིང་། །
ཐབས་ཤེས་ཟུང་གིས་རྡོར་དྲིལ་ཐུགས་ཀར་བསྣོལ། ། གཏི་མུག་རབ་སྤངས་གླང་ཆེན་ལྤགས་པ་འཛིན། ། ལེགས་པར་འདོམས་པའི་སྒྲ་དབྱངས་ཌཱ་མ་རུ། ། སྲིད་རྩ་གཅོད་པའི་དགྲ་སཏྭ་གྲི་གུག་དང་། ། དུག་གསུམ་རབ་འཇོམས་རྩེ་གསུམ་གཡས་ནས་བསྣམས། ། ཁ་ཊྭཱཾ་ཀ་དང་ཐོད་པ་ཞགས་པ་དང་། ། ཚངས་པའི་མགོ་བོ་གཡོན་པའི་ཕྱག་མཛེས་ཤིང་། ། ཨིནྡྲ་ནི་ལའི་ཕུང་པོ་བརྩེགས་པའི་སྐུ། ། ཉིན་མོར་བྱེད་པའི་གཟི་བརྗིད་འཕྲོག་བྱེད་ཅིང་། ། སྤྲུལ་པའི་གཟུགས་ཀྱིས་འགྲོ་དོན་དཔག་མེད་མཛད། །
མྱུར་བའི་མཁྱེན་པས་མ་ལུས་ཅིག་ཅར་མཁྱེན། ། མྱུར་བའི་རྫུ་འཕྲུལ་དཔག་མེད་སྟོན་མཛད་ཅིང་། ། མྱུར་བའི་མངོན་ཤེས་རྣམ་དག་སྐྱོན་བྲལ་བ། ། མྱུར་བའི་དངོས་གྲུབ་སྩོལ་བར་མཛད་ལ་འདུད། ། ལྷག་པའི་ལྷ་མཆོག་བསྟོད་པའི་དགེ་ཚོགས་ཀྱིས། ། ལུས་ཅན་མ་ལུས་སྲིད་མཚོ་ལས་བསྒྲལ་ནས། ། དཔག་ཡས་ཡོན་ཏན་ཀུན་གྱིས་རབ་མཛེས་པ། ། བླ་མེད་ཐར་པའི་གོ་འཕང་ཐོབ་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །བདེ་མཆོག་གི་འཁོར་ལོ་བཞིའི་ལྷ་ཚོགས་ལ་བསྟོད་པ་བདུད་རྩིའི་དགའ་སྟོན་ཞེས་བྱ་བ།
བླ་མ་དང་ལྷག་པའི་ལྷ་ཚོགས་རྣམས་ལ་ཕྱག་འཚལ་ལོ། ། སྐུ་ཡི་དཀྱིལ་འཁོར་རྫུ་འཕྲུལ་དཔག་མེད་ཀྱིས། ། མཐའ་ཡས་ཞིང་གི་གདུལ་བྱ་སྨིན་མཛད་ཅིང་། ། གསུང་གི་དཀྱིལ་འཁོར་ཡན་ལག་དྲུག་ཅུའི་དབྱངས། ། དམ་ཆོས་བདུད་རྩིས་འགྲོ་ལ་ཁྱབ་པར་མཛད། ཐུགས་ཀྱི་དཀྱིལ་འཁོར་མཐའ་བྲལ་མངོན་གྱུར་ནས། ། མ་ལུས་མངོན་སུམ་མཁྱེན་པར་མཛད་པ་ཡིས། ། དམ་ཚིག་འཁོར་ལོ་གནས་པའི་ལྷ་ཚོགས་ཀྱི། ། རྨད་བྱུང་དངོས་གྲུབ་སྦྱིན་པར་མཛད་ལ་འདུད། ། དགའ་བདེ་མི་ཟད་སྦྱིན་པའི་གཏེར་མངའ་བ། །
བདེ་མཆོག་དཀྱིལ་འཁོར་ལྷ་ཚོགས་ལ་བསྟོད་པའི། ། དགེ་ཚོགས་གང་ཞིག་ཐོབ་པ་དེ་དག་གིས། ། ཚེ་འདི་ཉིད་ལ་དངོས་གྲུབ་མཆོག་ཐོབ་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །སྙིང་པོའི་རྣལ་འབྱོར་མ་བཞིའི་བསྟོད་པ་སྙིང་པོ་མཆོག་ཅེས་བྱ་བ། བླ་མ་དང་ལྷག་པའི་ལྷ་ཚོགས་ལ་ཕྱག་འཚལ་ལོ། ། ཟག་མེད་བདུད་རྩིའི་རྣམ་པར་རོལ་པའི་སྐུ། ། སྙིང་པོ་ལས་ཀྱང་སྙིང་པོ་མཆོག་གྱུར་པ། ། རྣལ་འབྱོར་མ་རྣམས་ཀུན་གྱི་མཆོག་གྱུར་གནས། ། འཕྲིན་ལས་བཞི་ཡིས་འགྲོ་དོན་མཛད་ལ་འདུད། །
རིགས་བཞིའི་གདུལ་བྱ་ཡོངས་སུ་སྨིན་པ་དང་། ། ཟག་མེད་བདེ་བའི་དགའ་སྟོན་འགྱེད་པའི་གཏེར། ། འགྲོ་ལ་ཕན་པའི་ཕྲིན་ལས་རབ་སྩོལ་བ། ། ཚད་མེད་ཡོན་ཏན་དག་གིས་སྤྲས་ལ་འདུད། ། རྣལ་འབྱོར་མ་རྣམས་གུས་པས་རབ་བསྟོད་པའི། ། དགེ་བས་རྣལ་འབྱོར་མ་ཚོགས་འགྲུབ་གྱུར་ཅིག ། ཅེས་རོང་སྟོན་ཆེན་པོས་ཤྲཱི་ནཱ་ལེནྡྲར་སྦྱར་བའོ།། ༈ །འཇམ་དབྱངས་སྨྲ་སེང་ལ་བསྟོད་པ་ཤེས་རབ་ཀྱི་གཏེར་མཛོད་ཅེས་བྱ་བ། བླ་མ་དང་འཇམ་དཔལ་དབྱངས་ལ་ཕྱག་འཚལ་ལོ། ། ངག་གི་དབང་ཕྱུག་ལྟ་ངན་འཇོམས་མཛད་པ། །
སྨྲ་བའི་སེང་གེ་མཁྱེན་པའི་བདག་ཉིད་ཅན། ། ཡན་ལག་དྲུག་ཅུ་གསུང་གི་སྒྲ་དབྱངས་ཀྱིས། ། ཕས་རྒོལ་ལོག་རྟོག་ཀུན་འཇོམས་ཁྱོད་ལ་འདུད། ། ཐུགས་ཀྱི་ཆར་སྤྲིན་མཁྱེན་རབ་གློག་འོད་འཁྱུག ། མ་རིག་མུན་པ་རིང་དུ་སྤོང་བ་དང་། ། ངག་གི་སྤོབས་པ་འབྱིན་མཛད་ལྷག་པའི་ལྷ། ། སྨྲ་བའི་སེང་གེ་འཇམ་དཔལ་དབྱངས་ལ་འདུད། ། གང་སྐུ་ཡིད་འོང་ཡིད་ལ་སེམས་བྱེད་ཅིང་། ། ངག་གིས་རིགས་སྔགས་དག་ཀྱང་བཟླ་བྱེད་པ། ། སྤོབས་པ་མི་ཟད་ཡོངས་སུ་སྟེར་བའི་མཛོད། །
གུར་གུམ་མདོག་ཅན་འཇམ་དཔལ་དབྱངས་ལ་འདུད། ། ཁམས་གསུམ་ཀུན་ལ་རྒྱལ་བའི་སྟོབས་མངའ་བ། ། གདོང་ལྔའི་སྟེང་ན་རབ་མཛེས་ཞི་བའི་སྐུ། ། ཟུར་ཕུད་ལྔ་ལྡན་རིན་ཆེན་རྒྱན་གྱིས་མཛེས། ། ཆོས་སྒྲོགས་ཕྱག་རྒྱས་ཐུགས་ཁར་མཚན་ལ་འདུད། ། གང་ལ་ཅུང་ཟད་བསྟོད་པས་འགྲོ་བ་ཀུན། ། ལྷག་པའི་ཤེས་རབ་རྣམ་པར་རྒྱས་གྱུར་ཅིག ། ཅེས་འཇམ་དབྱངས་སྨྲ་སེང་ལ་བསྟོད་ལ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །བཅོམ་ལྡན་འདས་མི་གཡོ་མགོན་པོ་ལ་བསྟོད་པ་སྤོབས་པ་མི་ཟད་འབྱུང་བའི་གཏེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
སྐུ་ཡི་དཀྱིལ་འཁོར་གཟི་བརྗིད་འོད་སྟོང་ལྡན། ། གསུང་གི་དཀྱིལ་འཁོར་དཔག་མེད་སེང་གེའི་སྒྲ། ། ཐུགས་ཀྱི་དཀྱིལ་འཁོར་མི་འཇིགས་སྤོབས་པ་བརྙེས། ། བཅོམ་ལྡན་མི་གཡོ་མགོན་ལ་ཕྱག་འཚལ་ལོ། ། འདབ་སྟོང་དབུས་ན་ཉིན་བྱེད་དཀྱིལ་འཁོར་དག ། རྣམ་པར་བཀོད་པའི་དབུས་ན་ལྷུན་པོ་བཞིན། ། གྱད་ཀྱི་དཔའ་བོ་རོལ་པའི་སྟངས་སྟབས་ཀྱིས། ། ཡེ་ཤེས་མེ་དཔུང་དབུས་ན་རབ་ཏུ་བཞུགས། ། མཐའ་ཡས་ཞིང་གི་ཉིན་བྱེད་དཀྱིལ་འཁོར་གྱི། ། འོད་སྟོང་མ་ལུས་བསྡུས་པའི་གཟི་བརྗིད་ཅན། །
ཆར་སྤྲིན་དབུས་ན་གློག་ཕྲེང་འགྱུ་བ་ལྟར། ། མཐའ་ཡས་ཞིང་གི་ཉིན་བྱེད་དཀྱིལ་འཁོར་གྱི། ། འོད་སྟོང་མ་ལུས་བསྡུས་པའི་གཟི་བརྗིད་ཅན། ། ཆར་སྤྲིན་དབུས་ན་གློག་ཕྲེང་འགྱུ་བ་ལྟར། ། དམར་བའི་ལྗགས་བསྐྱོད་སྣ་ཚོགས་འཇིགས་པ་སྟོན། ། དབུགས་རླུང་རྣམ་པར་འཕྲོ་བས་ལྷུན་པོ་ཡང་། ། རབ་ཏུ་འཇིག་ཅིང་རྡུལ་ཕྲན་ལྟར་མཛད་དེ། ། ཞབས་ཀྱི་གོམ་པ་བསྐྱོད་པས་རབ་འབྱམས་ཞིང་། ། རྒྱ་མཚོའི་གོས་ཅན་སྐྲག་པས་འདར་བ་སྙམ། ། ཟད་པའི་དུས་ཀྱི་མེ་ཆེན་འབར་བ་ཡང་། །
ཞལ་གྱི་དབུགས་གཅིག་བཏབ་པས་འཇིལ་བ་དང་། ། ཡངས་པའི་ལྟོ་བར་འཇིག་རྟེན་ཀུན་རྫོགས་ཤིང་། ། ཆར་སྤྲིན་སྟུག་པོ་འཐིབས་ལྟར་རྔམ་པའི་གཟུགས། ། དུས་གསུམ་གཟིགས་པ་སྤྱན་གསུམ་དམར་བ་ཡི། ། ཁོར་ཡུག་བཀོད་པས་བདུད་དཔུང་སྐྲག་མཛད་ཅིང་། ། ཕྱག་གཡས་རལ་གྲི་མེ་ལྕེ་འབར་བའི་འོད། ། འཇིག་རྟེན་མ་ལུས་ཡོངས་སུ་སྣང་བར་བྱེད། ། སྡིགས་མཛུབ་རྡོ་རྗེར་བཅས་པས་འཇིག་རྟེན་གྱིས། ། ས་གཞིའི་ཁྱོན་རྣམས་མ་ལུས་འཆིང་བྱེད་ཅིང་། ། མི་ཟད་བདུད་སྡེའི་དཔུང་གིས་ཕྱག་བྱས་པ། །
བ་སྤུ་རེ་ལས་ཁྲོ་རྒྱལ་སྤྲུལ་པ་འགྱེད། ། སྐུ་ཡི་དཀྱིལ་འཁོར་ཡིད་ལ་སེམས་པ་དང་། ། ངག་གི་རིགས་སྔགས་རྒྱལ་པོ་བཟླ་བྱེད་པ། ། སྤོབས་པ་མི་ཟད་སྩོལ་པའི་བཅོམ་ལྡན་འདས། ། རབ་བརྗིད་ཁྲོ་བོའི་རྒྱལ་པོ་ལ་ཕྱག་འཚལ། ། ལྷག་པའི་ལྷ་མཆོག་མི་གཡོ་མགོན་པོ་ལ། ། བསྟོད་པའི་དགེ་ཚོགས་གང་ཞིག་གྲུབ་པ་དེས། ། མཁྱེན་པའི་འོད་སྟོང་རབ་ཏུ་འབར་བ་ལས། ། ཁམས་གསུམ་མུན་པ་མ་ལུས་སེལ་གྱུར་ཅིག ། ཅེས་བཅོམ་ལྡན་འདས་མི་གཡོ་དཀར་པོ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །བཅོམ་ལྡན་འདས་ཀུན་རིག་ལ་བསྟོད་པ་ཡེ་ཤེས་ཀྱི་སྣང་བ་ཀུན་ཏུ་རྒྱས་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁྱེན་པའི་གངས་རི་ཀུན་ནས་མངོན་མཐོ་ཞིང་། ། བརྩེ་བའི་ཆུ་རྒྱུན་དྲི་མེད་རབ་རྒྱས་པས། ། འགྲོ་བའི་སྡུག་བསྔལ་དྲི་མ་ཀུན་སེལ་བ། ། ཚད་མེད་རིག་པ་ཐུགས་རྗེ་ཅན་ལ་འདུད། ། པད་དཀར་ཟླ་བའི་དཀྱིལ་འཁོར་བརྩེགས་པའི་དབུས། ། རྡོ་རྗེ་སྐྱིལ་ཀྲུང་མི་གཡོ་བརྟན་བཞུགས་ནས། ། ཏིང་འཛིན་ཕྱག་རྒྱ་ཡོངས་སུ་འཆིང་མཛད་ཅིང་། ། རབ་དཀར་ཀུ་མུད་ཟླ་བའི་འོད་དང་ལྡན། །
མཛོད་སྤུའི་འོད་ཀྱིས་ཁམས་གསུམ་སྣང་བྱས་ཏེ། ། འགྲོ་ཀུན་ངན་སོང་སྡུག་བསྔལ་མུན་པའི་ཚོགས། ། མ་ལུས་ཞི་མཛད་ཚད་མེད་ཐུགས་རྗེ་ཅན། ། སྦྱོང་བའི་རྒྱལ་པོ་བཅོམ་ལྡན་འདས་ལ་འདུད། ། ངན་སོང་ཁུར་གྱིས་ངལ་བའི་ལུས་ཅན་རྣམས། ། བླ་མེད་ཐར་པའི་ལམ་དུ་འདྲེན་མཛད་པ། ། ཟླ་ཟེར་མངོན་པར་མཐོ་བའི་གངས་རི་བཞིན། ། འཁོར་ཚོགས་རྒྱ་མཚོའི་དབུས་ན་མངོན་པར་མཐོ། ། ཆོས་དབྱིངས་མཁའ་ལྟར་སྣང་བའི་རྫུ་འཕྲུལ་གྱིས། ། ཉོན་མོངས་རྒྱ་མཚོར་བྱིང་བའི་འགྲོ་བ་རྣམས། །
སྡུག་བསྔལ་ཉེར་ཞི་ཞི་བའི་སར་འགོད་པ། ། རྣམ་པར་སྣང་མཛད་བཅོམ་ལྡན་འདས་ལ་འདུད། ། ཆོས་དབྱིངས་ཡེ་ཤེས་རྣམ་དག་སྐུར་དམིགས་ནས། ། རིག་སྔགས་རྒྱལ་པོ་བཟླས་པ་ཙམ་གྱིས་ཀྱང་། ། ཁམས་གསུམ་སྡུག་བསྔལ་མ་ལུས་ཞི་བྱེད་པའི། ། བཅོམ་ལྡན་ཀུན་རིག་འཁོར་དང་བཅས་ལ་འདུད། ། གང་ལ་གུས་པས་བསྟོད་པའི་དགེ་ཚོགས་ཀྱིས། ། མ་ལུས་འགྲོ་བས་ཀུན་རིག་ཐོབ་གྱུར་ནས། ། ངན་སོང་གནས་རྣམས་མ་ལུས་སྟོངས་པ་དང་། ། བདག་གི་སྨོན་ལམ་ཇི་བཞིན་འགྲུབ་གྱུར་ཅིག །
བཅོམ་ལྡན་འདས་ཀུན་རིག་ལ་བསྟོད་པ་རོང་སྟོན་ཆེན་པོས་ནཱ་ལེནྡྲར་སྦྱར་བའོ།། ༈ །ཕྱག་ན་རྡོ་རྗེ་འཆི་བདག་འཇོམས་པ་ལ་བསྟོད་པ་འཆི་མེད་རྔ་སྒྲ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚོགས་གཉིས་འོ་མའི་ཆུ་བོ་བསྲུབས་པ་ལས། ། ལེགས་པར་འཐོན་པ་ཟླ་འོད་འཕྲོ་བའི་སྐུ། ། ཡིད་འོང་འཇའ་ཚོན་གུར་ཁྱིམ་བཀོད་པའི་དབུས། ། ཉི་མའི་འོད་ཀྱིས་རེག་པའི་གངས་རི་བཞིན། ། ཕྱག་ན་མི་ཕྱེད་རྡོ་རྗེ་རབ་འབར་བས། ། འཆི་བདག་བདུད་ཀྱི་དཔུང་ཚོགས་འཇོམས་པ་དང་། ། མི་འཇིགས་སྦྱིན་པ་སྐྱབས་སྦྱིན་ཕྱག་རྒྱ་ཡིས། །
མཐའ་ཡས་འགྲོ་བའི་སྡུག་བསྔལ་སྐྱོབ་པར་མཛད། ། སེམས་ཅན་ཀུན་གྱི་མགོན་དུ་གྱུར་ནའང་། ། མེ་ཏོག་མདའ་ཅན་དཔུང་ཚོགས་ཕམ་མཛད་དེ། ། མུ་མཐའ་བྲལ་བའི་མཐའ་ཡས་ཐུགས་རྗེ་ཡིས། ། ཞིང་རྡུལ་གྲངས་མཉམ་འགྲོ་ལ་འོད་སྟོང་འགྱེད། ། གང་གི་མདུན་ཕྱོགས་ལྷ་ཡི་གུས་པས་འདུད། ། གདེངས་ཅན་དབང་པོས་རྒྱ་མཚོའི་མཆོད་ཡོན་དང་། ། ལྷ་བུ་གཞོན་ནུས་སྤྲིན་དཀར་གདུགས་འཛིན་སོགས། ། རབ་སྙན་ལྷ་མིའི་མཆོད་པ་ཕུལ་བྱུང་བརྙེས། ། ཡིད་འོང་སྐུ་ཡི་དཀྱིལ་འཁོར་མཛེས་པ་ལ། །
རྒྱུ་སྐར་དབང་པོ་ངོ་མཚར་ལྡན་པའི་བློས། ། སྐར་ཚོགས་དུ་མའི་ཚོགས་དང་ལྷན་ཅིག་ཏུ། ། རབ་ཏུ་བསྐུལ་ནས་གླིང་འདིར་འོངས་པ་བཞིན། ། ཉིན་མོར་བྱེད་པའང་འགྲན་ཟླ་འཚོལ་ཕྱིར་དུ། ། གླིང་བཞི་ཀུན་ཏུ་ཡང་ཡང་རྒྱུ་ན་ཡང་། ། འགྲན་ཟླ་མ་མཐོང་ཤིན་ཏུ་ངལ་གྱུར་པས། ། ནུབ་ཀྱི་ཕྱོགས་སུ་འབྲོས་པར་རྩོམ་པ་ན། ། འཆི་བདག་བདུད་ལས་རྒྱལ་བའི་ཕྲིན་ལས་ཀྱིས། ། མཐའ་ཡས་ཞིང་དུ་དམ་ཆོས་ཟློས་གར་བསྒྱུར། ། གསུང་དབྱངས་འཆི་མེད་རྔ་སྒྲའི་དཔལ་འཕྲོག་ཅིང་། །
རྣམ་དག་ཐུགས་ནི་མཁའ་ལྟར་ཡངས་ལ་འདུད། ། འཆི་བདག་བདུད་འཇོམས་ལྷག་པའི་ལྷ་ཚོགས་ལ། ། བསྟོད་ཚིག་མེ་ཏོག་སྙིམ་པས་གུས་མཆོད་པས། ། ལྷ་མིའི་བདེ་བ་ཕུན་ཚོགས་ལྡན་གྱུར་པ། ། འཆི་བདག་བདུད་ལས་རྣམ་པར་རྒྱལ་གྱུར་ཅིག ། ཕྱག་ན་རྡོ་རྗེ་འཆི་བདག་འཇོམས་པ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཀུན་ཏུ་བཟང་པོ་ལ་བསྟོད་པ་དགའ་བའི་མེ་ཏོག་ཀུན་ནས་རྒྱས་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཀུན་ཏུ་དགའ་བའི་འོད་ཟེར་ཕྲེང་བ་ཡིས། ། སྲིད་པའི་མུན་པ་རིང་དུ་སྤོང་མཛད་ཅིང་། །
མ་སྨད་ཡིད་འོང་བཟང་པོའི་མཛོད་འཛིན་པ། ། ཀུན་བཟང་བླ་མ་ལྷ་ཡི་ལྷ་ལ་འདུད། ། གངས་རིའི་ངོས་ལ་ཟླ་འོད་གཡོ་བ་ལྟར། ། རབ་དཀར་དྲི་མེད་འོད་སྟོང་རྒྱས་པའི་མདངས། ། ཕྱོགས་བཅུར་འཕྲོས་པས་མཐའ་ཡས་འགྲོ་ཀུན་གྱིས། ། མི་ཤེས་མུན་པ་རིང་དུ་སྤོང་བར་མཛད། ། མ་དྲོས་མཚོ་ལ་ཆུ་ཀླུང་འབབ་པ་བཞིན། ། བྱིན་རླབས་ཆུ་རྒྱུན་ཕྱོགས་བྲལ་རབ་ཏུ་གཡོ། ། ཉིན་བྱེད་དབང་པོ་འོད་རིས་གཡོ་བ་ལས། ། ཀུ་མུད་མཛེས་ཀྱང་ཟུམ་ནས་ཐོན་མ་ནུས། །
ཕ་རོལ་ཡིད་དགའ་འཛུམ་ཟེར་མེ་ཏོག་གི ། འདབ་མའི་རྩེ་ལ་ཆུ་ཡི་ཐིགས་པ་དག ། རླུང་གིས་རབ་ཏུ་བསྐྱོད་པས་ལྷུང་བ་ལྟར། ། ཐུགས་རྗེའི་ཟེག་མས་རབ་ཏུ་གཡོ་བ་བྱེད། ། མྱ་ངན་མེད་པའི་ཤིང་གི་མེ་ཏོག་བཞིན། ། འགྲོ་ཀུན་དགའ་བའི་གེ་སར་འཛུམ་མདངས་ཅན། ། སྒྲིབ་གཉིས་དྲི་མེད་སེལ་བའི་དྲི་ཞིམ་དང་། ། ཕུན་ཚོགས་ཡོན་ཏན་དཔག་མེད་མཉམ་དུ་རྒྱས། ། མ་ལུས་འགྲོ་བའི་དབུགས་འབྱིན་མཛད་པ་ལ། ། ཀུན་ཏུ་ཕྲིན་ལས་བཟང་པོའི་འོད་ཟེར་དག །
རྣམ་པར་འཕྲོ་བས་ཀུན་སྦྱོར་མུན་པ་རྣམས། ། རིང་དུ་སྤངས་པའི་ཡེ་ཤེས་སྣང་བ་ཅན། ། ལྷ་དང་ལྷ་མིན་སྤྱི་བོར་ཐལ་སྦྱར་ནས། ། སྐྱབས་གསུམ་ཞབས་ཀྱི་པདྨོར་འདུད་པ་དང་། ། ཞི་འོད་ཆགས་པས་ཕ་རོལ་ཡིད་དགའ་ཞིང་། ། དཀར་པོའི་ཡོན་ཏན་ཆ་ཤས་མ་ལུས་རྫོགས། ། སྐྱབས་མེད་རྣམས་ཀྱིས་སྐྱོབ་པའི་མགོན་གྱུར་པ། ། དྲན་པ་ཙམ་གྱིས་སྡུག་བསྔལ་རབ་ཞི་ཞིང་། ། བརྩེ་བའི་བདག་ཉིད་འདྲེན་པའི་གཙོར་གྱུར་པ། ། ཡིད་འོང་མཚན་དཔེའི་མེ་ཏོག་རྣམ་པར་རྒྱས། །
གཞན་དོན་ལྷུར་ལེན་ཉམས་ཐག་སྐྱེ་བོ་ལ། ། ཐུགས་རྗེའི་འོད་དཀར་ཀུན་ནས་འཕྲོ་མཛད་པ། ། ཀུན་ཏུ་བཟང་པོའི་ཞབས་པད་དྲི་མེད་ལ། ། རབ་ཏུ་གུས་པས་ཡིད་ཀྱིས་ཕྱག་འཚལ་བསྟོད། ། བསྟོད་ཚིག་མེ་ཏོག་ཕྲེང་བས་མཆོད་པ་ལས། ། དགེ་ཚོགས་གྲུབ་པ་གང་དེས་འགྲོ་བ་ཀུན། ། སྐྱོབ་པ་བླ་མེད་གོ་འཕང་མྱུར་ཐོབ་ཅིང་། ། ཀུན་བཟང་སྨོན་ལམ་ཇི་བཞིན་འགྲུབ་པར་ཤོག ། ཅེས་ཀུན་ཏུ་བཟང་པོ་ལ་བསྟོད་པ་རོང་སྟོན་ཆེན་པོས་སྦྱར་བའོ།། ༈ །བྱང་ཆུབ་སེམས་དཔའ་སྒྲིབ་པ་རྣམ་སེལ་ལ་བསྟོད་པ་ཡེ་ཤེས་ཀྱི་སྣང་བ་ཀུན་ནས་རྒྱས་པ་ཞེས་བྱ་བ།
བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། འཇིག་རྟེན་ལྷ་བརྒྱའི་གཙུག་གིས་རབ་མཆོད་ཅིང་། ། འོད་ཟེར་རབ་རྒྱས་འཇའ་ཚོན་ལྟ་བུའི་སྐུ། ། རབ་སྙན་གསུང་ནི་ལྷ་ཡི་རྒྱུད་མངས་ལྟར། ། རྣམ་པར་མཛེས་པའི་དགའ་སྟོན་འགྱེད་པར་མཛད། ། ཤེས་བྱ་མ་ལུས་མངོན་སུམ་མཁྱེན་པ་ཡིས། ། ཆོས་ཀུན་མ་འདྲེས་སོ་སོར་རྣམ་འབྱེད་ཀྱང་། ། རོ་མཉམ་ཉིད་དུ་ཡང་དག་ཐུགས་ཆུད་ཅིང་། ། མཐའ་ཡས་ཞིང་དུ་སྐུ་ཡི་རྫུ་འཕྲུལ་འགྱེད། ། ས་ཡི་མཐར་ཐུགས་སྤངས་རྟོགས་ཀུན་བརྙེས་ཤིང་། །
ཡེ་ཤེས་འོད་ཀྱི་སྣང་བ་རབ་རྒྱས་པས། ། དཔག་ཡས་གདུལ་བྱར་གྱུར་པའི་འགྲོ་རྣམས་ཀྱི། ། སྒྲིབ་གཉིས་མུན་པ་མ་ལུས་རྣམ་པར་སེལ། ། ཆོས་རྣམས་དམིགས་སུ་མེད་ཀྱང་ཆོས་ཀུན་སྟོན། ། བདེན་མེད་རྟོགས་ཀྱང་བདེན་པ་སྟོན་པར་མཛད། ། འབད་རྩོལ་མེད་ཀྱང་ཕྲིན་ལས་སྣ་ཚོགས་བསྒྲུབས། ། ཀུན་སྦྱོར་འཆིང་བ་བདུད་ཀྱི་དཔའ་བོ་འཆིང་། ། སྒྲིབ་པ་རྣམ་སེལ་བརྩེ་བའི་བདག་ཉིད་ཅན། ། འགྲོ་བ་ཀུན་ལ་ཕན་བདེའི་མཆོག་སྩོལ་བ། ། སྐྱབས་མེད་རྣམས་ཀྱི་སྐྱོབ་པ་མཆོག་ལ་ནི། །
རབ་ཏུ་དང་བས་ཡིད་ཀྱིས་ཕྱག་འཚལ་ལོ། ། བྱང་ཆུབ་སེམས་དཔའ་སྒྲིབ་པ་རྣམ་སེལ་ལ། ། བསྟོད་པའི་དགེ་བས་འགྲོ་བ་མ་ལུས་པའི། ། སྒྲིབ་པ་མ་ལུས་རྣམ་པར་སེལ་གྱུར་ཅིག ། སྒྲིབ་བྲལ་ཆོས་སྐུའི་གོ་འཕང་ཐོབ་པར་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །སྒྲོལ་མ་ཨུ་གྲ་ཏཱ་ར་ལ་བསྟོད་པ་སྤོབས་པ་མི་ཟད་པའི་གཏེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཡིད་འོང་པདྨའི་གདན་མཆོག་བཀོད་པའི་དབུས། ། སེམས་བྲལ་གཟུགས་ཀྱི་བཀོད་པ་གནས་པའི་སྟེང་། །
གཟི་བརྗིད་ཕུང་པོ་བལྟ་བར་མི་བཟོད་པ། ། ཆར་སྤྲིན་མདངས་འཕྲོག་དྲག་པོའི་གཟུགས་ཀྱིས་གནས། ། ཕས་ཀྱི་རྒོལ་བའི་དཔུང་ཚོགས་ཟིལ་གྱིས་གནོན། ། མཁྱེན་པའི་འོད་ཟེར་ཀུན་ནས་རབ་རྒྱས་པས། ། རྨོངས་པའི་མུན་པ་ཀུན་ནས་སེལ་མཛད་མ། ། རྗེ་བཙུན་ལྷ་མོ་དྲག་མོ་ཁྱོད་ལ་འདུད། ། གང་ཐོད་གྲི་གུག་ཟུང་གིས་ཐུགས་ཀར་མཛེས། ། རལ་གྲི་ཨུཏྤལ་ཕྱག་མཚན་འཛིན་པ་དང་། ། རབ་མཛེས་སྔོ་བའི་མདོག་ཅན་སྤྱན་གསུམ་མ། ། གཡས་བརྐྱངས་གཡོན་བསྐུམ་སྟབས་ཀྱིས་མཛེས་པར་བཞུགས། །
བསྐལ་པའི་མེ་ལྟར་འབར་བའི་ཀློང་གནས་ཤིང་། ། ལྷག་པའི་ཤེས་རབ་མི་ཟད་འབྱིན་པའི་ལྷ། ། རིག་གནས་མ་ལུས་རིག་པ་དོན་གཉེར་བས། ། ལྷག་པར་བརྟེན་འོས་ཁྱོད་ལ་ཕྱག་འཚལ་ལོ། ། སྐུ་ཡི་དཀྱིལ་འཁོར་ཡིད་ལ་སེམས་བྱེད་ཅིང་། ། ངག་གི་རིགས་སྔགས་རབ་ཏུ་བཟླ་བྱེད་པ། ། ཀུན་ནས་ཀུན་ཏུ་མཁྱེན་པ་རྒྱས་བྱེད་མ། ། གཙུག་གི་ནོར་བུས་གུས་པས་འདུད་པར་བགྱིད། ། གང་ལ་བསྟོད་ཚིག་འདི་ཡིས་བསྟོད་བྱེད་པ། ། སྤོབས་པ་མི་ཟད་ཀུན་ནས་རྒྱས་གྱུར་ཅིག །
མཁས་པའི་གོ་འཕང་མྱུར་དུ་ཐོབ་པ་དང་། ། བཀྲ་ཤིས་བདེ་ལེགས་ཕུན་སུམ་ཚོགས་ཐོབ་ཤོག ། ཅེས་སྒྲོལ་མ་ཨུ་གྲ་ཏཱ་ར་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཉེ་བའི་སྲས་བརྒྱད་ལ་བསྟོད་པ་བྱིན་རླབས་ཀྱི་ཆུ་ཆར་གཡོ་བའི་སྤྲིན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཆོས་སྐུ་སྤྲིན་བྲལ་ཡོངས་སུ་དག་པའི་མཁར། ། མཁྱེན་པའི་འོད་ཅན་ཕྱོགས་བྲལ་གཡོ་བ་ཅན། ། སྲིད་གསུམ་མུན་པ་མ་ལུས་རྣམ་སེལ་བ། ། ཐུབ་དབང་མཆོག་ལ་གུས་པས་ཕྱག་འཚལ་ལོ། ། ཚད་མེད་ཐུགས་རྗེས་ཉེ་བར་ཀུན་བསྡུས་ཤིང་། །
རྒྱལ་བ་ཀུན་གྱི་སྲས་གྱི་ཐུ་བོ་པ། ། ཚད་མེད་འཕྲིན་ལས་འགྲོ་བ་འདྲེན་པའི་དཔལ། ། ཉེ་བའི་སྲས་ལ་དང་བས་བསྟོད་པར་བགྱི། ། རབ་དཀར་དགེ་ཚོགས་གངས་རི་བཞུ་བའི་རྒྱུན། ། གཞན་ཕན་ཆུ་བོ་བྱེ་བ་རབ་རྒྱས་པ། ། མཐའ་ཡས་གདུལ་བྱའི་སྣོད་དུ་ལྷུང་གྱུར་ནས། ། སྒྲིབ་གཉིས་དྲི་མ་དག་བྱེད་ཉེ་བར་འཛིན། ། ཡོན་ཏན་རིན་ཆེན་རྨད་དུ་བྱུང་བའི་སྲས། ། འཁོར་བ་ཆུ་སྲིན་འབྱུང་གནས་ཆེན་པོ་ལས། ། འགྲོ་བ་འདོན་པའི་ཐབས་ལ་མཁས་གྱུར་ཅིང་། །
མཁྱེན་པའི་ཉི་མ་མཐའ་ཡས་འགྲོ་བའི་གཉེན། ། ཕྲིན་ལས་འོད་ཟེར་སོ་སོ་རབ་སྤྲོས་པས། ། སྐྱེ་དགུའི་ཚོགས་རྣམས་སོ་སོར་ཐར་མཛད་ཅིང་། ། ཐུགས་རྗེའི་ཞགས་པས་མཐའ་ཡས་ཞིང་ཁམས་སུ། ། འགྲོ་རྣམས་ཐར་པའི་ལམ་དུ་ཁྲིད་པར་མཛད། ། གདུལ་བྱ་དག་པའི་ཆུ་ཡི་སྣོད་ཡངས་སུ། ། སྤྲུལ་པའི་གཟུགས་བརྙན་ཅིག་ཆར་སྟོན་པ་དང་། ། བསམ་ལས་འདས་པའི་ཡོན་ཏན་གྲངས་མེད་པས། ། ཀུན་ཀྱང་རྗེས་སུ་འཛིན་པའི་ཕྲིན་ལས་ཅན། ། པདྨོ་རྒྱས་པས་དགའ་བའི་ཡིད་འཕྲོག་བཞིན། །
མཐོང་བ་ཙམ་གྱིས་ཀུན་དགའི་དཔལ་སྟེར་བ། ། ཐུགས་རྗེའི་ལྕགས་ཀྱུས་འཁོར་བའི་འདམ་ནང་ནས། ། འདྲེན་པའི་ཕྲིན་ལས་རྨད་དུ་བྱུང་གྱུར་པ། ། ཆ་ཤས་ཡོན་ཏན་བརྗོད་པ་ཙམ་གྱིས་ཀྱང་། ། བསམ་ཡས་ཡོན་ཏན་ཀུན་གྱི་སྣོད་གྱུར་ནས། ། བྱང་ཆུབ་ཆེན་པོའི་སྐལ་བ་ཅན་མཛད་པའི། ། རྒྱལ་སྲས་གཞོན་ནུའི་ཚོགས་ལ་ཕྱག་འཚལ་ལོ། ། གང་གི་ཡོན་ཏན་དཔག་ཏུ་མེད་པ་ལས། ། ཅུང་ཟད་ཙམ་ཞིག་བརྗོད་པའི་དགེ་བ་ཡིས། ། འགྲོ་རྣམས་སྲིད་པའི་རྒྱ་མཚོ་ལས་བརྒལ་ནས། །
བླ་མེད་ཐར་པའི་གླིང་དུ་བགྲོད་པར་ཤོག ། ཅེས་ཉེ་བའི་སྲས་བརྒྱད་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །བཅོམ་ལྡན་འདས་ཀྱི་ཉེ་བའི་སྲས་མཆོག་ཟུང་གཅིག་ལ་བསྟོད་པ་སྙན་པའི་སྒྲ་དབྱངས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཆོས་སྐུ་གཡོ་བ་མེད་ཀྱང་གཟུགས་སྐུར་སྟོན། ། བརྗོད་པ་ཀུན་དང་བྲལ་ཡང་དམ་ཆོས་གསུང་། ། འབད་པའི་རྩོལ་བ་མེད་ཀྱང་འཕྲིན་ལས་མཛད། ། སྐྱོབ་པའི་དབང་པོའི་ཞབས་པད་སྤྱི་བོར་འདུད། ། མཆོག་གི་ཡོན་ཏན་ལྡན་པ་ཉེ་བའི་སྲས། ། གང་དེའི་ཡོན་ཏན་ཆུ་ཆར་དང་མཚུངས་ཀྱང་། །
བསྟོད་ཚིག་པདྨོ་ཆུ་ཐིགས་དང་འདྲ་བས། ། ཁྱབ་པར་གྱུར་པ་རྣམ་པ་གཉིས་ལ་བསྟོད། ། མཆོག་ཏུ་གྱུར་པའི་ཤེས་རབ་ཕུལ་ཕྱིན་པས། ། ལྷག་པའི་ཤེས་རབ་ལྷག་པའི་ཡོན་ཏན་བརྙེས། ། རྒྱལ་བའི་གསུང་རབ་གྲངས་མེད་མཐའ་ཡས་པས། ། སྐད་ཅིག་གཅིག་ལ་འཛིན་པའི་ཤེས་རབ་ལྡན། ། ཤེས་རབ་ཅན་ཞེས་བརྗོད་པ་མ་ནོར་ཞིང་། ། ཤེས་རབ་འཁོར་ལོར་སྲིད་པའི་འཆིང་བ་དག ། མ་ལུས་བཅད་ནས་ཡེ་ཤེས་སྣང་བ་ཡིས། ། སྲིད་པའི་མུན་པ་རིང་དུ་སྤོང་བར་མཛད། །
རྫུ་འཕྲུལ་སྟོབས་ཀྱིས་སྟོང་གསུམ་བརྒྱད་ཁྲི་དག ། སྐད་ཅིག་གཅིག་ལ་བགྲོད་པའི་རྫུ་འཕྲུལ་དང་། ། ངོ་མཚར་དཔག་མེད་སྟོན་པའི་རྫུ་འཕྲུལ་གྱིས། ། འགྲོ་བ་དཔག་མེད་བསྟན་ལ་འགོད་པར་མཛད། ། རབ་འཇིགས་རྫུ་འཕྲུལ་ཆེར་ལྡན་པས། ། བདུད་ཀྱི་དཔུང་ཚོགས་ཀུན་འཇོམས་ཤིང་། ། ལེགས་ཚོགས་ཐམས་ཅད་འབྱུང་བའི་གཏེར། ། རྫུ་འཕྲུལ་ཆེ་མཆོག་ཁྱོད་ལ་འདུད། ། མཆོག་གཉིས་ཡོན་ཏན་ཅུང་ཟད་བརྗོད་པ་ལས། ། བྱུང་བའི་དགེ་ཚོགས་གང་ཞིག་ཐོབ་པ་ཡིས། །
ཤེས་རབ་རྫུ་འཕྲུལ་ཆེན་པོ་དང་ལྡན་ཞིང་། ། འགྲོ་ཀུན་བླ་མེད་བྱང་ཆུབ་ཐོབ་པར་ཤོག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །དམ་པའི་ཆོས་ཡང་དག་པར་སྡུད་པ་པོ་རྣམས་ལ་བསྟོད་པ་ཕུལ་དུ་བྱུང་བའི་ཡོན་ཏན་གྱི་བཀོད་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཆོས་ཀྱི་སྤྱན་ལྡན་ཀུན་ལ་རྨད་བྱུང་མཆོག ། དགྲ་བཅོམ་ཉོན་མོངས་ཀུན་སྤངས་རྣམ་གྲོལ་ཐོབ། ། མཆོད་འོས་དམ་པ་དགྲ་བཅོམ་ལྔ་བརྒྱ་པོ། ། ཡང་དག་བསྡུ་བའི་དཔང་པོར་འཁོད་གྱུར་ཅིང་། ། མང་དུ་ཐོས་པ་སྐྱེ་བའི་ལྕགས་སྒྲོགས་དག །
གཅོད་པར་བྱེད་པ་འཕགས་པ་ཀུན་དགའ་བོ། ། ཆོས་མངོན་ཤེས་བྱའི་རྒྱ་མཚོ་བསྡུ་བྱེད་པ། ། བློ་ལྡན་འཕགས་པ་འོད་སྲུངས་བདག་ཉིད་ཆེ། ། རྣམ་དག་འདུལ་བའི་སྡུད་བྱེད་ཉེ་བ་འཁོར། །

མི་བརྗེད་གཟུངས་ཐོབ་འདུ་བྱེད་དམ་པ་ལ། ། ལྷ་མི་ཀུན་གྱིས་དམ་ཆོས་ཉི་མ་དག ། ནུབ་པའི་དོགས་པས་འཆི་བ་ཡིད་སོས་མཛད། ། མཆོད་འོས་བསྟོད་འོས་མཆོག་ཏུ་གྱུར་པ་ཡིས། ། དམ་ཆོས་སྡུད་བྱེད་རྣམས་ཀྱི་ཡོན་ཏན་དག ། ཅུང་ཟད་བརྗོད་པའི་བསྟོད་ཚིག་མེ་ཏོག་གིས། ། མཆོད་པའི་དགེ་བས་དམ་ཆོས་རྒྱས་གྱུར་ཅིག ། ཅེས་རོང་སྟོན་ཆེན་པོས་ནཱ་ལེནྡྲར་སྦྱར་བའོ།། ༈ །གནས་བརྟན་ཆེན་པོ་འཁོར་དང་བཅས་པ་ལ་བསྟོད་པ་བྱིན་རླབས་ཀྱི་རྔ་སྒྲ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཆོས་སྐུའི་མཁར་གནས་གཟུགས་སྐུའི་དཀྱིལ་འཁོར་སྟོན། །
ཚད་མེད་ཐུགས་རྗེའི་འོད་ཀྱི་སྣང་བ་ཡིས། ། མ་ལུས་འཇིག་རྟེན་ཁམས་ཀུན་ཁྱབ་མཛད་པ། ། སྐྱོབ་པ་བླ་མེད་ཐུབ་དབང་ཞབས་ལ་འདུད། ། ཟག་མེད་དབྱིངས་ལས་ཡེ་ཤེས་གཡོ་མེད་གནས། ། མི་རྟོག་ཏིང་འཛིན་བརྟས་ཡི་ཐུགས་མངའ་བ། ། བསམ་གྱིས་མི་ཁྱབ་ཡོན་ཏན་དཔག་མེད་ལྡན། ། གནས་བརྟན་ཆེན་པོ་འཁོར་དང་བཅས་ལ་འདུད། ། ཀུན་ནས་ཡིད་འོང་དང་བ་སྐྱེ་བའི་སྐུ། ། གསུང་གི་ཡན་ལག་དམ་ཆོས་སྒྲ་སྒྲོགས་པ། ། མི་རྟོག་ཐུགས་ནི་ནམ་མཁའི་ངང་ཚུལ་ཅན། །
ཚད་མེད་ཡོན་ཏན་ཀུན་གྱི་གཏེར་ལ་འདུད། ། རིགས་དང་ཞབས་ལྡན་སྐྱེ་དགུའི་མཆོད་པའི་གནས། ། ཉོན་མོངས་མེད་པའི་ཏིང་འཛིན་མཆོག་ཐོབ་ཅིང་། ། སྨོན་གནས་མཁྱེན་པས་མ་ལུས་མངོན་སུམ་མཁྱེན། ། སྐྱེས་བུ་འདུལ་བའི་ཚོགས་ལ་དང་བས་འདུད། ། གསུང་རབ་རིན་ཆེན་སྒྲོམ་གྱི་ཁ་ཕྱེ་ནས། ། བསྟན་པ་མི་ཉམས་ཡོངས་སུ་བསྲུང་བར་མཛད། ། ཐུབ་དབང་བཀའ་ཡི་ཅོད་པན་གཙུག་ན་འཛིན། ། ཇི་སྲིད་བསོད་ནམས་ཞིང་གི་དཔལ་དུ་གནས། ། ཟག་ཟད་ཕུལ་ཕྱིན་མཁྱེན་པ་དྲི་མེད་པ། །
དགྲ་སྔོན་བཅོམ་པ་འཁོར་ཚོགས་རྒྱ་མཚོའི་དབུས། ། རང་རང་ཆ་ལུགས་མཛེས་པའི་ཚོགས་བསྣམས་ནས། ། གཟི་བརྗིད་ཕུང་པོ་ཉིན་བྱེད་དབང་པོ་བཞིན། ། མི་སློབ་ཆོས་བཅུ་དག་ལ་དབང་འབྱོར་པས། ། འཁོར་ཚོགས་ཀུན་ཀྱང་ས་ཐོབ་ཕུལ་བྱུང་བ། ། རྣམ་མང་རྒྱུ་སྐར་བཀྲམ་ལྟར་དབུས་ན་ནི། ། ཟབ་ཡངས་ཆོས་ཀྱི་སྒྲ་ཆེན་དུ་མ་སྒྲོག ། ཅུང་ཟད་ཕུལ་ཡང་འབྲས་བུ་རྒྱ་ཆེན་དག ། འཕེལ་བར་འགྱུར་བ་ཡོན་ཏན་མཆོག་གི་གནས། ། ཁྲི་དང་དྲུག་སྟོང་བཞི་བརྒྱའི་ཚོགས་རྣམས་ཀྱིས། །
མི་བསྙེལ་བསྟན་པ་བསྲུང་བའི་ཕྲིན་ལས་མཛད། ། དཔག་མེད་ཡོན་ཏན་ཕུང་པོ་འདི་མཐོང་ནས། ། ངོ་མཚར་བློ་ཡི་རྒྱུ་སྐར་དབང་པོ་ཡང་། ། བལྟ་བའི་སླད་དུ་གླིང་འདིར་ཡང་ཡང་དུ། ། རྒྱུ་བའི་ངང་ཚུལ་སྟོན་པ་རྨད་དུ་བྱུང་། ། དང་བའི་དད་པའི་བློ་ཡིས་རབ་བསྐུལ་ནས། ། རི་བོའི་ཚོགས་ཀྱང་མགོ་བོ་དུད་འདྲ་ཞིང་། ། རྒྱ་མཚོའི་རླུང་གིས་བསྐྱོད་པའི་རྦ་རླབས་ཀྱང་། ། དད་དང་གུས་པས་གྱེན་དུ་ཕྱོགས་པར་བྱེད། ། རབ་དཀར་ཐུགས་རྗེའི་ཟླ་འོད་མཐོང་བ་ཡིས། །
སྐྱེ་དགུ་རྣམ་མང་སད་པའི་བློ་ཐོབ་ནས། ། ལག་པའི་པདྨོ་སྙིང་ཁར་ཟུམ་བྱེད་ཅིང་། ། ཟེ་འབྲུའི་དྲི་བསུང་ཅི་ཡང་འབུལ་ལ་རོལ། ། ཐུབ་པས་བསོད་ནམས་ཞིང་དུ་རབ་བསྟོད་པ། ། གནས་བརྟན་ཆེན་པོ་འཁོར་ཚོགས་དགྲ་བཅོམ་བཅས། ། མཆོད་ཅིང་གུས་པས་རབ་ཏུ་བསྟོད་བྱེད་པ། ། རྟག་ཏུ་མཐོ་རིས་དཔལ་ལ་ལོངས་སྤྱོད་ཅིང་། ། ངེས་ལེགས་སྐལ་བ་ཅན་དུ་མཛད་པ་པོ། ། གནས་བརྟན་ཆེན་པོ་འཁོར་ཚོགས་བཅས་པ་ལ། ། ཅུང་ཟད་བསྟོད་པས་མ་གྱུར་འགྲོ་བ་རྣམས། །
ས་དང་ལམ་གྱི་རིམ་པ་རབ་བསྒྲོད་ནས། ། བླ་མེད་ཆོས་སྐུའི་གོ་འཕང་ཐོབ་པར་ཤོག ། ཅེས་པ་འདི་རོང་སྟོན་ཆེན་པོས་སླར་ཡང་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །དགྲ་བཅོམ་པ་རྣམས་ལ་བསྟོད་པ་ཕུལ་དུ་བྱུང་བའི་རྔ་སྒྲ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཐམས་ཅད་མཁྱེན་ཅེས་བརྗོད་པ་གསལ་བར་གྲགས། ། ཐུགས་རྗེ་ཆེན་པོས་འགྲོ་བ་ཡོངས་སུ་འཛིན། ། ཁྱབ་བདག་འཕྲིན་ལས་འགྲོ་བ་ཡོངས་ལ་ཁྱབ། ། བཅོམ་ལྡན་ལྷ་ཡི་ལྷ་ལ་ཕྱག་འཚལ་ལོ། ། བདག་མེད་རྟོགས་པའི་མཁྱེན་པའི་རལ་གྲི་ཡིས། །
འཆིང་བ་བཅད་ནས་རྣམ་པར་གྲོལ་བ་བརྙེས། ། སྲིད་པའི་མཐའ་ལས་འདས་པའི་མྱ་འདས་ཐོབ། ། སྡུག་བསྔལ་ཁུར་གྱིས་ངལ་བ་རབ་ཏུ་སྤངས། ། སྲིད་པའི་ཆུ་བོ་ལས་བརྒལ་འཁོར་བ་རུ། ། མི་ཟློག་ས་ཐོབ་ཟག་མེད་བདེ་བ་ལྡན། ། འཁོར་བ་དགྲ་ཚོགས་སྔོན་བཅོམ་དྲི་མེད་བློ། ། ཟག་ཟད་ཕུལ་ཕྱིན་རིགས་གསུམ་མངོན་སུམ་མཁྱེན། ། བདེན་བཞི་རྟོགས་པའི་བྱ་བ་མཐར་ཕྱིན་ཞིང་། ། ཞེ་སྡང་སྒྲ་གཅན་ལས་གྲོལ་བསིལ་ཟེར་ཅན། ། གཏི་མུག་སྤྲིན་ཚོགས་མི་གནས་རིང་སྤངས་ཞིང་། །
འདོད་ཆགས་རྡུལ་གྱིས་མ་གོས་དྲི་མ་མེད། ། ཟག་པ་ཀུན་ཟད་སྤངས་པ་ཕུན་ཚོགས་ཐོབ། ། རྣམ་གྲོལ་སྐུ་བརྙེས་ཚད་མེད་ཡོན་ཏན་དང་། ། སྲིད་པའི་མཐའ་ལས་འདས་པའི་མངོན་ཤེས་ཀྱི། ། མཁྱེན་པ་ཕུལ་བྱུང་དྲི་མེད་ཡོན་ཏན་ལྡན། ། ཤེས་པ་བཅུ་ཕྲག་སྒྲིབ་མེད་རབ་གསལ་ཅིང་། ། བསམ་གཏན་རབ་མཐའི་ཏིང་འཛིན་བརྟན་པ་དང་། ། མཁས་པར་བྱ་བའི་དངོས་པོ་ལྔ་ཕྲག་ལ། ། མཁས་པས་བློ་གྲོས་ལྷག་མཐོང་མངོན་དུ་གྱུར། ། འཇིག་རྟེན་ཀུན་གྱིས་མཆོད་འོས་དགྲ་བཅོམ་ཚོགས། །
གུས་པས་བསྟོད་པའི་ཚད་མེད་དགེ་ཚོགས་ཀྱིས། ། ཐར་པ་བླ་ན་མེད་པ་ཐོབ་གྱུར་ཅིག ། ཚད་མེད་འཕྲིན་ལས་ཕྱོགས་བཅུར་རྒྱས་གྱུར་ཅིག ། ཅེས་དགྲ་བཅོམ་རྣམས་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཕ་རོལ་ཏུ་ཕྱིན་པ་དྲུག་གི་ཡོན་ཏན་བརྗོད་པ་ཚོགས་གཉིས་ལ་སྤྲོ་བ་བསྐྱེད་པའི་གཏམ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བླ་མེད་བྱང་ཆུབ་མཆོག་དུ་བསྒྲོད་པའི་ལམ། ། ཚོགས་གཉིས་མ་ལུས་ཡོངས་སུ་སྡུད་བྱེད་ཅིང་། ། རྒྱལ་དང་རྒྱལ་སྲས་རྣམས་ཀྱི་ལམ་གཅིག་པུ། ། ཐར་འདོད་གདུལ་བྱ་རྣམས་ཀྱི་འཇུག་ངོགས་ཆེ། །
སྦྱིན་པའི་ཕར་ཕྱིན་ཡི་དྭགས་འགྲོ་བ་དང་། ། དབུལ་བ་འདོར་ཞིང་ལོངས་སྤྱོད་མི་ཟད་གཏེར། ། སྡུག་བསྔལ་གྱུར་པའི་སེམས་ཅན་རྗེས་འཛིན་ཞིང་། ། མངོན་མཐོ་ངེས་ལེགས་རྒྱུར་ནི་འགྱུར་བ་ཡི། ། ཁྲིམས་ཀྱིས་མི་ཁོམ་གནས་རྣམས་སྤོང་བྱེད་ཅིང་། ། དལ་བའི་འབྱོར་བ་ཕུན་ཚོགས་ཐོབ་པར་འགྱུར། ། ལུས་ངག་ཡིད་གསུམ་དུལ་བ་དྲི་མེད་ཐོབ། ། མངོན་མཐོའི་རྒྱུ་ཡི་གཙོ་བོར་རབ་ཏུ་བརྟན། ། བཟོད་པས་ངན་འགྲོའི་རྒྱུན་རྣམས་གཅོད་བྱེད་པས། ། བཟོད་པ་དང་མཚུངས་དཀའ་ཐུབ་མ་མཆིས་ཤིང་། །
ཁོང་ཁྲོ་སྤངས་པས་ཕྱིར་མི་ལྡོག་པ་ཉིད། ། ཐོབ་པར་འགྱུར་བ་སངས་རྒྱས་ཞལ་གྱིས་བཞེས། ། བརྩོན་པས་དཀར་བའི་ཡོན་ཏན་ཀུན་རྒྱས་ཤིང་། ། ཐར་པའི་གནས་སུ་མྱུར་དུ་ཕྱིན་པ་དང་། ། བསོད་ནམས་བློ་གྲོས་ཚོགས་ནི་གཉིས་ཀྱི་རྒྱུ། ། བསམ་གཏན་གྱིས་ནི་རྣམ་པར་གཡེང་བ་ཞི། ། བསྒོམ་བྱའི་དོན་ལ་སེམས་ནི་རྩེ་གཅིག་འགྱུར། ། བྱིང་རྒོད་མཐའ་ལ་མི་གནས་ཏིང་འཛིན་ཐོབ། ། ཤེས་རབ་ཀྱིས་ནི་ཆོས་རྣམས་རབ་ཤེས་ནས། ། དངོས་པོར་འཛིན་པའི་དགྲ་ཚོགས་རབ་བཅོམ་ཞིང་། །
སྒྲིབ་གཉིས་མུན་ཚོགས་མ་ལུས་བསལ་གྱུར་ཏེ། ། ཁམས་གསུམ་དག་ལས་ཡང་དག་འདའ་བར་འགྱུར། ། རྒྱལ་སྲས་གང་ཞིག་བྱང་ཆུབ་དོན་གཉེར་བ། ། ཕ་རོལ་ཕྱིན་པའི་ཡོན་ཏན་རྒྱས་མཛད་པས། ། གཏིང་ཟབ་འཁོར་བའི་རྒྱ་མཚོ་ལས་བརྒལ་ཏེ། ། རྒྱལ་བའི་དབང་པོའི་གོ་འཕང་ཐོབ་པར་ངེས། ། ཆོས་ལ་སྐྱབས་འགྲོའི་ཡུལ་ཡང་འདི་ཉིད་དེ། ། ལམ་གྱི་བདེན་པའི་མཆོག་ཀྱང་འདི་ཉིད་དོ། ། འདི་ལ་འཇུག་པས་ཚོགས་གཉིས་རབ་རྫོགས་ནས། ། མཐའ་ཡས་འགྲོ་བའི་འདྲེན་མཆོག་ཐོབ་པར་འགྱུར། །
ཕ་རོལ་ཕྱིན་པ་དྲུག་ལ་རབ་བསྟོད་པའི། ། དགེ་ཚོགས་རབ་དཀར་གང་ཞིག་ཐོབ་པ་དེས། ། དམ་ཆོས་ཡོན་ཏན་ཕུན་ཚོགས་རབ་བརྙེས་ནས། ། རྣམ་མཁྱེན་ཐར་པའི་གླིང་དུ་བགྲོད་པར་ཤོག ། ཅེས་ཕ་རོལ་ཕྱིན་པ་དྲུག་གི་ཡོན་ཏན་བརྗོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །བསླབ་པ་གསུམ་གྱི་ཡོན་ཏན་བརྗོད་པ་ཐར་པའི་ས་འཛིན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བསོད་ནམས་རྭ་བ་ཁོར་ཡུག་ཆེར་ཡངས་པར། ། བྱང་ཆུབ་སེམས་ཀྱི་ལྗོན་པ་རབ་རྒྱས་ཏེ། ། ཕ་རོལ་ཕྱིན་པའི་ཡལ་གའི་ཁྱོན་ཡངས་ཤིང་། །
སྐུ་གསུམ་འབྲས་བུའི་ཁུར་ལྡན་མཆོག་ལ་འདུད། ། ཆོས་འཁོར་གསུམ་གྱི་སྙིང་པོའི་དོན་འདུས་པ། ། བཅོམ་ལྡན་འདས་ཀྱི་སོ་སོར་ཐར་པ་ལས། ། སྡིག་པ་ཅི་ཡང་མི་བྱ་ཞིང་། ། དགེ་བ་ཕུན་སུམ་ཚོགས་པར་བསྒྲུབ། ། རང་གི་སེམས་ནི་ཡོངས་སུ་འདུལ། ། འདི་ནི་སངས་རྒྱས་བསྟན་པ་ཡིན། ། དེ་སྐད་གསུངས་པའི་སྙིང་པོའི་དོན་བསྡུས་པ། ། བསླབ་པ་གསུམ་གྱི་ཡོན་ཏན་བརྗོད་པ་འདི། ། ཐར་འདོད་འགྲོ་བའི་ཚོགས་ལ་བཤད་པར་བྱ། །
མི་དགེ་བཅུ་སྤངས་ལུས་ངག་དྲི་མེད་པ། ། སྦྱོར་བ་ཕུན་སུམ་ཚོགས་པས་རབ་བསྒྲུབས་ནས། ། རྨད་དུ་བྱུང་བའི་མཐོ་རིས་དག་གི་དོན། ། ལེགས་པར་སྒྲུབ་བྱེད་ཚུལ་ཁྲིམས་དག་ལ་བསྔགས། ། ཚུལ་ཁྲིམས་ཡང་དག་ཏིང་འཛིན་རབ་ཏུ་གསལ། ། རྩེ་གཅིག་ཏིང་འཛིན་དག་གིས་བསམ་གཏན་ཐོབ། ། སེམས་ནི་རབ་ཞི་ཞི་བ་བླ་མེད་ཅིང་། ། སྤྱན་དང་མངོན་པར་ཤེས་པའི་ཡོན་ཏན་ཐོབ། ། ཏིང་འཛིན་ཡེ་ཤེས་ཡེ་ཤེས་རབ་ཏུ་གསལ། ། ཐོས་དང་བསམ་པའི་ཤེས་རབ་ཕུལ་བྱུང་བརྙེས། །
སྟོང་ཉིད་རྟོགས་པའི་ལྷག་མཐོང་རབ་རྒྱས་ཤིང་། ། བསླབ་གསུམ་ཡོན་ཏན་མཐའ་དག་རྫོགས་པར་འགྱུར། ། སངས་རྒྱས་གསུང་རབ་སྡེ་སྣོད་གསུམ་དུ་འདུས། ། དུག་གསུམ་གཉེན་པོར་སྡེ་སྣོད་གསུམ་དུ་གསུངས། ། སྡེ་སྣོད་གསུམ་གྱི་བརྗོད་བྱའང་འདི་ཉིད་དེ། ། དེ་ཕྱིར་འདི་ལ་མཆོག་ཏུ་བསྟོད་པར་འོས། ། གནད་ཀྱི་སྙིང་པོ་འདི་ཉིད་མ་རྟོགས་ན། ། ཚིག་གིས་སྤྲོས་པའི་ངལ་བས་ཅི་ཞིག་བྱ། ། བསླབ་གསུམ་ཡོན་ཏན་ཅུང་ཟད་རབ་བརྗོད་པའི། ། དགེ་བས་བླ་མེད་བྱང་ཆུབ་མྱུར་ཐོབ་ཤོག །
ཅེས་བསླབ་པ་གསུམ་གྱི་ཡོན་ཏན་བརྗོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །དག་པའི་སྣང་བ་ཕྱོགས་མེད་དུ་རྒྱས་པ་འོད་ཀྱི་ཕྲེང་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཀུན་མཁྱེན་ངག་གི་དབང་པོ་འཕྲོག་བྱེད་ཅིང་། ། མཁྱེན་པའི་ཡོན་ཏན་སྟོབས་ཀྱི་མངོན་མཐོ་བ། ། མན་ངག་སྟོབས་ཀྱིས་རྟོགས་པའི་ཡོན་ཏན་བརྙེས། ། གངས་རིའི་ཁྲོད་ཀྱི་བླ་མ་ཀུན་ལ་འདུད། ། བྱིན་རླབས་གཟི་བརྗིད་འོད་སྟོང་འབར་བ་ཡིས། ། གངས་ཅན་འགྲོ་བའི་མ་རིག་མུན་པ་སེལ། ། གཞུང་ལུགས་རབ་མཁས་ལེགས་བཤད་བདུད་རྩི་ཡིས། །
བློ་གྲོས་རབ་ཏུ་རྒྱས་པའི་རྒྱུད་འཛིན་དང་། ། ཟབ་དོན་མན་ངག་ཉམས་སུ་བླངས་པ་ལས། ། རྨད་བྱུང་ཏིང་འཛིན་ཕུན་སུམ་ཚོགས་པ་ཡི། ། སེམས་རྒྱུད་རྣམ་དག་སྒྲུབ་པའི་བརྒྱུད་འཛིན་པ། ། ཚད་མེད་ཡོན་ཏན་མངའ་བ་དེ་དག་ཀུན། ། ཡོན་གནས་དམ་པ་ཅུང་ཟད་ཕུལ་ཡང་ནི། ། འབྲས་བུ་རྒྱ་ཆེན་དག་ཏུ་འགྱུར་བ་སྟེ། ཀུན་གྱི་མཆོད་འོས་རྣམ་པ་ཀུན་ཏུ་ནི། ། བདག་ཉིད་ཤིན་ཏུ་དད་པས་ཕྱག་འཚལ་ལོ། ། ཡོན་ཏན་དུ་མའི་དཔལ་གྱི་མངོན་མཐོ་བ། །
གདུལ་བྱའི་འདྲེན་པ་མཆོག་དུ་གནས་པ་ཡི། ། གངས་རིའི་ཁྲོད་ཀྱི་བླ་མ་དམ་པ་རྣམས། ། རབ་ཏུ་དང་བའི་བློ་ཡིས་ཡང་དག་བསྟོད། ། བསྟོད་ཚིག་མེ་ཏོག་སྙིམ་པས་ལེགས་མཆོད་ཅིང་། ། ལུས་ངག་ཡིད་ཀྱི་ཉེས་པའི་སྐྱོན་རྣམས་བཤགས། ། དུས་གསུམ་འགྲོ་བའི་དགེ་ལ་རྗེ་ཡི་རང་། ། རྒྱལ་རྣམས་ཆོས་འཁོར་བསྐོར་དང་རྟག་པར་བཞུགས། ། དགེ་བ་འདི་ཡིས་མ་ལུས་མངོན་སུམ་མཁྱེན། ། ཐམས་ཅད་མཁྱེན་པའི་གོ་འཕང་ཐོབ་གྱུར་ཅིག ། ཅེས་པ་འདི་རོང་སྟོན་ཆེན་པོས་ནཱ་ལེནྡྲའི་དགོན་པར་སྦྱར་བའོ།།
༈ །རྨད་དུ་བྱུང་བའི་གཏམ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བྱང་ཕྱོགས་སྐྱོང་བའི་སྐྱོབ་པ་མཆོག་གྱུར་པ། ། མཁས་གྲུབ་རྒྱ་མཚོ་ཡོངས་སུ་གང་བའི་གནས། ། གངས་རིའི་ཁྲོད་ཀྱི་བསྟན་པ་རྒྱས་མཛད་པ། ། ས་སྐྱ་པ་ཡི་བསྟན་པ་རྒྱས་གྱུར་ཅིག ། བཀའ་དང་བསྟན་བཅོས་མི་འཇིགས་སྨྲ་བ་པོ། ། མཁས་པ་མི་ཡི་སེངྒེས་བསྟེན་པའི་གནས། ། ཕྱོགས་ལས་རྣམ་པར་རྒྱལ་བའི་སྟོབས་མངའ་བ། ། རྒྱུན་གྱིས་དབང་པོ་འདི་ཡང་བརྟན་གྱུར་ཅིག །
ཕྱོགས་དང་ཕྱོགས་མཚམས་འཁོད་པ་རྣམས་སུ་ཡང་། ། དམ་ཆོས་སྨྲ་བ་དུ་མའི་གནས་གྱུར་པ། ། འབད་པས་མངོན་པར་འདུས་བྱས་གང་ཡིན་པའི། ། གཙུག་ལག་ཁང་རྣམས་རྟག་ཏུ་རྒྱས་ཅིག ། བསྟན་སྲུང་ཀུན་ཀྱང་མཐུ་སྟོབས་དང་ལྡན་ཞིང་། ། འཇམ་དཔལ་དབྱངས་དང་འཇིག་རྟེན་དབང་ཕྱུག་དང་། ། རྡོ་རྗེ་འཛིན་སོགས་དག་གི་བྱིན་རླབས་ཀྱིས། ། བདག་གི་སྨོན་ལམ་ཇི་བཞིན་འགྲུབ་པར་ཤོག ། ཅེས་རྨད་དུ་བྱུང་བའི་སྨོན་ལམ་གྱི་གཏམ་ཞེས་བྱ་བ། རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །ནི་གུ་ཆོས་དྲུག་གི་བརྒྱུད་པ་རིན་ཆེན་རྣམ་བདུན་ལ་བསྟོད་པ་གངྒཱའི་ཆུ་རྒྱུན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཆོས་སྐུ་འགག་མེད་ནམ་མཁའ་ཡངས་པའི་མཁར། ། གཟུགས་སྐུ་ཉིན་བྱེད་དཀྱིལ་འཁོར་རབ་རྒྱས་ཏེ། ། ཕྲིན་ལས་འོད་ཀྱིས་འགྲོ་བའི་མུན་སེལ་བ། ། བརྒྱུད་པ་རིན་ཆེན་རྣམ་བདུན་ལ་ཕྱག་འཚལ། ། ཡེ་ཤེས་མཁའ་འགྲོའི་གདམས་ངག་བདུད་རྩི་ཡིས། ། ཉོན་མོངས་རིམས་ནད་རབ་ཏུ་སྤོང་མཛད་ཅིང་། ། ཟག་མེད་བདེ་བའི་དགའ་སྟོན་རྣམ་རོལ་བ། ། དྲི་མེད་གདམས་པའི་ངག་གིས་ཟློས་གར་བསྒྱུར། །
གཏུམ་མོའི་མེ་ཡིས་ཉོན་མོངས་བུད་ཤིང་བསྲེགས། ། འཇའ་ལུས་རྡོ་རྗེའི་སྐུ་ཡི་གོ་འཕང་བརྙེས། ། རྨི་ལམ་འཁྲུལ་པ་ཆོས་དབྱིངས་ངང་ལ་ཐིམ། ། འོད་གསལ་སྟོབས་ཀྱིས་མ་རིག་ཚོགས་ཀུན་སེལ། ། དག་པའི་ཞིང་དུ་ཐོགས་མེད་རབ་བགྲོད་པའི། ། ལེགས་པར་སྦྱངས་པའི་དམིགས་པ་ཕུན་ཚོགས་ཤིང་། ། བར་དོར་རྒྱལ་བ་ལོངས་སྐུ་མངོན་དུ་གྱུར། ། བླ་མ་རིན་ཆེན་རྣམ་བདུན་གུས་པས་བསྟོད། ། དེ་ལྟར་བསྟོད་པའི་དགེ་བས་འགྲོ་བ་རྣམས། ། བླ་མེད་བླ་མ་དམ་པ་མཉེས་གྱུར་ཅིག །
ཅེས་བརྒྱུད་པ་རིན་ཆེན་རྣམ་བདུན་ལ་བསྟོད་པ་རོང་སྟོན་ཆེན་པོས་དཔལ་ན་ལེནྡྲའི་དགོན་པར་སྦྱར་བའོ།། ༈ །ནཱ་རོ་ཆོས་དྲུག་གི་བླ་མ་བརྒྱུད་པ་རྣམས་ལ་བསྟོད་པ་བྱིན་རླབས་གནད་ཀྱི་ཟླ་ཟེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མུ་མཐའ་ཡས་པའི་དགེ་ཚོགས་དཔག་མེད་ལས། ། ལེགས་པར་འོངས་པའི་ཚད་མེད་ཡོན་ཏན་འོད། ། ཕྱོགས་བཅུར་རབ་རྒྱས་མ་རིག་མུན་པ་སེལ། ། རིག་འཛིན་ས་བརྙེས་བྱིན་རླབས་འོད་སྟོང་འབར། ། ཟབ་མོ་བདུད་རྩིས་གང་བའི་སྟོབས་རྒྱས་ཤིང་། ། ཟབ་མོའི་ཆོས་དྲུག་རིག་པའི་སྤྱན་དང་ལྡན། ། ཟབ་མོའི་ཏིང་འཛིན་མི་རྟོག་རྡོ་རྗེའི་ཐུགས། །
མངོན་ཤེས་དྲུག་ལྡན་རིགས་གསུམ་མངོན་དུ་གྱུར། ། ཕྲིན་ལས་རྣམ་བཞིས་འགྲོ་བའི་དོན་མཛད་ཅིང་། ། དགའ་བཞིའི་ཏིང་འཛིན་ཟག་མེད་བདེ་བ་རྒྱས། ། སྟོབས་བཞིའི་སྟོབས་ཀྱིས་བདུད་བཞིའི་དཔུང་ཚོགས་འཇོམས། ། ཚད་མེད་བཞི་ལྡན་བརྩེ་བའི་བདག་ཉིད་ཅན། ། དབང་བཞིའི་ཆུ་བོས་མི་ཤིས་དྲི་མ་དག ། ཡིད་ཀྱི་གངས་རིར་བྱིན་རླབས་ཆུ་བོ་འབབ། ། གང་ལ་མན་ངག་བདུད་རྩི་གང་ཐོབ་པ། ། སྐྱེ་གནས་བཞི་ལས་འགྲོ་བ་སྒྲོལ་བར་མཛད། ། གང་ལ་གུས་པས་བསྟོད་པའི་དགེ་ཚོགས་ཀྱིས། །
བདག་ཏུ་འཛིན་པའི་འཆིང་བ་ལས་གྲོལ་ནས། ། བདེ་ཆེན་ཐར་པའི་གླིང་དུ་ཕྱིན་པ་དང་། ། བཀའ་བརྒྱུད་བླ་མའི་བྱིན་རླབས་འཇུག་འགྱུར་ཅིག ། ཅེས་ནཱ་རོ་ཆོས་དྲུག་གི་བླ་མ་རྣམས་ལ་བསྟོད་པ། རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཞི་བྱེད་བརྒྱུད་པའི་བླ་མ་རྣམས་ལ་བསྟོད་པ་རྨད་དུ་བྱུང་བའི་ཕྲེང་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བསམ་ཡས་བསྐལ་པར་ལེགས་ཚོགས་སྨིན་པའི་མཐུས། ། མི་རྟོག་ཏིང་འཛིན་རྟོགས་པའི་དཔལ་མངའ་ཞིང་། ། རྣམ་དག་བརྒྱུད་པའི་དམ་ཆོས་སྣ་ཚོགས་ཀྱིས། །
མཐའ་ཡས་འགྲོ་ལ་ཕན་བདེའི་དགའ་སྟོན་འགྱེད། ། བདེན་པའི་དོན་གཟིགས་ཡེ་ཤེས་སྤྱན་མངའ་ཞིང་། ། ས་ཡི་དབང་ཕྱུག་རྫུ་འཕྲུལ་ཤུགས་དང་ལྡན། ། བྱང་ཆུབ་སེམས་ཀྱི་སྙིང་སྟོབས་རབ་རྒྱས་པས། ། ཚད་མེད་འགྲོ་ལ་བརྩེ་བའི་བདག་ཉིད་ཅན། ། རྨད་བྱུང་མན་ངག་བདུད་རྩི་རབ་རྒྱས་པ། ། ཆ་ཤས་གང་གི་རྣ་བར་ལྷུང་བ་ཡིས། ། ཕུན་ཚོགས་རྟོགས་པ་སྐྱེ་བའི་མཆོག་འགྱུར་ཞིང་། ། སྡུག་བསྔལ་མ་ལུས་ཞི་བྱེད་བདེ་བ་ཐོབ། ། བྱིན་རླབས་ཆུ་རྒྱུན་རིམ་པར་ལེགས་བརྒྱུད་པའི། །
དམ་པ་རྣམས་ཀྱི་སྲོལ་འཛིན་མཆོག་གྱུར་ཅིང་། ། རིག་པ་འཛིན་པའི་ས་ཐོབ་འབའ་ཞིག་པ། ། འགྲོ་བ་ཀུན་གྱི་སྐྱབས་གནས་མཆོག་ཏུ་གྱུར། ། རྗེ་བཙུན་རྒྱ་གར་ཞབས་ལས་ལེགས་བརྒྱུད་པའི། ། རྣམ་དག་རྒྱུད་སྡེ་ཀུན་གྱི་བཅུད་འཐུངས་པས། ། རྟོགས་པའི་བདུད་རྩིས་རིམ་པར་རྒྱུད་གང་བའི། ། ཞི་བྱེད་བརྒྱུད་པའི་བླ་མ་ལ་ཕྱག་འཚལ། ། གང་ལ་གུས་པས་འདུད་པ་ཙམ་གྱིས་ཀྱང་། ། བླ་མེད་བྱང་ཆུབ་མཆོག་དུ་ངེས་མཛད་པ། ། དམ་པ་རྣམས་ལ་གུས་པས་རབ་བསྟོད་པའི། །
དགེ་ཚོགས་བྱང་ཆུབ་ཐོབ་པའི་རྒྱུར་གྱུར་ཅིག ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །དམ་ཆོས་མངོན་པའི་བླ་མ་བརྒྱུད་པ་རྣམས་ལ་བསྟོད་པ་བློ་གྲོས་ཀྱི་པདྨོ་རྒྱས་པར་བྱེད་པའི་ཉི་མ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཆོས་ཀྱི་སྐུ་ལས་གཡོ་བ་མེད་ཀྱང་སྟེ། ། སྣ་ཚོགས་ཞིང་དུ་སྤྲུལ་པའི་སྐུར་སྟོན་ཅིང་། ། ཕྲིན་ལས་འོད་ཟེར་ཕྱོགས་བཅུར་རབ་འཕྲོས་པས། ། འགྲོ་བའི་དོན་བྱེད་ཐུབ་དབང་ཞབས་ལ་འདུད། ། ཡང་དག་སྣང་བས་མ་རིག་མུན་སེལ་བ། ། རྒྱལ་བས་གསུངས་པ་དམ་ཆོས་མངོན་པའི་མདོ། །
མཆོག་ཏུ་གསལ་མཛད་ཐོགས་མེད་དབྱིག་གཉེན་སོགས། ། ཆོས་མངོན་སྨྲ་བའི་ཉི་མ་དེ་ལ་འདུད། ། འཇམ་དཔལ་དབྱངས་ཀྱི་མཁྱེན་རབ་འཛིན་བྱེད་པ། ། རྒྱལ་པོའི་སྲས་དང་སློབ་དཔོན་གང་བ་སྤེལ། ། གནད་ཀྱི་སྒྲོན་མེ་མཛད་པའི་མཁྱེན་རབ་ཅན། ། གཞན་ཡང་ཆོས་མངོན་སྨྲ་བ་རྣམས་ལ་འདུད། ། གངས་རིའི་ཁྲོད་འདིར་ཆོས་མངོན་རྒྱས་མཛད་པ། ། ཆོས་ཀྱི་བརྩོན་འགྲུས་ཡེ་ཤེས་འབྱུང་གནས་དང་། ། བྲང་ཏི་དར་མ་སྙིང་པོ་ལ་སོགས་པ། ། སྨྲ་བའི་སེང་གེ་མཁས་པའི་ཚོགས་ལ་འདུད། །
འཁོར་བ་བསྐྱེད་མཛད་ཉོན་མོངས་དུག་གསུམ་སྟེ། ། རྩ་བ་མ་རིག་ཡོངས་སུ་སྤོང་མཛད་པ། ། ཤེས་རབ་བསླབ་པ་རྒྱུད་ལ་དབང་བ་སྟེ། ། ཉོན་མོངས་དགྲ་ལས་རྣམ་པར་རྒྱལ་གྱུར་ཅིག ། ཆོས་མངོན་སྨྲ་བ་གུས་པས་རབ་བསྟོད་པའི། ། དགེ་ཚོགས་གང་གིས་མ་རིག་མུན་བསལ་སྟེ། ། བློ་གྲོས་སྣང་བ་ཀུན་ནས་རྒྱས་གྱུར་པ། ། ཐམས་ཅད་མཁྱེན་པའི་གོ་འཕང་ཐོབ་གྱུར་ཅིག ། ཅེས་དམ་ཆོས་མངོན་པའི་བརྒྱུད་པ་ལ་བསྟོད་པ་འདི་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བའོ།། ༈ །རྒྱ་གར་རྡོ་རྗེ་གདན་ལ་བསྟོད་པ།
སངས་རྒྱས་ཀྱི་ཞིང་གི་ཡོན་ཏན་བརྗོད་པ་ཞེས་བྱ་བ། སངས་རྒྱས་ལ་ཕྱག་འཚལ་ལོ། ། ཁོར་ཡུག་རྡོ་རྗེ་རྭ་བས་ལེགས་བསྐོར་ཞིང་། ། ཕྱོགས་སུ་རྣམ་པར་རྒྱལ་བའི་གླིང་གི་རྩིབས། ། གཙུག་ལག་ཁང་བཟང་བཀོད་པས་རབ་ཏུ་མཛེས། ། སོ་སོའི་ནང་དུ་བྱིན་རླབས་གཟི་བརྗིད་ཅན། ། ལྷ་ཚོགས་བྱེ་བའི་རྒྱུ་སྐར་རབ་ཏུ་བཀྲམ། ། ཡིད་འོང་གྱེན་དུ་འཕགས་པའི་གནྡྷོ་ལ། ། དབུས་སུ་བྱིན་རླབས་རབ་འབར་བྱང་ཆུབ་ཤིང་། ། ཡལ་གི་ཁྱོན་ཡངས་ལོ་འདབ་རབ་ཏུ་རྒྱས། །
ལྷ་ལྔའི་བདག་ཉིད་ཡལ་ག་ལྔ་པ་ཅན། ། གྱེན་དུ་འཐོན་པ་མཐོང་བ་ཙམ་གྱིས་ཀྱང་། ། དང་བའི་དད་པ་སྔོན་མེད་སྐྱེ་བ་དང་། ། རྨད་བྱུང་དྲི་ཞིམ་ཕྱོགས་རྣམས་ཀུན་ལ་ཁྱབ། ། བྱང་ཆུབ་ཆེན་པོ་ཡིད་འོང་འཇའ་ཚོན་སྐུ། ། བྱང་ཆུབ་ཤིང་ལ་བརྟེན་པ་ཤར་ཕྱོགས་སུ། ། རྣམ་པར་གཟིགས་པའི་གཟི་འོད་རབ་འབར་བས། ། འགྲོ་བ་དཔག་མེད་བདེ་ལ་འགོད་པར་མཛད། ། མངོན་པར་བྱང་ཆུབ་ཚུལ་བསྟན་བདུད་དཔུང་གིས། ། འཕངས་པའི་མཚོན་ཆ་མེ་ཏོག་ཆར་པར་གྱུར། །
མཁའ་ལ་སྐྱ་རེངས་འཆར་བའི་དུས་ཀྱི་ཚེ། ། ཏིང་འཛིན་སྟོབས་ཀྱིས་སྒྲིབ་གཉིས་ཕམ་མཛད་ནས། ། མངོན་པར་བྱང་ཆུབ་སྨིན་མཚམས་མཛོད་སྤུ་ལས། ། འོད་ཟེར་སྤྲོས་པས་འཇིག་རྟེན་སྣང་མཛད་ཅིང་། ། བྱང་ཆུབ་ཚུལ་བསྟན་ངོ་མཚར་རྡོ་རྗེའི་གདན། ། རྫོགས་སངས་གང་དུ་བལྟམས་དང་གནས་ལ་འདུད། ། གང་གི་གནས་ལ་ཕྱག་འཚལ་བསོད་ནམས་དག ། དཔག་མེད་བཤད་པའི་རྗེས་སུ་ལེགས་འབྲངས་ནས། ། མངོན་པར་བྱང་ཆུབ་བསྟན་པའི་གནས་མཆོག་ལ། ། བསྟོད་པའི་དགེ་བས་བྱང་ཆུབ་གནས་ཐོབ་ཤོག །
ཅེས་རྡོ་རྗེ་གདན་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །ཤྲཱི་ནཱ་ལེནྡྲ་ལ་བསྟོད་པ་སྙན་པའི་རྔ་སྒྲ་ཞེས་བྱ་བ། སངས་རྒྱས་ལ་ཕྱག་འཚལ་ལོ། ། རྒྱལ་བས་ལུང་བསྟན་ངོ་མཚར་དཔག་མེད་གནས། ། ཡོན་ཏན་རྨད་བྱུང་མི་ཟད་འབྱུང་བའི་གཏེར། ། མཁས་པ་དུ་མའི་ཞབས་ཀྱི་རྟེན་གྱུར་པ། ། ནཱ་ལེནྡྲ་ཞེས་བྱ་བའི་གནས་ལ་བསྟོད། ། དམ་ཆོས་འཆད་པ་རྒྱུ་སྐར་ཕྲེང་བ་བཞིན། ། པཎ་ཆེན་མཁས་པའི་མཆོག་གྱུར་བརྒྱ་ཕྲག་ལྔ། ། གྲུབ་པའི་དབང་ཕྱུག་ཆེན་པོ་བཅུ་ཕྲག་བདུན། །
རབ་ཏུ་གྲགས་པ་ངོ་མཚར་དུ་མའི་གནས། ། སངས་རྒྱས་བསྟན་པ་རབ་ཏུ་གསལ་བྱེད་པ། ། མཁས་པ་མཐའ་ཡས་འཇིགས་མེད་སེང་གེའི་སྒྲ། ། རབ་ཏུ་སྒྲོགས་པ་གཟི་བརྗིད་འབར་བ་ཅན། ། དམ་ཆོས་འཆད་པའི་ཁྲི་ལ་རྣམ་པར་མཛེས། ། མི་སློབ་ཟུང་འཇུག་བརྙེས་པའི་ས་ར་ཧ། ། འདུས་པ་རྒྱ་མཚོའི་དབུས་ན་རི་དབང་བཞིན། ། ཀླུ་སྒྲུབ་དང་ནི་ཐོགས་མེད་དབྱིག་གཉེན་དང་། ། ཕྱོགས་གླང་ཆོས་ཀྱི་གྲགས་པ་རྣམས་ཀྱི་གནས། ། ནཱ་ལེནྡྲ་ཡི་རྫིང་ཁར་འོད་དཔག་མེད། །
ཐུགས་རྗེ་ཆེན་པོ་མཛུབ་ཀེར་ལ་སོགས་པ། ། རྟེན་མཆོག་ངོ་མཚར་དཔག་མེད་བཞུགས་ཞེས་གྲགས། ། འཛམ་གླིང་མཁས་པའི་རྒྱན་གྱིས་བཞུགས་པའི་གནས། ། འདི་ལ་བསྟོད་པའི་དགེ་ཚོགས་དྲི་མེད་པ། སྟོན་ཀའི་ཟླ་ལྟར་གང་ཞིག་ཐོབ་པ་དེས། ། སྲིད་པའི་མུན་པ་མ་ལུས་རྣམ་བསལ་ཏེ། ། ཡེ་ཤེས་སྣང་བ་ཀུན་ཏུ་རྒྱས་པར་ཤོག ། ཅེས་རྒྱ་གར་ནཱ་ལེནྡྲའི་གནས་ལ་བསྟོད་པ་རོང་སྟོན་ཆེན་པོས་གངས་ཅན་གྱི་ཁྲོད་ཀྱི་ནཱ་ལེནྡྲར་སྦྱར་བའོ།། ༈ །བྱ་རྒོད་ཕུང་པོའི་རི་བོ་ལ་བསྟོད་པ་སྙན་པའི་སྒྲ་དབྱངས་ཞེས་བྱ་བ། ངག་གི་དབང་ཕྱུག་ལ་ཕྱག་འཚལ་ལོ། །
བཅོམ་ལྡན་གང་དུ་བཞུགས་པའི་གནས་མཆོག་ལ། ། བསྟོད་པ་ཙམ་གྱིས་བསོད་ནམས་དཔག་མེད་དག ། ཐོབ་པར་འགྱུར་ཞེས་བཤད་པའི་རྗེས་འབྲངས་ནས། ། དམ་ཆོས་གསུངས་པའི་གནས་ལ་བསྟོད་པར་བགྱི། ། རྒྱལ་བས་ལེགས་གསུངས་བཀའ་ཡི་བསྡུ་བའི་གནས། ། ལག་མཐིལ་ལྟར་མཉམ་བཀྲ་ཤིས་ཕུན་ཚོགས་ལྡན། ། རི་ཕྲན་དུ་མས་ཡོངས་སུ་བསྐོར་བའི་དབུས། ། རྒྱལ་པོའི་ཁབ་ཅེས་བྱ་བའི་གྲོང་ཁྱེར་གྱི། ། ཤར་གྱི་ཕྱོགས་སུ་མངོན་པར་མཐོ་བའི་རི། ། ཉི་མ་བཞིན་དུ་གཟི་བརྗིད་ཕུན་ཚོགས་ལྡན། །
ས་འཛིན་ངོགས་རྣམས་ནགས་ཚལ་སྟུག་པོས་འཁྲིགས། ། ལྗོན་ཤིང་ཡིད་འོང་ལོ་འདབ་གསར་པ་ཅན། ། ཁ་དོག་སྣ་ཚོགས་མེ་ཏོག་ཐོད་བཅིངས་ནས། ། སྙན་པའི་སྒྲ་འབྱིན་བྱ་ཚོགས་མང་པོ་དག ། ཡལ་གའི་ཕྱོགས་སུ་ཕན་ཚུན་འཕུར་ལྡིང་བྱེད། ། འཛམ་གླིང་ངོ་མཚར་ཆེ་བའི་གནས་ལྔ་ལས། ། མཆོག་ཏུ་གྱུར་པ་བྱ་རྒོད་ཕུང་པོའི་རི། ། རྒྱལ་དང་རྒྱལ་སྲས་རྣམས་ཀྱིས་བསྟོད་བྱེད་པ། ། བཅོམ་ལྡན་འདས་ཀྱི་ཆོས་འཁོར་བསྐོར་བའི་གནས། ། དཔག་མེད་བྱིན་རླབས་གཟི་བརྗིད་འབར་བ་ཅན། །
ལམ་ཕྲན་བསྟན་ཞེས་བྱ་བའི་གནས་བརྟན་ལ། ། དགྲ་བཅོམ་སྟོང་དང་དྲུག་བརྒྱས་བསྐོར་བ་བཞུགས། ། གང་གིས་འདི་ནི་མཐོང་བ་ཙམ་གྱིས་ཀྱང་། ། དང་བའི་དད་པ་ལྷུན་གྱིས་གྲུབ་པ་འབྱུང་། ། དཔག་ཡས་ལྷ་ཚོགས་དུ་མ་འདུས་པའི་གནས། ། རྒྱལ་བས་ཤེར་ཕྱིན་འབྲུག་གི་སྒྲ་དབྱངས་བསྒྲགས། ། གདུལ་བྱ་དུ་མ་བདེན་པ་མཐོང་བ་ལ། ། བཀོད་པའི་གནས་མཆོག་ངོ་མཚར་རྨད་དུ་བྱུང་། ། ལེགས་གསུངས་ཉན་པའི་སླད་དུ་རྒྱལ་སྲས་རྣམས། ། ཉེ་བར་ལྷགས་ནས་བྱིན་གྱིས་བརླབས་པའི་གནས། །
གནས་མཆོག་འདི་ལ་བསྟོད་པའི་དགེ་ཚོགས་ཀྱིས། ། སངས་རྒྱས་ཞིང་དུ་ཐོགས་མེད་བགྲོད་པར་ཤོག ། ཅེས་བྱ་རྒོད་ཕུང་པོའི་རི་ལ་བསྟོད་པ་རོང་སྟོན་ཆེན་པོས་ནཱ་ལེནྡྲའི་དགོན་པར་སྦྱར་བའོ།། ༈ །དགའ་ལྡན་གྱི་ལྷ་གནས་ལ་བསྟོད་པ་ཕུལ་དུ་བྱུང་བའི་རྔ་སྒྲ་ཞེས་བྱ་བ། རྒྱལ་བ་མི་ཕམ་པ་ལ་ཕྱག་འཚལ་ལོ། ། རྒྱལ་བའི་རྒྱལ་ཚབ་བཞུགས་པ་ངོ་མཚར་གནས། ། གང་ལ་བགྲོད་པ་དགའ་བདེའི་ཕན་ཡོན་གྱིས། ། མངོན་པར་རོལ་པ་དམ་པ་དཔག་མེད་པ། ། ཆོས་ཀྱི་དགའ་བདེའི་རོལ་པས་གནས་བྱེད་ཅིང་། ། ལྷ་གནས་གཞན་ལས་ཆོས་ཀྱི་དགའ་ཆར་གྱིས། །
ཕུལ་དུ་བྱུང་བས་ཀུན་གྱིས་བསྟོད་པའི་གཞི། ། གང་གི་གནས་སུ་སྐྱེས་པའི་སྐྱེ་བོ་དག ། ཐེག་ཆེན་ཆོས་ཀྱི་དགའ་བས་རྣམ་པར་རོལ། ། སྲིད་ལས་འཕགས་པའི་ཡོན་ཏན་ཕུན་ཚོགས་བརྙེས། ། གང་དུ་སྐྱེ་བའི་སྨོན་ལམ་འདེབས་བྱེད་པ། ། ཐར་པའི་སྐལ་བ་ཅན་དུ་བྱེད་པ་ཡི། ། གནས་མཆོག་དམ་པ་དེ་ལ་གུས་པས་བསྟོད། ། བསྟོད་པའི་དགེ་བས་དགའ་ལྡན་ལྷ་གནས་སུ། ། འགྲོ་ཀུན་ཤི་འཕོས་ཐག་ཏུ་སྐྱེ་བར་ཤོག ། ཅེས་དགའ་ལྡན་ལྷ་གནས་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།།
༈ །རྒྱ་ནག་རི་བོ་རྩེ་ལྔ་ལ་བསྟོད་པ་ཕུལ་དུ་བྱུང་བའི་སྒྲ་དབྱངས་ཞེས་བ། འཇམ་དཔལ་དབྱངས་ལ་ཕྱག་འཚལ་ལོ། ། མཁྱེན་རབ་བདག་ཉིད་འཕགས་པ་འཇམ་དཔལ་གྱིས། ། ཡོངས་སུ་བརྟེན་པའི་གནས་མཆོག་ཕུལ་བྱུང་བ། ། དམ་པ་རྣམས་ཀྱིས་བསྟོད་པའི་གནས་གྱུར་ཅིང་། ། གང་དུ་བགྲོད་པ་དེ་ཡང་ཤེས་རབ་ལྡན། ། བྱིན་རླབས་སྣ་ཚོགས་འབྱུང་བའི་མཚན་མ་དག ། རབ་ཡངས་མཁའ་ལ་འཇའ་ཚོན་རི་མོ་མཐོང་། ། གཟུགས་སོགས་ཕུང་པོ་ལྔ་ནི་རྣམ་དག་པ། ། སྐུ་ལྔའི་ཡེ་ཤེས་ལྔ་ཡི་བདག་ཉིད་ཅན། །
རྩེ་ལྔའི་རི་བོ་མངོན་པར་མཐོ་བ་དང་། ། ཕྱོགས་མཚམས་རྣམས་སུ་ལྷ་ཡི་ཁང་བཟང་དག ། ཡིད་འོང་རྒྱུ་སྐར་འཕྲེང་ལྟར་རབ་བཀྲ་ཞིང་། ། གནས་ཀྱི་ཕན་ཡོན་འདོད་པའི་སྐྱེ་བོ་དག ། པདྨའི་མཚོ་ལ་བུང་བའི་ཚོགས་བཞིན་དུ། ། དད་ལྡན་སྐྱེ་བོ་ཡིད་ལ་འཇམ་དབྱངས་ཀྱི། ། བྱིན་རླབས་མཚན་མ་དཔག་མེད་འབྱུང་ཞེས་པས། ། དེ་ཕྱིར་གནས་མཆོག་དེ་ལ་ཀུན་གྱིས་བསྟོད། ། བསྟོད་པའི་དགེ་བ་རྨད་བྱུང་གྲུབ་པ་ཡིས། ། དག་པའི་ཞིང་དུ་ཐོགས་མེད་བགྲོད་པར་ཤོག །
ཅེས་རྒྱ་ནག་རི་བོ་རྩེ་ལྔ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །འཕགས་པ་སྤྱན་རས་གཟིགས་ཀྱི་བཞུགས་གནས་རི་བོ་གྲུ་འཛིན་ལ་བསྟོད་པ་བྱིན་རླབས་ཀྱི་རྔ་སྒྲ་ཞེས་བྱ་བ། འཕགས་པ་སྤྱན་རས་གཟིགས་ལ་ཕྱག་འཚལ་ལོ། ། སྙིང་རྗེའི་མེ་ཏོག་དཀར་པོ་རྒྱས་པའི་དབུས། ། བྱིན་རླབས་འོད་ཟེར་དཀར་བའི་མདངས་འཕྲོག་པ། ། ཉམས་ཐག་འགྲོ་བ་མང་པོ་རྗེས་འཛིན་པའི། ། འཕགས་པ་སྤྱན་རས་གཟིགས་དབང་བཞུགས་པའི་གནས། ། གང་ཞིག་བགྲོད་པ་ཙམ་གྱི་ཚད་མེད་ཀྱི། ། རབ་དཀར་སྙིང་རྗེ་དཔག་མེད་སྐྱེ་འགྱུར་ཞིང་། ། བཀྲ་ཤིས་ཡིད་འོང་རི་མོ་མཛེས་པ་དང་། །
ཕྱོགས་རྣམས་ཀུན་ཏུ་སྐྱེད་ཚལ་འབྲས་བུ་ཅན། ། ལོ་འདབ་གསར་པ་དུ་མས་མཛེས་བྱས་ཤིང་། ། དྲི་ཞིམ་ཡིད་འོང་མེ་ཏོག་རྣམ་པར་རྒྱས། ། རོ་མངར་ལྡན་པའི་འབྲས་བུའི་ཁུར་གྱིས་བརྗིད། ། ལྗོན་ཤིང་བྱེ་བའི་ངོགས་སུ་རྣམ་པར་འཁྲིགས། ། མཛེས་པའི་བྱ་ཚོགས་མང་པོ་རྣམ་པར་རྒྱུ། ། མཐོང་བ་ཙམ་གྱིས་ཡིད་ལ་སྤྲོ་བ་སྐྱེ། ། ངོ་མཚར་ཐུགས་རྗེའི་འབྱུང་གནས་དཔལ་དང་ལྡན། ། གནས་མཆོག་གཞན་ལས་ཡིད་འཛིན་སྤྲོ་བ་འཕེལ། ། ལྷ་མཆོག་རྗེས་སུ་དྲན་པའི་བློ་གྲོས་ཀྱིས། །
དེ་ལས་བྱིན་རླབས་རྒྱུད་ལ་འཇུག་འགྱུར་ཞིང་། ། དེ་ཕྱིར་སྤྱན་རས་གཟིགས་དབང་གནས་ལ་བསྟོད། ། བསྟོད་པའི་དགེ་བས་ཞིང་དེར་བགྲོད་གྱུར་ཅིག ། ཅེས་རི་བོ་གྲུ་འཛིན་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བའོ།། ༈ །དཔལ་གུར་གྱི་མགོན་པོ་ལ་བསྟོད་པ་རྔམ་པ་སྒྲ་སྒྲོགས་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཆར་སྤྲིན་དབུས་ན་འཇིགས་པའི་སྐུར་སྟོན་ཅིང་། ། གློག་འཕྲེང་འཁྱུག་པའི་སྤྱན་གསུམ་རྣམ་པར་གཡོ། ། རྒྱལ་བའི་བཀའ་བཞིན་བསྟན་པ་སྐྱོང་བར་མཛད། ། གྲི་གུག་ཐོད་པ་ཐབས་ཤེས་ཟུང་དུ་སྦྲེལ། །
ཆུ་གཏེར་དབུས་ན་རི་རབ་ལྷུན་པོ་བཞིན། ། གཟི་བརྗིད་ཕུང་པོ་མཐུ་སྟོབས་དཔག་ཏུ་མེད། ། ཉིན་བྱེད་འོད་ཀྱིས་སྐར་མའི་ཚོགས་བཞིན་དུ། ། མི་མཐུན་བདུད་དཔུང་ཚོགས་རྣམས་ཟིལ་གྱིས་གནོན། ། ཞབས་ཀྱི་གོམ་པ་བསྐྱོད་པས་མཐའ་ཡས་ཤིང་། ། རྒྱ་མཚོ་ཆེན་པོ་རླུང་གིས་བསྐྱོད་པ་ལྟར། ། སྡིག་མཛུབ་གདོང་ཉིད་ཡོངས་སུ་བསྟན་པའི་ཚེ། ། ལྷུན་པོའང་གཡོ་བ་མེད་པར་སྡོད་དམ་སྙམ། ། ཟད་པའི་དུས་ཀྱི་མེ་ལྕེ་འབར་བ་ཡང་། ། ཞལ་ཀྱིས་དབུགས་ཅིག་བཏབ་པས་རབ་ཏུ་ཞི། །
དྲག་པོའི་མཆེ་བ་འབྱུང་པོའི་ཚོགས་རྣམས་ཀྱི། ། སྤྱི་བོའི་གཙུག་ཏུ་འདེབས་པར་གཟས་པ་བཞིན། ། འཇིགས་པའི་གད་རྒྱངས་རབ་ཏུ་སྒྲོགས་པ་ལས། ། མཐུ་སྟོབས་རློམ་པའི་གནོད་བྱེད་ཚོགས་རྣམས་ཀྱང་། ། ཉེ་བར་དམིགས་ནས་ཕྱོགས་བཅུར་བྱེར་བ་དང་། ། གང་ལ་སྐྱབས་གསོལ་དེ་ཀུན་བསྲུང་བར་མཛད། ། དབུ་སྐྲ་དམར་སེར་གྱེན་དུ་བསྐྱོད་པའི་འོད། ། ཉི་མ་བྱེ་བའི་འོད་ཟེར་འཕྲོག་པར་བྱེད། ། སྐུ་ཡི་དཀྱིལ་འཁོར་དྲག་པོར་བསྐྱོད་པ་ཡིས། ། མ་ལུས་འཇིག་རྟེན་ཁམས་ཀྱང་རབ་ཏུ་གཡོ། །
འགྲན་པའི་ཟླ་མེད་གུར་གྱི་མགོན་པོ་ལ། ། བསྟོད་པའི་དགེ་བས་མི་མཐུན་ཕྱོགས་རྣམས་ཀུན། ། རབ་ཏུ་ཞི་ཞིང་ཐུགས་བསྟན་རྒྱས་པ་དང་། ། སྒྲུབ་པ་པོ་རྣམས་ཡུན་རིང་ཞབས་བརྟན་མཛོད། ། ཅེས་དཔལ་གུར་གྱི་མགོན་པོ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །དཔལ་གདོང་བཞི་པ་ལ་བསྟོད་པ་རྨད་དུ་བྱུང་བའི་སྒྲ་སྒྲོགས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བསྟན་སྲུང་དམ་པ་འཇིགས་པའི་གཟུགས་འཆང་བ། ། མི་འཇིགས་མཐུ་ལྡན་ཕ་རོལ་ཟིལ་གྱིས་གནོན། ། ཞིང་ཁམས་ཀུན་ཏུ་དགྱེས་པའི་གར་བསྒྱུར་ཞིང་། །
འཇིགས་པའི་གད་མོས་སྟོང་གསུམ་མཐའ་དག་གཡོ། ། དབུས་ཞལ་རབ་འཇིགས་མཆེ་བ་འཇིགས་པ་སྟོན། ། གཡས་གཡོན་གླང་ཆེན་དང་ནི་མ་ཧེའི་ཞལ། ། རྒྱབ་ཞལ་སེངྒེའི་གདོང་པ་སྤྱན་གསུམ་དམར། ། ཀུན་ཏུ་གཟིགས་པས་གདོན་དང་བགེགས་རྣམས་འཇོམས། ། མ་ལུས་དངོས་གྲུབ་མཆོག་རྣམས་སྩོལ་མཛད་ཕྱིར། ། རབ་མཛེས་མཚོན་ཆ་དུ་མ་འཛིན་པ་དང་། ། རྣལ་འབྱོར་ཉོན་མོངས་ཚོགས་ཀུན་བསྲེག་བྱའི་ཕྱིར། ། ཡེ་ཤེས་མེ་དཔུང་འབར་བའི་ཀློང་ན་བཞུགས། ། འཇིགས་བྱེད་ཆེན་པོ་གདོང་བཞི་ལྡན་པ་ལ། །
འཇིགས་རུང་ཡུམ་ཆེན་དྲག་མོ་བཞི་ཡིས་བསྐོར། ། འཇིགས་མཛད་སྤྲུལ་པའི་ཕོ་ཉ་དུ་མ་འགྱེད། ། འཇིགས་པའང་འཇིགས་རུང་འཁོར་དང་བཅས་ལ་འདུད། ། གང་ལ་བསྟོད་ཚིག་ཅུང་ཟད་བགྱིས་པ་འདིས། ། བསྟོད་པས་མཉེས་པའི་དགའ་ཆར་འབེབས་གྱུར་ཅིག ། ཅེས་དཔལ་གདོང་བཞི་པ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །མགོན་པོ་ཨ་གྷོ་ར་ལ་བསྟོད་པ་བྱིན་རླབས་ཆར་འབེབས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བསྟན་སྐྱོང་ཆེན་པོ་གཟི་བརྗིད་ཕུང་པོ་ཅན། ། ཐུན་མཚམས་སྤྲིན་གྱིས་དམར་བའི་མདངས་འཕྲོག་ཅིང་། །
སྨིན་མཚམས་དབུས་སུ་ཉི་ཟླའི་གཟི་འོད་འབར། ། མེ་དང་དུར་ཁྲོད་འཇིགས་རུང་དབུས་ན་བཞུགས། ། ཕྱག་གཡས་བདུད་རྣམས་མ་ལུས་སྡིགས་བྱེད་པ། ། ཙནྡན་བེང་ཆེན་སྒེག་པའི་ཚུལ་གྱིས་འཛིན། ། གཡོན་པ་ཞི་བྱེད་སྨན་གྱི་གང་བུ་བསྣམས། ། ཡིད་འོང་བེར་གྱི་ན་བཟའ་སྐུ་ལ་གསོལ། ། བཀའ་སྡོད་ནག་པོ་དཔལ་ལྡན་ལྷ་མོར་བཅས། ། འཁོར་ཚོགས་ཕྲིན་ལས་མ་ལུས་སྒྲུབ་མཛད་པ། ། དམ་ཅན་རྒྱ་མཚོའི་ཚོགས་དང་བཅས་པ་ལ། ། རབ་གུས་དང་བའི་ཡིད་ཀྱིས་བསྟོད་པར་བགྱི། །
ཡོངས་སུ་བསྟོད་པ་ཀུན་ནས་མཉེས་གྱུར་ཅིང་། ། རྣལ་འབྱོར་པ་ལ་དངོས་གྲུབ་མཆོག་སྩོལ་ཅིག ། ཅེས་མགོན་པོ་ཨ་གྷོ་ར་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །མགོན་པོ་ཕྱག་དྲུག་པ་ལ་བསྟོད་པ་དངོས་གྲུབ་གཏེར་མཛོད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། འཇིགས་པའི་གཟུགས་ཅན་བསྟན་པ་སྲུང་མཛད་པ། ། མེ་ལྕེ་རབ་ཏུ་འབར་བས་བདུད་དཔུང་བསྲེགས། ། གློག་འོད་འཁྱུག་འདྲའི་སྤྱན་གསུམ་རབ་འབར་བས། ། ཕས་རྒོལ་བདུད་སྡེའི་དཔུང་ཚོགས་འཇོམས་པར་བྱེད། ། བཻཌཱུརྻ་ཡི་ཕུང་པོ་བརྩེགས་པ་བཞིན། །
གནོད་སྦྱིན་ཕོ་མོའི་སྟེང་ན་འགྱིང་བག་ཅན། ། འཇིགས་པའི་མཚོན་ཆ་སྣ་ཚོགས་འཛིན་པ་དང་། ། ཐོད་པའི་ཕྲེང་བ་དོ་ཤལ་རྒྱན་དུ་བྱས། ། གཟི་བརྗིད་ཕུང་པོས་ལས་ཀུན་སྒྲུབ་བྱེད་པ། ། འཁོར་ཚོགས་དུ་མའི་དབུས་ན་མངོན་མཐོ་ཞིང་། ། ཐུགས་རྗེ་ཆེན་པོའི་ཐུགས་ཀྱི་སྤྲུལ་པ་མཆོག ། མྱུར་མཛད་ནག་པོ་ཆེ་ལ་ཕྱག་འཚལ་བསྟོད། ། རྨད་བྱུང་དམ་ཅན་ཁྱོད་ལ་བསྟོད་པ་ཡིས། ། རྣལ་འབྱོར་ཅན་གྱི་བར་ཆད་ཞི་བ་དང་། ། དངོས་གྲུབ་ཀུན་སྩོལ་ཐུབ་བསྟན་རྒྱས་པ་ཡིས། །
ཐོས་བསམ་སྒོམ་པའི་བྱ་བ་འཕེལ་བར་ཤོག ། ཅེས་ཕྱག་དྲུག་པ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །དཀར་མོ་ཉི་ཟླ་ལ་བསྟོད་པ་མི་འཇིགས་པའི་གཏེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཡིད་འོང་ཟླ་བའི་འོད་ནི་འཕྲོག་བྱེད་ཅིང་། ། རབ་དཀར་གངས་རི་ཕུང་པོ་བརྩེགས་འདྲ་བ། ། ཕྱག་གཡས་རི་དབང་ལྷུན་པོ་འཛིན་པ་དང་། ། གཡོན་པས་གླིང་བཞི་ཐུར་ལ་བཟློག་པ་བསྣམས། ། ཉི་མའི་འོད་ཀྱིས་རྣམ་མང་རྒྱུ་སྐར་བཞིན། ། མི་མཐུན་བདུད་ཀྱི་དཔུང་རྣམས་ཟིལ་གྱིས་གནོན། །
སྣ་ཚོགས་དར་གྱི་ན་བཟས་མཛེས་བྱས་ཤིང་། ། ཉི་ཟླ་སྟོང་གི་ཕྲེང་བས་རྒྱན་དུ་བྱས། ། སྤྱི་བོར་ཉི་ཟླའི་འོད་ཟེར་སྟོང་འབར་བས། ། སྤྲུལ་པ་དཔག་མེད་འགྱེད་པའི་མཐུ་དང་ལྡན། ། རྣལ་འབྱོར་དམ་ཚིག་ཅན་རྣམས་སྐྱོང་མཛད་པའི། ། དཔལ་ལྡན་ལྷ་མོ་འཁོར་དང་བཅས་ལ་བསྟོད། ། གང་ལ་བསྟོད་པའི་མེ་ཏོག་ཕུལ་བ་ཡིས། ། ཕྱོགས་དུས་ཀུན་ཏུ་དགེ་ལེགས་འབྱུང་བར་མཛོད། ། ཅེས་བསྟན་སྲུང་དཀར་མོ་ཉི་ཟླ་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །པུ་ཏྲ་ལྕམ་སྲིང་གསུམ་ལ་བསྟོད་པ་སྙན་པའི་རྔ་ཆེན་ཞེས་བྱ་བ།
བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དམ་ཅན་རྒྱ་མཚོའི་ཐུགས་ལས་ལེགས་འཁྲུངས་ཤིང་། ། ཕན་བདེ་ལས་རྣམས་བསྒྲུབ་ལ་བརྩོན་མཛད་པ། ། མྱུར་མགྱོགས་དྲག་པོའི་ལས་ལ་རྔམ་པ་ཡིས། ། རྣམ་དག་ཞིང་དུ་དགྱེས་པའི་གར་གྱིས་རོལ། ། རྣལ་འབྱོར་ཅན་ལ་ཉེ་བའི་ཐུགས་མངའ་བ། ། དམ་པས་བཀའ་བསྒོས་བསྟན་པ་བསྲུང་བར་མཛད། ། རྫུ་འཕྲུལ་སྟོབས་ལྡན་འབྱུང་པོའི་གནོད་པ་འཇོམས། ། བར་ཆད་ཞི་བའི་ལས་ཀུན་བསྒྲུབ་བྱེད་པའི། ། བཀའ་སྲུང་ལྕམ་སྲིང་རྣམས་ལ་རབ་ཏུ་བསྟོད། །
ཁྱོད་ལ་བསྟོད་ཚིག་ཡིད་འོང་ཕུལ་བ་ཡིས། ། རྣམ་པ་ཀུན་ཏུ་དགེ་འདུན་མཐུན་པ་དང་། ། ཐོས་བསམ་སྒོམ་པ་ཀུན་ཏུ་འཕེལ་བར་མཛོད། ། ཅེས་པུ་ཏྲ་མིང་སྲིང་ལ་བསྟོད་པ་རོང་སྟོན་ཆེན་པོས་སྦྱར་བའོ།། ༈ །དཔལ་བདུད་རྒྱལ་ཐོད་ཕྲེང་ལ་བསྟོད་པ་མཐུ་སྟོབས་བསྐྱེད་བྱེད་ཅེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཕས་རྒོལ་ཟིལ་གྱིས་གནོན་པའི་མཐུ་ལྡན་ཞིང་། ། རབ་འཇིགས་ཐོད་པའི་ཕྲེང་བ་རྒྱན་དུ་བྱས། ། མྱུར་མགྱོགས་རྔམ་པ་རྟ་པའི་དཔུང་ཚོགས་ཅན། ། རྣལ་འབྱོར་བར་ཆད་བཟློག་པའི་མཐུ་བོ་ཆེ། །
དམ་པས་བསྔགས་པའི་ལམ་ལ་རབ་བརྩོན་ཞིང་། ། མཐུ་རྩལ་རྫུ་འཕྲུལ་ཤུགས་འཆང་སྟོབས་པོ་ཆེ། ། རྣོ་བའི་མཚོན་ཐོགས་ཁྲོ་བའི་བཞིན་མདངས་ཅན། ། བསྟན་སྲུང་དྲག་པོ་འཁོར་དང་བཅས་ལ་བསྟོད། ། མཚན་མོ་རྒྱུ་བ་འབྱུང་པོའི་ཚོགས་རྣམས་ཀུན། ། ཉེ་བར་མི་གནས་རིང་དུ་མཐར་བྱེད་ལ། ། རབ་ཏུ་བསྟོད་པའི་མཐུ་ལས་ཆོས་གྲྭ་འདིའི། ། མཐུན་རྐྱེན་ཀུན་སྒྲུབ་འགལ་རྐྱེན་བར་ཆད་སོལ། ། ཅེས་བདུད་རྒྱལ་ཐོད་ཕྲེང་ཅན་ལ་བསྟོད་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །དཔལ་ཡེ་ཤེས་ཀྱི་མགོན་པོ་ཕྱག་བཞི་པ་ལ་བསྟོད་པ་རྣམ་རྒྱལ་བའི་བསྟོད་དབྱངས་ཞེས་བྱ་བ།
བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བསྟན་སྲུང་དམ་པ་གཟི་བརྗིད་ཕུང་པོ་ཅན། ། ཕྱོགས་སུ་རབ་རྒྱས་རྣམ་བཞིའི་ཕྱག་ལྡན་པ། ། འཇིགས་པའི་མཚོན་ཆ་སྣ་ཚོགས་འཛིན་པ་ཅན། ། མ་ལུས་དགྲ་བགེགས་མཐར་བྱེད་ཁྱོད་ལ་འདུད། ། བསིལ་བའི་ཚལ་ན་ཀླུ་སྒྲུབ་སྙིང་པོ་ཡིས། ། གུས་པས་སྤྱན་དྲངས་རྐང་བརྒྱད་ཚིག་གིས་བསྟོད། ། བསྟན་པ་མི་ཉམས་ཡོངས་སུ་བསྲུང་མཛད་པ། ། ཀུན་ལས་རྣམ་རྒྱལ་བདུད་ཀྱི་བདུད་ལ་བསྟོད། ། མཐའ་ཡས་ཞིང་སྐྱོང་དབུས་ན་མངོན་པར་མཐོ། །
རྣལ་འབྱོར་ཅན་ལ་དངོས་གྲུབ་སྟེར་མཛད་ཅིང་། ། མི་མཐུན་ཕྱོགས་ཀུན་འཇོམས་པའི་མཛད་པ་ཅན། ། བསྟན་སྲུང་དམ་པ་ཁྱོད་ལ་རབ་ཏུ་བསྟོད། ། རྣལ་འབྱོར་བདག་ཅག་འཁོར་བཅས་ཐམས་ཅད་ཀྱིས། ། མི་མཐུན་ཕྱོགས་ཀུན་རབ་ཏུ་ཞི་བ་དང་། ། མཐུན་པའི་རྐྱེན་རྣམས་ལྷུན་གྱིས་གྲུབ་པ་དང་། ། ཐུབ་བསྟན་རྒྱས་པའི་ལས་རྣམས་འགྲུབ་པར་མཛོད། ། ཅེས་ཡེ་ཤེས་ཀྱི་མགོན་པོ་ཕྱག་བཞི་པ་ལ་བསྟོད་པ་རྣམ་པར་རྒྱལ་བའི་བསྟོད་དབྱངས་ཞེས་བྱ་བ་འདི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། །། PAGE * MERGEFORMAT 66 རོང་སྟོན། རོང་སྟོན་གསུང་ཐོར་བུ་ལས་བསྟོད་ཚོགས།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
