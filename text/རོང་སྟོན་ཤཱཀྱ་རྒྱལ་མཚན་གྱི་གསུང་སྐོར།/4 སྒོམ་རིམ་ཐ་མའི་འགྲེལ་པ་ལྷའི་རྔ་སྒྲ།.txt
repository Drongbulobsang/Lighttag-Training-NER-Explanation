རོང་སྟོན་ཤཱཀྱ་རྒྱལ་མཚན་གྱི་གསུང་སྐོར།
པོད ༤
སྒོམ་རིམ་ཐ་མའི་འགྲེལ་པ་ལྷའི་རྔ་སྒྲ།
༄༅། །སྒོམ་རིམ་ཐ་མའི་འགྲེལ་པ་ལྷའི་རྔ་སྒྲ་ཞེས་བྱ་བ་བཞུགས་སོ།། སྒོམ་རིམ་ཐ་མའི་འགྲེལ་པ་ལེགས་བཤད་ལྷའི་རྔ་སྒྲ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚད་མེད་ཐུགས་རྗེའི་འོད་ཀྱིས་རྨོངས་པའི་མུན་པ་སྤོང་མཛད་ཅིང་། ། ཞབས་ཀྱིས་སེང་གེ་སེན་མོའི་སྐྲ་ཅན་དྲེགས་ལྡན་དཔུང་ཚོགས་ཀྱིས། ། ཀླུ་དབང་གཙུག་ན་ནོར་བུ་བཞིན་དུ་གུས་པས་རབ་མཆོད་པ། ། ངག་གི་སྤོབས་པ་མི་ཟད་ལྷག་པའི་ལྷ་ལ་གུས་པས་འདུད། ། ཆེ་བའི་ཆེ་བ་ཡོན་ཏན་རྒྱན་ཚོགས་མི་གཏོང་ཡོངས་སུ་འཛིན་པ་ཉིད། ། ཕྲིན་ལས་འོད་བརྒྱ་རྣམ་པར་གཡོ་བ་སྲིད་ཞིའི་དཔལ་གྱུར་ཅིང་། ། དཔལ་ལྡན་ཡོན་ཏན་དམ་པས་ཡོངས་བཟུང་མ་སྨད་ཡིད་འོང་བ། །
འཇིག་རྟེན་ལྷ་བརྒྱའི་གཙུག་ན་མངོན་མཐོ་ཀུན་ཏུ་རྒྱལ་གྱུར་ཅིག ། སྐལ་ལྡན་འགྲོ་ལ་ལེགས་བཤད་བདུད་རྩིའི་དགའ་སྟོན་འགྱེད་མཛད་ཅིང་། ། ལྷ་ཡི་དཔག་བསམ་དཔག་ཡས་ཡོན་ཏན་པདྨོ་རབ་རྒྱས་ཏེ། ། ཕྲིན་ལས་དྲི་བསུང་མ་ལུས་སེམས་ཅན་འགྲོ་ལ་རྒྱས་གྱུར་པ། ། སྒྲིབ་གཉིས་སྤྲིན་བྲལ་མཁའ་ལ་རྒྱལ་བ་ཉིན་བྱེད་དབང་པོ་རྒྱལ། ། ཡང་དག་རིགས་པའི་རྡོ་རྗེས་ལོག་ལྟའི་ལྷ་མིན་དཔུང་ཚོགས་ཀུན། ། མ་ལུས་ཕམ་མཛད་ཤེས་བྱའི་མཁའ་ལ་བློ་གྲོས་སྤྲིན་ཕྲེང་གཡོ། ། སྨྲ་བའི་དབང་པོ་བདེ་གཤེགས་གསུང་གི་རི་བོང་འཛིན་པ་ཅན། ། མི་དམན་མཁྱེན་པ་རབ་རྒྱས་པདྨའི་ངང་ཚུལ་རྒྱལ་གྱུར་ཅིག ། ཟབ་ཅིང་རྒྱ་ཆེའི་དོན་ལྡན་ལེགས་བཤད་འོད་བརྒྱ་ལྡན་པ་ཅན། །
བདེ་གཤེགས་གསུང་གི་དོན་ལྡན་ཐར་ལམ་ཤིང་རྟའི་སྲོལ་འབྱེད་པ། ། སྐྱོན་བྲལ་ངག་གིས་ཟབ་མོའི་དོན་སྟོན་མཁས་པའི་ཡིད་འཕྲོག་ཅིང་། ། གསུང་རབ་ཀུན་གྱི་སྙིང་པོའི་དོན་ལྡན་རྣམ་པར་དབྱེ་བར་བྱ། ། སྒོམ་པའི་རིམ་པ་སློབ་དཔོན་པདྨ་ཚུལ་ཁྲིམས་ཀྱིས་ཐ་མར་མཛད་པ་འདི་ལ་དོན་ལྔ་སྟེ། མཆོད་པར་བརྗོད་པ་དང་། རྩོམ་པར་དམ་བཅའ་བ་དང་། བསྒོམ་པར་བྱ་བའི་རང་བཞིན་བཤད་པ་དང་། བཤད་པའི་བསོད་ནམས་བསྔོ་བ་དང་། བཤད་པ་ལ་འཇུག་པར་གདམས་པའོ། ། དང་པོ་ནི།
འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ་ཞེས་པའོ། ། གཉིས་པ་ནི། ཐེག་པ་ཆེན་པོའི་མདོ་སྡེའི་ཚུལ་ལ་འཇུག་པར་འདོད་པ་དང་། ཞུགས་པ་རྣམས་ལ་ལམ་མ་ནོར་བར་བསྟན་པར་བྱ་བའི་ཕྱིར་དུ། མདོ་ལས་སྒོམ་པའི་རིམ་པ་མཐའ་ཡས་པ་གསུངས་ཀྱང་འདིར་མདོར་བསྡུས་ཏེ་ལམ་ཚང་ལ་མ་ནོར་བ་བརྗོད་པར་བྱའོ། ། གསུམ་པ་བསྒོམ་བྱའི་རང་བཞིན་བཤད་པ་ལ་གཉིས་ཏེ། རྒྱས་པར་བཤད་པ་དང་། དོན་བསྡུ་བའོ། ། དང་པོ་ལ་བཞི་སྟེ། ཞི་གནས་དང་ལྷག་མཐོང་གི་རང་བཞིན།
སྒོམ་པའི་ཐབས་ཀྱི་རིམ་པ། གཞན་གྱི་ལོག་རྟོག་དགག་པ། བསྒོམས་པའི་འབྲས་བུ་བསྟན་པའོ། ། དང་པོ་ལ་ལྔ་སྟེ། ཞི་གནས་དང་ལྷག་མཐོང་བརྗོད་པར་དམ་བཅའ་བ། ཞི་གནས་དང་ལྷག་མཐོང་གཉིས་ཀྱི་བྱེད་པ། གང་ལ་འཇུག་པའི་ཡུལ་བསྟན་པ། ཞུགས་པའི་འབྲས་བུ་བསྡུས་ཏེ་བསྟན་པ། བསྒོམ་བྱ་གཉིས་ཀྱི་མཚན་ཉིད་ཀྱི་ཁྱད་པར་རོ། ། དང་པོ་ནི།
སྒོམ་པའི་རིམ་པ་བསྟན་པ་དེ་ལ་ཞི་གནས་དང་ལྷག་མཐོང་ཟུང་དུ་འབྲེལ་བས་འཇུག་པའི་ལམ་དེ་ཉིད་བརྗོད་པར་བྱའོ། ། བཅོམ་ལྡན་འདས་ཀྱིས་མདོ་སྡེ་དུ་མ་ལས་རྒྱས་པར་བསྟན་ཟིན་པས་དོན་མེད་དོ་ཞེ་ན། བཅོམ་ལྡན་འདས་ཀྱིས་བྱང་ཆུབ་སེམས་དཔའ་རྣམས་གྱི་ཏིང་ངེ་འཛིན་ཚད་མེད་པ་དང་དཔག་ཏུ་མེད་པ་ལ་སོགས་པ་མདོ་སྡེ་དུ་མ་ནས་བསྟན་ཏུ་ཟིན་ཀྱང་མདོ་སྡེ་མཐའ་ཡས་པ་ལ་བལྟ་བར་མི་ནུས་པའི་གདུལ་བྱ་རྣམས་ཀྱིས་རྣལ་འབྱོར་བདེ་བླག་ཏུ་རྟོགས་པར་བྱ་བའི་ཕྱིར་དུ་ཞི་གནས་དང་ལྷག་མཐོང་གཉིས་བསྡུས་ཏེ་བརྗོད་དོ། ། དེ་གཉིས་བརྗོད་པས་ཏིང་ངེ་འཛིན་རྫོགས་པར་བསྟན་པར་མི་འགྱུར་རོ་ཞེ་ན། སྐྱོན་མེད་དེ། ཞི་གནས་དང་ལྷག་མཐོང་གཉིས་ཀྱིས་ཏིང་ངེ་འཛིན་ཐམས་ཅད་ལ་ཁྱབ་པས་ནའོ། ། གཉིས་པ་ཞི་གནས་དང་ལྷག་མཐོང་གཉིས་ཀྱི་བྱེད་པ་ནི། བཅོམ་ལྡན་འདས་ཀྱིས་མདོ་དགོངས་པ་ངེས་འགྲེལ་ནས་བཀའ་སྩལ་པ་ཞེས་པ་ནས། ཞེས་སོ་ཞེས་པའི་བར་གྱིས་སྟོན་ཏེ། འཁོར་བར་སྐྱེ་བ་ལེན་པ་པོའི་གང་ཟག་འཁོར་བ་ལས་ཐར་བར་འདོད་པ་རྣམས་ཀྱིས་ཞི་གནས་དང་ལྷག་མཐོང་གཉིས་བསྒོམ་པར་བྱའོ། །
དེས་ཅིར་འགྱུར་ཞེ་ན། ལྷག་མཐོང་དང་ཞི་གནས་གཉིས་ཤིན་ཏུ་གོམས་པར་བྱས་ན་ནི་གནས་ངན་ལེན་གྱི་འཆིང་བ་ཉོན་མོངས་པ་དང་། མཚན་མའི་འཆིང་བ་ཤེས་བྱའི་སྒྲིབ་པ་ལས་གྲོལ་བར་འགྱུར་རོ་ཞེས་བཤད་དོ། ། གནས་ངན་པ་ནི་འཁོར་བ་ཡིན་ལ་དེར་སྐྱེ་བ་ལེན་པར་བྱེད་པས་ན་གནས་ངན་ལེན་ཞེས་བརྗོད་དོ། ། མཚན་མ་ནི་ཆོས་རྣམས་ཀྱི་ཐུན་མོང་མ་ཡིན་པའི་རང་གི་ངོ་བོའོ། ། དེ་འཛིན་པ་ནི་མཚན་མར་འཛིན་པའོ། ། དེ་ལས་བདེན་པར་མངོན་པར་ཞེན་པ་སྐྱེ་བས་མཚན་མའི་འཆིང་བ་ཞེས་བྱའོ། ། ཞི་གནས་དང་ལྷག་མཐོང་གཉིས་ཀྱིས་སྒྲིབ་པ་གཉིས་སྤོང་བ་དེ་ལྟ་བས་ན་སྒྲིབ་པ་མཐའ་དག་སྤོང་བར་འདོད་པའི་རྣལ་འབྱོར་པས་ཞི་གནས་དང་ལྷག་མཐོང་ཟུང་འབྲེལ་དུ་བསྒོམ་པར་བྱའོ། ། ཇི་སྐད་དུ་བཤེས་སྤྲིང་ལས། ཤེས་རབ་མེད་ལ་བསམ་གཏན་ཡོད་མིན་ཏེ། །
བསམ་གཏན་མེད་པར་ཡང་ནི་ཤེས་རབ་མེད། ། གང་ལ་འདི་གཉིས་ཡོད་པས་སྲིད་པ་ཡི། ། རྒྱ་མཚོ་གནག་རྗེས་ལྟ་བུར་བཙལ་བར་བྱ། ། ཞེས་སོ། ། ཅིའི་ཕྱིར་ཞི་གནས་དང་ལྷག་མཐོང་གཉིས་ཀྱིས་སྒྲིབ་པ་སྤོང་བར་བྱེད་ཅེ་ན། ཞི་གནས་ཀྱི་སྟོབས་ཀྱིས་ནི་མར་མེ་རླུང་མེད་པའི་གནས་ན་གནས་པ་བཞིན་དུ་གང་ལ་སེམས་གཏད་པའི་དམིགས་པ་ལས་སེམས་གཞན་དུ་མི་གཡོ་བར་འགྱུར་རོ། ། གང་དམིགས་པའི་ཡུལ་མ་རྟོག་པ་ནི་དགག་བྱ་མིན་ལ། དེ་ལས་གཞན་དུ་སེམས་གཡེང་བ་ཉིད་དགག་བྱའོ། ། སེམས་འཛིན་པའི་དུས་སུ་རྟོག་པ་དགག་བྱར་བཤད་པ་ནི་འདི་ཉིད་ལ་དགོངས་སོ། ། སྤྱིར་རྟོག་པ་ཙམ་ལ་དགག་བྱར་འདོད་ན་ནི་སོ་སོ་སྐྱེ་བོས་ཞི་གནས་དང་ལྷག་མཐོང་གི་དམིགས་པ་ལ་ཇི་ལྟར་སྒྲོ་འདོགས་གཅོད་པར་འགྱུར།
ལྷག་མཐོང་གིས་ནི་མུན་པས་ཁྱབ་པར་འགྱུར་བའི་གནས་སུ་ཉི་མ་ཤར་བ་ན་མུན་པ་མི་གནས་པ་བཞིན་དུ་ཆོས་གཟུགས་ལ་སོགས་པའི་ཕུང་པོ་རྣམས་ཀྱི་དེ་ཁོ་ན་ཉིད་སྟོང་པ་ཉིད་ཀྱི་དོན་འཐད་པ་སྒྲུབ་པའི་རིགས་པ་ལ་བརྟེན་པའི་རྨི་ལམ་མམ་ཆུ་ཟླ་ལྟ་བུའི་དཔེ་ལ་བརྟེན་ནས་དོན་འཇལ་བའི་དཔེ་ཉེར་འཇལ་གྱི་ཚད་མས་ཇི་ལྟ་བ་བཞིན་དུ་རྟོགས་པས་ཡང་དག་པའི་ཡུལ་ཅན་གྱི་ཤེས་པའི་སྣང་བ་འབྱུང་སྟེ། ཡེ་ཤེས་ཀྱི་སྣང་བ་འབྱུང་བ་ན་སྒྲིབ་པའི་རྩ་བ་བདེན་འཛིན་བཅད་པས་སྒྲིབ་པ་མཐའ་དག་སྤོང་བར་འགྱུར་རོ། ། དཔེར་ན་རྩ་བ་བཅད་པའི་ཡལ་ག་བཞིན་ནོ། ། གསུམ་པ་གང་ལ་འཇུག་པའི་ཡུལ་བསྟན་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ལམ་གྱི་གནས་སྐབས་སམ་ལམ་གྱི་ངོ་བོ་ནི་ཞི་གནས་དང་ལྷག་མཐོང་གཉིས་ཀྱིས་རྫོགས་པར་འགྱུར་བ་དེ་བས་ན། བཅོམ་ལྡན་འདས་ཀྱིས་དགོངས་འགྲེལ་དུ་རྣལ་འབྱོར་པ་རྣམས་ཀྱི་ལམ་གྱི་དམིགས་པའི་དངོས་པོའི་དབྱེ་བ་བཞི་བསྟན་ཏེ། ཚོགས་ལམ་དུ་ཞི་གནས་ཀྱིས་དོན་སྤྱི་ལ་དམིགས་པས་རྣམ་པར་མི་རྟོག་པའི་གཟུགས་བརྙན་དང་།
ངེས་འབྱེད་ཆ་མཐུན་གྱི་དུས་སུ་ཞི་གནས་ལ་སྣང་བའི་དོན་སྤྱི་ལ་ལྷག་མཐོང་གིས་དཔྱོད་པར་བྱེད་པས་རྣམ་པར་རྟོག་པ་དང་བཅས་པའི་གཟུགས་བརྙན་དང་། མཐོང་སྒོམ་གཉིས་ཀྱི་དུས་སུ་དངོས་པོའི་མཐའ་དེ་བཞིན་ཉིད་ལ་དམིགས་པ་དང་། མི་སློབ་པའི་དུས་མངོན་པར་འདོད་པའི་དགོས་པ་ཡོངས་སུ་གྲུབ་པའོ། ། འདི་ལ་རྣལ་འབྱོར་པ་རྣམས་ཀྱིས་ཐོབ་བྱར་དམིགས་པས་དམིགས་པ་ཞེས་བསྟན་ཏོ། ། གཉིས་པ་རྒྱས་པར་བཤད་པ་ནི། ལམ་གྱི་དམིགས་པ་བཞི་ཡོད་པ་དེ་ལ་ཞི་གནས་ཀྱིས་ནི་ཚོགས་ལམ་དང་། སྦྱོར་ལམ་གྱི་དུས་སུ་ནི་ཕྱི་ནང་གི་ཆོས་ཐམས་ཅད་ཀྱི་དོན་སྤྱི་ཙམ་ལ་དམིགས་པས་ན་གཟུགས་བརྙན་ལ་དམིགས་པ་གང་ཡིན་པ་ཞེས་བྱ་བ་དང་། སངས་རྒྱས་གྱི་སྐུ་གཟུགས་ལ་སོགས་པ་ལ་སངས་རྒྱས་སུ་མོས་ནས་དམིགས་པ་སྟེ། དེ་ལ་ནི་རྣམ་པར་མི་རྟོག་པའི་གཟུགས་བརྙན་ཞེས་བྱའོ། ། རྣམ་པར་མི་རྟོག་པ་གང་ཞེ་ན།
མི་རྟོག་པ་དང་གཟུགས་བརྙན་ཞེས་ཚིགས་གཉིས་གསུངས་པ་དེ་ལ་ཚོགས་ལམ་གྱི་དུས་སུ་ཞི་གནས་ཀྱིས་ནི་ཡུལ་གྱི་དོན་སྤྱི་ཙམ་ལ་སེམས་འཛིན་པ་ཡིན་གྱི། ཡང་དག་པའི་དོན་ལ་རིགས་པས་རྣམ་པར་རྟོག་པ་དང་དཔྱོད་པ་མེད་པས་ན་རྣམ་པར་མི་རྟོག་པ་ཞེས་བྱའོ། ། གཟུགས་བརྙན་ཞེས་སྨོས་པའི་དོན་གང་ཞེ་ན། ཇི་ལྟར་ཐོས་པ་དང་ཇི་ལྟར་སེམས་ཀྱིས་ཟིན་པའི་ཆོས་རྣམས་ཀྱི་གཟུགས་བརྙན་ལ་མོས་པའམ་དོན་སྤྱི་ཙམ་ཡུལ་དུ་བྱས་ཏེ་དམིགས་པས་ན་གཟུགས་བརྙན་ཞེས་བྱའོ། ། རྣམ་པར་རྟོག་པ་དང་བཅས་པའི་གཟུགས་བརྙན་གང་ཞེ་ན། ལམ་སྒོམ་པའི་རྣལ་འབྱོར་པས་ཞི་གནས་ཀྱི་བཟུང་བའི་ཡུལ་གྱི་དེ་ཁོ་ན་ཉིད་ཀྱི་དོན་ཤེས་རབ་ཀྱིས་རྟོགས་པར་བྱ་བའི་ཕྱིར་གང་གི་ཚེ་སྒོམ་བྱུང་གི་ལྷག་མཐོང་གིས་ཞི་གནས་ཀྱི་དམིགས་པའི་གཟུགས་བརྙན་གྱི་དེ་ཁོ་ན་ཉིད་ལ་དཔྱོད་པ་དེའི་ཚེ་ལྷག་མཐོང་གི་མཚན་ཉིད་དེ་ཁོ་ན་ཉིད་ཀྱི་དོན་ལ་རྟོག་པའི་རྣམ་པར་རྟོག་པ་དེ་ཁོ་ན་ཉིད་ལ་ཡང་དང་ཡང་དུ་རྟོག་པར་བྱེད་པ་མཉམ་བཞག་ན་ཡོད་པས་ན་ལྷག་མཐོང་གི་དམིགས་པ་ལ་རྣམ་པར་རྟོག་པ་དང་བཅས་པའི་གཟུགས་བརྙན་ཞེས་བྱའོ། ། ཡུལ་ཅན་གྱི་ཏིང་ངེ་འཛིན་ནི་དོན་རབ་ཏུ་རྣམ་པར་འབྱེད་པའི་བསམ་གཏན་ནོ། ། རྣལ་འབྱོར་པ་ཞི་གནས་ཀྱི་དམིགས་པའི་གཟུགས་བརྙན་གྱི་དེ་ཁོ་ན་ཉིད་ཀྱི་ངོ་བོ་ཉིད་ལ་ཤེས་རབ་ཀྱིས་ཡང་དང་ཡང་དུ་རྟོགས་པས་ཕྱི་ནང་གི་ཆོས་ཐམས་ཅད་ཀྱི་ངོ་བོ་ཉིད་ཇི་ལྟ་བ་བཞིན་དུ་ཁོང་དུ་ཆུད་དེ། དཔེར་ན་བདག་གི་བཞིན་གྱི་གཟུགས་བརྙན་མེ་ལོང་གི་ནང་དུ་བྱུང་བ་ལ་བློས་ཞིབ་པར་བརྟགས་ན་བདག་གི་བཞིན་ལ་མི་སྡུག་པ་དང་། སྡུག་པ་ལ་སོགས་པའི་ཁྱད་པར་ཅུང་ཟད་ཙམ་ཡང་མངོན་པ་བཞིན་ནོ། །
དངོས་པོའི་མཐའ་ལ་དམིགས་པ་གང་ཞེ་ན། གཅིག་དང་དུ་བྲལ་ལ་སོགས་པའི་དོན་དམ་དཔྱོད་བྱེད་ཀྱི་རིགས་པས་བརྟགས་ན་དངོས་པོ་ཐམས་ཅད་མཐར་དེ་བཞིན་ཉིད་ལས་མ་འདས་ཤིང་། དེ་བཞིན་ཉིད་ལས་ལོགས་སུ་བཙལ་དུ་མེད་པས་ན་དེ་བཞིན་ཉིད་ལ་དངོས་པོའི་མཐའ་ཞེས་བརྗོད་དོ། ། གང་གི་ཚེ་དངོས་པོའི་མཐའི་མཚན་ཉིད་ཀྱི་དེ་བཞིན་ཉིད་མངོན་སུམ་དུ་རྟོགས་པར་གྱུར་པ་དེའི་ཚེ་དངོས་པོའི་མཐའ་དེ་བཞིན་ཉིད་མངོན་སུམ་དུ་ཁོང་དུ་ཆུད་པས་ན་ས་དང་པོའི་ཡེ་ཤེས་ལ་དངོས་པོའི་མཐའ་ལ་དམིགས་པ་ཞེས་བྱའོ། ། དགོས་པ་ཡོངས་སུ་གྲུབ་པ་གང་ཞེ་ན། ས་དང་པོ་ཐོབ་པའི་རྗེས་དེ་ནས་ལུས་ཀྱི་ནད་སེལ་བའི་དོན་དུ་སྨན་གྱི་བཅུད་ལེན་རྒྱུན་དུ་ཟ་བས་ནད་རིམ་གྱིས་བྱང་བར་བྱེད་པ་བཞིན་དུ་སྒོམ་པའི་ལམ་གྱི་ས་གཉིས་པ་དྲི་མ་མེད་པ་དང་། ས་གསུམ་པ་འོད་བྱེད་པ་ལ་སོགས་ས་ལྷག་མ་རྣམས་སུ་སྒོམ་སྤང་གི་དྲི་མ་རྣམས་རིམ་གྱིས་ཤིན་ཏུ་རྣམ་པར་དག་པའི་མཐར་རྡོ་རྗེ་ལྟ་བུའི་ཏིང་ངེ་འཛིན་གྱི་སྐད་ཅིག་མ་འབྱུང་བའི་དེ་མ་ཐག་ཏུ་གནས་ཏེ་སྒྲིབ་པའི་ས་བོན་མ་ལུས་པ་སྤངས་པར་གྱུར་ནས་སངས་རྒྱས་ཀྱི་ཡེ་ཤེས་ཐོབ་པ་གང་གི་ཚེ་སྒྲིབ་པ་མ་ལུས་པ་སྤངས་པའི་མཚན་ཉིད་ལམ་ཉམས་སུ་བླངས་པའི་དགོས་པ་འབྲས་བུ་ཡོངས་སུ་རྫོགས་པར་གྱུར་པ་དེའི་ཚེ་སངས་རྒྱས་ཀྱི་ས་ལ་རྟོགས་པ་མཐར་ཐུག་པའི་ཡེ་ཤེས་དེ་ཉིད་གྲུབ་པས་དགོས་པ་ཡོངས་སུ་གྲུབ་པ་ལ་དམིགས་པ་ཞེས་བྱའོ། ། དེའི་དུས་སུ་དེ་བཞིན་གཤེགས་པའི་བསམ་གཏན་པ་ཞེས་བྱའོ། ། བཞི་པ་ཞུགས་པའི་འབྲས་བུ་བསྡུས་ཏེ་བསྟན་པ་ནི། དགོངས་པ་ངེས་པར་འགྲེལ་བ་ལས།
རྣལ་འབྱོར་པ་རྣམས་ཀྱི་དམིགས་པའི་དངོས་པོ་བཞི་བསྟན་པ་དེ་ལྟ་བུ་དེས་དོན་དང་དགོས་པ་ཅི་བསྟན་པ་ཡིན་ཞེ་ན། ཚོགས་ལམ་ཆེན་པོར་ཞི་གནས་དང་ངེས་འབྱེད་ཆ་མཐུན་དུ་ལྷག་མཐོང་གོམས་པར་བྱས་པས་མཐོང་ལམ་དུ་དངོས་པོའི་མཐའ་དེ་བཞིན་ཉིད་མངོན་སུམ་དུ་རྟོགས་པར་འགྱུར་ཏེ། དེ་ནས་སྒོམ་ལམ་དུ་ཆོས་ཉིད་མངོན་སུམ་དུ་མཐོང་ཟིན་བསྒོམས་པ་དེས་སྒྲིབ་པ་མཐའ་དག་སྤོང་བའི་མཚན་ཉིད་སྔར་ལམ་ཉམས་སུ་བླངས་པའི་དགོས་པ་ཡོངས་སུ་གྲུབ་པ་འཐོབ་བོ། ། དགོས་པ་ཡོངས་སུ་གྲུབ་པ་དེ་ཉིད་སངས་རྒྱས་ཉིད་ཡིན་ཏེ། ཐེག་ཆེན་གྱི་ལམ་ཉམས་སུ་བླངས་པའི་འབྲས་བུ་གྲུབ་ཟིན་པའི་གནས་སྐབས་ཐོབ་པས་སོ། ། ཞི་གནས་དང་ལྷག་མཐོང་བསྒོམས་པའི་འབྲས་བུ་སངས་རྒྱས་ཡིན་པ་དེ་བས་ན། སངས་རྒྱས་ཉིད་ཐོབ་པར་འདོད་པས་ཞི་གནས་དང་ལྷག་མཐོང་གཉིས་ལ་ཟུང་འབྲེལ་དུ་བསྒོམ་པར་བྱའོ། ། གང་ཞི་གནས་དང་ལྷག་མཐོང་དེ་གཉིས་ལ་ཟུང་འབྲེལ་དུ་མི་སྒོམ་པ་དེ་དག་ནི་དངོས་པོའི་མཐའ་དེ་བཞིན་ཉིད་ཀྱང་མི་རྟོགས་ལ། དགོས་པ་ཡོངས་སུ་གྲུབ་པ་སངས་རྒྱས་ཀྱི་ས་ཐོབ་པར་ཡང་མི་འགྱུར་རོ་ཞེས་ཤུགས་ལ་བསྟན་པར་འགྱུར་རོ། ། ལྔ་པ་བསྒོམ་བྱའི་མཚན་ཉིད་ཀྱི་ཁྱད་པར་བསྟན་པ་ནི།
ཞི་གནས་དང་ལྷག་མཐོང་གཉིས་ཡོད་པ་དེ་ལ་མདོར་ན་ཞི་གནས་ནི་སེམས་རྩེ་གཅིག་པ་ཉིད་དོ། ། དེ་ལ་རྩེ་ཞེས་པ་ནི་དམིགས་པ་ཡིན་ལ། གཅིག་པ་ནི་རྟོག་པ་གཞན་དུ་མི་འཕྲོ་བར་དམིགས་པ་གཅིག་པུ་དེ་ཉིད་ལ་སེམས་གཏོད་པའོ། ། ལྷག་མཐོང་ནི་ཡང་དག་པ་བདག་མེད་ཀྱི་དོན་ལ་ཤེས་རབ་ཀྱིས་རྟོག་པའོ་ཞེས་བཅོམ་ལྡན་འདས་ཀྱིས་ཞི་གནས་དང་ལྷག་མཐོང་གི་མཚན་ཉིད་བཀའ་སྩལ་ཏོ། ། གང་ལས་ན། འཕགས་པ་དཀོན་མཆོག་སྤྲིན་གྱི་མདོ་ལ་སོགས་པ་ལས་སོ། ། གཉིས་པ་སྒོམ་པའི་ཐབས་ཀྱི་རིམ་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི།
ལམ་ལ་འཇུག་པ་དེ་ལ་རྣལ་འབྱོར་པ་ཞི་གནས་དང་ལྷག་མཐོང་གི་རྒྱུ་ཚོགས་ཚུལ་ཁྲིམས་རྣམ་པར་དག་པ་དང་། སྔར་སྒོམ་རིམ་བར་པར་བཤད་པའི་ཞི་གནས་ཀྱི་རྒྱུ་ཚོགས་ལ་སོགས་པ་ལ་གནས་པ་དེས་ཐེག་ཆེན་གྱི་བློ་སྦྱོང་བའི་དོན་དུ་སེམས་ཅན་ཐམས་ཅད་ལ་དམིགས་པའི་སྙིང་རྗེ་ཆེན་པོ་བསྐྱེད་དེ། དེ་ལ་ཐོག་མར་སྙིང་རྗེ་ཆེན་པོ་རྒྱུད་ལ་སྐྱེ་ངེས་སུ་བྱའོ། ། དེ་ནས་བྱང་ཆུབ་མཆོག་ཏུ་སེམས་བསྐྱེད་ནས་ལྷག་མཐོང་གི་རྒྱུ་ཚོགས་གསུང་རབ་མང་དུ་ཐོས་པ་དང་། དེའི་དོན་རིགས་པས་བསམ་པ་དང་། བསམས་པའི་དོན་རྩེ་གཅིག་ཏུ་སྒོམ་པ་ལ་སྦྱར་བར་བྱའོ། ། མཛོད་ལས། ཚུལ་གནས་ཐོས་དང་བསམ་ལྡན་པ། ། སྒོམ་པ་ལ་ནི་རབ་ཏུ་སྦྱོར། ། ཞེས་པ་ལྟར་རོ། །
གཉིས་པ་རྒྱས་པར་བཤད་པ་ལ་དོན་གསུམ་སྟེ། སྦྱོར་བའི་གནས་སྐབས་ཀྱི་ཁྱད་པར་དང་། དངོས་གཞི་ཞི་གནས་ལྷག་མཐོང་སྒོམ་པ་དང་། རྗེས་ཐོབ་ཏུ་སྒྲུབ་པའི་བྱ་བའོ། ། དང་པོ་ལ་ལྔ་སྟེ། རྗེས་སུ་སྒྲུབ་པའི་བྱ་བ་དང་། གང་དུ་སྒོམ་པའི་གནས་དང་། ཀུན་སློང་གི་ཁྱད་པར་དང་། ཚོགས་གསོག་པའི་ཁྱད་པར་དང་། སྤྱོད་ལམ་གྱི་ཁྱད་པར་རོ། །
དང་པོ་ནི། ཏིང་ངེ་འཛིན་སྒོམ་པ་ལ་འཇུག་པ་དེ་ལ་རྣལ་འབྱོར་པས་ཏིང་ངེ་འཛིན་སྒོམ་པའི་དུས་ན་སྒོམ་ཐུན་གཅིག་གི་དབང་དུ་བྱས་པའི་ཐོག་མར་བྱ་བ་ཅི་ཡོད་པ་ཐམས་ཅད་ཡོངས་སུ་རྫོགས་པར་བྱས་ལ། ཐ་ན་གཤང་གཅི་གཏོང་བ་སོགས་ཀྱི་བྱ་བའང་རྫོགས་པར་བྱས་ནས་བསྒོམ་མོ། ། གཉིས་པ་ནི། གནས་གང་དུ་སྒོམ་ཞེ་ན། ཏིང་ངེ་འཛིན་ལ་གནོད་པའི་སྒྲའི་ཚེར་མ་མེད་པ་ཡིད་དུ་འོང་བའི་ས་ཕྱོགས་སུ་བསྒོམ་མོ། ། གསུམ་པ་ནི། བདག་གིས་སེམས་ཅན་ཐམས་ཅད་བྱང་ཆུབ་ཀྱི་སྙིང་པོ་ལ་འགོད་པར་བྱ་བའི་དོན་དུ་ཏིང་ངེ་འཛིན་བསྒོམ་པར་བྱའོ་སྙམ་དུ་ཡོངས་སུ་བསམ་ཞིང་། དེར་མ་ཟད་འགྲོ་བ་མཐའ་དག་སྡུག་བསྔལ་གྱི་རྒྱ་མཚོ་ལས་གདོན་པའི་བསམ་པ་ཅན་དག་གིས་སྙིང་རྗེ་ཆེན་པོ་མངོན་དུ་བྱས་ལ་བསྒོམ་མོ། ། བཞི་པ་ནི།
སངས་རྒྱས་དང་བྱང་ཆུབ་སེམས་དཔའི་སྐུ་གཟུགས་རི་མོར་བྲིས་པ་དང་ལུགས་སུ་བླུག་པ་ལ་སོགས་པ་མདུན་དུ་བཞག་གམ་གཞན་དུ་གསུང་ངམ་ཐུགས་ཀྱི་རྟེན་ཡང་རུང་སྟེ་མདུན་དུ་བཞག་ལ། དེ་ནས་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་བྱའོ། ། ཕྱག་ནི་རྣམ་པ་གཉིས་ཏེ། བྱིན་པ་ནས་མཁྱུད་པ་དང་། ཡན་ལག་ལྔས་འདུད་པའི་ཕྱག་གོ ། འདུལ་བ་མེ་ཏོག་ཕྲེང་རྒྱུད་ལས། དགེ་སློང་ཕྱག་ནི་རྣམ་པ་གཉིས། ། གཅིག་ནི་དཀྱིལ་འཁོར་ལྔ་པ་སྟེ། ། གཞན་ནི་བྱིན་པ་ནས་མཁྱུད་ཡིན། ། ཞེས་པ་ལྟར་རོ། །
འདིར་ནི་ཡན་ལག་ལྔས་ཕྱག་བྱས་ལ་སྐུ་གསུང་ཐུགས་ཀྱི་རྟེན་དང་ཡིད་ཀྱིས་མོས་པ་བྱས་པ་དེ་དག་ལ་ཅི་ནུས་ཀྱིས་མེ་ཏོག་ལ་སོགས་པས་མཆོད་པ་དང་། ངག་གིས་ཡོན་ཏན་བརྗོད་པའི་བསྟོད་པ་བྱས་ལ་ཏིང་ངེ་འཛིན་སྐྱེ་བའི་གེགས་བསལ་བའི་དོན་དུ་རང་གི་སྡིག་པ་བཤགས་ནས། དགེ་བ་སྤེལ་བའི་ཡན་ལག་འགྲོ་བ་མཐའ་དག་གི་བསོད་ནམས་ལ་རྗེས་སུ་ཡི་རང་བ་བྱས་ནས་བསྒོམ་མོ། ། ལྔ་པ་སྤྱོད་ལམ་གྱི་ཁྱད་པར་ནི། བསམ་གཏན་གྱི་ཁང་པར་སྟན་ཤིན་ཏུ་འཇམ་པོ་བདེ་བ་ལ་རྗེ་བཙུན་རྣམ་པར་སྣང་མཛད་ཀྱི་འདུག་ཚུལ་ལྟར་སྐྱིལ་མོ་ཀྲུང་ལྟ་བུའམ། སྒྲོལ་མའི་བཞུགས་ཚུལ་ལྟར་སྐྱིལ་མོ་ཀྲུང་ཕྱེད་དུ་ཡང་རུང་སྟེ། འདི་ནི་འདུག་ཚུལ་གྱི་ཁྱད་པར་རོ། ། ཞི་གནས་ཀྱི་མི་མཐུན་ཕྱོགས་སེམས་རྒོད་པ་མི་འབྱུང་བའི་དོན་དུ་མིག་ཧ་ཅང་ཡང་མི་དབྱེ། བྱིང་བ་མི་འབྱུང་བར་བྱ་བའི་ཕྱིར་དུ་མིག་ཧ་ཅང་ཡང་མི་ཟུམ་པར་སྣའི་རྩེ་མོར་གཏད་ཅིང་། ལུས་དྲང་ན་རྩ་ཡང་དྲང་བར་འགྱུར་ལ།
རྩ་དྲང་ན་རླུང་རྣལ་དུ་ཕེབས་པར་འགྱུར་ཞིང་། རླུང་རྣལ་དུ་གནས་ན་སེམས་དུལ་བར་འགྱུར་བས། ལུས་ཧ་ཅང་ཡང་མི་སྒུ་ཧ་ཅང་ཡང་མི་དགྱེ་བར་ལུས་དྲང་པོར་བསྲང་ལ་སེམས་ཕྱི་རོལ་ཏུ་མི་འཕྲོ་བར་དྲན་པ་ནང་དུ་བཞག་སྟེ་འདུག་པར་བྱའོ། ། དེ་ནས་ཕྲག་པ་གཡས་གཡོན་གཉིས་མཐོ་དམན་མེད་པར་མཉམ་པར་བཞག་ལ། མགོ་ཧ་ཅང་ཡང་མི་མཐོ་ཧ་ཅང་ཡང་མི་དམའ་ཞིང་གཡས་གཡོན་ཕྱོགས་གཅིག་ཏུ་མ་ཡོ་བར་སྣ་ནས་ལྟེ་བར་དྲང་པོར་བཞག་གོ ། སོ་དང་མཆུ་ཡང་འགལ་འགུལ་མེད་པར་ཐ་མལ་པར་བཞག་གོ ། ཁ་ཆུ་མི་གསོག་པའི་དོན་དུ་ལྕེ་ཡང་སོའི་དྲུང་དུ་བཞར་རོ། ། རྩ་འཆུས་ནས་རླུང་ལོག་པར་རྒྱུ་བ་སྤང་བའི་དོན་དུ་དབུགས་ཕྱི་ནང་དུ་རྒྱུ་བ་ཡང་སྒྲ་ལྷག་པར་གྲགས་པ་ཅན་དང་། རྔམ་པ་དང་རྒོད་པ་ཅན་དུ་མི་གཏང་གི འོ་ན་ཇི་ལྟར་བྱ་ཞེ་ན།
ཅི་ནས་ཀྱང་རྒྱུ་བ་དྲག་པོ་མི་ཚོར་བར་དལ་བུ་དལ་བུས་ལྷུན་གྱིས་གྲུབ་པའི་ཚུལ་གྱིས་དབུགས་ནང་དུ་རྔུབ་པ་དང་། ཕྱིར་འབྱུང་བར་འགྱུར་བ་ཚུལ་དེ་ལྟར་སློབ་པར་བྱའོ། ། སྦྱོར་བའི་གནས་སྐབས་ཀྱི་ཁྱད་པར་བསྟན་ཟིན་ཏོ། ། གཉིས་པ་དངོས་གཞི་ཞི་གནས་དང་ལྷག་མཐོང་སྒོམ་པ་ལ་གཉིས། སྤྱིའི་དོན་དང་། གཞུང་གི་དོན་ནོ། ། དང་པོ་ནི། དང་པོ་ཞི་གནས་ལ་སྡོམ་ནི། གཞི་དང་སྒྲུབ་ཚུལ་ངོ་བོ་དང་། ། རབ་དབྱེ་དང་ནི་གོ་རིམ་དང་། །
མཐའ་སེལ་དང་ནི་སྤང་བྱ་དང་། ། བདུན་གྱིས་ཞི་གནས་བསྟན་པར་འདོད། ། གང་ལ་བརྟེན་ནས་སྒྲུབ་པའི་གཞི་གང་ཞེ་ན། སྒྲུབ་པའི་གཞིའི་རབ་ཏུ་དབྱེ་བ་ནི་བདུན་ཏེ། ཁམས་གོང་འོག་ལ་ཞི་རགས་སུ་ལྟ་བའི་སྒོ་ནས་སྒྲུབ་པ་དང་། དབུགས་འབྱུང་རྔུབ་ལ་དམིགས་ནས་ཞི་གནས་སྒྲུབ་པ་དང་། མི་སྡུག་པ་ལ་དམིགས་ཏེ་ཞི་གནས་སྒྲུབ་པ་དང་། ཁམས་ཀྱི་རབ་དབྱེ་ལ་དམིགས་ཏེ་ཞི་གནས་སྒྲུབ་པ་དང་། བྱམས་སོགས་ཚད་མེད་བཞི་ལ་དམིགས་ཏེ་ཞི་གནས་སྒྲུབ་པ་དང་། རྟེན་ཅིང་འབྲེལ་བར་འབྱུང་བ་ལ་དམིགས་ཏེ་ཞི་གནས་སྒྲུབ་པ་དང་།
དེ་བཞིན་གཤེགས་པའི་སྐུ་གཟུགས་ལ་དམིགས་ཏེ་ཞི་གནས་སྒྲུབ་པའོ། ། དང་པོ་དྲུག་ནི་མངོན་པ་ཀུན་ལས་བཏུས་ལས་བཤད་ལ། ཕྱི་མ་ནི་བསྟན་བཅོས་འདིར་བཤད་པ་ཡིན་ནོ། ། སྒྲུབ་པའི་ཚུལ་གང་ཞེ་ན། སེམས་གནས་པའི་ཐབས་དགུ་གསུངས་ཏེ། སྔར་སྒོམ་རིམ་དང་པོའི་སྐབས་སུ་བཤད་པ་བཞིན་དུ་ཤེས་པར་བྱའོ། ། ངོ་བོ་གང་ཞེ་ན། གང་ལ་དམིགས་པར་འདོད་པའི་ཡུལ་ལས་སེམས་གཞན་དུ་མི་གཡེང་བར་དང་པོར་སེམས་གཏོད་པའི་ཡུལ་ལ་རྒྱུན་ཆགས་སུ་འཇུག་པའོ། ། དབྱེ་བ་གང་ཞེ་ན། ཐུན་མོང་བ་ནི་མཐར་གྱིས་གནས་པའི་སྙོམས་པར་འཇུག་པ་དང་།
རྣམ་པར་ཐར་པ་བརྒྱད་དང་། ཉོན་མོངས་པ་མེད་པའི་ཏིང་ངེ་འཛིན་ལ་སོགས་པའོ། ། ཐུན་མོང་མ་ཡིན་པ་ནི། ཤེར་ཕྱིན་ལས། དཔའ་བར་འགྲོ་བའི་ཏིང་ངེ་འཛིན་དང་། རྡོ་རྗེ་ལྟ་བུའི་ཏིང་ངེ་འཛིན་དང་། སྒྱུ་མ་ལྟ་བུའི་ཏིང་ངེ་འཛིན་ལ་སོགས་པའི་ཏིང་ངེ་འཛིན་གྱི་རབ་ཏུ་དབྱེ་བ་བརྒྱ་དྲུག་ཅུ་སོགས་བསྟན་པའོ། ། མངོན་པ་ཀུན་ལས་བཏུས་ལས། ཉན་ཐོས་དང་རང་སངས་རྒྱས་ཀྱིས་དེ་མིང་ཙམ་ཡང་མི་ཤེས་པར་བཤད་དོ། ། གོ་རིམ་གང་ཞེ་ན།
ཐོག་མར་ཐོས་བསམ་གྱིས་ཡང་དག་པའི་དོན་གཏན་ལ་ཕབ་ནས་རྗེས་ཐོགས་སུ་ཞི་གནས་བསྒྲུབ་པར་བྱ་ཞིང་། ཞི་གནས་གྲུབ་པ་ན་སྔར་གྱི་ལྟ་བ་དེ་ཉིད་ཞི་གནས་ཀྱིས་ཟིན་པར་བྱས་ནས་དེ་ནས་ཞི་ལྷག་ཟུང་འབྲེལ་དུ་བསྒོམ་མོ་ཞེས་ཇོ་བོ་རྗེས་བཤད་དོ། ། སྤྱོད་འཇུག་ལས། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་པའང་དོན་འདི་ཉིད་དོ། ། གཞུང་འདིར་ཡང་། ཐོག་མར་ཞི་གནས་བསྒྲུབས་ནས་ལྷག་མཐོང་ལ་འཇུག་པར་བཤད་པ་ཡང་། ཐོག་མར་ཐོས་བསམ་གྱིས་ཡང་དག་པའི་དོན་གཏན་ལ་ཕབ་ནས། ལྟ་བ་རྣམ་དག་སྐྱེས་པར་བྱས་ནས་དེ་ནས་ཞི་གནས་དང་།
དེ་ནས་ལྷག་མཐོང་ལ་འཇུག་པར་བཤད་པའི་རིམ་པ་ཡང་འདི་ཉིད་དོ། ། གང་དག་ཐོག་མར་ཡང་དག་པའི་ལྟ་བ་སྔོན་དུ་མ་སོང་བར་ཐོག་མར་ཞི་གནས་བསྒྲུབས་ནས་དེ་ནས་ལྷག་མཐོང་ལ་འཇུག་པར་འཆད་པ་ནི་གནད་ཀྱི་མན་ངག་མེད་པའོ། ། རྣམ་པ་ཀུན་ཏུ་ཞི་གནས་དང་ལྷག་མཐོང་གཉིས་ལས། ཐོག་མར་ཞི་གནས་སྒྲུབ་པའི་གོ་རིམ་ཡང་མ་ངེས་ཏེ། མངོན་པ་ཀུན་ལས་བཏུས་པ་ལས། ལ་ལ་ནི་ལྷག་མཐོང་ཐོབ་པ་ཡིན་གྱི་ཞི་གནས་ནི་མ་ཐོབ་སྟེ། དེ་ལ་ལྷག་མཐོང་ལ་བརྟེན་ནས་ཞི་གནས་སྒྲུབ་པར་བྱེད་ཅེས་གསུངས་པས་སོ། ། ཚོགས་སྒྲུབ་བཅུ་བདུན་གྱི་གོ་རིམ་ལ་ཡང་ཐོག་མར་ཡེ་ཤེས་ཀྱི་ཚོགས་ལ་འཇུག་ཅིང་། དེ་ནས་བསོད་ནམས་ཀྱི་ཚོགས་ལ་འཇུག་པར་བཤད་ལ། བསོད་ནམས་ཀྱི་ཚོགས་ནི་ཏིང་ངེ་འཛིན་ལ་འདོད་དོ། །
དེ་དག་གི་ལོག་རྟོག་གི་མཐའ་སེལ་བ་གང་ཞེ་ན། འགའ་ཞིག་ཞི་གནས་ཀྱི་སྐབས་སུ་རྣམ་པར་རྟོག་པ་སྤང་བྱ་ཡིན་པས་ཅི་ཡང་ཡིད་ལ་མི་བྱ་བའི་ཚུལ་གྱིས་བསྒོམ་མོ་ཞེའོ། ། རྣམ་པར་རྟོག་པ་ནི་གཉིས་ཏེ། དམིགས་པ་ལ་སེམས་གཏོད་པར་བྱེད་པའི་རྟོག་པ་དང་། དམིགས་པ་ལས་སེམས་གཞན་དུ་འཕྲོ་བའི་རྟོག་པའོ། ། དམིགས་པ་ལ་སེམས་གཏོད་པར་བྱེད་པའི་རྟོག་པ་ནི་དགག་པར་བྱ་བ་མ་ཡིན་ཏེ། སོ་སོ་སྐྱེ་བོའི་གནས་སྐབས་སུ་ཞི་གནས་ཀྱི་དམིགས་པ་ལ་སེམས་གཏོད་པ་ནི་རྟོག་པ་ལས་མ་འདས་པའི་ཕྱིར་དང་། ཤེས་བྱའི་གཟུགས་བརྙན་འཛིན་པར་བཤད་པའི་ཕྱིར་རོ། ། རྟོག་པ་དགག་བྱར་བཤད་པ་ནི་རྟོག་པ་ཕྱི་མ་ལ་དགོངས་པ་ཡིན་ནོ། ། དོན་འདི་མ་རྟོགས་པར་སྤྱི་ལྡོག་ནས་དགག་བྱར་འདོད་པ་ནི་ཧྭ་ཤང་མ་ཧཱ་ཡ་ནའི་གྲུབ་མཐའ་འོངས་པ་ཡིན་ནོ། །
ཞི་གནས་ཀྱི་སྤང་བྱ་གང་ཞེ་ན། དབུས་མཐའ་ལས། ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང་། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། ། ཞེས་གསུངས་པ་ལྟར་རོ། ། ལེ་ལོ་དང་གདམས་ངག་བརྗེད་པ་གཉིས་ཀྱིས་སྦྱོར་བ་ལ་སྒྲིབ་པར་བྱེད་དོ། ། ལེ་ལོས་ནི་ཏིང་ངེ་འཛིན་སྒོམ་པ་ལ་མི་འཇུག་ཅིང་། གདམས་ངག་བརྗེད་པས་ནི་བསྒོམ་བྱའི་དོན་ལ་ཡང་དག་པར་འཇོག་མི་ནུས་པའི་ཕྱིར་རོ། །
བྱིང་རྒོད་གཉིས་ཀྱིས་དངོས་གཞིའི་གནས་སྐབས་ལ་སྒྲིབ་པར་བྱེད་དེ། སེམས་བྱིང་བས་ནི་ཏིང་ངེ་འཛིན་གྱི་དམིགས་རྣམ་གསལ་བར་འཛིན་མི་ནུས་པའི་ཕྱིར་དང་། སེམས་རྒོད་པས་ནི་ཏིང་ངེ་འཛིན་གྱིས་ཡུལ་མིན་པ་ལ་སེམས་རྣམ་པར་གཡེང་བའི་ཕྱིར་རོ། ། ཐ་མ་གཉིས་ཀྱིས་ཏིང་ངེ་འཛིན་ཁྱད་པར་དུ་འགྲོ་བ་ལ་གེགས་བྱེད་དོ། ། བྱིང་རྒོད་བྱུང་བར་མཐོང་བའི་ཚེ་གཉེན་པོ་མངོན་པར་འདུ་མི་བྱེད་ན་ཏིང་ངེ་འཛིན་གྱི་མི་མཐུན་ཕྱོགས་ཀྱི་དབང་དུ་སོང་བའི་ཕྱིར། ཏིང་ངེ་འཛིན་གསལ་བའི་དུས་སུ་གཉེན་པོ་མངོན་པར་འདུ་བྱེད་ན། དགོས་པ་མེད་བཞིན་དུ་འབད་པའི་རྩོལ་བས་ཏིང་ངེ་འཛིན་བརྟན་པའི་རྒྱུན་གཅོད་པའི་ཕྱིར་རོ། ། ཏིང་ངེ་འཛིན་གྱི་སྐྱོན་གྱི་གཙོ་བོ་བྱིང་རྒོད་གཉིས་སུ་བཤད་པ་ཡང་ལྔ་པོ་འདི་དག་གི་ནང་དུ་འདུས་པས་ལོགས་སུ་བཤད་མི་དགོས་སོ། ། གཉིས་པ་ལྷག་མཐོང་ལ་སྡོམ་ཚིག་ནི། ཇི་སྙེད་པ་དང་ཇི་ལྟ་དང་། །
རྟོག་པ་དང་ནི་དཔྱོད་པ་དང་། ། སོ་སོར་རྟོག་དང་མི་གཡོ་དང་། ། སྒོམ་པའི་ཚུལ་དང་ཡན་ལག་གོ ། ཇི་སྙེད་པ་རྣམ་པར་འབྱེད་པའི་ལྷག་མཐོང་གང་ཞེ་ན། ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་བ་ལ་མཁས་པ་དང་། གནས་དང་གནས་མ་ཡིན་པ་ལ་མཁས་པ་དང་། བདེན་པ་ལ་མཁས་པའོ། །
ཇི་ལྟར་མཁས་པར་བྱ་ཞེ་ན། དེ་དག་སོ་སོའི་མིང་གི་རྣམ་གྲངས་དང་། མཚན་ཉིད་དང་། རབ་ཏུ་དབྱེ་བ་དང་། ཁྱད་པར་གྱི་ཆོས་ལ་མཁས་པའོ། ། འདི་དག་གིས་མ་འོངས་པ་ན་སོ་སོ་ཡང་དག་པར་རིག་པ་བཞི་ཐོབ་པར་འགྱུར་རོ། ། ཇི་སྙེད་པ་འབྱེད་པའི་ལྷག་མཐོང་མེད་པར་ནི་ཇི་ལྟ་བ་འབྱེད་པའི་ལྷག་མཐོང་མི་འབྱུང་སྟེ། གང་ལ་སྒྲོ་འདོགས་དཔྱད་པར་བྱ་བའི་གཞི་མ་བཟུང་བའི་ཕྱིར་རོ། ། ས་སྐྱ་པཎྜི་ཏས་ཀྱང་སྙེ་མོ་སྒོམ་ཆེན་གྱི་དྲིས་ལན་དུ། ཆོས་ཅན་ཇི་སྙེད་པ་ལ་སོ་སོར་མཁས་པར་བྱས་ནས་དོན་དམ་པར་རྟོགས་རྒྱུ་མེད་པའི་ཚུལ་གྱིས་རྟོགས་པར་བྱ་དགོས་སོ་ཞེས་གསུངས་པ་ནི་གནད་ཀྱི་མན་ངག་གོ །
བོད་འདིར་ཇི་སྙེད་པ་རྣམ་པར་འབྱེད་པའི་ལྷག་མཐོང་གི་མིང་ཙམ་ཡང་མི་སྣང་ངོ་། ། ཇི་ལྟ་བ་རྣམ་པར་འབྱེད་པའི་ལྷག་མཐོང་གང་ཞེ་ན། གང་ཟག་གི་བདག་མེད་ལ་མཁས་པ་དང་། ཆོས་ཀྱི་བདག་མེད་ལ་མཁས་པའོ། ། གང་ཟག་གི་བདག་མེད་ལ་མཁས་པ་ཡང་གསུམ་སྟེ། རང་གི་ཕུང་པོ་གང་ཟག་གི་བདག་གིས་སྟོང་པར་རྟོགས་པ་དང་། གཞན་གྱི་ཕུང་པོ་གང་ཟག་གི་བདག་གིས་སྟོང་པར་རྟོགས་པ་དང་། གཉིས་ཀ་གང་ཟག་གི་བདག་གིས་སྟོང་པར་མཉམ་པ་ཉིད་དུ་རྟོགས་པའོ། ། དང་པོ་ཉིད་ལ་ཐོག་མར་བློ་སྦྱར་ཞིང་ཕྱིས་ནི་གཞན་གཉིས་ལ་ཡང་བློ་སྦྱར་རོ། ། ཆོས་ཀྱི་བདག་མེད་ལ་མཁས་པ་ནི།
ཆོས་ཅན་གྱི་རབ་ཏུ་དབྱེ་བས་སྟོང་པ་ཉིད་བཅུ་དྲུག་ལ་མཁས་པ་དང་། སྟོང་པ་ཉིད་ཉི་ཤུ་ལ་མཁས་པའོ། ། ཆོས་ཅན་སོ་སོ་ལ་མཁས་པར་བྱས་ནས་ཆོས་ཅན་རེ་རེ་ཞིང་རང་བཞིན་གྱིས་སྟོང་པ་ཉིད་དུ་སོ་སོར་རྟོགས་པར་བྱས་ནས་ཤེས་བྱའི་སྒྲིབ་པ་ཕྲ་ཞིང་ཕྲ་བའི་གཉེན་པོར་འགྱུར་རོ། ། མངོན་རྟོགས་རྒྱན་ལས། རྣམ་པ་བརྒྱ་བདུན་ཅུ་རྩ་གསུམ་གསུངས་པའི་གནད་ཀྱང་འདི་ཉིད་དོ། ། ངེས་འབྱེད་ཆ་མཐུན་གྱི་དམིགས་རྣམ་གྱི་སྐབས་སུ་དམིགས་པ་མི་འདྲ་བ་དང་། རྣམ་པ་མི་འདྲ་བ་དུ་མ་གསུངས་ནས་སྒྲོ་འདོགས་གཅོད་པའི་རིམ་པ་བསྟན་པ་ནི་ཆོས་ཀྱི་བདག་མེད་ཀྱི་ཁྱད་པར་ཕྲ་ཞིང་ཕྲ་བ་ཡང་རྟོགས་པར་བྱ་དགོས་པའི་དོན་ནོ། ། དེ་ཡང་ཉན་ཐོས་ཀྱིས་བདེན་བཞི་ལ་མི་རྟག་ལ་སོགས་བཅུ་དྲུག་གི་རྣམ་པས་དམིགས་པར་བྱེད་ལ། བྱང་སེམས་ཀྱི་དྲོད་ཆུང་ངུས་དེ་དག་གི་དམིགས་པ་མི་རྟག་པ་དང་། སྡུག་བསྔལ་དང་།
སྟོང་པ་དང་བདག་མེད་ལ་སོགས་རེ་རེ་ནས་དམིགས་ཡུལ་དུ་བྱས་ནས་རེ་རེ་ནས་བདེན་པར་ཞེན་པ་འགོག་པ་དང་། ཡང་དྲོད་འབྲིང་གི་སྐབས་སུ་བདེན་བཞིའི་ཁྱད་པར་གྱི་ཆོས་འདུ་འགོད་དམ། དགག་སྒྲུབ་དང་བྲལ་བའི་ཆོས་ཀྱི་བདག་མེད་ཀྱི་ཁྱད་པར་ལ་གནས་པ་དང་མི་གནས་པའི་རང་བཞིན་གཉིས་སུ་མེད་པར་རྟོགས་པའི་རྣམ་པས་སྒྲོ་འདོགས་གཅོད་པ་ལྟ་བུའོ། ། གཞན་དག་སྟོང་པ་ཉིད་དང་བདག་མེད་པ་སྒོམ་ཞེས་སྨྲ་བ་ནི་ཚིག་ཙམ་སྒྲོག་པར་ཟད་ཀྱི། འདི་ལྟ་བུའི་གནད་ཁོང་དུ་ཆུད་པ་མ་ཡིན་ནོ། ། ཡུལ་ལ་རྟོག་པ་དང་དཔྱོད་པའི་ལྷག་མཐོང་གང་ཞེ་ན། ཡུལ་ལ་རྟོག་པ་དང་དཔྱོད་པའི་ཚུལ་བཞི་གསུངས་ཏེ། བགྲང་བ་དང་། འཇལ་བ་དང་། རྟོག་པ་དང་།
སོ་སོར་རྟོག་པའོ། ། བགྲང་བ་ནི། གང་ལ་སྒྲོ་འདོགས་གཅད་པར་བྱ་བའི་མིང་གི་རྣམ་གྲངས་འཛིན་པའོ། ། འཇལ་བ་ནི། རིགས་པ་ལ་བརྟེན་ནས་མིང་དེ་དང་ལྡན་པའི་དོན་འཇལ་བའོ། ། རྟོག་པ་ནི། ཐོག་མར་སྒྲོ་འདོགས་གཅད་པར་བྱ་བའི་དོན་ལ་རྟོག་པའོ། ། སོ་སོར་རྟོག་པ་ནི། ཁྱད་པར་གྱི་ཆོས་ལ་སོ་སོར་རྟོག་པ་དང་། ཆོས་ཅན་གྱི་ཁྱད་པར་སོ་སོར་ཕྱེ་ནས་སོ་སོར་རྟོག་པའོ། །
སོ་སོར་རྟོག་པའི་ལྷག་མཐོང་གང་ཞེ་ན། ཆོས་ཅན་ལ་རྟོག་པ་དང་། ཆོས་ཅན་སོ་སོ་བཟུང་ནས་དེའི་བདག་མེད་ཀྱི་ཁྱད་པར་ལ་སོ་སོར་རྟོག་པའོ། ། རྣམ་པར་མི་གཡོ་བའི་ལྷག་མཐོང་གང་ཞེ་ན། སོ་སོར་རྟོག་པའི་ཤེས་རབ་ཀྱིས་ཆོས་ཅན་སོ་སོ་ལ་རིགས་པས་བརྟགས་ནས་དེའི་གནས་ཚུལ་རྙེད་པའི་དོན་ཏིང་ངེ་འཛིན་གྱི་སྟོབས་ཀྱིས་གཞན་དུ་མི་གཡེང་བར་དེ་ཁོ་ན་ཉིད་ཀྱི་རྣམ་པ་ཤིན་ཏུ་གསལ་བར་འཛིན་པའོ། ། ལྷག་མཐོང་སྒོམ་པའི་ཚུལ་གང་ཞེ་ན། སྣང་བ་མི་རྟག་པར་སྒོམ་པ་དང་། དོན་གྱི་ངོ་བོ་སྤྲོས་བྲལ་དུ་སྒོམ་པ་དང་། སྟོང་པ་རང་བཞིན་དག་པར་བསྒོམ་པའོ། ། དང་པོ་ནི།
སྣང་བ་འདི་དག་སྐྱེ་འགག་གནས་གསུམ་དུ་སོ་སོར་ཕྱེ་ནས་འདས་པ་ཡང་འགགས་པ་དང་། ། མ་འོངས་པ་མ་སྐྱེས་པ་དང་། ད་ལྟར་བ་སྐད་ཅིག་ཏུ་ཟད་ཅིང་། སྐད་ཅིག་ཀྱང་གནས་པའི་མཐུ་མེད་པ་དང་། སྐྱེ་འགག་གནས་གསུམ་རེ་རེ་ཡང་ཆ་གསུམ་གསུམ་དུ་བརྟགས་པས་མཐར་མ་རྙེད་པའི་ཚུལ་དུ་སྒོམ་པའོ། ། གཉིས་པ་སྣང་བའི་ངོ་བོ་སྤྲོས་མེད་དུ་སྒོམ་པ་ནི། འཐད་པ་སྒྲུབ་པའི་རིགས་པ་རྒྱུ་ལ་དཔྱོད་པ་རྡོ་རྗེ་གཟེགས་མ་དང་། འབྲས་བུ་ལ་དཔྱོད་པ་ཡོད་མེད་སྐྱེ་འགོག་དང་། ངོ་བོ་ལ་དཔྱོད་པ་གཅིག་དང་དུ་བྲལ་གྱི་རིགས་པས་བརྟགས་ན། རྒྱུའི་མཚན་མ་མེད་པ་དང་།
རང་གི་ངོ་བོས་སྟོང་པ་ཉིད་དང་། འབྲས་བུ་ལ་སྨོན་པ་མེད་པའི་ཚུལ་དུ་བྱས་ནས་སྒོམ་མོ། ། འདི་ལ་བརྟེན་ནས་རྣམ་ཐར་སྒོ་གསུམ་གྱི་དོན་རྟོགས་པར་འགྱུར་རོ། ། དོན་འདི་ལ་གོ་ཆ་གཉིས་ཀྱིས་འཇུག་སྟེ། འཇུག་པའི་གོ་ཆ་དང་། ལྡོག་པའི་གོ་ཆའོ། ། འཇུག་པའི་གོ་ཆས་ནི་རྒྱུ་རང་བཞིན་གྱིས་སྟོང་པ་དང་། ངོ་བོ་རང་བཞིན་གྱིས་སྟོང་པ་དང་། འབྲས་བུ་རང་བཞིན་གྱིས་སྟོང་པ་ལ་འཇུག་གོ ། ལྡོག་པའི་གོ་ཆས་ནི་རྒྱུ་ལ་མཚན་མར་འཛིན་པ་དང་།
ངོ་བོ་ལ་བདེན་པར་འཛིན་པ་དང་། འབྲས་བུ་ལ་སྨོན་པར་འཛིན་པ་གསུམ་ལས་ལྡོག་པར་བྱའོ། ། སྟོང་པ་ཉིད་བཅུ་དྲུག་སྒོམ་པའི་ཚུལ་ལ། ཐོག་མར་ནང་སྟོང་པ་ཉིད་ལ་མཚོན་ནས་སྒོམ་པ་ནི། ཇི་སྙེད་པ་འབྱེད་པའི་ལྷག་མཐོང་གིས་གང་ལ་སྒྲོ་འདོགས་དཔྱད་པར་བྱ་བའི་ཡུལ་མིག་སོགས་ནང་གི་ཆོས་རྣམས་ལ་མཁས་པར་བྱས་ནས། དེ་ནས་ཇི་ལྟ་བ་རྣམ་པར་འབྱེད་པའི་ལྷག་མཐོང་གིས་གཅིག་དང་དུ་བྲལ་སོགས་འཐད་པ་སྒྲུབ་པའི་རིགས་པས་སོ་སོར་བརྟགས་ནས་གནས་ཚུལ་ལ་མ་རྙེད་པའི་དོན་རྗེས་དཔག་གིས་རྟོགས་པའམ། ཆུ་ཟླའི་དཔེ་དང་རྨི་ལམ་གྱི་དཔེ་ལ་སོགས་ལ་བརྟེན་ནས་དཔེ་ཉེར་འཇལ་གྱི་ཚད་མས་གནས་ཚུལ་གྱི་དོན་རྟོགས་པར་བྱ་སྟེ། དཔེར་ན་ཆུའི་སྣོད་དུ་ཟླ་བའི་གཟུགས་བརྙན་ཤར་བ་ན་ཟླ་བར་སྣང་ཙམ་མ་འགགས་པར་ཡོད་ཀྱང་དེ་ཉིད་ཟླ་བའི་ངོ་བོར་མ་གྲུབ་སྟེ། འོད་ཟེར་འཕྲོ་བ་དང་། ཚད་ཆེ་ཆུང་གི་ཁྱད་པར་དང་།
མུན་པ་སེལ་བའི་བྱ་བ་མ་དམིགས་པའི་ཕྱིར་རོ། ། དེས་ན་ཟླ་བར་སྣང་ཙམ་ཉིད་ནས་ཟླ་བའི་རང་བཞིན་གྱིས་སྟོང་ངོ་། ། ཟླ་བར་སྣང་བ་ཉིད་ཟླ་བས་སྟོང་པས་ན་སྣང་བ་དང་སྟོང་པ་གཉིས་ངོ་བོ་སོ་སོར་ཡོད་པ་མ་ཡིན་ནོ། ། ཐོག་མར་ཟླ་བའི་དཔེ་ཁོང་དུ་ཆུད་པར་བྱས་ནས་གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་ལ་ཟླ་བའི་དཔེ་སྦྱར་ནས་སྣང་ཙམ་ཉིད་ནས་རང་བཞིན་མེད་པར་ཁོང་དུ་ཆུད་པར་བྱའོ། ། དེ་བཞིན་དུ་རྨི་ལམ་གྱི་དཔེའི་རང་བཞིན་ཁོང་དུ་ཆུད་པར་བྱས་ནས་ཆོས་གཞན་ཐམས་ཅད་ལ་སྦྱར་ཏེ། རང་བཞིན་མེད་པར་ཁོང་དུ་ཆུད་པར་བྱའོ། ། རང་བཞིན་མེད་ཅེས་པའི་དོན་ཡང་འདི་ཉིད་ལ་བརྟེན་ནས་རྟོགས་དགོས་སོ། ། ཐོག་མར་རྣམ་པར་རྟོག་པའི་ལྷག་མཐོང་གིས་གནས་ཚུལ་ལ་དོན་གྱི་རང་གི་ངོ་བོ་མ་དམིགས་པར་རྟོགས་ཤིང་། རྣམ་པར་དཔྱོད་པའི་ལྷག་མཐོང་གིས་རྟེན་ཆོས་ཅན་མ་དམིགས་པའི་རིགས་པས་ཁྱད་པར་གྱི་ཆོས་རྟག་མི་རྟག་དང་། སྟོང་མི་སྟོང་སོགས་ཀྱང་མ་དམིགས་པར་དཔྱོད་པར་བྱེད་པའོ། །
ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཀྱང་། གཟུགས་རྟག་ཅེས་བྱ་བར་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ། ། གཟུགས་མི་རྟག་ཅེས་བྱ་བར་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ། ། གཟུགས་སྟོང་ཞེས་བྱ་བར་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ། ། གཟུགས་མི་སྟོང་ཞེས་བྱ་བར་སྤྱོད་ན་ཤེས་རབ་ཀྱི་ཕ་རོལ་ཏུ་ཕྱིན་པ་ལ་མི་སྤྱོད་དོ། ། ཞེས་སོ། ། སོ་སོར་རྟོག་པའི་ལྷག་མཐོང་གང་ཞེ་ན། སྦྱོར་བའི་དུས་སུ་རྟོག་པ་དང་། དཔྱོད་པའི་ལྷག་མཐོང་གིས་ཆོས་ཅན་སོ་སོའི་གནས་ཚུལ་ལ་སོ་སོར་རྟོག་པར་བྱེད་པའོ། ། རྣམ་པར་མི་གཡོ་བའི་ལྷག་མཐོང་གང་ཞེ་ན།
སོ་སོར་རྟོག་པའི་ཤེས་རབ་ཀྱིས་སོ་སོར་བརྟགས་ནས་མ་རྙེད་པའི་དོན་ཏིང་ངེ་འཛིན་གྱི་སྟོབས་ཀྱིས་ཡོངས་སུ་འཛིན་པར་བྱེད་པའི་ལྷག་མཐོང་ངོ་། ། ལྷག་མ་གཟུགས་སོགས་ཕྱི་རོལ་གྱི་དོན་རྟོགས་པའི་ཕྱི་སྟོང་པ་ལ་སོགས་པ་རྟོགས་པའི་ལྷག་མཐོང་གི་ཚུལ་ཡང་དེ་བཞིན་ནོ། ། དོན་གྱི་ངོ་བོ་སྤྲོས་མེད་དུ་སྒོམ་པའི་ཚུལ་བསྟན་ཟིན་ཏོ། ། གསུམ་པ་སྟོང་པ་རང་བཞིན་དག་པར་སྒོམ་པ་ནི་ཆོས་ཐམས་ཅད་སྟོང་པ་ཉིད་དུ་གཏན་ལ་ཕབ་པ་ན་སྟོང་པ་ཉིད་བདེན་པར་མེད་དོ་སྙམ་ན། རྟེན་ཆོས་ཅན་རིགས་པས་བརྟགས་པས་མ་དམིགས་ན་དེ་བདེན་པས་སྟོང་པའི་སྟོང་ཉིད་ཀྱི་ཆོས་ཡོད་པར་མི་འཐད་པ་དང་། གཅིག་དང་དུ་བྲལ་སོགས་ཀྱི་རིགས་པས་བདེན་པ་སྤྱི་ལྡོག་ནས་ཁེགས་པ་ན་སྟོང་ཉིད་བདེན་པ་ཡང་ཁེགས་པ་དང་། གང་སྟོང་པའི་གཞི་ཆོས་ཅན་མི་དམིགས་ན་དེ་ལ་བརྟེན་པའི་སྟོང་པ་ཉིད་ཀྱི་ཆོས་ཡོད་པར་ག་ལ་འགྱུར། རྩ་བ་ཤེས་རབ་ལས། གལ་ཏེ་སྟོང་མིན་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། །
མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། ཞེས་པ་དང་། སྤྱོད་འཇུག་ལས། གང་ཚེ་གང་ཞིག་མེད་དོ་ཞེས། ། བརྟག་བྱའི་དངོས་པོ་མི་དམིགས་པ། ། དེ་ཚེ་དངོས་མེད་རྟེན་བྲལ་བ། ། བློ་ཡི་མདུན་དུ་ཇི་ལྟར་གནས། ། ཞེས་སོ། ། ཚུལ་འདི་ལྟ་བུའི་རིགས་པ་ལ་བརྟེན་ནས་སྟོང་པ་ཉིད་ཀྱང་རང་བཞིན་གྱིས་སྟོང་པར་བསྒོམ་པར་བྱའོ། །
བསྟོད་ཚོགས་ལས་ཀྱང་། ཀུན་རྟོག་ཐམས་ཅད་གཞོམ་པའི་ཕྱིར། ། སྟོང་ཉིད་བདུད་རྩི་སྟོན་པར་མཛད། ། གང་ལ་དེ་ལའང་འཛིན་ཡོད་པ། ། དེ་ནི་ཁྱོད་ཀྱིས་སྨད་པར་མཛད། ། ཅེས་དང་། སྟོང་པ་ཉིད་སྟོང་པ་ཉིད་གསུངས་པའང་དོན་འདི་ཉིད་དོ། ། རིགས་པ་དྲུག་ཅུ་པའི་འགྲེལ་བ་སློབ་དཔོན་ཟླ་བ་གྲགས་པས་མཛད་པ་ལས་ཀྱང་། དོན་དམ་པའི་བདེན་པ་ཡང་ཀུན་རྫོབ་ཀྱི་བདེན་པ་ཡིན་ནམ་ཞེ་ན། དེ་དེ་བཞིན་བཞིན་ནོ། །
དེ་དེ་བཞིན་ཏེ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་ལས་གཟུགས་ཀྱང་རྨི་ལམ་ལྟ་བུ་སྒྱུ་མ་ལྟ་བུ་ཞེས་པ་ནས། མྱ་ངན་ལས་འདས་པ་ཡང་རྨི་ལམ་ལྟ་བུ། སྒྱུ་མ་ལྟ་བུ་དང་། མྱ་ངན་ལས་འདས་པ་ལས་ཆེས་ལྷག་པའི་ཆོས་གཞན་ཞིག་ཡོད་ན་དེ་ཡང་རྨི་ལམ་ལྟ་བུ་སྒྱུ་མ་ལྟ་བུ་ཞེས་ཁུངས་སུ་དྲངས་ནས་གསུངས་སོ། ། གཟུགས་སོགས་ཀྱི་གནས་ཚུལ་སྟོང་པ་ཉིད་ཀྱང་སྣང་ཚུལ་ཀུན་རྫོབ་ལ་ལྟོས་ནས་དོན་དམ་དུ་བཤད་ཀྱི། ཇི་སྐད་བརྗོད་པའི་མཐར་ཐུག་དཔྱོད་པའི་རིགས་པ་ལ་ལྟོས་ནས་ཀུན་རྫོབ་ཡིན་ཏེ། ཐ་སྙད་དུ་ཡོད་ལ་རང་བཞིན་གྱིས་སྟོང་པའི་ཕྱིར་རོ། ། ཐ་སྙད་དུ་ཡོད་ཅིང་། བདེན་པ་ཁེགས་པའི་གཉིས་ཚོགས་ལ་སྒྱུ་མ་ལྟ་བུ་དང་བརྫུན་པའི་དོན་ཅན་དུ་བཤད་པའི་ཕྱིར་དང་།
བརྫུན་པའི་དོན་ཅན་ནི་ཀུན་རྫོབ་ཡིན་པའི་ཕྱིར། དོན་འདི་ཁོང་དུ་མ་ཆུད་པ་དེ་སྲིད་དུ་དབུ་མའི་ལྟ་བ་རྟོགས་ཟེར་བ་ནི་རྫུན་ཁོ་ནའོ། ། སྒོམ་པའི་ཡན་ལག་གང་ཞེ་ན། སྟོང་ཉིད་སྒོམ་པའི་གནས་སྐབས་ཐམས་ཅད་དུ་ཡན་ལག་ལྔ་ལྡན་དུ་བསྒོམ་པར་བྱ་སྟེ། དམིགས་པའི་ཡན་ལག ཏིང་ངེ་འཛིན་སྒོམ་པའི་ཡན་ལག མི་མཐུན་ཕྱོགས་སེལ་བའི་ཡན་ལག བརྟན་པ་བསྐྱེད་པའི་ཡན་ལག བརྟན་པ་མཐུ་བསྐྱེད་པའི་ཡན་ལག་གོ ། དང་པོ་ནི།
གང་ལ་སྒྲོ་འདོགས་དཔྱད་པར་བྱ་བའི་དམིགས་པའོ། ། གཉིས་པ་ནི། དམིགས་པ་དེ་ཉིད་ཀྱི་གནས་ཚུལ་གྱི་རྣམ་པ་འཛིན་པའོ། ། གསུམ་པ་ནི། ཏིང་ངེ་འཛིན་གྱི་སྐྱོན་བྱིང་རྒོད་བྱུང་མ་བྱུང་རྟོག་པར་བྱེད་པའི་ཤེས་བཞིན་ནོ། ། བཞི་པ་ནི། མཉམ་གཞག་གི་རྣམ་པ་རྗེས་ཐོབ་ཏུ་ཡང་རྗེས་ཐོབ་ཀྱི་དྲན་ཤེས་ཀྱིས་ཡང་དང་ཡང་དུ་གསལ་འདེབས་པའོ། ། ལྔ་པ་ནི། སྤྱོད་ལམ་རྣམ་བཞིར་འཁོར་ཡུག་ཏུ་གསལ་འདེབས་པའོ། ། གནས་སྐབས་འདི་དག་ཏུ་ཏིང་ངེ་འཛིན་ཀྱི་སྐྱོན་དང་སྐྱོན་ལྟར་སྣང་གཉིས་འབྱུང་སྟེ།
དང་པོ་ནི། ཆུ་གཏིང་དུ་ཉ་ཞུགས་པ་ལྟ་བུ་ཡིན་ཏེ། རྟོག་པ་མི་འཕྲོ་སྙམ་ཡང་རྟོག་པ་ཕྲ་མོ་ཡུལ་དུ་འཕྲོས་པ་མ་ཚོར་བའོ། ། གཉིས་པ་ནི། ཆུ་ཟངས་སུ་ཐིགས་པ་ཕོག་པ་ལྟ་བུ་སྟེ། རྟོག་པ་ལ་ལོག་པ་ལྟར་སྣང་ཡང་གང་ལ་འཕྲོས་པའི་ཡུལ་དེ་ཉིད་རང་བཞིན་མེད་པར་རྟོགས་ན་སྟོང་ཉིད་རྟོགས་པའི་ལྟ་བ་ལས་མ་གཡོས་པས་སྐྱོན་མེད་དོ། ། འདི་ནི་དབང་པོ་རབ་ཀྱི་སྤྱོད་ཡུལ་ལོ། ། ལྷག་མཐོང་སྒོམ་པའི་ཚུལ་བསྟན་ཟིན་ཏོ། ། གཉིས་པ་གཞུང་གི་དོན་ལ་དྲུག་སྟེ། ལྷ་སྐུ་ལ་དམིགས་ཏེ་སྒོམ་པ་དང་།
དངོས་པོ་སྤྱི་ལ་དམིགས་ཏེ་སྒོམ་པ། ཏིང་ངེ་འཛིན་གྱི་ཉེས་པ་བསལ་བ། མཉམ་རྗེས་ལ་རེས་འཇོག་ཏུ་སློབ་པའི་རིམ་པ། མཉམ་རྗེས་གཉིས་ལ་འཇུག་པའི་དགོས་པ། ཚོགས་གཉིས་ལ་སློབ་པའི་བྱ་བའོ། ། དང་པོ་ལ་གསུམ་སྟེ། ཞི་གནས་སྒྲུབ་པ་དང་། ལྷག་མཐོང་སྒྲུབ་པ་དང་། ཕན་ཡོན་སྒྲུབ་པའོ། ། དང་པོ་ནི།
ཞི་གནས་དང་ལྷག་མཐོང་གཉིས་སྒོམ་པ་དེ་ལ་ཞི་གནས་སྒོམ་པའི་དུས་སུ་རྣལ་འབྱོར་པས་ཐོག་མར་ཞི་གནས་སྒྲུབ་པའི་ཕྱིར་དུ་དེ་བཞིན་གཤེགས་པའི་སྐུ་གཟུགས་མིག་གིས་ཇི་ལྟར་མཐོང་བ་དང་། དབྱིབས་དང་ཁ་དོག་འདི་ལྟ་བུའོ་ཞེས་ཇི་ལྟར་ཐོས་པའི་དོན་ལ་སེམས་བཞག་ནས་ཞི་གནས་བསྒྲུབ་པར་བྱ་སྟེ་གང་ལ་དམིགས་པའི་དེ་བཞིན་གཤེགས་པའི་སྐུ་གཟུགས་དེ་ཡང་ཁ་མདོག་གསེར་བཙོ་མ་བཞིན་དུ་སེར་ལ། མཚན་དང་དཔེ་བྱད་བཟང་པོས་བརྒྱན་པ། འཁོར་བྱང་ཆུབ་སེམས་དཔའ་རྣམས་ཀྱི་དཀྱིལ་འཁོར་གྱི་ནང་ན་བཞུགས་ཤིང་གདུལ་བྱ་འདུལ་བའི་ཐབས་སྣ་ཚོགས་ཀྱིས་སེམས་ཅན་གྱི་དོན་མཛད་པར་རྒྱུན་དུ་ཡིད་ལ་བྱེད་པས་དམིགས་པར་བྱའོ། ། དེ་ནས་སངས་རྒྱས་དེའི་ཡོན་ཏན་ལ་ཐོབ་པར་འདོད་པའི་བློ་བསྐྱེད་ཅིང་། དེ་ལ་དམིགས་པ་གཏོད་པའི་དུས་སུ་བྱིང་བ་དང་རྒོད་པ་ལ་སོགས་པ་ཏིང་ངེ་འཛིན་གྱི་སྐྱོན་རྣམས་ཞི་བར་བྱས་ལ་བསྒོམ་མོ། ། ཡུན་ཇི་སྲིད་དུ་སྒོམ་ཞེ་ན། ཇི་སྲིད་དུ་སངས་རྒྱས་ཀྱི་སྐུ་དེ་མདུན་ན་མངོན་སུམ་དུ་བཞུགས་པ་བཞིན་དུ་གསལ་བར་མཐོང་བར་གྱུར་པ་དེ་སྲིད་དུ་བསམ་གཏན་བསྒོམ་པ་ལ་འབད་པར་བྱའོ། ། གཉིས་པ་ལྷག་མཐོང་སྒྲུབ་པ་ནི། ཞི་གནས་སྒྲུབ་པའི་རྗེས་དེ་ནས་དེ་བཞིན་གཤེགས་པའི་སྐུའི་གཟུགས་བརྙན་གསལ་བར་མཐོང་བ་ལ་དཔྱད་དེ།
དེ་བཞིན་གཤེགས་པའི་སྐུ་འདི་དང་པོར་གང་ནས་བྱོན་པ་དང་། མཐར་གང་དུ་བཞུད་པ་ལ་སོ་སོར་རྟོག་པས་སྣང་ལ་རང་བཞིན་མེད་པར་རྟོགས་པའི་ལྷག་མཐོང་བསྒོམ་པར་བྱའོ། ། སྒོམ་པའི་དོན་ནི་སེམས་ལ་བག་ཆགས་ཡང་ཡང་བགོ་བའོ། ། གནས་ཚུལ་ལ་གང་ནས་བྱོན་པ་དང་། གང་དུ་ཡང་བཞུད་པ་མེད་པར་རྟོགས་པའི་རྗེས་དེ་ནས་འོག་ནས་འབྱུང་བ་འདི་སྙམ་དུ་བསམ་པར་བྱ་སྟེ། ཇི་ལྟར་དེ་བཞིན་གཤེགས་པའི་སྐུའི་གཟུགས་བརྙན་འདི་དང་པོར་གང་ནས་ཀྱང་འདིར་མ་གཤེགས། ཐ་མར་གར་ཡང་མི་བཞུད། བཞུད་པར་སྣང་བཞིན་པའི་དུས་ན་ཡང་འཐད་པ་སྒྲུབ་པའི་རིག་པའམ། ཆུ་ཟླ་ལྟ་བུའི་དཔེ་ལ་བརྟེན་ནས་བློ་ལ་སྣང་བ་ཙམ་དུ་ཟད་ཀྱི་གནས་ཚུལ་ལ་ངོ་བོ་ཉིད་ཀྱིས་སྟོང་པར་རྟོགས་པར་བྱས་ལ། གཟུགས་སྐུར་སྣང་བ་ངོ་བོ་ཉིད་ཀྱིས་སྟོང་པས་བདག་དང་བདག་གི་བ་དང་བྲལ་བ་དེ་བཞིན་ཉིད་དུ་རང་བཞིན་ཁྱད་མེད་ཀྱི་རིགས་པས་ཆོས་གཞན་ཐམས་ཅད་ཀྱང་བློ་ལ་སྣང་བ་ཙམ་དུ་ཟད་ཀྱི།
གནས་ཚུལ་ལ་ངོ་བོ་ཉིད་ཀྱིས་སྟོང་ཞིང་། གང་ནས་འོང་བའི་སྐྱེ་བ་དང་། གང་དུ་འགྲོ་བའི་འགག་པ་དང་བྲལ་བ་གཟུགས་བརྙན་ལྟ་བུ་སྟེ། རང་བཞིན་གྱིས་ཡོད་པ། ཡོད་པ་བཀག་པའི་མེད་པ་ལ་སོགས་པའི་ངོ་བོ་དང་བྲལ་བའོ་ཞེས་ལྷག་མཐོང་གིས་དཔྱད་ནས་ཡོད་མེད་སོགས་གང་དུའང་རྣམ་པར་རྟོག་པ་མེད་ཅིང་། སྒྲས་ཀྱང་མཐའ་གཅིག་ཏུ་ངེས་པའི་ཆོས་གང་དུ་ཡང་བརྗོད་དུ་མེད་པ་དང་། སྟོང་པ་ཉིད་དུ་རོ་གཅིག་པས་ངང་གཅིག་ཏུ་གྱུར་པ་རྟོགས་པའི་ཡིད་ཀྱིས་གཟུགས་སྐུའི་དེ་ཁོ་ན་ཉིད་ཀྱི་དོན་སྒོམ་ཞིང་། ཇི་སྲིད་འདོད་ཀྱི་བར་དུ་ཏིང་ངེ་འཛིན་ལ་འདུག་པར་བྱའོ། ། ཚུལ་འདི་ལྟ་བུའི་ཏིང་ངེ་འཛིན་གང་ན་བཤད་ཅེ་ན། ཏིང་ངེ་འཛིན་དེ་ནི་ད་ལྟར་གྱི་སངས་རྒྱས་མངོན་སུམ་དུ་བཞུགས་པ་ཞེས་བྱ་བའི་ཏིང་ངེ་འཛིན་སྟོན་པའི་མདོ་ལས་བསྟན་ཏོ། །
གསུམ་པ་ཕན་ཡོན་བསྟན་པ་ནི། ཏིང་ངེ་འཛིན་དེའི་ཕན་ཡོན་མང་པོ་ཡོད་པ་ནི་ཞིབ་ཏུ་མདོ་དེ་ཉིད་ལས་རིག་པར་བྱའོ་ཞེས་བཤད་དོ། ། གཉིས་པ་དངོས་པོ་སྤྱི་ལ་དམིགས་ཏེ་སྒོམ་པ་ལ་གསུམ་སྟེ། ཞི་གནས་སྒྲུབ་པ་དང་། ལྷག་མཐོང་སྒྲུབ་པ་དང་། ཟུང་འབྲེལ་དུ་སྒྲུབ་པའོ། ། དང་པོ་ནི། རྣམ་པ་གཅིག་ཏུ་རྣམ་པ་ཇི་སྙེད་ཀྱིས་ཆོས་བསྡུས་པར་གྱུར་པ་དེའི་དོན་གཅིག་ཏུ་བསྡོམས་ནས་སེམས་བཞག་སྟེ། ཏིང་ངེ་འཛིན་གྱི་སྐྱོན་བྱིང་བ་དང་རྒོད་པ་ལ་སོགས་པ་ཞི་བར་བྱས་ནས་ཞི་གནས་བསྒྲུབ་པར་བྱའོ། ། བསྡུས་པར་གྱུར་པའི་དམིགས་པ་གང་ཞེ་ན།
དམིགས་པ་མདོར་བསྡུ་ན། ཆོས་ཐམས་ཅད་ནི་གཟུགས་ཅན་དང་གཟུགས་ཅན་མ་ཡིན་པའི་བྱེ་བྲག་གཉིས་པོ་དག་གིས་བསྡུས་ཏེ། དེ་ལ་གཟུགས་ཅན་རྣམས་ནི་གཟུགས་ཀྱི་ཕུང་པོར་འདུས་སོ། ། ཚོར་བ་ལ་སོགས་པའི་ཕུང་པོ་ལྷག་མ་བཞི་ནི་གཟུགས་ཅན་མ་ཡིན་པས་བསྡུས་པ་ཉིད་དོ། ། དེ་ལ་གནས་སྐབས་འགའ་ཞིག་ཏུ་ནི་གཟུགས་ཅན་ལ་དམིགས་ཏེ་ཞི་གནས་བསྒྲུབ་བོ། ། གཉིས་པ་ལྷག་མཐོང་སྒྲུབ་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། ལྷག་མཐོང་སྒོམ་པའི་ཚུལ་འདི་ལ་ཐོག་མར་སྦྱོར་བའི་དུས་སུ་ཡིད་ལ་བྱ་བ་ནི་ཁམས་གསུམ་ན་གནས་པའི་བྱིས་པ་དག་ཡོད་པ་དང་མེད་པ་ལ་སོགས་པར་འཛིན་པའི་སྤྲོས་པ་ལ་མངོན་པར་ཞེན་པའི་ཕྱིར་བློ་ཕྱིན་ཅི་ལོག་ཏུ་གྱུར་ནས་འཁོར་བ་ན་རང་དབང་མེད་པར་ཡོངས་སུ་འཁྱམས་ཏེ་སྡུག་བསྔལ་བས་ན་དེ་དག་གི་ཕྱིན་ཅི་ལོག་བསལ་བའི་ཕྱིར་དུ་དེ་དག་ལ་དམིགས་ཏེ་སྡུག་བསྔལ་བྲལ་འདོད་ཀྱི་སྙིང་རྗེ་ཆེན་པོ་མངོན་དུ་བྱས་ལ།
རྣལ་འབྱོར་པས་ཞི་གནས་གྲུབ་པར་བྱས་ནས་དེ་ནས་ལྷག་མཐོང་བསྒོམ་པར་བྱ་སྟེ། དགོས་པ་ནི་ཆོས་རྣམས་ཀྱི་དེ་ཁོ་ན་ཉིད་རྟོགས་པར་བྱ་བའི་ཕྱིར་དུའོ། ། གཉིས་པ་རྒྱས་པར་བཤད་པ་ལ་གསུམ་སྟེ། གང་ལ་སྒྲོ་འདོགས་གཅོད་པའི་དམིགས་པའི་ཁྱད་པར་དང་། དེ་ལ་འཇུག་ཚུལ་གྱི་ཁྱད་པར་དང་། ཇི་ལྟར་སྒོམ་པའི་ཐབས་ཀྱི་རིམ་པའོ། ། དང་པོ་ནི། ཡང་དག་པར་སོ་སོར་རྟོག་པ་ནི་ལྷག་མཐོང་ཞེས་བྱའོ། ། དམིགས་ཡུལ་ཡང་དག་པ་གང་ཞེ་ན། ཡང་དག་པ་ནི།
གང་ཟག་ལ་བདག་མེད་པ་དང་། ཆོས་ལ་བདག་མེད་པའོ། ། བདག་མེད་པ་གཉིས་ཡོད་པ་དེ་ལ་གང་ཟག་ལ་བདག་མེད་པ་ནི། གང་གཟུགས་ལ་སོགས་པའི་ཕུང་པོ་རྣམས་ལ་ལྷན་སྐྱེས་ཀྱི་བདག་དང་བདག་གིར་འཛིན་པ་ཡོངས་སུ་བཏགས་པ་ཉིད་གདོད་མ་ནས་མེད་པ་ཉིད་དོ། ། ཆོས་ལ་བདག་མེད་པ་ནི་གང་གཟུགས་ལ་སོགས་པའི་ཕུང་པོ་དེ་དག་ཉིད་སྣང་བ་ཙམ་དུ་ཟད་ཀྱི། གདོད་མ་ནས་ངོ་བོ་ཉིད་མེད་པ་སྒྱུ་མ་ལྟ་བུ་ཉིད་དོ། ། གཉིས་པ་དེ་ལ་འཇུག་ཚུལ་གྱི་ཁྱད་པར་ལ་ལྔ་སྟེ། ཡུལ་ལ་སོ་སོར་རྟོག་པའི་ཁྱད་པར་དང་། དེ་ལས་ཏིང་ངེ་འཛིན་ཐོབ་པ་དང་། དེ་དག་གི་ཤེས་བྱེད་ཀྱི་ལུང་དགོད་པ་དང་།
ལུང་གི་དོན་བཤད་པ་དང་། སྐབས་ཀྱི་འབྲས་བུ་བསྡུ་བའོ། ། དང་པོ་ལ་གཉིས་ཏེ། གང་ཟག་གི་བདག་མེད་པ་ལ་སོ་སོར་རྟོག་པ་དང་། ཆོས་ཀྱི་བདག་མེད་པ་ལ་སོ་སོར་རྟོག་པའོ། ། དང་པོ་ལ་གཉིས་ཏེ། སོ་སོར་རྟོག་པའི་ཚུལ་དང་། སྐབས་ཀྱི་དོན་བསྡུ་བའོ། ། དང་པོ་ནི། དམིགས་པའི་ཡུལ་ལ་སོ་སོར་རྟོག་པ་དེ་ལ་གང་ཟག་ལ་འདི་ལྟར་བརྟག་པར་བྱ་སྟེ།
གང་ཟག་ནི་གཟུགས་ལ་སོགས་པའི་ཕུང་པོ་ལས་གུད་ན་མེད་དེ། དེ་གཟུགས་ལ་སོགས་པ་ལས་ལོགས་ཤིག་ཏུ་ཡོད་ན་སྣང་དུ་རུང་བ་ལས་ལོགས་ཤིག་ཏུ་ཚད་མ་ལ་སྣང་བ་མེད་པའི་ཕྱིར་དང་། ཕྱི་རོལ་གྱི་གཟུགས་ལ་སོགས་པའི་ཕུང་པོ་ལ་ངའོ་སྙམ་པའི་བློ་མི་འཇུག་གི རང་རྒྱུད་ཀྱི་གཟུགས་ལ་སོགས་པའི་ཕུང་པོ་ཉིད་དམ། དེ་ཁོ་ན་ལ་ངའོ་སྙམ་པའི་ཤེས་པ་འབྱུང་བའི་ཕྱིར་རོ། ། མདོ་ལས་ཀྱང་། དགེ་སྦྱོང་ངམ་བྲམ་ཟེ་གང་སུ་དག་བདག་གམ་བདག་གིར་ཡང་དག་པར་རྗེས་སུ་ལྟ་བ་དེ་ནི་ཉེ་བར་ལེན་པའི་ཕུང་པོ་ལྔ་པོ་འདི་ཁོ་ན་ལ་བདག་གམ་བདག་གིར་ཡང་དག་པར་རྗེས་སུ་བལྟའོ་ཞེས་གསུངས་སོ། ། འདིས་ནི་རྣམ་སྨིན་གྱི་ངོ་བོ་ཕུང་པོ་ལ་བདག་དང་བདག་གིར་འཛིན་པ་འཇུག་གི ཕྱི་རོལ་གྱི་གཟུགས་སོགས་ལ་མ་ཡིན་ནོ་ཞེས་བསྟན་ནོ། ། འོ་ན་ཕུང་པོ་དང་གཅིག་ཏུ་གྲུབ་བོ་སྙམ་ན།
གང་ཟག་ནི་གཟུགས་ལ་སོགས་པའི་ཕུང་པོའི་ངོ་བོ་ཉིད་ཀྱང་མ་ཡིན་ཏེ། ཕུང་པོ་དང་མཚན་ཉིད་མི་མཐུན་པའི་ཕྱིར་ཏེ། གཟུགས་ལ་སོགས་པ་དེ་དག་ནི་མི་རྟག་ལ་སྐད་ཅིག་དུ་མའི་ངོ་བོ་ཉིད་ཡིན་པའི་ཕྱིར་དང་། གང་ཟག་ནི་རྟག་པ་དང་གཅིག་པུའི་ངོ་བོ་ཉིད་ཡིན་པར་གང་ཟག་ངོ་བོ་ཉིད་ཀྱིས་ཡོད་པར་འདོད་པ་གཞན་དག་གིས་བཏགས་པའི་ཕྱིར་རོ། ། ལྷན་སྐྱེས་ཀྱི་འཛིན་པས་ཀྱང་ཕུང་པོ་དང་མཚན་ཉིད་མི་མཐུན་པར་འཛིན་ཏེ། སྔར་མཐོང་བ་ཉིད་ད་ལྟར་གྱི་དུས་སུ་ངོ་ཤེས་པར་འཛིན་པས་ན་རྟག་པར་འཛིན་ལ། འཇིག་རྟེན་སྐྱེ་བ་ན་གང་ཟག་ཉག་གཅིག་སྐྱེའོ་ཞེས་གཅིག་པུར་ཡང་འཛིན་ནོ། ། རྩ་བ་ཤེས་རབ་ལས། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིག་པ་ཅན་དུ་འགྱུར། །
གལ་ཏེ་ཕུང་པོ་རྣམས་ལས་གཞན། ། ཕུང་པོའི་མཚན་ཉིད་མེད་པར་འགྱུར། ། ཞེས་སོ། ། ཕུང་པོ་དང་དེ་ཉིད་དང་གཞན་ཉིད་དུ་འགོག་པའི་རིགས་པ་མ་བཟོད་ནས་ཕུང་པོ་དང་། དེ་ཉིད་དང་གཞན་ཉིད་དུ་བརྗོད་དུ་མེད་པའི་དངོས་པོར་ཡོད་དོ་ཞེ་ན། ཕུང་པོ་དང་དེ་ཉིད་དམ་གཞན་དུ་བརྗོད་དུ་མི་རུང་བའི་གང་ཟག་གི་དངོས་པོ་ཡོད་པར་མི་རུང་སྟེ། དངོས་པོར་ཡོད་པ་ལ་ནི་རྫས་གཅིག་དང་རྫས་ཐ་དད་ཀྱི་རྣམ་པ་ལས་གཞན་མེད་པའི་ཕྱིར་རོ་སྙམ་དུ་བརྟག་པར་བྱའོ། ། ཅིའི་ཕྱིར་ཕུང་པོ་ཁོ་ན་དགག་གཞིར་བཟུང་ནས་གང་ཟག་ངོ་བོ་ཉིད་ཀྱིས་ཡོད་པ་འགོག་ཞེ་ན། ཕུང་པོ་ཉིད་བདག་ཏུ་འཁྲུལ་བའི་གཞི་ཡིན་པའི་ཕྱིར་དང་། ཕུང་པོ་ལ་བརྟགས་ནས་བདག་མ་རྙེད་ན་བདག་རྙེད་པའི་གོ་སྐབས་མེད་པའི་ཕྱིར་རོ། །
གཉིས་པ་ནི། ཕུང་པོ་ལ་བརྟགས་ནས་མི་རྙེད་པ་དེ་ལྟ་བས་ན་འདི་ལྟ་སྟེ། འཇིག་རྟེན་གྱི་ང་དང་ང་ཡི་ཞེས་བྱ་བ་འདི་ནི་བརྫུན་པའི་ཡུལ་ཅན་ཏེ། འཁྲུལ་པ་ཁོ་ན་ཡིན་པར་ངེས་པར་རིག་པར་བྱས་ནས། སྐྱེས་བུ་ལམ་ལོག་པ་དགྲ་ཡུལ་དུ་སོང་བ་ལྟར་བལྟའོ། ། གཉིས་པ་ཆོས་ལ་བདག་མེད་པར་སོ་སོར་རྟོག་པ་ལ་གཉིས་ཏེ། གཟུགས་ཅན་མ་གྲུབ་པར་རྟོག་པ་དང་། རྣམ་པར་ཤེས་པ་མ་གྲུབ་པར་རྟོག་པའོ། ། དང་པོ་ནི། གང་ཟག་གི་བདག་མེད་པ་ལ་རྟོག་པའི་རྗེས་དེ་ནས་ཆོས་ལ་བདག་མེད་པ་རྟོགས་པའི་ཕྱིར་དུ་དཔྱད་པར་བྱའོ་ཞེས་སྦྱར་རོ། །
གང་ལ་ན། གང་ཟག་དུ་མ་ཟད་ཆོས་གཟུགས་ཅན་རྣམས་ལ་ཡང་ངོ་། ། ཚུལ་ཇི་ལྟར་དུ་ན། ཅི་གཟུགས་སུ་སྣང་བ་འདི་དག་དོན་དམ་པར་སེམས་ལས་གུད་ན་ཡོད་དེ་འདུག་པ་ཞིག་གམ། འོན་ཏེ་སེམས་ཉིད་བག་ཆགས་ཀྱི་དབང་གིས་གཟུགས་ལ་སོགས་པར་སྣང་སྟེ་རྨི་ལམ་གྱི་གནས་སྐབས་ན་གཟུགས་སུ་སྣང་བ་དང་འདྲ་བ་ཞིག་ཡིན་ཞེས་པའི་ཚུལ་དུའོ། ། དེ་ལྟར་བརྟགས་པའི་རྗེས་དེ་ནས་གཟུགས་སོགས་གཟུགས་ཅན་དུ་སྣང་བ་འདི་དག་ལ་རྣམ་པར་དཔྱོད་པའི་བློས་ཇེ་ཕྲ་ཇེ་ཕྲར་བསིལ་ནས་རྡུལ་ཕྲ་རབ་ཀྱི་མཐར་ཐུག་པའི་བར་དུ་རྟོག་ཅིང་རྡུལ་ཕྲ་རབ་རྣམས་ཀྱང་ཆ་ཤས་ཀྱིས་སོ་སོར་བརྟགས་ན་མི་དམིགས་ཏེ། དེ་ལྟར་གཟུགས་ཅུང་ཟད་ཀྱང་མ་དམིགས་པ་ན་གཟུགས་སོགས་དེ་དག་ལ་ངོ་བོ་ཉིད་ཀྱིས་ཡོད་པའམ། སྔར་ཡོད་མེད་ཉིད་དུ་གྱུར་པ་རྣམ་པར་རྟོག་པ་བཟློག་པར་བྱེད་དོ། ། འོ་ན་སེམས་ལས་ཕྱི་རོལ་དུ་ཐ་དད་དུ་སྣང་བ་ཅི་ཞེ་ན། ཁམས་གསུམ་པོ་ཡང་སེམས་ལས་ཐ་དད་དུ་གྲུབ་པ་མེད་པས་སེམས་ཙམ་དོན་དུ་སྣང་བར་རྟོགས་ཀྱི་སེམས་ལས་གཞན་དུ་ནི་མ་ཡིན་ནོ་ཞེས་བརྟག་པར་བྱའོ། །
སེམས་ཙམ་ཉིད་དོན་དུ་སྣང་བ་ཡིན་གྱི་དོན་ལ་མ་ཡིན་པ་དེ་སྐད་དུ། ལང་ཀར་གཤེགས་པའི་མདོ་ལས་ཀྱང་བཀའ་སྩལ་ཏེ་རྫས་ནི་ཞེས་སོགས་ནས་འབྱུང་ངོ་ཞེས་སོགས་ཀྱི་བར་རོ། ། དེའི་དོན་ནི། དོན་དུ་སྣང་བའི་རྫས་ནི་རྡུལ་ཕྲ་རབ་ཀྱི་བར་དུ་རྣམ་པར་བཞིག་ནས་རྡུལ་ཕྲ་རབ་ཀྱང་མི་དམིགས་པར་རྟོགས་པར་བྱ་ཞིང་། དེ་ལྟར་རྟོགས་པར་བྱས་ནས་གཟུགས་ལ་བདེན་པར་རྣམ་པར་མ་རྟོག་ཅིག་ཅེས་གདམས་སོ། ། འོ་ན་དོན་དུ་སྣང་བ་འདི་ཅི་ཞེ་ན། སེམས་ཙམ་དུ་རྣམ་པར་བཞག་སྟེ། སྣང་བ་སེམས་ཙམ་ཡིན་པ་ནི་ལྟ་བ་ངན་པས་མི་རྟོགས་སོ་ཞེས་འབྱུང་ངོ་། ། གཉིས་པ་རྣམ་པར་ཤེས་པ་མ་གྲུབ་པར་རྟོགས་པ་ལ་གཉིས་ཏེ། བརྟག་པའི་ཚུལ་རྒྱས་པར་བསྟན་པ་དང་།
ཚད་མའི་འབྲས་བུ་བསྡུས་པའོ། ། དང་པོ་ནི། རྣལ་འབྱོར་པ་དེ་འདི་སྙམ་དུ་སེམས་ཏེ། སེམས་ཉིད་ཐོག་མ་མེད་པའི་དུས་ནས་གཟུགས་ལ་སོགས་པ་ལ་ཡང་དག་པར་ཡོད་པ་མ་ཡིན་པ་ལ་བདེན་པར་མངོན་པར་ཞེན་པའི་དབང་གིས་རྨི་ལམ་ན་རྨིས་པའི་གཟུགས་ལ་སོགས་པར་སྣང་བ་བཞིན་དུ་བྱིས་པ་རྣམས་ལའང་གཟུགས་ལ་སོགས་པར་སྣང་བ་སེམས་ལས་ཕྱི་རོལ་ཏུ་ཆད་པ་བཞིན་དུ་སྣང་སྟེ། སྣང་ཚུལ་ལ་ཐ་དད་པར་སྣང་ཡང་སེམས་སུ་གྲུབ་པ་དེ་ལྟ་བས་ན་ཁམས་གསུམ་པ་ནི་སེམས་ཙམ་ཁོ་ན་ཡིན་ནོ་ཞེས་བལྟའོ། ། རྣལ་འབྱོར་པ་དེས་དེ་ལྟར་བློས་ཕྱི་རོལ་ཏུ་བཏགས་པ་མཐའ་དག་ནི་སེམས་ཁོ་ན་ཡིན་པར་རྟོགས་ནས་སེམས་དེ་ལ་རིགས་པས་སོ་སོར་བརྟགས་པ་ན་གཟུང་འཛིན་གྱི་ཆོས་ཐམས་ཅད་ཀྱི་ངོ་བོ་ཉིད་ལ་རིགས་པས་སོ་སོར་བརྟག་པར་བྱ་བ་ཡིན་ནོ་སྙམ་ནས་སེམས་ཀྱི་ངོ་བོ་ཉིད་རིགས་པས་སོ་སོར་རྟོག་གོ ། ཇི་ལྟར་རྟོག་ཅེ་ན། རྣལ་འབྱོར་པ་དེ་སེམས་ལ་འདི་ལྟར་དཔྱོད་དེ། དོན་དམ་པར་རམ་རིགས་པས་དཔྱད་ན་སེམས་ཀྱང་ཐ་སྙད་དུ་སྣང་བ་ཙམ་དུ་ཟད་ཀྱི་གདོད་མ་ནས་སྒྱུ་མ་བཞིན་དུ་མ་སྐྱེས་པ་སྟེ་ཞེས་དཔྱོད་དོ། ། གང་གི་ཚེ་གཟུགས་ལ་སོགས་པར་སྣང་བ་བརྫུན་པའི་ངོ་བོ་ཉིད་དུ་གྲུབ་པའི་རྣམ་པ་སྣ་ཚོགས་པ་འཛིན་པས་ན་སེམས་ཉིད་སྣ་ཚོགས་པའི་རྣམ་པར་སྣང་བ་དེའི་ཚེ་རིགས་པས་དཔྱད་ན་བརྫུན་པའི་རང་བཞིན་ཅན་གྱི་ཡུལ་དེ་ལས་སེམས་གུད་ན་མེད་པ་དེའི་ཕྱིར།
སེམས་འདི་ཉིད་ཀྱང་བདེན་པར་གྲུབ་པ་བཀག་པའི་གཟུགས་ལ་སོགས་པ་བཞིན་བདེན་པར་གྲུབ་པ་ཉིད་དུ་ག་ལ་འགྱུར། ཇི་ལྟར་ཞེ་ན། གཟུགས་ལ་སོགས་པའི་རྣམ་པ་སྣ་རེ་རེ་ཡང་ཆ་བཅས་ཡིན་པས་ན་སྣ་ཚོགས་ཀྱི་རྣམ་པ་ཡིན་ནོ། ། སྣ་གཅིག་ཏུ་འདོད་པ་ཡང་སྣ་ཚོགས་ཡིན་པས་ན་ཁྲ་བོའི་ངོ་བོ་བཞིན་དུ་གཅིག་ཏུ་བདེན་པ་མ་ཡིན་ལ། གཟུགས་སྣ་རེ་རེ་ལ་ཡང་བདེན་པའི་གཅིག་མ་རྙེད་པས་ན་དུ་མའི་ངོ་བོ་ཉིད་དུ་བདེན་པ་མ་ཡིན་ཏེ། གཅིག་མེད་ན་ཁྱབ་བྱ་དུ་མ་ཡང་གཞག་ཏུ་མེད་པས་སོ། ། དཔེ་དེ་བཞིན་དུ་སེམས་ཀྱང་རྫུན་པའི་རྣམ་པ་དེ་ལས་གུད་ན་མེད་པའི་ཕྱིར་ན། རིགས་པ་མཚུངས་པས་སེམས་ཀྱང་གཅིག་དང་དུ་མའི་ངོ་བོ་ཉིད་དུ་བདེན་པ་མ་ཡིན་ནོ། ། འདི་ནི་གཅིག་དང་དུ་བྲལ་གྱི་རིགས་པས་བརྟག་པའོ། ། ཡང་སེམས་ཀྱི་སྐྱེ་འགག་གི་ཆ་ཡང་རིགས་པས་བརྟག་ན་མི་རྙེད་དོ། །
སེམས་སྐྱེ་བར་སྣང་བའི་ཚེ་ཡང་བརྟགས་ན་གང་ནས་ཀྱང་མི་འོང་ངོ་། ། འགག་པར་སྣང་བའི་ཚེ་ཡང་བརྟགས་ན་གང་དུའང་མི་འགྲོ་སྟེ། ཁྱད་གཞིའི་སེམས་མེད་ན་ཁྱད་ཆོས་སྐྱེ་འགག་ཡོད་པར་ག་ལ་འགྱུར། གལ་ཏེ་ཡུལ་སྔ་མ་སྔ་མ་ལ་བརྟེན་ནས་སྐྱེ་བས་ན་གང་ནས་འོངས་པ་མི་རྙེད་པ་མ་ཡིན་ནོ་ཞེ་ན། མི་འཐད་དེ། དོན་དམ་པར་ན་བདག་དང་གཞན་གཉིས་ཀ་ལས་སྐྱེ་བར་མི་རིགས་པས་སོ། ། འདི་ནི་རྡོ་རྗེ་གཟེགས་མའི་རིགས་པས་བརྟགས་ན་གཟུགས་སུ་མ་ཟད་སེམས་ཀྱང་བདེན་པར་སྐྱེ་བར་མི་རིགས་པའི་དོན་ནོ། ། ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཀྱང་། གཟུགས་ནི་གང་ནས་ཀྱང་མ་འོངས། གང་དུའང་མི་འགྲོ།
ཚོར་བའང་གང་ནས་ཀྱང་མ་འོངས། གང་དུའང་མི་འགྲོ། འདུ་ཤེས་ཀྱང་གང་ནས་ཀྱང་མ་འོངས། གང་དུའང་མི་འགྲོ་ཞེས་སོགས་གསུངས་པ་ལྟར་རོ། ། གཉིས་པ་ཚད་མའི་འབྲས་བུ་བསྡུ་བ་ནི། སེམས་གཅིག་དང་དུ་བྲལ་དང་རྡོ་རྗེ་གཟེགས་མའི་རིགས་པས་བརྟགས་ན་མི་རྙེད་པ་དེ་ལྟ་བས་ན་སེམས་ཀྱང་སྒྱུ་མ་བཞིན་ཏེ་བརྫུན་པར་གྲུབ་བོ། ། སེམས་བརྫུན་པ་ཇི་ལྟ་བ་དེ་བཞིན་དུ་འགོག་པ་དང་མྱ་ངན་ལས་འདས་པ་ལ་སོགས་པའི་ཆོས་ཐམས་ཅད་ཀྱང་སྒྱུ་མ་ལྟ་བུ་སྟེ་བརྫུན་པའོ། ། དོན་དམ་པར་ན་སྟེ་རིགས་པས་དཔྱད་ན་ཡུལ་གཟུགས་སོགས་དང་། ཡུལ་ཅན་ཤེས་པ་གཉིས་ཀ་མ་སྐྱེས་པའོ་སྙམ་དུ་བརྟག་པར་བྱའོ། ། འགོག་པའི་བདེན་པ་དང་མྱ་ངན་ལས་འདས་པ་ཡང་བདེན་པ་དང་རྫུན་པ་གང་ཡིན་བརྟགས་པ་ན་རྫུན་པར་ཁས་ལེན་དགོས་པའི་ཕྱིར་ན་མཐར་ཐུག་གི་རིགས་པ་ལ་ལྟོས་ནས་ཀུན་རྫོབ་ཡིན་ནོ། །
མདོ་ལས། འགོག་པའི་བདེན་པ་རྨི་ལམ་འདྲ་བ་སྟེ། ། མྱ་ངན་འདས་པ་རྨི་ལམ་འདྲ་བར་བརྗོད། ། ཅེས་སོ། ། གཉིས་པ་སོ་སོར་བརྟགས་པ་ལས་ཏིང་ངེ་འཛིན་ཐོབ་པ་ནི། རྣལ་འབྱོར་པ་དེ་སེམས་ལ་བརྟགས་པའི་རྗེས་ཐོགས་སུ་སེམས་གང་གིས་སོ་སོར་རྟོག་པར་བྱེད་པ་ལ་ཡང་བརྟགས་ན་དེའི་ངོ་བོ་ཉིད་ཀྱང་མི་དམིགས་ཏེ། དཔྱད་བྱ་རྣམ་པར་དཔྱད་པ་ན། ། རྣམ་དཔྱོད་ལ་ནི་རྟེན་ཡོད་མིན། ། རྟེན་མེད་ཕྱིར་ན་མི་སྐྱེ་སྟེ། ། དེ་ཡི་ཕྱིར་ན་སྐྱེ་མེད་བསྟན། །
ཅེས་གསུངས་པ་དེ་ལྟ་བུ་རྣལ་འབྱོར་པས་དམིགས་པའི་ཡུལ་གང་དང་གང་ལ་སེམས་འཕྲོ་ཞིང་སྐྱེ་བ་དེ་དང་དེའི་ངོ་བོ་ཉིད་ལ་སོ་སོར་རྟོག་པའི་ལྷག་མཐོང་གིས་ཡོངས་སུ་བརྟགས་ན་རྣལ་འབྱོར་པ་དེས་གང་གི་ཚེ་རྣམ་པར་རྟོག་པ་གང་ལ་འཕྲོ་བའི་ཡུལ་མི་དམིགས་པ་དེའི་ཚེ་དངོས་པོ་ཐམས་ཅད་ལྷག་མཐོང་གིས་ཡོངས་སུ་བརྟགས་ཤིང་ཆུ་ཤིང་གི་སྡོང་པོ་བཞིན་དུ་སྙིང་པོ་མེད་པར་རྟོགས་པར་བྱས་ནས་ཡུལ་དང་སེམས་སུ་འཛིན་པ་དེ་ལས་སེམས་ཟློག་པར་བྱེད་དོ། ། ཡུལ་སེམས་གཉིས་ཀ་མ་གྲུབ་པར་རྟོགས་པ་ན་དེ་དག་གཉིས་ཀྱི་ཡུལ་ཅན་ཡང་རང་ཞིར་འགྱུར་བ་དེས་ན་དེ་ནས་ཡོད་པ་དང་མེད་པ་ལ་སོགས་པར་རྣམ་པར་རྟོག་པ་མེད་པར་གྱུར་ནས་ཆོས་ཉིད་སྟོང་པ་ཉིད་ཀྱི་ངང་ལ་སེམས་གནས་ཏེ། སྤྲོས་པ་ཐམས་ཅད་དང་བྲལ་བར་གྱུར་པ་གཟུང་འཛིན་གྱི་མཚན་མ་མེད་པའི་རྣལ་འབྱོར་ཐོབ་བོ། ། གསུམ་པ་ཤེས་བྱེད་ཀྱི་ལུང་དགོད་པ་ནི། དགག་བྱ་ཐམས་ཅད་རྣམ་པར་བཅད་ནས་བསྒོམས་པས་མཚན་མེད་ཀྱི་རྣལ་འབྱོར་ཐོབ་པ་དེ་སྐད་དུ། འཕགས་པ་དཀོན་མཆོག་སྤྲིན་ལས་ཀྱང་བཀའ་སྩལ་ཏེ་ཞེས་པ་ནས། རྣལ་འབྱོར་ལ་འཇུག་གོ་ཞེས་འབྱུང་ངོ་། ། ཞེས་པའི་བར་དུ་གསུངས་སོ། ། ལུང་གི་དོན་བཤད་པ་ནི། དེ་ལྟར་གཟུང་འཛིན་གཉིས་སུ་འཁྲུལ་བའི་སྐྱོན་ལ་མཁས་པ་དེ་གཟུང་འཛིན་གཉིས་བཅད་ནས་སྤྲོས་པ་ཐམས་ཅད་དང་བྲལ་བར་བྱ་བའི་ཕྱིར་དུ་སྟོང་ཉིད་སྒོམ་པ་ལ་རྣལ་འབྱོར་དུ་བྱེད་དོ། །
རྣལ་འབྱོར་པ་དེ་སྟོང་པ་ཉིད་སྒོམ་པའི་ཐུན་ཤིན་ཏུ་མང་བ་དང་ཡུན་རིང་བས་དམིགས་པའི་གནས་གང་དང་གང་དུ་སེམས་འཕྲོ་ཞིང་མངོན་པར་དགའ་བའི་གནས་དེ་དང་དེ་དག་གི་ངོ་བོ་ཉིད་གཅིག་དང་དུ་བྲལ་ལ་སོགས་པའི་རིགས་པས་ཡོངས་སུ་བཙལ་ན་སྟོང་པར་རྟོགས་སོ། ། འདིས་ནི་ཡུལ་བཟུང་བ་ལ་མི་གནས་པའི་རྣལ་འབྱོར་བསྟན་ཏོ། ། ཡུལ་ཅན་གྱི་སེམས་གང་ཡིན་པ་དེ་ཡང་རིགས་པས་སོ་སོར་བརྟགས་ན་སྟོང་པར་རྟོགས་སོ། ། འདིས་ནི་ཡུལ་ཅན་འཛིན་པ་ལ་མི་གནས་པའི་རྣལ་འབྱོར་བསྟན་ནོ། ། སེམས་ལ་གང་གིས་སོ་སོར་རྟོག་པར་བྱེད་པ་དེ་ཡང་ངོ་བོ་ཉིད་རྣམ་པར་དཔྱོད་པའི་ཤེས་རབ་ཀྱིས་ཀུན་ཏུ་བཙལ་ན་སྟོང་པར་རྟོགས་ཏེ། འདིས་ནི་གཉེན་པོའང་མི་དམིགས་པར་རྟོགས་པའི་རྣལ་འབྱོར་བསྟན་ཏོ། ། དམ་པ་རྒྱ་གར་གྱིས། སྒྲོན་མེས་ནོར་བུ་བཙལ་ནས་རྙེད་པ་ན་སྒྲོན་མེ་ལ་མ་ཆགས་ཞེས་པའང་དོན་དེ་ཉིད་དོ། ། ཡུལ་དང་ཡུལ་ཅན་དང་རྣལ་འབྱོར་གསུམ་པོ་དེ་རང་བཞིན་མེད་པ་དེ་ལྟར་དུ་རྟོགས་པས་མཚན་མ་མེད་པའི་རྣལ་འབྱོར་ལ་འཇུག་གོ་ཞེས་འབྱུང་ངོ་། ། ཡུལ་དང་ཡུལ་ཅན་དང་དེ་ལ་སྒྲོ་འདོགས་གཅོད་པའི་གཉེན་པོ་གསུམ་ཡང་རང་བཞིན་མི་དམིགས་པར་རྟོགས་པས་མཚན་མར་འཛིན་པའི་སྤྲོས་པ་མཐའ་དག་ཆོད་པས་འདིས་མཚན་མ་མེད་པའི་རྣལ་འབྱོར་ལ་འཇུག་གོ་ཞེས་འབྱུང་ངོ་། །
བཞི་པ་ནི། ལུང་འདིས་ནི་འདི་སྐད་དུ་བསྟན་པ་ཡིན་ནོ། ། གང་ན། གང་ཤེས་རབ་ཀྱིས་ཉེ་བར་མི་རྟོག་པ་དེ་ནི་མཚན་མ་མེད་པ་ལ་འཇུག་པའི་རྒྱུར་མི་འགྱུར་རོ་ཞེས་པའོ། ། ལྔ་པ་སྐབས་ཀྱི་འབྲས་བུ་བསྡུ་བ་ནི། དེ་ལྟར་ཡུལ་དུ་མ་ཟད། སེམས་ཀྱི་ཆོས་རྣམས་ཀྱི་ངོ་བོ་ཉིད་ལ་དོན་དམ་དཔྱོད་པའི་ཤེས་རབ་ཀྱིས་སོ་སོར་བརྟགས་པ་ན་གང་གི་ཚེ། ཁྱད་གཞིའི་སེམས་མི་དམིགས་པ་དེའི་ཚེ་ཁྱད་ཆོས་ཡོད་པར་ཡང་མི་རྟོག་གོ ། མེད་པར་ཡང་མི་རྟོག་སྟེ། དགག་བྱ་མ་གྲུབ་པས་བཀག་པའང་བློ་ཡུལ་དུ་མི་འབྱུང་ངོ་། །
ཇི་ལྟར་ན། དགག་བྱ་གང་མེད་པར་བརྟགས་པའི་བཀག་པ་དེ་ཡང་རྣམ་དཔྱོད་ཀྱི་བློ་དེའི་ཡུལ་ལ་དུས་ཐམས་ཅད་དུ་མི་སྣང་བའི་ཕྱིར་རོ། ། དགག་བྱ་མེད་ན་དེ་བཀག་པ་བློ་ཡུལ་དུ་མི་འབྱུང་བ་ཅི་ཞེ་ན། གལ་ཏེ་རིགས་པས་བརྟགས་པ་ན་དགག་བྱའི་དངོས་པོ་འགའ་ཞིག་མཐོང་བར་གྱུར་ན་ནི་དེ་དགག་པའི་ཕྱིར་དགག་བྱ་དེ་མེད་དོ་ཞེས་བློས་བརྟགས་པར་བྱ་ན། གང་གི་ཚེ་རྣལ་འབྱོར་པའི་སོ་སོར་རྟོག་པའི་ཤེས་རབ་ཀྱིས་ཞིབ་པར་བརྟགས་ན་གང་འགག་པར་བྱ་བའི་དངོས་པོ་མི་དམིགས་པ་དེའི་ཚེ་ཆོས་གང་དགག་པའི་ཕྱིར་མེད་ཅེས་ཇི་ལྟར་རྣམ་པར་བརྟག་པར་བྱ། བདེན་གཉིས་ལས། དགག་བྱ་ཡོད་པ་མ་ཡིན་པས། ། ཡང་དག་ཏུ་ན་བཀག་མེད་བསལ། ། ཞེས་པ་དང་། རྩོད་བཟློག་ལས།
དགག་བྱ་ཅི་ཡང་མེད་པས་ན། ། ང་ནི་ཅི་ཡང་མི་འགོག་གོ ། དེ་ཕྱིར་འགོག་པར་བྱེད་དོ་ཞེས། ། སྐུར་བ་དེ་ནི་ཁྱོད་ཀྱིས་བཏབ། ། ཅེས་སོ། ། མདོར་ན་གང་དགག་པར་བྱ་བའི་ཆོས་མེད་ན་ཆོས་གང་ཞིག་བཀག་པའི་དགག་པར་འགྱུར་སོམས་ཤིག་ཅེས་པའི་དོན་ནོ། ། རྣམ་པར་དཔྱོད་པ་དེའི་ཚེ་དགག་བྱ་དང་བཀག་པ་གཉིས་ཀ་བློའི་མདུན་ན་མི་གནས་པ་དེ་ལྟར་ན་གང་ཟག་དེ་ལ་རྟོག་པ་གཞན་དག་ཀྱང་མི་འབྱུང་སྟེ། དགག་བྱའི་དངོས་པོ་དང་དེ་བཀག་པའི་དངོས་པོ་མེད་པར་རྟོག་པ་གཉིས་ཀྱིས་རྟོག་པ་ཐམས་ཅད་ལ་ཁྱབ་པའི་ཕྱིར་དང་། ཁྱབ་པར་བྱེད་པའི་རྟོག་པ་མེད་ན་ཁྱབ་པར་བྱ་བའི་རྟོག་པ་ཡང་མེད་པའི་ཕྱིར་རོ། ། སྤྱོད་འཇུག་ལས།
གང་ཚེ་དངོས་དང་དངོས་མེད་པ། ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་སོ། ། སྟོང་པ་ཉིད་ཀྱི་དོན་རྟོགས་པ་ལ་དངོས་པོ་དང་དངོས་པོ་མེད་པའི་རྟོག་པ་གཉིས་པོ་མེད་པ་དེ་ལྟར་གྱུར་ན་སྤྲོས་པ་མེད་པར་སྟོང་ཉིད་རྟོགས་པའི་རྣམ་པར་མི་རྟོག་པ་ཉིད་ལ་ཞུགས་པ་ཡིན་ནོ། ། གཟུགས་ལ་སོགས་པའི་ཕུང་པོ་ལྔ་ལ་མངོན་པར་ཞེན་པའི་ཚུལ་གྱིས་མི་གནས་པ་ཡིན་ནོ། ། སོ་སོར་རྟོག་པའི་ཤེས་རབ་ཀྱིས་བརྟགས་ནས་དངོས་པོ་མཐའ་དག་གི་ངོ་བོ་ཉིད་མི་དམིགས་པར་རྟོགས་པའི་ཕྱིར། རྣལ་འབྱོར་པ་དེ་ལ་ཤེས་རབ་མཆོག་གི་བསམ་གཏན་པ་ཞེས་བྱ་བའང་ཡིན་ནོ། ། གསུམ་ཇི་ལྟར་སྒོམ་པའི་ཐབས་ཀྱི་རིམ་པ་ལ་ལྔ་སྟེ།
ཐོག་མར་སེམས་གཏོད་པའི་ཚུལ་དང་། བློ་བསྒྲིམས་ཏེ་འཇུག་པ་དང་། རྟོག་པས་བར་ཆད་པར་འཇུག་པ་དང་། བར་མ་ཆད་པར་འཇུག་པ་དང་། ལྷུན་གྱིས་གྲུབ་པར་འཇུག་པའོ། ། དང་པོ་ནི། རྣལ་འབྱོར་པ་དེ་གོང་དུ་བསྟན་པ་དེ་ལྟར་གང་ཟག་དང་ཆོས་ལ་བདག་མེད་པའི་དེ་ཁོ་ན་རྟོགས་པ་ལ་ཞུགས་པས་དེའི་ངོ་ན་བརྟག་པར་བྱ་བ་གཞན་མེད་པའི་ཕྱིར། ཡུལ་ལ་དཔྱོད་པ་མེད་ཅིང་སྒྲའི་བརྗོད་པ་མེད་པ་སྟོང་ཉིད་རྟོགས་པའི་ངང་གཅིག་ཏུ་གྱུར་པའི་ཡིད་རང་གི་ངང་གིས་འཇུག་པས་བྱིང་རྒོད་སེལ་བའི་རྩོལ་བ་མངོན་པར་འདུ་བྱ་བ་མེད་པའི་ཕྱིར། རྣལ་འབྱོར་པས་ཤེས་རབ་ཀྱིས་དེ་ཁོ་ན་ཉིད་ཤིན་ཏུ་གསལ་བར་ངེས་པར་བཟུང་ཞིང་རྩོལ་མེད་དུ་འཇུག་པར་བྱའོ། ། གཉིས་པ་ནི།
ཤེས་རབ་ཀྱིས་སྟོང་ཉིད་རྟོགས་པ་དེར་གནས་ནས་ཀྱང་བློ་སྒྲིམས་ཏེ་སེམས་ཀྱི་རྒྱུད་ཡུལ་གཞན་དུ་མི་གཡེང་བར་བྱའོ། ། གསུམ་པ་རྟོག་པས་བར་ཆད་ཅིང་འཇུག་པ་ལ་ལྔ་སྟེ། གཡེངས་ན་སླར་གླན་པ་དང་། བརྟན་པ་མཐུ་བསྐྱེད་པ་དང་། གཡེང་བ་བཟློག་པ་དང་། བྱིང་བ་སེལ་བ་དང་། རྒོད་པ་སེལ་བའོ། ། དང་པོ་ནི། གང་གི་ཚེ་ཏིང་ངེ་འཛིན་སྒོམ་པའི་བར་སྐབས་སུ་རྐྱེན་འགའ་ཞིག་གི་དབང་གིས་སེམས་ཕྱི་རོལ་ཏུ་རྣམ་པར་གཡེང་བར་མཐོང་བ་དེའི་ཚེ་ཡུལ་གང་དམིགས་པ་དེའི་ངོ་བོ་ཉིད་ལ་བརྟགས་ནས་ཕྱི་རོལ་ཏུ་སེམས་རྣམ་པར་གཡེང་བ་ཞི་བར་བྱས་ལ། སླར་ཡང་དམིགས་པ་དེ་ཉིད་དུ་སེམས་གཞག་པར་བྱའོ། །
གཉིས་པ་བརྟན་པ་མཐུ་བསྐྱེད་པ་ནི། གང་གི་ཚེ་ཏིང་ངེ་འཛིན་གྱི་དམིགས་པ་དེ་ལ་མི་དགའ་བར་མཐོང་ནས་ཏིང་ངེ་འཛིན་སྒོམ་པར་མི་འདོད་པ་དེའི་ཚེ་ཏིང་ངེ་འཛིན་གྱི་ཡོན་ཏན་མ་ཤེས་པའི་སྐྱོན་ཡིན་པས། ཏིང་ངེ་འཛིན་གྱི་ཕན་ཡོན་སྤྱན་དང་མངོན་པར་ཤེས་པ་ལ་སོགས་པ་འབྱུང་བ་མཐོང་ཞིང་ཤེས་པར་བྱས་ནས་ཏིང་ངེ་འཛིན་ལ་འཇུག་པའི་ཕྱིར་ཏིང་ངེ་འཛིན་གྱི་ཡུལ་ལ་དགའ་བ་བསྒོམ་པར་བྱའོ། ། གསུམ་པ་རྣམ་པར་གཡེང་བ་བཟློག་པ་ནི། གཉེན་པོ་གཞན་ཡང་སེམས་གཞན་དང་གཞན་དུ་རྣམ་པར་གཡེང་བ་ལ་ཉེས་པར་མཐོང་བར་བྱས་ནས་དེ་ཞི་བའི་ཕྱིར་དུ་ཏིང་ངེ་འཛིན་གྱི་ཡུལ་ལ་མི་དགའ་བ་རབ་ཏུ་ཞི་བར་བྱའོ། ། བཞི་པ་བྱིང་བ་སེལ་བ་ནི། ཅི་སྟེ་ཏིང་ངེ་འཛིན་སྒོམ་པའི་དུས་སུ་རྨུགས་པ་དང་གཉིད་ཀྱིས་ནོན་པས་ཏིང་ངེ་འཛིན་གྱི་སེམས་ཀྱི་རྒྱུ་བ་ཤིན་ཏུ་མི་གསལ་བའི་ཕྱིར་ན། སེམས་བྱིང་བའམ་བྱིང་དུ་དོགས་པར་མཐོང་བ་དེའི་ཚེ་དེ་ཞི་བའི་ཐབས་སུ་མཆོག་ཏུ་དགའ་བའི་དངོས་པོ་སངས་རྒྱས་ཀྱི་སྐུ་གཟུགས་ལ་སོགས་པའམ་དེ་བཞིན་གཤེགས་པའི་གསུང་རབ་ཀྱི་དོན་ལ་དཔྱད་ནས་ཆོས་ཀྱི་སྣང་བའི་འདུ་ཤེས་ཡིད་ལ་བྱ་སྟེ། དེས་བར་སྐབས་ཀྱི་གཡེང་བ་ཞི་བར་བྱས་ནས་སླར་ཡང་དེ་ཁོ་ན་ཉིད་ཀྱིས་དམིགས་པ་ཤིན་ཏུ་བརྟན་པར་གཟུང་པར་བྱའོ། ། བསལ་བྱའི་བྱིང་བ་ཇི་ལྟ་བུ་ཞེ་ན།
གང་གི་ཚེ་རྣལ་འབྱོར་པ་དམུས་ལོང་དང་འདྲ་བར་ཅི་ཡང་མི་མཐོང་བའམ་མུན་པར་ཞུགས་པའི་མི་དང་འདྲ་བར་ཡུལ་མི་གསལ་བའམ་མིག་བཙུམས་པ་དང་འདྲ་བར་ཡུལ་གསལ་བའི་རྐྱེན་མ་ཚང་བས་དེ་ཁོ་ན་ཉིད་ཀྱི་རྣམ་པ་ཤིན་ཏུ་གསལ་བར་མི་འཛིན་པ་དེའི་ཚེ་སེམས་བྱིང་བ་ཡིན་པར་རིག་པར་བྱའོ། ། བྱིང་བ་ལ་ཉེས་པ་ཅི་ཡོད་ཅེ་ན། བྱིང་བའི་གནས་སྐབས་སུ་སྒྲིབ་པའི་གཉེན་པོ་ལྷག་མཐོང་མེད་པར་རིག་པར་བྱའོ། ། ལྔ་པ་རྒོད་པ་སེལ་བ་ནི། ཅི་སྟེ་ཏིང་ངེ་འཛིན་སྒོམ་པའི་དུས་གང་གི་ཚེ་སྔར་ཉམས་སུ་མྱོང་བའི་ཡུལ་ལ་འདོད་པ་སྐྱེས་ནས་བར་སྐབས་སུ་སེམས་ཡུལ་གཞན་དུ་རྒོད་པའམ་རྒོད་དུ་དོགས་པར་མཐོང་བ་དེའི་ཚེ་མི་རྟག་པ་དང་། སྡུག་བསྔལ་བ་ལ་སོགས་པ་སྐྱོ་བ་སྐྱེད་པར་བྱེད་པའི་དངོས་པོ་ཡིད་ལ་བྱས་ལ་ཏིང་ངེ་འཛིན་གྱི་སྐྱོན་རྒོད་པ་ཞི་བར་བྱའོ། ། བཞི་པ་བར་མ་ཆད་པར་འཇུག་པ་ནི། བྱིང་རྒོད་ཞི་བར་བྱས་པའི་རྗེས་ནས་སླར་ཡང་དེ་ཁོ་ན་ཉིད་བདག་མེད་གཉིས་ལ་སེམས་འབད་རྩོལ་མངོན་པར་འདུ་བྱེད་པ་ལ་ལྟོས་པ་མེད་པར་འཇུག་པར་བྱ་བའི་ཕྱིར་དུ་འབད་པར་བྱའོ། ། འོ་ན་བསལ་བྱའི་རྒོད་པ་ཇི་ལྟ་བུ་ཞེ་ན། གང་གི་ཚེ་སེམས་ཡུལ་སྣ་ཚོགས་ལ་རྣམ་པར་གཡེང་བའི་སྤྱོད་ཚུལ་སྤྲེའུ་བཞིན་དུ་སེམས་སྐད་ཅིག་ཀྱང་མི་གནས་པར་ཡུལ་སྣ་ཚོགས་ལ་འཕྲོ་བར་གྱུར་པ་ན་སེམས་རྒོད་པ་ཡིན་པར་རིག་པར་བྱའོ། །
དེ་ལ་ཉེས་པ་ཅི་ཡོད་ཅེ་ན། དེའི་ཚེ་ཞི་གནས་མེད་པ་ཡིན་པར་རིག་པར་བྱའོ། ། ལྔ་པ་ལྷུན་གྱིས་གྲུབ་པར་འཇུག་པ་ནི། ཅི་སྟེ་ཏིང་ངེ་འཛིན་སྒོམ་པ་གང་གི་ཚེ་ཏིང་ངེ་འཛིན་གྱི་སྐྱོན་བྱིང་བ་དང་རྒོད་པ་ལས་དབེན་པའི་ཕྱིར་བྱིང་རྒོད་གཉིས་ཀྱི་ཕྱོགས་སུ་མ་ལྷུང་བར་སེམས་མཉམ་པར་བཞག་ཤིང་དམིགས་པ་ལ་སེམས་རྩོལ་མེད་དུ་རང་གི་ངང་གིས་འཇུག་པས་དེ་ཁོ་ན་ཉིད་ལ་སེམས་ཀྱི་རྣམ་པ་ཤིན་ཏུ་གསལ་བར་བྱུང་བར་གྱུར་པ་དེའི་ཚེ་བྱིང་རྒོད་སེལ་བའི་རྩོལ་བ་གློད་པས་སེམས་བཏང་སྙོམས་སུ་བྱས་ཏེ་བསྒོམ་མོ། ། སེམས་བྱིང་རྒོད་ཀྱི་ཕྱོགས་སུ་མ་ལྷུང་བར་སེམས་དམིགས་པ་ལ་གསལ་ཞིང་མཉམ་པར་འཇུག་པ་དེའི་ཚེ་ཞི་གནས་དང་ལྷག་མཐོང་ཟུང་དུ་འབྲེལ་བའི་ལམ་གྲུབ་པ་ཡིན་པར་རིག་པར་བྱའོ། ། ལྷག་མཐོང་སྒོམ་པའི་ཚུལ་བསྟན་ཟིན་ཏོ། ། གསུམ་པ་ཟུང་དུ་འབྲེལ་བའི་ལམ་སྒོམ་པ་ལ་གཉིས་ཏེ། མི་མཉམ་པའི་ཉེས་པ་དགག་པ་དང་། མཉམ་པར་སྒོམ་པའི་ཚུལ་ལོ། ། དང་པོ་ལ་གཉིས་ཏེ།
མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། རྣལ་འབྱོར་པས་ཏིང་ངེ་འཛིན་སྒོམ་པ་གང་གི་ཚེ་ལྷག་མཐོང་ཤས་ཆེར་བསྒོམས་པས་ཤེས་རབ་ཤིན་ཏུ་ཤས་ཆེ་བར་གྱུར་པ་དེའི་ཚེ། ཞི་གནས་ཤུགས་ཆུང་བའི་ཕྱིར་མར་མེ་རླུང་གཡོ་བའི་གནས་ན་བཞག་པ་བཞིན་དུ་སེམས་རབ་ཏུ་གཡོ་བས་དེ་ཁོ་ན་ཉིད་ཀྱི་དོན་ཤིན་ཏུ་གསལ་བར་མཐོང་བར་མི་འགྱུར་ཏེ། སེམས་དམིགས་པ་ལ་གནས་པ་ཤས་ཆུང་བའི་ཕྱིར་རོ། ། སེམས་གནས་ཆ་ཆུང་ན་ཡུལ་གསལ་བར་མི་རྟོགས་པ་དེའི་ཕྱིར་དེའི་ཚེ་དམིགས་པ་ལ་སེམས་རྒྱུན་ཏུ་གནས་པའི་དོན་དུ་ཞི་གནས་བསྒོམ་པར་བྱའོ། ། གལ་ཏེ་ཧ་ཅང་ཞི་གནས་ཤས་ཆེ་ནའང་གཉིད་ཀྱིས་ལོག་པའི་མི་བཞིན་དུ་དེ་ཁོ་ན་ཉིད་ཤིན་ཏུ་གསལ་བ་མཐོང་བར་མི་འགྱུར་ཏེ། དེ་ཁོ་ན་ཉིད་ལ་དཔྱོད་པའི་ཤེས་རབ་ཤས་ཆུང་བར་གྱུར་པའི་ཕྱིར་རོ། ། ཤེས་རབ་ཤས་ཆུང་ན་དེ་ཁོ་ན་ཉིད་མི་གསལ་བ་དེ་ལྟ་བས་ན་དེའི་ཚེ་སླར་ཡང་སྟོང་ཉིད་རྟོགས་པའི་ཤེས་རབ་བསྒོམ་པར་བྱའོ། །
གཉིས་པ་མཉམ་པར་སྒོམ་པའི་ཚུལ་ནི། ཏིང་ངེ་འཛིན་སྒོམ་པ་གང་གི་ཚེ། དཔེར་ན་གླང་གཉིས་ཟུང་དུ་འབྲེལ་ཏེ་མཉམ་དུ་ཞུགས་པ་ནི་སྟོབས་དང་ལྡན་པ་བཞིན་དུ་ཞི་གནས་དང་ལྷག་མཐོང་གཉིས་ཀ་ཆ་མཉམ་དུ་ཞུགས་པར་གྱུར་པ་དེའི་ཚེ་ཇི་སྲིད་དུ་ལུས་དང་སེམས་ལ་ཏིང་ངེ་འཛིན་བསྒོམ་པས་དུབ་པར་གྱུར་པ་སོགས་ཀྱིས་གནོད་པར་མ་གྱུར་པ་དེ་སྲིད་དུ་ཉེས་པ་སེལ་བའི་རྩོལ་བས་རྣམ་པར་གཡེང་བའི་མངོན་པར་འདུ་བྱ་བ་མེད་པར་ལྷུན་གྱིས་གྲུབ་པར་གནས་པར་བྱའོ། ། གསུམ་པ་ཏིང་ངེ་འཛིན་གྱི་ཉེས་པ་བསལ་བ་ལ་གཉིས་ཏེ། ཉེས་པ་ངོས་བཟུང་བ་དང་། གཉེན་པོ་བཤད་པའོ། ། དང་པོ་ནི། བསལ་བྱའི་ཏིང་ངེ་འཛིན་གྱི་ཉེས་པ་མདོར་ན་ཏིང་ངེ་འཛིན་བསྒོམ་པའི་གནས་སྐབས་ཐམས་ཅད་ལ་བསལ་བར་བྱ་བའི་ཉེས་པ་དྲུག་ཡོད་དེ། ཏིང་ངེ་འཛིན་ལ་སྦྱོར་བར་མི་འདོད་པའི་ལེ་ལོ་དང་། བསྒོམ་བྱའི་དམིགས་པ་བརྗེད་པ་དང་།
དམིགས་པ་མི་གསལ་བར་བྱེད་པའི་བྱིང་བ་དང་། དམིགས་པ་ལ་སེམས་མི་གནས་པར་བྱེད་པའི་རྒོད་པ་དང་། བྱིང་རྒོད་བྱུང་བའི་དུས་སུ་གཉེན་པོ་ལ་མི་རྩོལ་བ་དང་། བྱིང་རྒོད་མེད་པའི་དུས་སུ་གཉེན་པོ་ལ་ཧ་ཅང་རྩོལ་བའོ། ། གཉིས་པ་ནི། ཏིང་ངེ་འཛིན་གྱི་ཉེས་པ་དེ་དག་གི་གཉེན་པོར་ཉེས་པ་སྤོང་བའི་འདུ་བྱེད་བརྒྱད་བསྒོམ་པར་བྱ་སྟེ། བརྒྱད་པོ་འདི་ལྟ་སྟེ། ཏིང་ངེ་འཛིན་གྱི་ཡོན་ཏན་ལ་དད་པ་དང་། དད་ནས་ཏིང་ངེ་འཛིན་སྒོམ་པ་ལ་འདུན་པ་དང་། འདུན་ནས་སྒོམ་པ་ལ་འཇུག་པའི་རྩོལ་བ་དང་།
ཏིང་ངེ་འཛིན་བསྒོམས་པས་ཕན་ཡོན་ཤིན་ཏུ་སྦྱངས་པ་ཐོབ་པ་དང་། ཏིང་ངེ་འཛིན་གྱི་དམིགས་རྣམ་དྲན་པ་དང་། མི་མཐུན་ཕྱོགས་སེལ་བའི་ཤེས་བཞིན་དང་། བྱིང་རྒོད་ཀྱི་གཉེན་པོ་མངོན་པར་འདུ་བྱེད་པའི་སེམས་པ་དང་། བྱིང་རྒོད་དང་བྲལ་བ་ན་སེམས་བཏང་སྙོམས་སུ་བྱེད་པའོ། ། དེ་ལ་དང་པོ་དད་པ་དང་འདུན་པ་སོགས་བཞི་ནི་ཏིང་ངེ་འཛིན་སྒོམ་པ་ལ་མི་སྤྲོ་བའི་ལེ་ལོའི་གཉེན་པོ་སྟེ། འདིས་ཏིང་ངེ་འཛིན་ལ་མི་སྤྲོ་བ་བཟློག་པའི་ཕྱིར། གཉེན་པོར་འགྱུར་ཚུལ་འདི་ལྟ་སྟེ། དད་པས་ནི་རྣལ་འབྱོར་པ་ཏིང་ངེ་འཛིན་ལ་འདོད་པ་སྐྱེ་བར་འགྱུར་རོ། ། དད་པ་ཅི་ལྟ་བུ་ཞེ་ན།
ཏིང་ངེ་འཛིན་གྱི་ཡོན་ཏན་རྣམས་ལ་མངོན་པར་ཡིད་ཆེས་པའི་མཚན་ཉིད་ཅན་གྱི་ངོ་བོའོ། ། ཏིང་ངེ་འཛིན་སྒོམ་པར་འདོད་པའི་འདུན་པ་སྐྱེས་པ་དེ་ནས་ཏིང་ངེ་འཛིན་སྒོམ་པར་འདོད་པར་འགྱུར་པས་ཏིང་ངེ་འཛིན་ལ་འཇུག་པའི་བརྩོན་འགྲུས་རྩོམ་མོ། ། བརྩོན་འགྲུས་བརྩམས་པའི་རྗེས་དེ་ནས་བརྩོན་འགྲུས་ལ་བརྟེན་པས་ལུས་དང་སེམས་ལས་སུ་རུང་བ་ཉིད་དུ་བྱེད་དོ། ། ལུས་དང་སེམས་ལས་སུ་རུང་བའི་རྗེས་དེ་ནས་ལུས་དང་སེམས་ཤིན་ཏུ་སྦྱངས་པ་ཐོབ་པས་ཏིང་ངེ་འཛིན་སྒོམ་པ་ལ་ཤིན་ཏུ་སྤྲོའོ། ། དེས་ལེ་ལོ་བཟློག་པར་འགྱུར་རོ། ། དེས་ལེ་ལོ་བཟློག་པ་དེ་བས་ན་དད་པ་ལ་སོགས་པ་དང་པོ་བཞི་པོས་ནི་ལེ་ལོ་སྤོང་བར་འགྱུར་ཏེ། དེའི་ཕྱིར་ན་ཏིང་ངེ་འཛིན་བསྒོམ་པའི་གནས་སྐབས་སུ་དད་སོགས་བཞི་པོ་དེ་དག་བསྒོམ་པར་བྱའོ། ། དྲན་པ་ནི་ཏིང་ངེ་འཛིན་གྱི་དམིགས་པ་བརྗེད་པའི་གཉེན་པོ་ཡིན་ཏེ། ཏིང་ངེ་འཛིན་གྱི་དམིགས་རྣམ་མི་བརྗེད་པའི་ཕྱིར། ཤེས་བཞིན་ནི་བྱིང་བ་དང་རྒོད་པ་གཉིས་ཀྱི་གཉེན་པོ་ཡིན་ཏེ།
ཤེས་བཞིན་དེས་བྱིང་རྒོད་གཉིས་རྟོགས་ནས་སྤོང་བ་ལ་འཇུག་པའི་ཕྱིར་རོ། ། བྱིང་བ་དང་རྒོད་པ་མ་ཞི་བའི་དུས་ན་བྱིང་རྒོད་སེལ་བ་ལ་མི་རྩོལ་བ་ཡང་ཉེས་པ་སྟེ། དེའི་ཕྱིར་ན་བྱིང་རྒོད་དེའི་གཉེན་པོར་མངོན་པར་འདུ་བྱེད་པའི་སེམས་པ་བསྒོམ་པར་བྱའོ། ། ཏིང་ངེ་འཛིན་སྒོམ་པ་གང་གི་ཚེ་བྱིང་བ་དང་རྒོད་པ་རབ་ཏུ་ཞི་སྟེ་སེམས་བྱིང་རྒོད་ཀྱི་དབང་དུ་མ་སོང་བར་རྣལ་དུ་འཇུག་པ་དེའི་ཚེ་མི་མཐུན་ཕྱོགས་སེལ་བ་ལ་རྩོལ་བ་ཡང་ཉེས་པ་སྟེ། རྩོལ་བ་མི་དགོས་བཞིན་དུ་འབད་ན་སེམས་གཡེང་བར་འགྱུར་བའི་ཕྱིར། དེས་ན་དེའི་ཚེ་ཧ་ཅང་རྩོལ་བའི་གཉེན་པོར་བྱིང་རྒོད་མེད་ཅིང་སེམས་བཏང་སྙོམས་སུ་གནས་པ་བསྒོམ་པར་བྱའོ། ། བྱིང་རྒོད་མེད་པའི་དུས་སུ་གཉེན་པོ་ལ་རྩོལ་བའི་ཉེས་པ་གང་ཞེ་ན། སེམས་བྱིང་རྒོད་མེད་པར་མཉམ་པར་ཞུགས་པ་དེའི་ཚེ་བྱིང་རྒོད་སེལ་བའི་དོན་དུ་གཉེན་པོ་ལ་རྩོལ་བ་བྱས་ན་ཏིང་ངེ་འཛིན་བྱིང་རྒོད་མེད་པར་གནས་པའི་རྒྱུན་ཆད་ནས་སེམས་གཞན་དུ་རྣམ་པར་གཡེང་བར་འགྱུར་རོ། ། འོ་ན་བྱིང་རྒོད་སེལ་བའི་རྩོལ་བ་མི་བྱེད་དོ་སྙམ་ན། གལ་ཏེ་ཏིང་ངེ་འཛིན་སྒོམ་པའི་དུས་སུ་སེམས་བྱིང་བ་དང་རྒོད་པར་གྱུར་པ་ལ་གལ་ཏེ་བྱིང་རྒོད་སེལ་བའི་གཉེན་པོ་ལ་རྩོལ་བ་མ་བྱས་ན་དེའི་ཚེ་ཡུལ་གསལ་བར་མཐོང་བའི་ལྷག་མཐོང་མེད་པའི་ཕྱིར།
མི་ལོང་བར་གྱུར་པ་བཞིན་དུ་དམིགས་པ་འཛིན་པའི་མཐུ་མེད་པར་སེམས་བྱིང་བར་འགྱུར་རོ། ། ཏིང་ངེ་འཛིན་སྒོམ་པའི་གནས་སྐབས་སུ་བྱིང་རྒོད་བྱུང་ན་སྐྱོན་ཡིན་པ་དེ་ལྟ་བས་ན་སེམས་ཞུམ་པ་བསལ་ཞིང་རྒོད་པ་ཞི་བར་བྱས་ལ་བྱིང་བ་དང་རྒོད་པའི་ཆ་གཉིས་ཀྱི་ཕྱོགས་སུ་མ་ལྟུང་བར་སེམས་མཉམ་པར་གྱུར་པར་བཏང་སྙོམས་སུ་བྱའོ། ། སེམས་བཏང་སྙོམས་སུ་གནས་པ་དེ་ནས་ཏིང་ངེ་འཛིན་སྒོམ་པའི་རྣལ་འབྱོར་པ་ཇི་སྲིད་དུ་ཏིང་ངེ་འཛིན་སྒོམ་པ་དེ་སྲིད་དུ་བྱ་བ་གཞན་མངོན་པར་འདུ་བྱེད་པ་མེད་པ་ཁོ་ནར་དེ་ཁོ་ནའི་དོན་བདག་མེད་གཉིས་སྒོམ་ཞིང་འདུག་པར་བྱའོ། ། བཞི་པ་མཉམ་རྗེས་ལ་རེས་འཇོག་ཏུ་སློབ་པའི་རིམ་པ་ལ་གསུམ་སྟེ། ཤེས་རབ་ཀྱིས་ཆོས་སྒྱུ་མ་ལྟ་བུར་ལྟ་བ་དང་། སྙིང་རྗེས་སེམས་ཅན་ལ་ལྟ་བ་དང་། དོན་བསྡུ་བའོ། ། དང་པོ་ནི། ཏིང་ངེ་འཛིན་ཡུན་རིང་དུ་བསྒོམས་པས་ལུས་དང་སེམས་ངལ་ཞིང་དུབ་པས་གནོད་པར་གྱུར་ན་རེ་ཞིག་མཉམ་གཞག་གི་ཐུན་བཞག་ལ་སྐབས་སྐབས་སུ་འཇིག་རྟེན་མཐའ་ལ་སོ་སོར་རྟོག་པའི་ཤེས་རབ་ཀྱིས་བརྟགས་ལ་འགྲོ་འོང་བྱེད་པར་སྣང་ཡང་རང་བཞིན་མེད་པ་སྒྱུ་མའི་རྟ་གླང་ལྟ་བུ་དང་།

བློ་ལས་ཐ་དད་དུ་སྣང་ཡང་ཐ་དད་དུ་མེད་པ་རྨི་ལམ་ལྟ་བུ་དང་། དེའི་ངོ་བོར་སྣང་ཡང་དེར་མ་གྲུབ་པ་ཆུ་ཟླ་ལྟ་བུ་དང་། དེའི་དབྱིབས་སུ་སྣང་ཡང་དེའི་དབྱིབས་སུ་མ་གྲུབ་པ་མིག་ཡོར་ལྟ་བུར་རྟོགས་པར་བྱའོ། ། དེ་སྐད་དུ་རྣམ་པར་མི་རྟོག་པའི་གཟུངས་ལ་འཇུག་པ་ལས་ཀྱང་བཀའ་སྩལ་ཏེ། མདོ་དེའི་དོན་བཤད་ན། འཇིག་རྟེན་ལས་འདས་པ་མཉམ་པར་གཞག་པའི་ཡེ་ཤེས་ཀྱིས་ཆོས་ཐམས་ཅད་ནམ་མཁའི་དཀྱིལ་དང་འདྲ་བར་འདུས་བྱས་ཀྱི་མཚན་མ་གང་ཡང་མ་དམིགས་པར་སྟོང་པ་ཉིད་དུ་རོ་གཅིག་པའི་ཚུལ་གྱིས་མཉམ་པར་མཐོང་ངོ་། ། དེའི་རྗེས་ལ་ཐོབ་པ་དག་པ་འཇིག་རྟེན་པའི་ཡེ་ཤེས་ཀྱིས་སྒྱུ་མ་དང་། སྨིག་རྒྱུ་དང་། ཆུ་ཟླ་བཞིན་དུ་མཐོང་ངོ་ཞེས་འབྱུང་ངོ་། ། གཉིས་པ་སྙིང་རྗེས་སེམས་ཅན་ལ་ལྟ་བ་ནི། སྒྱུ་མ་ལ་སོགས་གོང་དུ་བསྟན་པ་དེ་ལྟར་དུ་འགྲོ་བ་མཐའ་དག་སྒྱུ་མ་ལྟ་བུར་རྟོགས་པར་བྱས་ནས་སེམས་ཅན་ལ་དམིགས་པའི་སྙིང་རྗེ་ཆེན་པོ་མངོན་དུ་བྱས་ལ་འོག་ནས་འབྱུང་བ་འདི་སྙམ་དུ་བསམ་པར་བྱའོ། །
ཡང་དག་པའི་དོན་མ་མཐོང་བ་བྱིས་པའི་བློ་ཅན་དེ་དག་གིས་ཆོས་ཟབ་མོ་ཆོས་ཐམས་ཅད་གདོད་མ་ནས་རང་གི་ངོ་བོ་ཉིད་ཀྱིས་སྟོང་པ་འདི་ལྟ་བུ་མ་རྟོགས་ནས་གཟོད་མ་ནས་ཞི་བའི་ཆོས་རྣམས་ལ་ཡང་ངོ་བོ་ཉིད་ཡོད་པ་ལ་སོགས་པར་སྒྲོ་བཏགས་ཏེ་གནས་ཚུལ་ལས་སེམས་ཕྱིན་ཅི་ལོག་ཏུ་གྱུར་ནས་དེའི་རྒྱུས་ལས་དང་ཉོན་མོངས་པ་རྣམ་པ་སྣ་ཚོགས་པ་སེམས་རྒྱུད་ལ་ཡོངས་སུ་སོག་སྟེ། དེས་འཁོར་བར་སྐྱེ་བ་གཅིག་ནས་གཅིག་ཏུ་བརྒྱུད་དེ་ལེན་པ་དེའི་ཕྱིར། འཁོར་བར་ཡོངས་སུ་འཁྱམས་པས་ན་བདག་གིས་ཅི་ནས་ཀྱང་འགྲོ་བ་འདི་དག་ཆོས་ཟབ་མོ་འདི་ལྟ་བུ་ཁོང་དུ་ཆུད་པར་བྱས་ནས་མི་གནས་པའི་མྱ་ངན་ལས་འདས་པ་ལ་འགོད་པར་བྱའོ་སྙམ་དུ་བསམ་པར་བྱའོ། ། བསམ་པ་དེ་ལྟ་བུ་དེ་ལས་ངལ་བསོས་ཏེ། ཡང་སྔར་གྱི་དེ་བཞིན་དུ་མཉམ་གཞག་ཏུ་ཆོས་ཐམས་ཅད་མི་སྣང་བའི་ཏིང་ངེ་འཛིན་ལ་འཇུག་པར་བྱའོ། ། ཡང་མཉམ་གཞག་གི་ཏིང་ངེ་འཛིན་གྱིས་སྐྱེ་བར་གྱུར་ན་ཡང་ངལ་བསོས་ཏེ། སྔར་གྱི་དེ་བཞིན་དུ་འཇུག་པར་བྱའོ། ། གསུམ་པ་དོན་བསྡུ་བ་ནི། མཉམ་གཞག་དང་རྗེས་ཐོབ་ཀྱི་བྱ་བ་ལ་སྤེལ་མར་སློབ་པ་དེ་ལྟ་བུའི་རིམ་པ་འདིས་ཆུ་ཚོད་གཅིག་གམ། མེལ་ཚེ་ཐུན་ཕྱེད་དམ།
ཐུན་གཅིག་གམ་ཇི་སྲིད་དུ་ནུས་པ་དེ་སྲིད་དུ་འདུག་པར་བྱའོ། ། ལྔ་པ་མཉམ་རྗེས་གཉིས་ལ་འཇུག་པ་ནི། མཉམ་གཞག་གི་རྗེས་ནས་ཏིང་ངེ་འཛིན་དེ་ལས་ལྡང་བར་འདོད་ན་སྐྱིལ་མོ་ཀྲུང་མ་བཤིག་པར་འོག་ནས་འབྱུང་བ་འདི་སྙམ་དུ་བསམ་པར་བྱ་སྟེ། ཕྱི་ནང་གི་ཆོས་འདི་དག་ཐམས་ཅད་དོན་དམ་པར་ནི་མ་སྐྱེས་པ་ཡིན་ཡང་ཐ་སྙད་དུ་སྒྱུ་མ་བཞིན་དུ་ཉེ་བར་ལེན་པའི་རྒྱུ་དང་ལྷན་ཅིག་བྱེད་པའི་རྐྱེན་སོ་སོར་ངེས་པ་སྣ་ཚོགས་འདུས་པའི་དབང་གིས་རིགས་པས་མ་བརྟགས་ན་ཉམས་དགའ་བ་སྣང་ཚོད་ཙམ་དུ་སྣ་ཚོགས་ཁོ་ན་འབྱུང་སྟེ། དགེ་བའི་ལས་ལ་ཡིད་དུ་འོང་བ་ཁོ་ན་དག་འབྱུང་ལ། མི་དགེ་བའི་ལས་ལ་ཡིད་དུ་མི་འོང་བ་འབྱུང་བ་སོགས་སོ་སོར་ངེས་པ་མཐོང་བས་སོ། ། དེས་ན་ཆད་པར་ལྟ་བར་ཡང་མི་འགྱུར་རོ། ། སྒྲོ་འདོགས་པའི་མཐར་ཡང་མི་འགྱུར་ཏེ། འདི་ལྟར་དོན་དམ་རྣམ་པར་དཔྱོད་པའི་ཤེས་རབ་ཀྱིས་ཞིབ་མོར་རྣམ་པར་དཔྱད་ན་ཆོས་གང་ཡང་མི་དམིགས་ཏེ་རིགས་པས་བརྟགས་ན་ཆོས་གང་ཡང་གནས་ཚུལ་ལ་ཡོད་པར་མི་རིགས་པའི་ཕྱིར་རོ། ། དེས་ན་རྟག་པར་ལྟ་བ་དང་སྒྲོ་འདོགས་པའི་མཐར་ལྷུང་བར་ཡང་མི་འགྱུར་རོ། །
དྲུག་པ་ཚོགས་གཉིས་ལ་སློབ་པའི་བྱ་བ་ལ་གཉིས་ཏེ། བྱ་བ་དངོས་བསྟན་པ་དང་། ཤེས་བྱེད་ཀྱི་ལུང་དགོད་པའོ། ། དང་པོ་ནི། ཚོགས་གཉིས་ལ་སློབ་པ་ལ་གང་དག་རྣམ་པར་དཔྱོད་པའི་ཤེས་རབ་ཀྱི་མིག་དང་བྲལ་བས་གནས་ལུགས་ལས་ཕྱིན་ཅི་ལོག་གི་བློ་ཅན་དུ་གྱུར་ཅིང་། གང་ཟག་དང་ཆོས་ཀྱི་བདག་ཏུ་མངོན་པར་ཞེན་ནས་དགེ་མི་དགེའི་ལས་རྣམ་པ་སྣ་ཚོགས་བྱེད་པ་དེ་དག་ནི་འཁོར་བ་ན་ཡོངས་སུ་འཁྱམ་མོ། ། གལ་ཏེ་གང་ཟག་གང་དག་འཁོར་བའི་སེམས་ཅན་གྱི་དོན་བྱེད་པ་ལ་གཅིག་ཏུ་མི་ཕྱོགས་ཤིང་སྙིང་རྗེ་ཆེན་པོ་དང་བྲལ་བ་དང་། སེམས་ཅན་གྱི་དོན་དུ་སངས་རྒྱས་ཐོབ་པར་འདོད་པས་སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་རྫོགས་པར་མི་བྱེད་ཀྱི། བདག་ཉིད་ཀྱི་སེམས་འདུལ་བ་འབའ་ཞིག་བྱེད་པའི་སེམས་ཅན་དེ་དག་ནི་རྫོགས་པའི་བྱང་ཆུབ་ཐོབ་པའི་ཐབས་ཀྱི་ཆ་མེད་པའི་ཕྱིར་ཉན་ཐོས་སམ་རང་སངས་རྒྱས་ཀྱི་བྱང་ཆུབ་ཏུ་ལྟུང་ངོ་། ། གང་ཟག་གང་དག་རྣམ་པར་དཔྱོད་པའི་ཤེས་རབ་ཀྱིས་འགྲོ་བ་ངོ་བོ་ཉིད་མེད་པར་ཁོང་དུ་ཆུད་ཀྱང་ཐ་སྙད་དུ་སྟོང་ཉིད་མ་རྟོགས་པའི་འགྲོ་བ་རྣམས་ལ་སྙིང་རྗེ་ཆེན་པོ་བསྐྱེད་པའི་སྟོབས་ཀྱིས་འགྲོ་བ་མཐའ་དག་སྡུག་བསྔལ་གྱི་རྒྱ་མཚོ་ལས་གདོན་པར་དམ་བཅས་ནས་སྒྱུ་མ་མཁན་སྒྱུ་མ་སྣང་ལ་རང་བཞིན་མེད་པར་རྟོགས་པ་བཞིན་དུ་བློ་ཕྱིན་ཅི་ལོག་ཏུ་མ་གྱུར་པས་བསོད་ནམས་དང་ཡེ་ཤེས་ཀྱི་ཚོགས་རྒྱ་ཆེན་པོ་ཡོངས་སུ་སྒྲུབ་པ་དེ་དག་ནི་དེ་བཞིན་གཤེགས་པའི་གོ་འཕང་བརྙེས་ནས་འཁོར་བ་ན་འགྲོ་བ་མ་ལུས་པ་ལ་ཕན་པ་དང་བདེ་བའི་རྣམ་པ་ཐམས་ཅད་སྒྲུབ་ཅིང་འཁོར་བ་མ་སྟོང་གི་བར་དུ་བཞུགས་སོ། །
ཐབས་ཤེས་གཉིས་ཀ་ལ་སློབ་པའི་བྱང་ཆུབ་སེམས་དཔའ་དེ་དག་ཀྱང་ཡེ་ཤེས་ཀྱི་ཚོགས་ཀྱི་སྟོབས་ཀྱིས་འཁོར་བ་ངོ་བོ་ཉིད་མེད་པར་རྟོགས་པས་ཉོན་མོངས་པ་མཐའ་དག་སྤངས་པས་ན་འཁོར་བར་མི་ལྷུང་ལ། སེམས་ཅན་ཐམས་ཅད་ལ་སྙིང་རྗེ་ཆེན་པོས་ལྟ་བས་བསོད་ནམས་ཀྱི་ཚོགས་རྒྱ་ཆེ་ཞིང་ཚད་མེད་པ་བསགས་པའི་དབང་གིས་གཟུགས་ཀྱི་སྐུ་གཉིས་བརྙེས་ནས་དེས་སེམས་ཅན་གྱི་དོན་བྱེད་པས་ན་མྱ་ངན་ལས་འདས་པའི་མཐར་ཡང་མི་ལྟུང་ངོ་། ། སེམས་ཅན་ལ་ཕན་པར་བྱེད་པས་ན་སེམས་ཅན་ཐམས་ཅད་ཀྱི་ཉེ་བར་འཚོ་བར་ཡང་འགྱུར་རོ། ། ཚོགས་གཉིས་ཀྱི་འབྲས་བུ་རང་དོན་ཆོས་ཀྱི་སྐུ་དང་གཞན་དོན་གཟུགས་ཀྱི་སྐུ་ཐོབ་ནས་གཞན་དོན་འབྱུང་བ་དེ་ལྟ་བས་ན་སེམས་ཅན་མཐའ་དག་ལ་མ་འོངས་པའི་ཕན་པ་དང་ཚེ་འདིའི་བདེ་བ་བསྐྱེད་པར་འདོད་པ་དང་། འབྲས་བུ་མི་གནས་པའི་མྱ་ངན་ལས་འདས་པ་ཐོབ་པར་འདོད་པ་དག་གིས་བསོད་ནམས་དང་ཡེ་ཤེས་ཀྱི་ཚོགས་ཆེན་པོ་སྒྲུབ་པ་ལ་དུས་དང་གནས་སྐབས་ཐམས་ཅད་དུ་གུས་པ་དང་རྟག་པར་སྦྱོར་བས་མངོན་པར་བརྩོན་པར་བྱའོ་སྙམ་དུ་བསམ་མོ། ། གཉིས་པ་ཤེས་བྱེད་ཀྱི་ལུང་དགོད་པ་ནི། ཚོགས་གཉིས་བསགས་པའི་ལམ་ཉིད་མ་ནོར་བ་ཡིན་པ་དེ་སྐད་དུ་ཡང་དེ་བཞིན་གཤེགས་པའི་གསང་བའི་མདོ་ལས་ཀྱང་བཀའ་སྩལ་ཏེ། ཡེ་ཤེས་ཀྱི་ཚོགས་ཀྱིས་ནི་ཉོན་མོངས་པ་ཐམས་ཅད་སྤོང་བར་འགྱུར་བ་ལགས་སོ། ། བསོད་ནམས་ཀྱི་ཚོགས་ཀྱིས་ནི་སེམས་ཅན་ཐམས་ཅད་ཉེ་བར་འཚོ་བར་འགྱུར་བ་ལགས་སོ། ། བཅོམ་ལྡན་འདས་དེ་ལྟར་ལགས་པས་བྱང་ཆུབ་སེམས་དཔའ་སེམས་དཔའ་ཆེན་པོས་བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་ལ་བརྩོན་པར་བགྱིའོ་ཞེས་འབྱུང་ངོ་། །
འཕགས་པ་དེ་བཞིན་གཤེགས་པའི་སྐྱེ་བ་འབྱུང་བའི་མདོ་ལས་ཀྱང་བཀའ་སྩལ་ཏེ། ཞེས་པ་ནས། རྒྱས་པར་འབྱུང་ངོ་ཞེས་པའི་བར་རོ། ། དེའི་དོན་ནི། གང་དེ་བཞིན་གཤེགས་པ་རྣམས་འབྱུང་བ་དེ་ནི་སྟོང་ཉིད་རྟོགས་པའི་རྒྱུ་གཅིག་པུ་ལས་འབྱུང་བ་མ་ཡིན་ནོ། ། དེ་ཅིའི་ཕྱིར་ཞེ་ན། ཀྱེ་རྒྱལ་བའི་སྲས་དེ་བཞིན་གཤེགས་པ་རྣམས་ནི་ཡང་དག་པར་འགྲུབ་པར་བྱེད་པའི་རྒྱུ་ཚད་མེད་པ་དང་གྲངས་མེད་པ་དང་འབུམ་ཕྲག་བཅུས་ཡང་དག་པར་འགྲུབ་སྟེ། བཅུ་གང་ཞེ་ན། འདི་ལྟ་སྟེ། སྙིང་རྗེ་ཆེན་པོ་དང་སྦྱིན་པ་ལ་སོགས་པ་བསོད་ནམས་ཀྱི་ཚོགས་དང་།
སྟོང་ཉིད་བཅུ་དྲུག་སོགས་རྟོགས་པ་ཡེ་ཤེས་ཀྱི་ཚོགས་ཚད་མེད་པ་མི་ངོམས་པ་ཡང་དག་པར་འགྲུབ་པའི་རྒྱུ་དང་ཞེས་བྱ་བ་ལ་སོགས་པའོ། ། འཕགས་པ་དྲི་མ་མེད་པར་གྲགས་པས་བསྟན་པ་ལས་ཀྱང་བཀའ་སྩལ་ཏེ། ཀྱེ་གྲོགས་པོ་དག་དེ་བཞིན་གཤེགས་པའི་སྐུ་ནི་བསོད་ནམས་བརྒྱ་ལས་ངེས་པར་སྐྱེས་པའོ། ། དགེ་བའི་ཆོས་ཐམས་ཅད་ལས་ངེས་པར་སྐྱེས་པའོ། ། དགེ་བའི་ལས་ཚད་མེད་པ་ལས་ངེས་པར་སྐྱེས་པའོ། ། ཞེས་བྱ་བ་ལ་སོགས་པ་རྒྱ་ཆེར་འབྱུང་ངོ་། ། དངོས་གཞི་ཞི་གནས་དང་ལྷག་མཐོང་སྒོམ་པ་བསྟན་ཟིན་ཏོ། ། གསུམ་པ་རྗེས་ཐོབ་ཀྱི་བྱ་བ་བསྒྲུབ་པ་ལ་གཉིས་ཏེ། རྟེན་ལ་དམིགས་པའི་ཚོགས་སྒྲུབ་པ་དང་། སྤྱིར་ཚོགས་གཉིས་སྒྲུབ་པའི་བྱ་བའོ། །
དང་པོ་ནི། མཉམ་རྗེས་གཉིས་ཀྱིས་ཚོགས་གཉིས་སྒྲུབ་པ་དེ་ལྟར་བྱས་ནས་དལ་གྱིས་སྐྱིལ་མོ་ཀྲུང་བཤིགས་ཏེ་རྗེས་ཐོབ་ཀྱི་སྤྱོད་ལམ་གྱི་གནས་སྐབས་སུ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཡིད་གུས་པ་དང་ལུས་ཀྱི་ཡན་ལག་ལྔས་ཕྱག་འཚལ་ནས་དམིགས་ཡུལ་གྱི་སངས་རྒྱས་དེ་དག་ལ་རྫས་དང་ལུས་ངག་ཡིད་གསུམ་གང་རུང་གི་མཆོད་པ་དང་ངག་གིས་བསྟོད་པ་བྱས་ལ་འཕགས་པ་བཟང་པོ་སྤྱོད་པ་ལ་སོགས་པའི་སྨོན་ལམ་རྒྱ་ཆེན་པོ་གདབ་བོ། ། གཉིས་པ་ནི། རྟེན་ལ་དམིགས་པའི་ཚོགས་བསགས་པའི་རྗེས་དེ་ནས་སྟོང་པ་ཉིད་རྟོགས་པའི་བློ་དང་སྙིང་རྗེ་ཆེན་པོ་ཅན་བླ་ན་མེད་པའི་བྱང་ཆུབ་དུ་ཡོངས་སུ་བསྔོས་པའི་སྦྱིན་པ་ལ་སོགས་པ་བསོད་ནམས་ཀྱི་ཚོགས་སྒྲུབ་པ་ལ་མངོན་པར་བརྩོན་པར་བྱའོ། ། ཞི་གནས་དང་ལྷག་མཐོང་སྒོམ་པའི་ཐབས་བསྟན་ཟིན་ཏོ། ། གསུམ་པ་གཞན་གྱི་ལོག་པར་རྟོག་པ་དགག་པ་ལ་གཉིས་ཏེ། ཕྱོགས་སྔ་མ་འགོད་པ་དང་། སུན་འབྱིན་བརྗོད་པའོ། ། དང་པོ་ནི། ལམ་ཉམས་སུ་ལེན་པའི་ཐབས་མི་ཤེས་པའི་གང་ཟག་གང་ཞིག་འདི་སྐད་དུ་སྨྲའོ་ཞེས་སྦྱར་རོ། །
གང་སྨྲ་ན། སེམས་ཀྱི་རྣམ་པར་རྟོག་པ་བསྐྱེད་པའི་དགེ་བའི་ལས་ཀྱི་དབང་གིས་ནི་སེམས་ཅན་རྣམས་མཐོ་རིས་ཀྱི་འབྲས་བུ་ཉམས་སུ་མྱོང་ཞིང་འཁོར་བ་ན་འཁོར་རོ། ། མི་དགེ་བའི་ལས་ཀྱི་དབང་གིས་ནི་སེམས་ཅན་རྣམས་ངན་སོང་ལ་སོགས་པའི་འབྲས་བུ་ཉམས་སུ་མྱོང་ཞིང་འཁོར་བ་ན་འཁོར་རོ། ། གང་དག་སོ་སོར་རྟོག་པ་དང་དཔྱོད་པ་མི་བྱེད་པར་ཅི་ཡང་མི་སེམས་པ་དང་ཅི་ཡང་ཡིད་ལ་མི་བྱེད་པ་དེ་དག་ནི་འཁོར་བའི་རྒྱུ་རྟོག་པ་དང་བྲལ་བས་འཁོར་བ་ལས་ཡོངས་སུ་ཐར་བར་འགྱུར་རོ། ། ཅི་ཡང་ཡིད་ལ་མི་བྱེད་པས་འཁོར་བ་ལས་ཐར་པ་དེ་བས་ན་ཅི་ཡང་ཡིད་ལ་མི་བསམ་མོ། ། སྦྱིན་པ་གཏོང་བ་དང་ཚུལ་ཁྲིམས་བསྲུང་བ་ལ་སོགས་པའི་དགེ་བ་ལ་སྤྱད་པར་ཡང་མི་བྱའོ། ། ཅིའི་ཕྱིར་ཞེ་ན། སྦྱིན་པ་དང་ཚུལ་ཁྲིམས་ལ་སོགས་པས་མཐོ་རིས་ཐོབ་མོད་ཀྱི་མཐོ་རིས་ཀྱང་འཁོར་བ་ལས་མ་འདས་པས་སོ། ། འོ་ན་སྦྱིན་པ་གཏོང་བ་དང་ཚུལ་ཁྲིམས་སྲུང་བ་སོགས་བཤད་པ་མིན་ནམ་ཞེ་ན། སྦྱིན་པ་གཏོང་བ་དང་ཚུལ་ཁྲིམས་བསྲུང་བ་སོགས་ནི་སྐྱེ་བོ་བླུན་པོའི་དབང་དུ་མཛད་ནས་ངན་སོང་དུ་མི་ལྟུང་བ་ཙམ་གྱི་ཆེད་དུ་བསྟན་པ་ཁོ་ན་ཡིན་ནོ་སྙམ་དུ་སེམས་ཤིང་དེ་སྐད་དུ་སྨྲའོ། །
འདི་དག་ནི་ཕྱོགས་སྔ་མ་བཀོད་པའོ། ། གཉིས་པ་སུན་འབྱིན་བརྗོད་པ་ལ་བདུན་ཏེ། ཐབས་དང་ཤེས་རབ་སྤངས་ན་ཐེག་ཆེན་སྤང་བར་འགྱུར་བ་དང་། ཐེག་ཆེན་སྤོང་བ་དགག་པར་གདམས་པ་དང་། སོ་སོར་རྟོག་པའི་ཤེས་རབ་མི་འདོད་པ་དགག་པ། སོ་སོར་རྟོགས་པའི་ཤེས་རབ་ལམ་གྱི་རྩ་བར་སྒྲུབ་པ། དགེ་བའི་སྤྱོད་པ་འདོར་བ་དགག་པ་དང་། ལུང་གི་དགོངས་པ་གཞན་དུ་རྟོག་པ་དགག་པ་དང་། ཐེག་ཆེན་གྱི་ལམ་གྱི་རང་བཞིན་བསྟན་པའོ། ། དང་པོ་ནི།
སྦྱིན་སོགས་ཐབས་ཀྱི་ཆ་དང་སོ་སོར་རྟོག་པའི་ཤེས་རབ་མི་འདོད་པ་དེས་ནི་ཐེག་པ་ཆེན་པོ་མཐའ་དག་སྤངས་པ་ཡིན་ནོ། ། རྒྱུ་མཚན་ཅི་ཡིས་ན་དེས་ཐེག་པ་ཆེན་པོ་མཐའ་དག་སྤངས་པ་ཡིན་ཞེ་ན། ཐེག་པ་ཐམས་ཅད་ཀྱི་རྩ་བ་ནི་ཐེག་པ་ཆེན་པོ་ཡིན་པས་སྦྱིན་སོགས་དང་སོ་སོར་རྟོག་པའི་ཤེས་རབ་སྤངས་ན་ཐེག་པ་ཐམས་ཅད་སྤང་བར་འགྱུར་བ་ཡིན་ནོ། ། ཇི་ལྟར་ན་ཐེག་པ་ཆེན་པོ་ཐེག་པ་ཐམས་ཅད་ཀྱི་རྩ་བ་ཡིན་ཞེ་ན། ཐེག་ཆེན་ལ་བརྟེན་ནས་སངས་རྒྱས་འབྱུང་ལ། སངས་རྒྱས་ལ་བརྟེན་ནས་ཐེག་པ་གཞན་ཉན་རང་གི་ཐེག་པ་འབྱུང་བས་སོ། ། འཇུག་པ་ལས། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། ། ཞེས་གསུངས་པ་ལྟར་རོ། ། ཐབས་དང་ཤེས་རབ་མི་འདོད་པས་ཐེག་ཆེན་སྤངས་པར་འགྱུར་བ་ནི་འདི་ལྟར།
མཉམ་གཞག་ན་ཅི་ཡང་མི་བསམ་མོ་ཞེས་སྨྲས་བས་ནི། ཡང་དག་པར་སོ་སོར་རྟོག་པའི་མཚན་ཉིད་ཀྱི་རྟོག་བཅས་ཀྱི་ཤེས་རབ་སྤངས་པར་འགྱུར་རོ། ། འཇིག་རྟེན་ལས་འདས་པའི་ཡང་དག་པའི་ཤེས་རབ་ཀྱི་རྩ་བ་ནི་ཚོགས་སྦྱོར་གཉིས་ཀྱི་ཡང་དག་པར་སོ་སོར་རྟོག་པ་ཡིན་པས་ན། སྡོང་པོའི་རྩ་བ་བཅད་ན་སྡོང་པོའི་ཡལ་འདབ་མི་འབྱུང་བ་ལྟར་དེ་སྤངས་ན་རྩ་བ་བཅད་པའི་ཕྱིར། འཇིག་རྟེན་ལས་འདས་པའི་མཐོང་ལམ་གྱི་ཤེས་རབ་ཀྱང་སྤངས་པར་འགྱུར་རོ། ། སྤྲིན་དཀར་ནག་གཉིས་ཀས་ཉི་མ་ལ་སྒྲིབ་པར་ཁྱད་པར་མེད་པ་ལྟར་ཡང་དག་པའི་དོན་མཐོང་བ་ལ་སྒྲིབ་པས་སྦྱིན་པ་གཏོང་བ་དང་ཚུལ་ཁྲིམས་སྲུང་བ་ལ་སོགས་པ་སྤྱད་པར་མི་བྱའོ་ཞེས་སྨྲས་པས་ཀྱང་སྦྱིན་པ་ལ་སོགས་པའི་ཐབས་ཤིན་ཏུ་ཟུར་ཕྱིན་པར་ཏེ་ཆ་ཤས་ཙམ་ཡང་སྤངས་པ་ཡིན་ནོ། ། གལ་ཏེ་ཐབས་དང་སོ་སོར་རྟོག་པའི་ཤེས་རབ་སྤངས་པས་ཐེག་ཆེན་སྤངས་པར་ཇི་ལྟར་འགྱུར་ཞེ་ན། སྤངས་པའི་ཚུལ་མདོར་ན་འདི་ལྟ་སྟེ། ཐེག་པ་ཆེན་པོ་ནི་ཤེས་རབ་དང་ཐབས་གཉིས་ལ་འཇོག་པའི་ཕྱིར། དེ་སྐད་དུ་ཡང་འཕགས་པ་ག་ཡ་གོ་རིའི་མདོ་ལས་ཀྱང་གསུངས་ཏེ།
བྱང་ཆུབ་སེམས་དཔའ་རྣམས་ཀྱི་སེམས་ནི་མདོར་བསྡུ་ན་རྣམ་པ་གཉིས་ཏེ། གཉིས་གང་ཞེ་ན། ཐབས་དང་ཤེས་རབ་བོ་ཞེའོ། འཕགས་པ་དེ་བཞིན་གཤེགས་པའི་གསང་བའི་མདོ་ལས་ཀྱང་བཀའ་སྩལ་ཏེ། ཐབས་དང་ཤེས་རབ་འདི་གཉིས་ཀྱིས་བྱང་ཆུབ་སེམས་པའི་ལམ་ཐམས་ཅད་བསྡུས་པར་འགྱུར་རོ་ཞེས་འབྱུང་སྟེ། ཐབས་དང་ཤེས་རབ་གཉིས་སྤངས་ན་ཐེག་ཆེན་སྤངས་པ་དེའི་ཕྱིར་ཐབས་དང་ཤེས་རབ་སྤངས་པ་ཁྱོད་ནི་ལས་ཀྱི་སྒྲིབ་པ་ཆེན་པོ་བྱས་པར་འགྱུར་ཏེ། ཐེག་ཆེན་སྤོང་བས་སོ། ། གཉིས་པ་ཐེག་ཆེན་སྤོང་བ་འདོར་བར་གདམས་པ་ནི། ཐེག་ཆེན་སྤངས་ན་ལས་སྒྲིབ་ཆེན་པོ་འབྱུང་བ་དེ་ལྟ་བས་ན་ཐེག་པ་ཆེན་པོ་སྤོང་བའི་གང་ཟག་གསུང་རབ་ལ་ཐོས་པ་ཉུང་བ་འགའ་ཞིག་བདག་གི་ལྟ་བ་ལ་འདི་ཁོ་ན་ཡིན་སྙམ་དུ་མཆོག་ཏུ་འཛིན་པ་གསུང་རབ་ཀྱི་དོན་ཕྱིན་ཅི་མ་ལོག་པར་རྟོགས་པའི་སྐྱེ་བོ་མཁས་པ་ལ་གསུང་རབ་ཀྱི་དགོངས་པ་རྟོགས་པའི་དོན་དུ་བསྙེན་བཀུར་བྱས་པའི་ཚུལ་གྱིས་བསྟེན་པར་མ་བྱས་པ། བླ་མ་མཁས་པ་མ་བསྟེན་པས་དེ་བཞིན་གཤེགས་པའི་གསུང་རབ་ཀྱི་དགོངས་པ་ཚུལ་བཞིན་དུ་མ་རྟོགས་པས་ཐོག་མར་བདག་ཕུང་བར་བྱས་ནས་རྗེས་སུ་གཞན་སློབ་མ་ཡང་ཕུང་བར་བྱེད་པ།
རིགས་པ་དང་ལུང་དང་འགལ་བའི་དུག་གིས་བཏབ་པའི་ཚིག་ནི་མཁས་པ་བདག་རྒྱུད་ལ་ངེས་ལེགས་སུ་གྱུར་པའི་ཐར་པ་སྒྲུབ་པར་འདོད་པ་ཟས་དུག་བཞིན་དུ་རྒྱང་རིང་དུ་སྤང་བར་བྱའོ། ། གསུམ་པ་སོ་སོར་རྟོག་པའི་ཤེས་རབ་འདོར་བ་དགག་པ་ལ་གཉིས་ཏེ། མདོར་བསྟན་པ་དང་། རྒྱས་པར་བཤད་པའོ། ། དང་པོ་ནི། འདི་ལྟར་སོ་སོར་རྟོག་པའི་ཤེས་རབ་མི་འདོད་པ་དེས་ཡང་དག་པ་བདག་མེད་ཀྱི་དོན་ལ་སོ་སོར་རྟོག་པ་སྤངས་སོ། ། སོ་སོར་རྟོག་པ་སྤངས་ན་ཆོས་ཤིན་ཏུ་རྣམ་པར་འབྱེད་པ་ཞེས་བྱ་བའི་བྱང་ཆུབ་ཡན་ལག་དམ་པ་ཡང་དག་པར་སྤངས་པ་ཁོ་ནར་འགྱུར་རོ། ། བདག་མེད་ཀྱི་དོན་ལ་ཡང་དག་པར་ཏེ་ཕྱིན་ཅི་མ་ལོག་པར་སོ་སོར་རྟོག་པ་པ་མེད་པར་ལམ་ཉམས་སུ་ལེན་པའི་རྣལ་འབྱོར་པ་ཐབས་གང་གིས་འཁོར་བ་ཐོག་མ་མེད་པའི་དུས་ནས་གཟུགས་ལ་སོགས་པའི་དངོས་པོ་ལ་བདེན་པར་མངོན་པར་ཞེན་ཅིང་གོམས་པའི་སེམས་བཟློག་ནས་མི་རྟོག་པ་ཉིད་ལ་ཐབས་གང་གིས་རྣམ་པར་གཞག་པ་བྱ། གཉིས་པ་རྒྱས་པར་བཤད་པ་ལ་ལྔ་སྟེ། ཡིད་ལ་མི་བྱེད་པས་མི་རྟོག་པ་ལ་འཇུག་པ་དགག་པ་དང་།
སྟོང་པ་ཉིད་ཀྱི་དོན་མི་རྟོགས་པར་འགྱུར་བ་དང་། ཡེ་ཤེས་ཀྱི་སྣང་བ་མེད་པར་འགྱུར་བ་དང་། སྔོན་གྱི་གནས་རྗེས་སུ་དྲན་པ་སོགས་མེད་པར་འགྱུར་བ་དང་། སྒྲིབ་པ་མི་སྤོང་བར་ཐལ་བར་འགྱུར་བའོ། ། དང་པོ་ནི། གལ་ཏེ་བདེན་པར་འཛིན་པའི་ཡུལ་བདེན་མེད་དུ་སོ་སོར་རྟོག་པའི་ཤེས་རབ་ཀྱིས་མ་དཔྱད་ཀྱང་ཆོས་ཐམས་ཅད་ལ་དྲན་པ་མེད་པ་དང་། ཡིད་ལ་བྱེད་པ་མེད་པས་རྣམ་པར་མི་རྟོག་པའི་ཡེ་ཤེས་ལ་འཇུག་གོ་ཞེ་ན། དེ་ཡང་རིགས་པ་མ་ཡིན་ཏེ། ཆོས་རྣམས་ཀྱིས་གནས་ཚུལ་གྱི་དོན་ལ་ཤེས་རབ་ཀྱིས་ཡང་དག་པར་སོ་སོར་རྟོག་པ་མེད་པར་ནི་ཐ་སྙད་པའི་བློས་དངོས་སུ་ཉམས་སུ་མྱོང་བའི་ཆོས་ཐམས་ཅད་མི་དྲན་པར་བྱ་བ་དང་། ཡིད་ལ་མི་བྱ་བར་བྱེད་མི་ནུས་པས་སོ། །
གལ་ཏེ་བདག་གིས་གཟུགས་ལ་སོགས་པའི་ཆོས་འདི་དག་དྲན་པར་མི་བྱའོ། ། ཡིད་ལ་མི་བྱའོ་སྙམ་དུ་སེམས་དེ་ལྟར་སྒོམ་ཞིང་དེ་དག་ལ་དྲན་པ་མེད་པ་དང་ཡིད་ལ་བྱེད་པ་མེད་པ་སྒོམ་ཞེས་བརྗོད་ན་ནི། དེའི་ཚེ་རྣལ་འབྱོར་པ་དེས་ཡུལ་དེ་དག་ཤིན་ཏུ་དྲན་པ་དང་། ཤིན་ཏུ་ཡིད་ལ་བྱེད་པ་ཉིད་དུ་འགྱུར་རོ། ། ཅི་སྟེ་དྲན་པ་མེད་པ་ཙམ་དང་ཡིད་ལ་བྱེད་པ་མེད་པ་ཙམ་ལ་དྲན་པ་མེད་པ་དང་། ཡིད་ལ་བྱེད་པ་མེད་པ་སྒོམ་པ་སྐད་དུ་བྱས་ན་དེའི་ཚེ་དྲན་པ་དང་ཡིད་ལ་བྱེད་པ་བཀག་ཙམ་དེ་གཉིས་རྣམ་པ་གང་གིས་ན་དྲན་པ་མེད་པ་དང་། ཡིད་ལ་བྱེད་པ་མེད་པ་དེ་ཉིད་དཔྱད་དགོས་ཏེ། དྲན་པ་མེད་པ་དང་། ཡིད་ལ་བྱེད་པ་མེད་པ་ཙམ་ནི་སྤྱིར་རྒྱུ་ཙམ་དུ་ཡང་རུང་བར་མི་འགྱུར་ཏེ། མེད་དགག་ཙམ་ཡིན་པས་སོ། །
དེས་ན་དྲན་པའི་མཚན་མ་མེད་པ་ཙམ་དང་ཡིད་ལ་བྱེད་པ་མེད་པ་མེད་དགག་ཙམ་ལས་གང་གིས་ན་རྣམ་པར་མི་རྟོག་པའི་ཡེ་ཤེས་འབྱུང་བར་འགྱུར། དྲན་པ་དང་ཡིད་ལ་བྱེད་པ་བཀག་པ་ཙམ་གྱིས་རྣམ་པར་མི་རྟོག་པའི་ཡེ་ཤེས་ལ་འཇུག་པར་འགྱུར་དུ་ཟིན་ན་ནི་བརྒྱལ་བ་དང་། དྲན་པ་མེད་པ་དང་། ཡིད་ལ་བྱེད་པ་མེད་པ་འདུ་ཤེས་མེད་པའི་སྙོམས་པར་འཇུག་པས་ཀྱང་རྣམ་པར་མི་རྟོག་པའི་ཡེ་ཤེས་ལ་འཇུག་པ་ཉིད་དུ་ཐལ་བར་འགྱུར་རོ། ། དོན་དམ་དཔྱོད་པའི་ཤེས་རབ་ཀྱིས་ཆོས་རྣམས་ཀྱི་གནས་ཚུལ་ལ་ཡང་དག་པར་སོ་སོར་རྟོག་པ་མེད་པར་རྣམ་པ་གཞན་ཡིད་ལ་མ་བྱེད་པ་ཙམ་གྱིས་ཡུལ་དྲན་པར་མེད་ཅིང་། ཡིད་ལ་བྱ་བ་མེད་པར་རྟོགས་པར་བྱ་བའི་ཐབས་སོ་སོར་རྟོག་པའི་ཤེས་རབ་ལས་གཞན་མེད་དོ། ། གཉིས་པ་སྟོང་པ་ཉིད་ཀྱི་དོན་མི་རྟོགས་པར་འགྱུར་བ་ནི། ཡིད་ལ་མ་བྱས་པ་ཙམ་གྱིས་ཡུལ་དྲན་པ་མེད་པ་ཡིད་ལ་བྱ་བ་མེད་པ་སྒོམ་པར་འགྱུར་དུ་ཟིན་ཀྱང་དོན་དམ་དཔྱོད་པའི་ཤེས་རབ་ཀྱིས་ཡང་དག་པར་སོ་སོར་རྟོག་པ་མེད་ན་ཆོས་རྣམས་ཀྱི་ངོ་བོ་མེད་པ་རྟོགས་པ་ལ་འཇུག་པར་ཇི་ལྟར་འགྱུར། གལ་ཏེ་ཡུལ་སྟོང་པ་ཉིད་དུ་གནས་པས་ཅི་ཡང་ཡིད་ལ་མ་བྱས་པ་ན་སྟོང་ཉིད་རྟོགས་པར་འགྱུར་རོ་ཞེ་ན། ཕྱི་ནང་གི་ཆོས་རྣམས་གདོད་མ་ནས་ངོ་བོ་ཉིད་ཀྱིས་སྟོང་པར་གནས་པ་ཁོ་ན་ཡིན་དུ་ཟིན་ཀྱང་དོན་དམ་དཔྱོད་པའི་ཤེས་རབ་ཀྱིས་གནས་ཚུལ་ལ་སོ་སོར་རྟོག་པ་མེད་ན་ཡིད་ལ་མི་བྱེད་པ་ཙམ་གྱིས་གཟུགས་སོགས་ཀུན་རྫོབ་པ་དེ་དག་གི་སྟོང་ཉིད་རྟོགས་པར་མི་འགྱུར་རོ། །
སྟོང་ཉིད་མ་རྟོགས་པ་ལ་ཉེས་པ་ཅི་ཡོད་ཅེ་ན། ཆོས་རྣམས་ཀྱི་གནས་ཚུལ་སྟོང་པ་ཉིད་རྟོགས་པ་མེད་པར་ནི་བདེན་པར་འཛིན་པ་གཅོད་མི་ནུས་ལ། རྩ་བ་བདེན་འཛིན་མ་བཅད་པར་སྒྲིབ་པ་གཉིས་སྤོང་བར་མི་འགྱུར་རོ། ། གལ་ཏེ་སྟོང་ཉིད་མ་རྟོགས་ཀྱང་སྒྲིབ་གཉིས་སྤོང་བ་ཅི་འགལ་ཞེ་ན། སྟོང་ཉིད་མ་རྟོགས་པར་སྒྲིབ་པ་སྤོང་བ་དེ་ལྟར་གྱུར་དུ་ཟིན་ན། སེམས་ཅན་ཐམས་ཅད་ཀྱང་དུས་ཐམས་ཅད་དུ་འབད་མི་དགོས་པར་རང་དགར་ཐར་པ་ཐོབ་པར་འགྱུར་རོ། ། གསུམ་པ་ཡེ་ཤེས་ཀྱི་སྣང་བ་མེད་པར་འགྱུར་བ་ནི། ཡང་རྣལ་འབྱོར་པ་གལ་ཏེ་ཆོས་ཐམས་ཅད་ལ་དྲན་པ་ཉམས་པའམ་རྨོངས་པས་ཀུན་རྫོབ་པའི་ཆོས་དྲན་པ་དང་ཡིད་ལ་བྱེད་པ་མི་འཇུག་པའི་རྣམ་པར་མི་རྟོག་པའི་ཡེ་ཤེས་ཐོབ་པར་འདོད་ན་ནི། དྲན་པ་ཉམས་པ་དང་རྨོངས་པ་དེའི་ཚེ་ཡུལ་གྱི་གནས་ཚུལ་ལ་ཤིན་ཏུ་རྨོངས་པ་ཡིན་པས་གང་ཟག་དེ་ཡུལ་གྱི་གནས་ཚུལ་སྒོམ་པའི་རྣལ་འབྱོར་པར་ཇི་ལྟར་འགྱུར། ཆོས་རྣམས་ཀྱི་གནས་ཚུལ་ལ་ཤེས་རབ་ཀྱིས་ཡང་དག་པར་སོ་སོར་རྟོག་པ་མེད་པར་ཡུལ་དེ་དྲན་པ་མེད་པ་ཙམ་དང་ཡིད་ལ་བྱེད་པ་མེད་པ་བྱུང་ཚོར་བཀག་པ་ཙམ་གོམས་པར་བྱས་པས་ནི་ཅི་ཡང་མི་ཤེས་པའི་གླེན་པའི་བློ་གོམས་པར་བྱས་པ་ཡིན་ནོ། །
དྲན་པ་མེད་པ་ཙམ་ནི་ཅི་ཡང་མི་ཤེས་པ་ཡིན་པ་དེའི་ཕྱིར་ཅི་ཡང་ཡིད་ལ་མི་བྱེད་པ་ཙམ་གྱིས་ནི་ཡང་དག་པའི་ཡེ་ཤེས་ཀྱི་སྣང་བ་རྒྱང་རིང་དུ་བསྲིང་བར་འགྱུར་རོ། ། ཅི་སྟེ་ཡིད་ལ་མི་བྱེད་པ་ཙམ་ནི་དྲན་པ་ཉམས་པ་ཡང་མ་ཡིན་ཅི་ཡང་མི་ཤེས་པ་གླེན་པའི་བློ་ཉིད་གོམས་པར་བྱས་པ་ཡང་མ་ཡིན་གྱི། མ་ཡིན་དགག་ཁྱད་པར་ཅན་ཞིག་ཡིན་ནོ་ཞེ་ན་ནི། མ་ཡིན་དགག་ཏུ་འདོད་པ་དེའི་ཚེ་ཡང་གནས་ཚུལ་ལ་ཡང་དག་པར་སོ་སོར་རྟོག་པ་མེད་པར་ཇི་ལྟར་ཀུན་རྫོབ་པའི་ཡུལ་དྲན་པ་མེད་པ་དང་ཡིད་ལ་བྱེད་པ་མེད་པར་བྱེད་ནུས་པར་འགྱུར། ཡིད་ལ་བྱེད་པ་མ་ཡིན་པའི་མ་ཡིན་དགག་གི་བློ་ལ་གནས་པའི་དུས་སུའང་རྗེས་ཐོགས་སུ་ཡུལ་དྲན་བཞིན་དུའང་མི་དྲན། མཐོང་བཞིན་དུའང་མ་མཐོང་ཞེས་བྱ་བར་ནི་མི་རུང་ངོ་། ། བཞི་པ་སྔོན་གྱི་གནས་རྗེས་སུ་དྲན་པ་སོགས་མེད་པར་འགྱུར་བ་ནི། ཡུལ་དྲན་པ་མེད་པ་དང་། ཡིད་ལ་བྱེད་པ་མེད་པ་གོམས་པར་བྱས་ན་སྔོན་གྱི་གནས་རྗེས་སུ་དྲན་པ་ལ་སོགས་པ་སངས་རྒྱས་ཀྱི་ཆོས་སྟོབས་ལ་སོགས་པའང་ཇི་ལྟར་ཐོབ་པར་འགྱུར་ཏེ་མི་འགྱུར་ཏེ། རྒྱུ་སྤངས་པས་འབྲས་བུ་ཐོབ་པར་འགལ་བའི་ཕྱིར།
དཔེར་ན་དྲོ་བ་དང་འགལ་བ་གྲང་རེག་བསྟེན་པའི་ཚེ། དྲོ་བའི་རེག་པའི་ཚོར་བ་མི་འབྱུང་བ་བཞིན་ནོ། ། ལྔ་པ་སྒྲིབ་པ་མི་སྤོང་བར་འགྱུར་བ་ནི། ཡང་རྣལ་འབྱོར་པ་ཏིང་ངེ་འཛིན་ལ་སྙོམས་པར་ཞུགས་པ་ལ་ཡིད་ཀྱི་རྣམ་པར་ཤེས་པ་ཡོད་དམ་མེད། གལ་ཏེ་ཡིད་ཀྱི་རྣམ་པར་ཤེས་པ་ཡོད་ན་ནི་དེའི་ཚེ་ཡིད་དེས་གདོན་མི་ཟ་བར་ཅི་ཞིག་ལ་ཡུལ་ཞིག་ལ་དམིགས་དགོས་ཏེ། སོ་སོ་སྐྱེ་བོ་རྣམས་ཀྱི་ཤེས་པ་ནི་ཡུལ་མ་བཀག་པར་གློ་བུར་དུ་དམིགས་པ་མེད་པར་མི་འགྱུར་རོ། ། ཅི་སྟེ་ཅི་ཡང་ཡིད་ལ་མི་བྱེད་པའི་ཚེ་རྣམ་ཤེས་བཟློག་པས་ཡིད་ཤེས་མེད་ན་ནི། ཡིད་ཤེས་མེད་པ་དེའི་ཚེ་ཆོས་རྣམས་ཀྱི་ངོ་བོ་ཉིད་མེད་པར་ཅི་སྟེ་རྟོགས་པར་འགྱུར། གལ་ཏེ་ཆོས་རྣམས་ཀྱི་ངོ་བོ་ཉིད་མེད་པར་མ་རྟོགས་པ་ལ་ཉེས་པ་ཅི་ཡོད་ཅེ་ན། ཉོན་མོངས་ཀྱི་གཉེན་པོ་མི་རྙེད་པས་གཉེན་པོ་གང་གིས་ནི་ཉོན་མོངས་པ་སྤོང་བར་འགྱུར།
ཏིང་ངེ་འཛིན་སྒོམ་པའི་དུས་སུ་འདུ་ཤེས་མེད་པའང་མི་འཐད་དེ། བསམ་གཏན་བཞི་པ་མ་ཐོབ་པའི་སོ་སོའི་སྐྱེ་བོ་རྣམས་ཀྱི་སེམས་ནི་རང་བཞིན་གྱིས་འགོག་པ་སྟེ་འགག་པར་འགྱུར་བ་མི་སྲིད་དོ། ། མདོར་ན་སོ་སོར་རྟོག་པའི་ཤེས་རབ་ཀྱིས་གནས་ཚུལ་ལ་རྣམ་པར་དཔྱད་པས་ཆོས་གང་ཡང་མ་རྙེད་པས་རྟོགས་པར་བྱས་ན་དྲན་པ་མེད་པ་དང་ཡིད་ལ་བྱ་བ་མེད་པར་ནུས་ཀྱི། སོ་སོར་རྟོག་པའི་ཤེས་རབ་ཀྱིས་མ་བརྟགས་པར་དེ་ལྟར་ག་ལ་ནུས། སོ་སོར་རྟོག་པའི་ཤེས་རབ་མེད་ན་ཆོས་ཐམས་ཅད་ཀྱི་གནས་ཚུལ་མི་རྟོགས་པས་གནས་ཚུལ་རྟོགས་པའི་ཡེ་ཤེས་ཀྱང་མེད་ལ་སྒྲིབ་པ་སྤོང་བར་ཡང་མི་འགྱུར་རོ་ཞེས་པའི་དོན་ནོ། ། བཞི་པ་སོ་སོར་རྟོག་པའི་ཤེས་རབ་ཀྱི་རྩ་བར་སྒྲུབ་པ་ལ་བཞི་སྟེ། ལམ་གྱི་རྩ་བར་འགྱུར་བའི་ཚུལ། དེ་ཉིད་ལུང་གིས་སྒྲུབ་པ། ལྷག་མཐོང་ལ་ལོག་རྟོག་དགག་པ། ལུང་དང་འགལ་བའི་རྩོད་སྤང་ངོ་། །
དང་པོ་ནི། མདོ་ལས། དྲན་པ་མེད་པ་དང་ཡིད་ལ་བྱེད་པ་མེད་པའི་ཚུལ་གྱིས་སྒོམ་པར་བཤད་པ་མིན་ནམ་ཞེ་ན། སོ་སོར་རྟོགས་པའི་ཤེས་རབ་མི་འདོད་པ་ལ་ཉེས་པ་དུ་མ་ཡོད་པ་དེ་ལྟ་བས་ན་དམ་པའི་ཆོས་ཏེ་མདོ་ལས་དྲན་པ་མེད་པ་དང་ཡིད་ལ་བྱེད་པ་མེད་པ་སྒོམ་པར་འབྱུང་བ་དེ་ལ་ཡང་སྦྱོར་བའི་དུས་སུ། ཡང་དག་པར་སོ་སོར་རྟོག་པ་སྔོན་དུ་འགྲོ་བའི་དབང་དུ་བྱས་པ་ཡིན་པར་བལྟ་བར་བྱ་སྟེ། རྒྱུ་མཚན་གང་གི་ཕྱིར་ན་དགག་བྱ་གཟུང་འཛིན་གྱི་ཆོས་ལ་ཤེས་རབ་ཀྱི་ཡང་དག་པར་སོ་སོར་རྟོག་པ་ཉིད་ཀྱིས་བློའི་རྟེན་མེད་པར་རྟོགས་པས་དྲན་པ་མེད་པ་དང་ཡིད་ལ་བྱེད་པ་མེད་པར་ནུས་ཀྱི་གཞན་དུ་ཡིད་ལ་མ་བྱས་པ་ཙམ་གྱིས་ནི་མ་ཡིན་ནོ། ། འདི་ལྟར་རྣལ་འབྱོར་པས་ཆོས་རྣམས་ཀྱི་གནས་ཚུལ་ལ་དཔྱོད་པ་གང་གི་ཚེ་ཡང་དག་པའི་ཤེས་རབ་ཀྱིས་ཞིབ་ཏུ་བརྟགས་ན་དུས་གསུམ་དུ་ཆོས་རྣམས་ལ་སྐྱེ་བའམ་འགག་པ་གང་ཡང་མི་མཐོང་བ་དེའི་ཚེ་དྲན་པར་བྱ་བའི་ཡུལ་དང་ཡིད་ལ་བྱ་བའི་ཡུལ་གང་ཡང་མ་དམིགས་པས་ཇི་ལྟར་ན་ཡུལ་དྲན་པ་དང་ཡིད་ལ་བྱེད་པར་བྱ། དོན་འདི་ལ་དགོངས་ནས་དྲན་པ་མེད་པ་དང་། ཡིད་ལ་བྱེད་པ་མེད་པ་ཞེས་བཤད་པ་ཡིན་ནོ། ། དྲན་པ་མེད་པ་དང་ཡིད་ལ་བྱ་བ་མེད་པའི་དོན་ཡང་གཉིས་ཏེ།
གཟུགས་སོགས་ཡུལ་གྱི་ཆོས་དང་མཚན་མ་རྣམས་སོ་སོར་རྟོག་པའི་ཤེས་རབ་ཀྱིས་དཔྱད་པ་ན་གནས་ཚུལ་ལ་མ་རྙེད་པས་དེ་གནས་ཚུལ་ལ་དྲན་པར་བྱར་མེད་པ་དང་ཡིད་ལ་བྱར་མེད་པ་ལ་དགོངས་ནས་དྲན་པ་མེད་པ་དང་ཡིད་ལ་བྱ་བ་མེད་པའི་དོན་ཡང་དེ་ཉིད་དོ། ། གཟུགས་སོགས་དང་གཟུགས་སོགས་ཀྱི་མཚན་མ་གནས་ཚུལ་ལ་མ་གྲུབ་པའི་སྟོང་ཉིད་ནི་ཤིན་ཏུ་དྲན་པ་དང་ཡིད་ལ་བྱ་དགོས་སོ། ། དེ་དྲན་པ་དང་ཡིད་ལ་བྱ་བ་མེད་ན་སྟོང་པ་ཉིད་ཀྱི་དོན་ཇི་ལྟར་སྒོམ་པར་འགྱུར། བོད་ཐམས་ཅད་ཀྱིས་གནད་འདིའི་ཁྱད་པར་མ་ཕྱེད་པར་རྟོག་པ་སྤྱི་ལྡོག་ནས་སྒོམ་པའི་དུས་སུ་དགག་པ་ནི་ཧྭ་ཤང་གི་ནང་དུ་ཞུགས་པར་སྣང་ངོ་། ། སློབ་དཔོན་ཀ་མ་ལ་ཤཱི་ལས་གནད་འདིའི་ཁྱད་པར་སོ་སོར་ཕྱེ་ནས་བསྟན་པ་འདི་རྟོགས་པར་བྱའོ། ། ཤེས་རབ་ཀྱིས་རྣམ་པར་དཔྱད་ན་དོན་དམ་པར་དུས་གསུམ་དུ་སྐྱེ་འགག་སོགས་ཀྱི་ཆོས་མེད་པའི་ཕྱིར། གང་མྱོང་བ་སྟེ་རྟོགས་པར་བྱ་བའི་ཡུལ་གནས་ཚུལ་ལ་མེད་པར་རྟོགས་པ་གང་ཡིན་པ་དེ་ཇི་ལྟར་བློའི་ཡུལ་དུ་དྲན་པར་བྱ། ཇི་ལྟར་ཡིད་ལ་བྱེད་པར་བྱ། དོན་དམ་དཔྱོད་པའི་ཤེས་རབ་ཀྱིས་བརྟགས་ན་དྲན་པར་བྱ་བའི་གཟུང་འཛིན་གྱི་ཆོས་མེད་པ་དེའི་ཕྱིར། གཟུང་བ་དང་འཛིན་པ་ལ་རྟོག་པའི་སྤྲོས་པ་ཐམས་ཅད་ཉེ་བར་ཞི་བས་རྣམ་པར་མི་རྟོག་པའི་ཡེ་ཤེས་རྟོགས་པ་ལ་ཞུགས་པ་ཡིན་ནོ། །
དེ་ལ་ཞུགས་པས་སྟོང་པ་ཉིད་ཀྱི་དོན་རྟོག་པ་དང་དེ་ཡུལ་གྱི་དོན་གྱི་མ་བསྒྲིབས་པར་སྟོང་པ་ཉིད་མངོན་སུམ་དུ་རྟོགས་པར་འགྱུར་རོ། ། སྟོང་པ་ཉིད་དེ་མངོན་སུམ་དུ་རྟོགས་པས་རྟག་ཆད་ཀྱི་ལྟ་བ་ངན་པའི་དྲྭ་བ་མཐའ་དག་ཕྱིར་མི་ལྡོག་པའི་ཚུལ་གྱིས་སྤངས་པ་ཡིན་ནོ། ། མངོན་སུམ་གྱི་སྒྲས་བརྗོད་པ་ནི་གཉིས་ཏེ། རྟོག་གེ་པས་ཡུལ་ཅན་ལ་མངོན་སུམ་དུ་བརྗོད་ལ། དབུ་མ་པས་མ་སྒྲིབ་པའི་ཡུལ་ལ་མངོན་སུམ་ཞེས་བརྗོད་དོ། ། སྟོང་ཉིད་མངོན་སུམ་རྟོགས་ཞེས་པའི་སྐབས་འདིར་ནི་དབུ་མ་པའི་འདོད་ཚུལ་ལྟར་ཡུལ་ལ་མངོན་སུམ་དུ་བྱེད་པར་བཟུང་ངོ་། ། ཐབས་སྙིང་རྗེ་ཆེན་པོ་དང་སྦྱིན་པ་ལ་སོགས་པ་དང་ལྡན་པའི་སྟོང་ཉིད་རྟོགས་པའི་ཤེས་རབ་བསྟེན་པས་ཀུན་རྫོབ་དང་དོན་དམ་པའི་བདེན་པ་ལ་ཡང་དག་པར་མཁས་པ་ཡང་ཡིན་ནོ། ། ཅི་ཞེ་ན། རྗེས་ཐོབ་ཏུ་ཀུན་རྫོབ་ཐབས་ཀྱི་ཆ་རྒྱུད་ལ་བསྟེན་པས་ཀུན་རྫོབ་ལ་མཁས་པ་དང་། མཉམ་གཞག་ཏུ་སྟོང་ཉིད་རྟོགས་པའི་ཤེས་རབ་རང་རྒྱུད་ལ་བསྟེན་པས་དོན་དམ་ལ་མཁས་པ་ཞེས་བྱའོ། །
ཐབས་ཤེས་རབ་གཉིས་ལ་མཁས་ཤིང་རྒྱུད་ལ་བསྟེན་པ་དེ་བས་ན་རྒྱུ་དེ་ལས་སྒྲིབ་པ་མེད་པའི་ཤེས་རབ་ཐོབ་པའི་ཕྱིར། སངས་རྒྱས་ཀྱི་ཆོས་ཐམས་ཅད་འཐོབ་པར་འགྱུར་རོ། ། ཇི་ལྟར་ཞེ་ན། བསོད་ནམས་ཀྱི་ཚོགས་ལས་རྣམ་སྨིན་གྱི་ཡོན་ཏན་མཚན་བཟང་པོ་སུམ་ཅུ་རྩ་གཉིས་འཐོབ་ཅིང་། ཡེ་ཤེས་ཀྱི་ཚོགས་ལས་སྟོབས་ལ་སོགས་པ་བྲལ་བའི་ཡོན་ཏན་སུམ་ཅུ་སོ་གཉིས་འཐོབ་པའི་ཕྱིར་རོ། ། སོ་སོར་རྟོག་པའི་ཤེས་རབ་ལམ་ཐམས་ཅད་ཀྱི་རྩ་བ་ཡིན་པ་དེ་ལྟ་བས་ན་ཡང་དག་པར་སོ་སོར་རྟོག་པའི་ཤེས་རབ་མེད་ན་རྟོག་པ་བཀག་པ་ཙམ་གྱིས་ནི་ཡང་དག་པའི་དོན་རྟོགས་པའི་ཤེས་རབ་འབྱུང་བར་ཡང་མི་འགྱུར་ལ། ཡང་དག་པའི་དོན་བདག་མེད་རྟོགས་པའི་ཤེས་རབ་མེད་ན་ཉོན་མོངས་པའི་སྒྲིབ་པ་སྤོང་བར་ཡང་མི་འགྱུར་རོ། ། ལམ་ཐམས་ཅད་ཀྱི་རྩ་བ་སོ་སོར་རྟོག་པའི་ཤེས་རབ་ཡིན་པར་རིགས་པས་བསྒྲུབས་ཟིན་ཏོ། ། གཉིས་པ་དེ་ཉིད་ལུང་གིས་སྒྲུབ་པ་ནི། འཕགས་པ་འཇམ་དཔལ་རྣམ་པར་རོལ་བའི་མདོ་ལས་ཀྱང་བཀའ་སྩལ་ཏེ་ཞེས་པ་ནས།
འབྱུང་ངོ་ཞེས་པའི་བར་རོ། ། ལུང་དེའི་དོན་ནི། བུ་མོ་གསེར་མཆོག་འོད་དཔལ་ལ་བོས་ནས། ཇི་ལྟར་ན་བྱང་ཆུབ་སེམས་དཔའ་ཉོན་མོངས་པའི་གཡུལ་ལས་རྣམ་པར་རྒྱལ་བར་འགྱུར་བ་ཡིན་ཞེས་དྲིས་སོ། ། ལན་གསོལ་པ། འཇམ་དཔལ་ཤེས་རབ་ཀྱིས་རྣམ་པར་བརྟགས་ནས་བསྒོམས་ན་ཆོས་ཐམས་ཅད་བདེན་པར་མི་དམིགས་པར་རྟོགས་པ་འབྱུང་ལ། བདེན་པ་མི་དམིགས་པར་རྟོགས་པ་གང་གིས་སྒྲིབ་པ་སྤངས་པ་ལགས་པའོ་ཞེས་འབྱུང་ངོ་། ། ཤེས་རབ་ཀྱིས་དཔྱད་ནས་ཆོས་ཐམས་ཅད་མི་དམིགས་པར་རྟོགས་པའི་དོན་སྒོམ་པ་དེ་ཉིད་ཐར་པའི་རྒྱུར་བཤད་པ་དེ་ལྟ་བས་ན་རྣལ་འབྱོར་པས་ཆོས་ཅན་སོ་སོ་ལ་མཁས་པར་བྱས་ནས་ཆོས་ཅན་རེ་རེ་ནས་རྣམ་པར་དཔྱོད་པའི་ཤེས་རབ་ཀྱིས་ཆོས་ཅན་སོ་སོར་སྟོང་པ་ཉིད་དུ་རྟོགས་པའི་ཤེས་རབ་ཀྱི་མིག་ཕྱེ་ལ། སྟོང་ཉིད་རྟོགས་པའི་ཤེས་རབ་ཀྱི་མཚོན་གྱིས་གང་ཟག་ལ་བདེན་པར་འཛིན་པ་དང་ཆོས་ལ་བདེན་པར་འཛིན་པའི་འཆིང་བའི་དྲྭ་བ་བཅད་ནས་ཉོན་མོངས་པའི་དགྲ་རྣམས་ཕམ་པར་བྱས་ཏེ་མི་མཐུན་ཕྱོགས་ཀྱི་དགྲ་གང་ལ་ཡང་འཇིགས་པ་མེད་པར་གནས་པར་བྱའོ། ། འདི་ནི་ལྟ་བས་རྐྱེན་ཐུབ།
རྟོགས་པའི་གདེང་ཐོབ། བདུད་བཞིས་རི་བོ་ལྟར་བསྐྱོད་པར་མི་ནུས་པར་བྱའོ། ། མི་སྡར་མས་དགྲ་མཐོང་བ་བཞིན་དུ་ཤེས་རབ་ཀྱི་མིག་ཟུམ་པར་མི་བྱའོ། ། སོ་སོར་རྟོག་པའི་ཤེས་རབ་ཀྱི་ཆོས་རྣམས་ཀྱི་གནས་ཚུལ་ལ་དཔྱད་པ་མེད་པར་རྟོག་པ་ནང་དུ་བསྡུས་པ་ཙམ་ལ་གནས་པར་མི་བྱའོ་ཞེས་པའི་དོན་ནོ། ། འཕགས་པ་ཏིང་ངེ་འཛིན་གྱི་རྒྱལ་པོ་ལས་ཀྱང་སོ་སོར་རྟོག་པའི་ཤེས་རབ་དགོས་པར་བཀའ་སྩལ་ཏེ། གལ་ཏེ་ཞེས་པ་ནས་འབྱུང་ངོ་ཞེས་པའི་བར་རོ། ། དེའི་དོན་ནི། ཕྱི་ནང་གི་ཆོས་རྣམས་ལ་བདག་མེད་པར་ཤེས་རབ་ཀྱིས་སོ་སོར་རྟོག་པར་བྱའོ། ། ཤེས་རབ་ཀྱིས་ཕྱི་ནང་གི་ཆོས་དེ་དག་ལ་སོ་སོར་བརྟགས་ནས་གནས་ཚུལ་རྙེད་པའི་དོན་གལ་ཏེ་བསྒོམ་པར་བྱེད་ན་ནི་ཤེས་རབ་ཀྱིས་གནས་ཚུལ་རྙེད་པ་སྒོམ་པ་དེ་ཉིད་མྱ་ངན་ལས་འདས་པ་ཐོབ་པའི་འབྲས་བུའི་རྒྱུའོ། ། སོ་སོར་བརྟགས་ནས་གནས་ཚུལ་རྙེད་པ་སྒོམ་པ་ལས་རྒྱུ་གཞན་སོ་སོར་མ་བརྟགས་པའི་སྒོམ་པ་གང་ཡིན་པ་དེས་ནི་སྒྲིབ་གཉིས་ཞི་བར་གྱུར་པའི་མྱང་འདས་ཐོབ་པར་མི་འགྱུར་རོ་ཞེས་སོ། །
སློབ་དཔོན་ཀླུ་སྒྲུབ་ཀྱིས་མཛད་པའི་མདོ་ཀུན་ལས་བཏུས་པ་ལས་ཀྱང་སོ་སོར་རྟོག་པའི་ཤེས་རབ་དགོས་ཞེས་འབྱུང་སྟེ། དངོས་གཞིའི་མི་རྟོག་པའི་ཤེས་རབ་སྒོམ་པ་ལ་ལྷག་མཐོང་གི་སྦྱོར་བ་སོ་སོར་རྟོག་པའི་ཤེས་རབ་ལ་ཞུགས་པར་བྱས་ནས་ལྷག་མཐོང་ལ་གནས་དགོས་ཀྱང་། ལམ་ཉམས་སུ་ལེན་པར་འདོད་པའི་གང་ཟག་གཞན་དག་ལྷག་མཐོང་གི་སྦྱོར་བ་ཆོས་རྣམས་ཀྱི་གནས་ཚུལ་ལ་སོ་སོར་རྟོག་པའི་ཤེས་རབ་ལ་མི་འཇུག་ན་བདུད་ཀྱི་ལས་སོ་ཞེས་འབྱུང་ངོ་། ། འདིས་ནི་བསམ་བྱུང་གིས་བསྡུས་པའི་སོ་སོར་རྟོག་པའི་ཤེས་རབ་ལྷག་མཐོང་གི་སྦྱོར་བ་ཡིན་པར་གསལ་བར་བསྟན་ཏོ། ། གསུམ་པ་ལྷག་མཐོང་གི་ངོ་བོ་ལ་ལོག་རྟོག་དགག་པ་ནི། གལ་ཏེ་ཅི་ཆོས་རྣམས་ཀྱི་གནས་ཚུལ་ལ་བསམ་པར་བྱ་བ་དང་དྲན་པར་བྱ་བ་མེད་པས་ན་ཅི་ཡང་མི་བསམ་པ་དང་ཡིད་ལ་མི་བྱ་བ་ཉིད་ལྷག་མཐོང་ངོ་ཞེ་ན། མ་ཡིན་ཏེ། ལྷག་མཐོང་ནི་སོ་སོར་རྟོག་པའི་ངོ་བོ་ཉིད་ཡིན་པར་འཕགས་པ་དཀོན་མཆོག་སྤྲིན་དང་། དགོངས་པ་ངེས་པར་འགྲེལ་པ་ལས་ཀྱང་བཀའ་སྩལ་ཏོ། ། འཕགས་པ་དཀོན་མཆོག་སྤྲིན་ལས་ཀྱང་བཀའ་སྩལ་པ་ཞེས་པ་ནས་འབྱུང་ངོ་ཞེས་པའི་བར་རོ། །
དེའི་དོན་ནི། ཆོས་རབ་ཏུ་རྣམ་འབྱེད་ཀྱི་ལྷག་མཐོང་གིས་ཕྱི་ནང་གི་ཆོས་རྣམས་ལ་སོ་སོར་བརྟགས་ནས་ངོ་བོ་ཉིད་མེད་པར་རྟོགས་ནས་སྒོམ་པ་ནི་སྤྲོས་པའི་མཚན་མ་མེད་པར་རྟོགས་པ་ལ་འཇུག་པ་དག་གོ་ཞེས་སོ། ། འདིས་ཀྱང་ལྷག་མཐོང་གི་ངོ་བོ་སོ་སོར་རྟོག་པའི་ཤེས་རབ་ཏུ་བསྟན་ཏོ། ། འཕགས་པ་ལང་ཀར་གཤེགས་པའི་མདོ་ལས་ཀྱང་ལྷག་མཐོང་གི་ངོ་བོ་སོ་སོར་རྟོག་པའི་ཤེས་རབ་ཡིན་ནོ་ཞེས་འབྱུང་ངོ་། ། ཇི་ལྟར་ན། བློ་གྲོས་ཆེན་པོ་ཤེས་རབ་ལྷག་མཐོང་གི་བློས་ཞིབ་པར་བརྟགས་ན་རང་དང་སྤྱིའི་མཚན་ཉིད་གང་ཡང་མི་རྟོགས་ཏེ། གང་གི་ཕྱིར་ན་བརྟགས་ན་ཆོས་གང་ཡང་མི་རྙེད་པའི་ཕྱིར། དེས་ན་ཆོས་ཐམས་ཅད་ངོ་བོ་ཉིད་མེད་པའོ་ཞེས་འབྱུང་ངོ་། ། གལ་ཏེ་ཆོས་རྣམས་ཀྱི་གནས་ཚུལ་ལ་ཤེས་རབ་ཀྱིས་ཡང་དག་པར་སོ་སོར་རྟོག་པ་ལ་ལྷག་མཐོང་ཞེས་མི་བྱ་ན། དེ་ལྟར་ན་བཅོམ་ལྡན་འདས་ཀྱི་མདོ་སྡེ་གོང་དུ་དྲངས་པ་དེ་དང་དེ་དག་ལས་ལྷག་མཐོང་ནི་ཡང་དག་པར་སོ་སོར་རྟོག་པའི་རྒྱུ་ཅན་དུ་རྣམ་པ་དུ་མར་བཀའ་སྩལ་པ་དེ་དག་དང་འགལ་བར་འགྱུར་རོ། །
ཆོས་རྣམས་ལ་ཡང་དག་པར་སོ་སོར་རྟོག་པ་མི་འདོད་ན་ལུང་དུ་མ་དང་འགལ་བ་དེ་ལྟ་བས་ན་བདག་ནི་ཤེས་རབ་ཆུང་ངུ་བརྩོན་འགྲུས་ཆུང་ངུ་སྟེ། གསུང་རབ་མང་དུ་ཐོས་པ་ཡོངས་སུ་ཚོལ་བར་མི་ནུས་སོ་ཞེས་དེ་སྐད་དུ་སྨྲ་བར་རིགས་ཀྱི། བཅོམ་ལྡན་འདས་ཀྱི་མང་དུ་ཐོས་པ་བསྔགས་པའི་ཕྱིར་ན་དུས་ཐམས་ཅད་དུ་ཆོས་རྣམས་ལ་སོ་སོར་རྟོག་པ་དེ་སྤང་བར་ནི་མི་རིགས་སོ། ། བཞི་པ་ལུང་དང་འགལ་བའི་རྩོད་པ་སྤང་བ་ནི། ཚངས་པས་ཞུས་པའི་མདོ་ལས་ཀྱང་། ཤེས་རབ་ཀྱིས་མི་དཔྱོད་པར་མི་རྟོག་པ་སྒོམ་པར་བཀའ་སྩལ་ཏེ། གང་དག་བསམ་གྱིས་མི་ཁྱབ་པའི་ཆོས་རྣམས་ལ་སེམས་པར་བྱས་ནས་ཡོད་མེད་དུ་སྤྱོད་པར་ཞུགས་པ་འདི་དག་ནི་ཚུལ་བཞིན་མ་ཡིན་པའོ་ཞེས་འབྱུང་ངོ་། ། དེ་བས་ན་སོ་སོར་རྟོག་པ་སྔོན་དུ་སོང་བ་མེད་པར་ཡིད་ལ་མི་བྱ་བར་མི་རྟོག་པ་སྒོམ་པ་ཡིན་ནོ་ཞེ་ན། དེ་སྐད་གསུངས་པ་དེ་ལ་ནི་ཡང་དག་པར་རམ་དོན་དམ་པར་མ་སྐྱེས་པའི་ཆོས་རྣམས་ལ་རང་བཞིན་གྱི་སྐྱེ་བར་ཡོངས་སུ་བཏགས་ཏེ་ཉན་ཐོས་དང་སོགས་པ་མུ་སྟེགས་པ་བཞིན་དུ་གཟུགས་ལ་སོགས་པའི་ཆོས་དེ་དག་ལ་མི་རྟག་པ་དང་སྡུག་བསྔལ་བའི་ཚུལ་དུ་བདེན་པར་སེམས་པར་བྱེད་པ་དེ་དག་ནི་གཟུགས་ལ་སོགས་པ་ཟག་བཅས་ཀྱི་ཕུང་པོ་ལ་བདེན་པར་སྒྲོ་འདོགས་པ་དང་། མྱ་ངན་ལས་འདས་པའི་དུས་སུ་སྔར་རང་བཞིན་གྱིས་ཡོད་པར་བཟུང་བའི་ཕུང་པོ་དེ་ཉིད་མེད་དོ་ཞེས་སྐུར་པ་འདེབས་པའི་མཐའ་དེ་དག་ལ་སེམས་པ་འཇུག་པས་ཚུལ་བཞིན་མ་ཡིན་པ་སེམས་པར་འགྱུར་ཏེ།
དེ་བས་ན་དེ་དགག་པའི་ཕྱིར་མདོ་དེར་ཚིག་དེ་སྐད་བཀའ་སྩལ་གྱི་གནས་ཚུལ་ལ་ཡང་དག་པར་སོ་སོར་རྟོག་པ་དེ་དགག་པ་ནི་མ་ཡིན་ཏེ། རྣལ་འབྱོར་ལ་འཇུག་པའི་དུས་སུ་ཡང་དག་པའི་དོན་ལ་ཤེས་རབ་ཀྱིས་སོ་སོར་རྟོག་དགོས་པ་དེ་མདོ་སྡེ་ཀུན་ལས་ཀྱང་བཀའ་སྩལ་པའི་ཕྱིར་རོ། ། སོ་སོར་རྟོག་པའི་ཤེས་རབ་དགོས་པ་དེ་དག་ཚངས་པས་ཞུས་པའི་མདོ་དེ་ཉིད་ལས་ཀྱང་བཀའ་སྩལ་ཏེ། བྱང་ཆུབ་སེམས་དཔའ་མིང་དཔའ་སེམས་ཞེས་བྱ་བ་ཉིད་ཀྱིས་བཅོམ་ལྡན་འདས་ལ་གསོལ་བ་ཞེས་པ་ནས་འབྱུང་ངོ་ཞེས་པའི་བར་རོ། ། མདོ་དེའི་དོན་ནི། བྱང་ཆུབ་སེམས་དཔའ་གང་ཕྱི་ནང་གི་ཆོས་ཐམས་ཅད་ལ་སེམས་ཀྱིས་ཞིབ་ཏུ་རྣམ་པར་དཔྱད་ནས་སེམས་པར་བྱེད་ཀྱང་གང་ཟག་དེ་མཚན་མར་འཛིན་པས་མ་སྨད་མ་ཉམས་ན་དེའི་སླད་དུ་གང་ཟག་དེ་བྱང་ཆུབ་སེམས་དཔའ་ཞེས་བགྱིའོ་ཞེས་སོ། ། ཡང་མདོ་དེ་ཉིད་ལས་གསུངས་སོ་ཞེས་སྦྱར་རོ། ། དོན་ནི། ཇི་ལྟར་ན་བྱང་ཆུབ་སེམས་དཔའ་བརྩོན་འགྲུས་དང་ལྡན་པ་ལགས། བཀའ་སྩལ་པ།
དུས་གང་གི་ཚེ་ཐམས་ཅད་མཁྱེན་པའི་སེམས་ལ་སོ་སོར་རྟོག་པའི་ཤེས་རབ་ཀྱིས་རབ་ཏུ་བརྟགས་ནས་ཆོས་གང་ཡང་མ་དམིགས་སོ་ཞེས་གསུངས་སོ། ། ཡང་མདོ་དེ་ཉིད་ལས་ཚུལ་བཞིན་དུ་ཕྱི་ནང་གི་ཆོས་རྣམས་ལ་ཤེས་རབ་ཀྱིས་སོ་སོར་རྟོག་པ་དེ་དག་ནི་ཡང་དག་པའི་དོན་རྟོགས་པའི་བློ་གྲོས་དང་ལྡན་པ་ཡིན་ནོ་ཞེས་གསུངས་སོ། ། ཡང་མདོ་དེ་ཉིད་ལས་ཞེས་པ་ནས་གསུངས་སོ་ཞེས་སྦྱར་རོ། ། དོན་ནི། རྣལ་འབྱོར་པ་དེ་དག་ནི་ཕྱི་ནང་གི་ཆོས་རྣམས་ལ་སྒྱུ་མ་ལྟ་བུ་དང་སྨིག་རྒྱུ་ལྟ་བུར་ཇི་ལྟ་བ་བཞིན་དུ་ཤེས་རབ་ཀྱིས་རྣམ་པར་འབྱེད་དོ། ། རབ་ཏུ་འབྱེད་དོ་ཞེས་བཤད་དོ། ། དེ་ལྟར་ཚངས་པས་ཞུས་པའི་མདོ་ལས་གང་དང་གང་དུ་བསམ་གྱིས་མི་ཁྱབ་པའི་ཆོས་རྣམས་ལ་ཞེས་པ་ལ་སོགས་པའི་ཚིག་ཐོས་ནས་མདོ་དེ་དང་དེར་ཐོས་པ་དང་བསམ་པའི་ཤེས་རབ་ཙམ་ཁོ་ནས་དེ་ཁོ་ན་ཉིད་རྟོགས་པར་གང་དག་སེམས་པའི་གང་ཟག་དེ་དག་གི་མངོན་པའི་ང་རྒྱལ་དགག་པའི་ཕྱིར། ཆོས་རྣམས་ལ་ཐོས་པ་དང་བསམ་པའི་བློས་སེམས་པར་བྱེད་པ་ཙམ་གྱིས་དེ་ཁོ་ན་ཉིད་དོན་ཇི་ལྟ་བ་བཞིན་དུ་མི་རྟོགས་ཀྱི། ཆོས་རྣམས་ཀྱི་དེ་ཁོ་ན་ཉིད་ནི་བསྒོམས་པའི་སྟོབས་ཀྱིས་སོ་སོ་རང་གིས་རིག་པར་བྱ་བ་དགོས་པ་ཉིད་དུ་སྟོན་པར་བྱེད་དོ། ། ཁྱོད་ཀྱིས་ཁུངས་སུ་བཀོད་པའི་ཚངས་པས་ཞུས་པའི་མདོ་དེ་ཉིད་ཀྱི་དོན་ནི།
ཚུལ་བཞིན་མ་ཡིན་པ་སྒྲོ་འདོགས་པ་དང་སྐུར་པ་འདེབས་པའི་ཚུལ་གྱིས་ཡུལ་ལ་སེམས་པ་དགག་པར་བྱེད་པའི་དོན་དུ་ཁོང་དུ་ཆུད་པར་བྱ་ཡི། གང་བསྒོམ་པར་བྱ་བའི་གནས་ཚུལ་གྱི་དོན་ལ་ཤེས་རབ་ཀྱིས་ཡང་དག་པར་སོ་སོར་རྟོག་པ་དགག་པ་ནི་མ་ཡིན་ནོ། ། གལ་ཏེ་དེ་ལྟ་མ་ཡིན་པར་ལུང་དེས་སོ་སོར་རྟོག་པའི་ཤེས་རབ་འགོག་པར་འདོད་ན་ནི། རིགས་པ་དང་ལུང་ཤིན་ཏུ་མང་པོ་དང་འགལ་བར་འགྱུར་ཏེ། ལུང་རིགས་ནི་སྔར་བཤད་པ་བཞིན་ནོ། ། གལ་ཏེ་ཐོས་བསམ་གྱི་གནས་སྐབས་སུ་སོ་སོར་རྟོག་པའི་ཤེས་རབ་ཀྱིས་རྣམ་པར་དཔྱད་ཀྱང་སྒོམ་པའི་དུས་སུ་ཡོངས་སུ་བརྟགས་པའི་དོན་སྒོམ་པ་མ་ཡིན་གྱི། ཅི་ཡང་ཡིད་ལ་མི་བྱེད་པའི་ཚུལ་གྱིས་སྒོམ་མོ་ཞེ་ན། མ་ཡིན་ཏེ། ཡང་ཐོས་པ་དང་བསམ་པ་ལས་བྱུང་བའི་ཤེས་རབ་ཀྱིས་བརྟགས་ནས་རྟོགས་པ་གང་ཡིན་པ་དེ་ཉིད་སྒོམ་པ་ལས་བྱུང་བའི་ཤེས་རབ་ཀྱིས་བསྒོམ་པར་བྱ་བ་ཡིན་པའི་ཕྱིར་རོ། ། ཐོས་བསམ་གྱིས་གཏན་ལ་ཕབ་པ་སྒོམ་པ་ལས་གཞན་དུ་ནི་མ་ཡིན་ཏེ།
ཐོས་བསམ་གྱིས་གཏན་ལ་ཕབ་པ་དེ་ཉིད་བསྒོམ་དགོས་པས་སོ། ། དཔེར་ན་ཐོག་མར་རྟའི་དཀྱུས་ས་བསྟན་ནས་དེ་ཉིད་ལ་ཐོགས་མེད་དུ་རྒྱུག་པ་བཞིན་ནོ། ། ཐོས་བསམ་གྱིས་གཏན་ལ་ཕབ་པ་ཉིད་བསྒོམ་དགོས་པ་དེ་ལྟ་བས་ན་སྒོམ་པ་ལ་འཇུག་པའི་ཐོག་མར་བསྒོམ་བྱའི་དོན་ལ་སོ་སོར་རྟོག་པའི་ཤེས་རབ་ཀྱིས་སོ་སོར་བརྟག་པར་བྱའོ། ། གལ་ཏེ་སོ་སོར་རྟོག་པའི་བློ་ནི་རྟོག་པ་ཡིན་པས་དེ་ལས་རྣམ་པར་མི་རྟོག་པའི་ཡེ་ཤེས་ཇི་ལྟར་འབྱུང་ཞེ་ན། ཐོས་བསམ་གྱི་ཤེས་རབ་ཀྱིས་གཏན་ལ་ཕབ་པའི་དོན་ལ་སོ་སོར་རྟོག་པའི་བློ་དེ་རྣམ་པར་རྟོག་པའི་ངོ་བོ་ཉིད་ཡིན་དུ་ཟིན་ཀྱང་ཤེས་བྱའི་གནས་ཚུལ་ཇི་ལྟ་བ་བཞིན་ཡིད་ལ་བྱེད་པའི་ངོ་བོ་ཡིན་པའི་ཕྱིར། རྣམ་པར་མི་རྟོག་པའི་ཡེ་ཤེས་དང་འཛིན་སྟངས་མཐུན་པ་ཡིན་པས་ཕྱིན་ཅི་མ་ལོག་པ་དང་རྗེས་སུ་མཐུན་པ་ཡིན་ནོ། ། དེ་ལྟ་བས་ན་དེའི་བློའི་རྒྱུན་གོམས་པར་བྱས་པ་དེ་ལས་རྣམ་པར་མི་རྟོག་པའི་ཡེ་ཤེས་འབྱུང་བར་འགྱུར་བས་ན་རྣམ་པར་མི་རྟོག་པའི་ཡེ་ཤེས་དེ་འདོད་པས་སོ་སོར་རྟོག་པའི་ཤེས་རབ་དེ་ལ་བརྟེན་པར་བྱའོ། ། ཡུལ་ལ་མངོན་པར་ཞེན་པའི་ཆ་གོམས་པར་བྱེད་པ་མ་ཡིན་ཀྱང་རང་བཞིན་མེད་པར་རྟོགས་པའི་འཛིན་སྟངས་ཀྱི་ཆ་ནས་གོམས་པར་བྱེད་དོ། ། འོ་ན་ཞེན་པ་རྟོག་པའི་ཆ་གང་གིས་སྤོང་ཞེ་ན། ཡུལ་གྱི་དོན་སྤྱི་ལ་ཡུལ་གྱི་རང་གི་མཚན་ཉིད་དུ་ཞེན་པའི་རྣམ་པར་རྟོག་པ་ཞེན་པའི་ཆ་དེའང་།
ཡང་དང་ཡང་དུ་བསྒོམས་པའི་སྟོབས་ཀྱིས་ཡང་དག་པའི་ཆ་ཇེ་གསལ་ཇེ་གསལ་དུ་འགྲོ་བའི་ཡེ་ཤེས་ཀྱི་མེ་བྱུང་ན་དེ་ཉིད་ཀྱིས་སྤོང་སྟེ། དཔེར་ན་ཤིང་གཉིས་ཕན་ཚུན་དྲུད་པ་ལས་མེ་བྱུང་བས་ཤིང་དེ་གཉིས་ཀ་སྲེག་པར་བྱེད་པ་དེ་བཞིན་དུ་ཞེན་པའི་ཆ་དེ་ཡང་ཕྱིས་བསྒོམས་སྟོབས་ཀྱིས་ཡུལ་ཇེ་གསལ་ཇེ་གསལ་དུ་འགྲོ་བའི་ཡེ་ཤེས་དེ་ཉིད་ཀྱིས་བསྲེག་པར་འགྱུར་རོ། ། དེ་ཡང་། དེ་ཕྱིར་ཡང་དག་ཡང་དག་མིན། ། གང་གང་ཤིན་ཏུ་བསྒོམས་གྱུར་པ། ། སྒོམ་པ་ཡོངས་སུ་རྫོགས་པ་ན། ། དེ་གསལ་མི་རྟོག་བློ་འབྲས་བུ། ། ཞེས་པ་ལྟར། ཡུལ་ཡང་དང་ཡང་དུ་ཤིན་ཏུ་གོམས་པར་བྱས་པ་ནི་ཡུལ་གྱི་རྣམ་པ་ཤིན་ཏུ་གསལ་བའི་བློ་འབྱུང་བའི་རྒྱུ་ཡིན་པའི་ཕྱིར་དང་། རྣམ་པར་རྟོག་པ་ཞེན་པའི་ཆ་ནི་ཡུལ་མི་གསལ་བ་ཡིན་པས་གཉེན་པོ་གསལ་བ་དང་འགལ་བར་གྲུབ་པས་སྤང་གཉེན་དུ་འཐད་དོ། །
སྦྱོར་ལམ་མཉམ་གཞག་ངོ་བོ་རྣམ་རྟོག་ཡིན་ཡང་ཡུལ་གྱི་རྣམ་པ་ཇེ་གསལ་ཇེ་གསལ་དུ་འགྱུར་བས་ཞེན་པའི་རིམ་གྱིས་ལྡོག་ཅིང་། བདག་མེད་རྟོགས་པའི་རྟོགས་རིགས་རྣམ་པར་མི་རྟོག་པའི་ཡེ་ཤེས་ཀྱི་རིགས་རྒྱུན་དུ་གནས་འགྱུར་བ་ཡིན་ནོ། ། གཞན་དག་གིས་ཚུལ་འདི་ལྟ་བུ་ཁོང་དུ་མ་ཆུད་པར་སྦྱོར་ལམ་མཉམ་གཞག་ནི། གཟུང་རྟོག་དང་འཛིན་རྟོག་མངོན་འགྱུར་གྱི་གཉེན་པོ་བྱེད་པས་སྒྲ་དོན་འདྲེས་འཛིན་གྱི་རྟོག་པར་མི་འཐད་དོ་ཞེས་སྨྲས་པའི་ལོག་པར་རྟོག་པའང་རྒྱང་རིང་དུ་སྤངས་སོ། ། སོ་སོར་རྟོག་པའི་ཤེས་རབ་ལས་རྣམ་པར་མི་རྟོག་པའི་ཡེ་ཤེས་ཀྱི་མེ་བྱུང་ནས་རྟོག་པའི་བུད་ཤིང་བསྲེག་པའི་ཚུལ་འདི་ནི་འཕགས་པ་དཀོན་མཆོག་བརྩེགས་པ་ལས་བཀའ་སྩལ་ཏོ། ། ལྔ་པ་དགེ་བའི་སྤྱོད་པ་འདོར་བ་དགག་པ་ལ་གསུམ་སྟེ། ལས་ཟད་པས་གྲོལ་བར་འདོད་པ་དགག་པ་དང་། དགེ་བའི་སྤྱོད་པ་མི་འདོད་པ་ལུང་གིས་དགག་པ་དང་། ཐབས་ཀྱི་དགེ་བ་མི་འདོད་པ་ལ་ཉེས་པ་བརྗོད་པའོ། ། དང་པོ་ནི།
ཡང་དགེ་བ་ལ་སོགས་པའི་ཐབས་ཀྱི་དགེ་བའི་ལས་ཅི་ཡང་མི་བྱའོ་ཞེས་ཟེར་བ་དེ་ནི་ལུང་དང་རིགས་པས་མི་འཐད་དེ། དགེ་བའི་ལས་མི་བྱའོ་ཞེས་དེ་སྐད་སྨྲ་བས་ནི་རང་གི་ཞེ་འདོད་ལས་ཟད་ནས་གྲོལ་བར་འགྱུར་རོ་ཞེས་འདོད་པར་སོང་བས། མུ་སྟེགས་ཀུན་ཏུ་འཚོ་བའི་སྨྲ་བ་སྟེ་གྲུབ་མཐའ་ཁས་བླངས་པར་འགྱུར་རོ། ། མུ་སྟེགས་ཀུན་ཏུ་འཚོ་བས་ནི་ཉོན་མོངས་པ་སྤོང་བ་ལ་ཆེད་དུ་མི་གཉེར་བར་ལས་ཟད་པའི་ཕྱིར་དུ་འབད་པས་གྲོལ་བར་འདོད་དོ། ། བཅོམ་ལྡན་འདས་ཀྱི་གསུང་རབ་ལས་ནི་རྒྱུ་ཉོན་མོངས་པ་ཟད་ནས་གྲོལ་བ་ཐོབ་པར་འགྱུར་བར་གསུངས་ཀྱི་ལས་ཐམས་ཅད་ཟད་པར་བྱས་ནས་གྲོལ་བ་ཐོབ་པར་འགྱུར་བ་གསུངས་པ་ནི་མེད་དོ། ། རིགས་པ་ཅི་ཡོད་ཅེ་ན། འཁོར་བ་ཐོག་མ་མེད་པ་ནས་བསགས་པའི་ལས་མ་ལུས་པ་ཟད་པར་བྱེད་མི་ནུས་ཏེ། དེ་མཐའ་ཡས་པའི་ཕྱིར་རོ། ། ངན་སོང་ལ་སོགས་པར་སྐྱེས་པའི་དུས་སུ་ཡང་ལས་མི་དགེ་བ་དེའི་འབྲས་བུ་ལ་སྤྱོད་པའི་ཚེ་སླར་ལས་གཞན་ཡང་འབྱུང་སྟེ། རྒྱུ་ཉོན་མོངས་པ་མ་སྤངས་པའི་ཕྱིར་རོ། །
ཉོན་མོངས་པ་མེད་པར་མ་གྱུར་ཏེ་ཉོན་མོངས་པ་དེ་རྒྱུར་གནས་ན་ལས་དགག་པར་མི་ནུས་པའི་ཕྱིར་ཏེ། དཔེར་ན་མར་མེ་མ་འགགས་ན་དེའི་འོད་མི་འགག་པ་བཞིན་ནོ། ། གལ་ཏེ་ཉོན་མོངས་པ་ཟད་པར་བྱས་ནས་གྲོལ་བ་ཐོབ་པར་བྱེད་དོ་ཞེ་ན། གང་ལྷག་མཐོང་ལ་སྐུར་བ་འདེབས་པ་དེ་ལ་ནི་ཉོན་མོངས་ཀྱི་གཉེན་པོ་མེད་པས་ཉོན་མོངས་པ་ཟད་པར་འགྱུར་བ་མི་སྲིད་དོ། ། ཞེས་སྔར་ཇི་སྐད་བསྟན་པ་བཞིན་ནོ། ། ཅི་སྟེ་ཉོན་མོངས་པ་ཟད་པར་བྱ་བའི་ཕྱིར་དུ་ལྷག་མཐོང་རྒྱུད་ལ་བསྟེན་པར་བྱའོ་སྙམ་དུ་སེམས་ན་ནི་ལྷག་མཐོང་གིས་ཉོན་མོངས་པ་སྤོང་བ་དེའི་ཚེ་ཉོན་མོངས་པ་ཟད་པ་ཉིད་ཀྱིས་གྲོལ་བ་ཐོབ་པར་འགྱུར་ཏེ། དེ་བས་ན་ལས་ཟད་པའི་ཕྱིར་དུ་གཉེན་པོ་སྒོམ་པ་ལ་ཚེགས་བྱ་བ་དོན་མེད་པར་འགྱུར་རོ། ། རྣམ་འགྲེལ་ལས་ཀྱང་། ལས་ཟད་དུལ་བ་དོན་མེད་ཡིན། ། ཞེས་གསུངས་སོ། །
མི་དགེ་བའི་ལས་ཀྱིས་ནི་ངན་སོང་དུ་འཕེན་པས་ན་མི་བྱའོ་ཞེས་བྱ་བ་དེ་ནི་རིགས་ན། དགེ་བའི་ལས་ཅིའི་ཕྱིར་དགག གལ་ཏེ་ངན་སོང་དུ་ལྷུང་བར་མི་བྱེད་ཀྱང་མཐོ་རིས་སུ་འཁོར་བར་བྱེད་པས་འཁོར་བའི་རྒྱུ་ལས་མ་འདས་པས་ན་དགག་པ་སྐད་དུ་བྱས་ནའང་དེ་ནི་མི་རུང་སྟེ། བདག་ལ་སོགས་པར་རྟོག་པའི་ཕྱིན་ཅི་ལོག་གི་བློས་ཀུན་ནས་བསླངས་པའི་དགེ་བ་གང་ཡིན་པ་དེ་ཉིད་འཁོར་བར་འཕེན་པར་བྱེད་པ་ཡིན་གྱི་བྱང་ཆུབ་སེམས་དཔའ་རྣམས་ཀྱི་སྦྱིན་པ་ལ་སོགས་པ་བསོད་ནམས་ཀྱི་ཚོགས་ཀྱི་ལས་སྙིང་རྗེ་ཆེན་པོས་ཀུན་ནས་བསླངས་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོས་པ་ནི་འཁོར་བར་འཕེན་པར་བྱེད་པའི་རྒྱུ་མ་ཡིན་ནོ། ། འཁོར་བའི་རྒྱུ་མི་བྱེད་པར་བྱང་ཆུབ་ཐོབ་བྱེད་ཀྱི་རྒྱུར་འགྱུར་བ་དེ་སྐད་དུ་འཕགས་པ་ས་བཅུ་པ་ལས་ཀྱང་བཀའ་སྩལ་ཏེ། དགེ་བ་བཅུའི་ལས་ཀྱི་ལམ་དེ་དག་ཉིད་བསྔོ་བ་ལ་སོགས་པས་ཡོངས་སུ་སྦྱང་བར་བྱ་བའི་བྱེ་བྲག་གིས་ན་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་དང་སངས་རྒྱས་ཉིད་སྒྲུབ་པར་བྱེད་དོ་ཞེས་འབྱུང་ངོ་། ། གཉིས་པ་དགེ་བའི་སྤྱོད་པ་མི་འདོད་པ་ལུང་གིས་དགག་པ་ནི། འཕགས་པ་དཀོན་མཆོག་བརྩེགས་པ་ལས་ཀྱང་གསུངས་སོ་ཞེས་སྦྱར་རོ། ། མདོའི་དོན་བཤད་པ་ནི། ཕྱོགས་སོ་སོ་ནས་འབབ་པའི་ཆ་ཀླུང་ཆེན་པོ་ཐམས་ཅད་རྒྱ་མཚོ་ཆེན་པོའི་ནང་དུ་ཞུགས་པ་ན་ཆུའི་ཕུང་པོ་དབྱེར་མེད་རོ་གཅིག་ཏུ་གྱུར་པ་བཞིན་དུ་བྱང་ཆུབ་སེམས་དཔའ་ལུས་ངག་ཡིད་གསུམ་གྱི་སྒོ་སྣ་ཚོགས་ནས་དགེ་བ་བསགས་པའང་ཐབས་ཤེས་རབ་གཉིས་ཀྱིས་ཟིན་པ་ན་ཐམས་ཅད་མཁྱེན་པ་ཉིད་དུ་རོ་གཅིག་པར་འགྱུར་རོ་ཞེས་གསུངས་པས་ན་ཐམས་ཅད་མཁྱེན་པའི་རྒྱུར་སྒོ་དུ་མ་ནས་དགེ་བ་སོག་དགོས་པར་གསུངས་པ་ཡིན་ནོ། །
སངས་རྒྱས་དང་བྱང་ཆུབ་སེམས་རྣམས་ཀྱི་གཟུགས་ཀྱི་སྐུ་དང་། སྣོད་བཅུད་ཀྱི་ཞིང་ཡོངས་སུ་དག་པ་དང་། འོད་མཐའ་ཡས་པ་དང་ལྡན་པ་དང་། འཁོར་ཕུན་སུམ་ཚོགས་པ་དང་། ལོངས་སྤྱོད་ཆེན་པོ་ལ་སོགས་པ་གཟུགས་སྐུ་ལ་བརྟེན་པའི་ཡོན་ཏན་ཕུན་སུམ་ཚོགས་པ་གང་ཡིན་པ་དེ་ནི་སྦྱིན་པ་ལ་སོགས་པ་བསོད་ནམས་ཀྱི་ཚོགས་ཀྱི་འབྲས་བུ་ཉིད་ཡིན་པར་མདོ་སྡེ་ས་བཅུ་པ་དང་། དཀོན་མཆོག་བརྩེགས་པ་ལ་སོགས་པ་དེ་དག་དུ་བཅོམ་ལྡན་འདས་ཀྱིས་བཀའ་སྩལ་པ་དེ་དག་དང་ཡང་དགེ་བའི་སྤྱོད་པ་མི་དགོས་ཞེས་པ་འགལ་བར་འགྱུར་རོ། ། དགེ་བའི་སྤྱོད་པ་བཀག་པས་ནི་བསོད་ནམས་ཀྱི་ཚོགས་སོ་སོར་ཐར་པའི་སྡོམ་པ་ལ་སོགས་པའང་བཀག་པར་འགྱུར་ཏེ། དགེ་བའི་སྤྱོད་པ་ཐམས་ཅད་བཀག་པས་སོ། ། སོ་ཐར་གྱི་སྡོམ་པ་སོགས་བཀག་པ་དེའི་ཕྱིར། གང་ཟག་དེའི་མགོའི་སྤུ་དང་ཁ་སྤུ་བྲེགས་ནས་ཐུབ་པའི་བརྟུལ་ཞུགས་བཟུང་བའི་དོན་དུ་ཆོས་གོས་ངུར་སྨྲིག་འཆང་བ་ལ་སོགས་པ་དོན་མེད་པར་འགྱུར་རོ། །
དགེ་བའི་ལས་བསོད་ནམས་ཀྱི་ཚོགས་མངོན་པར་འདུ་བྱ་བ་ལ་མི་ཆགས་པར་གྱུར་ན། འཁོར་བ་ལ་སྙིང་རྗེ་ཆེན་པོས་མི་ཕྱོགས་པ་དང་། ཁྱད་པར་དུ་སེམས་ཅན་གྱི་དོན་བྱ་བ་ལ་ཀུན་ཏུ་མི་ཕྱོགས་པ་བསྟེན་པར་འགྱུར་ཏེ། དགེ་བའི་སྤྱོད་པ་ཐམས་ཅད་བཀག་པའི་ཕྱིར་རོ། ། སེམས་ཅན་གྱི་དོན་བཀག་ན་བྱང་ཆུབ་རྒྱུ་ཚོགས་བཀག་པ་དེའི་ཕྱིར། ཚོགས་གཉིས་དེའི་འབྲས་བུ་བྱང་ཆུབ་ཀྱི་རྒྱང་རིང་དུ་སྲིངས་པར་འགྱུར་རོ། ། སེམས་ཅན་གྱི་དོན་སྤངས་ན་བྱང་ཆུབ་མི་འཐོབ་པའང་འཕགས་པ་དགོངས་པ་ངེས་པར་འགྲེལ་པ་ལས་བཀའ་སྩལ་ཏེ། སེམས་ཅན་གྱི་དོན་བྱ་བ་ལ་མི་ཕྱོགས་པ་དང་། འདུ་བྱེད་མངོན་པར་འདུ་བྱ་བ་ལ་ཤིན་ཏུ་མི་ཕྱོགས་པ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངས་ལུང་མ་བསྟན་ཏེ་ཞེས་བཀའ་སྩལ་ཏོ། ། འདིའི་དོན་ནི་གཞན་དོན་ལ་མི་ཕྱོགས་པ་དང་།
གཞན་དོན་གྱི་ལས་བྱེད་པ་ལ་མི་ཕྱོགས་པ་ནི་བདུད་ཀྱི་ལས་ཡིན་ནོ་ཞེས་པའི་དོན་ནོ། ། འཕགས་པ་ཉེ་བར་འཁོར་གྱིས་ཞུས་པ་ལས་ཀྱང་བསྟན་ཏོ་ཞེས་སྦྱར་རོ། ། གང་ན། རང་ཉིད་མྱ་ངན་ལས་འདས་པ་ལ་གཞོལ་བར་འདོད་པས་སྙིང་རྗེ་ཆེན་པོས་འཁོར་བ་ན་གནས་པའི་སེམས་ཅན་རྗེས་སུ་འཛིན་པ་ལ་མི་ཕྱོགས་པ་ནི་བྱང་ཆུབ་སེམས་དཔའ་རྣམས་ཀྱི་འཆལ་བའི་ཚུལ་ཁྲིམས་ཀྱི་མཆོག་ཡིན་ནོ་ཞེས་པའོ། ། ཡང་མདོ་དེ་ཉིད་ལས་གསུངས་སོ་ཞེས་སྦྱར་རོ། ། གང་ན། སྙིང་རྗེས་འཁོར་བའི་སེམས་ཅན་ཡོངས་སུ་འཛིན་པ་ནི་ཚུལ་ཁྲིམས་ཀྱི་མཆོག་ཡིན་ནོ་ཞེས་གསུངས་སོ། ། འཕགས་པ་དྲི་མ་མེད་པར་གྲགས་པས་བསྟན་པ་ལས་ཀྱང་བྱང་ཆུབ་ཐོབ་པ་ལ་ཐབས་དང་ཤེས་རབ་ཟུང་འཇུག་དགོས་ཞེས་བཀའ་སྩལ་ཏོ། ། ཇི་ལྟར་བཀའ་སྩལ་ཞེ་ན། སྙིང་རྗེ་ཆེན་པོ་སོགས་ཐབས་ཀྱིས་ནི་གཞན་དོན་དུ་སྲིད་པའི་འགྲོ་བར་འགྲོ་བ་ལྷ་མི་དག་གི་སྐྱེ་བ་ཡོངས་སུ་འཛིན་པ་ནི་བྱང་ཆུབ་སེམས་དཔའ་རྣམས་ཀྱི་ཐར་པ་ཐོབ་པར་བྱེད་པའི་ཐབས་སོ། །
སྙིང་རྗེ་སོགས་ཐབས་དང་བྲལ་བའི་ཤེས་རབ་ཀྱིས་ནི་བྱང་ཆུབ་ཆེན་པོ་མི་འཐོབ་པས་ན་འཆིང་བའོ། ། སྟོང་ཉིད་རྟོགས་པའི་ཤེས་རབ་དང་བྲལ་བའི་ཐབས་ཀྱང་བྱང་ཆུབ་ཐོབ་བྱེད་ཀྱི་རྒྱུར་མི་འགྱུར་བས་ན་འཆིང་བའོ། ། འོ་ན་བྱང་ཆུབ་ཆེན་པོ་ཐོབ་པའི་ཐབས་གང་ཞེ་ན། སྟོང་ཉིད་རྟོགས་པའི་ཤེས་རབ་དང་བཅས་པའི་ཐབས་ནི་ཐར་པའི་རྒྱུའོ། ། སྙིང་རྗེ་སོགས་ཐབས་དང་བཅས་པའི་ཤེས་རབ་ཀྱང་ཐར་པ་ཐོབ་པར་བྱེད་པའི་རྒྱུའོ་ཞེས་པའོ། ། གསུམ་པ་ཐབས་ཀྱི་དགེ་བ་མི་འདོད་པ་ལ་ཉེས་པ་བརྗོད་པ་ནི། འཕགས་པ་ནམ་མཁའ་མཛོད་ལས་ཀྱང་གསུངས་སོ་ཞེས་སྦྱར་རོ། ། འཁོར་བའི་སྡུག་བསྔལ་ལ་སྐྱོ་བ་སྐྱེས་ནས་གཞན་གྱི་དོན་འདོར་བ་ནི་བྱང་ཆུབ་སེམས་དཔའ་རྣམས་ཀྱི་བདུད་ཀྱི་ལས་སོ་ཞེས་སོ། ། མདོ་ཀུན་ལས་བཏུས་པ་ལས་ཀྱང་བསྟན་ཏོ་ཞེས་སྦྱར་རོ། ། ལུང་གི་དོན་བཤད་པ་ནི།
གང་ཟག་འགའ་ཞིག་འདུས་མ་བྱས་མྱ་ངན་ལས་འདས་པ་ལ་སླར་ཡང་ཐོབ་འདོད་སྐྱེས་པས་སོ་སོར་རྟོག་ལ། འདུས་བྱས་ཀྱི་དགེ་བས་ཀྱང་ཡོངས་སུ་སྐྱོ་བ་ནི་བདུད་ཀྱི་ལས་སོ། ། ཅི་སྟེ་ཞེ་ན། འདུས་བྱས་ཀྱི་དགེ་བ་སྤངས་ན་མྱ་ངན་ལས་འདས་པ་མི་འཐོབ་པས་སོ། ། བདུད་ཀྱི་ལས་སོ་ཞེས་པ་ནི་བྱང་ཆུབ་ཐོབ་པའི་གེགས་སོ་ཞེས་པའི་དོན་ནོ། ། བྱང་ཆུབ་སེམས་དཔའི་ལམ་ནི་ཕ་རོལ་ཏུ་ཕྱིན་པ་དྲུག་ཡིན་པར་ཡང་རབ་ཏུ་ཤེས་ལ་སྟོང་ཉིད་འབའ་ཞིག་ལ་གཞོལ་བས་ཕ་རོལ་ཏུ་ཕྱིན་པའི་ལམ་གཞན་ཡང་ཡོངས་སུ་མི་ཚོལ་ན་བདུད་ཀྱི་ལས་སོ་ཞེས་སོ། ། དགེ་བའི་སྤྱོད་པ་འདོར་བ་དགག་པ་བསྟན་ཟིན་ཏོ། ། དྲུག་པ་ལུང་གི་དགོངས་པ་གཞན་དུ་རྟོག་པ་དགག་པ་ལ་གསུམ་སྟེ། མདོ་སྡེ་ཀུན་ལས་བཏུས་ཀྱི་ལུང་གི་དོན་ལ་ལོག་པར་རྟོག་པ་དགག ཕུང་པོ་གསུམ་པའི་མདོའི་དོན་ལ་ལོག་པར་རྟོག་པ་དགག
ཚངས་པས་ཞུས་པའི་མདོའི་དོན་ལ་ལོག་པར་རྟོག་པ་དགག་པའོ། ། དང་པོ་ནི། མདོ་སྡེ་ཀུན་ལས་བཏུས་པ་དེ་ཉིད་ལས། ཕར་ཕྱིན་དྲུག་ལ་བདེན་པར་ཞེན་པ་བདུད་ཀྱི་ལས་སུ་བཤད་པ་མིན་ནམ་ཞེ་ན། མདོ་དེ་ཉིད་ལས། སྦྱིན་པ་ལ་སེམས་མངོན་པར་ཞེན་པ་ན་ཤེས་རབ་ཀྱི་བར་ལ་སེམས་མངོན་པར་ཞེན་པ་ནི་བདུད་ཀྱི་ལས་སོ་བཤད་པ་དེ་ལའང་སྤྱིར་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་རྒྱུད་ལ་བསྟེན་པ་དགག་པ་ནི་མ་ཡིན་གྱི། འོ་ན་ཅི་ཞེ་ན། སེམས་ངར་འཛིན་པ་དང་ང་ཡིར་འཛིན་པ་ལ་མངོན་པར་ཞེན་པའི་གང་ཟག་ལ་དགོངས་ནས་སེམས་གཟུང་བ་དང་འཛིན་པ་ལ་བདེན་པར་མངོན་པར་ཞེན་པ་ཡུལ་ལ་བདེན་པ་དམིགས་པ་ཅན་གྱི་སྦྱིན་པ་ལ་སོགས་པ་གནས་ཚུལ་ལས་ཕྱིན་ཅི་ལོག་ཏུ་མངོན་པར་ཞེན་པ་གང་ཡིན་པ་དེ་དགག་པ་ལ་དགོངས་ཏེ་བཤད་དོ། ། དེ་ཅིས་ཤེས་ཞེ་ན། བདེན་པར་ཕྱིན་ཅི་ལོག་ཏུ་ཞེན་པས་ཀུན་ནས་བསླང་བའི་སྦྱིན་པ་ལ་སོགས་པ་ནི་བདེན་པར་མངོན་པར་ཞེན་པའི་དྲི་མས་སྦགས་པ་ཡོངས་སུ་དག་པར་མི་འགྱུར་ཏེ་བདུད་ཀྱི་ལས་སོ་ཞེས་བཤད་པ་ཡིན་ནོ། །
སྦྱིན་སོགས་ལ་བདེན་པར་ཞེན་པའི་ཆ་བཀག་པ་དེ་ལྟ་མ་ཡིན་པར་སྦྱིན་སོགས་སྤྱི་ལྡོག་ནས་བཀག་ན་བསམ་གཏན་ཡང་རྒྱུད་ལ་བསྟེན་པར་བྱ་བ་མ་ཡིན་པར་འགྱུར་རོ། ། དེ་ལྟ་ན་ཁྱོད་བསམ་གཏན་སྤངས་པས་ཅི་ཡང་ཡིད་ལ་མི་བྱེད་པའི་བསམ་གཏན་ཡང་མི་སྒོམ་པར་འགྱུར་རོ། ། བསམ་གཏན་རྒྱུད་ལ་མི་བསྟེན་པ་དེ་ལྟར་གྱུར་པར་འདོད་ན་ཁྱོད་ལྟར་ན་ཐར་པའི་རྒྱུ་མེད་པས་ཐར་པ་ཐོབ་པར་ཡང་ཇི་ལྟར་འགྱུར། སྦྱིན་སོགས་ལ་སྤྱོད་པ་བཀག་པ་མ་ཡིན་གྱི། སྦྱིན་སོགས་ལ་བདེན་པར་ཞེན་པ་བཀག་པ་ལ་དགོངས་པ་དེའི་ཕྱིར་ན། བདེན་པར་དམིགས་པ་ཅན་སེམས་མཚན་མ་སྣ་ཚོགས་སུ་བདེན་པར་འདུ་ཤེས་པས་སྦྱིན་པ་ལ་སོགས་པ་གང་ཡིན་པ་དེ་ནི་བདེན་འཛིན་གྱི་རྟོག་པས་བསླད་པས་ན་ཡོངས་སུ་དག་པ་མ་ཡིན་པར་བསྟན་པའི་ཕྱིར། འཕགས་པ་ནམ་མཁའ་མཛོད་ལས་ཀྱང་བཤད་དོ་ཞེས་སྦྱར་རོ། ། ཇི་ལྟར་ན་སེམས་ཅན་ཕྱིན་ཅི་ལོག་གི་བློས་ཀུན་ནས་བསླངས་པའི་ལས་མཚན་མ་སྣ་ཚོགས་པའི་བདེན་པར་འདུ་ཤེས་ཅན་གྱི་སྦྱིན་པ་ལ་སོགས་པ་ནི་བདུད་ཀྱི་ལས་སོ་ཞེས་བཤད་དོ། ། གཉིས་པ་ཕུང་པོ་གསུམ་པའི་མདོའི་དོན་ལ་ལོག་རྟོག་དགག་པ་ནི། གལ་ཏེ་ཕུང་པོ་གསུམ་པའི་མདོ་ལས་ཕ་རོལ་ཏུ་ཕྱིན་པ་དྲུག་ལ་སྤྱོད་པ་ཉིད་བཤགས་པར་བྱ་བར་བཤད་པ་དང་འགལ་བ་མ་ཡིན་ནམ་ཞེ་ན།
ཕུང་པོ་གསུམ་པའི་ཡོངས་སུ་བསྔོ་བ་ལས་ཀྱང་བཀའ་སྩལ་པ། གང་བདག་གིས་སྦྱིན་པ་དང་ཚུལ་ཁྲིམས་དང་བཟོད་པ་དང་བརྩོན་འགྲུས་དང་། བསམ་གཏན་དང་ཤེས་རབ་མཉམ་པ་ཉིད་དུ་མ་འཚལ་ནས་དམིགས་པར་ལྷུང་བས་སྦྱིན་པ་སྩལ་པ་དང་། ཚུལ་ཁྲིམས་མཆོག་ཏུ་འཛིན་པས་ཚུལ་ཁྲིམས་བསྲུངས་པ་དང་། བདག་དང་གཞན་དུ་འདུ་ཤེས་པས་བཟོད་པ་བསྒོམས་པ་ལ་སོགས་པ་གང་ལགས་པ་དེ་དག་ཐམས་ཅད་སོ་སོར་བཤགས་པར་བགྱིའོ་ཞེས་འབྱུང་བ་གང་ཡིན་པ་དེ་ལ་ཡང་དགོངས་པ་འདི་ཡིན་ཏེ། བདེན་པར་དམིགས་པ་ཅན་གྱི་བློ་ཐམས་ཅད་སྟོང་པ་ཉིད་དུ་རོ་གཅིག་པར་མ་རྟོགས་པས་སྣ་ཚོགས་སུ་བདེན་པར་འདུ་ཤེས་པའི་སྒོ་ནས་ཕྱི་ཅི་ལོག་ཏུ་མངོན་པར་ཞེན་པས་ཀུན་ནས་བསླང་བའི་ཕྱིར། སྦྱིན་པ་ལ་སོགས་པ་བདེན་འཛིན་གྱི་དྲི་མས་ཡོངས་སུ་དག་པ་མ་ཡིན་པ་ཙམ་གྱི་ཕྱིར་བཤགས་བྱར་བཤད་པ་ཡིན་གྱི་དུས་དང་གནས་སྐབས་ཐམས་ཅད་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་རྒྱུད་ལ་བསྟེན་པ་དགག་པ་མ་ཡིན་ནོ། ། བདག་དང་བདག་གིར་འཛིན་པས་ཀུན་ནས་བསླང་བའི་བདེན་པར་ཞེན་པའི་སྦྱིན་སོགས་བཤགས་བྱར་དགོངས་པ་དེ་ལྟ་མ་ཡིན་པར་སྤྱིར་བཀག་ན་བདེན་པར་དམིགས་པ་ཅན་ཕྱིན་ཅི་ལོག་ཏུ་གྱུར་པའི་བདེན་འཛིན་འབའ་ཞིག་གིས་བསླད་པར་གྱུར་པ་སྦྱིན་སོགས་དམིགས་ཀྱིས་གསལ་དགོས་པ་མ་ཡིན་གྱི་སྤྱིར་སྦྱིན་པ་ལ་སོགས་པ་ཐམས་ཅད་བྱེ་བྲག་མེད་པར་དགག་པ་བྱེད་པར་འགྱུར་རོ། ། བདེན་པར་ཞེན་པའི་སྦྱིན་སོགས་དམིགས་ཀྱི་གསལ་བས་ན་སྦྱིན་སོགས་སྤྱི་ལྡོག་ནས་བཀག་པ་མ་ཡིན་པར་མངོན་ནོ། ། གསུམ་པ་ཚངས་པས་ཞུས་པའི་མདོའི་དོན་ལ་ལོག་པར་རྟོག་པ་དགག་པ་ནི།
གལ་ཏེ་ཚངས་པས་ཞུས་པའི་མདོ་ལས་ཀྱང་། སྤྱོད་པ་ཇི་སྙེད་པ་དག་ཐམས་ཅད་ནི་ཡོངས་སུ་རྟོག་པའོ། ། ཡོངས་སུ་མི་རྟོག་པ་ནི་བྱང་ཆུབ་བོ་ཞེས་བྱ་བ་ལ་སོགས་པ་གསུངས་པས་ནི་སྤྱོད་པ་ཐམས་ཅད་རྟོག་པ་གསུངས་ལ། རྟོག་པ་ཡང་སྤང་བྱ་ཡིན་པས་ན། མདོ་འདིས་དགེ་བའི་སྤྱོད་པ་འདོར་བར་དངོས་སུ་གསུངས་སོ་ཞེ་ན། དེ་སྐད་གསུངས་པའི་མདོ་གང་ཡིན་པ་དེ་ལ་ཡང་སྐྱེ་བ་དང་འགག་པ་ལ་སོགས་པར་བློས་རྣམ་པར་རྟོག་པའི་སྒོ་ནས་སྤྱོད་པ་ལ་འཇུག་པའི་སྐབས་ཀྱི་དབང་དུ་བྱས་པ་ཡིན་པས་སྤྱོད་པ་དེ་ལ་ནི་ཡོངས་སུ་རྟོག་པ་ཉིད་དུ་བཤད་ཀྱི། བདེན་འཛིན་གྱི་མཚན་མ་མེད་པར་གནས་ཤིང་གཞན་དོན་གྱི་སྤྱོད་པ་སོགས་ལ་མངོན་པར་འདུ་བྱ་བ་མེད་པར་འཇུག་པ་ལ་གནས་པའི་ས་བརྒྱད་པ་ཡན་ཆད་ཐོབ་པའི་བྱང་ཆུབ་སེམས་དཔའ་ལ་དགོངས་ནས་ཡོངས་སུ་མི་རྟོག་པ་ནི་བྱང་ཆུབ་བོ་ཞེས་ལུང་བསྟན་པ་ཡིན་ཏེ། ཇི་སྐད་བརྗོད་པའི་སྤྱོད་པ་དེ་ལས་གཞན་དུ་དགེ་བའི་སྤྱོད་པ་སྤྱི་ལྡོག་ནས་བཀག་པ་ནི་མ་ཡིན་ནོ་ཞེས་བྱའོ། ། དེས་ན་རྟོག་པ་དང་འདྲེས་མ་འདྲེས་ཀྱི་སྤྱོད་པའི་ཁྱད་པར་གྱི་ས་མཚམས་དེ་ཙམ་བསྟན་ཏེ། སྦྱིན་པ་ལ་སོགས་པ་ཐམས་ཅད་ཀྱང་དོན་དམ་པར་མ་སྐྱེས་པར་སྒྱུ་མ་ལྟ་བུའི་ཚུལ་དུ་རྟོགས་པ་ཡོངས་སུ་བསྟན་པའི་སྐབས་ཀྱི་སྤྱོད་པ་མི་བྱ་བར་ནི་བཀའ་མ་སྩལ་ཏོ། །
མདོའི་དགོངས་པ་དེ་ལྟ་མ་ཡིན་པར་དགེ་བའི་སྤྱོད་པ་སྤྱིར་འགོག་པ་ལ་སྦྱོར་ན། འོ་ན་མར་མེ་མཛད་དང་མཇལ་ནས་ས་བརྒྱད་པ་ཐོབ་པ་ཉིད་ཀྱི་སྔ་ལོགས་སུ་སངས་རྒྱས་གང་དག་ལ་བཅོམ་ལྡན་འདས་ཤཱཀྱ་ཐུབ་པ་ཉིད་ཀྱིས་བསྙེན་བཀུར་མཛད་པའི་སངས་རྒྱས་དེ་དག་གི་མཚན་གྱི་གྲངས་བཅོམ་ལྡན་འདས་ཀྱིས་བསྐལ་པར་ཡང་བརྗོད་པར་མི་སྤྱོད་པའི་བསྙེན་བཀུར་བྱ་བའི་ཡུལ་སངས་རྒྱས་དེ་དག་གིས་ཀྱང་བཅོམ་ལྡན་འདས་ཤཱཀྱ་ཐུབ་པ་སྔོན་བྱང་ཆུབ་སེམས་དཔའི་གནས་སྐབས་ན་བཞུགས་པའི་སྦྱིན་པ་ལ་སོགས་པ་དགེ་བའི་སྤྱོད་པ་ཅིའི་ཕྱིར་དགག་པ་མ་མཛད། སངས་རྒྱས་མར་མེ་མཛད་ཀྱིས་ཀྱང་དེའི་ཚེ་བཅོམ་ལྡན་འདས་ཤཱཀ་ཐུབ་ཀྱི་དགེ་བའི་སྤྱོད་པ་དགག་པ་མ་མཛད་པ་ཁོ་ན་སྟེ། དེས་ན་མར་མེ་མཛད་དང་གང་བསྙེན་བཀུར་བའི་སངས་རྒྱས་གཞན་དག་གིས་ཀྱང་ཤཱཀྱ་ཐུབ་པའི་སྔོན་གྱི་དགེ་བའི་སྤྱོད་ལ་དགག་པ་མ་མཛད་པ་ཉིད་ཀྱིས་དགེ་བའི་སྤྱོད་པ་གདོན་མི་ཟ་བར་བྱ་དགོས་སོ། ། གང་གི་ཚེ་ཤཱཀྱ་ཐུབ་པ་མར་མེ་མཛད་དང་མཇལ་བའི་དུས་སུ་ས་བརྒྱད་པ་ལ་གནས་ཤིང་མར་མེ་མཛད་ཀྱིས་དགེ་བའི་སྤྱོད་པ་དགག་པ་མ་མཛད་པར་སྤྲོས་པ་ཞི་བ་དང་མཚན་མ་མེད་པའི་སྤྱོད་པ་ལ་གནས་པ་དེ་གཟིགས་ནས་དེའི་ཚེ་བཅོམ་ལྡན་འདས་མར་མཛད་ཀྱིས་བཅོམ་ལྡན་འདས་ཤཱཀྱ་ཐུབ་པ་འཚོང་འདུས་ཀྱི་ལྡུམ་རར་བྱང་ཆུབ་ཏུ་ལུང་བསྟན་གྱི་ས་བརྒྱད་པ་ཐོབ་པའི་དུས་དེ་ན་དེའི་དགེ་བའི་སྤྱོད་པ་བཀག་པ་ནི་མ་ཡིན་ནོ། ། དེའི་དུས་སུ་ཐབས་ལ་མཁས་པའི་སྤྱོད་པ་མ་བཀག་པ་ཅིས་ཤེས་ཞེ་ན། ས་བརྒྱད་པ་ལ་བྱང་ཆུབ་སེམས་དཔའ་རྣམས་ཀྱི་མཚན་མ་མེད་པར་གནས་པ་མཆོག་ཏུ་གྱུར་པ་ནི་སངས་རྒྱས་ཀྱིས་གཞན་གྱི་དོན་སྒྲུབ་པའི་དགེ་བའི་སྤྱོད་པ་བསྒྲུབ་དགོས་ཞེས་མ་བསྐུལ་ན་ས་བརྒྱད་པ་དེ་ཉིད་དུ་གཞན་དོན་རྒྱུན་ཆད་ནས་ཡོངས་སུ་མྱ་ངན་ལས་འདའ་བར་འགྱུར་དུ་འོང་ངོ་ཞེས་ས་བཅུ་པའི་མདོ་ལས་ཕྱོགས་བཅུའི་སངས་རྒྱས་རྣམས་ཀྱིས་ཐབས་ཀྱི་སྤྱོད་པ་ལ་མི་བསྟེན་པར་དགག་པ་མཛད་དོ། ། གལ་ཏེ་རྣམ་པ་ཐམས་ཅད་དུ་ཀུན་རྫོབ་ཐབས་ཀྱི་དགེ་བའི་སྤྱོད་པ་དེ་མི་བྱ་བར་གྱུར་ན་ནི་སྔར་བརྗོད་པའི་ལུང་རིགས་ཐམས་ཅད་དང་འགལ་བར་འགྱུར་རོ། ། བདུན་པ་ཐེག་ཆེན་གྱི་ལམ་གྱི་རང་བཞིན་བསྟན་པ་ལ་བཞི་སྟེ། ཐེག་ཆེན་གྱི་རང་བཞིན་རྣམ་པར་གཞག་པ།
གཞན་གྱིས་སྨྲས་པའི་རྩོད་སྤོང་དགག་པ། ཚུལ་གཅིག་ཁོ་ནས་བྱང་ཆུབ་པ་དགག་པ། ཐབས་ཤེས་གཉིས་ཀ་དགོས་པར་བསྟན་པའོ། ། དང་པོ་ནི། ཡང་ཚངས་པས་ཞུས་པའི་མདོ་དེ་ཉིད་ལས་གསུངས་པ། སྙིང་རྗེས་གཞན་དོན་དུ་སྦྱིན་པ་ཡང་སྦྱིན་པར་བྱེད་ལ། སྦྱིན་པ་དེའི་རྣམ་པར་སྨིན་པ་ཡང་རང་དོན་དུ་མི་རེ། གཞན་དོན་དུ་ཚུལ་ཁྲིམས་ཀྱང་བསྲུངས་ལ་དེ་ཡང་བདེན་པར་སྒྲོ་འདོགས་པས་མ་ཡིན་ནོ་ཞེས་བྱ་བ་ལ་སོགས་པ་འབྱུང་ངོ་། ། ཚངས་པ་ཞེས་བོས་ནས་བྱང་ཆུབ་སེམས་དཔའ་ཆོས་བཞི་དང་ལྡན་པ་རྣམས་སངས་རྒྱས་ཀྱིས་ཆོས་རྣམས་ལས་ཕྱིར་མི་ལྡོག་པ་ཡིན་ནོ། ། ཆོས་བཞི་པོ་དེ་དག་གང་ཞེ་ན།
འཁོར་བར་གཞན་དོན་དུ་ཚོགས་གསོག་པའི་ཕྱིར་དུ་སྐྱེ་བ་དཔག་ཏུ་མེད་པ་འཛིན་པ་དང་། ཚོགས་རྫོགས་པའི་ཡན་ལག་སངས་རྒྱས་དཔག་ཏུ་མེད་པ་ལ་མཆོད་པའི་ཞིང་དུ་བྱས་ནས་རིམ་གྲོ་དང་མཆོད་པ་དཔག་ཏུ་མེད་པ་བྱེད་པ་ཞེས་བྱ་བ་ལ་སོགས་པ་འབྱུང་ངོ་། ། གལ་ཏེ་དགེ་བའི་སྤྱོད་པ་མི་འདོད་ན་འདི་དག་ཐམས་ཅད་དང་ཡང་འགལ་ལོ། ། གཉིས་པ་གཞན་གྱིས་སྨྲས་པའི་རྩོད་སྤོང་དགག་པ་ནི། སྦྱིན་པ་གཏོང་བ་དང་ཚུལ་ཁྲིམས་བསྲུང་བ་ལ་སོགས་པ་ནི་དབང་པོ་རྟུལ་པོ་ཁོ་ནས་སྤྱད་པར་བྱའི། དབང་པོ་རྣོན་པས་ནི་མ་ཡིན་ནོ་ཞེས་བརྗོད་ན། དེ་སྐད་བརྗོད་པ་ནི་མི་རུང་སྟེ། འདི་ལྟར་ས་དང་པོ་ནས་བཟུང་སྟེ་ས་བཅུ་པའི་བར་ལ་གནས་པའི་བྱང་ཆུབ་སེམས་དཔའ་རྣམས་ཀྱི་སྦྱིན་པ་དང་ཚུལ་ཁྲིམས་ལ་སོགས་པའི་སྤྱོད་པ་རྣམས་ལ་འཇུག་དགོས་པར་འབྱུང་གི ཕ་རོལ་དུ་ཕྱིན་པ་ལྷག་མ་རྣམས་ཀྱང་ཀུན་ཏུ་མི་སྤྱོད་པ་ནི་མ་ཡིན་ནོ་ཞེས་གསུངས་པའི་ཕྱིར་རོ། ། གལ་ཏེ་ས་བཅུ་པོ་རྣམས་ཀྱང་སྦྱིན་སོགས་ལྷག་མ་རྣམས་ལ་སྤྱོད་པ་ནི་དབང་པོ་རྟུལ་པོའོ་ཞེ་ན།
ས་བཅུ་པོའི་བྱང་ཆུབ་སེམས་དཔའ་རྣམས་ཀྱིས་ཕ་རོལ་ཏུ་ཕྱིན་པ་བཅུ་ལ་སྤྱོད་པ་ལ་ཁྱད་པར་མེད་ལ། ཐམས་ཅད་དབང་པོ་རྟུལ་ཞེས་བྱ་བར་ཡང་མི་རུང་སྟེ། འཕགས་པ་ཉེ་བར་འཁོར་གྱིས་ཞུས་པ་ལས་ཀྱང་། མི་སྐྱེ་བའི་ཆོས་ལ་བཟོད་པ་ཐོབ་པ་ལ་གནས་པ་ས་བརྒྱད་པ་ཐོབ་པའི་བྱང་སེམས་ཉིད་ཀྱིས་གཏོང་བ་དང་གཏོང་བ་ཆེན་པོ་དང་རབ་ཏུ་གཏོང་བ་དག་ཀྱང་བྱའོ་ཞེས་བཀའ་སྩལ་ཏོ། ། འདི་ནི་ས་བརྒྱད་པ་ཐོབ་པའི་བྱང་ཆུབ་སེམས་དཔས་ཀྱང་སྤྱིར་སྦྱིན་པ་གཏོང་བ་དང་། དེ་ལས་ཀྱང་ཁྱད་པར་དུ་ཤིན་ཏུ་གཅེས་པ་གཏོང་བ་གཏོང་བ་ཆེན་པོ་དང་། ལུས་དང་སྲོག་ཀྱང་གཏོང་བ་དག་བྱའོ་ཞེས་པའི་དོན་ཡིན་པས་སྦྱིན་སོགས་ནི་དབང་པོ་རྟུལ་པོ་ཁོ་ནའི་ཆོས་ནི་མ་ཡིན་ལ། ས་བརྒྱད་པ་ཐོབ་པ་ནི་དབང་པོ་རྟུལ་པོ་མ་ཡིན་པར་འདོད་དོ། ། མདོ་ཀུན་ལས་བཏུས་པ་ལས་ཀྱང་དབང་པོ་རྣོན་པོས་ཕར་ཕྱིན་དྲུག་ལ་སྤྱོད་པར་བཤད་དེ། ཇི་སྐད་དུ་ཕ་རོལ་དུ་ཕྱིན་པ་དྲུག་ལ་སོགས་པ་དང་ལྡན་པའི་བྱང་ཆུབ་སེམས་དཔའ་རྣམས་ནི་དེ་བཞིན་གཤེགས་པའི་རྫུ་འཕྲུལ་གྱིས་འགྲོ་བ་ཡིན་ནོ་ཞེས་བསྔགས་ཏེ་དེ་བཞིན་གཤེགས་པའི་རྫུ་འཕྲུལ་གྱིས་འགྲོ་བ་ལས་མགྱོགས་པ་ནི་གཞན་མེད་དོ། །
འདིས་དོན་ཅི་བསྟན་ཅེ་ན། དེ་བཞིན་གཤེགས་པའི་རྫུ་འཕྲུལ་གྱིས་འགྲོ་བ་ནི་དབང་པོ་རྣོན་པོ་ཁོ་ན་ཡིན་ལ། དེས་ཀྱང་ཕ་རོལ་ཏུ་ཕྱིན་པ་དྲུག་ལ་སྤྱོད་པར་བཤད་པས་སྦྱིན་སོགས་ཕར་ཕྱིན་དྲུག་ནི་དབང་པོ་རྟུལ་པོ་ཁོ་ནའི་མ་ཡིན་པར་ངེས་སོ་ཞེས་བསྟན་ནོ། ། ཕ་རོལ་ཏུ་ཕྱིན་པ་དྲུག་དང་ས་རབ་ཏུ་དགའ་བ་ལ་སོགས་པ་ས་བཅུ་མ་གཏོགས་པར་བྱང་ཆུབ་སེམས་དཔའ་རྣམས་ཀྱིས་སངས་རྒྱས་ཐོབ་པའི་ལམ་ལ་ཤིན་ཏུ་མྱུར་དུ་འཇུག་པའི་སངས་རྒྱས་ཀྱི་ལམ་གཞན་ནི་མེད་དོ། ། དེ་བས་ན་དབང་པོ་རྣོ་རྟུལ་ཐམས་ཅད་ཀྱི་ལམ་ནི་ཕ་རོལ་ཏུ་ཕྱིན་པ་དྲུག་ལས་མ་གཏོགས་པ་གཞན་མེད་དོ། ། འདིས་ཇི་ལྟར་སངས་རྒྱས་ཐོབ་པའི་ལམ་ལ་འཇུག་ཅེ་ན། ཕ་རོལ་ཏུ་ཕྱིན་པ་དྲུག་ལ་བསླབས་པས་གསེར་གྱི་གཡའ་རིམ་གྱིས་འདག་པ་བཞིན་དུ་སེམས་ཀྱི་རྒྱུད་དྲི་མས་རིམ་གྱིས་འདག་པར་འགྱུར་རོ། ། ཞེས་པའི་ཚུལ་གྱིས་སངས་རྒྱས་ཀྱི་ལམ་ལ་འཇུག་གོ་ཞེས་མདོ་སྡེ་དུ་མ་ལས་བཀའ་སྩལ་ཏོ། ། ཕ་རོལ་ཏུ་ཕྱིན་པ་དྲུག་གི་རིམ་པས་དྲི་མ་རིམ་གྱིས་བྱང་ནས་སངས་རྒྱས་ཀྱི་ས་ལ་འཇུག་པ་འཕགས་པ་ལང་ཀར་གཤེགས་པ་དང་ས་བཅུ་པ་ལ་སོགས་པའི་མདོ་ལས་ཀྱང་། བྱང་ཆུབ་སེམས་དཔའ་གང་གི་ཚེ་དེ་བཞིན་ཉིད་རྟོགས་པའི་ཤེར་ཕྱིན་ལ་གནས་པར་གྱུར་པ་དེའི་ཚེ་ས་དང་པོར་ཆུད་པ་ཡིན་ཏེ།
ས་དང་པོའི་རྗེས་དེ་ནས་རིམ་གྱིས་ས་གཉིས་པ་ལ་སོགས་པ་ས་གོང་མ་གོང་མ་རྣམས་ཡོངས་སུ་སྦྱངས་ནས་མཐར་དེ་བཞིན་གཤེགས་པའི་ས་ལ་འཇུག་གོ་ཞེས་བཀའ་སྩལ་ཏོ། ། སངས་རྒྱས་ཀྱི་ས་ལ་འཇུག་པ་ལ་ཕ་རོལ་ཏུ་ཕྱིན་པ་དྲུག་དང་ས་བཅུ་གདོན་མི་ཟ་བར་དགོས་པ་དེའི་ཕྱིར། ཕ་རོལ་ཏུ་ཕྱིན་པ་དང་བྱང་ཆུབ་སེམས་དཔའི་ས་ལས་མ་གཏོགས་པར་སངས་རྒྱས་ཀྱི་གྲོང་ཁྱེར་དུ་གཅིག་ཅར་འཇུག་པའི་སྒོ་དེ་ལས་ལྷག་པ་གཞན་མེད་དེ། ཕ་རོལ་ཏུ་ཕྱིན་པ་དང་ས་བཅུས་སངས་རྒྱས་འཐོབ་ཀྱི། དེ་ལས་གཞན་ལ་རག་མ་ལས་པའི་ཕྱིར། བཅོམ་ལྡན་འདས་ཀྱིས་ཀྱང་མདོ་སྡེ་དང་ལུང་ལ་སོགས་པ་གང་ལས་ཀྱང་དེ་ལས་ལྷག་པའི་སངས་རྒྱས་ཐོབ་བྱེད་ཀྱི་རྒྱུ་བཀའ་མ་སྩལ་ཏོ། ། གལ་ཏེ་ཅི་ཡང་ཡིད་ལ་མི་བྱེད་པ་དང་དྲན་པ་མེད་པའི་བསམ་གཏན་ཉིད་ཀྱི་ནང་དུ་ཕ་རོལ་ཏུ་ཕྱིན་པ་དྲུག་འདུས་པས་བསམ་གཏན་དེ་བསྟེན་པས་ཕ་རོལ་ཏུ་ཕྱིན་པ་ཐམས་ཅད་རྒྱུད་ལ་བསྟེན་པར་འགྱུར་ཏེ། ཕ་རོལ་ཏུ་ཕྱིན་པ་དྲུག་གི་མི་མཐུན་ཕྱོགས་ཁེགས་པའི་ཕྱིར། དེའི་ཕྱིར་ན་སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་གཞན་གྱི་སྤང་བྱ་མེད་པས་སོ་སོར་བསྟེན་མི་དགོས་པ་སྐད་དུ་བྱས་ནའང་མི་རུང་སྟེ། བསམ་གཏན་ཉིད་ལ་ཕ་རོལ་ཏུ་ཕྱིན་པ་གཞན་རྣམས་འདུས་པས་གཞན་བསམ་གཏན་གྱི་ཕ་རོལ་ཏུ་ཕྱིན་པ་ཁོ་ན་ལ་འབད་པས་ཆོག་པས་དེ་ལྟར་གྱུར་དུ་ཟིན་ན།
སངས་རྒྱས་ལ་མཆོད་པའི་དོན་དུ་བ་ལང་གི་ལྕི་བའི་དཀྱིལ་འཁོར་བྱས་ནས་ཕུལ་བའི་ནང་དུ་ཡང་ཕ་རོལ་དུ་ཕྱིན་པ་དྲུག་འདུས་པས་ན་བ་ལང་གི་ལྕི་བའི་དཀྱིལ་འཁོར་འབའ་ཞིག་བྱ་བར་འདོད་དགོས་སོ། ། དེ་ལྟ་ན་བསམ་གཏན་ལ་སོགས་པ་མི་བྱ་བར་ཐལ་བར་འགྱུར་རོ། ། གལ་ཏེ་བསམ་གཏན་ལ་མཉམ་པར་བཞག་པའི་དུས་སུ་ཕ་རོལ་ཏུ་ཕྱིན་པ་དྲུག་གི་མི་མཐུན་ཕྱོགས་མི་འབྱུང་བས་ན་དེས་ཕ་རོལ་ཏུ་ཕྱིན་པ་དྲུག་རྫོགས་པར་འགྱུར་རོ་ཞེ་ན། ཉན་ཐོས་འགོག་པའི་སྙོམས་པར་འཇུག་པ་ལ་སྙོམས་པར་ཞུགས་པའི་གནས་སྐབས་ལ་ཡང་ཕ་རོལ་ཏུ་ཕྱིན་པ་དྲུག་གི་མི་མཐུན་ཕྱོགས་ཀྱི་མཚན་མ་ལ་སོགས་པ་ཀུན་ཏུ་མི་འབྱུང་བའི་ཕྱིར། སྙོམས་འཇུག་དེ་ལ་གནས་པ་ལ་ཡང་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་ཐལ་བར་འགྱུར་རོ། ། དེ་ལྟ་ན་ཉན་ཐོས་འགོག་པ་ལ་སྙོམས་པར་ཞུགས་པ་ལ་ཡང་ཕ་རོལ་དུ་ཕྱིན་པ་དྲུག་རྫོགས་པ་དེའི་ཕྱིར། ཉན་ཐོས་འགོག་པ་ལ་སྙོམས་པར་ཞུགས་པ་རྣམས་དང་བྱང་ཆུབ་སེམས་དཔའ་རྣམས་ཐེག་པ་ཆེན་ཆུང་གི་བྱེ་བྲག་མེད་པ་དང་། སངས་རྒྱས་འཐོབ་པ་མྱུར་བུལ་གྱི་བྱེ་བྲག་མེད་པར་བསྟན་དགོས་པར་འགྱུར་རོ། ། བསམ་གཏན་གྱི་ཕ་རོལ་དུ་ཕྱིན་པ་གཅིག་པུས་ཕ་རོལ་ཏུ་ཕྱིན་པ་དྲུག་རྫོགས་པར་མི་འགྱུར་བས་ན་བྱང་ཆུབ་སེམས་དཔའ་གནས་སྐབས་ཐམས་ཅད་དུ་ཕ་རོལ་ཏུ་ཕྱིན་པ་དྲུག་ཆར་སོ་སོར་ཡོངས་སུ་རྫོགས་པར་བྱ་དགོས་པར་བསྟན་པའི་ཕྱིར། བཅོམ་ལྡན་འདས་ཀྱིས་ཕ་རོལ་ཏུ་ཕྱིན་པ་རེ་རེར་ཡང་ཕ་རོལ་ཏུ་ཕྱིན་པ་ཐམས་ཅད་འདུས་པའི་ཚུལ་གྱིས་ཐམས་ཅད་ལ་སློབ་དགོས་པར་བཀའ་སྩལ་གྱི།
ཕ་རོལ་དུ་ཕྱིན་པ་གཅིག་ཁོ་ན་ལ་བསྟེན་པར་མ་གསུངས་སོ། ། གསུམ་པ་ཚུལ་གཅིག་ཁོ་ནས་བྱང་ཆུབ་པ་དགག་པ་ནི། སྟོང་ཉིད་འབའ་ཞིག་ལ་བརྟེན་གྱི་ཕ་རོལ་དུ་ཕྱིན་པ་ལ་གཞན་ཉམས་སུ་མི་ལེན་པ་ལ་ཉེས་པ་དུ་མ་ཡོད་པ་དེ་སྐད་དུ། འཕགས་པ་ཆོས་ཐམས་ཅད་ཤིན་ཏུ་རྒྱས་པ་ལས་ཀྱང་བཀའ་སྩལ་ཏེ་ཞེས་པ་ནས། དེ་དག་ནི་སྤྱོད་པ་ཤིན་ཏུ་རྣམ་པར་དག་པར་འགྱུར་རོ་ཞེས་བྱ་བ་ལ་སོགས་པ་འབྱུང་ངོ་ཞེས་པའི་བར་དུ་སྦྱར་རོ། ། མདོ་དེའི་དོན་བཤད་ན། བྱམས་པ་ཞེས་བོས་ནས་བྱང་ཆུབ་སེམས་དཔའ་རྣམས་ཀྱིས་ལམ་ཕ་རོལ་ཏུ་ཕྱིན་པ་དྲུག་རྫོགས་པར་ཡང་དག་པར་སྒྲུབ་པ་འདི་ནི་ཆེད་དུ་བྱ་བ་རྫོགས་པའི་བྱང་ཆུབ་ཐོབ་པ་ཉིད་ཀྱི་ཕྱིར་ཡིན་ན། ཕ་རོལ་ཏུ་ཕྱིན་པ་དྲུག་ཡོངས་སུ་སྒྲུབ་པ་དེ་ལ་ཡང་མི་བླུན་པོ་དག་འདི་སྐད་དུ་བྱང་ཆུབ་སེམས་དཔས་སྟོང་ཉིད་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་ཁོ་ན་ལ་ལྷུར་ལེན་པའི་ཚུལ་གྱིས་བསླབ་པར་བྱ་ཡི། དེའི་དོན་ཡང་ཤེར་ཕྱིན་གྱིས་ཉོན་མོངས་ཀྱི་རྩ་བ་བདེན་འཛིན་བཅད་པས་ཉོན་མོངས་ལས་གྲོལ་བར་འགྱུར་བས་དེ་ལས་དགོས་པ་ལྷག་པ་གཞན་ཅི་ཞིག་ཡོད། དེས་ན་སྦྱིན་སོགས་ཕ་རོལ་ཏུ་ཕྱིན་པ་ལྷག་མ་རྣམས་ཀྱིས་ཅི་ཞིག་བྱ་ཞེས་ཟེར་ཞིང་།
སྦྱིན་སོགས་ཕ་རོལ་ཏུ་ཕྱིན་པ་ལ་གཞན་དག་ལ་སུན་འབྱིན་པར་སེམས་སོ། ། མ་ཕམ་པ་ཞེས་བྱམས་པ་ལ་བོས་ནས་འདི་ཇི་སྙམ་དུ་སེམས། ང་ཀ་ཤི་ཀའི་རྒྱལ་པོ་པདྨར་གྱུར་པ་གང་ཡིན་པ་དེས་བི་ཤྭོ་ཀརྨ་ཕུག་རོན་ཞིག་ཏུ་སྐྱེ་བ་བླངས་པའི་དུས་སུ་ཕུག་རོན་བསྐྱབ་པ་ཉིད་ཀྱི་ཕྱིར་དུ་རང་གི་ཤ་བྱ་ཁྲ་ལ་བྱིན་པ་གང་ཡིན་པ་དེ་ཤེས་རབ་འཆལ་པ་ཡིན་ནམ་ཞེས་གསུངས་སོ། ། བྱམས་པས་ལན་གསོལ་པ། བཅོམ་ལྡན་འདས་དེ་ནི་ཤེས་རབ་འཆལ་པ་མ་ལགས་སོ། ། བཅོམ་ལྡན་འདས་ཀྱིས་བཀའ་སྩལ་པ། བྱམས་པ་ཞེས་བོས་ནས། ངས་སྔོན་བྱང་ཆུབ་སེམས་དཔའི་སྤྱོད་པ་སྤྱད་པ་ན་ཕ་རོལ་ཏུ་ཕྱིན་པ་དྲུག་དང་ལྡན་པའི་དགེ་བའི་རྩ་བ་དཔག་ཏུ་མེད་པ་གང་དག་བསགས་པའི་དགེ་བའི་རྩ་བ་དེ་དག་གིས་བླ་ན་མེད་པའི་བྱང་ཆུབ་ཐོབ་པ་ལ་གནོད་པར་གྱུར་ཏེ་ཞེས་གསུངས་སོ། ། བྱམས་པས་ལན་གསོལ་པ། བཅོམ་ལྡན་འདས་དགེ་བའི་རྩ་བ་དཔག་ཏུ་མེད་པ་བསགས་པ་དེ་ནི་བྱང་ཆུབ་ལ་གནོད་པ་བྱེད་པ་མ་ལགས་སོ། །
བཅོམ་ལྡན་འདས་ཀྱི་བཀའ་སྩལ་པ། མ་ཕམ་པ་ཞེས་བོས་ནས། ཁྱོད་ཀྱིས་ཀྱང་སྔོན་ཚེ་སྔ་མ་རྣམས་སུ་བསྐལ་པ་དྲུག་ཅུར་སྦྱིན་པའི་ཕ་རོལ་ཏུ་ཕྱིན་པ་ཡང་དག་པར་བསྒྲུབས། དེ་བཞིན་དུ་བསྐལ་པ་དྲུག་ཅུར་ཤེས་རབ་ཀྱི་ཕ་རོལ་ཏུ་ཕྱིན་པའི་བར་དུ་ཡང་དག་པར་བསྒྲུབས་ན་དེ་ལ་མི་བླུན་པོ་དེ་དག་འདི་སྐད་དུ་ཚུལ་གཅིག་ཁོ་ནས་བྱང་ཆུབ་སྟེ། འདི་ལྟ་སྟེ། སྟོང་པ་ཉིད་ཀྱི་ཚུལ་གྱིས་སོ་ཞེས་ཟེར་ཏེ། དེ་སྐད་སྨྲ་བ་དེ་དག་ནི་ཚོགས་གཉིས་ལ་སྐུར་པ་བཏབ་པས་སྤྱོད་པ་ཡོངས་སུ་མ་དག་པར་འགྱུར་རོ་ཞེས་བྱ་བ་ལ་སོགས་པ་འབྱུང་ངོ་། ། ཐབས་ཀྱིས་མ་ཟིན་པའི་ཤེས་རབ་འབའ་ཞིག་གིས་སངས་རྒྱས་ཐོབ་པར་མི་འགྱུར་ན། གང་ཐོབ་པར་འགྱུར་ཞེ་ན། སྟོང་པ་ཉིད་འབའ་ཞིག་གོམས་པར་བྱས་པ་ལ་བརྟེན་ནས།
ཉན་ཐོས་བཞིན་དུ་དམན་པའི་མྱ་ངན་ལས་འདས་པའི་མཐར་ལྟུང་བར་འགྱུར་རོ། ། ཐབས་དང་བྲལ་བའི་ཤེས་རབ་ཀྱིས་ནི་སངས་རྒྱས་མི་འཐོབ་པ་དེའི་ཕྱིར་ན། སངས་རྒྱས་ཐོབ་པར་འདོད་པས་ཐབས་དང་བཅས་པའི་སྟོང་ཉིད་རྟོགས་པའི་ཤེས་རབ་རྒྱུད་ལ་བསྟེན་པར་བྱའོ། ། སངས་རྒྱས་ཐོབ་པ་ལ་ཐབས་དང་ཤེས་རབ་གཉིས་ཀ་དགོས་ཀྱི་ཤེས་རབ་འབའ་ཞིག་གིས་མི་འཐོབ་པ་དེ་བས་ན་རང་བསླབ་པ་གསུམ་ལ་གནས་ནས་གདུལ་བྱ་གཞན་དེ་ལ་འགོད་པས་ན་སློབ་དཔོན་ཞེས་བྱ་ལ། ཀླུ་དང་ཆོས་མཚུངས་ལྔ། སྲིད་སྒྲུབ་དང་ཆོས་མཚུངས་གཉིས་ཏེ། ཁྱད་པར་བདུན་དང་ལྡན་པས་ཀླུ་སྒྲུབ་ཞེས་པ་ཉིད་ཀྱི་ཞལ་སྔ་ནས་ཀྱང་ཐབས་དང་བྲལ་བའི་བྱང་ཆུབ་སེམས་དཔས་ཆོས་ཟབ་མོ་སྟོང་པ་ཉིད་འབའ་ཞིག་སྒོམ་པ་ལ་མངོན་པར་བརྩོན་པར་མི་བྱའོ་ཞེས་གསུངས་སོ། ། འདིར་ཀླུ་སྒྲུབ་ཀྱིས་དྲངས་པའི་ལུང་ཡང་འཕགས་པ་དྲི་མ་མེད་པར་གྲགས་པས་བསྟན་པ་ལ་སོགས་ཀྱི་ཁུངས་སུ་བཤད་ཀྱི། ལུང་དེ་ཡང་སློབ་དཔོན་ཀླུ་སྒྲུབ་ཀྱི་ཞལ་སྔ་ནས་གསུངས་པ་ཉིད་ཀྱི་བཀའ་ནི་མ་ཡིན་ནོ། ། ཐབས་ཀྱིས་མ་ཟིན་པའི་ཤེས་རབ་འབའ་ཞིག་ལ་བརྟེན་པ་ལ་ལུང་རིགས་དུ་མས་གནོད་པས་ན་རིགས་པ་དང་ལུང་དང་ལྡན་པའི་བཅོམ་ལྡན་འདས་ཀྱི་གསུང་རབ་ནས་གསུངས་པའི་ཐབས་ཤེས་ཟུང་འཇུག་གི་ལམ་བཏང་ལ།
འགྲོ་བ་བླུན་པོ་གཞན་གྱི་ཚིག་བདེན་པར་བཟུང་བར་མི་རིགས་སོ། ། སུ་ཞིག་གིས་ན་ལེགས་ཉེས་དཔྱོད་པ་ལ་མཁས་པ་རྟོགས་པ་དང་ལྡན་པའི་གང་ཟག་གཞན་གྱིས་སོ། ། བཞི་པ་ཐབས་ཤེས་གཉིས་ཀ་དགོས་པར་བསྟན་པ་ལ་གཉིས་ཏེ། ལུང་གིས་སྒྲུབ་པ་དང་། སྐབས་ཀྱི་ཉེ་བར་བསྡུ་བའོ། ། དང་པོ་ནི། འཕགས་པ་གཙུག་ན་རིན་པོ་ཆེའི་མདོ་ལས་ཀྱང་། སྦྱིན་པ་ལ་སོགས་པ་དགེ་བ་མཐའ་ཡས་པ་དག་དང་ལྡན་པས་ཐབས་ཀྱི་རྣམ་པ་ཐམས་ཅད་ཀྱི་མཆོག་དང་ལྡན་པའི་སྟོང་ཉིད་རྟོགས་པ་ལ་ནན་ཏན་བྱས་པའི་ཚུལ་གྱིས་བསྒོམ་པར་བྱའོ་ཞེས་གསུངས་ཏེ། སྟོང་པ་ཉིད་འབའ་ཞིག་སྒོམ་པ་ལ་བརྟེན་པར་ནི་གསུངས་པ་མ་ཡིན་ནོ། ། འཕགས་པ་དཀོན་མཆོག་བརྩེགས་པ་ལས་ཀྱང་ཐབས་དང་ལྡན་པའི་ཤེས་རབ་བཀའ་སྩལ་ཏེ།
འོད་སྲུངས་འདི་ལྟ་སྟེ། དཔེར་ན་བློན་པོས་ཟིན་པའི་རྒྱལ་པོ་རྣམས་དགོས་པ་ཐམས་ཅད་བྱེད་པ་དེ་བཞིན་དུ་བྱང་ཆུབ་སེམས་དཔའི་ཤེས་རབ་ཐབས་མཁས་པས་སངས་རྒྱས་ཀྱི་མཛད་པ་ཐམས་ཅད་བྱེད་དོ་ཞེས་འབྱུང་ངོ་། ། ཐབས་ཀྱིས་ཟིན་ན་སངས་རྒྱས་ཀྱི་མཛད་པ་བྱེད་ཅེས་དངོས་སུ་བསྟན་ནས། ཤུགས་ལ་ཐབས་ཀྱིས་མ་ཟིན་ན་སངས་རྒྱས་ཀྱི་མཛད་པ་མི་བྱེད་ཅེས་ཤུགས་ལ་བསྟན་པ་དེ་བས་ན། སྟོང་པ་ཉིད་སྒོམ་པ་འབའ་ཞིག་བསྟེན་ན་དམན་པའི་མྱ་ངན་ལས་འདས་པ་ལ་འཇུག་པར་འགྱུར་དུ་འོང་ངོ་ཞེས་གསལ་བར་བྱས་སོ། ། བཅོམ་ལྡན་འདས་ཀྱིས་འཕགས་པ་དེ་བཞིན་གཤེགས་པའི་གསང་བའི་མདོ་ལས་ཀྱང་ཐབས་དགོས་པར་བཀའ་སྩལ་ཏེ། མཐའ་གཅིག་ཏུ་སེམས་དམིགས་པ་མེད་པ་སྟོང་པ་ཉིད་རྟོགས་པ་ཙམ་ལ་བརྟེན་པར་མི་བྱ་ཡི། ཤེས་རབ་ཏུ་མ་ཟད། ཐབས་ལ་མཁས་པ་ལ་ཡང་བརྟེན་པར་བྱའོ་ཞེས་གསུངས་སོ། །

མདོའི་ཚིག་གང་གིས་བསྟན་ཅེ་ན། མདོ་ཚིག་དུ་མ་ཡོད་པ་ལས། མདོ་ཚིག་གོང་མ་ནི་རིགས་ཀྱི་བུ་འདི་ལྟ་སྟེ་ཞེས་པ་ནས་དབང་ཐོབ་པ་ཞེས་རྒྱ་ཆེས་གསུངས་ནས་ཞེས་པའི་བར་རོ། ། མདོ་དེ་ཉིད་ཀྱི་དོན་བཤད་པ་ནི། དཔེར་ན་མེ་ནི་རྒྱུ་བུད་ཤིང་ལས་འབར་བར་འགྱུར་ཏེ། རྒྱུ་བུད་ཤིང་མེད་ན་མེ་ཞི་བར་འགྱུར་རོ། ། དཔེ་དེ་བཞིན་དུ་དམིགས་པའི་མཚན་མ་ཡོད་པ་ལས་དམིགས་བྱེད་ཀྱི་སེམས་འབར་བར་འགྱུར་གྱི། དམིགས་པའི་ཡུལ་མེད་ན་དེ་ལ་དམིགས་པའི་སེམས་ཞི་བར་འགྱུར་རོ། ། དེ་སྐད་གསུངས་པས་དེ་ལ་ཐབས་ལ་མཁས་པའི་བྱང་ཆུབ་སེམས་དཔའ་སྟོང་ཉིད་རྟོགས་པའི་ཤེས་རབ་ཀྱི་ཕ་རོལ་ཏུ་ཕྱིན་པ་སྤྲོས་པའི་མཚན་མ་ཡོངས་སུ་དག་པས་དམིགས་པའི་ཡུལ་དང་ཡུལ་གྱི་མཚན་མ་ཐམས་ཅད་གདོད་མ་ནས་ངོ་བོ་ཉིད་ཀྱིས་ཉེ་བར་ཞི་བར་ཡང་ཤེས་ལ། སྟོང་པ་ཉིད་འབའ་ཞིག་ལ་གཞོལ་བའང་མ་ཡིན་ནོ། ། འོ་ན་ཅི་ཞེ་ན།
དགེ་བའི་རྩ་བ་ལ་དམིགས་པ་ལ་ཡང་ཞི་བར་མི་བྱེད་དེ། སྒྱུ་མ་ལྟ་བུའི་ཚུལ་གྱི་སྣང་ཙམ་མངོན་པར་དགེ་བ་ལ་སྤྱོད་པའི་ཕྱིར་རོ། ། ཉོན་མོངས་པ་ལ་དམིགས་པའང་ཤེས་རབ་ཀྱི་ངོ་བོ་ཉིད་མེད་པར་རྟོགས་ནས་འབྱུང་བར་མི་བྱེད་ལ་ཐབས་ཀྱི་ཕ་རོལ་ཏུ་ཕྱིན་པ་སློབ་པའང་འཇོག་པར་མི་བྱེད་དོ། ། ཤེས་རབ་ཀྱིས་སྟོང་པ་ཉིད་དུ་དམིགས་པ་ལ་སོ་སོར་རྟོག་པར་བྱེད་དེ། དམིགས་པའི་ཡུལ་རྣམས་སྟོང་པ་ཉིད་དུ་རྟོགས་པས་སོ། ། འོན་ཀྱང་ཐབས་ཀྱིས་སེམས་ཅན་ཐམས་ཅད་ལ་དམིགས་པའི་ཡུལ་དུ་བྱས་ནས་སྙིང་རྗེ་ཆེན་པོས་ཀྱང་བལྟ་འོ། ། རིགས་ཀྱི་བུ་ཐབས་ཤེས་ཟུང་འབྲེལ་དགོས་པ་དེ་ལྟར་བྱང་ཆུབ་སེམས་དཔའ་ལ་མཁས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་དག་པ་ཐོབ་པས་དམིགས་པ་བདེན་པ་གཉིས་ལ་དབང་ཐོབ་པ་ཞེས་རྒྱ་ཆེར་གསུངས་སོ། ། མདོའི་ཚིག་བར་པའི་དོན་སྟོན་པ་ནི། ཡང་བཀའ་སྩལ་པ་ཞེས་སོགས་གསུངས་ཏེ། སྣང་སྟོང་གཉིས་ལ་སྤེལ་མར་བསླབས་པས་སྣང་བ་ལ་བརྟེན་ནས་ལམ་ཉམས་སུ་ལེན་པའི་ཚུལ་ལ་མཁས་པ་དེ་ལྟ་བས་ན་བྱང་ཆུབ་སེམས་དཔའ་སྣང་བའི་དམིགས་པ་གང་ཅི་ཡང་རུང་སྟེ་བློའི་ཡུལ་དུ་གྱུར་པ་ཐམས་ཅད་ནི་མཁྱེན་པའི་ཡེ་ཤེས་མངོན་པར་སྒྲུབ་པའི་ཕྱིར་དུ་སྣང་ལ་རང་བཞིན་མེད་པའི་ཚུལ་དུ་ཡུལ་དུ་བྱེད་དགོས་པས་ན་ཆོས་གང་ཡང་སྣང་ཙམ་བློའི་ཡུལ་དུ་མི་གནས་པ་མེད་དོ། །
བྱང་ཆུབ་སེམས་དཔའ་གང་གིས་དམིགས་པ་ཐམས་ཅད་སྒྲོ་འདོགས་དཔྱོད་པའི་ཚུལ་གྱིས་རེ་རེ་ནས་བསླབས་ནས་བསླབ་པའི་དགེ་བ་བྱང་ཆུབ་ཏུ་ཡོངས་སུ་བསྔོས་པ་དེ་ནི། བྱང་ཆུབ་སེམས་དཔའི་ཐབས་ལ་མཁས་པ་སྟེ། བྱང་ཆུབ་སེམས་དཔའི་གཞན་དོན་གྱི་རྩོམ་པའི་ཆོས་ཐམས་ཅད་ནི་བྱང་ཆུབ་ཐོབ་བྱེད་ཀྱི་རྒྱུ་ཚོགས་ཡིན་པས་བྱང་ཆུབ་ཀྱི་རྗེས་སུ་སོང་བར་མཐོང་ངོ་ཞེས་གསུངས་སོ། ། དེ་ཉིད་དཔེའི་སྒོ་ནས་སྟོན་པའི་མདོ་ཕྱི་མ་བཤད་པ་ནི་རིགས་ཀྱི་བུ་འདི་ལྟ་སྟེ་དཔེར་ན་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ན་དངོས་པོ་ཅི་ཡོད་པ་གང་དག་སེམས་ཅན་རྣམས་ཀྱི་ལོངས་སྤྱོད་དུ་མི་འགྱུར་བ་དེ་མེད་དོ། ། རིགས་ཀྱི་བུ་དེ་བཞིན་དུ་བྱང་ཆུབ་སེམས་དཔའ་ཐབས་ལ་མཁས་པ་ཡང་དམིགས་པ་གང་ཅི་ཡང་རུང་ཐམས་ཅད་མཁྱེན་པའི་རྒྱུ་ཐམས་ཅད་སློབ་སྟེ། སྤྱོད་འཇུག་ལས། རྒྱལ་སྲས་རྣམས་ཀྱིས་མི་སློབ་པའི། ། དངོས་དེ་གང་ནའང་ཡོད་མ་ཡིན། ། ཞེས་པ་ལྟར་རོ། ། དེ་བས་ན་བྱང་ཆུབ་ལ་ཕན་འདོགས་པའི་ཡན་ལག་མ་ཡིན་པར་གྱུར་བའི་ཆོས་མཐོང་བ་མེད་དོ་ཞེས་རྒྱ་ཆེར་འབྱུང་ངོ་། །
དེ་བཞིན་དུ་མདོ་སྡེ་མཐའ་ཡས་པ་ལས་ཀྱང་། བྱང་ཆུབ་སེམས་དཔའ་རྣམས་ཀྱི་ཐབས་དང་ཤེས་རབ་ཀྱི་ཚུལ་སྒྲུབ་པ་ལ་མཐའ་ཡས་པ་བསྟན་ཏོ། ། བྱང་ཆུབ་སེམས་དཔའི་ཐབས་ཤེས་ཀྱི་སྒྲུབ་ཚུལ་མཐའ་ཡས་པ་བསྟན་པ་དེ་ལ་བདག་ཉིད་སྦྱིན་པ་ལ་སོགས་པ་བསོད་ནམས་ཀྱི་ཚོགས་སློབ་པ་ལ་བརྩོན་འགྲུས་རྩོམ་མི་ནུས་སུ་ཟིན་ཀྱང་གཞན་དག་ལ་སྦྱིན་སོགས་ཐབས་ཀྱི་ཆ་དགག་པ་དེ་སྐད་བསྟན་པར་མི་རིགས་སོ། ། དེ་ལྟར་བྱས་ན་བདག་གཞན་ཐམས་ཅད་ལ་གནོད་པས་བདག་དང་གཞན་ལ་འཁུ་བ་སྟེ། མི་མཐུན་པ་བྱས་པར་འགྱུར་རོ། ། གཉིས་པ་སྐབས་ཀྱི་དོན་བསྡུ་བ་ནི། བྱང་ཆུབ་སེམས་དཔའི་ལམ་ལ་སློབ་པ་ལ་ཐབས་ཤེས་ཟུང་འཇུག་གོང་དུ་བསྟན་པ་དེ་ལྟར་ན་བྱང་ཆུབ་སེམས་དཔའ་ཅི་ནས་ཀྱང་ཆོས་ཅན་མཐའ་ཡས་པའི་གནས་ཚུལ་ལ་རིགས་པས་ཡང་དག་པར་སོ་སོར་རྟོག་པར་བྱ་ཞིང་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ལ་སློབ་བོ། ། རྗེས་ཐོབ་དུ་སྦྱིན་པ་ལ་སོགས་པ་བསོད་ནམས་ཀྱི་ཚོགས་མཐའ་དག་སྒྲུབ་པར་བྱའོ་ཞེས་རིགས་པ་དང་ལུང་མཐའ་ཡས་པ་དག་གིས་བསྟན་པ་ཡིན་ནོ། ། བྱང་ཆུབ་སེམས་དཔའི་ལམ་ལ་སློབ་པ་ལ་ཐབས་དང་ཤེས་རབ་གཉིས་ཀ་ལ་སློབ་མི་དགོས་པར་འདོད་པ་ལུང་དང་རིགས་པས་མི་འཐད་པ་དེའི་ཕྱིར། དོན་ལ་དཔྱོད་པའི་རྟོག་པ་དང་ལྡན་པས་དུག་བཞིན་དུ་སྤང་ངོ་། །
གང་ན། གསུང་རབ་ལ་ཐོས་པ་ཉུང་བ་དོན་ལ་མི་མཁས་བཞིན་དུ་མངོན་པའི་ང་རྒྱལ་ཅན་ཧྭ་ཤང་ལྟ་བུ་ལ་སོགས་པ་རྣམས་ཀྱི་ཚིག་དུག་བཞིན་དུ་སྤང་ངོ་། ། འོ་ན་ཇི་ལྟར་བྱ་ཞེ་ན། སློབ་དཔོན་ཀླུ་སྒྲུབ་དང་དེའི་དངོས་ཀྱི་སློབ་མ་ལེགས་ལྡན་འབྱེད་ལ་སོགས་པ་སྐྱེ་བོ་མཁས་པའི་ཚིག་སྡུག་བསྔལ་སེལ་བར་བྱེད་པས་བདུད་རྩི་དང་འདྲ་བའི་རྗེས་སུ་འཇུག་པར་འདོད་པས་འདི་ལྟར་ལམ་ཉམས་སུ་བླང་བར་བྱ་སྟེ། སེམས་ཅན་མཐའ་དག་ལ་དམིགས་ཏེ་སྡུག་བསྔལ་དང་བྲལ་བར་འདོད་པའི་སྙིང་རྗེ་ཆེན་པོ་བསྐྱེད་ནས་སྒྱུ་མ་མཁན་རང་གིས་སྤྲུལ་པའི་སྒྱུ་མ་སྣང་ལ་རང་བཞིན་མེད་པར་ཤེས་པ་བཞིན་དུ་ཆོས་ཐམས་ཅད་སྣང་ལ་རང་བཞིན་མེད་པར་ཤེས་པས་བློ་ཕྱིན་ཅི་ལོག་ཏུ་མ་གྱུར་པས་དགེ་བའི་རྩ་བ་ཇི་སྙེད་བསགས་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོས་པའི་སྦྱིན་པ་ལ་སོགས་པ་དགེ་བའི་སྤྱོད་པ་མཐའ་དག་ལ་བརྩོན་པ་གཞན་དོན་དུ་བསམ་སྦྱོར་གཉིས་ཀས་འགྲོ་བ་མ་ལུས་པ་སྡུག་བསྔལ་གྱི་རྒྱ་མཚོ་ལས་འདོན་པ་ལ་མངོན་པར་བརྩོན་པར་བྱ་སྟེ། ཇི་སྐད་དུ་འཕགས་པ་ཆོས་ཡང་དག་པར་སྡུད་པ་ལས་འབྱུང་བ་ལྟ་བུའོ་ཞེས་སྦྱར་བར་བྱའོ། ། དེའི་དོན་བཤད་པ་ནི། དཔེར་ན་སྒྱུ་མའི་མཁན་པོ་ཞིག་གིས་སྤྲུལ་པ་བྱས་ནས་སྤྲུལ་པ་དེ་ཡོངས་སུ་བཅིངས་པ་ལས་ཐར་བར་བྱ་བའི་ཕྱིར་དུ་བརྩོན་པ་བྱེད་པ་དེས་ནི་སྔ་ནས་སྤྲུལ་པ་དེ་རང་བཞིན་མེད་པར་ཤེས་པས་སྤྲུལ་པ་དེ་ལ་བདེན་པར་ཆགས་པ་མེད་དོ། ། དཔེ་དེ་བཞིན་དུ་འདོད་པ་དང་གཟུགས་མེད་པ་ལ་སོགས་པ་སྟེ་སྲིད་གསུམ་སྤྲུལ་པ་དང་འདྲ་བར་ཤེས་པ་ནི་རྫོགས་པའི་བྱང་ཆུབ་ཀྱི་རྒྱུའི་ཐབས་ལ་མཁས་པས་ཤེས་སོ། ། སྤྲུལ་པ་ལྟ་བུར་མི་བདེན་པར་ཤེས་ཀྱང་འགྲོ་བ་ཡོངས་སུ་སྒྲོལ་བའི་ཆེད་དུ་བརྩོན་པའི་གོ་བགོས་ཏེ་གཞན་གྱི་དོན་བྱེད་དོ། །
འོ་ན་འགྲོ་བ་ལ་བདེན་པར་འཛིན་ནོ་ཞེ་ན། འགྲོ་བ་ཐམས་ཅད་སྤྲུལ་པ་དེ་ལྟར་དུ་སྔ་ནས་ཤེས་པས་བདེན་པར་ཞེན་པ་མེད་དོ་ཞེས་འབྱུང་བ་ལྟ་བུའོ། ། བཞི་པ་ལམ་བསྒོམས་པའི་འབྲས་བུ་བསྟན་པ་ནི། བསམ་པ་དང་སྦྱོར་བས་ཐབས་ཤེས་ཟུང་འཇུག་ལ་སློབ་ཚུལ་གོང་དུ་རྒྱས་པར་བསྟན་པ་དེ་ལྟར་ཐབས་དང་ཤེས་རབ་རྟག་ཏུ་བསྟེན་ཅིང་གུས་པར་བྱས་ཏེ། དེ་ཅི་སྟེ་ཞེ་ན། ཐབས་དང་ཤེས་རབ་གོམས་པར་བྱས་པ་དེ་ཡི་སེམས་ཀྱི་རྒྱུད་ཚོགས་སྦྱོར་དུ་རིམ་གྱིས་སྒྲིབ་པ་དངོས་སུ་སྤང་རུང་དང་གཉེན་པོ་དངོས་སུ་སྐྱེ་རུང་དུ་ཡོངས་སུ་སྨིན་པ་ན་ས་དང་པོ་འཐོབ་ཅིང་གོང་ནས་གོང་དུ་དྲི་མ་ཤིན་ཏུ་རབ་ཏུ་རྣམ་པ་དག་པའི་ཡེ་ཤེས་ཀྱི་སྐད་ཅིག་མ་རིམ་གྱིས་བྱུང་བས་དེ་ལ་བརྟེན་ནས་ཡང་དག་པའི་དོན་རིགས་པས་གཏན་ལ་ཕབ་པ་ལ་ཞི་གནས་དང་ལྷག་མཐོང་ཟུང་འབྲེལ་དུ་རབ་ཏུ་བསྒོམས་པས་སྒོམ་པ་རབ་ཀྱི་མཐར་ཐུག་པར་གྱུར་པ་ན་བག་ཆགས་ཀྱི་མཐུས་གཟུང་འཛིན་ཐ་དད་དུ་སྣང་བ་ལ་མངོན་པར་ཞེན་པ་བཅོམ་པས་འཇིག་རྟེན་ལས་འདས་པའི་ཡེ་ཤེས་མཐོང་སྤང་གི་རྟོག་པའི་དྲྭ་བ་མཐའ་དག་དང་བྲལ་བར་གྱུར་པ་ཆོས་ཀྱི་དབྱིངས་རྟོགས་པ་དང་དོན་སྤྱི་མ་བསྒྲིབས་པ་ཤིན་ཏུ་གསལ་བར་གྱུར་པ་ཉོན་མོངས་པའི་དྲི་མ་མེད་ཅིང་རྣམ་པར་རྟོག་པའི་རླུང་གིས་མི་གཡོ་བ་རླུང་གིས་བསྐྱོད་པ་མེད་པའི་མར་མེ་དང་འདྲ་བ་འབྱུང་སྟེ། དེ་ལྟར་བྱུང་བ་དེའི་ཚེ་དངོས་པོའི་མཐའ་དེ་བཞིན་ཉིད་ལ་དངོས་སུ་དམིགས་པ་ཐོབ་པར་གྱུར་ཏེ། ས་བཅུ་ལས་ས་དང་པོའང་ཐོབ་པ་ཡིན་ནོ། ། ལམ་ལྔ་ལས་མཐོང་བའི་ལམ་ལའང་ཞུགས་པ་ཡིན་ནོ། ། ས་དང་པོ་དང་མཐོང་བའི་ལམ་རྫོགས་པའི་རྗེས་ཐོགས་དེ་ནས་ས་དང་ལམ་དེའི་གོང་མའི་ས་གཉིས་པ་དྲི་མ་མེད་པ་ལ་སོགས་པ་རྣམས་མངོན་པར་རྟོགས་པའི་རྒྱན་ལས་བཤད་པའི་ཡོངས་སུ་སྦྱོང་བ་བཅུ་དང་བརྒྱད་ལ་སོགས་པས་ཡོངས་སུ་སྦྱངས་ནས་དེ་དག་ཏུ་རིམ་གྱིས་གསེར་གྱི་གཡའ་སྦྱངས་ནས་དག་པར་འགྱུར་པ་བཞིན་དུ་སྒྲིབ་པ་རྣམ་པ་གཉིས་སེམས་རྒྱུད་ལ་ཡོངས་སུ་བསགས་པའི་ཆ་ཤས་ཙམ་ཡང་མ་ལུས་པར་གནས་གྱུར་ལ།
ཆགས་པ་མེད་པ་དང་ཐོགས་པ་མེད་པའི་ཡེ་ཤེས་ཐོབ་ནས་ཡོན་ཏན་མ་ལུས་པའི་གཞིར་གྱུར་པ་སངས་རྒྱས་ཀྱི་ས་ཐོབ་པར་ཡང་འགྱུར་ཏེ། རང་དང་གཞན་གྱི་དགོས་པ་ཡོངས་སུ་གྲུབ་པའི་དམིགས་པ་མཐར་ཐུགས་པ་ཡང་ཐོབ་པ་ཡིན་ནོ། ། རྒྱས་པར་བཤད་པ་བསྟན་ཟིན་ནོ། ། གཉིས་པ་དོན་བསྡུ་བ་ནི། གནས་སྐབས་དང་མཐར་ཐུག་གི་ཡོན་ཏན་ཐོབ་པ་ནི་ཇི་སྐད་རྒྱས་པར་བཤད་པའི་དབུ་མའི་ལམ་ལ་རག་ལས་པ་དེ་ལྟ་བས་ན་གཞན་དོན་དུ་རྫོགས་པའི་སངས་རྒྱས་ཐོབ་པར་འདོད་པས་ལམ་ཐབས་ཤེས་ཟུང་འཇུག་གི་དབུ་མའི་ལམ་ལ་བརྩོན་པར་བྱའོ། ། བཞི་པ་བཤད་པའི་བསོད་ནམས་བསྔོ་བ་ནི། གོང་དུ་བསྟན་པ་དེ་ལྟར་ཐབས་ཤེས་ཟུང་འཇུག་གི་དབུ་མའི་ལམ་བཤད་པས་དབུ་མའི་ལམ་ནི་ཐོབ་པར་ཤོག གང་གིས་ན། སྐྱེ་བོ་མ་ལུས་པ་ཡིས་སོ། ། རྒྱུ་གང་གིས་ན།
བདག་གིས་དབུ་མའི་ལམ་བཤད་པའི་བསོད་ནམས་གང་ཡིན་པ་དེ་ཡིས་སོ། ། ལྔ་པ་བཤད་པ་ལ་འཇུག་པར་གདམས་པ་ནི། གང་ཟག་དམ་པ་ཕྲག་དོག་ལ་སོགས་པའི་དྲི་མ་ཐག་རིང་དུ་སྲིངས་པའི་ཕྱིར། བློ་གཟུ་བོར་གནས་པ་དང་། ཆུས་ཡོངས་སུ་གང་བའི་མཚོ་ཆུས་མི་ངོམས་པ་དང་འདྲ་བར་མང་དུ་ཐོས་པའི་ཡོན་ཏན་རྣམས་ཀྱིས་མི་ངོམས་པ་དག་གིས་ལེགས་ཉེས་ཀྱི་དོན་རྣམ་པར་ཕྱེ་ནས་མཁས་པ་ལེགས་པར་བཤད་པ་རྣམས་འཛིན་པར་བྱེད་པ་ནི། བྱ་ངང་པའི་རྒྱལ་པོས་ཆུ་དང་འོ་མ་འདྲེས་པ་ལ་སྐྱོན་གྱི་ཆུ་དོར་ནས་རབ་ཏུ་དགའ་བས་འོ་མ་ལེན་པ་བཞིན་དུ་བྱ་བ་ཡིན་པས་དེ་ལྟ་བས་ན་བླང་དོར་སྤྱོད་པ་ལ་མཁས་པའི་སྐྱེ་བོ་རྣམས་ཀྱིས་ཕྱོགས་ལྷུང་གི་ཚེར་མས་བློ་མིག་དཀྲུགས་པའི་ཡིད་དུག་བཞིན་དུ་སྤངས་ལ་ལེགས་པར་བཤད་པ་མཐོང་ན་བྱིས་པ་ལས་ཡང་ལེགས་པར་བཤད་པ་ཐམས་ཅད་བླང་བར་བྱ་བ་ཁོ་ནར་བྱའོ་ཞེས་གདམས་སོ། ། སྒོམ་པའི་རིམ་པ་ཨཱ་ཙརྻ་སློབ་དཔོན་ཀ་མ་ལ་ཤཱི་ལས་ཐ་མར་མཛད་པ། རྒྱ་གར་གྱི་མཁན་པོ་པྲཛྙཱ་ཝརྨ་སྟེ་ཤེས་རབ་གོ་ཆ་དང་། ཞུ་ཆེན་གྱི་ལོ་ཙཱ་བ་བན་དྷེ་ཡེ་ཤེས་སྡེ་ལ་སོགས་པས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། འདིར་འབད་དགེ་བ་མཁའ་ལྟར་ཡངས་པ་དང་། །
རབ་འབྱམས་ཞིང་གི་རྡུལ་སྙེད་ཐོབ་པ་ཡིས། ། བདག་དང་དུས་གསུམ་ཕ་མ་འགྲོ་བ་ཀུན། ། ཐམས་ཅད་མཁྱེན་པའི་གོ་འཕང་ཐོབ་གྱུར་ཅིག ། འཆད་པ་ངག་གི་འོད་ཟེར་བློ་ཡིས་པདྨོའི་གཉེན། ། རྩོད་པ་ཡང་དག་རིགས་པའི་གློག་འོད་རབ་འཁྱུག་ལ། ། རྩོམ་པ་ལེགས་བཤད་སྐྱོན་བྲལ་མཁས་པའི་ཡིད་འཕྲོག་ཅིང་། ། སྨྲ་བའི་ཁྱུ་མཆོག་ཡང་དག་རིགས་པ་སྨྲ་བའི་དབང་། ། མི་འཇིགས་སྤོང་པའི་མཁྱེན་ལྡན་སྨྲ་བའི་གདོང་ལྔ་པ། ། པདྨའི་ངང་ཚུལ་གསུང་རབ་འཆི་མེད་རྔ་བོ་ཆེ། ། འཇིག་རྟེན་གསུམ་ན་ཐར་པའི་ལམ་བཟང་སྟོན་པའི་སྒྲ། །
སྐལ་ལྡན་འགྲོ་བར་ལེགས་བཤད་བདུད་རྩིའི་དགའ་སྟོན་འགྱེད། ། ལུང་དང་གཙུག་ལག་རིགས་པས་ཐམས་ཅད་མཁྱེན་པའི་ལམ། ། མ་ནོར་གསལ་བར་སྟོན་པ་རྨད་བྱུང་བསྟན་བཅོས་ཀྱི། ། དགོངས་དོན་ཚུལ་བཞིན་ལུང་དང་རིགས་པས་རྣམ་འབྱེད་པ། ། རིག་གནས་བརྒྱ་ཡི་སྤྲིན་སྔོན་ཐར་ལམ་འབྲུག་སྒྲ་ལྡན། ། དྭང་བའི་མཚོ་ལ་ཀུ་མུད་མཛེས་པ་རྒྱས་གྱུར་པ། ། སྤྲིན་བྲལ་མཁའ་ལ་རྒྱུ་སྐར་དབང་པོ་མཐོང་བ་བཞིན། ། ལེགས་བཤད་འདི་མཐོང་མཁས་པའི་འཛུམ་ཟེར་གསལ་བར་འགྱུར། ། སྟོབས་ལྡན་སྟོབས་ཀྱི་གླང་པོས་གླང་པོ་གཞན་བཞིན་དུ། ། ལེགས་བཤད་འདི་ཡིས་སྨྲ་ངན་གཞན་རྣམས་ཟིལ་གྱིས་གནོན། །
གཞན་གྱིས་སྦྱར་བའི་བསྟན་བཅོས་མུན་སྤྲུལ་ཕྲེང་བ་དག ། ལམ་གྱི་ཚུལ་ལ་རབ་རྨོངས་གོ་རིམ་འཁྲུགས་གྱུར་ཏེ། ། མྱོས་པའི་ཚིག་གི་སྤྲོས་པའི་ཁུར་གྱིས་ངལ་གྱུར་པ། ། ཕ་རོལ་བསླུ་བྱེད་དུག་བཞིན་རིང་དུ་སྤང་བར་བྱ། ། མ་ནོར་ཤིང་རྟའི་ལམ་བཟང་སྔོན་མེད་སྟོན་མཛད་པ། ། སྨྲ་བའི་ངག་གི་ཉི་མ་དེང་ནས་ཤར་བར་གྱུར། ། དམ་པ་ཕྲག་དོག་རིང་སྤངས་མཁས་པའི་སྐྱེ་བོ་རྣམས། ། མཁའ་ལ་སྤྲིན་མཐོང་རྨ་བྱའི་གར་གྱིས་དགའ་བར་མཛོད། ། གཟུངས་དང་ཏིང་འཛིན་འཕགས་པའི་ཡོན་ཏན་མཆོག་ལྡན་ཞིང་། ། སྲིད་པའི་རྒྱ་མཚོ་ལས་བརྒལ་འཁོར་ཚོགས་རབ་རྒྱས་པ། །
གནས་བརྟན་ཆེན་པོ་རྣམས་ཀྱིས་ལེགས་བཤད་ཆུ་གཏེར་འདི། ། ཉི་མའི་ཟེར་བཞིན་ཕྱོགས་རྣམས་ཀུན་ཏུ་རྒྱས་པར་མཛོད། ། མཁྱེན་རབ་ནམ་མཁའི་ཁྱོན་ལྟར་ཀུན་ཏུ་མཐའ་ཡས་ཤིང་། ། ཚད་མེད་ཐུགས་རྗེའི་འོད་དཀར་འགྲོ་ལ་རྒྱས་གྱུར་པ། ། ཐམས་ཅད་མཁྱེན་པའི་གོ་འཕང་མྱུར་དུ་ཐོབ་གྱུར་ཅིག ། ཅེས་སྒོམ་པའི་རིམ་པ་ལེགས་པར་བཤད་པ་ཐེག་པ་ཆེན་པོའི་ལམ་མ་ནོར་བ་གསལ་བར་སྟོན་པ་འདི་ནི་ཧྭ་ཤང་མ་ཧཱ་ཡ་ན་དང་དེའི་རྗེས་སུ་འཇུག་པའི་ལོག་པར་རྟོགས་པ་བསལ་བའི་དོན་དུ། སའི་མངའ་བདག་བཙན་པོ་ཁྲི་སྲོང་ལྡེའུ་བཙན་གྱིས་བསྐུལ་ནས། འཛམ་བུའི་གླིང་གི་རྒོལ་བ་ཐམས་ཅད་ཚར་གཅོད་ནུས་པའི་སྟོབས་དང་ལྡན་པ་མཁས་པའི་དབང་པོ་ཀ་མ་ལ་ཤཱི་ལས་སྒོམ་པའི་རིམ་པ་རྣམ་པ་གསུམ་མཛད་ནས་ལོག་རྟོག་གི་མུན་པ་བསལ་བར་མཛད་མོད། འོན་ཀྱང་དུས་རིང་ཞིག་ནས་སློབ་དཔོན་ཧྭ་ཤང་གི་གྲུབ་མཐའི་མིང་ལ་སྐྱོན་དུ་ལྟ་ཞིང་། དེའི་དོན་གྱི་ཆ་ལ་གཙོ་བོར་ལྷུར་ལེན་པར་བྱེད་པ་དག་གིས་བོད་ཁམས་འདིར་ཀུན་ཏུ་ཁྱབ་པར་གྱུར་པ་དེ་དག་གི་ལོག་རྟོག་བསལ་ནས་ཡང་དག་པའི་ལམ་ལ་འགོད་པའི་ཆེད་དུ་ལམ་ཉམས་སུ་ལེན་པའི་གནད་ཀྱི་མན་ངག་རྣམས་འདིར་ལུང་དང་རིག་པས་གསལ་བར་བཤད་པ་འདི་ནི།
རྒྱ་གར་ཤར་ཕྱོགས་ཀྱི་པཎྜི་ཏ་ཆེན་པོ་བ་ན་རཏྣ་མ་ཧཱ་སྡྱ་ཝི་རའི་ཞལ་སྔར་གནད་ཀྱི་མན་ངག་རྣམས་ཐོས་པའི་ལེགས་བཤད་ཀྱིས་ཀྱང་བརྒྱན་ཏེ་བཤད་པ་འདི་ནི་མང་དུ་ཐོས་པའི་བློ་ཅན་ལུང་དང་རིགས་པའི་དབང་ཕྱུག སྒྲ་དང་ཚད་མ་དང་སྙན་ངག་གི་ཚུལ་ལེགས་པར་རིགས་པ་མྱང་སྟོད་དགོན་གསར་བའི་སློབ་དཔོན་ཞྭ་ལུ་བ་སངས་རྒྱས་དཔལ་གྱིས་བསྐུལ་བའི་ངོར། རོང་སྟོན་ཆེན་པོ་ཤེས་བྱ་ཀུན་རིགས་གིས་བྱང་ཆུབ་གླིང་དུ་སྦྱར་བའི་ཡི་གེ་པ་ནི་ཡར་ཀླུང་པ་དྷརྨ་ཤྲཱི་བྷ་དྲས་བགྱིས་སོ། ། ཤྲཱི་པུཎྱ་ཏིང་འཛིན་བསམ་གཏན། ཞུས་དག་གོ། །། PAGE * MERGEFORMAT 56 རོང་སྟོན། སྒོམ་རིམ་ཐ་མའི་འགྲེལ་པ་ལྷའི་རྔ་སྒྲ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
