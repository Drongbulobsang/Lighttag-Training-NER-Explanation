རོང་སྟོན་ཤཱཀྱ་རྒྱལ་མཚན་གྱི་གསུང་སྐོར།
པོད ༧
ནི་གུ་ཆོས་དྲུག་གི་མན་ངག་རིན་པོ་ཆེའི་གཏེར་མཛོད།
༄༅། །སྒོམ་ཁྲིད་མན་ངག་གི་སྐོར།། ༄༅། །རྫོགས་པའི་སངས་རྒྱས་མྱུར་དུ་ཐོབ་པར་བྱེད་པའི་ཐབས་ནི་གུའི་ཁྲིད་ཡིག་འདིའི་ལུང་མ་གསན་གསུངས་ནས་ལྗགས་ལུང་མ་བྱུང་།་་་་་ ནི་གུ་ཆོས་དྲུག་གི་མན་ངག་རིན་པོ་ཆེའི་གཏེར་མཛོད་ཅེས་བྱ་བ་བཞུགས་སོ།། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚད་མེད་ཡོན་ཏན་མི་ཟད་གཏེར་མངའ་ཞིང་། ། མཐའ་ཡས་འགྲོ་བ་མ་ལུས་སྐྱོབ་པའི་དབང་། ། ཕྲིན་ལས་གངྒཱའི་ཆུ་རྒྱུན་མི་ཟད་པ། ། མ་ལུས་སྐྱོབ་པའི་དབང་པོ་ཁྱོད་ལ་འདུད། ། ཟག་མེད་བདེ་བའི་དཔལ་ལ་རྣམ་རོལ་ཞིང་། ། ཀུན་སྦྱོར་འཆིང་བ་མ་ལུས་གཅོད་པར་མཛད། །
རྡོ་རྗེ་འཆང་གི་ཉེ་ལམ་ཕུལ་བྱུང་བ། ། གསུང་མཛད་ཡེ་ཤེས་མཁའ་འགྲོ་ལ་བཏུད་དེ། ། སྔོན་མེད་ལེགས་པར་བཤད་པ་ཟབ་མོའི་གཏེར། ། དད་ལྡན་སྐྱེ་བོ་རྣམས་ཀྱིས་འཇུག་ངོགས་ཆེ། ། ཐར་འདོད་གདུལ་བྱ་རྣམས་ལ་བསྟན་པར་བྱ། ། རྡོ་རྗེ་འཆང་གིས་ཡེ་ཤེས་ཀྱི་མཁའ་འགྲོ་ནི་གུ་མ་ལ་གསུངས་པའི་སྙན་བརྒྱུད་ཀྱི་གདམས་པ་འདི་ལ་ཆོས་དྲུག་སྟེ། ཐབས་ལམ་བདེ་དྲོད་རང་འབར། རྒྱུ་ལུས་ཆགས་སྡང་རང་གྲོལ། རྨི་ལམ་ཉིང་འཁྲུལ་རང་དག འོད་གསལ་གཏི་མུག་རང་སངས།
འཕོ་བ་མ་བསྒོམས་སངས་རྒྱས། བར་དོ་རྒྱལ་བ་ལོངས་སྐུའོ། ། དང་པོ་ཐབས་ལམ་ལ་གསུམ་སྟེ། སྔོན་འགྲོ། དངོས་གཞི། རྗེས་སོ། ། སྔོན་འགྲོ་ལ་གསུམ། དག་བྱེད་ཨའི་སྟོང་ར། སྟོང་ར་ནད་གདོན་སེལ་བྱེད། རྟགས་གསུམ་སྟོང་རའི་ཁྱད་པར་རོ། །
དང་པོ་དག་བྱེད་ཨའི་སྟོང་ར་སྒོམ་ཚུལ་ནི། སེམས་བསྐྱེད་སྔོན་དུ་བཏང་ནས། རང་གི་སྤྱི་བོར་བླ་མ་སྒོམ་ནས་གསོལ་བ་བཏབ་སྟེ། ནད་གདོན་ཞི་བར་མཛད་དུ་གསོལ། སྡིག་སྒྲིབ་དག་པར་མཛད་དུ་གསོལ། ཏིང་ངེ་འཛིན་ཁྱད་པར་ཅན་རྒྱུད་ལ་སྐྱེ་བར་མཛད་དུ་གསོལ། ཞེས་ལན་མང་དུ་བྱའོ། ། རང་གི་སྨིན་མཚམས་སུ་ཆོས་འབྱུང་དཀར་པོ་རྩ་བ་ཕྲ་བ་ཐུར་དུ་ཟུག་པས་མགྲིན་པར་སླེབ་པ། གདེངས་ཀ་གྱེན་དུ་ཕྱོགས་པའི་སྨིན་མཚམས་དང་། ཟུར་གཉིས་རྣ་བ་གཉིས་སུ་སླེབ་པ་བསྒོམ།
དེའི་ནང་དུ་ཨ་དཀར་པོ་གཅིག་བསམས་ནས་ངག་ཏུ་ཨ་ཨ་ཞེས་བརྗོད་པས། ཨ་ལས་བདུད་རྩིའི་རྒྱུན་བབས་ནས། ནད་གདོན་སྡིག་སྒྲིབ་དག་ནས་ལུས་ཤེལ་སྒོང་དྲི་མ་མེད་པ་ལྟ་བུར་བསྒོམ་མོ། ། གཉིས་པ་སྟོང་ར་ནད་གདོན་སེལ་བྱེད་ནི། ནང་ཚད་པ་ཤས་ཆེ་ན། བདུད་རྩིའི་རྒྱུན་ཤིན་ཏུ་བསིལ་བ་དང་། གྲང་བ་ཤས་ཆེ་ན་བདུད་རྩིའི་རྒྱུན་རེག་བྱ་ཚ་བ་དང་། རླུང་ནད་ལ་བདུད་རྩི་ཞུན་མར་ལྟར་བཅུད་ཅན་དུ་བསྒོམ་མོ། ། གདོན་གནོད་པར་སྲོག་ཆགས་མང་པོ་ཐོན་པར་བསམ་མོ། ། གསུམ་པ་རྟགས་གསུམ་སྟོང་རའི་ཁྱད་པར་ནི།
ནམ་མཁའ་ལ་འཕུར་བ་དང་། ལུས་ལ་ཉི་ཟླའི་འོད་ཤར་བ་ལ་སོགས་ནི། སྡིག་པ་དག་པའི་རྟགས་སོ། ། ལུས་ལ་འཁྲུ་སྐྱུགས་དང་། ཁྲག་འཛག་པ་ལ་སོགས་ནི། ནད་ཐོན་པའི་རྟགས་སོ། ། སྡོམ་དང་སྡིག་པ་སོགས་སེམས་ཅན་ཐོན་པ་ནི། གདོན་ཐོན་པའི་རྟགས་སོ། ། དེ་རྣམས་དངོས་སམ་རྨི་ལམ་ཅི་རིགས་པར་འབྱུང་ངོ་། ། སྔོན་འགྲོའི་ཆོས་བསྟན་ཟིན་ཏོ། །
གཉིས་པ་ཐབས་ལམ་བདེ་དྲོད་ཀྱི་དངོས་གཞི་ལ་ལྔ་ལས། དང་པོ་ལུས་གནད་མེའི་སྟོང་ར་ནི། རང་ཉིད་རྡོ་རྗེ་རྣལ་འབྱོར་མ་སྐུ་མདོག་དམར་མོ་ཞལ་གཅིག་ཕྱག་གཉིས་མ། གཡས་གཡོན་གྱིས་གྲི་གུག་དང་ཐོད་པ་འཛིན་པ། གྲུ་མོ་ན་ཁ་ཊྭཱཾ་ཀ་བསྣམས་པའི་སྤྱི་བོར་བླ་མ་སྔར་བཞིན་བསྒོམ་ལ། བདེ་དྲོད་དང་བདེ་སྟོང་གི་ཏིང་ངེ་འཛིན་རྒྱུད་ལ་སྐྱེ་བར་མཛད་དུ་གསོལ། ཞེས་གསོལ་བ་དྲག་ཏུ་གདབ་ཅིང་། ལུས་ཀྱི་ཕྱི་ནང་མེའི་རང་བཞིན་དུ་བསྒོམས་ལ། ལྟེ་བའི་ཐད་ཀའི་ཕྱོགས་བཞིར་མེ་ངང་པའི་སྒོ་ང་ཙམ་རེ་བསྒོམ། གཉིས་པ་གཏུམ་མོ་ཁ་ཟས་སུ་བཟའ་བ་ནི།
རང་ཉིད་ཙོག་པུར་བྱས་པའི་རྐང་ལག་གཉིས་བསྣོལ་ལ་ལག་པ་གཡས་པས་རྐང་པའི་མཐེ་བོང་གཉིས་བཟུང་ལ། རང་ཉིད་རྗེ་བཙུན་མར་བསྒོམས་པའི་རྩ་གསུམ་གསལ་གདབ། རྩ་གསུམ་འཛོམ་སར་རཾ་ལས་མེ། ཡཾ་ལས་རླུང་གཡོས། མེའི་དབྱིབས་མགོ་མཇུག་ཕྲ་བ། དཀྱིལ་སྦོམ་པ། རྩེ་མོ་མགྲིན་པར་སླེབ་པ། མེ་འུར་སྒྲ་དང་བཅས་པས་ཁོང་ཁེངས་པར་བསམས། སྤྱོད་ལམ་ནི་ལུས་ཀྱི་ལས་སུ་འཁྲུལ་འཁོར། ངག་གི་ལས་སུ་རླུང་བཟུང་། །
མི་ཐུབ་ཙ་ན་ཤ་ཁྲག་ན་མར་བཏང་བས་དྲོད་མྱུར། ཡིད་ཀྱི་ལས་སུ་མེ་འབར་བཞིན་པ་ལ་དམིགས་པ་འཛིན་ནོ། ། གསུམ་པ་གཏུམ་མོ་གོས་སུ་གྱོན་པ་ནི། པུས་བྲང་སྦྱར་ལ་ལྐོག་མ་པུས་མོ་ལ་བཀལ། ལག་པ་བསྣོལ་ལ། ལག་མཐིལ་མཆན་འོག་ཏུ་དགབ། མེའི་དམིགས་པ་སྔར་བཞིན་བྱས་ལ་སྟེང་འོག་གི་རླུང་བཟུང་ངོ་། ། བཞི་པ་གཏུམ་མོ་གདན་དུ་བཏིང་བ་ནི། རླུང་དང་དམིགས་པ་གོང་བཞིན་བྱས་ལ། རྐང་པ་གཅིག་གིས་སྒྱུད་མོ་ཁུང་གི་བོལ་གོང་མནན་ནས་སྒོར་མོར་ཉལ་ལོ། །
ལྔ་པ་སྲིད་པའི་དབང་ཞུ་བ་ནི། སྤྱི་བོར་པད་ཟླའི་སྟེང་དུ་བླ་མ་བསྒོམ་ལ། བླ་མའི་ཐུགས་ཀ་ནས་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་བྱིན་རླབས་གཅིག་ཏུ་བསྡུས་ནས་བླ་མའི་ཐུགས་ཀར་ཐིམ། བླ་མ་རིན་པོ་ཆེས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ། བླ་མའི་སྐུ་ལས་འོད་ཟེར་དཀར་པོ་འཕྲོས་རང་གི་གནས་གསུམ་ལ་ཐིམ། རྐང་མཐིལ་ཡན་ཆད་འོད་ཀྱིས་གང་ནས་ལུས་ངག་ཡིད་གསུམ་གྱི་སྒྲིབ་པ་དག གསུམ་པོ་ཐ་དད་དུ་འཛིན་པའི་དྲི་མ་དག་ཅིང་། དབང་བཞི་ཐོབ་པར་བསམ་མོ། ། རྗེས་ལ་གཉིས་ཏེ།
གེགས་རང་གྲོལ་དང་། རླུང་རྟར་ཞོན་པའོ། ། གེགས་རང་གྲོལ་ནི། གང་ན་སར་རིན་པོ་ཆེ་འབར་བ་ལྟ་བུ་བསམས་ལ། རླུང་དྲག་ཏུ་བུས་ལ་ནད་གདོན་ཐམས་ཅད་ཕྱིར་ཐོན་པར་བསམ་མོ། ། གཉིས་པ་རླུང་རྟར་ཞོན་པ་ནི། འགྲོ་བའི་ཚེ་ལག་པ་གཉིས་ཁུ་ཚུར་བཅངས་ལ་མཆན་ཁུང་དུ་བཅུག་ལ། རླུང་གི་ལྷ་མོ་གཤོག་པ་ཅན་གཉིས་ཀྱིས་བཏེག་པར་བསམས་ལ་འགྲོ་ན་རྟ་མཆོག་དང་མཉམ་པའི་འགྲོས་འབྱུང་ངོ་། ། ཐབས་ལམ་བདེ་དྲོད་རང་འབར་གྱི་གདམས་པ་བསྟན་ཟིན་ཏོ། ། གཉིས་པ་རྒྱུ་ལུས་ཆགས་སྡང་རང་གྲོལ་ལ།
ཅིར་སྣང་བདེན་མེད་ལམ་ཁྱེར་དང་། རང་ལུས་སྣང་སྟོང་ལྷ་སྐུ་གཉིས་སོ། ། དང་པོ་ལ། འགྲོ་དྲུག་སྒྱུ་མར་འཆར་བྱེད་ནད་གདོན་སྒྱུ་མའི་ལམ་ཁྱེར། འཆར་བྱེད་ཡོན་ཏན་ཚོགས་དྲུག ཞེན་མེད་སྒྱུ་མ་རང་ཤར་རོ། ། དང་པོ་ནི། རང་ཡི་དམ་དུ་བསྒོམས་པའི་ལྟེ་བར། ཆོས་འབྱུང་གྲུ་གསུམ་བསྒོམ་པའི་ནང་དུ། རིགས་དྲུག་སེམས་ཅན་བསམས་ལ།
དེ་ཐམས་ཅད་རང་གི་འཁྲུལ་སྣང་ཙམ་ཡིན་གྱི་སྣང་ལ་རང་བཞིན་མེད་པ་སྒྱུ་མ་ལྟ་བུར་བསྒོམ་མོ། ། གཉིས་པ་ནད་གདོན་སྒྱུ་མའི་ལམ་ཁྱེར་ནི། ནད་ཀྱི་ངོ་བོ་བདེན་མེད་སྒྱུ་མར་སྒོམས། གདོན་གྱིས་གནོད་ན་གདོན་གང་གནོད་པ་དེ་སྣ་བུག་གཡས་ནས་ལྟེ་འོག་ཆོས་འབྱུང་གི་ནང་དུ་བཅུག་ལ། ཆོས་འབྱུང་ཁ་བསྡུས་དཀྲུག་འཁོར་བྱ། གནོད་བྱེད་དེ་སྡུག་བསྔལ་ཉམས་སུ་མྱོང་བས་འགྱོད་པ་སྐྱེས་པར་བསམ། དེ་ནས་མདུན་དུ་ཐོན་པ་ལ་ལན་ཆགས་ཀྱི་གཏོར་མ་བྱིན་ནས། གནོད་བྱ་གནོད་བྱེད་བདེན་མེད་དུ་བསྒོམ་མོ། ། གསུམ་པ་འཆར་བྱེད་ཡོན་ཏན་ཚོགས་དྲུག་ནི། བློ་ལ་གཟུགས་སོགས་ཚོགས་དྲུག་གི་ཡུལ་གང་སྣང་ཐམས་ཅད་བདེན་མེད་དུ་བསྒོམས་པས།
ཚོགས་དྲུག་གི་སྣང་བ་ཐམས་ཅད་བདེན་མེད་དུ་འཆར་རོ། ། བཞི་པ་ཞེན་མེད་སྒྱུ་མ་རང་ཤར་ནི། རྗེས་ཐོབ་ཏུ་གང་སྣང་ཐམས་ཅད་སྒྱུ་མ་ལྟ་བུར་ཤར་བའི་ངང་ནས། བསྟོད་སྨད་ཀྱི་སྒྲ་ཐམས་ཅད་སྒྱུ་མ་ལྟ་བུར་ཤར་བས་ཆགས་སྡང་གྲོལ་བའོ། ། གཉིས་པ་རང་ལུས་སྣང་སྟོང་ལྷ་སྐུ་ནི། རང་ཉིད་བདེ་མཆོག་སྐུ་མདོག་སྔོན་པོ་ཞལ་གཅིག་ཕྱག་གཉིས་རྡོ་རྗེ་དྲིལ་བུ་ཐུགས་ཁར་བསྣོལ་བ། གཡས་བརྐྱངས་གཡོན་ཅུང་ཟད་བསྐུམ་པ། མེ་ལོང་ནང་གི་གཟུགས་བརྙན་ནམ། འཇའ་ཚོན་ལྟར་སྣང་ལ་རང་བཞིན་མེད་པར་བྱའོ། ། དེ་ནས་སྐུ་དེ་ཉིད་བརྒྱ་སྟོང་ལ་སོགས་སྤྲོ་བར་བྱས་ནས།
ཕྱི་གང་སྣང་ཐམས་ཅད་ལྷའི་སྐུ་སྒྱུ་མ་ལྟ་བུར་བསླབ་བར་བྱའོ། ། སྒྱུ་ལུས་བསྟན་ཟིན་ཏོ། ། གསུམ་པ་རྨི་ལམ་ཉིང་འཁྲུལ་རང་དག་ལ། རྨི་ལམ་བཟུང་བ། སྦྱང་བ། སྤྲུལ་བསྒྱུར། ཡུལ་སྣང་གཏན་ལ་དབབ་པའོ། ། དང་པོ་རྨི་ལམ་བཟུང་བ་ལ། རང་ཟིན་དང་། འཆུག་མེད་དོ། །
དང་པོ་རང་ཟིན་ནི། ཐིག་ལེ་དབང་བཞིའི་གནད་ཀྱིས་གཟུང་བ་ནི། བླ་མའི་རྣལ་འབྱོར་བྱས་ཏེ། རྨི་ལམ་ཟིན་པའི་གསོལ་བ་དྲག་ཏུ་བཏབ་བོ། ། རང་གི་སྤྱི་བོར་ཧཾ་ལས་ཐིག་ལེ་དཀར་པོ་སྲན་མ་ཙམ་ཞིག་ཆད། སྙིང་ཁར་བྱུང་བས་གཏི་མུག་དག གསང་གནས་ཀྱི་ཧཱུྃ་ལས་ཐིག་ལེ་དམར་པོ་གཅིག་ཆད་སྙིང་ཁར་བྱུང་བས་འདོད་ཆགས་དག གཉིས་ཀ་དབྱེར་མེད་དུ་ཐིམ་པས་ཞེ་སྡང་རང་དག་དུ་སོང་བར་བསྒོམ་མོ། ། དེ་ནས་ཐིག་ལེ་གཉིས་པོ་སྙིང་ཁར་ཆོས་འཁོར་དུ་འབྲོས་འདེད་ཀྱི་ཚུལ་གྱིས་སྒོར་རོ་རོ་འཁོར་བ་ལ་རྩེ་གཅིག་ཏུ་དམིགས་ལ། ང་གཉིད་དུ་སོང་འདུག་འདི་ཀ་རྨི་ལམ་སྒྱུ་མ་ཡིན་སྙམ་དུ་དྲན་འདུན་དྲག་པོ་བྱ།
ཐིག་ལེ་འཁོར་བ་བུམ་དབང་། སྐབས་སུ་རེག་པ་གསང་དབང་། རེག་པས་བདེ་བ་སྐྱེས་པ་གསུམ་པ། གཅིག་ལ་གཅིག་ཐིམ་ནས་འོད་དུ་ཡལ། མི་དམིགས་པར་སོང་བར་བསམ་པ་བཞི་པའོ། ། གཉིད་དུ་འགྲོ་ཁར་ཐིག་ལེ་གཅིག་ལ་གཅིག་ཐིམ་ནས་འོད་དུ་ཡལ་སོང་བ་མི་རྟོག་པའི་ངང་ལ་རྨི་ལམ་བཟུང་ངོ་། ། དེས་རྨི་ལམ་རང་ཟིན་འབྱུང་ངོ་། ། ཟིན་པའི་ཚུལ། ཐག་མར་གཉིད་ཐུན་ཕྲ་མང་པོ་འབྱུང་ངོ་། ། དེ་ནས་རྨི་ལམ་ལ་རྨི་ལམ་དུ་ངོ་ཤེས་བཞིན།
དེའང་འཇམ་ཟིན་དང་རྩུབ་ཟིན་གཉིས་གང་རུང་འབྱུང་ངོ་། ། གཉིས་པ་འཆུག་མེད་ལ། ལྷ་སྐུ་ལ་བཟུང་བ། བླ་མ་ལ་བཟུང་བ། རྟོག་བཅས་ལམ་དུ་ཁྱེར་བའོ། ། དང་པོ་ལྷ་སྐུ་བཟུང་བ་ནི། རང་གི་སྟེང་རླུང་ཐིག་ལེ་དཀར་པོ་དང་འགྲོགས། འོག་རླུང་ཐིག་ལེ་དམར་བ་དང་འགྲོགས། ལྟེ་བར་འཁོར་བ་རྨི་ལམ་སྒྱུ་མའི་དྲན་འདུན་རྩེ་གཅིག་ཏུ་བྱས་ལ་རླུང་གཉིས་སྦྱོར། གཉིད་དུ་འགྲོ་ཁར་ཐིག་ལེ་དཀར་པོ་སྣ་བུག་གཡས་ནས་ཐོན།
དམར་བ་གཡོན་ནས་ཐོན་ནས་སྨིན་ཕྲག་དུ་འཁོར་བ་ལ་རྨི་ལམ་དྲན་འདུན་བཏང་། དེ་ནས་ཐིག་ལེ་དཀར་བ་བདེ་མཆོག་དཀར་པོར་གྱུར། དམར་བར་ཡུམ་དུ་གྱུར་པ་མདུན་དུ་དམིགས་ལ་དྲན་འདུན་བྱ། དེ་མཐར་ཡུམ་ཡབ་ལ་ཐིམ། ཡབ་འོད་དུ་ཡལ་སོང་བའི་མི་རྟོག་པའི་ངང་ལ་རྨི་ལམ་བཟུང་ངོ་། ། གཉིས་པ་བླ་མ་ལ་བཟུང་བ་ནི། རང་བདེ་མཆོག་ཏུ་བསྒོམས་པའི་ཐུགས་ཀར་ཧཱུྃ་དཀར་པོ་ཞིག་བསམས་ནས། ཧཱུྃ་གི་འོད་ཀྱིས་བླ་མ་གསལ། བླ་མའི་འོད་ཀྱིས་ཡི་དམ་གསལ་བ་ལ་དྲན་འདུན་རྩེ་གཅིག་ཏུ་བཏང་ངོ་། ། གཉིད་དུ་འགྲོ་ཁར་ཡི་དམ་བླ་མར་ཐིམ།
བླ་མ་ཧཱུྃ་ལ་ཐིམ། ཧཱུྃ་འོད་དུ་ཡལ་སོང་བའི་མི་རྟོག་པའི་ངང་ལ་རྨི་ལམ་བཟུང་ངོ་། ། གསུམ་པ་རྟོག་བཅས་ལམ་དུ་ཁྱེར་བ་ནི། རྨི་ལམ་ཟིན་པར་བྱེད་པའི་རྒྱུ། གཉིད་དང་རྨི་ལམ་བར་གྱི་རྟོག་པ་ཡིན་པས། སྔར་གྱི་དམིགས་པ་ལ་སེམས་གཏད་ནས་དྲན་འདུན་དྲག་པོ་བཏང་བའི་མཐར། གཉིད་ལོག་པས་གཉིད་དུ་མ་སོང་བའི་སྣང་བ་འགགས། གཉིད་དང་རྨི་ལམ་རགས་པ་མ་ཤར་བའི་བར་དེར་མིའམ་ཕྱུགས་ལ་སོགས་པའི་རྟོག་པ་རབ་རིབ་བྱུང་བ་དེ། འདི་རྨི་ལམ་དུ་འདུག་སྙམ་དུ་ངོས་ཟིན་པར་བྱས་ནས། མིག་མི་འབྱེད་པར་འོག་རླུང་བསྐུམ་པས་རྨི་ལམ་མི་ཟིན་མི་སྲིད་དོ། །
གཉིས་པ་རྨི་སྦྱང་བ་ལ། ལུས་སེམས་ཀྱིས་སྦྱང་བ་དང་། བདག་མེད་མས་སྦྱང་བ། འདུན་པས་སྦྱང་བའོ། ། དང་པོ་ལུས་སེམས་ཀྱིས་སྦྱང་བ་ནི། ། རྨི་ལམ་དུ་ཡིད་ཀྱིས་ཡ་ང་བའི་གཡང་ས་སྤྲུལ་ནས་དེ་ལ་མཆོང་བ་ལ་སོགས་པ་དང་། རྒྱ་མཚོ་ཆེན་པོར་སྤྲུལ་ནས་དེའི་ནང་དུ་མཆོང་རྒྱུགས་ལ་སོགས་པ་བྱེད་པས་སྦྱང་ངོ་། ། གཉིས་པ་བདག་མེད་མས་སྦྱང་བ་ནི། རང་ཡི་དམ་དུ་གསལ་བའི་ནོར་བུ་ལ་ཧཱུྃ་སྔོན་པོ་བསམ། མདུན་དུ་བདག་མེད་མ་བསྒོམས་པའི་གསང་གནས་སུ།
ཨོཾ་ཨཾ་སྭཱཧཱ། ཞེས་པ་སྔོན་པོ་བསམ། བཟླས་པ་བྱས་པས་སྔགས་འོད་ཟེར་སྔོན་པོ་བྱུང་ནས་ནོར་བུའི་ཧཱུྃ་ལ་ཕོག་པས། དེའང་འོད་དུ་ཞུ་བ་འདྲེས་ནས། གསང་གནས་ནས་ཡར་སོང་བས་ལུས་བདེ་ཁྲིལ་བྱུང་བས་སྡིག་སྒྲིབ་སྦྱངས་པར་བསམ། ཡང་སྔགས་བཟླས་པས་འོད་བྱུང་། བདག་མེད་མ་ལ་ཕོག འོད་དུ་ཞུ། གསང་གནས་ནས་ཡར་སོང་། སྔར་ལྟར་སྡིག་སྒྲིབ་སྦྱངས།
མཐར་རང་ལུས་འོད་སྔོན་པོ་དེ་ཡང་སྔོ་ཡལ་གྱིས་སྟོང་སངས་ཀྱིས་བསམས་ནས། ཕྱག་རྒྱ་ཆེན་པོ་གསལ་སྟོང་འཛིན་མེད་ཀྱི་ངང་ལ་བཞག་གོ ། ཡི་དམ་གཞན་ལའང་སྦྱར་རོ། ། འདུན་པས་སྦྱང་བ་ནི། སེམས་ཅན་དང་རི་ལ་སོགས་པ་གང་མཐོང་ལ་ཕར་ཐལ་ཚུར་ཐལ་ལ་སོགས་པས་སྦྱང་ངོ་། ། གསུམ་པ་སྤྲུལ་བསྒྱུར་ལ་གཉིས་ཏེ། མ་དག་པའི་སྤྲུལ་བསྒྱུར་དང་། དག་པའི་སྤྲུལ་བསྒྱུར་རོ། ། དང་པོ་མ་དག་པའི་སྤྲུལ་བསྒྱུར་ནི། གཉིད་དུ་སོང་བའི་དུས་སུ་རྨི་ལམ་གྱི་གནས་སྐབས་ཤེས་པར་བྱས་ནས།
སྟག་ལ་སོགས་པ་བྱུང་ན། སེང་གེ་ལ་སོགས་པར་སྤྲུལ་ནས་འདུལ་ལོ། ། ཀླུ་བདུད་བྱུང་ན་ཁྱུང་དུ་སྤྲུལ་ནས་འདུལ། རྒྱལ་པོ་བྱུང་ན་རྟ་མགྲིན་དུ་སྤྲུལ་ནས་འདུལ་བ་སོགས་ཡིད་ཀྱིས་དཔགས་ནས་གཉེན་པོ་གང་ལ་གང་འདུལ་དུ་བྱའོ། ། དག་པ་ལྷའི་སྤྲུལ་བསྒྱུར་ནི། ཡི་དམ་ལྷའི་སྐུ་མདོག་ཕྱག་མཚན་གསལ་གདབ་ཅིང་། ལྔ་དང་བཅུ་ལ་སོགས་པར་སྤེལ་ནས་སྤྲུལ་བསྒྱུར་གང་མོས་གང་འདོད་དུ་བྱའོ། ། བཞི་པ་ཡུལ་སྣང་གཏན་ལ་དབབ་པ་ལ། རབ་འབྲིང་ཐ་མ་གསུམ་ལས། རབ་ནི།
ཡུལ་འདི་དང་འདིར་གཏན་ལ་དབབ་པར་བྱའོ། ། སྙམ་པའི་འདུན་པ་དྲག་པོ་སྔོན་དུ་བཏང་ནས། ལྟ་བར་འདོད་པའི་ཡུལ་རང་གི་སྙིང་ཁར་མེ་ལོང་དུ་གཟུགས་བརྙན་ཤར་བ་ལྟར་བཀོད་ནས་གསལ་བཏབ་པས། ཡུལ་ཇི་ལྟ་བ་བཞིན་གཏན་ལ་ཕེབས་སོ། ། འབྲིང་ཡིད་ཀྱིས་བྱ་རྒོད་སོགས་སྤྲུལ་ནས། ཡིད་ལུས་ཀྱིས་ལྟར་ཕྱིན་པས་གཏན་ལ་ཕེབས་སོ། ། ཐ་མ་ཐབས་ཀྱི་ཡུལ་སྣང་གསལ་བྱེད་ལ་གསུམ་སྟེ། བདག་མེད་མ་ཡུལ་སྣང་འཆར་བྱེད། ཨ་ཡུལ་སྣང་རང་གསལ། ཐིག་ལེ་ཡུལ་སྣང་གསལ་བྱེད་དོ། །
དང་པོ་ནི། རང་ཡི་དམ་དུ་བསྐྱེད་པའི་ལྟེ་བར་ཐོད་པ་བསམས་པའི་ནང་དུ། ཨོཾ་ཨཾ་སྭཱཧཱ། ཞེས་པ་བསྒོམས་ལ། ངག་གི་བཟླས་པ་བྱས་པས། འོད་ཟེར་ཁ་དོག་ལྔ་ལྡན། སྣ་བུག་གཡས་གཡོན་ནས་འཕྲོས་པས། བདག་མེད་མ་ལ་སོགས་ཡི་དམ་གྱི་ལྷ་རང་རང་གི་སྔགས་སྒྲ་དི་རི་རི་སྒྲོགས་པ་བྱུང་ནས། སྣོད་བཅུད་ཐམས་ཅད་གཞལ་ཡས་ཁང་དང་ཡི་དམ་གྱི་ལྷར་གྱུར། འོད་ཟེར་གྱི་སྣ་ལ་མཆོད་པ་ཐོགས་པའི་ལྷ་མོ་དཔག་ཏུ་མེད་པས་ཡི་དམ་མཆོད་པར་བསམས།
ཡུལ་སྣང་གང་འདོད་ཐམས་ཅད་གཏན་ལ་ཕེབས་པའི་གསོལ་བ་དྲག་ཏུ་འདེབས་སོ། ། ཉིན་མཚན་གཉིས་ཀར་འབད་དོ། ། གཉིད་ལོག་ཁར་རང་ཉིད་ཀྱི་ལྟེ་བའི་ཐོད་པའི་ནང་གི་སྔགས་དེ་བདག་མེད་མར་གྱུར། དེའི་ཐུགས་ཀར་གང་ལྟ་བར་འདོད་པའི་ཞིང་ཁམས་ལ་སོགས་པའི་ཡུལ་སྣང་ཐམས་ཅད་མེ་ལོང་ནང་གི་གཟུགས་བརྙན་ལྟར་བཀྲ་ལམ་མེ་གསལ་བཏབ་ལ་གཉིད་ལོག་པར་བྱའོ། ། དེས་ཡུལ་སྣང་ཐམས་ཅད་གཏན་ལ་ཕེབས་སོ། ། གཉིས་པ་ཨ་ཡུལ་སྣང་རང་གསལ་ནི། རང་ཡིད་དམ་དུ་གསལ་བའི་རྩ་དབུ་མའི་ལྟེ་བའི་ཐད་ཀར་ཡི་གེ་ཨ་དཀར་ལ་འཚེར་བའི་འོད་ཀྱིས། རྩ་དབུ་མ་ཁེངས་པར་ཉིན་མཚན་རྩེ་གཅིག་ཏུ་བསྒོམ་མོ། ། གསུམ་པ་ཐིག་ལེ་ཡུལ་སྣང་གསལ་བྱེད་ནི། རང་གི་སྤྱི་བོའི་ཧཾ་ལས་ཐིག་ལེ་དཀར་པོ།
གསང་གནས་ཀྱི་ཧཱུྃ་ལས་དམར་པོ་དང་། ལྟེ་བའི་ཨ་ལས་ཐིག་ལེ་དམར་སྐྱ་བྱུང་ནས། དེ་རྣམས་སྙིང་ཁར་འདྲེས་ཤིང་གཅིག་ཏུ་གྱུར་པའི་འོད་ཟེར་བ་ཐག་ལྟ་བུ། གང་ལྟ་བར་འདོད་པའི་ཡུལ་སྣང་དེར་བཅུག་ལ། དེ་ལ་སེམས་རྩེ་གཅིག་ཏུ་གཏད་ནས་གཉིད་ལོག་པར་བྱའོ། ། དེས་ལྟ་བར་འདོད་པའི་ཡུལ་སྣང་གཏན་ལ་ཕེབས་སོ། ། དེ་ཡང་རྨི་ལམ་ལེགས་པར་ཟིན་པ་ལ་བརྟན་པ་ཐོབ་པ་དང་། དེ་ནས་རིམ་གྱིས་སྦྱོང་སྤེལ་ལ་སོགས་པ་བྱ། རྨི་ལམ་ཉིང་འཁྲུལ་རང་དག་བསྟན་ཟིན་ཏོ། ། བཞི་པ་འོད་གསལ་གཏི་མུག་རང་སངས་ལ་གཉིས་ཏེ།
མཚན་བཅས་ཀྱི་འོད་གསལ། མཚན་མེད་ཀྱི་འོད་གསལ་ལོ། ། དང་པོ་ལ་གསུམ་སྟེ། འོད་གསལ་བཟུང་བ། ལམ་དུ་ཁྱེར་བ། བསྲེ་བའམ། མཐར་ཐུག་གི་འོད་གསལ་ལོ། ། དང་པོ་འོད་གསལ་བཟུང་བ་ལ་དམིགས་པའི་གནད་གསུམ་སྟེ། ཨ་ལ་བཟུང་བ། བདག་མེད་མ་ལ་བཟུང་བ།
བླ་མ་ལ་བཟུང་བའོ། ། དང་པོ་ཨ་ལ་བཟུང་བ་ནི། རང་ཉིད་ཡི་དམ་དུ་གསལ་བའི་རྩ་དབུ་མ་ལྟེ་འོག་སོར་བཞི་ཙམ་དུ་རང་གི་སེམས་ཉིད་ཨ་དཀར་པོ་འོད་ཀྱི་རང་བཞིན་ཅན་དུ་བསམས་ལ། སེམས་སྟོང་ཉིད་ནམ་མཁའ་ལྟ་བུའི་ངང་ལ་བཞག་གོ ། གཉིས་པ་བདག་མེད་མ་ལ་བཟུང་བ་ནི། ཀླད་པ་དང་ཐོད་པའི་བར་དུ་བདག་མེད་མ་དཀར་མོ་ཚོན་གང་པ་ཞིག་བསྒོམ་ཞིང་། དེའི་ཐུགས་ཁར་ཨ་དཀར་མོ་གཅིག་བསྒོམ། དེ་ལས་འོད་འཕྲོས་པས། ཀླད་པའི་ཕྱི་ནང་སྦྱངས་ཏེ། ཐོད་པ་དུང་ཁང་གི་གཞལ་ཡས་ཁང་འོད་ཀྱི་རང་བཞིན་དཀར་ལམ་མེ་བ་ལ་སེམས་རྩེ་གཅིག་ཏུ་གཏད་པར་བྱའོ། །
དེ་ནས་ཐམས་ཅད་སྟོང་ཉིད་ནམ་མཁའ་ལྟ་བུར་བསྒོམ་མོ། ། གསུམ་པ་བླ་མ་ལ་བཟུང་བ་ནི། རང་ཡི་དམ་དུ་གསལ་བའི་ཐུགས་ཀར། བླ་མ་ཐིག་ལེའི་ངོ་བོ་བདེ་བའི་རང་བཞིན་ཅན་ཅིག་བསམ། དེའི་དཀྱིལ་དུ་ཧཱུྃ་དཀར་པོ་འོད་ཀྱི་རང་བཞིན་ཅན་གཅིག་བསམ། ཧཱུྃ་ལས་འོད་འཕྲོས་བླ་མ་གསལ། བླ་མ་ལས་འོད་འཕྲོས་ཡི་དམ་གསལ་བར་བསམ་ལ་རྩེ་གཅིག་ཏུ་སེམས་གཏད་ལ་བསྒོམ། འོད་གསལ་བཟུང་བའི་དམིགས་པ་འདི་རྣམས་ལ་མ་ཡེངས་པའི་ངང་ནས་སྒྲིམ་ལྷོད་རན་པར་བྱས་ལ། ཉིན་མཚན་གཉིས་ཀར་རྩེ་གཅིག་ཏུ་འབད་ལ་བསྒོམ། ཁྱད་པར་དུ་གཉིད་དུ་འགྲོ་ཁར་གཉིད་དུ་མ་སོང་བའི་སྣང་བ་འགགས།
གཉིད་དང་རྨི་ལམ་རགས་པ་མ་ཤར་བའི་བར་དེར། རྣམ་རྟོག་གཞན་གྱིས་མ་ཡེངས་པར་འོད་གསལ་ལ་རྟོག་པ་མེད་པར་དམིགས་པ་ལ་སེམས་རྩེ་གཅིག་ཏུ་གཏད་པས་འོད་གསལ་མི་ཟིན་མི་སྲིད་དོ། ། འོད་གསལ་བསྒོམ་པའི་དོན་ནི། རང་གི་སེམས་སྟོང་ཉིད་ནམ་མཁའ་ལྟ་བུར་བསྒོམ་པའོ། ། གཉིས་པ་ལམ་ཁྱེར་ལ་གཉིས་ཏེ། ཉིན་པར་སྐུ་གསུམ་ལམ་ཁྱེར། མཚན་མོ་སྐུ་གསུམ་རང་ཤར་རོ། ། དང་པོ་ནི། ཉིན་པར་ཅི་སྣང་ཐམས་ཅད་སྟོང་པ་ཉིད་དུ་རྟོགས་པར་བྱས་ལ། སྟོང་པའི་ཆ་ངོ་བོ་ཉིད་སྐུ།
གསལ་བའི་ཆ་ལོངས་སྐུ། ཉམས་སུ་མྱོང་བ་སྤྲུལ་སྐུ་ངོས་བཟུང་སྟེ། དེ་ལྟར་ལམ་དུ་ཁྱེར་རོ། ། མཚན་མོ་སྐུ་གསུམ་རང་ཤར་ནི། སེམས་སྟོང་པ་ཉིད་དང་གསལ་ཆ་ཉམས་སུ་མྱོང་བའི་ཆ་གསུམ་འཆར་བའོ། ། གསུམ་པ་བསྲེ་བ་ལ་གསུམ་སྟེ། གསལ་སྟོང་དབྱེར་མེད་དུ་བསྲེ་བ། ཉིན་མཚན་དབྱེར་མེད་དུ་བསྲེ་བ། མཉམ་རྗེས་དབྱེར་དུ་བསྲེ་བ། ། དང་པོ་ནི་གང་སྣང་ཐམས་ཅད་འཇའ་ཚོན་ལྟར་སྣང་ལ་རང་བཞིན་མེད་པར་བསྒོམ་པའོ། །
གཉིས་པ་ཉིན་མཚན་དབྱེར་མེད་དུ་བསྲེ་བ་ནི། ཉིན་པར་གོམས་པའི་སྟོབས་མཚན་མོ་སྦྱར། མཚན་མོ་གོམས་པའི་སྟོབས་ཉིན་པར་ལ་སྦྱར་བའོ། ། གསུམ་པ་མཉམ་རྗེས་དབྱེར་མེད་དུ་བསྲེ་བ་ནི། མཉམ་བཞག་ཏུ་བསྒོམ་པ་ལྟར་རྗེས་ཐོབ་ཏུ་ཡང་བསྒོམ་མོ། ། རྗེས་ཐོབ་དུ་གསལ་འདེབས་པ་ལྟར་མཉམ་བཞག་ཏུ་ཡང་བསྒོམ་པའོ། ། གཉིས་པ་མཚན་མེད་ཀྱི་འོད་གསལ་ལ་གཉིས་ཏེ། དཔེའི་འོད་གསལ་དང་། དོན་གྱི་འོད་གསལ་ལོ། ། དང་པོ་ནི།
ནམ་ལངས་པའི་དུས་སུ་མུན་པ་སངས་ཤིང་། ཉི་མ་མ་ཤར་བའི་བར་གྱི་སྤྲིན་མེད་པའི་ནམ་མཁའ་ལྟ་བུའོ། ། དོན་གྱི་འོད་གསལ་ནི། རང་གི་སེམས་རང་བཞིན་གྱིས་སྟོང་པ། རྣམ་པར་རྟོག་པས་མ་བསླད་པའི་སེམས་ཀྱི་ངོ་བོའམ། རང་བཞིན་སྟོང་པ་ཉིད་དོ། ། འདི་གཉིས་ནི་གསང་འདུས་ཀྱི་རྒྱུད་དང་། ཀླུ་སྒྲུབ་ཀྱི་རིམ་ལྔ་དང་། ཨརྻ་དཱེ་བའི་མངོན་པར་བྱང་ཆུབ་པའི་རིམ་པ་དང་གསུམ་ལས་བཤད་དོ། ། མདོར་ན་སེམས་ཀྱི་ཡུལ་སྟོང་པ་ཉིད།
ཡུལ་ཅན་སྟོང་ཉིད་རྟོགས་པའི་བློ་ལ་བཤད་དོ། ། ཨརྻ་དཱེ་བས་འོད་གསལ་དང་ཡང་དག་པའི་མཐའ་གཉིས་མིང་གི་རྣམ་གྲངས་སུ་བཤད། ཡུལ་ཅན་ལ་འོད་གསལ་དུ་བཤད་པ་ནི། ཡུལ་གྱི་མིང་གིས་བཏགས་ནས་བཤད་པའོ། ། འོད་གསལ་བཤད་ཟིན་ཏོ། ། འཕོ་བ་ལ་རབ་འབྲིང་མཐའ་གསུམ་སྟེ། རབ་དམིགས་མེད་ཆོས་སྐུའི་འཕོ་བ། འབྲིང་ལོངས་སྐུའི་འཕོ་བ། ཐ་མ་དག་པ་མཁའ་སྤྱོད་ཀྱི་འཕོ་བའོ། ། དང་པོ་ནི།
ཆོས་ཐམས་ཅད་སྟོང་པ་ཉིད་དུ་རྟོགས་པར་བྱས་ནས་འཕོ་བྱ། འཕོ་བྱེད་དང་བྲལ་བ་རྟོགས་པའི་ཡུལ་གྱིས་འཕོ་བའོ། ། འབྲིང་ཡི་དམ་ལོངས་སྐུའི་འཕོ་བ་ནི། རང་ཡི་དམ་དུ་བསྒོམ། རྩ་དབུ་མ་གསལ་བཏབ་ནས། དབུ་མའི་ལྟེ་བའི་ཐད་ཀར་སེམས་ཀྱི་ངོ་བོ་ཧཱུྃ་སྔོན་གཅིག་བསྒོམས། སྤྱི་གཙུག་ཏུ་ཡི་དམ་བསྒོམས་ནས། དེའི་ཐུགས་ཀ་ནས་འོད་ཟེར་བ་ཐག་ལྟ་བུ་བྱུང་ནས། ཧཱུྃ་གི་མགོ་ལ་ལྕགས་ཀྱུས་བཏབ་པ་ལྟར་བྱས་ནས། ཁྲོན་སྐྱོགས་དྲངས་པ་ལྟ་བུའི་ཚུལ་དུ་བྱས་ནས།
ཧཱུྃ་ཡི་དམ་གྱི་ཐུགས་ཀར་ཐིམ་ནས། ཡི་དམ་དགའ་ལྡན་ནམ། འོག་མིན་གྱི་གནས་སུ་གཤེགས་པར་བསམས། སྦྱང་བའི་དུས་སུ་ཧཱུྃ་ཐོད་པའི་འོག་སོར་གཉིས་ཙམ་དུ་དྲངས་ཀྱི། དེ་ལས་ཐལ་བ་མི་བྱེད་དེ། དུས་མ་ཡིན་པར་འཆི་བའི་ཉེས་པ་ཡོད་དོ། ། འབྱོངས་པའི་ཚད་ནི། རབ་སྤྱི་གཙུག་འབུར་བ་དང་། འབྲིང་ཆུ་སེར་རྡོལ་བ་དང་། ཐ་མ་ཟ་བ་ལ་སོགས་པ་འབྱུང་ངོ་། །
འདི་ནི་སྦྱང་བའོ། ། ལས་ལ་སྦྱར་བ་ནི། ཚངས་པའི་བུ་ག་དཀར་ཁུང་ཁ་ཕྱེ་བ་ལྟར་བསྒོམས་ནས། རྩ་དབུ་མའི་ནང་གི་ཧཱུྃ་ཧིཀའི་སྒྲས་དྲངས་ནས་སྤྱི་གཙུག་ནས་ཐོན་པར་བསམ་མོ། ། འཕོ་བ་མ་བསྒོམས་སངས་རྒྱས་བསྟན་ཟིན་ཏོ། ། བར་དོ་རྒྱལ་བ་ལོངས་སྐུ་ནི། སྔར་བསྐྱེད་པའི་རིམ་པ་གོམས་པ་ཐོབ་པའི་སྟོབས་ཀྱིས། འཆི་བ་འོད་གསལ་ལས་སྒྱུ་མ་ལྟ་བུའི་གཟུགས་ཀྱི་སྐུར་བཞེངས་པའོ། ། འདིར་ནི་བར་དོར་རྒྱལ་བ་ལོངས་སྐུར་སངས་རྒྱ་བའོ། ། མན་ངག་གི་དོན་བསྟན་ཟིན་ཏོ། །
འདིའི་དོན་མདོར་བསྡུ་ན། སྨིན་བྱེད་ཀྱི་དབང་དང་གྲོལ་ལམ་བསྐྱེད་རྫོགས་གཉིས་སོ། ། སྨིན་བྱེད་ཀྱི་དབང་ལ། བདེ་མཆོག་གི་དབང་བསྐུར་ངེས་པར་ཐོབ་པ་ཞིག་དགོས་ཏེ། འདི་བདེ་མཆོག་གི་དབང་དུ་བྱས་པའི་རྫོགས་རིམ་ཡིན་པའི་ཕྱིར། དབང་བསྐུར་ཐོབ་ནས་བསྐྱེད་རིམ་ལ་གོམས་པར་བྱས་ནས་རྫོགས་རིམ་ལ་འཇུག་པ་ནི་རིམ་པའོ། ། ཆོས་དྲུག་སོ་སོའི་བྱིན་རླབས་རེ་ཡོད་པ་ཡང་ཐོབ་པར་གྱིས་ཤིག མང་དུ་ཐོས་པའི་བསྲུབས་ཤིང་རྨད་བྱུང་གིས། ། མན་ངག་ཆུ་གཏེར་ཡོངས་སུ་བསྲུབས་པ་ལས། ། བྱུང་བའི་མན་ངག་ཟབ་དོན་རིན་པོ་ཆེ། །
གཞན་ལ་བསྟན་པའི་དགེ་ཚོགས་ཟླ་འོད་ཀྱིས། ། རྨོངས་པའི་མུན་པ་མ་ལུས་རྣམ་བསལ་ཏེ། ། འགྲོ་བ་མ་ལུས་ཐར་པའི་ཁང་བཟང་ཆེ། ། བདེ་བླག་བགྲོད་པའི་རྒྱུ་རུ་གནས་གྱུར་ཅིག ། ཅེས་དཔལ་ནཱ་ལེནྡྲའི་དགོན་པར་རོང་སྟོན་ཆེན་པོས་སྦྱར་བའི་ཡི་གེ་པ་ནི་ནམ་མཁའ་དཔལ་ལྡན་ནོ།། ༄༅། །ཐམས་ཅད་མཁྱེན་པ་རོང་སྟོན་ཆེན་པོས་ཡུམ་ལ་གནང་བའི་ཟབ་ལམ་འཕོ་བའི་གདམས་སྐོར་བཞུགས་སོ།། བླ་མ་ཤཱཀྱ་རྒྱལ་མཚན་པའི་དྲུང་དུ། ཞུ་བ། ཁྱེད་དབུས་གཙང་དག་པའི་ཞིང་ཁམས་ནས། སྐུ་ཁམས་བཟང་ཞིང་འགྲོ་དོན་རྒྱ་ཆེ།
གདུལ་བྱ་ལོངས་སྤྱོད་ནམ་མཁའ་དང་མཉམ་པར་བཞུགས་ནས་ཡོད་ཅིང་ཐོས་པས་སེམས་ཤིན་ཏུ་དགའ། ང་རྒན་མོ་ད་ལྟ་འཚམས་པོ་ཡོད། སྐབས་ཞུ། ཁྱེད་དབུས་གཙང་ན་འགྲོ་དོན་ཆེ་ཡང་ང་ལ་མ་ཕན། མ་བུ་འབྲེལ་བ་རྨི་ལམ་ཙམ་དུ་འདུག་གོ ། ང་ནི་རྒས། མི་ཚེ་སྟོང་པར་ཟད། འཆི་བ་མ་དྲན་འཆི་ཁར་ཆོས་མེད་པས། ཁྱེད་མདོ་རྒྱུད་ཡོན་ཏན་ཐམས་ཅད་ལ་མཁས་ཀྱང་། ང་ལ་ལམ་སྟོན་མི་མེད།
ང་རྒན་མོ་ནམ་འཆི་དུས་ཕན་ངེས་ཤེས་པའི་གདམས་པ་ཟབ་མོ་གཅིག་ཞུ། མདོ་ཕྱོགས་ཀྱི་རྒྱུ་མཚན་དགེ་བཤེས་ཡོན་ཏན་རིན་ཆེན་ལ་གསལ། ཞུ་ཡིག་མི་འཁྱར་བའི་རྟེན་དུ་དངུལ་སྤོ་རེ་གསུམ་བསྐུར་ཡོད། ཡོས་ལོ་ཟླ་བ་གསུམ་པའི་ཉེར་ལྔ་ལ་ཕུལ།། ༈ ཨ་མ་བྱང་ཆུབ་འབུམ་གྱི་ཡི་གེ་རྟེན་དང་བཅས་པ་འཕྲོད། ཁྱེད་སྐུ་ཁམས་བཟང་པོ་ཡོད་འདུག་པ་ལེགས། ངེད་ཀྱང་དགེ་སྦྱོར་ལ་བརྩོན་པར་ཡོད། ན་ནིང་དགེ་བཤེས། གྲགས་པ། བཟང་པོ་གསུམ་ལ་ཡི་གེ་རྟེན་དང་བཅས་པ་བསྐུར་བ་བྱུང་ཡོད་ལས་ཆེ།
ཨ་མ། ཁམས་གང་དུ་སྐྱེས་ཀྱང་སྡུག་བསྔལ་གྱི་རང་བཞིན་ཡིན། དེ་ལས་ཐར་བར་འདོད་ན། རང་དབང་གང་ཡོད་ཀྱི་རྒྱུ་རྣམས་དགེ་ཕྱོགས་སུ་གཏོང་ཞིང་ཆོས་ཟབ་མོ་སྟོན་པའི་བླ་མ་ལ་སྒོམ་ཁྲིད་ཞུས། ཨ་མ་ངེད་ཀྱིས་གསུངས་པའི་ཆོས་ཉམས་སུ་ལོན་པ་དཀའ། ལས་རྒྱུ་འབྲས་འདི་བདེན་པར་གོ་ཞིང་མིག་ཅན་གཡང་ལ་མཆོངས་པ་རྣམས་རང་གིས་རང་སླུ་བ་ཡིན་ཏེ། དེ་ལ་སྐྱོན་ཆེན་པོ་ཡོད་པར་ཐེ་ཚོམ་མེད། སྐྱེས་ནས་འཆི་བར་ཐག་ཆོད་པར་ཤེས་བཞིན་དུ་རྣམ་སྨིན་གྱི་དལ་འབྱོར་མི་ལུས་སྟོང་ལོག་བྱས་ནས་འཆི་ཆོས་མི་དྲན་པ་རྣམས་འོ་རེ་བརྒྱལ། འགྱོད་དེ་འཆི། ཚེ་འདིའི་སྒྲིབ་པ་ཤས་ཆུང་ཞིང་།
ཚེ་སྔ་མའི་རྣམ་སྨིན་གྱིས་མ་བསྒྲིབས་ན། ངེད་རང་མ་བུ་གཉིས་བདེ་འགྲོ་ཐོབ་ངེས་པའི་ལམ་གཅིག་འཚོལ་ཐབས་ཡོད་པས་འདི་བཞིན་ཐུགས་ལ་བཞག་འཚལ།། ༈ རྗེ་སངས་རྒྱས་ཀུན་གྱི་ངོ་བོ་ཉིད། ། ཐུགས་མཁྱེན་བརྩེའི་ཡོན་ཏན་ལྷུན་གྱིས་གྲུབ། ། ཁྱེད་ཅི་མཛད་དཔག་མེད་འགྲོ་བའི་མགོན། ། སྤྲང་བདག་ལ་ཐུགས་རྗེས་གཟིགས་སུ་གསོལ། ། རང་མོས་པའི་བླ་མ་རིན་པོ་ཆེ། ། དེ་མདུན་གྱི་ནམ་མཁར་ཡང་ཡང་བསྒོམ། ། ཡིད་རྩེ་གཅིག་འདུན་པས་གསོལ་བ་ཐོབ། ། ལུས་ཙོག་པུ་སྐྱིལ་ཀྲུང་གང་བདེ་འམ། །
དེ་མ་གྲུབ་གཞོགས་གཡས་འོག་ཏུ་ཆུག ། གནས་ལྟེ་བ་ནས་བཟུང་སྤྱི་གཙུག་བར། ། རྩ་དབུ་མ་ཁོང་སྟོང་སྦ་སྨྱུག་ཙམ། ། སྟེང་སྤྱི་གཙུག་སྐར་ཁུང་ཐལ་ལེ་བ། ། སྒོ་མ་འགགས་གསལ་ལེ་ཡོད་པ་ལ། ། སེམས་འོད་ཀྱི་གོང་བུ་དཀར་ལ་འགྲིལ། ། ཚད་སྲན་རྡོག་ཙམ་ཞིག་སྙིང་གར་བསྒོམ། ། དེ་སོག་སྦུག་ཡུངས་ཀར་ཕུ་བཏབ་བཞིན། ། དེ་ཐེ་ཚོམ་མེད་པར་རྒྱངས་ཏེ་ཐོན། ། དེ་བླ་མའི་ཐུགས་ཀར་ཐིམ་དུ་ཆུག །
དུས་ད་ནས་བྱང་ཆུབ་མ་ཐོབ་བར། ། མ་དྲིན་ཅན་བདེ་བའི་སྨོན་ལམ་འདེབས། ཕཊཿ རྗེ་སངས་རྒྱས་ཀུན་གྱི་ངོ་བོ་ཉིད། ། ཐུགས་མཁྱེན་བརྩེའི་ཡོན་ཏན་ལྷུན་གྱིས་གྲུབ། ། ཁྱེད་ཅི་མཛད་དཔག་མེད་འགྲོ་བའི་མགོན། ། སྤྲང་བདག་ལ་ཐུགས་རྗེས་བཟུང་དུ་གསོལ། ། སྔོན་འཁོར་བ་ཐོག་མ་མེད་པ་ནས། ། སྙིང་བརྩེ་བས་ཡང་ཡང་བསྐྱངས་པའི་མ། ། སྒོས་ཚེ་འདིའི་དལ་འབྱོར་མི་ལུས་འདི། །
ཆོས་བྱང་ཆུབ་སྒྲུབ་པའི་རྟེན་དུ་བྱིན། ། དྲིན་འཁོར་ཐབས་མེད་པའི་ཨ་མ་ལ། ། བུས་སྒྱུ་ལུས་ཀྱིས་ཞབས་ཏོག་མ་གྲུབ་ཀྱང་། ། དེའི་དྲིན་ལན་དམ་པའི་ཆོས་ཀྱིས་འཇལ། ། འདི་མ་བརྗེད་ཐུགས་ཀྱི་དཀྱིལ་དུ་ཞོག ། ལར་སྐྱེས་པའི་ཐ་མ་འཆི་བ་ཡིན། ། འདི་རྒན་གཞོན་ཁྱད་པར་མེད་ན་ཡང་། ། སྒོས་ཚེ་ཞབས་ནུབ་རིའི་ཉི་མ་བཞིན། ། དུས་འཆི་བས་གཏུགས་པ་རྒས་པའི་ཆོས། ། ད་ལོ་ཟླ་ཙམ་གྱི་ཚེ་གཞུག་ན། །
མས་ཆགས་སྡང་གསོག་ལོང་མི་འདུག་པས། ། རྗེ་བླ་མས་གསུངས་པའི་གདམས་ངག་དང་། ། དོན་རང་སེམས་གཅིག་ཏུ་བསྲེས་མཛོད་ཅིག ། ནོར་སྡིག་དང་འདྲེས་པའི་གསོག་འཇོག་ལ། ། རང་ལུས་ངག་ཡིད་གསུམ་འབད་བཏོན་ནས། ། སེམས་ཡི་དྭགས་ས་བོན་འདེབས་པ་ཡང་། ། འདི་སྤྱིར་ན་སྤོང་བ་ཉུང་བར་གདའ། ། ད་གསོག་ན་སྒོ་གསུམ་དགེ་བའི་ལས། ། ཚེ་ཕྱི་མའི་ནོར་སྐལ་གསོག་པར་ཞུ། ། མི་མཐོ་དམན་འབྲིང་གསུམ་ཀུན་ལ་ཡང་། །
རང་འགྱོད་པ་མེད་པར་བསྟུན་ན་ཡང་། ། དེ་མགུ་བ་ཉུང་ལ་འཁང་པ་མང་། ། ད་མི་སེམས་འཛིན་པའི་སྤྲོས་པ་ཤོལ། ། བློ་ནང་དུ་ཁུག་ལ་རང་གི་སེམས། ། དོན་ལྷན་ཅིག་སྐྱེས་པའི་རྒྱལ་ས་ཟུངས། ། རང་ལྟོ་གོས་ཀྱི་སྡུག་བསྔལ་ཁྱད་བསད་ནས། ། དུས་ཡུན་རིང་བསྐྱངས་པའི་བུ་ཚ་ཡང་། ། ལུས་རང་མགོ་ཁྱོག་ནས་དྲིན་བཞག་བྱེད། ། འདི་སྡུག་བསྔལ་ཡིན་གྱི་རྒྱབ་ཏུ་སྐྱུར། ། ལས་གྲུབ་དང་མ་གྲུབ་རྩིས་གདབ་ཤོལ། །
བློ་རྣམ་རྟོག་ཆགས་སྡང་ལིང་གིས་སྐྱུར། ། རང་མོས་པའི་བླ་མ་རིན་པོ་ཆེ། ། དེ་མདུན་གྱི་ནམ་མཁར་ཡང་ཡང་བསྒོམ། ། ཡིད་རྩེ་གཅིག་གདུང་བས་གསོལ་བ་ཐོབ། ། ལུས་ཙོག་པུ་སྐྱིལ་ཀྲུང་གང་བདེ་འམ། ། དེ་མ་འགྲུབ་གཞོགས་གཡས་འོག་ཏུ་ཆུག ། གནས་ལྟེ་བ་ནས་བཟུང་སྤྱི་གཙུག་བར། ། རྩ་དབུ་མ་ཁོང་སྟོང་སྦ་ལྕག་ཙམ། ། སྟེང་སྤྱི་གཙུག་སྐར་ཁུང་ཐལ་ལེ་བ། ། སྒོ་མ་འགགས་གསལ་ལེ་ཡོད་པ་ལ། །
སེམས་འོད་ཀྱི་གོང་བུ་དཀར་ལ་འགྲིལ། ། ཚད་སྲན་རྡོག་ཙམ་ཞིག་སྙིང་གར་བསྒོམ། ། དེ་སོག་སྦུག་ཡུངས་ཀར་ཕུ་བཏབ་བཞིན། ། དེ་ཐེ་ཚོམ་མེད་པར་རྒྱངས་ཀྱིས་ཐོན། ། དེ་བླ་མའི་ཐུགས་ཀར་ཐིམ་དུ་ཆུག ། དེ་ལན་གཅིག་མ་ཡིན་ཡང་ཡང་སྐྱོར། ། ལུས་སེམས་དང་བྲལ་དུས་དགོས་པ་ཡིན། ། དུས་ད་ལྟ་དམིགས་པ་གོམས་སུ་ཆུག ། ཆོས་ཁྱད་པར་འཕགས་པའི་མན་ངག་འདི། ། མ་དྲིན་ཅན་སེམས་ཀྱི་སྐྱོ་རོགས་མཛོད། །
བཀའ་མདོ་རྒྱུད་ཀྱི་སྙིང་པོ་བསྡུས་ནས་ཕུལ། ། བུ་ཡིད་ལ་དྲན་ཚེ་འདི་ལ་གཟིགས། ། ང་མདུན་ན་ཡོད་ཀྱང་འདི་ལས་མེད། ། དུས་ད་ནས་བྱང་ཆུབ་མ་ཐོབ་བར། ། མ་དྲིན་ཅན་བདེ་བའི་སྨོན་ལམ་འདེབས། ། སེམས་དག་སྣང་ངང་དུ་ཡང་ཡང་མཇལ། ། ཞེས་པ་འདི་མཚུངས་པ་མེད་པའི་རོང་སྟོན་ཆེན་པོས་དྲིན་ཅན་ཨ་མ་ལ་གདམས་པ་རྫོགས་སོ།། ༄༅། །སྲིད་ཞི་མཉམ་ཉིད་ཀྱི་ཁྲིད་ཇོ་བོ་ཆེན་པོའི་ལུགས་བཞུགས་སོ།། སྲིད་ཞི་མཉམ་ཉིད་ཀྱི་སྦྱོར་བའི་དོན་ཉམས་སུ་ལེན་པའི་ཚུལ་མན་ངག་གནད་ཀྱི་སྙིང་པོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
ཀུན་སྦྱོར་འཆིང་བ་གཅོད་མཛད་དེ་བཞིན་གཤེགས། ། གདུལ་བྱ་ཞི་བའི་ལམ་ལ་འགོད་མཛད་ཅིང་། ། འགྲོ་དྲུག་འདྲེན་མཛད་ཕྲིན་ལས་བླ་ན་མེད། ། ཐུབ་དབང་ཉི་མའི་གཉེན་ལ་ཕྱག་འཚལ་ལོ། ། ལེགས་པར་འདོམས་པ་ལྷ་ཡི་རྔ་བོ་ཆེ། ། སྙན་པའི་སྒྲ་ལྡན་རྣ་བའི་བདུད་རྩི་འགྱེད། ། མཐའ་ཡས་འགྲོ་བ་མཚན་མོའི་མགོན་གྱུར་པ། ། མི་ཕམ་མགོན་པོའི་ཞབས་ལ་ཕྱག་འཚལ་ལོ། ། ཐོས་པ་ཙམ་གྱིས་ངན་འགྲོའི་སྡུག་བསྔལ་འཇིག ། བླ་མེད་ཐར་པའི་ལམ་དུ་བགྲོད་པའི་ལམ། །
ཟབ་ཅིང་རྒྱ་ཆེའི་སྙིང་པོའི་དོན་སྟོན་པ། ། སྐྱོན་བྲལ་ངག་གིས་རྣམ་པར་དབྱེ་བར་བྱ། ། སྲིད་པ་ནི་འཁོར་བ་ཡིན་ལ། ཞི་བ་ནི་མྱ་ངན་ལས་འདས་པའོ། ། མཉམ་པ་ཉིད་ནི་རང་བཞིན་མེད་པར་མཚུངས་པའི་དོན་ནོ། ། འཁོར་བ་ངོས་གཟུང་བ་ནི། སློབ་དཔོན་ཀླུ་སྒྲུབ་ཀྱིས། མ་རིག་ནས་བརྩམས་རྒ་ཤིའི་བར། ། ཁོ་བོ་རྨི་ལམ་སྒྱུ་འདྲར་འདོད། ། ཅེས་གསུངས་ཏེ།
དང་པོ་འཁོར་བ་ངོས་བཟུང་ནས་གཉེན་པོ་རང་བཞིན་མེད་པར་བསྒོམ་ཚུལ་ཡང་བསྟན་ནོ། ། སློབ་དཔོན་ལེགས་ལྡན་འབྱེད་ཀྱིས། སྲིད་པ་དང་ཞི་བ་ནི་རང་བཞིན་མེད་པར་མཉམ་པ་ཡིན་གྱི་ཡོན་ཏན་གྱིས་མཉམ་པ་ནི་མིན་ནོ། ། ཞེས་གསུངས་སོ། ། རང་བཞིན་མེད་པར་མཉམ་པ་གང་གིས་གྲུབ་ཅེ་ན། རྨི་ལམ་གྱི་སྣང་བ་ལྟར་བློ་ལ་སྣང་བ་ཙམ་དུ་ཟད་ཀྱི་རང་བཞིན་མེད་པར་གཅིག་དང་དུ་བྲལ་ལ་སོགས་པའི་རིགས་པས་གྲུབ་བོ། ། སྒྱུ་མའི་དཔེས་ཀྱང་རང་བཞིན་མེད་པར་བསྟན་པར་བྱ་སྟེ། སྒྱུ་མ་མཁན་གྱིས་སྤྲུལ་པའི་རྟ་གླང་ལ་སོགས་པ། བློ་ལ་རྟ་གླང་དུ་སྣང་བ་ཙམ་དུ་ཟད་ཀྱི། གདོད་མ་ནས་མེད་པ་བཞིན་དུ་དོར་བྱ་འཁོར་བར་སྣང་བ་དང་།
བླང་བྱ་མྱ་ངན་ལས་འདས་པར་སྣང་བ་ཡང་། སྒྱུ་མ་མཁན་གྱིས་སྤྲུལ་པའི་རྟ་གླང་གི་ཚུལ་བཞིན་དུ་ཤེས་པར་བྱའོ། ། བྱེ་བྲག་ཏུ་རྣལ་འབྱོར་པ་རང་གི་སེམས་ལ་འཁོར་བར་བརྗོད་ལ། འཁོར་བ་རང་བཞིན་མེད་པར་རྟོགས་པ་ནི་མྱ་ངན་ལས་འདས་པར་བརྗོད་དོ། ། གཉིས་ཀ་ཡང་དབུ་མའི་རིགས་པ་དང་། རྨི་ལམ་གྱི་དཔེའི་སྒོ་ནས་རང་བཞིན་མེད་པར་མཉམ་པ་ཉིད་དུ་རྟོགས་ནས། ཏིང་ངེ་འཛིན་གྱིས་གཉིས་ཀ་རང་བཞིན་མེད་པ་མཉམ་པ་ཉིད་དུ་རྟོགས་པའི་དོན་ལ། གུས་སྦྱོར་དང་རྟག་སྦྱོར་གྱི་བརྩོན་འགྲུས་ཀྱིས་གོམས་པ་བསྐྱེད་པར་བྱའོ། ། རང་གི་རྒྱུད་ལ་ཉོན་མོངས་པའི་རྣམ་པར་རྟོག་པ་དང་། མི་དགེ་བའི་རྣམ་པར་རྟོག་པ་དང་།
དགེ་བའི་རྣམ་པར་རྟོག་པ་གང་སྐྱེས་ཀྱང་། ཤེས་བཞིན་གྱི་བྱ་ར་བས་རྟོག་པ་གང་སྐྱེས་ཐམས་ཅད་རིག་པར་བྱས་ནས། དེ་འཁོར་བར་ངོས་བཟུང་ལ། རྟོག་པ་གང་སྐྱེས་སོ་སོར་རྟོག་པའི་ཤེས་རབ་ཀྱིས་བརྟགས་ནས་ཅི་ཡང་མ་རྙེད་པ་སྟོང་པ་ཉིད་དུ་རྟོགས་པའི་དོན་བསྒོམ་པ་ནི། དེ་དག་གི་གཉེན་པོར་རིག་པར་བྱས་ལ་རྗེས་སུ་གཉིས་ཀ་རང་བཞིན་མེད་པར་མཉམ་པ་ཉིད་དུ་བསྒོམ་པ་ནི་སྲིད་ཞི་མཉམ་ཉིད་ཀྱི་སྦྱོར་བའོ། ། ཚུལ་དེ་བཞིན་དུ་སྤང་བྱ་དང་། གཉེན་པོ་ཐམས་ཅད་ལ་སྦྱར་ནས་རེ་རེ་བཞིན་དུ་ཞིབ་པར་བསྒོམ་པར་བྱའོ། ། གལ་ཏེ་དང་པོར་རང་བཞིན་མེད་པའི་དོན་སྤྱི་ཙམ་ལ་དམིགས་ནས་བསྒོམ་པ་ཡིན་ལ་དོན་སྤྱི་ཙམ་གྱི་ཡུལ་ཅན་ནི་རྟོག་པ་ཡིན་པའི་ཕྱིར་འཁྲུལ་པ་མ་ཡིན་ནམ། ཇི་ཙམ་ན་རྣམ་པར་མི་རྟོག་པའི་ཡེ་ཤེས་ཀྱི་རྒྱུར་འགྱུར་ཞེ་ན། དང་པོའི་དུས་སུ་མོས་པ་ཡིད་བྱེད་ཙམ་གྱིས་ཡིན་གྱི།
སྟོང་པ་ཉིད་མངོན་སུམ་དུ་མཐོང་བ་མིན་མོད། འོན་ཀྱང་ཕྱིན་ཅི་མ་ལོག་པ་དང་རྗེས་སུ་མཐུན་པའི་ཕྱིར། གོམས་པའི་སྟོབས་ཀྱིས་རྣམ་པར་མི་རྟོག་པའི་ཡེ་ཤེས་ཀྱི་རྒྱུར་འགྱུར་རོ། ། དཔེར་ན་སྒྲ་མི་རྟག་པར་རྟོགས་པའི་རྗེས་དཔག་གིས་དོན་སྤྱི་ལ་ཕྱི་རོལ་གྱི་དོན་དུ་ཞེན་པས་འཁྲུལ་པ་ཡིན་ཡང་། ཕྱིན་ཅི་མ་ལོག་པ་དང་རྗེས་སུ་མཐུན་པའི་ཕྱིར། བསམ་པའི་དོན་ལ་བསླུ་བ་མེད་པའི་ཚད་མར་འཇོག་པ་བཞིན་ནོ། ། དང་པོར་བདག་མེད་ཀྱི་དོན་བསྒོམ་པ་ལ་གོམས་པ་བསྐྱེད་པས། ཇེ་གསལ་ཇེ་གསལ་དུ་འགྲོ་བའི་རྒྱུ་ཡིན་པའི་ཕྱིར། ཕྱིས་བདག་མེད་མངོན་སུམ་དུ་མཐོང་བའི་གནས་གྱུར་ཐོབ་པར་འགྱུར་རོ། ། གོམས་པ་གསལ་བའི་རྒྱུ་ཡིན་པའི་ཕྱིར། །
ཞེས་པ་དང་། གང་གང་ཡོངས་སུ་གོམས་གྱུར་པ། ། གོམས་པ་ཡོངས་སུ་རྫོགས་པ་ན། ། དེ་གསལ་མི་རྟོག་འབྲས་བུ་ཅན། ། ཞེས་གསུངས་སོ། ། གོམས་པའི་སྟོབས་ཀྱིས་གོམས་བྱའི་དོན་ཇེ་གསལ་ཇེ་གསལ་དུ་འགྲོ་བ་ན། དོན་མི་གསལ་བའི་རྟོག་པ་ཇེ་ཕྲ་ཇེ་ཕྲ་རུ་འགྲོ་བ་རྟེན་འབྲེལ་གྱི་ཆོས་ཉིད་དོ། ། དང་པོ་བདག་མེད་ཀྱི་དོན་སྤྱི་ལ་ངོ་བོ་རྟོགས་པར་ཞེན་པས། ཕྱིན་ཅི་ལོག་ཡིན་ཡང་། ཕྱིན་ཅི་མ་ལོག་པ་དང་རྗེས་སུ་མཐུན་པའི་ཕྱིར།
ཕྱིན་ཅི་ལོག་བདེན་འཛིན་གྱི་གཉེན་པོར་རིམ་གྱིས་འགྲོ་བ་ཡིན། དང་པོ་ལམ་ལ་འཇུག་པའི་དུས་སུ་རྟོག་པ་རགས་པ་རགས་པ་འབྱུང་ཞིང་། གྲངས་ཀྱང་མང་དུ་འབྱུང་བ་ཡིན་ནོ། ། ཕྱིས་གོམས་པ་རིམ་གྱིས་ཐོབ་པ་ན། རྟོག་པའི་ནུས་པ་ཇེ་ཆུང་ཇེ་ཆུང་ལ་འགྲོ་ཞིང་། རྟོག་པ་འཕྲོ་བའི་གྲངས་ཀྱང་ཇེ་ཉུང་དུ་འགྲོ་བ་ཡིན་ནོ། ། འདིའི་དོན་ཡང་བདེན་འཛིན་གྱི་རྟོག་པ་ནུས་པ་ཇེ་ཆུང་དང་། འཕྲོ་བའི་གྲངས་ཀྱང་ཇེ་ཆུང་དང་ཇེ་ཉུང་ལ་འགྲོ་བ་ཡིན་ལ། རང་བཞིན་མེད་པར་རྟོགས་པའི་བློའི་ནུས་པ་ཇེ་ཆེ་དང་། སྟོང་ཉིད་རྟོགས་པའི་བློའི་རྣམ་པ་ཇེ་གསལ་ཇེ་གསལ་དུ་འགྲོ་བར་འགྱུར་རོ། །
གང་དག་ཅི་ཡང་ཡིད་ལ་མི་བྱེད་པའི་སྒོམ་འདོད་པ་ནི། ཧཱ་ཤང་མཧཱ་ཡ་ནའི་སྒོམ་གྱི་ཕྱོགས་སུ་ལྷུང་བས་ཤིན་ཏུ་འཁྲུལ་ལོ། ། དེ་ཡང་སྤྱོད་འཇུག་ལས། སྟོང་པ་ཉིད་དང་བྲལ་བའི་སེམས། ། འགགས་པ་སླར་ཡང་སྐྱེ་འགྱུར་ཏེ། ། འདུ་ཤེས་མེད་པའི་སྙོམས་འཇུག་བཞིན། ། ཞེས་གསུངས་སོ། ། སྒོམ་པའི་དུས་སུ་ཅི་ཡང་ཡིད་ལ་མི་བྱེད་ཅེས་པའི་དོན་ནི། དོན་དམ་སྤྱོད་བྱེད་ཀྱི་རིགས་པས་སྤྲོས་པའི་མཚན་མ་ཅི་ཡང་མ་རྙེད་པའི་དོན་ལ་མཉམ་པར་འཇོག་པ་ལ་དགོངས་ཀྱི། སྟོང་ཉིད་རྟོགས་པའི་རྣམ་པ་ནི་ཤིན་ཏུ་གསལ་བར་ཡིད་ལ་བྱ་དགོས་ཤིང་།
ཆོས་ཅན་གང་སྣང་ལ་སྟོང་ཉིད་ཀྱི་རྣམ་པ་ཁོ་ར་ཁོར་ཡུག་ཏུ་གསལ་འདེབས་དགོས་སོ། ། སྐབས་འདིར་སྒོམ་འཁྲུལ་མ་འཁྲུལ་གྱི་རྣམ་དབྱེ་ཕྱེད་པར་བྱ་དགོས་སོ། ། སློབ་དཔོན་ཀ་མ་ལ་ཤཱི་ལས། སོ་སོར་རྟོག་པའི་ཤེས་རབ་སྤངས་པས། ཧཱ་ཤང་འཁྲུལ་པར་བཤད་པའི་དོན་གྱི་གནད་ཀྱང་འདི་ལ་ཐུག་གོ ། སྦྱོར་ལམ་སྐབས་སུ་ཆོས་ཉིད་ཀྱི་དོན་སྤྱི་རྟོགས་པ་ལ་ངོ་བོ་རྟོགས་པར་རློམ་པས་ཕྱིན་ཅི་ལོག་ཏུ་བཤད་ལ། ཕྱིན་ཅི་མ་ལོག་པ་དང་རྗེས་སུ་མཐུན་ཏེ། སྟོང་པ་ཉིད་ཀྱི་རྣམ་པ་དང་མ་བྲལ་བར་བསྒོམ་པའི་ཕྱིར་རོ། ། མཐོང་ལམ་གྱི་སྐབས་སུ་ཕྱིན་ཅི་མ་ལོག་པ་ཡིན་ལ། འོན་ཀྱང་མཐོང་ལམ་དང་སྒོམ་ལམ་གཉིས་ཀྱི་དུས་སུ་ཕྱིན་ཅི་ལོག་གི་བག་ཆགས་རྗེས་སུ་འབྲེལ་ལོ། །
མི་སློབ་པའི་ལམ་གྱི་སྐབས་སུ་ནི། ངོ་བོ་ཕྱིན་ཅི་མ་ལོག་ཅིང་ཕྱིན་ཅི་ལོག་རྗེས་སུ་འབྲེལ་བ་ཡང་མེད་དེ། དབུས་མཐའ་ལས། རྗེས་སུ་འབྲེལ་ལ་ཕྱིན་ཅི་ལོག ། རྗེས་སུ་འབྲེལ་བཅས་ཟློག་པ་དང་། ། ཕྱིན་ཅི་མ་ལོག་ཕྱིན་ཅི་ལོག ། རྗེས་སུ་འབྲེལ་མེད་སྒོམ་པའོ། ། ཞེས་པ་དང་། རྒྱུད་བླ་མ་ལས། སོ་སོ་སྐྱེ་བོ་ཕྱིན་ཅི་ལོག །
བདེན་པ་མཐོང་བ་ཟློག་པ་སྟེ། ། དེ་བཞིན་གཤེགས་པ་ཇི་ལྟ་བཞིན། ། ཕྱིན་ཅི་མ་ལོག་སྤྲོས་མེད་ཉིད། ། ཅེས་གསུངས་སོ། ། མདོར་ན་སྣང་བ་ལ་བདེན་པར་འཛིན་པ་ནི། རྣམ་པ་ཀུན་ཏུ་ཕྱིན་ཅི་ལོག་ཡིན་པས་སྤང་བྱ་ཡིན་ལ། སྟོང་པ་ཉིད་རྟོགས་པའི་ཤེས་རབ་ལ། སྟོང་པ་ཉིད་ཀྱི་རྣམ་པ་ཤིན་ཏུ་གོམས་པར་བྱ་དགོས་སོ། ། རང་རྒྱུད་ཀྱི་རྣམ་པར་རྟོག་པ་ཇི་རྙེད་པ་ནི་སྲིད་པ་ཡིན་ཞིང་། དེ་དག་རང་བཞིན་མེད་པར་རྟོགས་པ་ནི་དེའི་གཉེན་པོའོ། །
སྤང་གཉེན་གཉིས་ལ་བླང་དོར་རམ་བཟང་ངན་ཐ་དད་མི་རྟོག་པར་གཉིས་ཀ་རང་བཞིན་མེད་པར་མཉམ་པར་བསྒོམ་པ་ནི། སྲིད་ཞི་མཉམ་ཉིད་ཀྱི་སྦྱོར་བའོ། ། ཇོ་བོ་རྗེས་ཡོལ་ཆོས་དབང་སྔགས་ལ་བརྟེན་ནས་སྲིད་ཞི་མཉམ་ཉིད་དུ་ཁྲིད་ཅེས་པ་དང་། འགར་སྲོང་བཙན་ནམ་མཁའ་བླ་མས་ཕར་ཕྱིན་ལ་བརྟེན་ནས་སྲིད་ཞི་མཉམ་ཉིད་དུ་ཁྲིད་ཅེས་པའི་དོན་འདིར་དྲིལ་ནས་བཀོད་པའོ། ། ཐུབ་པའི་གསུང་རབ་ཡོན་ཏན་མི་ཟད་གཏེར། ། མི་ཕམ་མགོན་པོས་སྙིང་པོ་ལེགས་བསྡུས་པ། ། ལེགས་པར་བཤད་པའི་དོན་གྱི་རྗེས་འབྲངས་ནས། ། ལུང་དང་རིགས་པའི་སྟོབས་ཀྱིས་ལེགས་བཤད་པ། ། གཞན་གྱིས་མ་རྟོགས་རྟོགས་པར་དཀའ་བའི་དོན། ། སྐྱོན་བྲལ་ཚིག་གིས་འབད་ནས་ལེགས་པར་བཤད། །
ཇི་བཞིན་རྟོགས་པ་ཉིན་མོའི་སྐར་མ་བཞིན། ། ཤིན་ཏུ་དཀོན་ཡང་ལེགས་པར་སྦྱངས་པའི་མཐུས། ། སྔོན་མེད་ལེགས་བཤད་རབ་ཏུ་བཀོད་གྱུར་པའི། ། དགེ་བ་གང་དེས་སྲིད་པའི་འབྱོར་པ་ཀུན། ། མ་ལུས་ཟིལ་གྱིས་གནོན་པའི་ཡོན་ཏན་རྣམས། ། ཐོབ་ནས་ཐམས་ཅད་མཁྱེན་པ་ཐོབ་གྱུར་ཅིག ། ཅེས་སྲིད་ཞི་མཉམ་ཉིད་ཀྱི་སྦྱོར་བ་ཉམས་སུ་ལེན་པའི་མན་ངག་འདི་ནི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། །། དཔེ་གསུམ་བསྡུར་ནས་ཞུས། དགེའོ།། ༄༅། །བྱང་ཆུབ་ཀྱི་སེམས་སྒོམ་པའི་མན་ངག
གྲུབ་ཆེན་ས་ར་ཧས་འཕགས་པ་ཀླུ་སྒྲུབ་ལ་གསུངས་པའི་དོན་བྱང་ཆུབ་ཀྱི་སེམས་སྒོམ་པའི་མན་ངག། ༈ །བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། བརྩེ་བའི་བདག་ཉིད་ཚད་མེད་ཐུགས་རྗེ་ཅན། ། སྐྱོན་བྲལ་ཡོན་ཏན་ཐར་ཐུག་རབ་བརྙེས་ཤིང་། ། འགྲོ་བ་མ་ལུས་ཡོངས་སུ་སྐྱོབ་པའི་དབང་། ། ཐུབ་པ་མཆོག་ལ་གུས་པས་ཕྱག་འཚལ་ལོ། ། ཐུབ་པའི་ལུང་བསྟན་རབ་བརྙེས་ཀླུ་སྒྲུབ་དང་། ། ཨཱརྻ་དེ་བ་ལ་སོགས་བླ་མ་རྣམས། ། ཞལ་ནས་ལེགས་འོངས་མན་ངག་སྙིང་པོའི་དོན། ། བྱང་ཆུབ་སེམས་ཀྱི་མན་ངག་བཤད་པར་བྱ། །
མན་ངག་འདི་ཞུ་བའི་སྔོན་འགྲོ་ལ་མཎྜལ་བཞི་བྱ་བར་གསུངས་ཏེ། དཀོན་མཆོག་སྤྱི་ལ་མཎྜལ་གཅིག ལྷག་པའི་ལྷ་ལ་མཎྜལ་གཅིག བླ་མ་སྤྱི་ལ་མཎྜལ་གཅིག རྩ་བའི་བླ་མ་ལ་མཎྜལ་གཅིག་འབུལ་བར་བཤད་དོ། ། མན་ངག་གི་དངོས་གཞི་ལ་དོན་བཞི་སྟེ། དང་པོར་སེམས་ངོས་གཟུང་། བར་དུ་སེམས་སྐྱེ་མེད་དུ་ངོ་སྤྲད། ཐ་མར་དེའི་དོན་ལ་མཉམ་པར་འཇོག་པ་དང་། དེ་གཞན་ལ་ཡང་སྦྱར་ཚུལ་ལོ། །
དང་པོ་ནི་རྣམ་པར་རྟོག་པ་བཞིར་བསྡུས་ཏེ། མི་དགེ་བའི་རྣམ་པར་རྟོག་པ་དང་། ཉོན་མོངས་པའི་རྣམ་པར་རྟོག་པ་དང་། ལུང་མ་བསྟན་གྱི་རྣམ་པར་རྟོག་པ་དང་། དགེ་བའི་རྣམ་པར་རྟོག་པའོ། ། རྣམ་པར་རྟོག་པ་དང་པོས་ནི་ངན་སོང་དུ་འཕེན་པར་བྱེད་ལ། གཉིས་པས་ནི་འཁོར་བའི་རྒྱུ་བྱེད་ལ། གསུམ་པས་ནི་ཡང་དག་པའི་དོན་མཐོང་བ་ལ་སྒྲིབ་པར་བྱེད། བཞི་པས་ནི་མཐོ་རིས་ཀྱི་གནས་སུ་འཁོར་བར་བྱེད་དོ། ། ཇི་སྐད་དུ།
རྣམ་རྟོག་མ་རིག་ཆེན་པོ་སྟེ། ། འཁོར་བའི་རྒྱ་མཚོར་ལྟུང་བྱེད་ཡིན། ། ཞེས་གསུངས་པས། ཐར་པ་དང་ཐམས་ཅད་མཁྱེན་པ་ཐོབ་པར་འདོད་པས་རྣམ་པར་རྟོག་པ་སྤངས་དགོས་པས་དེའི་གཉེན་པོ་བྱང་ཆུབ་ཀྱི་སེམས་བསྒོམ་པའི་ཚུལ་ཡང་། དང་པོར་སེམས་ངོས་གཟུང་བ་ལ་རྣམ་པར་རྟོག་པ་བཞི་པོ་རྩ་བ་སེམས་ལས་འཕྲོས་པ་ཡིན་པས་ཤེས་བཞིན་གྱི་བྱ་ར་བས་གང་སྐྱེས་པ་རེ་རེ་ནས་རིག་པར་བྱ་སྟེ། ཉེས་པ་བྱེད་པའི་གང་ཟག་ངོས་ཟིན་པ་དང་འདྲའོ། ། གཉིས་པ་བར་དུ་སེམས་སྐྱེ་མེད་དུ་ངོ་སྤྲད་པ་ནི། རྣམ་པར་རྟོག་པ་གང་སྐྱེས་ལ་སོ་སོར་རྟོག་པའི་ཤེས་རབ་ཀྱིས་སོ་སོར་བརྟག་ཅིང་། དང་པོར་རྒྱུ་གང་ལས་བྱུང་བ་དང་། བར་དུ་ཕྱི་ནང་གང་ན་གནས་པ་དང་།
དབྱིབས་དང་ཁ་དོག་སོགས་གང་འདྲ་འདུག་པ་བལྟས་པས། དེ་དག་གནས་ཚུལ་ལ་མེད་པའི་དོན་གྱིས་ཅིར་ཡང་མ་དམིགས་པས་གནས་ཚུལ་རྙེད་པ་ཡིན་ནོ། ། ཚུལ་དེ་ལྟར་དུ་རྟོག་པ་གང་སྐྱེས་ལ་སྦྱར་ཏེ་ཁོར་ཡུག་ཏུ་སེམས་ལ་སེམས་ཀྱིས་བལྟས་པས་སྐྱེ་བ་མེད་པའི་དོན་རྙེད་པ་ནི་སེམས་སྐྱེ་མེད་དུ་ངོ་སྤྲད་པའོ། ། གསུམ་པ་ཐ་མར་དེའི་དོན་ལ་མཉམ་པར་འཇོག་པ་ནི། རྟོག་པ་གང་སྐྱེས་ལ་སོ་སོར་རྟོག་པའི་ཤེས་རབ་ཀྱིས་བརྟག་པས་མ་རྙེད་ཅིང་སྟོང་པ་ཉིད་དུ་རྟོགས་པའི་དོན་ལ་ཞི་གནས་དང་ལྷག་མཐོང་ཟུང་དུ་འཇུག་པའི་ཚུལ་གྱིས་ཡང་དང་ཡང་དུ་ཡིད་ལ་བྱེད་པ་ནི་སྒོམ་པའི་དོན་ནོ། ། གལ་ཏེ་སྒོམ་པའི་དུས་སུ་བསྒོམ་བྱའི་དོན་མི་གསལ་བ་ནི་བྱིང་བ་ཡིན་པས་དམིགས་པ་ཡང་དང་ཡང་དུ་ཤིན་ཏུ་གསལ་བར་བྱའོ། ། དམིགས་པ་ལ་སེམས་མི་གནས་པར་གཞན་དུ་འཕྲོ་ན་རྒོད་པ་ཡིན་པས་དམིགས་པ་དེ་ཉིད་ལ་སེམས་ཡང་དང་ཡང་དུ་འགུག་པར་བྱའོ། ། རྟོག་གེ་འབར་བ་ལས། སེམས་ཀྱི་གླང་པོ་ཡན་པ་འདི། ། དམིགས་པའི་ཀ་བ་བརྟན་པོ་ལ། །
དྲན་པའི་ཐག་པས་ངེས་བཅིངས་ཏེ། ། ཤེས་རབ་ལྕགས་ཀྱུས་རང་དབང་བྱ། ། ཞེས་སོ། ། ཆོས་ཀྱི་སྒོ་མོ་བརྒྱད་ཁྲི་བཞི་སྟོང་གི་རྩ་བ་བྱང་ཆུབ་སེམས་ཡིན་ཞེས་འབྱུང་བས་དེ་སྒོམ་པའི་མན་ངག་ཐུན་མོང་མ་ཡིན་པའོ། ། བཞི་པ་དེ་གཞན་ལ་ཡང་སྦྱར་ཚུལ་ནི། སེམས་ལ་ཕྱིའི་དངོས་པོ་ཇི་སྙེད་སྣང་བ་ཐམས་ཅད་ཀྱང་། ཆུ་ཟླའམ། སྒྱུ་མའམ། འཇའ་ཚོན་ལྟར། བློ་ལ་སྣང་བ་ཙམ་དུ་ཟད་ཀྱི་གནས་ཚུལ་ལམ་སྡོད་ཚུལ་ལ་མེད་པར་རིག་པར་བྱས་ནས་སྣང་ལ་རང་བཞིན་མེད་པའི་ཚུལ་དུ་ཐམས་ཅད་ལ་སྦྱར་ནས་བསྒོམ་པར་བྱའོ། །
སྒོམ་པའི་དོན་ནི། ཡང་དང་ཡང་དུ་སེམས་ལ་དེའི་རྣམ་པར་འཇོག་པ་སྟེ། ཇི་སྐད་དུ། གྲོལ་བའི་དོན་དུ་སྒོམ་གཙོ་ཕྱིར། ། སྒོམ་པའི་སེམས་ལ་སྒོམ་ཕྱིར་རོ། ། ཞེས་སོ། ། བླ་མ་སྔ་མ་རྣམས་ཀྱིས་ལམ་འབྲས་ཀྱང་ཟབ་མོད་ཀྱི། ལམ་བསྐོར་ཕྱི་མ་རྣམས་ཤིན་ཏུ་ཟབ་ཅེས་གསུངས་སོ། ། བྱང་ཆུབ་སེམས་ཀྱི་མན་ངག་སྒོམ་པའི་དོན། ། ཚུལ་བཞིན་མ་ནོར་རབ་ཏུ་གསལ་བར་བཤད། །
བཤད་པའི་དགེ་བ་རབ་དཀར་དྲི་མེད་དེས། ། འགྲོ་བ་མ་ལུས་བྱང་ཆུབ་མྱུར་ཐོབ་ཤོག ། གྲུབ་མཆོག་ས་ར་ཧས། སློབ་དཔོན་ཀླུ་སྒྲུབ་ལ་གསུངས་པ། བྱང་ཆུབ་སེམས་སྒོམ་པའི་མན་ངག་ཤིན་ཏུ་ཟབ་པའི་དོན་བཤད་པ་འདི་ནི་དཔལ་ནཱ་ལེནྡྲའི་ཆོས་གྲྭར་རོང་སྟོན་ཆེན་པོས་སྦྱར་བའོ།། ༄༅། །དད་དམིགས་རྣམས་ཀྱི་ཁྲིད་ཡིག་རྒྱལ་སྲས་རྣམས་ཀྱི་འཇུག་ངོགས་བཞུགས།། ༈ མངོན་པར་རྟོགས་པའི་རྒྱན་དུ་གསུངས་པའི་ངེས་འབྱེད་ཆ་བཞིའི་དམིགས་རྣམ་སྒོམ་པའི་མན་ངག་རྒྱལ་སྲས་རྣམས་ཀྱི་འཇུག་ངོགས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཤེས་བྱའི་དཀྱིལ་འཁོར་མ་ལུས་མངོན་སུམ་མཁྱེན། ། ཚད་མེད་ཐུགས་རྗེའི་འོད་དཀར་ཕྱོགས་བཅུར་འཕྲོ། །
མཐའ་ཡས་འགྲོ་བ་འདྲེན་པའི་མཛད་པ་ཅན། ། ཐུབ་དབང་མཆོག་ལ་གུས་པས་ཕྱག་འཚལ་ལོ། ། གང་སྐུ་ཡིད་འོང་མཚན་དཔེའི་འོད་སྟོང་ལྡན། ། གང་གསུང་སྙན་པ་ལྷ་ཡི་རྒྱུད་མངས་སྒྲ། ། གང་ཐུགས་དྲི་མེད་མཁའ་ལྟར་རྣམ་དག་པའི། ། རྒྱལ་བ་མི་ཕམ་མགོན་ལ་ཕྱག་འཚལ་ལོ། ། མཁས་རློམ་བྱེ་བས་འབད་ཀྱང་རྟོགས་དཀའ་བ། ། གསུང་རབ་ཀུན་གྱི་སྙིང་པོའི་དོན་སྟོན་པའི། ། ལེགས་བཤད་འོད་ཀྱི་སྣང་བ་ཆེར་སྤྲོས་ཏེ། ། སྔོན་མེད་ཤིང་རྟའི་ལམ་བཟང་དབྱེ་བར་བྱ། །
འདིར་མངོན་པར་རྟོགས་པའི་རྒྱན་ལས་གསུངས་པའི་ལམ་རིམ་རྣམས་ཀྱི་ནང་ནས་ངེས་འབྱེད་ཆ་བཞིའི་དམིགས་རྣམ་སྒོམ་པའི་ཚུལ་ནི། ཐོག་མར་སྐྱབས་འགྲོ་དང་། སྨོན་འཇུག་གི་སེམས་བསྐྱེད་ལེན་པ་སྔོན་དུ་བྱས་ནས་འཇུག་པར་བྱ་སྟེ། སྐྱབས་འགྲོས་ནི་ལམ་ཉམས་སུ་ལེན་པར་བྱེད་པའི་མི་མཐུན་ཕྱོགས་ཀྱི་འཇིགས་པ་ཐམས་ཅད་ལས་སྐྱོབ་པར་བྱེད་ལ། སེམས་བསྐྱེད་ཀྱིས་ནི་རང་རྒྱུད་ལ་དགེ་བའི་རྩ་བ་ཇི་སྙེད་ཡོད་པ་ཐམས་ཅད་ཐེག་པ་ཆེན་པོའི་ལམ་དུ་བསྒྱུར་ཞིང་། རྟེན་གྱི་སྒོ་ནས་དགེ་བ་ཅི་བྱེད་ཀྱང་ནུས་པ་གཞན་ལས་ཆེས་མཆོག་ཏུ་ལྷག་པའི་ཕྱིར། སྤྱོད་འཇུག་ལས། གང་ནས་བཟུང་སྟེ་སེམས་ཅན་ཁམས། ། མཐའ་ཡས་རབ་ཏུ་བསྒྲལ་བའི་ཕྱིར། ། མི་ལྡོག་པ་ཡི་སེམས་ཀྱིས་སུ། །
སེམས་དེ་ཡང་དག་བླངས་གྱུར་ན། ། དེ་ནས་བཟུང་སྟེ་གཉིད་ལོག་གམ། ། བག་མེད་གྱུར་ཀྱང་བསོད་ནམས་ཤུགས། ། རྒྱུན་མི་ཆད་པ་དུ་མ་ཞིག ། ནམ་མཁའ་མཉམ་པ་རབ་ཏུ་འབྱུང་། ། ཞེས་གསུངས་པ་ལྟར་རོ། ། དེས་ན་མདོ་སྡེ་རྒྱན་དུ་ཡང་། ཐོག་མར་སྐྱབས་འགྲོའི་ལེའུ་བསྟན་ཅིང་། རྒྱུད་བླ་མར་ཡང་། ཐོག་མར་དཀོན་མཆོག་གསུམ་ལ་སྐྱབས་སུ་འགྲོ་བ་བསྟན་ལ།
འདིར་ཡང་ཐོག་མར་མཆོད་བརྗོད་ཀྱིས་སྐྱབས་འགྲོ་དང་། དེ་ནས་སེམས་བསྐྱེད་དབྱེ་བ་དང་བཅས་པ་བསྟན་ཅིང་། གདམས་ངག་བཅུའི་དང་པོར་ཡང་སྒྲུབ་པ་རང་གི་ངོ་བོའི་དོན་བདེན་གཉིས་རྟོགས་པའི་ཤེས་རབ་དང་། ཐབས་ཉན་རང་དང་ཐུན་མོང་མ་ཡིན་པའི་སྐྱབས་འགྲོ་སེམས་བསྐྱེད་ཟུང་དུ་འཇུག་པ་ལ་བཤད་ལ། སྐྱབས་སུ་འགྲོ་ཚུལ་ཡང་དཀོན་མཆོག་གསུམ་ལ་འདོམས་པའི་གདམས་ངག་ལྟར་ཤེས་པར་བྱའོ། ། འདི་གཉིས་ནི་ཐེག་པ་ཆེན་པོའི་ལམ་ཐམས་ཅད་ཀྱི་གཞི་རྩ་ཡིན་པས། ཚིག་ཙམ་མིན་པར་ཤུགས་དྲག་པོས་ཡང་ཡང་ཉམས་སུ་ལེན་པ་ལ་འབད་པར་བྱའོ། ། སྔོན་འགྲོ་བསྟན་ཟིན་ཏོ། ། དངོས་གཞི་ལ། ཉན་རང་དང་ཐུན་མོང་བའི་བདེན་བཞིའི་དམིགས་རྣམ་སྒོམ་ཚུལ་དང་།
ཉན་རང་དང་ཐུན་མོང་མ་ཡིན་པའི་བདེན་བཞིའི་དམིགས་རྣམ་སྒོམ་ཚུལ་གཉིས་ལས། དང་པོ་ནི། བདེན་བཞིའི་རྣམ་པ་མི་རྟག་ལ་སོགས་བཅུ་དྲུག་བསྒོམ་པར་བྱ་སྟེ། འདི་ལྟར། མི་རྟག་པ་དང་སྡུག་བསྔལ་བའི་རྣམ་པ་བསྒོམས་པས་ཚེ་འདི་གཅེས་སྤྲས་སུ་འཛིན་པའི་བློ་ལྡོག་ཅིང་། འཁོར་བ་སྡུག་བསྔལ་གྱི་རྒྱ་མཚོ་འདི་ལས་ཐར་བར་འདོད་པའི་བློ་སྐྱེའོ། ། རྒྱུ། ཀུན་འབྱུང་། རབ་སྐྱེ། རྐྱེན་གྱི་རྣམ་བཞི་བསྒོམས་པས།
ལས་དང་ཉོན་མོངས་པའི་ཉེས་དམིགས་རིག་ནས་ཀུན་འབྱུང་སྤོང་འདོད་ཀྱི་བློ་སྐྱེའོ། ། འགོག་པ། ཞི་བ། གྱ་ནོམ། ངེས་འབྱིན་གྱི་རྣམ་པ་བཞི་བསྒོམས་པས་ཐར་པའི་ཕན་ཡོན་རིག་ནས་ཐར་པ་ཐོབ་འདོད་ཀྱི་བློ་སྐྱེའོ། ། ཀུན་འབྱུང་སྤོང་འདོད་དང་ཐར་པ་ཐོབ་པའི་ཐབས་ནི། ལམ་བདེན་ལ་རགས་ལས་པས། ལམ། རིགས་པ། སྒྲུབ་པ།
ངེས་འབྱིན་གྱི་རྣམ་པ་བསྒོམ་པར་བྱའོ། ། ཡང་ཀུན་འབྱུང་གི་རྩ་བ་ནི་གང་ཟག་གི་བདག་འཛིན་ཡིན་པས་དེའི་གཉེན་པོར་དོན་གཞན་གྱི་བདག་གི་བས་སྟོང་པ་དང་། རང་གི་ངོ་བོར་གྱུར་པའི་གང་ཟག་གི་བདག་མེད་ཚུལ་བསམས་ནས། ཡང་དང་ཡང་དུ་ནན་ཏན་ཆེན་པོས་བསྒོམ་པར་བྱའོ། ། འདི་ནི། དམིགས་པ་མི་རྟག་ལ་སོགས་པ། ། བདེན་པའི་རྟེན་ཅན། ཞེས་སོགས་གསུངས་པའི་དོན་གྱི་སྒོམ་ཚུལ་ལོ། ། གཉིས་པ་ཉན་རང་དང་ཐུན་མོང་མ་ཡིན་པའི་བྱང་སེམས་ཀྱི་བདེན་བཞིའི་དམིགས་པ་རྣམས་སྒོམ་ཚུལ་ནི། བདེན་བཞི་མི་རྟག་ལ་སོགས་བཅུ་དྲུག་པོ་གང་ལ་ཡང་བདེན་འཛིན་གྱི་མངོན་པར་ཞེན་པ་འགོག་པའི་ཚུལ་གྱིས་སྒོམ་དགོས་པས།
བཅུ་དྲུག་པོ་དེ་རྣམས་རེ་རེ་ནས་དོན་དམ་པར་དཔྱོད་པའི་ཤེས་རབ་ཀྱིས་བརྟགས་ན་མི་རྙེད་ལ། མ་རྙེད་པའི་དོན་སྟོང་པ་ཉིད་ཀྱི་རྣམ་པ་དེ་དྲན་པས་བཟུང་ནས་མ་བརྗེད་པར་བྱས་ལ། ཡང་དང་ཡང་དུ་གསལ་བར་བསྒོམ་པར་བྱའོ། ། འདི་ནི་དེ་ཡི་ནི། ། རྣམ་པ་མངོན་ཞེན་ལ་སོགས་འགོག ། ཅེས་གསུངས་པའི་སྒོམ་ཚུལ་ཡིན་ལ། ཤེས་རབ་ཀྱིས་ནི་ཡོངས་རྟོག་པ། ། ཐམས་ཅད་དམིགས་སུ་མེད་པར་རོ། ། ཞེས་པའི་དོན་ཡང་ཡིན་ནོ། ། མངོན་ཞེན་འགོག་ཚུལ་འདི་ནི།
བློ་ལ་ཆོས་ཅན་གང་སྣང་བ་ཐམས་ཅད་ལ་སྦྱར་ནས་ཁོར་ཡུག་ཏུ་གསལ་གདབ་པར་བྱའོ། ། དེས་ན་ཚིག་རྐང་པ་གསུམ་པོའི་དོན་གྱི་སྒོམ་ཚུལ་འདི་ནི་དམིགས་རྣམ་ཕྱི་མ་ཀུན་ལ་ཡང་སྦྱར་ནས་བསྒོམ་པ་མན་ངག་གོ ། ཉན་རང་དང་ཐུན་མོང་མ་ཡིན་པའི་བྱང་སེམས་ཀྱི་ལམ་སྒོམ་པའི་སྐབས་སུ་ཤེས་སྒྲིབ་གཙོ་བོར་སྤོང་དགོས་ལ། ཤེས་སྒྲིབ་ཀྱི་རྩ་བ་ནི་བདག་འཛིན་གྱི་མ་རིག་པ་ལ་བཤད་དེ། སྟོང་ཉིད་བདུན་ཅུ་པ་ལས། ཡང་དག་རྣམ་པར་རྟོག་པ་གང་། ། དེ་ནི་སྟོན་པས་མ་རིག་གསུངས། ། ཞེས་གསུངས་སོ། ། མི་རྟག་ལ་སོགས་བཅུ་དྲུག་ལ་མངོན་ཞེན་བཀག་ནས་སྟོང་ཉིད་བསྒོམས་པའི་ཕན་ཡོན་ནི། ཐེག་པ་གསུམ་ཆར་ཐོབ་པའི་རྒྱུ། །
ཞེས་པས་སྟོན་ནོ། ། དབུས་མཐའ་ལས། སེམས་ཀྱི་གཡེང་བ་ཆུང་ངུ་ནི། ། བློ་ལྡན་རྣམས་ཀྱིས་ཤེས་པར་བྱ། ། ཞེས་འབྱུང་བ་ལྟར། བདེན་འཛིན་གྱི་རྣམ་པར་རྟོག་པ་ཆུང་ངུ་ཡང་ཤེས་པར་བྱས་ནས་སྤོང་དགོས་པས་དེའི་གཉེན་པོ་སྒོམ་ཚུལ་ནི། གལ་ཏེ་མོས་པ་ཡིད་བྱེད་ཀྱི་ཡུལ་ལ་དགག་སྒྲུབ་གཉིས་སུ་བདེན་པར་ཞེན་པ་དང་། དེ་ཁོ་ན་ཉིད་ཡིད་བྱེད་ཀྱི་ཡུལ་ལ་དགག་སྒྲུབ་གཉིས་སུ་བདེན་པར་ཞེན་པ་བྱུང་ན། དེ་ཡང་མི་མཐུན་ཕྱོགས་སུ་ཤེས་པར་བྱས་ནས་ཡུལ་དགག་སྒྲུབ་ཀྱི་ཆར་སྣང་བ་དང་། ཡུལ་ཅན་རྟོག་པའི་ཆར་སྣང་བ་ཐམས་ཅད་སོ་སོར་རྟོག་པའི་ཤེས་རབ་ཀྱིས་བཤིག་ནས་མི་དམིགས་པར་བསྒོམ་པར་བྱ་སྟེ།
ཤེས་རབ་ཀྱིས་ནི་ཡོངས་རྟོག་པ། ། ཐམས་ཅད་དམིགས་སུ་མེད་པར་རོ། ། ཞེས་སྨྲོས་པ་ལྟར་རོ། ། འདི་ནི་གཟུགས་སོགས་འདུ་འགོད། ཅེས་པའི་སྒོམ་དོན་ནི། མེད་ཅེས་པ་མཐའི་གསལ་བྱེད་ཡིན་པས་འོག་མ་གསུམ་ལའང་སྦྱར་རོ། ། རང་དང་སྤྱིའི་མཚན་ཉིད་གཉིས་ནི་སྤྱིའི་བརྗོད་བྱ་དང་། དེ་དག་སྟོན་པའི་མིང་ནི་རྗོད་བྱེད་དོ་སྙམ་དུ། བརྗོད་བྱ་རྗོད་བྱེད་གཉིས་སུ་ཞེན་པ་བྱུང་ན། རྣམ་པ་མངོན་ཞེན་ལ་སོགས་འགོག །
ཅེས་པའི་ཚུལ་དུ་རྗོད་བྱེད་མིང་དང་བརྗོད་བྱ་གཉིས་ཀ་ལ་ཤེས་རབ་ཀྱིས་བརྟགས་ནས་མི་དམིགས་པར་བསྒོམ་པར་བྱའོ། ། འདི་ནི་གནས་བྲལ་དང་། གནས་མེད་ཅེས་པའི་སྒོམ་དོན་ནོ། ། མཉམ་བཞག་ཏུ་བདེན་འཛིན་མངོན་གྱུར་པའི་ནུས་པ་ཅུང་ཟད་བཅོམ་ཡང་རྗེས་ཐོབ་ཏུ་ཆོས་ཐམས་ཅད་བཏགས་པ་ཙམ་དུ་མངོན་པར་ཞེན་པ་བྱུང་ན་དེ་ཡང་འགོག་དགོས་པས། བཏགས་པ་ཙམ་དུ་ཞེན་པ་དེ་ཡང་། ཤེས་རབ་ཀྱིས་ནི་ཡོངས་རྟོག་པ། ། ཐམས་ཅད་དམིགས་སུ་མེད་པར་རོ། ། ཞེས་པའི་ཚུལ་གྱིས་དམིགས་མེད་དུ་བསྒོམ་མོ། ། འདི་ནི་བཏགས་མེད་ཅེས་པའི་སྒོམ་དོན་ནོ། ། ཡང་དགེ་མི་དགེ་སོགས་བརྗོད་བྱར་བདེན་ཞེན་བྱུང་ན་ཡང་སོ་སོར་རྟོག་པའི་ཤེས་རབ་ཀྱིས་བརྟགས་ན་དགེ་མི་དགེ་སོགས་མ་གྲུབ་པས་བརྗོད་བྱར་བདེན་པ་ག་ལ་ཡོད་ཅེས་ངེས་པར་བྱས་ནས་བསྒོམ་པར་བྱའོ། །
འདི་ནི། བརྗོད་དུ་མེད་ཅེས་པའི་སྒོམ་དོན་ཡིན་ནོ། ། འདིར་མེད་པ་ནི་མཐའི་གསལ་བྱེད་དོ། ། མཉམ་པར་བཞག་པའི་སྐབས་སུ་བསྒྲིམས་ཀྱང་མི་མཐུན་ཕྱོགས་ཅུང་ཟད་བྱུང་ན་དྲོད་ཆུང་ངུའོ། ། འབད་རྩོལ་ཆེན་པོས་བསྒྲིམས་པའི་དུས་སུ་མི་འབྱུང་ན་དྲོད་འབྲིང་པོའོ། ། འབད་རྩོལ་ཆེན་པོ་མ་བྱས་ཀྱང་མི་འབྱུང་ན་དྲོད་ཆེན་པོའོ། ། ཞེས་ཕ་དམ་པས་གསུངས་སོ། ། དྲོད་ཀྱི་དམིགས་རྣམ་སྒོམ་ཚུལ་བསྟན་ཟིན་ཏོ། ། རྩེ་མོའི་དམིགས་རྣམ་སྒོམ་ཚུལ་ཡང་། རྣམ་པ་མངོན་ཞེན་ལ་སོགས་པ་འགོག་དགོས་པས།
གཟུགས་སོགས་ཕུང་པོ་ལྔའི་དངོས་པོ་ལ་མངོན་ཞེན་བྱུང་ན། དེའི་གཉེན་པོར་གཟུགས་སོགས་བདེན་པར་མི་གནས་པའི་ཚུལ་བསྒོམས་པར་བྱས་ནས། གཟུགས་སོགས་ལ་རང་བཞིན་ཡོད་མེད་བརྟགས་ནས་གཟུགས་སོགས་དེ་དག་ནི་དེའི་ངོ་བོར་རང་བཞིན་གྱིས་མ་དམིགས་པའི་ཚུལ་གྱིས་བསྒོམ་པར་བྱའོ། ། འདི་ནི། གཟུགས་སོགས་མི་གནས་དེ་དག་ནི། ། དེ་ཡི་ངོ་བོར་རང་བཞིན་མེད། ། ཅེས་པའི་སྒོམ་དོན་ནོ། ། ཡང་ཆོས་ཅན་འགའ་ཞིག་གི་རང་བཞིན་གྱིས་སྟོང་ཡང་། འགའ་ཞིག་གི་རང་བཞིན་གྱིས་མི་སྟོང་སྟེ། ཀུན་རྫོབ་རང་བཞིན་གྱིས་སྟོང་ལ།
དོན་དམ་གྱི་ཆ་རང་བཞིན་གྱིས་མི་སྟོང་ངོ་སྙམ་ན། བློ་ཡུལ་དུ་ཇི་སྙེད་བྱུང་བ་ཐམས་ཅད་ཤེས་རབ་ཀྱིས་བརྟགས་ན་སྟོང་པ་ཉིད་དུ་རོ་གཅིག་ཏུ་བསྒོམ་པར་བྱའོ། ། འདིས་ནི་ཆོས་རྣམས་ལ་རང་བཞིན་གྱིས་ཡོད་མེད་ཀྱི་བྱེ་བྲག་ཡོད་དོ་སྙམ་དུ་ཞེན་པ་འགོག་པ་ཡིན་ནོ། ། དེ་དག་གཅིག་གི་རང་བཞིན་གཅིག ། ཅེས་པའི་སྒོམ་དོན་ནོ། ། ཡང་ཁྱད་གཞི་གཟུགས་སོགས་ལ་དོན་དམ་དཔྱོད་པའི་ཤེས་རབ་ཀྱིས་བརྟགས་ན་མི་དམིགས་པས་ཁྱད་ཆོས་རྟག་མི་རྟག་དང་། སྡུག་མི་སྡུག་དང་། བདག་ཡོད་མེད་དང་། ཞི་མ་ཞི་སོགས་ཀྱང་དམིགས་པར་ག་ལ་འགྱུར། དེས་ན་རྟག་མི་རྟག་སོགས་མི་དམིགས་པར་བསྒོམ་པར་བྱའོ། །
ཅིའི་ཕྱིར་རྟག་མི་རྟག་སོགས་མི་དམིགས་སྙམ་ན། རིགས་པས་བརྟགས་ན་རྟག་མི་རྟག་སོགས་དེ་རྣམས་ཐམས་ཅད་རང་གི་ངོ་བོ་ཉིད་ཀྱིས་སྟོང་པའི་ཕྱིར་རོ། ། རྟག་མི་རྟག་སོགས་ལ་རང་གི་ངོ་བོས་སྟོང་མི་སྟོང་གི་བྱེ་བྲག་ཡོད་དོ་སྙམ་ན། དོན་དམ་དཔྱོད་པའི་ཤེས་རབ་ཀྱིས་ཡོངས་སུ་བརྟགས་ན་རྟག་མི་རྟག་སོགས་ཐམས་ཅད་མི་དམིགས་པར་མཚུངས་པས་ཆོས་ཐམས་ཅད་སྟོང་པ་ཉིད་དུ་རོ་གཅིག་པར་བསྒོམ་པར་བྱའོ། ། དེ་མི་རྟག་སོགས་པར་མི་གནས། ། དེ་རྣམས་དེ་ཡི་ངོ་བོས་སྟོང་། ། དེ་དག་གཅིག་གི་རང་བཞིན་གཅིག ། ཅེས་པའི་སྒོམ་དོན་ནོ། ། ཡང་ཆོས་རྣམས་ལ་ཤེས་རབ་ཀྱིས་ཡོངས་སུ་བརྟགས་ན་གཟུང་བྱའི་མཚན་མ་དང་། འཛིན་བྱེད་ཀྱི་སྤྲོས་པ་ཅིར་ཡང་མ་མཐོང་པས་གཟུང་འཛིན་གྱི་མཚན་མ་མི་དམིགས་པའི་དོན་བསྒོམ་པར་བྱའོ། །
ཅིའི་ཕྱིར་མཚན་མར་མི་དམིགས་པ་ཡིན་ཞེ་ན། གཟུང་འཛིན་གྱི་མཚན་མ་དེ་དག་ཤེས་རབ་ཀྱིས་ཡོངས་སུ་བརྟགས་ན་དམིགས་སུ་མེད་པའི་ཕྱིར་རོ། ། འདིར་མཚན་མ་ཞེས་པ་ནི་ཆོས་རྣམས་ཀྱི་རང་རང་གི་ངོ་བོ་གཞན་དང་ཐུན་མོང་མིན་པའི་ཁྱད་པར་གྱི་ཆོས་མི་འདྲ་བ་རྣམས་ལ་ཟེར་རོ། ། དེ་རྣམས་བྱེ་བྲག་རེ་རེ་ནས་འཛིན་པ་ལ་མཚན་མར་འཛིན་པ་ཞེས་བྱ་ལ་འདུ་ཤེས་ཞེས་ཀྱང་བརྗོད་དོ། ། དེ་དག་ལ་དོན་དམ་དཔྱོད་པའི་ཤེས་རབ་ཀྱིས་ཡོངས་སུ་བརྟགས་ན་དམིགས་སུ་མེད་པའི་ཕྱིར་རོ། ། འདི་ནི། ཆོས་རྣམས་མི་འཛིན་གང་ཡིན་པ། ། དེ་དག་མཚན་མར་མི་མཐོང་ཕྱིར། ། ཤེས་རབ་ཀྱིས་ནི་ཡོངས་རྟོག་པ། ། ཐམས་ཅད་དམིགས་སུ་མེད་པར་རོ། །
ཞེས་པའི་སྒོམ་དོན་ནི། འདིའི་ཕན་ཡོན་ནི་མཚན་མ་ལ་མངོན་པར་ཞེན་པ་འགོག་པའོ། ། རྩེ་མོའི་དམིགས་རྣམ་སྒོམ་ཚུལ་བསྟན་ཟིན་ཏོ། ། བཟོད་པའི་དམིགས་རྣམ་སྒོམ་ཚུལ་ནི། དྲོད་དང་རྩེ་མོའི་སྐབས་སུ་སྟོང་ཉིད་ཡང་དང་ཡང་དུ་བསྟན་པས་བཟོད་པས་སྐབས་སུ་སྒོམ་མི་དགོས་སམ་སྙམ་ན་དགོས་ཏེ། འདིར་ཡང་ཤེས་རབ་ཀྱིས་ཡོངས་སུ་བརྟགས་ནས་གཟུགས་སོགས་ཕུང་པོ་ལྔ་ངོ་བོ་ཉིད་དམ། རང་བཞིན་ནམ། གནས་ཚུལ་ལམ། དོན་དམ་པར་མེད་པ་ཉིད་དུ་བསྒོམ་པར་བྱའོ། ། དེའི་རྒྱུ་མཚན་གཟུགས་སོགས་དོན་དམ་པར་མེད་པ་དེ་ཉིད་གཟུགས་སོགས་ཀྱི་ངོ་བོ་ཉིད་དམ་གནས་ཚུལ་ཡིན་པས་སོ། །
དེ་ཡང་གཟུགས་སོགས་ལ་མངོན་པར་ཞེན་པ་འགོག་པ་ལ་དེའི་གནས་ཚུལ་རྟོགས་དགོས་པའི་དོན་ནོ། ། གཟུགས་སོགས་ངོ་བོ་ཉིད་མེད་ཉིད། ། དེ་མེད་པ་ཉིད་ངོ་བོ་ཉིད། ། ཅེས་པའི་སྒོམ་དོན་ནོ། ། ཡང་སྐྱེ་བ་འཁོར་བ་དང་། ངེས་འབྱུང་མྱ་ངན་ལས་འདས་པ་ལ་སྤྱིར་མངོན་པར་ཞེན་པ་དང་། བྱེ་བྲག་ཏུ་བླང་དོར་དུ་ཞེན་པ་འགོག་དགོས་པས་འཁོར་འདས་གཉིས་སོ་སོ་ནས་རང་བཞིན་མེད་པར་མཉམ་པ་ཉིད་དུ་བསྒོམ་པར་བྱའོ། ། སྲིད་ཞི་མཉམ་ཉིད་དུ་སྒོམ་པ་དང་དོན་གཅིག་གོ ། དེ་དག་སྐྱེ་མེད་ངེས་འབྱུང་མེད། ། ཅེས་པའི་སྒོམ་དོན་ནི།
དེ་ནས་བདག་དང་། ཞེས་གསུངས་པའི་དོན་སྒོམ་ཚུལ་ནི། ལུས་ངག་ཡིད་གསུམ་ལ་སོ་སོར་རྟོག་པའི་ཤེས་རབ་ཀྱིས་ཡོངས་སུ་བརྟགས་ནས་སྟོང་པ་ཉིད་དུ་ཡོངས་སུ་བསྒོམ་པར་བྱའོ། ། འདི་ནི་སངས་རྒྱས་ཀྱི་སར་སྐུ་གསུང་ཐུགས་རྣམ་པར་དག་པ་ཐོབ་པ་ཡིན་ནོ། ། ཏིང་ངེ་འཛིན་རྒྱལ་པོ་ལས་ཀྱང་། གལ་ཏེ་ཆོས་ལ་བདག་མེད་སོ་སོར་རྟོག ། སོ་སོར་དེར་རྟོག་མྱ་ངན་འདས་ཐོབ་རྒྱུ། ། རྒྱུ་གཞན་གྱིས་ནི་སྡུག་བསྔལ་ཞི་མི་འགྱུར། ། ལྷག་སྤྱོད་ཀྱིས་ནི་ཏིང་འཛིན་བསྒོམས་པ་བཞིན། ། ཞེས་སོ། །
འདི་ཡི་དོན་ལེགས་པར་རྟོགས་ནས་སྒོམ་པ་གལ་ཆེ་བས་སྒོམ་ཚུལ་ལ་གཉིས་ཏེ། སྣང་བ་རྣམ་བདུན་ཤེས་བྱེད་དེ། ། ཞེས་པའི་སྐབས་སུ་བསྟན་པའི་རྨི་ལམ་དང་། སྒྱུ་མ་དང་། སྨིག་རྒྱུ་དང་། བྲག་ཅ་དང་། ཆུ་ཟླ་དང་། དྲི་ཟའི་གྲོང་ཁྱེར་དང་། སྤྲུལ་པའི་སྤྲུལ་པ་ལྟར་སྣང་ལ་རང་བཞིན་མེད་པར་གཏན་ལ་ཕབ་ནས། སྣང་ཚུལ་ལ་དམིགས་ཏེ་གནས་ཚུལ་ལ་རང་བཞིན་མེད་པར་བསྒོམ་མོ། །
འདི་ནི་སྣང་སྟོང་དབྱེར་མེད་དུ་སྒོམ་པ་སྟེ། དབུ་མ་སྒྱུ་མ་ལྟ་བུའི་འདོད་ཚུལ་གྱི་སྒོམ་མོ། ། དབུ་མ་རབ་ཏུ་མི་གནས་པའི་འདོད་ཚུལ་གྱི་སྒོམ་ལུགས་ནི། ཐོག་མར་སྣང་བ་སོ་སོ་ནས་གསལ་བཏབ་ནས། རྗེས་ཐོགས་སུ་སྣང་བ་ཙམ་ཡང་ནམ་མཁའ་ལ་འཇའ་ཡལ་བ་བཞིན་དུ་སོང་ནས་སྣང་ཙམ་ཡང་མི་དམིགས་པ་ནམ་མཁའི་དཀྱིལ་ལྟ་བུར་བསྒོམ་པ་སྟེ། རྣམ་པར་མི་རྟོག་པ་ལ་འཇུག་པའི་གཟུངས་ལས། མཉམ་བཞག་གིས་ནི་ནམ་མཁའི་དཀྱིལ་ལྟར་དུ་མཁྱེན་ཏོ། ། ཞེ་གསུངས་པའི་དོན་ནོ། ། འདི་ནི། དག་དང་།
ཞེས་པའི་དོན་སྒོམ་ཚུལ་ལོ། ། སྐུ་གསུང་ཐུགས་རྣམ་པར་དག་པ་ཐོབ་པའི་སླད་དུ་ཐམས་ཅད་སྟོང་པ་ཉིད་དུ་རོ་གཅིག་པར་སྒོམ་པར་མི་འཐད་དེ། ཆོས་རྣམས་ཀྱི་སོ་སོའི་མཚན་མ་མ་འདྲེས་པར་ཡོད་པས་སོ་སྙམ་ན། ཤེས་རབ་ཀྱིས་ཡོངས་སུ་བརྟགས་ན་ཆོས་རྣམས་ཀྱི་སོ་སོའི་མཚན་མ་དང་། སྤུ་རིས་དང་། ཐུན་མོང་མ་ཡིན་པའི་ཁྱད་པར་ལ་མཚན་མར་བརྗོད་པ་གང་ཡང་མེད་དེ། ཤེས་རབ་ཀྱིས་ཡོངས་སུ་བརྟགས་ན་ཁྱོད་ལས་མཚན་མ་རྣམས་ཀྱི་གཞི་རྟེན་ནམ་ཁྱད་གཞི་མ་གྲུབ་པའི་ཕྱིར་རོ། ། ཁྱད་གཞི་གཟུགས་སོགས་ཡོད་དོ་སྙམ་ན། ཤེས་རབ་ཀྱིས་བརྟགས་ན་མེད་དེ། བརྟགས་ན་མོས་པ་ཡིད་བྱེད་དང་དེ་ཁོ་ན་ཉིད་ཡིད་བྱེད་དེའི་ཡུལ་མེད་པའི་ཕྱིར་རོ། །
དེ་དག་ནི། དེ་དག་མཚན་མ་མེད་པ་དང་། ། དེ་ཡི་མཚན་མར་མི་རྟེན་པས། ། མོས་མིན་འདུ་ཤེས་མེད་པ་ཡིན། ། ཞེས་པའི་དོན་སྒོམ་ཚུལ་ལོ། ། བཟོད་པའི་དམིགས་རྣམ་སྒོམ་ཚུལ་བསྟན་ཟིན་ཏོ། ། སྒོམ་པར་བྱེད་པའི་ཡུལ་ཅན་ཏིང་ངེ་འཛིན་བདེན་པར་ཡོད་དོ་སྙམ་ན། དང་པོར་བསྒོམ་བྱ་སྟོང་པ་ཉིད་དང་། སྒོམ་བྱེད་ཏིང་ངེ་འཛིན་དང་། སྒོམ་པ་པོའི་གང་ཟག་གསུམ་སོ་སོར་ངོས་བཟུང་ནས།
རྗེས་ཐོགས་དེ་ཉིད་དུ་སྟོང་པ་ཉིད་དུ་རོ་གཅིག་པར་སྒོམ་ཚུལ་ནི། ཏིང་འཛིན་དེ་ཡི་བྱེད་པ་ཉིད། ། ལུང་སྟོན་པ་དང་རློམ་པ་ཟད། ། གསུམ་པོ་ཕན་ཚུན་ངོ་བོ་གཅིག ། ཏིང་འཛིན་རྣམ་པར་མི་རྟོག་པ། ། ཞེས་པས་བསྟན་ཏེ། མདོ་ལས་ཏིང་ངེ་འཛིན་མང་དུ་གསུངས་ཀྱང་། མདོར་བསྡུས་ན། དཔའ་བར་འགྲོ་བའི་ཏིང་ངེ་འཛིན་དང་། རྡོ་རྗེ་ལྟ་བུའི་ཏིང་ངེ་འཛིན་དང་།
སྒྱུ་མ་ལྟ་བུའི་ཏིང་ངེ་འཛིན་ནོ། ། དང་པོ་ནི། ཏིང་ངེ་འཛིན་གང་ལ་མཉམ་པར་བཞག་ན་བདེན་འཛིན་གྱི་དགྲ་ཚོགས་འཇོམས་པར་བྱེད་པ་སྟེ་སྟོང་པ་ཉིད་རྟོགས་པའི་ཏིང་ངེ་འཛིན་ནོ། ། རྡོ་རྗེ་ལྟ་བུའི་ཏིང་ངེ་འཛིན་ནི། མཚན་འཛིན་གྱི་བྲག་རི་འཇིག་པར་བྱེད་པ་སྟེ། མཚན་མ་མེད་པར་རྟོགས་པའི་ཏིང་ངེ་འཛིན་ནོ། ། སྒྱུ་མ་ལྟ་བུའི་ཏིང་ངེ་འཛིན་གྱིས་ནི་ཡུལ་བདེན་འཛིན་གྱི་ཞེན་པ་མེད་པར་བྱེད་པ་སྟེ། ཆོས་ཐམས་ཅད་སྒྱུ་མ་ལྟ་བུར་རྟོགས་པར་བྱེད་པའི་ཏིང་ངེ་འཛིན་ནོ། ། དང་པོ་གཉིས་ནི་མཉམ་བཞག་ཏུ་གཙོ་བོར་བསྒོམ་ལ། ཐ་མ་ནི་མཉམ་རྗེས་གཉིས་ཀར་བསྒོམ་ཞིང་གཙོ་བོར་རྗེས་ཐོབ་ཏུ་བསྒོམ་མོ། །
ཏིང་ངེ་འཛིན་བསྒོམས་པའི་ཕན་ཡོན་ནི། རྗེས་ཐོབ་ཏུ་སྤྲུལ་སྒྱུར་སྣ་ཚོགས་ཀྱིས་གཞན་དོན་ཕྲིན་ལས་རྒྱ་ཆེན་པོ་འབྱུང་ཞིང་། ཏིང་ངེ་འཛིན་གང་རྒྱུད་ལ་སྐྱེས་པ་ན་སངས་རྒྱས་རྣམས་ཀྱིས་ལུང་སྟོན་པ་དང་། མངོན་ཞེན་གྱི་རློམ་པ་ཟད་པའི་ནུས་པ་ཐོབ་པའོ། ། བསྒོམ་བྱ་སྒོམ་བྱེད་སྒོམ་པ་པོ་གསུམ་པོ་རེ་རེ་ནས་སོ་སོར་རྟོག་པའི་ཤེས་རབ་ཀྱིས་ཡོངས་སུ་བརྟགས་ནས་བདེན་མེད་དུ་བསྒོམ་ཞིང་། རེས་འགའ་གསུམ་པོ་ཕན་ཚུན་ངོ་བོ་སྟོང་པ་ཉིད་དུ་རོ་གཅིག་ཏུ་བསྒོམ་པར་བྱ་སྟེ། གསུམ་པོ་ཕན་ཚུན་ངོ་བོ་གཅིག ། ཅེས་པའི་དོན་ནོ། ། ཇི་སྐད་དུ། བུ་རམ་རང་བཞིན་མངར་བ་དང་། །
མེ་ཡི་རང་བཞིན་ཚ་བ་ལྟར། ། དེ་བཞིན་ཆོས་རྣམས་ཐམས་ཅད་ཀྱི། ། རང་བཞིན་སྟོང་པ་ཉིད་དུ་གཅིག ། ཅེས་གསུངས་པ་ལྟར་རོ། ། འདི་ལྟར་བསྒོམས་པས་རྣམ་པར་མི་རྟོག་པའི་ཏིང་ངེ་འཛིན་མྱུར་དུ་ཐོབ་པར་འགྱུར་རོ། ། དེ་ལྟར་ངེས་འབྱེད་ཆ་མཐུན་ནི། ། ཆུང་དང་འབྲིང་དང་ཆེན་པོ་ཡིན། ། ཞེས་པའི་དོན་ནི། རྗེ་བཙུན་དམ་པ་རྒྱ་གར་གྱིས་གོང་དུ་གསུངས་པ་ལྟར་དྲོད་རྩེ་མོ་བཟོད་པ་ཆོས་མཆོག་བཞི་ཀའི་ཆུང་འབྲིང་ཆེན་པོ་གསུམ་སྦྱར་ནས་ཤེས་པར་བྱའོ། ། བསྒོམ་བྱ་སྟོང་པ་ཉིད་བདེན་པ་མེད་དེ།
ཀླུ་སྒྲུབ་ཀྱིས། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། ཞེས་སོ། ། དེ་ཡང་སྟོང་པ་ཉིད་དུ་བདེན་པར་གྲུབ་པ་འགོག་པ་ཡིན་གྱི་སྟོང་པ་ཉིད་སྤྱི་ལྡོག་ནས་འགོག་པ་མ་ཡིན་ཏེ། ཀླུ་སྒྲུབ་ཀྱིས། ཀུན་རྟོག་ཐམས་ཅད་གཞོམ་པའི་ཕྱིར། ། སྟོང་ཉིད་བདུད་རྩི་བསྟན་པར་མཛད། །
གང་ལ་དེ་ལ་འཛིན་ཡོད་པ། ། དེ་ནི་ཁྱོད་ཀྱིས་སྨད་པར་མཛད། ། ཅེས་གསུངས་སོ། ། སྒོམ་བྱེད་ཀྱི་ཏིང་ངེ་འཛིན་ཀྱང་བདེན་མེད་དུ་བསྒོམ་དགོས་ཏེ། རྟོག་པ་ལ་རློམ་པ་ཡང་བཀག་པའི་ཕྱིར་དང་། དེ་ལ་སྦྱོར་བ་བཀག་ཕྱིར་རོ། ། ཞེས་གསུངས་པས་སོ། ། སྒོམ་པ་པོའི་རྣལ་འབྱོར་པ་ཡང་བདེན་མེད་དུ་བསྒོམ་དགོས་ཏེ། གང་ཟག་རྫས་ཡོད་དུ་འཛིན་པའི་རྟོག་པ་སྤོང་དགོས་པའི་ཕྱིར། སྔ་མ་གཉིས་ནི་ཆོས་ཀྱི་བདག་མེད་སྒོམ་ཚུལ་ཡིན་ལ།
ཕྱི་མ་གང་ཟག་གི་བདག་མེད་སྒོམ་ཚུལ་ཡིན་པས། བདག་མེད་གཉིས་ཅིག་ཅར་དུ་བསྒོམ་པའི་ཚུལ་ཡང་ལེགས་པར་གྲུབ་བོ། ། མདོར་བསྡུས་ན། རྣམ་པ་མངོན་ཞེན་ལ་སོགས་འགོག ། ཅེས་པ་དང་། ཤེས་རབ་ཀྱིས་ནི་ཡོངས་རྟོག་པ། ། ཐམས་ཅད་དམིགས་སུ་མེད་པར་རོ། ། ཞེས་པའི་དོན་གཉིས་སུ་བསྡུས་ནས་ཉམས་སུ་བླངས་པས་མི་མཐུན་ཕྱོགས་གཟུང་འཛིན་གྱི་རྟོག་པ་བཞི་སྤོང་ནུས་ལ། སེམས་མི་འགོག་པ་ཉིད་ལ་སོགས། ། ངོ་བོ་ཉིད་མེད་སོགས་སྟོན་བྱེད། །
དེ་ཡི་མི་མཐུན་ཕྱོགས་བོར་བ། ། རྣམ་པ་ཀུན་ཏུ་ཡོངས་འཛིན་ཡིན། ། ཞེས་གསུངས་པས་དགེ་བའི་བཤེས་གཉེན་གྱིས་དགྱེས་བཞིན་དུ་རྣམ་པ་ཀུན་ཏུ་རྗེས་སུ་འཛིན་པ་ཡིན་ནོ། ། རྗེ་བཙུན་བྱམས་པའི་གསུང་གི་དོན་བསྡུས་ནས། ལེགས་བཤད་འོད་ཀྱི་སྣང་བ་རབ་སྤྲོས་ཏེ། ། རྒྱལ་སྲས་རྣམས་ཀྱི་འཇུག་ངོགས་གསལ་བར་བྱས། ། ཐར་འདོད་སྐལ་ལྡན་ཐམས་ཅད་དགའ་བར་གྱིས། ། འདིར་འབད་དགེ་བ་གང་ཞིག་ཐོབ་པ་དེས། ། དུས་གསུམ་ཕ་མ་དང་བཅས་འགྲོ་བ་ཀུན། ། སྲིད་པའི་རྒྱ་མཚོ་ཆེ་ལས་མྱུར་ཐར་ཏེ། །
རྣམ་མཁྱེན་ཐར་པའི་གླིང་དུ་བགྲོད་པར་ཤོག ། དཔལ་ལྡན་བླ་མ་རྣམས་ཀྱི་བྱིན་རླབས་དང་། ། རྒྱལ་བ་སྲས་བཅས་རྣམས་ཀྱི་ཐུགས་རྗེ་དང་། ། ཆོས་སྐྱོང་སྲུང་མ་རྣམས་ཀྱི་མཐུ་སྟོབས་ཀྱིས། ། བདག་གི་སྨོན་ལམ་ཇི་བཞིན་འགྲུབ་པར་ཤོག ། ཅེས་དམིགས་རྣམ་སྒོམ་པའི་ཁྲིད་ཡིག་རྒྱལ་སྲས་རྣམས་ཀྱི་འཇུག་ངོགས་ཞེས་བྱ་བ་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ།། །། འདི་བྲིས་དགེ་བས་སེམས་ཅན་ཐམས་ཅད་སངས་རྒྱས་ཀྱི་ས་ལ་འགོད་ནུས་པའི་ནུས་པ་དང་ལྡན་པར་གྱུར་ཅིག ། དཔེ་གཉིས་བསྡུར་ནས་ཞུས་སོ།། ༄༅། །གསང་སྔགས་ཀྱི་སྤྱི་དོན་སློབ་དཔོན་གྲགས་འོད་ཀྱི་ཞུས་ལན་བཞུགས།། ༈ མཁྱེན་པ་སྒྲིབ་མེད་མཁའ་ལྟར་རྣམ་དག་ཅིང་། །
ཚད་མེད་ཐུགས་རྗེའི་འོད་དཀར་རབ་རྒྱས་ཏེ། ། མཐའ་ཡས་འགྲོ་བ་རྗེས་སུ་འཛིན་མཛད་པ། ། བླ་མེད་རྡོ་རྗེ་འཆང་དབང་མཆོག་ལ་འདུད། ། གསང་སྔགས་ཟབ་མོ་གསང་བའི་ཚུལ་དུ་སྤྱོད། ། གཞན་ལ་སྨྲ་བར་རིག་པ་མ་ཡིན་ནོ། ། འོན་ཀྱང་ཁྱོད་ཀྱིས་གུས་པས་བསྐུལ་བའི་ངོར། ། དཀའ་བའི་གནས་རྣམས་ཅུང་ཟད་བཤད་པར་བྱ། ། གསང་སྔགས་བླ་མེད་ཀྱི་བརྗོད་བྱའི་གཙོ་བོ་བསྐྱེད་རྫོགས་གཉིས་སུ་འདུས། སྐྱེ་བ་སྦྱོང་བར་བྱེད་པ་ལ་བསྐྱེད་རིམ། འཆི་བ་སྦྱོང་བར་བྱེད་པ་ལ་རྫོགས་རིམ་དུ་བཤད།
བསྐྱེད་རིམ་ལ་ཡང་ཕྱི་སྣོད་ཀྱི་འཇིག་རྟེན་ཆགས་པའི་རིམ་པ་དང་མཐུན་པར་གཞལ་ཡས་ཁང་བསྐྱེད་པ་དང་། ནང་བཅུད་ཀྱི་སེམས་ཅན་སྐྱེ་བའི་རིམ་པ་སྦྱོང་བའི་དོན་དུ་ལྷའི་སྐུ་སྒོམ་པ་སྟེ། དེ་ཡང་སྐྱེ་གནས་བཞི་སྦྱོང་བའི་དོན་དུ་རྒྱུད་བཞི་གསུངས་ཏེ། སྒོང་སྐྱེས་སྦྱོང་བའི་དོན་དུ་རྡོ་རྗེ་གདན་བཞི་དང་། མངལ་སྐྱེས་སྦྱོང་བའི་དོན་དུ་དགྱེས་པ་རྡོ་རྗེ་དང་། དྲོད་ཤེར་སྐྱེས་སྦྱོང་བའི་དོན་དུ་སྒྱུ་འཕྲུལ་དྲྭ་བ་དང་། བརྫུས་སྐྱེས་སྦྱོང་བའི་དོན་དུ་བདེ་མཆོག ཀྲོང་སྐྱེས་ཀྱིས་བརྫུས་སྐྱེས་སྦྱོང་། ཉི་ཟླ་གའུ་ཁ་སྦྱོར་ལས་བསྐྱེད་པས་སྒོང་སྐྱེས་སྦྱོང་། མངལ་འབྱིན་གྱིས་བསྐྱེད་པས་མངལ་སྐྱེས་སྦྱོང་བར་བཤད།
འོན་ཀྱང་གཙོ་ཆེ་བའི་དབང་དུ་བྱས་པས་རེ་རེ་ལ་ཡང་བཞི་ཀ་འཇུག་པར་སྣང་ངོ་། ། རྫོགས་པའི་རིམ་པ་ལ། འགག་པའི་རིམ་ལ་རྫོགས་པར་བཤད་པ་ནི། འབྱུང་བཞིའི་ཐིམ་འགྲོས་ལ་བཤད་དེ། རྡོ་རྗེ་ཟླ་བའི་རིམ་པ་ལས། སེམས་མི་རྟོག་པར་འགྱུར་ཏེ། རྡོ་རྗེ་ཟླ་བ་རྟོགས་ནས་ནི། ། སེམས་ལ་དམིགས་པ་ཐོབ་པར་འགྱུར། ། ཞེས་སོ། ། སེམས་མི་རྟོག་པའི་ངང་ལས་འབྱུང་བའི་ཐིམ་འགྲོས་འབྱུང་སྟེ།
རྩ་དབུ་མར་རླུང་ཆུད་པའི་དུས་སུ་དུ་བ་དང་། ཆུ་རླུང་ཐིམ་པའི་དུས་སུ་སྨིག་རྒྱུ་དང་། རྒྱུད་ལས་དང་པོ་སྨིག་རྒྱུ་འདྲ་བར་བཤད་ཀྱང་། མན་ངག་གིས་གོ་ལྡོག་ནས་བཤད་དགོས་ཏེ། དང་པོ་དུ་བ་འབྱུང་བ་མངོན་སུམ་གྱིས་གྲུབ་པའི་ཕྱིར་རོ། ། ཞེས་ནཱ་རོ་པས་གསུངས་སོ། ། མེ་རླུང་ཐིམ་པའི་དུས་སུ་སྲིན་བུ་མེ་ཁྱེར་ལྟ་བུ་དམར་ཙག་ཙག་གི་རྣམ་པ་འབྱུང་། རླུང་གི་རླུང་ཐིམ་པའི་དུས་སུ་མར་མེ་རླུང་གི་བསྐྱོད་པ་ལྟ་བུའོ། ། འདི་ནི་འབྱུང་བ་རགས་པའི་ཐིམ་འགྲོས་སོ། ། ཕྲ་བ་རྣམ་པར་ཤེས་པའི་ཐིམ་འགྲོས་ལ།
སྣང་མཆེད་ཐོབ་གསུམ་ལས། དང་པོ་སྣང་བའི་འཁོར་དུ་ཞེ་སྡང་ལས་གྱུར་པ་སུམ་ཅུ་སོ་གསུམ་འབྱུང་། དེ་འགགས་པའི་དུས་སུ་སྟོང་པ་ཞེས་བརྗོད་དོ། ། སྣང་བ་མཆེད་པ་གསལ་བ་ཉི་མའི་འོད་ཟེར་ལྟར་གསལ་བ་འབྱུང་སྟེ། དེའི་འཁོར་དུ་འདོད་ཆགས་ལས་གྱུར་པའི་སེམས་བྱུང་བཞི་བཅུ་འབྱུང་སྟེ། དེ་འགགས་པའི་ཆ་ནས་སྟོང་པ་ཆེན་པོ་ཞེས་བརྗོད་དོ། ། ཉེར་ཐོབ་ཀྱི་དུས་སུ། མ་རིག་པ་ལས་གྱུར་པ་བདུན་འབྱུང་སྟེ། དེ་འགགས་པའི་དུས་སུ་ཤིན་ཏུ་སྟོང་པ་ཞེས་བརྗོད་དོ། ། ཉེར་ཐོབ་འོད་གསལ་ལ་ཐིམ་པའི་དུས་སུ་ཐམས་ཅད་སྟོང་པ་འོད་གསལ་འཆར་རོ། །
དེ་ལྟར་ཏིང་ངེ་འཛིན་གྱི་སྟོབས་ལས་འོད་གསལ་འཆར་ལ། འཆི་བའི་དུས་སུ། སྔར་ལྟ་བུའི་རིམ་པ་ལས་འོད་གསལ་འཆར་ལ། དེའི་དུས་སུ་འོད་གསལ་མ་བུ་འཕྲོད་ཅེས་བྱའོ། ། ཐ་མལ་པ་ལ་འོད་གསལ་ལས་ལངས་ནས་བར་དོའི་ལུས་གྲུབ་བོ། ། རྣལ་འབྱོར་པ་ལ་འོད་གསལ་ལས་ལངས་ནས། ལྷའི་སྐུ་སྒྱུ་མ་ལྟ་བུ་དངོས་སུ་བཞེངས་ནུས་པ་ནི་སྒྱུ་ལུས་སོ། ། འདིའི་དུས་སུ་ལུས་ཅིག་ཅར་དུ་གྲུབ་པས་རྫོགས་རིམ་གྱི་སྦྱང་གཞིའོ། ། ཅིག་ཅར་དུ་རྫོགས་པ་ལ་རྫོགས་རིམ་ཞེས་བརྗོད་དོ། ། དེ་ནས་སྒྱུ་ལུས་བཞེངས་པའི་རྗེས་ཐོག་ཏུ།
རིག་འཛིན་རྗེས་གཞིག་གི་སྒྱུ་ལུས་བཤིག་ནས་འོད་གསལ་དུ་འཇུག་ལ། སླར་ཡང་སྒྱུ་ལུས་སུ་བཞེངས་ནས། རིམ་པ་བཞིན་ཡང་ནས་ཡང་དུ་བྱེད་པ་ནི་སློབ་པའི་ཟུང་འཇུག་གོ ། དེ་ནས་ཟུང་འཇུག་གི་སྐུ་འབའ་ཞིག་ཏུ་གནས་པ་ནི་མི་སློབ་པའི་ཟུང་འཇུག་གོ ། རིམ་ལྔ་ལས། ཐམས་ཅད་མཁྱེན་པར་དེ་གནས་འགྱུར། ། ཞེས་སོ། ། མདོར་ན་འགགས་པ་ལ་རྫོགས་པར་བཤད་པ་དང་། ཅིག་ཅར་དུ་རྫོགས་པ་ལ་རྫོགས་པར་བཤད་པ་དང་། མཐར་ཐུག་ལ་རྫོགས་པར་བཤད་པ་སྟེ།
རྫོགས་པའི་སྒྲ་དོན་གསུམ་ལ་འཇུག་པ་ཉིད། སྦྱང་གཞིར་བཟུང་ངོ་། ། མ་རྒྱུད་ཀྱི་དབང་དུ་བྱས་ནས། གང་ཟག་གཅིག་ལ་ཆོས་ཅན་དང་ཆོས་ཉིད་གཉིས་འདུས་པ་ལས། ཆོས་ཅན་གྱི་ཆ་ལ་རགས་པ་ཕུང་ཁམས་སྐྱེ་མཆེད་དང་། ཕྲ་བ་རྩ་དང་། རླུང་དང་། ཐིག་ལེའོ། ། འདི་ནི་རྩ་དང་རླུང་དང་ཐིག་ལེའི་རྣལ་འབྱོར་གྱི་སྦྱང་གཞིའོ། ། ཆོས་ཉིད་ནི་འོད་གསལ་གྱི་ཏིང་ངེ་འཛིན་གྱིས་སྦྱོང་ངོ་། །
དབང་བཞིའི་རིམ་པ་ནི། ཡབ་ཡུམ་སྙོམས་པར་ཞུགས་པ་ལས། བྱང་ཆུབ་སེམས་ཀྱིས་སྤྱི་བོ་ནས་མགྲིན་པར་བབས་པའི་དུས་སུ་དགའ་བའི་ཉམས་སྐྱེའོ། ། མགྲིན་པ་ནས་སྙིང་ཁར་བབས་པའི་དུས་སུ་མཆོག་དགའ། སྙིང་ཁ་ནས་ལྟེ་བར་བབས་པའི་དུས་སུ་དགའ་བྲལ་གྱི་དགའ་བ། ལྟེ་བ་ནས་གསང་གནས་སུ་བབས་པའི་དུས་སུ་ལྷན་ཅིག་སྐྱེས་པའི་དགའ་བ་སྟེ། དབང་བཞི་ཡི་འགྲོས་འདི་ནི། མ་རྒྱུད་ཀྱི་བཤད་པ་ཡིན་གྱི། ཕ་རྒྱུད་ལ་བཤད་པ་ནི་སྐབས་དོན་མ་ཡིན་ནོ། ། འདིའི་དུས་སུ་སྟོང་པ་ཉིད་རྣམ་པས་ཟིན་པའི་དགའ་བ་ཉམས་སུ་མྱོང་བ་སྟེ།
བདེ་སྟོང་གི་ཏིང་ངེ་འཛིན་ཉམས་སུ་བླང་། དགའ་བ་རྐྱང་པ་ནི་ལམ་དུ་མི་འགྲོའོ། ། བདེ་སྟོང་དབྱེར་མེད་མཐར་ཐུག་པ་ནི་འབྲས་བུའི་གནས་སྐབས་སོ། ། བདེ་མཆོག་ལས་འཁོར་ལོ་ལྔ་བཤད་པ་ནི། སངས་རྒྱས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ལྔ་བསྡུས་པས། དེའི་ཆ་མཐུན་འཁོར་ལོ་ལྔ་དང་། ལྷ་ལྔ་འགོད་དོ། ། སྒྱུ་མ་གསུམ་བསྲེས་ཀྱི་གདམས་པ་ནི། དེ་ལྟར་ལྷའི་སྐུ་སྒྱུ་མ་ལྟ་བུ་ལ་ནུས་པ་ཐོབ་པར་བྱས་ནས། རྨི་ལམ་གྱི་གནས་སྐབས་སུའང་དེའི་ནུས་པ་འདྲོངས་ནས།
བར་དོའི་གནས་སྐབས་སུ་དེའི་ནུས་པ་ཐོབ་པ་ནི་སྒྱུ་མ་གསུམ་བསྲེས་སོ། ། རྒྱུད་སྡེའི་རྩ་བའི་ཡི་གེ་རྣམས་སྔགས་སུ་འགོད་པ་རྩ་སྔགས་ཏེ། བརྟག་གཉིས་བཞིན་ནོ། ། ལྷ་སོ་སོའི་མིང་ཡིག་སྔགས་སུ་སྦྲེལ་ནས་ཕྱོགས་གཅིག་ཏུ་བྱས་པ་ནི་ཕྲེང་སྔགས་སོ། ། ལྷ་སྐུལ་བར་བྱེད་པ་ནི་སྙིང་པོའོ། ། ཉེ་བར་སྐུལ་བར་བྱེད་པ་ནི་ཉེ་སྙིང་ངོ་། ། ཞེས་ཇོ་བོ་རྗེས་བཤད་དོ། ། སླར་ཡང་ཉེ་བར་སྐུལ་བར་བྱེད་པ་ནི། ཡང་སྙིང་ངོ་། ། འདིར་བསྡུས་པ་ཙམ་བཀོད་པ་ཡིན་གྱི་རྒྱས་པར་ཁོ་བོས་བྱས་པའི་གསང་འདུས་ཀྱི་ཊཱིཀ་ཆེན་དུ་བསྐྱེད་རྫོགས་ཀྱི་བཤད་པ་རྒྱས་པར་བཀོད་ཡོད་པས་དེར་བལྟ་བར་བྱའོ། །
གར་དགུའི་དོན་ནི། གཞན་རྗེས་སུ་འཛིན་པ་དང་ཚར་བཅད་པའི་དོན་དུ་ལུས་ངག་གི་རྣམ་འགྱུར་རོ། ། བྱང་ཆུབ་སེམས་ཀྱི་རྩ་བ་རབ་བརྟན་ཅིང་། ། བསྐྱེད་རྫོགས་གཉིས་ཀྱི་ཡལ་འདབ་ཕྱོགས་བཅུར་རྒྱས། ། སྐུ་གསུམ་ཕྲིན་ལས་འབྲས་བུའི་རོ་མངར་ལྡན། ། ཕན་བདེའི་དཔག་བསམ་ལྗོན་པ་རྒྱས་གྱུར་ཅིག ། འདི་སྦྱར་དགེ་བའི་འོད་སྟོང་ལྡན་པ་ཡིས། ། སྲིད་པའི་མུན་པ་མ་ལུས་རྣམ་བསལ་ཏེ། ། ཡེ་ཤེས་སྣང་བ་ཕྱོགས་བཅུར་རབ་རྒྱས་ནས། ། ཕྲིན་ལས་རྣམ་བཞིས་འགྲོ་དོན་བྱེད་པར་ཤོག །
ཅེས་པ་ནི་དཀའ་བཅུ་པ་གྲགས་འོད་ཀྱིས་ཞུས་པའི་ངོར་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བའོ།། ༄༅། །སྭསྟི། ཤེས་རབ་ཀྱི་ཕ་རོལ་ཏུ་ཕྱིན་པ་ཉམས་སུ་ལེན་པའི་མན་ངག་ལམ་ལྔ་གསལ་སྒྲོན་ཞེས་བྱ་བ། ཐུབ་དབང་མཆོག་དང་བྱམས་པ་ཐོགས་མེད་ཞབས། ། ཕ་རོལ་ཕྱིན་པའི་བླ་མ་བརྒྱུད་པ་ལ། ། གུས་པས་ཕྱག་འཚལ་ཚོགས་ལམ་ལ་སོགས་པ། ། ལམ་ལྔ་ཇི་བཞིན་བསྒོམ་ཚུལ་བཤད་པར་བྱ། ། དེ་ཡང་དང་པོ་ཚོགས་ལམ་ཀྱི་ཆོས་ལ་དགུ་སྟེ། མོས་གུས་བླ་མའི་ཁྲི་དང་གཅིག དཀོན་མཆོག་སྐྱབས་འགྲོའི་ཁྲིད་དང་གཉིས།
བྱམས་སྙིང་རྗེའི་ཁྲིད་དང་གསུམ། ལྷག་བསམ་སེམས་བསྐྱེད་ཀྱི་ཁྲིད་དང་བཞི། མཉམ་བཞག་ལྟ་བའི་ཁྲིད་དང་ལྔ། རྗེས་ཐོབ་དྲན་ཤེས་ཀྱི་ཁྲིད་དང་དྲུག བྱིང་རྒོད་སེལ་བའི་ཁྲིད་དང་བདུན། བོགས་འདོན་སྤྱོད་པའི་ཁྲིད་དང་བརྒྱད། རྗེས་ཐོབ་དྲན་འཛིན་གྱི་ཁྲིད་དང་དགུའོ། ། དང་པོ་བཞི་ནི་རྩིག་པའི་རྨང་གཞི་ལྟ་བུ་ཡིན་པས། འདི་ལ་གཙོ་བོར་སྦྱང་བར་བྱའོ། །

ལྔ་པ་ལ་གཉིས། གང་ཟག་གི་བདག་མེད་བསྒོམ་པ་དང་། ཆོས་ཀྱི་བདག་མེད་བསྒོམ་པའོ། ། དང་པོ་ནི། ཉེས་པ་ཐམས་ཅད་ཀྱི་རྩ་བ་བདག་འཛིན་ཡིན་པས། དེའི་གཉེན་པོ་བདག་མེད་བསྒོམ་པར་བྱའོ། ། ཚུལ་ཇི་ལྟར་བསྒོམ་ཞེ་ན། རང་ལུས་ཉེར་ལེན་གྱི་ཕུང་པོ་ལ་བདག་ཏུ་སྒྲོ་བཏགས་ནས། ངར་འཛིན་འཇུག་པས། དེ་སུན་དབྱུང་བའི་དོན་དུ། ཕུང་པོ་ལ་རིགས་པས་བརྟགས་ཏེ་བཙལ་བས་བདག་མི་རྙེད་དོ། །
ཚུལ་ཇི་ལྟར་དུ་བཙལ་ཞེ་ན། ཕུང་པོ་དང་བདག་གཅིག་དུ་ཡོད་དམ། ཐ་དད་དུ་ཡོད་ཅེས་བརྟག་གོ ། གལ་ཏེ་གཅིག་དུ་ཡོད་དོ་སྙམ་ན་མ་ཡིན་ཏེ། མཚན་ཉིད་མི་མཐུན་པའི་ཕྱིར་ཏེ། ཕུང་པོ་ནི་མི་རྟག་པ་དང་། དུ་མ་སྤུངས་པ་དང་། གཞན་དབང་ཡིན་ལ། བདག་ནི་རྟག་པ་དང་། གཅིག་པུ་དང་།
རང་དབང་ཅན་དུ་འཛིན་པའི་ཕྱིར་རོ། ། རྟག་པར་འཛིན་པ་ཡིན་ཏེ། སྔར་མཐོང་བ་ཉིད་ད་ལྟར་ངོ་ཤེས་པར་རློམ་པའི་ཕྱིར་རོ། ། གཅིག་པུར་འཛིན་པ་ཡིན་ཏེ། འདི་ན་ང་གཅིག་པུར་གནས་སོ་ཞེས་འཛིན་པའི་ཕྱིར་དང་། སེམས་ཅན་སྐྱེ་བ་ན་མི་གཅིག་སྐྱེའོ་ཞེས་འཛིན་པའི་ཕྱིར་རོ། ། རང་དབང་ཅན་དུ་འཛིན་པ་ཡིན་ཏེ། ཁ་ནང་དུ་ཕྱོགས་ཏེ། ངོ་བོ་ཞེས་བདེན་པར་འཛིན་པའི་ཕྱིར་རོ། ། རྣམ་པར་དཔྱོད་པའི་ཚུལ་འདིས་དཔྱད་པ་ན།
ཕུང་པོ་དང་གཅིག་མ་ཡིན་པར་ཁོང་དུ་ཆུད་པས། ཕུང་པོ་ལ་བདག་ཏུ་འཛིན་པ་བཟློག་གོ ། ཕུང་པོ་ལས་གཞན་མ་ཡིན་ཏེ། ཕུང་པོ་ལས་གཞན་ལ་ངར་འཛིན་མི་འཇུག་པའི་ཕྱིར་དང་། ཕུང་པོའི་མཚན་ཉིད་དང་བྲལ་བས་དངོས་པོར་མེད་པར་འགྱུར་ལ། དངོས་པོར་མེད་ན་དོན་བྱེད་ནུས་པར་འདོད་པ་འགལ་ལོ། ། དབུ་མ་རྩ་བ་ལས། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིགས་པ་ཅན་དུ་འགྱུར། ། གལ་ཏེ་ཕུང་པོ་རྣམས་ལས་གཞན། །
ཕུང་པོའི་མཚན་ཉིད་མེད་པར་འགྱུར། ། ཅེས་སོ། ། ངར་འཛིན་ལོག་པས་བདག་གིར་འཛིན་པ་མི་འབྱུང་བའི་ཕྱིར། ཉེས་པ་ཐམས་ཅད་ཀྱི་རྩ་བ་བདག་དང་བདག་གིར་འཛིན་པ་བཟློག་གོ ། དེ་བཟློག་པས་ཉོན་མོངས་པ་བཟློག་གོ ། ཉོན་མོངས་པ་བཟློག་པས་ལས་ཟད་པར་འགྱུར་ལ། ལས་དང་ཉོན་མོངས་པ་ཟད་པས། སྐྱེ་བ་ཟད་པའི་ཕྱིར་ཐར་པ་ཐོབ་བོ། ། དབུ་མ་རྩ་བ་ལས། ལས་དང་ཉོན་མོངས་ཟད་པས་ཐར། །
ཅེས་སོ། ། གཉིས་པ་ཆོས་ཀྱི་བདག་མེད་པ་རིག་པའི་སྒོ་ནས་གཏན་ལ་དབབ་པ་དང་། མན་ངག་གི་སྒོ་ནས་གཏན་ལ་དབབ་པ་གཉིས་ཡོད་པ་ལས། འདིར་མན་ངག་གི་སྒོ་ནས་གཏན་ལ་དབབ་པ་བསྟན་ནོ། ། དེ་ཡང་དཔེའི་སྒོ་ནས་རང་བཞིན་མེད་པར་ཤེས་པར་བྱ་སྟེ། དཔེར་ན། ཆུ་ནང་དུ་ཟླ་བའི་གཟུགས་བརྙན་ཤར་བ་ན། ཟླ་བར་སྣང་ཡང་ཟླ་བའི་ངོ་བོའམ་རང་བཞིན་མེད་དེ། ཟླ་བའི་མཚན་ཉིད་ཀྱིས་སྟོང་པའི་ཕྱིར་ཏེ། ཟླ་བ་ལ་དཔག་ཚད་ལྔ་བཅུ་དང་བསིལ་བའི་འོད་ཟེར་འཕྲོ་བ་དང་།
མུན་པ་སེལ་བའི་དོན་བྱེད་ནུས་པ་དང་ལྡན་པ་ལ། ཆུ་ནང་དུ་ཟླ་བར་སྣང་བ་འདི་ལ་ནི། མཚན་ཉིད་དེ་དག་གང་ཡང་མེད་པའི་ཕྱིར་རོ། ། དེས་ན་ཟླ་བར་སྣང་བཞིན་པའི་དུས་ན་ཟླ་བའི་ངོ་བོས་སྟོང་ངོ་། ། དཔེ་དེ་བཞིན་དུ། གཟུགས་སོགས་སུ་སྣང་བ་འདི་ཡང་། སྣང་བཞིན་པའི་དུས་ན་གཟུགས་སོགས་ཀྱི་ངོ་བོས་སྟོང་ངོ་། ། མངོན་རྟོགས་རྒྱན་ལས། གཟུགས་སོགས་མི་གནས་དེ་དག་ནི། ། དེ་ཡི་ངོ་བོར་རང་བཞིན་མེད། །
ཅེས་པ་དང་། གཟུགས་སོགས་ངོ་བོ་ཉིད་མེད་ཉིད། ། ཅེས་སོ། ། དོན་དེ་ལྟ་བུ་ཡུལ་གྱི་སྡོད་ཚུལ་ལ་ཡོད་པར་མངོན་པར་མ་ཡིན་ནམ་ཞེ་ན། བདེན་འཛིན་གྱི་མ་རིག་པའི་བག་ཆགས་ཡོངས་སུ་སྨིན་པའི་དབང་གིས་ཡིན་གྱི། གནས་ཚུལ་ལ་ཡོད་པར་མ་ཡིན་པར་ལུང་རིག་གཉིས་ཀྱིས་གྲུབ་བོ། ། རྩ་བ་ཤེས་རབ་ལས། འབྱུང་བ་དང་ནི་འཇིག་པ་དག ། མཐོང་ངོ་སྙམ་དུ་ཁྱོད་སེམས་ན། ། འབྱུང་བ་དང་ནི་འཇིག་པ་དག །
གཏི་མུག་ཉིད་ཀྱིས་མཐོང་བ་ཡིན། ། ཞེས་སོ། ། དྲུག་པ་རྗེས་ཐོབ་དྲན་ཤེས་ཀྱི་ཁྲིད་ལ། མཉམ་བཞག་ཏུ་བདག་མེད་གཉིས་རྟོགས་པ། རྗེས་ཐོབ་ཏུ་དྲན་ཤེས་ཀྱི་ཁོར་ཡུག་ཏུ་གསལ་བཏབ་པས། མཉམ་བཞག་གི་བོགས་འདོན་པར་འགྱུར་རོ། ། བདུན་པ་བྱིང་རྒོད་སེལ་བའི་ཁྲིད་ལ། ཏིང་ངེ་འཛིན་བསྒོམ་པའི་དུས་སུ་དམིགས་པ་མི་གསལ་ན་བྱིང་བ་ཡིན་པས་བློ་བཅོས་ཏེ་དམིགས་པ་ཤིན་ཏུ་གསལ་བའི་ཐབས་བྱའོ། ། གལ་ཏེ་གང་ལ་མཉམ་པར་བཞག་པའི་ཡུལ་ལ་རང་སེམས་གཞན་དུ་འཕྲོ་ན། རྒོད་པ་ཡིན་པས་སེམས་སླར་བཀུག་སྟེ།
སྔར་གྱི་དམིགས་པ་དེ་ཉིད་ལ་སེམས་གཏད་པར་བྱའོ། ། དེ་ལྟར་ཡང་ཡང་བཀུག་པས་རྒོད་པ་རང་ཞི་ལ་འགྲོའོ། ། བརྒྱད་པ་བོགས་འདོན་སྤྱོད་པའི་ཁྲིད་ལ། ཡུལ་གྱི་རྣམ་པ་གང་དང་གང་ཤར་བ་ལ་སྦྱངས་པས་སྟོང་ཉིད་རྟོགས་པའི་ལྟ་བ་ཡོངས་སུ་འཕེལ་བར་འགྱུར་རོ། ། དགུ་པ་རྗེས་ཐོབ་དྲན་འཛིན་གྱི་ཁྲིད་ལ། སྔར་གྱི་དམིགས་པ་རྣམས་དེ་ཉིད་ཐོས་བསམ་གྱི་སྒོ་ནས་ཡང་ནས་ཡང་དུ་གསལ་འདེབས་པའོ། ། ཚོགས་ལམ་གྱི་ཆོས་འདི་དག ཚོགས་ལམ་ཆུང་ངུ་དང་། འབྲིང་དང་། ཆེན་པོ་གསུམ་ཡོད་པ་ལས།
བདག་མེད་གཉིས་གཙོ་བོར་བསྒོམ་པ་ནི་ཆེན་པོའི་གནས་སྐབས་སོ། ། གཉིས་པ་སྦྱོར་ལམ་བསྒོམ་ཚུལ་ནི། སྔར་གྱི་ཆོས་དགུ་ཡོན་ཏན་ཡར་ལྡན་གྱི་ཚུལ་དུ་བྱས་ལ། བྱེ་བྲག་ཏུ་བསྒོམ་པའི་ཚུལ། ཉན་ཐོས་དང་ཐུན་མོང་བའི་བསྒོམ་ཚུལ་ནི། དྲོད་དང་རྩེ་མོའི་གནས་སྐབས་སུ་དབང་པོ་ལྔ་དང་། བཟོད་པ་དང་། ཆོས་མཆོག་གི་སྐབས་སུ་སྟོབས་ལྔ་བསྒོམ་མོ། ། འདིའི་སྐབས་སུ་བདེན་བཞིའི་བླང་དོར་ལ་དངོས་སུ་ཞུགས་པས། བདེན་བཞི་དམིགས་པར་བཞག་པ་ཡིན་ནོ། །
དབང་པོ་ལྔ་གང་ཞེ་ན། དད་པ་དང་། བརྩོན་འགྲུས་དང་། དྲན་པ་དང་། ཏིང་ངེ་འཛིན་དང་། ཤེས་རབ་བོ། ། དེ་ལ་དད་པས་ནི། བདེན་བཞིའི་བླང་དོར་ལ་ཡིད་ཆེས་པར་འཇུག་པའི་གཞི་བྱེད་དོ། ། དད་པས་འཇུག་པའི་དོན་ལ་བརྩོན་འགྲུས་རྩོམ་མོ། ། དྲན་པས་ནི།
བསྒོམ་པར་བྱ་བའི་དམིགས་རྣམ་མི་བརྗེད་པར་འཛིན་ནོ། ། ཏིང་ངེ་འཛིན་གྱིས་ནི་དེ་ལ་མཉམ་པར་བཞག་གོ ། ཤེས་རབ་ཀྱིས་ནི་གང་ལ་མཉམ་པར་འཇོག་པའི་ཡུལ་དེ་ཉིད་ཤེས་པར་བྱེད་དོ། ། འདི་དག་ཐོབ་པ་ན། རྣམ་པར་བྱང་བ་ལ་ཇི་ལྟར་འདོད་པ་བཞིན་དུ་དབང་བསྒྱུར་ནུས་པས་དབང་པོ་ཞེས་བྱའོ། ། བཟོད་པ་དང་ཆོས་མཆོག་གི་སྐབས་སུ་ནི། ལྔ་པོ་འདི་དག་ལ་སྟོབས་ཞེས་བྱ་སྟེ། གོམས་པའི་མཐུ་ཐོབ་པས། མི་མཐུན་ཕྱོགས་ཀྱི་བརྫི་བར་མི་ནུས་པའི་ཕྱིར་རོ། ། ཐེག་པ་ཐུན་མོང་མ་ཡིན་པའི་བསྒོམ་ཚུལ་ལ།
བྱང་སེམས་ཀྱི་སྦྱོར་ལམ་དྲོད་ཀྱི་བསྒོམ་ཚུལ་ནི། རང་རྒྱུད་ལ་ཉོན་མོངས་པ་དུག་གསུམ་མམ། དུག་ལྔ་གང་སྐྱེས་ཀྱང་དེ་ལ་རྟོག་པ་ནི། ཀུན་ནས་ཉོན་མོངས་གཟུང་རྟོག་ཞེས་བྱ་སྟེ། དེའི་གཉེན་པོ་བསྒོམ་པ་ནི། ཉོན་མོངས་པ་དུག་ལྔ་དུག་གསུམ་དེ་དག་ལ་སོ་སོ་རྟོག་པའི་ཤེས་རབ་ཀྱིས་བརྟགས་ནས། རང་བཞིན་མེད་པར་རྟོགས་པ་དེ་ཉིད་ལ་མཉམ་པར་བཞག་པར་བྱའོ། ། འདིས་ཀུན་ནས་ཉོན་མོངས་གཟུང་རྟོག་སྤོང་བས། ཉོན་མོངས་པའི་བདུད་འཇོམས་སོ། ། དགེ་བའི་ཕྱོགས་གང་ལ་བདེན་འཛིན་བྱུང་ཡང་རྣམ་བྱང་གཟུང་རྟོག་ཡིན་པས།
དགེ་བ་ལ་བདེན་པར་འཛིན་པའི་རྟོག་པ་གང་སྐྱེས་ཀྱང་། སོ་སོར་རྟོག་པའི་ཤེས་རབ་ཀྱིས་བརྟགས་ནས་མི་དམིགས་པའི་དོན་ལ་མཉམ་པར་བཞག་པར་བྱའོ། ། འདིས་ལྷའི་བུའི་བདུད་འཇོམས་སོ། ། ཚོགས་ལམ་ཆེན་པོའི་དུས་སུ་འཁོར་འདས་གཉིས་སམ། ཀུན་ནས་ཉོན་མོངས་པ་དང་། རྣམ་པར་བྱང་བ་གཉིས་ཀ་རང་བཞིན་མེད་པར་ཐོས་བསམ་གྱིས་གཏན་ལ་ཕབ་ནས། རང་བཞིན་མེད་པ་རྟོགས་པ་འདྲ་ཡང་། གཙོ་བོར་བསྒོམ་མི་བསྒོམ་གྱི་བྱེ་བྲག་གི་དྲོད་དང་རྩེ་མོ་གཉིས་ལ་སོ་སོར་བཞག་གོ ། བཟོད་པ་བསྒོམ་པའི་ཚུལ་ནི། རང་བཞིན་མེད་པར་བསྒོམ་པ་པོའི་གང་ཟག་བདེན་པར་འཛིན་པ་གཅོད་པའི་དོན་དུ།
གང་ཟག་རྫས་ཡོད་དུ་འཛིན་པ་རང་བཞིན་མེད་པར་རྟོགས་པའི་དོན་ལ་མཉམ་པར་བཞག་པར་བྱའོ། ། འདིས་འཆི་བདག་གི་བདུད་འཇོམས་སོ། ། ཆོས་མཆོག་གི་བསྒོམ་ཚུལ་ནི། གང་ཟག་རྫས་ཡོད་དུ་འཛིན་པ་སྔར་བཅོམ་པས། འདིས་བརྟགས་ཡོད་དུ་འཛིན་པ་ལྷག་མ་ལུས་པ་འཇོམས་པའི་དོན་དུ། བརྟགས་ཡོད་དུ་མངོན་པར་ཞེན་པའང་རང་བཞིན་མེད་པར་རྟོགས་པར་བྱས་ནས་བསྒོམ་པར་བྱའོ། ། འདིས་ཕུང་པོའི་བདུད་འཇོམས་སོ། ། སྦྱོར་ལམ་གྱི་ཆོས་བསྟན་ཟིན་ཏོ། ། གསུམ་པ་སྦྱོར་ལམ་གྱི་མཇུག་ཐོགས་སུ་མཐོང་ལམ་ཐོབ་པ་དེའི་བསྒོམ་ཚུལ་ནི། འདིར་རྟོག་པ་བཞི་པ་མངོན་གྱུར་བ་བཅོམ་ཡང་།
ས་བོན་སྤོང་བའི་དོན་དུ་མཐོང་སྒོམ་གྱི་ལམ་བསྐྱེད་དགོས་པས། དང་པོ་མཐོང་ལམ་ནི་བདེན་པ་བཞིའི་ཆོས་ཉིད་མངོན་སུམ་དུ་མཐོང་སྟེ། རྗེས་ཐོབ་ཏུ་ངེས་ཤེས་ཀྱི་དམིགས་རྣམ་རྟོགས་པ་བརྟན་པར་བྱས་ཏེ་བསྒོམ་མོ། ། བཞི་པ་བསྒོམ་ལམ་ལ། རྗེ་ཐོབ་དང་མཉམ་བཞག་གཉིས་སོ། ། རྗེས་ཐོབ་ཏུ་ལམ་ཉམས་སུ་ལེན་པའི་ཚུལ་ནི། མོས་པས་དགེ་བའི་རྩ་བ་གསོག་ཅིང་། བསྔོ་བས་དགེ་བ་མི་ཟད་པའི་ཕྱིར་དུ་དགེ་བ་བྱང་ཆུབ་ཏུ་བསྔོའོ། ། བསྔོ་བྱ་བསྔོ་བྱེད་བདེན་པར་མི་དམིགས་པའི་ལྟ་བས་རྒྱས་བཏབ་པའི་ཚུལ་གྱིས་བསྔོ་དགོས་སོ། ། རྗེས་སུ་ཡི་རང་ནི།
གཞན་གྱི་དགེ་བ་བསགས་པ་ལ་རབ་ཏུ་དགའ་བའི་སེམས་ཀྱིས་རྗེས་སུ་ཡི་རང་བ་བྱས་ནས་སྤེལ་ལོ། ། རང་གི་བསགས་པའི་དགེ་བ་ལའང་དེ་བཞིན་ནོ། ། མཉམ་བཞག་གིས་ནི་སྔར་མཐོང་ལམ་གྱིས་རྟོགས་པའི་དོན་ཡང་དང་ཡང་དུ་གོམས་ཤིང་འདྲིས་བར་བྱེད་པའོ། ། དེ་ཡང་བར་ཆད་མེད་ལམ་གྱི་དུས་སུ་སྒོམ་སྤངས་ཀྱི་ས་བོན་སྤོང་བར་བྱེད་ལ། རྣམ་གྲོལ་ལམ་གྱི་དུས་སུ་ས་བོན་དེ་ལས་གྲོལ་བ་ཐོབ་པའོ། ། ལྔ་པ་མི་སློབ་ལམ་གྱི་དུས་སུ་སྒྲིབ་པ་གཉིས་མི་སྐྱེ་བའི་ཆོས་ཅན་དུ་བྱས་པས། དེའི་གཉེན་པོ་ལ་སློབ་མི་དགོས་པས། མི་སློབ་ལམ་དུ་ཕྱིན་པས་མཐར་ཕྱིན་ཏོ། ། ལེགས་གསུངས་རྟག་ཏུ་ཡོན་ཏན་ལྡན་པའི་ཆོས། ། ཡུམ་ཆེན་ཤེས་རབ་ཕ་རོལ་ཕྱིན་པ་ལས། །
རྣམ་པར་བཤད་པའི་གནད་ཀྱི་མན་ངག་དོན། ། རབ་ཏུ་བསྡུས་ཏེ་ཉམས་སུ་ལེན་པའི་ཚུལ། ། སྔོན་ཆད་གཞན་གྱིས་མ་རྟོགས་ལེགས་བཤད་འདི། ། གཞན་གྱི་རྟོགས་ཕྱིར་ཚུལ་བཞིན་བཤད་པ་ལས། ། དགེ་བ་གང་ཞིག་ཐོབ་པ་དེ་ཡིས་ནི། ། ཤེར་ཕྱིན་ལ་མོས་དགེ་བ་ཕུན་ཚོགས་ཅན། ། ས་དང་ལམ་གྱི་རིམ་པ་ལེགས་བགྲོད་ནས། ། བླ་མེད་ཐར་པའི་གོ་འཕང་ཐོབ་གྱུར་ཅིག ། ཕྱོགས་བཅུར་བཞུགས་པའི་རྒྱལ་བ་རྒྱལ་སྲས་མཐུས། ། བདག་གི་སྨོན་ལམ་ཇི་བཞིན་འགྲུབ་པར་ཤོག །
ཅེས་ཤེས་རབ་ཀྱི་ཕ་རོལ་དུ་ཕྱིན་པའི་མན་ངག་ལམ་ལྔ་གསལ་བའི་སྒྲོན་མེ་ཞེས་བྱ་བ་འདི་ནི། རོང་སྟེན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲ་རྣམ་པར་རྒྱལ་བའི་གཙུག་ལག་ཁང་དུ་སྦྱར་བའོ།། །། ཤུབྷཾ།། ༄༅། །ལམ་ལྔའི་ཁྲིད་ཡིག་ཇོ་བོ་རྗེའི་ལུགས་ཐར་ལམ་ཐེམ་སྐས་ཞེས་བྱ་བ། ༈ །བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མར་མེ་མཛད་དཔལ་ཡེ་ཤེས་ཀྱིས། ། ལམ་ལྔའི་ཁྲིད་ཡིག་གསུངས་པའི་དོན། ། སྔོན་ཆད་གཞན་གྱིས་མ་རྟོགས་པ། ། གཞན་ལ་ཕན་ཕྱིར་བསྟན་པར་བྱ། ། དང་པོ་ཚོགས་ལམ་ཆོས་དགུ་སྟེ།
ལམ་གྱི་གཞི་སྐྱབས་འགྲོ་དང་། ཚད་མེད་བཞི་དང་། སེམས་བསྐྱེད་དང་གསུམ། ལམ་གྱི་དངོས་གཞི་ལ་འཇུག་པའང་གསུམ་སྟེ། ཚུལ་ཁྲིམས་ལ་གནས་ནས། ཐོས་པ་དང་། བསམ་པའོ། ། སྒོམ་དངོས་ལ་གསུམ་སྟེ། དྲན་པ་ཉེ་བར་བཞག་པ་དང་། ཡང་དག་སྤོང་བ་དང་།
རྫུ་འཕྲུལ་གྱི་རྐང་པའོ། ། དང་པོ་དྲན་པ་ཉེར་བཞག་ལ། ཐེག་ཆེན་ཐུན་མོང་མ་ཡིན་པའི་དབང་དུ་བྱས་ཏེ། ལུས་དྲན་པ་ཉེར་བཞག་བསྒོམ་ཚུལ་ནི། རང་གི་ལུས་དང་གཞན་གྱི་ལུས་དབུ་མའི་གཏན་ཚིགས་ཆེན་པོ་ལྔ་གང་རུང་གིས་སོ་སོར་བརྟགས་ཏེ་རིགས་པས་མ་རྙེད་པའི་གནས་ཚུལ་གྱི་དོན་ལ་མཉམ་པར་འཇོག་པའོ། ། དེ་ཡང་ལྷག་མཐོང་གིས་རྟོགས་པའི་དོན་ལ་ཞི་གནས་ཀྱིས་ངེས་པར་གཟུང་བའོ། ། ཚོར་བ་དྲན་པ་ཉེར་བཞག་བསྒོམ་ཚུལ་ནི། རང་རྒྱུད་ལ་ཚོར་བ་བདེ་སྡུག་བཏང་སྙོམས་གང་སྐྱེས་སོ་སོར་རིག་པར་བྱས་ནས། སྔར་བཞིན་དབུ་མའི་རིག་པས་ཞིབ་པར་བརྟགས་ཏེ་རིགས་པས་རྙེད་པའི་དོན་ལྷག་མཐོང་གིས་རྟོགས་ཏེ་ཞི་གནས་ཀྱི་གཟུང་བར་བྱའོ། ། སེམས་དྲན་པ་ཉེར་བཞག་བསྒོམ་ཚུལ་ནི།
རང་རྒྱུད་ལ་ཉོན་མོངས་པའི་རྟོག་པ་དང་། ལུང་མ་བསྟན་དང་། དགེ་བའི་རྟོག་པ་ཇི་སྙེད་སྐྱེས་པ་རྣམས་སོ་སོར་རིག་པར་བྱས་ནས་སྔར་བཞིན་རིགས་པས་བརྟགས་ཏེ་བསྒོམ་མོ། ། ཆོས་དྲན་པ་ཉེར་བཞག་བསྒོམ་ཚུལ་ནི། རང་རྒྱུད་ལ་དགེ་མི་དགེའི་སེམས་སེམས་བྱུང་གི་རྟོག་པ་གང་སྐྱེས་ཞིབ་པའི་བློས་རིག་པར་བྱས་ནས་སྔར་བཞིན་བརྟགས་ཏེ། དོན་དམ་དཔྱོད་བྱེད་ཀྱི་རིག་པས་རྙེད་པའི་དོན་ལ་ཞི་གནས་དང་ལྷག་མཐོང་ཟུང་འཇུག་གིས་བསྒོམ་པར་བྱའོ། ། ལུས་རྣམས་ལ་སྣང་སྟོང་དབྱེར་མེད་དང་། ཚོར་བ་དང་། སེམས་དང་། ཆོས་རྣམས་ལ་རིག་སྟོང་དབྱེར་མེད་གྱི་ཚུལ་གྱིས་བསྒོམ་པར་བྱའོ། །
གཉིས་པ་ཡང་དག་པར་སྤོང་བ་ཉམས་སུ་ལེན་ཚུལ་ནི། ལུས་དང་ཚོར་བ་ལ་སོགས་པའི་ཆོས་བཞི་ལ། བདེན་འཛིན་གྱི་རྣམ་པར་རྟོག་པ་མ་སྐྱེས་པ་མི་བསྐྱེད། སྐྱེས་པ་རྣམས་མྱུར་དུ་སྤོང་བའི་བརྩོན་འགྲུས་རྩོམ་མོ། ། གཉེན་པོ་སྟོང་ཉིད་རྟོགས་པའི་ཤེས་རབ་མ་སྐྱེས་པ་རྣམས་བསྐྱེད་པ་ལ་འཇུག བསྐྱེད་པ་ཡང་དག་པར་རྒྱུན་བསྲིངས་ནས་མཉམ་པར་བཞག་གོ ། ལུས་ལ་སོགས་པའི་ཆོས་བཞི་སྟོང་ཉིད་དུ་རྟོགས་པ་ལ་སྦྱར་བར་བྱའོ། ། གསུམ་པ་རྫུ་འཕྲུལ་གྱི་རྐང་པ་ཉམས་སུ་ལེན་པའི་ཚུལ་ནི། སྔར་གྱི་སྟོང་ཉིད་རྟོགས་པའི་ལྟ་བ་ལ་མཉམ་པར་འཇོག་པའི་རྒྱུན་བསྲིངས་ནས་ཏིང་འཛིན་གྱི་ནུས་པ་ལེགས་པར་ཐོབ་པ་ན་རྫུ་འཕྲུལ་གྱི་རྐང་པ་ཞེས་བྱའོ། ། འདི་དག་ནི་མཉམ་བཞག་ཏུ་དེ་ཁོ་ན་ཉིད་བསྒོམ་པའི་རིམ་པའི་རྣལ་འབྱོར་རོ། །
རྗེས་ཐོབ་ཏུ་ནི་སྐྱབས་འགྲོ་སོགས་ཚོགས་ལམ་གྱི་ཆོས་སུ་བསྟན་པས། གཞན་རྣམས་ཀྱང་ཉམས་སུ་བླངས་བར་བྱའོ། ། གཉིས་པ་སྦྱོར་ལམ་ཉམས་སུ་ལེན་པའི་ཚུལ་ལ་སྔར་གྱི་ཚོགས་ལམ་གྱི་ཆོས་རྣམས་ཀྱང་ཡོན་ཏན་ཡར་ལྡན་གྱི་ཚུལ་དུ་སྔོན་དུ་བྱ་ལ། ཐུན་མོང་མ་ཡིན་པའི་ཆོས་ལ། རྣམ་པར་རྟོག་པ་བཞིའི་གཉེན་པོ་ཁོ་ན་ཉིད་ཡིད་ལ་བྱེད་པའི་རྣལ་འབྱོར་བཞི་ལ་རིམ་གྱིས་བསླབ་པར་བྱའོ། ། ཇི་ལྟར་བསླབ་པའི་ཚུལ་ནི། དང་པོ་སྦྱོར་ལམ་དྲོད་ཀྱི་གནས་སྐབས་སུ་ནི་ཀུན་ནས་ཉོན་མོངས་གཟུང་རྟོག་གི་གཉེན་པོར་རང་རྒྱུད་ལ་འདོད་ཆགས་ཞེ་སྡང་སོགས་གང་སྐྱེས་སོ་སོར་རིག་པ་བྱས་ནས། དེ་དག་རང་བཞིན་མེད་པར་རྟོགས་པའི་ལྟ་བ་ལ་ཏིང་ངེ་འཛིན་གྱིས་མཉམ་པར་བཞག་པས། དེ་དག་ལ་བདེན་པར་འཛིན་པའི་རྣམ་པར་རྟོག་པའང་ལྡོག་གོ ། རྣམ་འགྲེལ་ལས།
འདི་ཡུལ་སུན་དབྱུང་མེད་པར་ནི། ། དེ་སྤོང་བར་ནི་ནུས་མ་ཡིན། ། ཞེས་པའི་དོན་ནོ། ། ཐོག་མར་ཀུན་ནས་ཉོན་མོངས་གཟུང་རྟོག་སྤོང་བ་ལ་ཞུགས་ནས། ཕྱིས་དེའི་གཉེན་པོ་ལ་བདེན་པར་ཞེན་པ་རྣམ་བྱང་གཟུང་རྟོག་སྤང་བར་བྱའོ། ། འདི་ནི་གཙོ་བོར་རྩེ་མོའི་གནས་སྐབས་སུ་བསྒོམ་པར་བྱའོ། ། བཟོད་པ་བསྒོམ་པའི་ཚུལ་ནི། བཟོད་པའི་སྐབས་སུ་སྤང་གཉེན་གཉིས་ལ་བདེན་པར་འཛིན་པའི་རྫས་འཛིན་རྟོག་པ་སྤོང་བའི་དོན་དུ་སྤང་གཉེན་གཉིས་ཀ་རང་བཞིན་མེད་པར་རྟོགས་པའི་ལྟ་བ་ལ་གཙོ་བོར་མཉམ་པར་བཞག་པར་བྱའོ། ། ཆོས་མཆོག་ཉམས་སུ་ལེན་ཚུལ་ནི། སྤང་གཉེན་གཉིས་ཀ་བདེན་པར་འཛིན་པའི་བདེན་འཛིན་མངོན་གྱུར་བ་ཞི་ནས་བཏགས་པ་ཙམ་དུ་ཞེན་པའི་ལྷག་མ་ཅུང་ཟད་ལུས་པ་སྤོང་བའི་དོན་དུ་བཏགས་པ་ཙམ་དུ་ཞེན་པའང་སྤོང་བའི་དོན་དུ་ཆོས་མཆོག་གི་ཏིང་ངེ་འཛིན་བསྒོམ་པར་བྱའོ། །
ཚོགས་སྦྱོར་གཉིས་ཀྱི་རྣལ་འབྱོར་བསྟན་ཟིན་ཏོ། ། ཆོས་མཆོག་གི་མཇུག་ཐོགས་དེ་མ་ཐག་ཏུ་མཐོང་ལམ་འབྱུང་བས། གསུམ་པ་མཐོང་ལམ་གྱི་མངོན་པར་རྟོགས་པ་ནི། གཟུང་འཛིན་གཉིས་ཀ་མི་དམིགས་པའི་ཆོས་ཉིད་རྟོགས་པ་དང་། མ་འདྲེས་པར་ནམ་མཁའི་དཀྱིལ་ལྟར་མངོན་དུ་གྱུར་པའོ། ། རྗེས་ཐོབ་ཏུ་ངེས་པ་འདྲེན་ཚུལ་གྱི་རིམ་པ་ལས། སྐད་ཅིག་དུ་མར་ཕྱེའོ། ། མཐོང་ལམ་བསྟན་ཟིན་ནས། ། བཞི་པ་སྒོམ་ལམ་ཉམས་སུ་ལེན་ཚུལ་ནི། མཉམ་བཞག་ཏུ་སྤྲོས་བྲལ་རྟོགས་པའི་རྣལ་འབྱོར་ལ་རྒྱུན་བསྲིངས་ནས་ཡང་དང་ཡང་དུ་མཉམ་པར་བཞག་ནས།
ཡེ་ཤེས་ཀྱི་ཚོགས་གསོག་གོ ། རྗེས་ཐོབ་ཏུ་ནི་གཞན་དོན་དུ་སེམས་ཅན་གྱི་དོན་བྱ་བ་ལ་འབད་པ་དང་། མོས་པ་དང་། བསྔོ་བ་དང་། རྗེས་སུ་ཡི་རང་ཡིད་ལ་བྱེད་པ་ལ་འབད་པའོ། ། འདི་གསུམ་ཚོགས་ལམ་དང་། སྦྱོར་ལམ་གྱི་གནས་སྐབས་སུའང་སྦྱར་བར་བྱ་བ་ཡིན་པས་ཡོད་མོད་ཀྱི། འདིར་ཡིད་ལ་བྱེད་པ་བླ་ན་མེད་པའི་བར་དུ་བྱས་སོ། ། འདི་དག་ནི་བསོད་ནམས་ཀྱི་ཚོགས་གསོག་པའི་ཐབས་སོ། ། སྒོམ་ལམ་བསྟན་ཟིན་ནས།
ལྔ་པ་མི་སློབ་ལམ་གྱི་གནས་སྐབས་སུ་ནི། ཡེ་ཤེས་ཀྱི་ཚོགས་ཀྱིས་ནི་སྒྲིབ་པ་མ་ལུས་པ་སྤངས་ལ། བསོད་ནམས་ཀྱི་ཚོགས་ཀྱིས་ནི་ཡོན་ཏན་མ་ལུས་པ་རྫོགས་པས་ཚོགས་ཀྱི་འབྲས་བུ་ཆོས་སྐུ་དང་གཟུགས་ཀྱི་སྐུ་བརྙེས་ནས། འཕྲིན་ལས་ཀྱིས་མཐའ་ཡས་པའི་སེམས་ཅན་གྱི་དོན་མཛད་དོ། ། བརྒྱད་ཁྲི་བཞི་སྟོང་ཆོས་ཀྱི་ཕུང་པོའི་དོན། ། ཤིན་ཏུ་ཟབ་པའི་གནད་རྣམས་ལེགས་བསྡུས་ནས། ། གཞན་གྱི་དོན་དུ་འཕགས་པ་བྱམས་པ་ཡིས། མངོན་རྟོགས་རྒྱན་དུ་བསྡུས་ནས་ལེགས་པར་བཤད། ། དེ་ཡི་གནད་ཀྱི་དོན་རྣམས་ལམ་ལྔ་རུ། ། བསྡུས་ནས་ལམ་གྱི་རིམ་པ་སྒོམ་པའི་ཚུལ། །
ཇོ་བོས་མཛད་པའི་རྗེས་སུ་ལེགས་འབྲངས་ནས། ། གཞན་ལ་ཕན་པར་བྱ་ཕྱིར་འབད་པས་སྦྱར། ། འདིར་འབད་དགེ་ཚོགས་གང་ཞིག་ཐོབ་པ་དེས། ། འགྲོ་ཀུན་བླ་མེད་བྱང་ཆུབ་ཐོབ་གྱུར་ཅིག ། ཅེས་ལམ་ལྔའི་ཁྲིད་ཀྱི་མན་ངག་འདི་རོང་སྟོན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །ཏིང་ངེ་འཛིན་བསྒོམ་པའི་གོལ་སའི་མཐའ་དཔྱད་པ་གདམས་ངག་བདུད་རྩིའི་ཐིགས་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། སངས་རྒྱས་ཀུན་ལ་ཕྱག་འཚལ་ཞིང་། ། རབ་དགའ་ལ་སོགས་ས་བཅུ་པ། ། གནས་པའི་བྱང་སེམས་ཐམས་ཅད་དང་། །
གྲུབ་པའི་ས་བརྙེས་ལ་བསྟོད་ནས། ། གནད་ཀྱི་མན་ངག་བྲི་བར་བྱ། ། ཡང་དག་པར་རྫོགས་པའི་སངས་རྒྱས་ཐོབ་པར་འདོད་པ་དག་གིས་བླ་ན་མེད་པའི་བྱང་ཆུབ་ཐོབ་པའི་གེགས་སྒྲིབ་གཉིས་ཀྱི་མུན་པ་བསལ་ཞིང་། ཡང་དག་པའི་དོན་ལ་འཇུག་དགོས་པས། དེའི་དོན་ཐོས་བསམ་གྱི་ཤེས་རབ་ཀྱིས་སྒྲོ་འདོགས་ཡོངས་སུ་དཔྱད་པའི་ཏིང་ངེ་འཛིན་བསྒོམ་པར་བྱ་བ་ཡིན་པས། ཏིང་འཛིན་བསྒོམ་པའི་དུས་ཀྱི་མི་མཐུན་པའི་ཕྱོགས་ངོས་བཟུང་བ་ནི། སྒྲིབ་གཉིས་ཀྱི་རྩ་བ་བདེན་འཛིན་ཡིན་ལ། བདེན་འཛིན་སྤོང་བའི་དོན་དུ་སྟོང་པ་ཉིད་ཀྱི་དོན་བསྒོམ་པར་བྱའོ། ། དེ་ལ་ཐོག་མར་གང་ལ་བདེན་པར་བཟུང་བའི་ཡུལ་གསལ་གདབ་དགོས་ཏེ། ཁྱད་གཞི་མ་གཟུང་བར་ཁྱད་ཆོས་ལ་བདེན་འཛིན་གྱི་སྒྲོ་འདོགས་གཅོད་མི་ནུས་པའི་ཕྱིར།
དེས་ན་ཡུལ་གང་མཐོང་རེ་རེ་ནས་གསལ་གདབ་པ་ལ་བསླབ་པར་བྱའོ། ། གསལ་བཏབ་ནས་དེའི་སྟེང་དུ་དབུ་མའི་གཏན་ཚིགས་གང་ཡང་རུང་བ་སྦྱར་ནས་བདེན་མེད་རྟོགས་པར་བྱ་བའམ། ཡང་ན་ཆུ་ཟླའི་དཔེ་དང་། རྨི་ལམ་དང་། སྒྱུ་མ་དང་། རྨིག་སྒྱུ་དང་། འཇའ་ཚོན་དང་། གཟུགས་བརྙན་གྱི་དཔེས་བདེན་མེད་དུ་རྟོགས་པར་བྱས་ནས་ཏིང་ངེ་འཛིན་བསྒོམ་པར་བྱའོ། ། སྣ་ཚོགས་སུ་སྣང་བ་བདེན་པར་འཛིན་པ་ནི། རྟག་པའི་མཐར་འཛིན་པ་ཡིན་ལ།
སྔར་རང་བཞིན་གྱིས་གྲུབ་པ་ཕྱིས་མེད་པར་བལྟས་ན་ནི། ཆད་པར་ལྟ་བ་ཡིན་པས་འདི་གཉིས་ལྟ་བའི་གོལ་སའོ། ། སྒོམ་པའི་དུས་སུ་བྱིང་རྒོད་གཉིས་བྱུང་ན་སྒོམ་པའི་གོལ་སའོ། ། བྱིང་རྒོད་བྱུང་བའི་སྐབས་སུ་བྱིང་རྒོད་སེལ་བའི་ཐབས་བྱའོ། ། ཤེས་བཞིན་གྱི་བྱ་ར་བས་བྱིང་རྒོད་བྱུང་མ་བྱུང་རྟོགས་པར་བྱེད་ལ། གལ་ཏེ་བྱུང་ན་དེ་མ་ཐག་ཏུ་རིག་པར་བྱས་ནས། སླར་ཡང་བྱིང་རྒོད་སེལ་བའི་ཐབས་བྱའོ། ། བྱིང་བས་ནི་དམིགས་པ་མི་གསལ་བར་བྱེད་ལ། རྒོད་པས་ནི་རིག་པ་དབྱིངས་ཐོག་ཏུ་མི་གནས་པར་བྱེད་པས། གཉིས་པོ་འདི་སྒོམ་གྱི་སྐྱོན་ཡིན་ནོ། །
དབུས་མཐའ་ལས། གཉིས་ནི་ཏིང་འཛིན་ཉམས་པའི་རྒྱུ། ། ཞེས་སོ། ། བྱིང་རྒོད་ཞི་ནས་ཏིང་ངེ་འཛིན་ལ་རྣལ་དུ་གནས་པའི་དུས་སུ། སྔར་གྱི་ཏིང་ངེ་འཛིན་ལ་གསལ་པོ་དེ་བཞག་ནས། བྱིང་རྒོད་སེལ་བའི་རྩོལ་བ་བྱས་ནས། སྔ་མའི་ཏིང་ངེ་འཛིན་གྱི་རྒྱུན་གཅོད་ནའང་སྐྱོན་ནོ། ། དབུས་མཐའ་ལས། ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང་། །
འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། ། ཞེས་སོ། ། སྣ་ཚོགས་སུ་སྣང་བའི་བག་ཆགས་ཀྱི་གཉེན་པོར་སྣང་ལ་རང་བཞིན་མེད་པར་སྒོམ་པའི་རྗེས་སུ་སྣང་བ་ཙམ་ཡང་ནམ་མཁའ་ལ་འཇའ་ཡལ་བ་བཞིན་དུ་སོང་ནས། ནམ་མཁའི་དཀྱིལ་ལྟར་དུ་མཉམ་པར་བཞག་པར་བྱའོ། ། རྣམ་པར་མི་རྟོག་པ་ལ་འཇུག་པའི་གཟུངས་ལས། མཉམ་གཞག་གིས་ནི་ནམ་མཁའི་དཀྱིལ་ལྟར་མཁྱེན་ཏོ། ། ཞེས་སོ། ། ཡང་སྟོང་པ་ཉིད་ལ་མངོན་པར་ཞེན་པའང་གཞོམ་པར་བྱ་བ་ཡིན་ཏེ། སློབ་དཔོན་ཀླུ་སྒྲུབ་ཀྱིས་ཆོས་དབྱིངས་བསྟོད་པར།
ཀུན་རྟོག་ཐམས་ཅད་གཞོམ་པའི་ཕྱིར། ། སྟོང་ཉིད་བདུད་རྩི་བསྟན་པར་མཛད། ། གང་ལ་དེ་ལ་འཛིན་ཡོད་པ། ། དེ་ནི་ཁྱོད་ཀྱིས་སྨད་པར་མཛད། ། ཅེས་པ་དང་། རྩ་བ་ཤེས་རབ་ལས། གལ་ཏེ་སྟོང་མིན་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པའང་ཡོད་པར་ག་ལ་འགྱུར། །
ཞེས་པ་དང་། གང་ལ་སྟོང་པ་ཉིད་ལྟ་བ། ། དེ་དག་སྒྲུབ་དུ་མེད་པར་གསུངས། ། ཞེས་པ་དང་། དཀོན་མཆོག་བརྩེགས་པ་ལས་ཀྱང་། འོད་སྲུངས། གང་ཟག་གི་བདག་ཏུ་ལྟ་བ་རི་རབ་ཙམ་ནི་སླ་ཡི། སྟོང་པ་ཉིད་དུ་ལྟ་བ་མངོན་པའི་ང་རྒྱལ་ཅན་ནི་དེ་ལྟར་མ་ཡིན་ནོ། ། ཞེས་པ་དང་། ཤེར་ཕྱིན་ལས་ཀྱང་།
སྟོང་པ་ཉིད་སྟོང་པ་ཉིད་གསུངས་པའི་དོན་ཡང་རྟོགས་པར་བྱའོ། ། དེས་ན་སྟོང་ཉིད་བསྒོམ་པ་ན་དེ་ལ་ཞེན་པ་བྱུང་ན། དེ་ལ་ཞེན་པའི་བློ་དེའང་སོ་སོར་རྟོག་པའི་ཤེས་རབ་ཀྱིས་བཤིག་པར་བྱའོ། ། རེས་འགའ་ནི་ཇི་སྙེད་པའི་རྟོགས་པ་མི་བརྗེད་པའི་དོན་དུ་སྣང་ལ་རང་བཞིན་མེད་པར་གསལ་གདབ་པར་བྱའོ། ། ཡང་མཉམ་བཞག་གི་རྟོགས་པ་བོགས་དབྱུང་བའི་དོན་དུ། རྗེས་ཐོབ་ཀྱི་དྲན་པས་སྣང་སྟོང་ནམ་མཁའ་ལྟ་བུ་དང་། རེས་འགའ་སྣང་ལ་རང་བཞིན་མེད་པ་སྒྱུ་མ་ལྟ་བུར་ཁོར་ཡུག་ཏུ་གསལ་གདབ་པར་བྱའོ། ། དེས་ན་མཉམ་བཞག་གི་བོགས་རྗེས་ཐོབ་ཀྱིས་འདོན། རྗེས་ཐོབ་ཀྱི་བོགས་མཉམ་བཞག་གིས་འདོན་པར་བྱའོ། ། འདི་དག་ནི་གནད་ཀྱི་མན་ངག་ཡིན་པས་སྣོད་མ་ཡིན་པ་ལ་མི་སྟོན་ནོ། །
དེས་ན་རིན་ཆེན་ཕྲེང་བ་ལས། གང་ཕྱིར་དེ་ལྟར་ཟབ་པའི་ཆོས། ། སྣོད་མིན་འགྲོ་ལ་མི་གསུང་བ། ། ཀུན་མཁྱེན་ཐམས་ཅད་མཁྱེན་པས་ཤེས། ། ཞེས་སོ། ། སྔོན་ཆད་མེད་པའི་གནད་ཀྱི་མན་ངག་འདི། ། དད་ལྡན་རྣམས་ལ་བསྟན་གྱི་གཞན་ལ་མིན། ། ཚིག་གི་སྤྲོས་པ་མང་པོ་བྱེད་ན་ཡང་། ། དོན་གྱི་སྙིང་པོ་ཤེས་པ་ག་ལ་འགྱུར། ། གསུང་རབ་ཀུན་གྱི་སྙིང་པོ་ལེགས་བསྡུས་པ། །
འདི་ལྟར་ཤེས་ན་མཁས་པའི་མཆོག་ཡིན་གྱི། ། སྙིང་པོ་མེད་པར་ཚིག་གིས་སྤྲོས་པ་ཡིས། ། ཕ་རོལ་བསླུ་བར་བྱེད་པ་སྙིང་རྗེའི་གནས། ། དེས་ན་གཞན་ཕན་བསམ་པས་འདི་བཤད་པའི། ། དགེ་བ་དྲི་མེད་གངྒཱའི་ཆུ་རྒྱུན་གྱིས། ། འགྲོ་ཀུན་ཡིད་ཀྱི་དྲི་མ་ཀུན་བསལ་ནས། ། ཀུན་མཁྱེན་ཡེ་ཤེས་མངོན་དུ་བྱེད་གྱུར་ཅིག ། ཅེས་ཏིང་ངེ་འཛིན་གྱི་གོལ་སའི་མཐའ་དཔྱད་པ། གདམས་ངག་བདུད་རྩིའི་ཐིགས་པ་ཞེས་བྱ་བ་ནི་རོང་སྟོན་ཆེན་པོས་ཤྲཱི་ནཱ་ལེནྡྲའི་དགོན་པར་སྦྱར་བའོ།། ༄༅། །བློ་སྦྱོང་སྤྱི་སྤུངས་དོན་གྱི་མན་ངག་ཅེས་བྱ་བ་བཞུགས་སོ།།
བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྗེ་བཙུན་ཆེན་པོ་དམ་པ་རྒྱ་གར་གྱིས་གསུངས་པའི་བློ་སྦྱོང་སྤྱི་སྤུངས་ཞེས་བྱ་བའི་དོན་གྱི་མན་ངག རྒྱལ་བའི་སྲས་པོ་མི་ལྡོག་ས་ཐོབ་ཅིང་། ། ཆོས་ཉིད་བདེན་པ་མངོན་སུམ་གཟིགས་གྱུར་པ། ། བརྩེ་བའི་བདག་ཉིད་གཞན་དོན་ལྷུར་ལེན་པའི། ། དམ་པ་རྒྱ་གར་ཞབས་པད་སྤྱི་བོས་མཆོད། ། བློ་སྦྱོང་སྤྱི་སྤུངས་ཞེས་བྱ་བ་འདི་ལ་དོན་ལྔ་སྟེ། སྙིང་རྗེ་གསུམ་གྱི་གཞི་འདིངས། འཇུག་ལྡོག་ལག་ལེན་གསུམ་གྱིས་ལམ་གྱི་དངོས་གཞི་ལ་འཇུག་ཚུལ། ཀུན་རྫོབ་ཀུན་ཀྱི་ཆ་སྒོམ་པའི་ཚུལ།
སྟོང་ཉིད་ཀྱི་ལྟ་བས་རྒྱས་གདབ་པ། རྗེས་བསྔོ་བ་སྨོན་ལམ་གྱིས་མཇུག་བསྡུ་བའོ། ། དང་པོ་ལ་གསུམ། སེམས་ཅན་ལ་དམིགས་པའི་སྙིང་རྗེ། ཆོས་ལ་དམིགས་པའི་སྙིང་རྗེ། དམིགས་པ་མེད་པའི་སྙིང་རྗེའོ། ། དང་པོ། སེམས་ཅན་ལ་དམིགས་པའི་སྙིང་རྗེ་སྒོམ་ཚུལ་ལའང་དམིགས་པ་དང་། རྣམ་པ་གཉིས་ལས། དང་པོ་དམིགས་པ་ནི།
རིགས་དྲུག་གི་སེམས་ཅན་གྱི་སྡུག་བསྔལ་ཏེ། དམྱལ་བའི་སེམས་ཅན་ལ། ཚ་བའི་དམྱལ་བ་ན། ཡང་སོས། ཐིག་ནག བསྡུས་འཇོམས། ངུ་འབོད། ངུ་འབོད་ཆེན་པོ། ཚ་བ། རབ་ཏུ་ཚ་བ།
མནར་མེད་པའི་དམྱལ་བ་ན་སྡུག་བསྔལ་མཐའ་ཡས་པས་ཡོངས་སུ་གདུང་བར་བྱེད་ལ། གྲང་བའི་དམྱལ་བ་ན། ཨ་ཆུ་ཟེར་བ་དང་། ཀྱེ་ཧུད་ཟེར་བ་དང་། སོ་ཐམ་ཐམ་པ་དང་། ཆུ་བུར་ཅན་དང་། ཆུ་བུར་བརྡོལ་བ་ཅན་དང་། པདྨ་ལྟར་གས་པ་དང་། པདྨ་ལྟར་ཆེར་གས་པ་དང་། ཨུཏྤལ་ལྟར་གས་པ་སྟེ།
གྲང་བས་ཉེན་པས་ཤིན་ཏུ་སྡུག་བསྔལ་ལོ། ། ཡི་དྭགས་རྣམས་ལ། ཕྱིའི་སྒྲིབ་པ་ཅན་དང་། ནང་གི་སྒྲིབ་པ་ཅན་དང་། ཕྱི་ནང་གཉིས་ཀའི་སྒྲིབ་པ་ཅན་ཏེ། ཟས་སྐོམ་མི་མཐོང་བ་དང་། ཟོས་ནས་མེ་ལྕེར་གྱུར་ནས་ལུས་འཚིག་པ་དང་། ཕྱི་ནང་གཉིས་ཀའི་གནོད་པས་ཤིན་ཏུ་སྡུག་བསྔལ་ལོ། ། དུད་འགྲོ་རྣམས་ནི་གཏི་མུག་པས་བླང་དོར་མི་ཤེས་པ་དང་། གཅིག་གིས་གཅིག་ཟ་བ་ལ་སོགས་པའི་སྡུག་བསྔལ་ལོ། །
མི་རྣམས་ནི། སྐྱེ་བ་དང་། རྒ་བ་དང་། ན་བ་དང་། འཆི་བ་ལ་སོགས་པས་སྡུག་བསྔལ་ལོ། ། ལྷ་མ་ཡིན་རྣམས་ལ་འཐབ་རྩོད་དང་། ལྷ་རྣམས་ཀྱང་འཆི་ལྟས་དང་། གནས་འོག་མར་ལྷུང་བ་སོགས་ཀྱི་སྡུག་བསྔལ་ལོ། ། འདི་དག་གིས་ནི་སྙིང་རྗེའི་དམིགས་པ་བསྟན་ཏོ། ། གཉིས་པ་རྣམ་པ་ནི།
འདི་དག་སྡུག་བསྔལ་དང་བྲལ་བར་འདོད་པའོ། ། འདི་ནི་སེམས་ཅན་ལ་དམིགས་པའི་སྙིང་རྗེའོ། ། གཉིས་པ་ཆོས་ལ་དམིགས་པའི་སྙིང་རྗེ་ནི། སེམས་ཅན་འདི་དག་སྐད་ཅིག་རེ་རེ་བཞིན་འཇིག་པའི་ངང་ཚུལ་ཅན་ཡིན་ཡང་། དེ་མ་རྟོགས་པར་རྟག་པར་འཛིན་པའི་ཁྱད་པར་དམིགས་ཡུལ་དུ་བྱས་ནས། དེ་སྡུག་བསྔལ་དང་བྲལ་བར་འདོད་པའོ། ། གསུམ་པ་དམིགས་པ་མེད་པའི་སྙེང་རྗེ་ནི། འདི་དག་རང་བཞིན་གྱིས་སྟོང་པ་ཡིན་ཡང་། བདེན་པར་འཛིན་པར་དམིགས་ནས་སྡུག་བསྔལ་དང་བྲལ་བར་འདོད་པའོ། ། དང་པོ་ནི་སོ་སྐྱེ་དང་།
གཉིས་པ་ནི་ཉན་རང་འཕགས་པ་དང་། གསུམ་པ་ནི་བྱང་སེམས་འཕགས་པ་རྣམས་ལ་གཙོ་བོར་ལྡན་ནོ། ། ལམ་ཉམས་སུ་ལེན་པ་ལ་རྩ་བ་སྙིང་རྗེ་གསུམ་གལ་ཆེ། དབུ་མ་འཇུག་པ་ལས་ཀྱང་། ཐོག་མར་སྙིང་རྗེ་ལ་བསྟོད་པའི་གནད་ཀྱང་འདི་ཡིན་ནོ། ། དང་པོར་བྱང་ཆུབ་མཆོག་ཏུ་སེམས་བསྐྱེད་པ་ཡང་སྙིང་རྗེ་ཆེན་པོའི་མཐུ་ཡིན། བར་དུ་བསྐལ་པ་གྲངས་མེད་གསུམ་དུ་ཚོགས་གསོག་པ་ཡང་སྙིང་རྗེ་ཆེན་པོའི་མཐུ་ཡིན། ཐ་མར་སངས་རྒྱས་ནས་གཞན་དོན་དུ་ཆོས་ཀྱི་འཁོར་ལོ་བསྐོར་བའང་སྙིང་རྗེ་ཆེན་པོའི་མཐུ་ཡིན་པའི་ཕྱིར་རོ། ། སྙིང་རྗེ་སྦྱོང་བའི་ཚུལ་ནི། དང་པོ་ཉེ་བ་དང་།
དེ་ནས་བར་པ་དང་། ཐ་མ་དགྲ་ལ་དམིགས་ཏེ་བསྒོམ་མོ། ། འབྱོང་བའི་ཚད་ནི། སེམས་ཅན་གང་མཐོང་དང་། དགྲ་ལའང་སྙིང་རྗེ་རྩོལ་མེད་དུ་སྐྱེ་ན་འབྱོང་བའི་ཚད་དོ། ། སྙིང་རྗེ་གསུམ་གྱིས་གཞི་འདིངས་པ་བསྟན་ཟིན་ཏོ། ། གཉིས་པ་འཇུག་ལྡོག་ལག་ལེན་གསུམ་གྱིས་འཇུག་པ་ལ། དང་པོ་སྟོང་པ་ཉིད་ལ་འཇུག་པ་དང་། དངོས་པོར་འཛིན་ལ་ལྡོག་པ་དང་། ཏིང་ངེ་འཛིན་གྱི་རྒྱུད་ལ་སྦྱོར་ཞིང་དེ་ལ་མཉམ་པར་བཞག་པའོ། །
དང་པོ་སྟོང་པ་ཉིད་ལ་འཇུག་ཚུལ་ལ། ཕྱི་སྟོང་པ་ཉིད་དང་། ནང་སྟོང་པ་ཉིད་དང་། ཕྱི་ནང་གཉིས་ཀ་སྟོང་པ་ཉིད་དང་། སྟོང་པ་ཉིད་སྟོང་པ་ཉིད་ནི་འཇུག་ཡུལ་ལོ། ། དང་པོ་གསུམ་བསྒོམ་པས་ནི་ཆོས་ཅན་ལ་སྒྲོ་འདོགས་གཅོད་ཅིང་། ཐ་མས་ནི་ཆོས་ཉིད་ཀྱི་དོན་ལ་བདེན་འཛིན་གཅོད་པའི་ཕྱིར། ཆོས་ཅན་དང་ཆོས་ཉིད་ལ་བདེན་འཛིན་ཆོད་པས་བདེན་འཛིན་མཐའ་དག་ཆོད་པ་ཡིན་ཏེ། ཆོས་ཅན་དང་ཆོས་ཉིད་གཉིས་པོ་ལས་མ་གཏོགས་པའི་ཆོས་གཞན་མེད་པའི་ཕྱིར་རོ། ། སྤྱོད་འཇུག་ལས།
གང་ཚེ་དངོས་དང་དངོས་མེད་པ། ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པའི་རབ་ཏུ་ཞི། ། ཞེས་སོ། ། ཕྱི་སྟོང་པ་ཉིད་བསྒོམ་ཚུལ་ནི། ཕྱི་ཡུལ་དུ་གང་སྣང་ཐམས་ཅད་སྒྱུ་མ་ལྟ་བུ་དང་། རྨི་ལམ་ལྟ་བུ་དང་། ཆུ་ཟླ་ལྟ་བུ་དང་། འཇའ་ཚོན་ལྟ་བུར་སྣང་ཙམ་ཉིད་ནས་བློ་ལ་སྣང་བ་ཙམ་དུ་ཟད་ཀྱི།
ངོ་བོའམ་རང་བཞིན་ཅུང་ཟད་མེད་པར་ཏིང་ངེ་འཛིན་བསྒོམ་པར་བྱའོ། ། ནང་སྟོང་པ་ཉིད་བསྒོམ་ཚུལ་ནི། ནང་ལུས་སུ་རྟོགས་པའི་ཆོས་རྣམས་ཀྱང་། དེ་བཞིན་དུ་བསྒོམ་པར་བྱའོ། ། འདི་ནི་སྣང་སྟོང་དབྱེར་མེད་དུ་བསྒོམ་པའི་ཚུལ་ལོ། ། ནང་ཉོན་མོངས་པའི་རྣམ་རྟོག་དང་། ལུང་མ་བསྟན་གྱི་རྣམ་རྟོག་དང་། དགེ་བའི་རྣམ་རྟོག་གང་སྐྱེས་ཐམས་ཅད་བྱ་ར་བའི་ཚུལ་གྱིས་རིག་པར་བྱས་ནས། རྟོག་པ་གང་སྐྱེས་ཀྱང་། དང་པོར་གང་ནས་བྱུང་།
ད་ལྟ་གང་ན་གནས། སོ་སོར་རྟོག་པའི་ཤེས་རབ་ཀྱིས་བརྟགས་ནས་མི་དམིགས་པའི་དོན་ལ་མཉམ་པར་བཞག་པར་བྱའོ། ། འདི་ནི་རིག་སྟོང་དབྱེར་མེད་དུ་བསྒོམ་པའི་ཚུལ་ལོ། ། ཆོས་ཐམས་ཅད་སྟོང་པ་ཉིད་དུ་བསྒོམ་པར་བསྟན་པ་ན། སྟོང་པ་ཉིད་དུ་བདེན་ནོ་སྙམ་པའི་རྟོགས་པ་སྐྱེས་ན་དེའང་གཞོམ་པར་བྱ་སྟེ། ཀླུ་སྒྲུབ་ཀྱིས། ཀུན་རྟོག་ཐམས་ཅད་གཞོམ་པའི་ཕྱིར། ། སྟོང་ཉིད་བདུད་རྩི་བསྟན་པར་མཛད། ། གང་ལ་དེ་ལ་འཛིན་ཡོད་པ། ། དེ་ནི་ཁྱོད་ཀྱི་སྨད་པར་མཛད། །
ཅེས་པ་དང་། མདོ་ལས་ཀྱང་། འོད་སྲུངས་གང་ཟག་གི་བདག་ཏུ་ལྟ་བ་རི་རབ་ཙམ་ནི་སླ་ཡི། གང་དག་སྟོང་པ་ཉིད་དུ་ལྟ་བ་མངོན་པའི་ང་རྒྱལ་ཅན་དེ་ནི་དེ་ལྟ་མ་ཡིན་ནོ། ། ཞེས་སོ། ། དེའི་དོན་རྩ་བ་ཤེས་རབ་ལས། གང་དག་སྟོང་པ་ཉིད་ལྟ་བ། ། དེ་དག་བསྒྲུབ་དུ་མེད་པར་གསུངས། ། ཞེས་སོ། ། བདེན་པ་འགོག་པའི་རིག་པ་ནི།
རྩ་བ་ཤེས་རབ་ལས། གལ་ཏེ་སྟོང་མིན་ཅུང་ཟད་ཡོད། ། སྟོང་པའང་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པའང་ཡོད་པར་ག་ལ་འགྱུར། ། ཞེས་པ་སྟེ། ཆོས་ཅན་མེད་ན་དེ་ལ་བརྟེན་པའི་ཆོས་ཉིད་ཡོད་པར་ག་ལ་འགྱུར། ཞེས་པའོ། ། གཞན་ཡང་ཆོས་ཉིད་ཤེས་བྱ་ཡིན་ནམ་མིན། ། དང་པོ་ལྟར་ན།
ཤེས་བྱེད་མེད་པའི་ཤེས་བྱ་མི་འཐད་པས། ། ཤེས་བྱེད་ལ་ལྟོས་དགོས་ལ། ཆོས་གཞན་ལ་ལྟོས་ནས་འཇོག་དགོས་པ་ནི། ངོ་བོ་ཉིད་ཀྱིས་གྲུབ་པའི་དོན་མེད་པས་རང་བཞིན་མེད་པར་གྲུབ་བོ། ། བསྟོད་ཚོགས་ལས། མ་ཤེས་པས་ནི་ཤེས་བྱ་མིན། ། དེ་མེད་རྣམ་པར་ཤེས་མེད་པ། ། དེ་ཕྱིར་ཤེས་དང་ཤེས་བྱ་དག ། རང་བཞིན་མེད་པར་ཁྱོད་ཀྱིས་གསུངས། ། ཞེས་སོ། །
འཇུག་ལྡོག་ལག་ལེན་གསུམ་གྱི་ལམ་གྱི་དངོས་གཞི་ལ་འཇུག་ཚུལ་བསྟན་ཟིན་ཏོ། ། གསུམ་པ་ཀུན་རྫོབ་ཐབས་ཀྱི་ཆ་བསྒོམ་པའི་ཚུལ་ལ། རང་གི་དབུགས་ཕར་འགྲོ་བའི་དུས་སུ། རང་གི་བདེ་སྐྱིད་དང་དགེ་བ་ཐམས་ཅད་སེམས་ཅན་ལ་ཐིམ་པར་བསམ། དབུགས་ཚུར་རྔུབ་པའི་དུས་སུ་གཞན་གྱི་སྡུག་བསྔལ་རྣམས་རང་ལ་ཐིམ་པར་བསམ་མོ། ། འདི་གཉིས་སྤེལ་མར་སྦྱང་བ་གཅེས་སོ། ། རིན་ཆེན་ཕྲེང་བ་ལས། བདག་ལ་དེ་དག་སྡིག་སྨིན་ཅིང་། ། བདག་དགེ་མ་ལུས་དེར་སྨིན་ཤོག ། ཅེས་པ་དང་།
ཕྱིར་མི་ལྡོག་གི་རྟགས་ཀྱི་སྐབས་སུ། བདག་དང་གཞན་དུ་བརྗེ་བ་ཉིད་ཀྱིས་གཞན་གྱི་ཡུལ་ལ་ཡོངས་སུ་བསྔོས་པའི་སྦྱིན་པ་ལ་སོགས་པ་དང་། ཞེས་སོ། ། བཞི་པ་སྟོང་པ་ཉིད་ཀྱི་ལྟ་བས་རྒྱས་གདབ་པ་ནི། གཏོང་ལེན་གཉིས་ལ་སྤེལ་མར་སྦྱངས་པའི་རྗེས་སུ། སོ་སོར་རྟོག་པའི་ཤེས་རབ་ཀྱིས་ལེགས་པར་བརྟགས་པས། མ་རྙེད་པའི་དོན་ལ་ཡང་དང་ཡང་དུ་མཉམ་པར་འཇོག་པར་བྱའོ། ། སྤེལ་མར་བསྒོམ་པས་ནི། བསོད་ནམས་ཀྱི་ཚོགས་རྒྱ་ཆེན་པོ་གསོག་ལ། རྗེས་ཀྱི་སྟོང་ཉིད་རྟོགས་པའི་ཤེས་རབ་ཀྱིས་ནི།
ཡེ་ཤེས་ཀྱི་ཚོགས་རྫོགས་པར་བྱེད་དོ། ། ཚོགས་གཉིས་རྫོགས་པས་སངས་རྒྱས་འགྲུབ་བོ། ། ལྔ་པ་རྗེས་བསྔོ་བ་སྨོན་ལམ་གྱིས་མཇུག་བསྡུ་བ་ནི། ཚོགས་གཉིས་ཀྱི་དགེ་བ་བླ་ན་མེད་པའི་བྱང་ཆུབ་ཏུ་བསྔོ་བས་ཟིན་པར་བྱེད་པ་གལ་ཆེ་བས། དགེ་སྦྱོར་གྱི་ཐུན་རེ་རེའི་རྗེས་སུའང་བསྔོ་བ་འདི་ཤིན་ཏུ་གནད་ཆེའོ། ། དམ་པ་རྒྱ་གར་གྱི་མན་ངག་འདི་གཞན་ལ་མེད་པའི་ཁྱད་ཆོས་སོ། ། དམ་པའི་ཞལ་ནས་ལེགས་འོངས་མན་ངག་རིན་ཆེན་གཏེར། ། མངོན་པར་བརྩོན་པའི་སྦྱོར་བས་ལེགས་བསྒྲུབས་འཁོར་བ་རུ། ། སྐྱེ་བ་གསུམ་ལས་ལྷག་པར་མི་སྡོད་དམ་པས་གསུངས། ། དེ་ཕྱིར་འདི་ལ་རབ་ཏུ་འབད་པས་འཇུག་པར་རིགས། །
འདི་སྦྱར་ལས་བྱུང་དགེ་བ་དྲི་མེད་དེས། ། མཐའ་ཡས་སེམས་ཅན་ཕ་མ་དང་བཅས་པའི། ། སྒྲིབ་གཉིས་བྱང་ཞིང་ཚོགས་གཉིས་རབ་རྫོགས་ནས། ། ཀུན་མཁྱེན་རྒྱལ་བའི་གོ་འཕང་མྱུར་ཐོབ་ཤོག ། ཅེས་རྗེ་བཙུན་དམ་པ་རྒྱ་གར་ནས་བརྒྱུད་པའི་བློ་སྦྱོང་སྤྱི་སྤུངས་ཀྱི་མན་ངག་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །སྐུ་གསུང་ཐུགས་མཉམ་པར་བཞག་པའི་མན་ངག་བསྡུས་པ་གསུང་རབ་ཀུན་གྱི་མན་ངག་གི་གནད་བསྡུས་པ་རིན་ཆེན་སྤུངས་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁའ་ལྟར་རབ་ཡངས་མཁྱེན་པའི་དཀྱིལ་འཁོར་ཅན། ། ཚད་མེད་ཐུགས་རྗེའི་འོད་དཀར་རབ་རྒྱས་ཏེ། ། སྲིད་གསུམ་མུན་པ་མ་ལུས་སེལ་མཛད་པ། །
རྒྱལ་བ་ཀུན་ལ་གུས་པས་ཕྱག་འཚལ་ལོ། ། མི་འཕྲོག་མཁྱེན་རབ་མཆོག་ཏུ་རབ་གསལ་ཞིང་། ། གསུང་དབྱངས་ཡན་ལག་རྣམ་པར་རེག་པར་ཡང་། ། མི་འཇིགས་སྤོབས་པ་མཆོག་ཏུ་སྦྱིན་མཛད་པ། ། ཕྱག་འོས་ཀུན་ལ་གུས་པས་ཕྱག་འཚལ་ལོ། ། མཆོག་ཏུ་ཟབ་པའི་མན་ངག་རིན་ཆེན་གཏེར། ། བླ་མེད་ཐར་པའི་ལམ་བཟང་སྦྱིན་མཛད་པའི། ། ཐར་ལམ་བགྲོད་པའི་མན་ངག་ཟབ་མོའི་དོན། ། དད་ལྡན་སློབ་མའི་ཚོགས་ལ་བསྟན་པར་བྱ། ། གྲུབ་ཆེན་ས་ར་ཧས།
སྐུ་གསུང་ཐུགས་མཉམ་པར་བཞག་པའི་མན་ངག་དམ་པ་རྒྱ་གར་ལ་གསུངས་པའི་དོན་བསྟན་པ་ལ། དམ་པས་དཔེའི་སྒོ་ནས་གསུངས་ཏེ། གླང་པོ་ཆེ་སྨྱོན་པ་ལ་བརྡ་ཆོས་རྣམ་པ་གསུམ་སྟེ། ལུས་ལ་དཔའ་ཡོད་པ་དང་གཅིག ངག་ལ་སྐད་ཀྱི་ངར་ཡོད་པ་དང་གཉིས། སེམས་ལ་མི་འཇིགས་པའི་གདེང་ཡོད་པ་དང་གསུམ་མོ། ། དཔེ་དེ་བཞིན་དུ། རྣལ་འབྱོར་པས་ལུས་ལ་ཡི་དམ་ལྷའི་དཔའ་ཡོད་པ་དང་། ངག་ལ་སྔགས་ཀྱི་ནུས་པ་ཡོད་པ་དང་། སེམས་ལ་ཆོས་ཉིད་སྟོང་པ་ཉིད་ཀྱི་མི་འཇིགས་པའི་གདེང་ཡོད་པ་དང་གསུམ་མོ། །
དང་པོ་ནི། སྐུ་མཉམ་པར་བཞག་པ་དང་། གཉིས་པ་ནི་གསུང་མཉམ་པར་བཞག་པ་དང་། གསུམ་པ་ནི་ཐུགས་མཉམ་པར་བཞག་པའོ། ། སྐུ་མཉམ་པར་བཞག་པ་ལ། བསླབ་པ་རྣམ་པ་གསུམ་དང་། གསལ་འདེབས་རྣམ་པ་གསུམ་མོ། ། དང་པོ་ལ། དབྱིབས་ཆེ་ཆུང་ལ་བསླབ་པ་དང་། གྲངས་མང་ཉུང་ལ་བསླབ་པ་དང་།
ཁོར་ཡུག་ཏུ་བསླབ་པའོ། ། གཉིས་པ་གསལ་འདེབས་རྣམ་པ་གསུམ་ལ། སྐུ་སྟོད་དང་སྐུ་སྨད་ལ་གསལ་འདེབས་པ། ཁོར་ཡུག་དུ་གསལ་འདེབས་པ། ཕྱི་ནང་ལ་གསལ་འདེབས་པའོ། ། དང་པོ་ནི། དབུའི་གཙུག་ཏོར་ནས་གདན་གྱི་བར་རིམ་གྱིས་གསལ་འདེབས་པ་སྟེ། ལན་ཉི་ཤུ་རྩ་གཅིག་གི་བར་དུའོ། ཁོར་ཡུག་ཏུ་གསལ་འདེབས་པ་ནི། སྐུའི་ཁོར་ཡུག་ཏུ་ཡིད་ཀྱིས་བསྐོར་ནས་གསལ་འདེབས་པའོ།
ཕྱི་ནང་དུ་གསལ་འདེབས་པ་ནི། སྐུའི་ཕྱི་ནང་ལ་ཡང་ཡང་དུ་གསལ་འདེབས་པའོ། ། ཆེ་ཆུང་ལ་གསལ་འདེབས་པ་ནི། རེས་འགའ་ཆེ་བ་རི་རབ་ཙམ་དུ་བསྒོམ་པར་བྱའོ། ། རེས་འགའ་ཆུང་བ་ཡུངས་འབྲུ་ཙམ་ལ་བསླབ་པར་བྱའོ། ། ཞེས་ཇོ་བོ་རྗེས་གསུངས་སོ། ། གྲངས་མང་ཉུང་ལ་བསླབ་པ་ནི། རེས་འགའ་སྐུ་དཔག་ཏུ་མེད་པ་སྤྲོ་བར་བྱའོ། ། རེས་འགའ་ནི་རྩ་བའི་ལྷ་གཅིག་ཏུ་སྡུད་དོ། ། ཞེས་གསུངས་སོ། །
ཡང་བསླབ་པ་རྣམ་པ་གསུམ་སྟེ། ལྷའི་སྐུ་སྣང་བཅས་ལ་བསླབ་པ། སྣང་མེད་ལ་བསླབ་པ། ཟུང་འཇུག་ལ་བསླབ་པའོ། ། དང་པོ་ལྷའི་སྐུའི་དབྱིབས་ལ་བསླབ་པ། ཁ་དོག་ལ་བསླབ་པ། ཕྱག་མཚན་ལ་བསླབ་པའོ། ། གསུམ་པོའང་སྣང་ལ་རང་བཞིན་མེད་པ་འཇའ་ཚོན་ལྟ་བུ། སྒྱུ་མ་ལྟ་བུ། ཆུ་ཟླ་ལྟ་བུ་ལ་ཡང་དང་ཡང་དུ་གསལ་འདེབས་པ་གནད་ཀྱི་གདམ་ངག་གོ །
སྣང་མེད་ལ་བསླབ་པ་ནི། སྐུ་གསུང་ཐུགས་ཀྱི་མན་ངག་གི་དོན་བསྒོམ་ཚུལ་ཐམས་ཅད་ཀྱང་སྤྲོས་པ་ཞི་ནས། ནམ་མཁའི་དཀྱིལ་ལྟ་བུ་སྣང་མེད་ཀྱི་དོན་ལ་མཉམ་པར་བཞག་པར་བྱའོ། ། ཟུང་འཇུག་ལ་བསླབ་པ་ནི། སྐུ་གསུང་ཐུགས་ཀྱི་ཆོས་ཐམས་ཅད་རེས་འགའ་འཇའ་ཚོན་ལྟར་མཉམ་པར་བཞག་ཅིང་། རེས་འགའ་འཇའ་ཡལ་བ་ལྟར་སྤྲོས་མེད་ནམ་མཁའི་དཀྱིལ་ལྟར་བསླབ་པའོ། ། འདི་གཉིས་རེས་འཇོག་ཏུ་སློབ་པ་ནི། ཟུང་འཇུག་ལ་སློབ་པའོ། ། སྐུ་མཉམ་པར་བཞག་པ་བསྟན་ཟིན་ཏོ། ། གསུང་མཉམ་པར་བཞག་པ་ལ།
ངག་གི་བཟླས་པ་དང་། རྡོ་རྗེའི་བཟླས་པའོ། ། ངག་གི་བཟླས་པ་ལ། འཕྲོ་འདུའི་བཟླས་པ་དང་། དོ་ལིའི་བཟླས་པ་དང་། ཁྱོགས་ཀྱི་བཟླས་པའོ། ། རྡོ་རྗེའི་བཟླས་པ་ནི། རླུང་འཇུག་གནས་ལྡང་གསུམ་དང་། སྐུ་གསུང་ཐུགས་ཀྱི་སྙིང་པོ་རྣམས་དབྱེར་མེད་དུ་ཡིད་ཀྱི་སྦྱར་ནས། ཡིད་ཀྱི་བཟླས་པ་བྱེད་པའོ། །
ཀུན་སློང་གཞན་དུ་ཡེངས་པའི་བཟླས་པ་ནི། འདོད་པའི་དོན་མི་འགྲུབ་པར་ཞི་བ་ལྷས་གསུངས་པས། ལྷའི་དམིགས་པ་རྣམས་ཤིན་ཏུ་གསལ་བའི་ངང་ནས་བཟླས་པ་བྱེད་པ་ནི་གནད་ཀྱི་མན་ངག་གོ །་་་་་ མཚམས་འདིར་ཐུགས་མཉམ་པར་བཞག་པའི་ས་བཅད་མི་འདུག གོང་གི་ཡང་བསླབས་པ་རྣམ་པ་གསུམ་ཟེར་བ་དེས་མཐུས་མིན་བརྟག སྐུ་གསུང་ཐུགས་མཉམ་པར་བཞག་པའི་མན་ངག གྲུབ་ཆེན་ས་ར་ཧས། རྗེ་དམ་པ་རྒྱ་གར་ལ་གསུངས་པའི་གདམས་པ་མན་ངག་དུ་དྲིལ་ཏེ་བཤད་པ་འདི་ནི། རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ། ། གསུང་རབ་ཀུན་གྱི་སྙིང་པོའི་དོན་བསྡུས་ནས། །
མན་ངག་གནད་ཀྱི་གདམས་པ་རིན་ཆེན་གཏེར། ། བླ་མ་དམ་པའི་ཐུགས་ལས་ལེགས་རྙེད་པ། ། བཤད་པའི་དགེ་བ་གང་ཞིག་ཐོབ་པ་དེས། ། འགྲོ་ཀུན་སངས་རྒྱས་གོ་འཕང་ཐོབ་པར་ཤོག ། འདི་ནི་སློབ་མ་དམ་ཚིག་ཅན་ལ་བསྟན་གྱིས་གཞན་ལ་ནི་མ་ཡིན་ནོ།། ༄༅། །སྐུ་གསུང་ཐུགས་མཉམ་པར་བཞག་པའི་གདམས་ངག་ཟབ་དོན་རྒྱ་མཚོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚད་མེད་ཐུགས་རྗེ་རབ་རྒྱས་འགྲོ་བའི་མགོན། ། ཀུན་ཏུ་མི་གཏོང་ཡོངས་སུ་འཛིན་པ་ཅན། ། མ་ལུས་འགྲོ་བ་སྐྱོབ་པའི་མགོན་གྱུར་པ། །
ཐུབ་དབང་ཞབས་པད་གུས་པའི་གཙུག་གི་མཆོད། ། གྲུབ་ཆེན་རྣམས་ཀྱི་ཞལ་ལས་ལེགས་འོངས་པ། ། དམ་པའི་གསུང་ལས་ལེགས་པར་རྙེད་པའི་དོན། ། ཚུལ་བཞིན་རྣམ་པར་འབྱེད་པའི་མན་ངག་དག ། རབ་ཏུ་བཀོད་པ་འདི་ལ་འཇུག་པར་བྱ། ། སྒོམ་དོན་མན་ངག་བཤད་པ་མང་ན་ཡང་། ། ཚུལ་བཞིན་རྣམ་པར་བཤད་པ་མི་སྣང་བས། ། ཕུལ་བྱུང་བློ་གྲོས་མཐུ་ཡིས་རྟོགས་པའི་དོན། ། གཞན་ལ་ཕན་པར་བྱ་ཕྱིར་བཤད་པར་བྱ། ། མི་སློབ་ཟུང་འཇུག་མངོན་དུ་གྱུར་པའི་གྲུབ་ཆེན་ས་ར་ཧས།
སྐུ་གསུང་ཐུགས་མཉམ་པར་བཞག་པའི་གདམས་ངག་དམ་པ་རྒྱ་གར་ལ་གསུངས་པ་ལས། དམ་པས་གླང་པོ་ཆེའི་དཔེ་གསུངས་ཏེ། གླང་པོ་ཆེ་སྨྱོན་པ་ལ་བརྡ་ཆོས་རྣམ་པ་གསུམ་སྟེ། ལུས་ལ་དཔའ་ཡོད་པ་དང་། ངག་ལ་སྐད་ཀྱི་ངར་ཡོད་པ་དང་། ཡིད་ལ་མི་འཇིགས་པའི་གདེང་ཡོད་པའོ། ། དཔེ་དེ་བཞིན་དུ་རྣལ་འབྱོར་པ་ལའང་། ལུས་ལ་ཡི་དམ་ལྷའི་དཔའ་ཡོད་པ་དང་། ངག་ལ་སྔགས་ཀྱི་ནུས་པའི་ངར་ཡོད་པ་དང་། ཡིད་ལ་ཆོས་ཉིད་སྟོང་པ་ཉིད་ཀྱི་མི་འཇིགས་པའི་གདེང་ཡོད་པ་སྟེ།
དེ་གསུམ་དང་ལྡན་པའི་རྣལ་འབྱོར་པ་ནི་གང་གིས་ཀྱང་ཐུབ་པར་མི་འགྱུར་རོ། ། ཞེས་གསུངས་པའི་དོན་ཞིབ་པར་ཕྱེ་ནས་བཤད་པ་ནི། ཐོག་མར་ཡི་དམ་གྱི་ལྷ་བསྒོམ་པ་ལ་དོན་རྣམ་པ་གསུམ་སྟེ། དམིགས་པ་གསལ་བའི་དོན་ལ་སློབ་པ་དང་། ཆེ་ཆུང་གི་དོན་ལ་སློབ་པ་དང་། གྲངས་མང་ཉུང་གི་དོན་ལ་སློབ་པའོ། ། དང་པོ་ལ་གཉིས་ཏེ། ཐོག་མཐའ་ལ་གསལ་འདེབས་པ་དང་། ཁོར་ཡུག་དུ་གསལ་འདེབས་པའོ། ། དང་པོ་སྤྱི་གཙུག་ནས་གདན་གྱི་བར་དུ་རིམ་བཞིན་དུ་གསལ་འདེབས་པའོ། །
ཡང་གདན་ནས་སྤྱི་གཙུག་གི་བར་རིམ་པ་བཞིན་དུ་གསལ་འདེབས་པ་སྟེ། ལན་བརྒྱ་རྩ་བརྒྱད་ཀྱི་བར་དུ་ཚུལ་དེ་ལྟར་ཡང་དང་ཡང་དུ་གསལ་གདབ་པར་བྱའོ། ། གཉིས་པ་ནི། སྐུའི་ཁོར་ཡུག་ཏུ་ཡང་དང་ཡང་དུ་གསལ་གདབ་པར་བྱའོ། ། གཉིས་པ་ཆེ་ཆུང་གི་དོན་ལ་སློབ་པ་ནི། རེས་འགའ་སྐུ་ཇེ་ཆེ་ཇེ་ཆེ་ནས་རི་རབ་ཙམ་དུའང་བསྒོམ་པར་བྱའོ། ། རེས་འགའ་ཆུང་ངུ་ཡུངས་འབྲུ་ཙམ་ལའང་བསླབ་པར་བྱའོ། ། གསུམ་པ་གྲངས་མང་ཉུང་ལ་བསླབ་པ་ནི། དང་པོ་དཔའ་བོ་གཅིག་པ་དང་། ཡང་སྐུ་དང་གསུང་དང་ཐུགས་ཀྱི་ལྷ་གསུམ་ལ་བསླབ་པ་དང་།
ཡང་རིགས་ལྔ་ལ་བསླབ་པ་དང་། ཡང་རིགས་བརྒྱ་ལ་སློབ་པ་སྟེ། གྲངས་མང་བ་ལ་སློབ་པའོ། ། གཉིས་པ་ཉུང་བ་ལ་བསླབ་པ་ནི། ཐམས་ཅད་ཀྱང་རྩ་བའི་ལྷ་གཅིག་ཏུ་རིམ་གྱིས་བསྡུས་ནས་རྩ་བའི་ལྷ་དེ་ཉིད་ལ་བསླབ་པར་བྱའོ། ། སྐུ་མཉམ་པར་བཞག་པའི་ཚུལ་བསྟན་ཟིན་ཏོ། ། གཉིས་པ་གསུང་མཉམ་པར་བཞག་པ་ནི། ལྷའི་རྣམ་པ་དང་མ་བྲལ་བའི་ངང་ལས་བཟླས་པ་བྱའོ། ། སྤྱོད་འཇུག་ལས། བཟླས་བརྗོད་དང་ནི་དཀའ་ཐུབ་ཀུན། །
ཡུན་རིང་དུས་སུ་སྤྱད་བྱས་ཀྱང་། ། སེམས་གཞན་གཡེང་བས་བྱས་པ་ནི། ། དེ་ཉིད་རིག་པས་དོན་མེད་གསུངས། ། ཞེས་སོ། ། བཟླས་པའང་གཉིས་ཏེ། ངག་གི་བཟླས་པ་དང་། རྡོ་རྗེའི་བཟླས་པའོ། ། དང་པོ་ལ་གསུམ་སྟེ། དོ་ལའི་བཟླས་པ་དང་། འཕྲོ་འདུའི་བཟླས་པ་དང་།
ཁྱོགས་ཀྱི་བཟླས་པའོ། ། གཉིས་པ་རྡོ་རྗེའི་བཟླས་པ་ནི། རླུང་འབྱུང་འཇུག་གནས་གསུམ་ཡི་གེ་གསུམ་དང་དབྱེར་མེད་དུ་བྱས་ནས་ཡིད་ཀྱིས་བཟླས་པ་བྱའོ། ། གསུང་མཉམ་པར་བཞག་པའི་ཚུལ་བསྟན་ཟིན་ཏོ། ། གསུམ་པ་ཐུགས་མཉམ་པར་བཞག་པ་ལ་གཉིས། སྣང་བཅས་ལ་བསླབ་པ་དང་། སྣང་མེད་ལ་བསླབ་པའོ། ། དང་པོ་ནི། ལྷའི་སྐུ་སྣང་ལ་རང་བཞིན་མེད་པ་འཇའ་ཚོན་ལྟ་བུ་དང་། ཆུ་ཟླ་ལྟ་བུ་དང་།
གཟུགས་བརྙན་ལྟ་བུ་དང་། སྒྱུ་མ་ལྟ་བུའི་ཚུལ་ལ་བསླབ་པར་བྱའོ། ། དེའང་འཇའ་ཚོན་བཀྲ་བར་སྣང་ཡང་གཟུང་དུ་མེད་པ་དང་། བཅིང་དུ་མེད་པ་དང་། བརྡེག་དུ་མེད་པའོ། ། ཆུ་ཟླ་ལྟ་བུ་ནི། ཆུ་ནང་དུ་ཟླ་བར་སྣང་ཡང་། ཟླ་བའི་ངོ་བོའམ་རང་བཞིན་མེད་པ་དང་། བྱད་བཞིན་གྱི་གཟུགས་བརྙན་ལྟ་བུ་ནི། མེ་ལོང་གི་ནང་དུ་བྱད་བཞིན་སྣང་ཡང་བྱད་བཞིན་གྱི་ངོ་བོའམ་རང་བཞིན་མེད་པ་དང་།
སྒྱུ་མ་མཁན་གྱིས་སྤྲུལ་པའི་རྟ་གླང་ནི་རྟ་གླང་དུ་སྣང་ཡང་རྟ་གླིང་གི་ངོ་བོར་མེད་པ་སྟེ། དཔེ་དེ་དག་ཁོང་དུ་ཆུད་པར་བྱས་ཏེ། དོན་ལྷའི་སྐུ་ལ་སྦྱར་རོ། ། སྔགས་སྒྲའང་གྲག་པ་ཙམ་དུ་ཟད་ཀྱི་བརྟགས་ན་ངོ་བོའམ་རང་བཞིན་ཅུང་ཟད་ཙམ་ཡང་མེད་དོ། ། དེ་བཞིན་དུ་བློ་ལ་གང་སྣང་བ་ཐམས་ཅད་འཇའ་ཚོན་ལྟར་སྣང་བའི་དུས་ན་ངོ་བོའམ་རང་བཞིན་མེད་པར་ཤེས་པར་བྱ་སྟེ། འདི་ནི་སྣང་སྟོང་དབྱེར་མེད་ལ་སློབ་པའི་ཚུལ་ལོ། ། རིག་སྟོང་དབྱེར་མེད་ལ་སློབ་པའི་ཚུལ་ནི། རྟོག་པ་ལ་གསུམ་སྟེ། ཉོན་མོངས་ཅན་གྱི་རྟོག་པ་དང་། ལུང་མ་བསྟན་གྱི་རྟོག་པ་དང་།
དགེ་བའི་རྟོག་པའོ། ། དུས་ཀྱི་སྒོ་ནས་གསུམ་སྟེ། འདས་པ་ལ་རྟོག་པ་དང་། མ་འོངས་པ་ལ་རྟོག་པ་དང་། ད་ལྟར་བ་ལ་རྟོག་པའོ། ། གང་ལ་འཕྲོས་པའི་ཡུལ་གྱི་སྒོ་ནས་གསུམ་སྟེ། སེམས་ཅན་ལ་འཕྲོ་བ་དང་། ལོངས་སྤྱོད་ལ་འཕྲོ་བ་དང་། ནང་དབང་པོ་ལ་འཕྲོ་བའོ། ། ངོ་བོ་དང་།
དུས་དང་། ཡུལ་ལ་འཕྲོ་བ་ཤེས་བཞིན་གྱི་བྱ་ར་བས་རེ་རེ་ནས་ངོས་ཟིན་པར་བྱ་སྟེ། ཉེས་པ་བྱས་པ་ལྟ་བ་པོས་ངོས་ཟིན་པ་དང་འདྲའོ། ། སོ་སོར་ངོས་ཟིན་ནས་སོ་སོར་རྟོག་པའི་ཤེས་རབ་ཀྱིས་ཁོར་ཡུག་ཏུ་སོ་སོར་བརྟགས་ཏེ་མ་རྙེད་པའི་དོན་ལ་མཉམ་པར་བཞག་པར་བྱའོ། ། དཀོན་མཆོག་བརྩེགས་པ་ལས། འོད་སྲུངས་སེམས་ནི་ཀུན་ཏུ་བཙལ་ན་མི་རྙེད་དོ་ཞེས་གསུངས་པ་ལྟ་བུའོ། ། འདི་ནི་རིག་སྟོང་དབྱེར་མེད་དུ་བསྒོམ་པའི་ཚུལ་ལོ། ། སྣང་སྟོང་དབྱེར་མེད་དུ་བསྒོམ་པ་དང་། རིག་སྟོང་དབྱེར་མེད་དུ་བསྒོམ་པའི་ཚུལ་འདི་གཉིས་སྣང་བཅས་ལ་བསླབ་པའོ། ། སྣང་བཅས་ལ་བསླབ་པ་བསྟན་ཟིན་ཏོ། །
གཉིས་པ་སྣང་མེད་ལ་སློབ་པ་ནི། ལྷའི་སྐུ་ལ་མཉམ་པར་བཞག་པ་དང་། གསུང་ལ་མཉམ་པར་བཞག་པ་སོགས་བློ་ཡུལ་དུ་བྱུང་བའི་སྤྲོས་པ་ཇི་སྙེད་པ་ཐམས་ཅད་ནམ་མཁའ་ལ་འཇའ་ཡལ་བ་ལྟར་སོང་ནས་སྤྲོས་པའི་སྣང་བ་གང་ཡང་མ་དམིགས་པ་ནམ་མཁའི་དཀྱིལ་ལྟར་མཉམ་བཞག་པར་བྱའོ། ། རྣམ་པར་མི་རྟོག་པ་ལ་འཇུག་པའི་གཟུངས་ལས། མཉམ་བཞག་གིས་ནི་ནམ་མཁའི་དཀྱིལ་ལྟར་དུ་མཁྱེན་ནོ། ། ཞེས་སོ། ། མང་དུ་ཐོས་པའི་བློ་གྲོས་ཉི་མའི་འོད། ། ལེགས་བཤད་སྣང་བ་ཀུན་ནས་རྒྱས་གྱུར་ཏེ། ། མན་ངག་བདུད་རྩི་ཡོངས་སུ་འཕེལ་བའི་རྒྱུ། ། རྨོངས་པའི་རབ་རིབ་ཀུན་ནས་འཕྲོག་བྱེད་དོ། །
ཡང་དག་དོན་གྱི་སྣང་བ་རྒྱས་པ་དང་། ། འགྲོ་ཀུན་ཐམས་ཅད་མཁྱེན་གྲོང་ཕྱིན་གྱུར་ཅིག ། ཅེས་སྐུ་གསུང་ཐུགས་མཉམ་པར་བཞག་པའི་མན་ངག་འདི་ནི། དཔལ་ལྡན་ས་ར་ཧས་གསུངས་ཤིང་དམ་པ་རྒྱ་གར་གྱི་ཞལ་ནས་འོངས་པ་འདི་ནི་དཔལ་ནཱ་ལེནྡྲའི་དགོན་པར་རོང་སྟོན་ཆེན་པོས་ཞིབ་པར་ཕྱེ་སྟེ་བཤད་པའོ།། ༄༅། །སྐྱབས་འགྲོའི་མན་ངག་གནད་ཀྱི་ཟླ་ཟེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཐའ་ཡས་འགྲོ་བའི་སྐྱོབ་པ་བླ་ན་མེད། ། གཟུང་འཛིན་གཉིས་བྲལ་ཞི་བ་དམ་པའི་ཆོས། ། རིག་གྲོལ་གཉིས་ལྡན་དགེ་འདུན་དམ་པ་སྟེ། ། བླ་མེད་དཀོན་མཆོག་གསུམ་ལ་ཕྱག་འཚལ་ལོ། །
ཐར་པ་འདོད་པ་རྣམས་ཀྱི་ལམ་གྱི་རྩ་བ་སྐྱབས་འགྲོ་ཡིན་པས། སྐྱབས་སུ་འགྲོ་བའི་དོན་བསྟན་པར་བྱའོ། ། དོན་ནི་འཇིགས་པ་ལས་ཐར་བར་བྱེད་པའི་དོན་དུ་ཡུལ་ཁྱད་པར་ཅན་ལ་བསྟེན་པར་ཁས་ལེན་པའི་ངག་གི་རིག་བྱེད་ཀུན་སློང་དང་བཅས་པའོ། ། སྐྱབས་སུ་འགྲོ་བའི་ཡུལ་ནི་དཀོན་མཆོག་གསུམ་མོ། ། དེའི་ངོ་བོ་ལ་འདོད་ཚུལ་མི་འདྲ་བ་དུ་མ་སྣང་སྟེ། བྱེ་བྲག་སྨྲ་བས་ནི། སངས་རྒྱས་དཀོན་མཆོག་སངས་རྒྱས་སུ་བྱེད་པའི་ཆོས་ཡེ་ཤེས་ལ་འདོད་ཅིང་། དགེ་འདུན་ནི། དགེ་འདུན་དུ་བྱེད་པའི་ཆོས་སློབ་མི་སློབ་གཉིས་ཀའི་ལམ་དང་། ཆོས་དཀོན་མཆོག་ནི།
མྱ་ངན་ལས་འདས་པ་སྟེ། མཛོད་ལས། གང་གི་གསུམ་ལ་སྐྱབས་འགྲོ་བ། ། སངས་རྒྱས་དགེ་འདུན་བྱེད་པའི་ཆོས། ། སློབ་དང་མི་སློབ་གཉིས་ཀ་དང་། ། མྱ་ངན་འདས་ལ་སྐྱབས་སུ་འགྲོ། ། ཞེས་སོ། ། མདོ་སྡེ་པས་ནི། གཟུགས་ཀྱི་སྐུ་ཉིད་ལ་སངས་རྒྱས་དང་། ཞུགས་གནས་ཀྱི་གང་ཟག་བརྒྱད་ལ་དགེ་འདུན་དང་།
ཆོས་དཀོན་མཆོག་ནི་ལུང་དང་རྟོགས་པ་གཉིས་ཀ་ལ་འདོད་དོ། ། ཅིའི་ཕྱིར་ལུང་སྐྱབས་སུ་འཇོག་ཅེ་ན། ལུང་གིས་བླང་དོར་གྱི་གནས་བསྟན་པ་ལྟར་བྱས་པའི་ཐར་པ་ཐོབ་པའི་ཕྱིར་རོ། ། ཐེག་ཆེན་ལྟར་ན། ཐུན་མོང་བ་མདོ་སྡེ་པའི་འདོད་ཚུལ་ཡང་མི་འགོག་ལ། ཐུན་མོང་མ་ཡིན་པའི་སྐྱབས་གནས་གསུམ་ནི། འདུས་མ་བྱས་ཤིང་ལྷུན་གྱིས་གྲུབ། ། གཞན་གྱི་རྐྱེན་གྱིས་རྟོགས་མིན་པ། ། མཁྱེན་དང་བརྩེ་དང་ནུས་པར་ལྡན། ། དོན་གཉིས་ལྡན་པའི་སངས་རྒྱས་ཉིད། །
ཅེས་དང་། བསམ་མེད་གཉིས་མེད་རྟོག་མེད་དང་། ། དག་བསལ་གཉེན་པོའི་ཕྱོགས་ཉིད་ཀྱི། ། གང་ཞིག་གང་གིས་ཆགས་བྲལ་བ། ། བདེན་གཉིས་མཚན་ཉིད་ཅན་དེ་ཆོས། ། ཞེས་དང་། ཇི་ལྟ་ཇི་སྙེད་ནང་གི་ནི། ། ཡེ་ཤེས་གཟིགས་པ་དག་པའི་ཕྱིར། ། བློ་ལྡན་ཕྱིར་མི་ལྡོག་པའི་ཚོགས། ། བླ་མེད་ཡོན་ཏན་དང་ལྡན་ཉིད། །
ཅེས་རྒྱུད་བླ་ནས་བསྟན་པ་ལྟར། ཡོན་ཏན་དྲུག་དང་ལྡན་པར་བསྟན་པ་གསུམ་དང་། འབྱུང་བ་དཀོན་ཕྱིར་དྲི་མེད་ཕྱིར། ། རྒྱན་གྱུར་ཕྱིར་དང་མཆོག་ཉིད་ཕྱིར། ། འགྱུར་བ་མེད་ཕྱིར་དཀོན་མཆོག་ཉིད། ། ཅེས་དཀོན་མཆོག་གི་དོན་བསྟན་པ་ལྟར་ཤེས་པར་བྱའོ། ། མངོན་རྟོགས་རྒྱན་ལས། དཀོན་མཆོག་གསུམ་ལ་འདོམས་པའི་གདམས་ངག་གིས་བསྟན་ནོ། ། ཐེག་ཆེན་གྱི་སྐྱབས་འགྲོ་ཁྱད་པར་འཕགས་པ་བསྟན་པ་ནི། མདོ་སྡེ་རྒྱན་གྱི་སྐྱབས་འགྲོའི་ལེའུ་ནས་བསྟན་པ་ལྟར་རོ། །
སྐྱབས་སུ་འགྲོ་ཚུལ་ནི་གཉིས་ཏེ། ཐེག་དམན་གྱི་ནི་རང་དོན་དུ་སྐྱབས་སུ་འགྲོ་བ་དང་། བྱང་ཆུབ་སེམས་དཔའ་གཞན་དོན་དུ་སྐྱབས་སུ་འགྲོ་བའོ། ། སྐྱབས་འགྲོའི་བསླབ་བྱ་ལ་གཉིས་ཏེ། དགག་པའི་བསླབ་བྱ་དང་། སྒྲུབ་པའི་བསླབ་བྱའོ། ། དང་པོ་ནི། སངས་རྒྱས་ལ་སྐྱབས་སུ་སོང་ནས་འཇིག་རྟེན་པའི་ལྷ་འདྲེ་ལ་ཕྱག་མི་བྱ། ཆོས་ལ་སྐྱབས་སུ་སོང་ནས་སེམས་ཅན་ལ་གནོད་པ་དང་འཚེ་བ་མི་བྱེད། དགེ་འདུན་ལ་སྐྱབས་སུ་སོང་ནས་སྡིག་པ་ཅན་གྱི་གྲོགས་མི་བསྟེན་ནོ། །
གཉིས་པ་སྒྲུབ་པའི་བསླབ་བྱ་ནི། སངས་རྒྱས་ལ་སྐྱབས་སུ་སོང་ནས་དེ་བཞིན་གཤེགས་པའི་སྐུ་གཟུགས་ཡན་ཆད་ལའང་གུས་པར་བྱ། ཆོས་ལ་སྐྱབས་སུ་སོང་ནས་གསུང་གི་རྟེན་པུ་ཏི་གླེགས་བམ་ལ་སོགས་པ་ཡན་ཆད་ལའང་གུས་པར་བྱ། དགེ་འདུན་ལ་སྐྱབས་སུ་སོང་ནས་བསྟན་པ་ལ་ཞུགས་པའི་གང་ཟག་དང་། དེའི་གོས་སྟན་ཡན་ཆད་ལ་གུས་པར་བྱའོ། ། དུས་ཀྱི་ཁྱད་པར་ནི། ཉན་ཐོས་ཇི་སྲིད་འཚོའི་བར་དུ་སྐྱབས་སུ་འགྲོ་ལ། ཐེག་ཆེན་པས་ནི་བྱང་ཆུབ་སྙིང་པོ་ལ་མཐར་ཐུག་གི་བར་དུ་སྐྱབས་སུ་འགྲོ། སྐྱབས་འགྲོའི་དགོས་པ་བསྟན་པ་ནི། ལམ་ཉམས་སུ་ལེན་པའི་དུས་སུ་སྐྱབས་འགྲོ་གལ་ཆེ་སྟེ།
ལམ་གྱི་བར་ཆད་སེལ་ལོ། ། བསླབ་པ་ལེན་པའི་དུས་སུའང་སྐྱབས་སུ་འགྲོ་གལ་ཆེ་སྟེ། བསླབ་པའི་གཞི་འཛིན་པ་ཡིན་ནོ། ། བྱང་ཆུབ་མཆོག་ཏུ་སེམས་བསྐྱེད་པའི་དུས་སུའང་སྐྱབས་འགྲོ་གལ་ཆེ་སྟེ། ཐེག་ཆེན་གྱི་བློ་ཁྱད་པར་དུ་བྱེད་པའི་ཕྱིར་རོ། ། དབང་བསྐུར་ཞུ་བའི་དུས་སུའང་སྐྱབས་འགྲོ་གལ་ཆེ་སྟེ། ཐ་མལ་གྱི་རྒྱུད་སྨིན་ནོ། ། ལྷ་འདྲེ་སོགས་ཕྱི་ནང་གི་འཇིགས་པ་བྱུང་ནའང་སྐྱབས་འགྲོ་གལ་ཆེ་སྟེ། འཇིགས་པ་ཐམས་ཅད་སེལ་བའི་ཕྱིར་རོ། ། དུས་རྟག་ཏུ་སྐྱབས་འགྲོ་བྱ་སྟེ།
དེ་ལ་ཕན་ཡོན་དཔག་ཏུ་མེད་པའི་ཕྱིར་དེས་ན་དཀོན་མཆོག་གསུམ་ལ་སྐྱབས་སུ་འགྲོ་བ་ལ་འབད་པར་བྱའོ། ། ལམ་གྱི་རྩ་བ་སྐྱབས་འགྲོའི་མན་ངག་འདི། ། བླ་མ་དམ་པའི་གསུང་ལ་བརྟེན་ནས་ནི། ། གཞན་ལ་ཕན་པར་བྱ་ཕྱིར་བཀོད་པ་ཡིན། ། དགེ་བས་བླ་མེད་བྱང་ཆུབ་མྱུར་ཐོབ་ཤོག ། ཐར་ལམ་ཐེམ་སྐས་བགྲོད་འདོད་རྣལ་འབྱོར་པ། ། དུས་རྣམས་ཀུན་ཏུ་སྐྱབས་འགྲོའི་མན་ངག་འདི། ། གཡེལ་བ་མེད་པར་རྒྱུད་ལ་སྦྱར་བར་རིགས། ། ཐེག་པ་ཆེ་ཆུང་ལམ་གྱི་རྩ་བ་ཡིན། འདི་ལྟར་བརྩམས་པའི་དགེ་བ་དྲི་མེད་དེས། །
མཐའ་ཡས་འགྲོ་བ་སེམས་ཅན་མ་ལུས་པ། ། འཁོར་བའི་འཇིགས་པ་ཀུན་ལས་ཐར་གྱུར་ཏེ། ། བླ་མེད་ཐར་པའི་བདེ་གནས་ཐོབ་པར་ཤོག ། ཅེས་སྐྱབས་འགྲོའི་མན་ངག་གནད་ཀྱི་ཟླ་ཟེར་ཞེས་བྱ་བ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །ཨོཾ་སྭསྟི། ཤེར་རབ་སྙིང་པོའི་དོན་སྟོང་ཉིད་བཞི་སྦྱོར་ཉམས་སུ་ལེན་པའི་མན་ངག་བདུད་རྩིའི་དགའ་སྟོན་ཞེས་བྱ་བ། བླ་མ་དང་ལྷག་ལ་ཕྱག་འཚལ་ལོ། ། འགྲོ་བ་ཀུན་ལ་བརྩེ་བའི་བདག་ཉིད་ཅན། ། དམ་ཆོས་བདུད་རྩིའི་ཆར་གྱིས་འགྲོ་བ་རྣམས། ། མ་ལུས་ཡོངས་སུ་སྨིན་པར་མཛད་པ་པོ། །
ཐུབ་པའི་དབང་པོ་དད་པས་གཙུག་གིས་མཆོད། ། རྒྱལ་བ་ཀུན་གྱི་བགྲོད་པ་གཅིག་པའི་ལམ། ། གསུང་རབ་ཀུན་གྱི་སྙི་པོའི་མཆོག་གྱུར་པ། ། ཤེས་རབ་ཕ་རོལ་ཕྱིན་པའི་དོན་གྱི་ཚུལ། ། ཉམས་སུ་ལེན་པའི་མན་ངག་བཤད་པར་བྱ། ། ཤེས་རབ་ཀྱི་ཕ་རོལ་དུ་ཕྱིན་པའི་སྙིང་པོའི་དོན་སྟོང་ཉིད་བཞི་སྦྱོར་ཉམས་སུ་ལེན་པའི་ཚུལ་ནི་འདི་ལྟ་སྟེ། ཐོག་མར་མོས་གུས་བླ་མའི་རྣལ་འབྱོར། དཀོན་མཆོག་སྐྱབས་འགྲོའི་རྣལ་འབྱོར། ཚད་མེད་བཞིའི་རྣལ་འབྱོར། ལྷག་བསམ་སེམས་བསྐྱེད་ཀྱི་རྣལ་འབྱོར་རོ། །
འདི་བཞི་ནི་སྒྲུབ་པ་ཐམས་ཅད་ཀྱི་སྔོན་དུ་འགྲོ་བ་གལ་ཆེ་བས་ལམ་གྱི་སྔོན་འགྲོའི་ཆོས་སོ། ། ལམ་གྱི་དངོས་གཞི་ལ་གསུམ། ལྟ་བས་སྤྲོས་པ་མཐའ་བཅད། སྒོམ་པས་དོན་ཉམས་སུ་བླང་། དེའི་ཕན་ཡོན་བཤད་པའོ། ། དང་པོ་ལྟ་བས་སྤྲོས་པ་མཐའ་བཅད་པ་ནི། ཕུང་པོ་ལྔ་རང་བཞིན་གྱིས་སྟོང་པར་ཡང་དག་པར་ཤེས་རབ་ཀྱིས་རྗེས་སུ་བལྟས་ཏེ། ཐོག་མར་གཟུགས་ལ་སྦྱར་བ་ནི། དམིགས་པའི་ཡན་ལག་དབྱིབས་དང་། ཁ་དོག་གང་ཡང་རུང་བ་ཞིག་གསལ་བཏབ་ནས།
ཆུ་ཟླའི་དཔེས་གང་སྣང་གི་ཡུལ་རང་བཞིན་གྱིས་སྟོང་པར་བལྟའོ། ། དེ་ལའང་ཐོག་མར་དམིགས་ཡུལ་གསལ་གདབ་དགོས་ཏེ། ཁྱད་གཞི་མ་བཟུང་བར་ཁྱད་ཆོས་ལ་བདེན་འཛིན་གྱི་སྒྲོ་འདོགས་མི་ཆོད་པའི་ཕྱིར་རོ། ། དེ་ནས་དམིགས་ཡུལ་གྱི་སྣང་བ་དེ་ཉིད་རང་བཞིན་ནམ། ངོ་བོ་ཉིད་ཀྱིས་སྟོང་པར་རྗེས་སུ་བལྟ་སྟེ། གཟུགས་སྟོང་པའོ་ཞེས་པའི་དོན་ནོ། ། དཔེར་ན་ཆུ་ནང་དུ་ཟླ་བ་སྣང་བའི་ཚེ། ཟླ་བར་སྣང་ཡང་ཟླ་བའི་ངོ་བོ་དང་། རང་བཞིན་དང་། མཚན་ཉིད་མེད་པར་ཤེས་པར་བྱས་ནས།
དོན་གཟུགས་སོགས་ལ་སྦྱར་ཏེ། སྣང་བའི་དུས་ན་རང་བཞིན་མེད་པར་ཤེས་པར་བྱའོ། ། འདིས་ཡོད་པ་སྒྲོ་འདོགས་ཀྱི་མཐའ་བཅད་དོ། ། མེད་པ་སྐུར་འདེབས་ཀྱི་མཐའ་བསལ་བ་ནི། གནས་ཚུལ་སྟོང་པ་ཉིད་ཡིན་བཞིན་དུ་སྣ་ཚོགས་སུ་སྣང་ངོ་། ། འདིས་མེད་པ་སྐུར་འདེབས་ཀྱི་མཐའ་བསལ། སྟོང་པ་ཉིད་གཟུགས་སོ་ཞེས་པས་བསྟན་ནོ། ། དཔེར་ན་ཟླ་བས་སྟོང་ཡང་ཟླ་བར་སྣང་བ་བཞིན་ནོ། ། སྣང་སྟོང་དབྱེར་མེད་དུ་ཤེས་པར་བྱ་བ་ནི། གཟུགས་ལས་ཀྱང་སྟོང་པ་ཉིད་གཞན་མ་ཡིན།
སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། ། ཞེས་པས་བསྟན་ཏེ། ཆུ་ནང་དུ་ཟླ་བར་སྣང་ཡང་ཟླ་བ་མེད་ལ། ཟླ་བར་མེད་ཀྱང་ཟླ་བར་སྣང་བ་བཞིན་དུ། གཟུགས་སུ་མེད་ཀྱང་གཟུགས་སུ་སྣང་ངོ་། ། ཚུལ་དེ་བཞིན་དུ་ཕུང་པོ་ལྷག་མ་རྣམས་ལ་ཡང་སྦྱར་ནས་དེ་བཞིན་དུ་ཤེས་པར་བྱའོ། ། སྐྱེ་མཆེད་བཅུ་གཉིས་དང་། ཁམས་བཅོ་བརྒྱད་དང་། ཀུན་ནས་ཉོན་མོངས་པ་དང་། རྣམ་པར་བྱང་བའི་རྟེན་འབྲེལ་གཉིས་དང་།
ལམ་གྱི་དམིགས་པ་བདེན་པ་བཞི་དང་། ཡུལ་ཅན་ཡེ་ཤེས་དང་། ཐོབ་བྱའི་འབྲས་བུ་རྣམས་ཀྱང་རང་བཞིན་སྟོང་པར་སྔར་བཞིན་དུ་བསྟན་ནོ། ། ལྟ་བས་སྤྲོས་པ་མཐའ་བཅད་པ་བསྟན་ཟིན་ཏོ། ། གཉིས་པ་སྒོམ་པས་དོན་ཉམས་སུ་ལེན་པ་ནི། ལྟ་བས་གང་སྣང་བ་ཐམས་ཅད་རང་བཞིན་གྱིས་མེད་པར་རྟོགས་པའི་དོན་དེ་ཉིད་ཏིང་ངེ་འཛིན་གྱིས་ཡང་དང་ཡང་དུ་འདྲིས་པར་བྱེད་པའི་ཚུལ་གྱིས་བསྒོམ་པར་བྱའོ། ། དེ་ཡང་དམིགས་པ་མི་གསལ་ན་བྱིང་བ་ཡིན་ལ། དམིགས་པ་ལ་སེམས་མི་གནས་པར་སེམས་གཞན་དུ་འཕྲོ་ན་རྒོད་པ་ཡིན་པས། ཤེས་བཞིན་གྱི་བྱ་ར་བས་བྱིང་རྒོད་བྱུང་བ་རིག་པར་བྱས་ནས་དེ་མ་ཐག་ཏུ་བསལ་བར་བྱའོ། ། ཡང་ན་ཉོན་མོངས་པ་དུག་གསུམ་གང་བྱུང་ཡང་སོ་སོར་རྟོག་པའི་ཤེས་རབ་ཀྱིས་དཔྱད་ནས་མ་རྙེད་པའི་དོན་ལ་མཉམ་པར་བཞག་པར་བྱའོ། །
ཡང་སྟོང་པ་ཉིད་སྒོམ་པའི་བློ་ལའང་སོ་སོར་རྟོག་པའི་ཤེས་རབ་ཀྱིས་དཔྱད་ནས། དེ་ཡང་མི་དམིགས་པར་བསྒོམ་པར་བྱའོ། ། ཡུལ་སྟོང་པ་ཉིད་དུ་བསྒོམ་པ་ནི། གཟུང་བ་མི་དམིགས་པའི་རྣལ་འབྱོར་ཡིན་ལ། ཡུལ་ཅན་མི་དམིགས་པར་བསྒོམ་པ་ནི། འཛིན་པ་མི་དམིགས་པའི་རྣལ་འབྱོར་ཡིན་ནོ། ། རྣལ་འབྱོར་གཉིས་པོ་རྗེས་ཐོབ་ཏུ་ཁོར་ཡུག་ཏུ་གསལ་འདེབས་པ་ནི། བོགས་དབྱུང་བའི་མན་ངག་སྟེ། མཉམ་བཞག་རྗེས་ཐོབ་ཀྱིས་བོགས་དབྱུང་ལ། རྗེས་ཐོབ་ཀྱི་བོགས་མཉམ་བཞག་གིས་འདོན་པར་བྱའོ། །
འདི་ནི་གནད་ཀྱི་མན་ངག་གོ ། ཕྱི་སྣང་སྟོང་དབྱེར་མེད་དང་། ནང་རིག་སྟོང་དབྱེར་མེད་དུ་བསྒོམ་པ་ནི་དོན་མདོར་བསྡུས་པའོ། ། གསུམ་པ་ཕན་ཡོན་བཤད་པ་ནི། སེམས་ལ་སྒྲིབ་པ་མེད་ཅིང་སྐྲག་པ་མེད་དེ་ཕྱི་ཅི་ལོག་ལས་མྱ་ངན་ལས་འདས་པའི་མཐར་ཕྱིན་ཏོ། ། ཞེས་པས་སྟོན་ནོ། ། མཁས་པ་ཆེན་པོ་དཔལ་ལྡན་མར་མེ་མཛད། ། གང་གིས་གསུངས་པའི་སྟོང་ཉིད་བཞི་སྦྱོར་གྱི། ། ཉམས་ལེན་མན་ངག་གནད་དུ་བསྡུས་པ་འདི། ། གཞན་ལ་ཕན་པར་བྱ་ཕྱིར་སྦྱར་བ་ཡིན། །
ལེགས་པར་བཤད་པའི་དགེ་བ་གང་ཐོབ་པས། ། ཕ་མས་གཙོ་བྱས་མཐའ་ཡས་འགྲོ་བ་ཀུན། ། ཤེས་རབ་ཕ་རོལ་ཕྱིན་པའི་དོན་རྟོགས་ནས། ། བླ་མེད་བྱང་ཆུབ་མྱུར་དུ་ཐོབ་གྱུར་ཅིག ། ཅེས་ཤེས་རབ་ཀྱི་ཕ་རོལ་དུ་ཕྱིན་པའི་སྙིང་པོའི་དོན་སྟོང་ཉིད་བཞི་སྦྱོར་ཉམས་སུ་ལེན་པའི་མན་ངག་འདི་ནི། རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །དབུས་དང་མཐའ་རྣམ་པར་འབྱེད་པའི་སྒོམ་རིམ་སྙིང་པོ་རབ་ཏུ་གསལ་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཆོས་སྐུ་རབ་བརྙེས་གཟུགས་སྐུའི་དཀྱིལ་འཁོར་སྟོན། ། ཕྲིན་ལས་འོད་ཀྱིས་སྲིད་གསུམ་མུན་པ་སེལ། །
ཐུགས་རྗེས་འགྲོ་བ་ཀུན་ལ་ཁྱབ་མཛད་པ། ། ཐུབ་པ་མཆོག་གི་ཞབས་པད་སྤྱི་བོས་མཆོད། ། འགྲོ་ཀུན་བྱམས་པའི་ཐུགས་ཀྱིས་ཉེར་འཚོ་ཞིང་། ། མཐའ་ཡས་འགྲོ་ལ་དམ་ཆོས་དགའ་སྟོན་འགྱེད། ། ཆོས་རྗེའི་རྒྱལ་ཚབ་འགྲོ་བའི་མགོན་མཛད་པ། ། དགའ་ལྡན་བཞུགས་པ་དེ་ལ་ཕྱག་འཚལ་ལོ། ། འགྲོ་ལ་ཐར་པའི་ལམ་བཟང་སྟོན་མཛད་ཅིང་། ། རྒྱ་ཆེན་ཤེས་བྱའི་གནས་རྣམས་གསལ་བྱེད་པ། ། བྱམས་པའི་གསུང་རབ་ཉིན་བྱེད་དཀྱིལ་འཁོར་ཅན། ། དབུས་མཐའི་མན་ངག་སྙིང་པོ་བཤད་པར་བྱ། །
དེ་ཡང་ཐོག་མར་བཤད་པར་བྱ་བའི་ཡན་ལག་ངོ་བོ་ཉིད་གསུམ་བསྟན་ཏེ། ཤེས་པར་བྱ་བའི་ཡན་ལག་ངོ་བོ་ཉིད་གསུམ་ཁོང་དུ་ཆུད་པར་བྱས་ནས། ཐར་པ་དང་ཐམས་ཅད་མཁྱེན་པ་ཐོབ་པའི་དོན་དུ་ལམ་ཉམས་སུ་ལེན་པ་ལ་འཇུག་དགོས་པའི་ཕྱིར། ངོ་བོ་ཉིད་གསུམ་ནི། ཀུན་བཏགས་དང་། གཞན་དབང་དང་། ཡོངས་གྲུབ་གསུམ་མོ། ། དེ་ལ་ཀུན་བཏགས་ནི། གནས་ཚུལ་ལ་མེད་པར་ཤེས་པར་བྱ་བ་ཡིན་ལ། གཞན་དབང་ནི།
སྤང་བར་བྱ་བ་ཡུལ་ལ་བདེན་པར་འཛིན་པའི་རྣམ་རྟོག་གོ ། ཡོངས་གྲུབ་ནི། ཆོས་ཅན་གྱི་ཆ་ཀུན་བཏགས་ཀྱིས་སྟོང་པའི་སྟོང་ཉིད་འགྱུར་མེད་ཡོངས་གྲུབ་དང་། དེ་མངོན་སུམ་དུ་རྟོགས་པའི་ཡུལ་ཅན་ཡེ་ཤེས་ཕྱིན་ཅི་མ་ལོག་པའི་ཡོངས་གྲུབ་གཉིས་བཤད་དོ། ། དེ་ལམ་དུ་བྱེད་ཚུལ་བཤད་པ་ལ། ཡོངས་གྲུབ་རྟོགས་ནས་ཐར་པ་དང་ཐམས་ཅད་མཁྱེན་པ་ཐོབ་པར་བྱ་དགོས་ལ། ཡོངས་གྲུབ་མཐོང་བ་ལ་སྒྲིབ་བྱེད་ཀྱི་དྲི་མ་སེལ་དགོས་པས། སྒྲིབ་བྱེད་ཀྱི་དྲི་མ་ངོས་བཟུང་བ་བསྟན་ནོ། ། སྒྲིབ་བྱེད་ཀྱི་དྲི་མ་ནི་ཉོན་མོངས་པའི་སྒྲིབ་པ་དང་། ཤེས་བྱའི་སྒྲིབ་པའོ། །
སྒྲིབ་པ་གཉིས་པོ་དེར་ཟད་དེ། ། དེ་ཟད་ནས་ནི་གྲོལ་བར་འདོད། ། ཅེས་སོ། ། སྒྲིབ་པ་གཉིས་པོ་སྤོང་བ་ལ་དེ་ཁོ་ན་ཉིད་རྟོགས་དགོས་པས། དེ་ཁོ་ན་ཉིད་ངོ་བོ་དང་། དབྱེ་བ་བཅུ་དང་བཅས་པ་བསྟན་ནོ། ། སྒྲིབ་པ་སྤོང་བ་ལ་གཉེན་པོ་དེ་ཁོ་ན་ཉིད་རྟོགས་པ་བསྒོམ་དགོས་པས་གཉེན་པོ་བསྟན་ནོ། ། གཉེན་པོ་བསྒོམ་པ་ལ་སྒོམ་ཚུལ་ཤེས་དགོས་པས། བསྒོམ་པའི་རྣལ་འབྱོར་བསྟན་ནོ། ། གཉེན་པོ་བསྒོམ་པའི་རྣལ་འབྱོར་ནི་བྱང་ཕྱོགས་སོ་བདུན་ནོ། །
དེ་ཡང་ཞི་གནས་དང་ལྷག་མཐོང་གཉིས་ཀྱི་སྒོ་ནས་བསྒོམ་དགོས་པས། དེ་ལ་ཞི་གནས་ནི། ཉེས་པ་ལྔ་སྤོང་འདུ་བྱེད་བརྒྱད། ། ཅེས་སོ། ། ཉེས་པ་ལྔ་ནི་ཇི་སྐད་དུ། ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང་། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། ། ཞེས་སོ། །
གཉེན་པོ་འདུ་བྱེད་བརྒྱད་ནི། ཇི་སྐད་དུ། གནས་དང་དེ་ལ་གནས་པ་དང་། ། རྒྱུ་དང་འབྲས་བུ་ཉིད་དུ་འདོད། ། དམིགས་པ་བརྗེད་པར་མ་གྱུར་དང་། ། བྱིང་དང་རྒོད་དང་རྟོག་པ་དང་། ། དེ་སྤོང་མངོན་པར་འདུ་བྱེད་དང་། ། ཞི་ཚེ་རྣལ་དུ་འཇུག་པའོ། ། ཞེས་སོ། ། ལྷག་མཐོང་སྒྲུབ་ཚུལ་ནི།
དབང་པོ་ལྔ་དང་སྟོབས་ལྔ་ལ་སོགས་པས་བསྟན་ནོ། ། འདི་ནི་ཐུན་མོང་གི་ཆོས་སོ། ། ཐེག་པ་བླ་ན་མེད་པའི་ཆོས་ནི། ཕ་རོལ་ཏུ་ཕྱིན་པ་བཅུ་དང་། ཡི་གེ་འབྲི་མཆོད་སྦྱིན་པ་དང་། ། ཞེས་སོགས་ཆོས་སྤྱོད་བཅུ་དང་། གཞན་དོན་དུ་ཤེས་པར་བྱ་བའི་ཡན་ལག མཁས་པར་བྱ་བའི་ཆོས་བཅུ་ལ་མཁས་པར་སྦྱང་བའོ། ། བཅུ་གང་ཞེ་ན། ཕུང་པོ་ལ་མཁས་པ་དང་།
ཁམས་དང་། སྐྱེ་མཆེད་དང་། བདེན་པ་བཞི་དང་། རྟེན་ཅིང་འབྲེལ་པར་འབྱུང་བ་དང་། གནས་དང་གནས་མ་ཡིན་པ་དང་། དབང་པོ་དང་། དུས་དང་། ཐེག་པ་དང་། འདུས་བྱས་དང་། འདུས་མ་བྱས་ལ་མཁས་པའོ། །
ཐོབ་པར་བྱ་བའི་འབྲས་བུ་ནི། ཕ་རོལ་ཏུ་ཕྱིན་པ་བཅུས་ས་བཅུ་རིམ་གྱིས་བགྲོད་ནས་འབྲས་བུ་ཆོས་ཀྱི་སྐུ་འགྲུབ་པའོ། ། མདོར་ན་ངོ་བོ་ཉིད་གསུམ་ཤེས་པར་བྱས་ནས་དེ་ཁོ་ན་ཉིད་ཁོང་དུ་ཆུད་དེ། བྱང་ཕྱོགས་སོ་བདུན་གྱི་རྣལ་འབྱོར་བསྒོམས་པས། སྒྲིབ་གཉིས་སྤངས་ཏེ་ཐར་པ་ཐོབ་པ་དང་། ཐེག་པ་བླ་ན་མེད་པ་ལ་འཇུག་པའི་དུས་སུ། ཕར་ཕྱིན་བཅུ་དང་། ཆོས་སྤྱོད་བཅུ་དང་། མཁས་པར་བྱ་བའི་དངོས་པོ་བཅུ་ལ་འཇུག་པའོ། ། ཐེག་པ་བླ་ན་མེད་པ་ལ་འཇུག་པའི་རིམ་པ་མདོར་བསྡུས་ནས་བསྟན་པ་ནི།
ཚིགས་སུ་བཅད་པ་ཐ་མ་གཉིས་ཀྱིས་གསུངས་ཏེ། དེ་ཡང་རིགས་ལ་གནས་ནས་ཐེག་པ་ཆེན་པོ་ལ་མོས་པས་བསྐྱེད་དོ། ། དེ་ནས་ཐེག་ཆེན་གྱི་རྩ་བ་སེམས་བསྐྱེད་ཡིན་པར་རིག་ནས་བྱང་ཆུབ་མཆོག་ཏུ་སེམས་བསྐྱེད་དོ། ། སེམས་བསྐྱེད་མཐར་ཕྱིན་པ་ལ་ཕར་ཕྱིན་དྲུག་རྫོགས་པར་བསྒྲུབ་དགོས་སོ། ། དེ་ཡང་ཐོག་མར་ཡང་དག་པའི་དོན་ལ་རྟོགས་པའི་ཤེས་རབ་བསྐྱེད་ཅིང་། དེ་ནས་དེ་འཕེལ་བར་བྱེད་པ་ལ་འཇུག་གོ ། དེ་དག་གི་གནས་སྐབས་སུ་ཚུལ་བཞིན་ཡིད་ལ་བྱེད་པ་རྣམ་པར་མི་རྟོག་པའི་ཡེ་ཤེས་དང་། དེ་ནས་མི་གནས་པའི་མྱ་ངན་ལས་འདས་པ་ལ་མངོན་པར་ཕྱོགས་ཏེ། དེ་ནས་ཆོས་སྐུ་མངོན་དུ་བྱས་ནས་ཕྲིན་ལས་རྒྱུད་མི་འཆད་དུ་འབྱུང་ངོ་ཞེས་པའོ། ། རྒྱ་ཆེན་ཤེས་བྱའི་གནས་རྣམས་ལེགས་བསྟན་ཅིང་། །
དེ་ཉིད་རྟོགས་ནས་ཐོས་བསམ་ལ་ཞུགས་ཏེ། ། སྒོམ་པའི་རིམ་པས་སྒྲིབ་གཉིས་རབ་སྤངས་ནས། ། ཐར་པ་ཐོབ་པའི་ཐབས་སུ་ལེགས་བསྟན་ཅིང་། ། ཐེག་པ་བླ་ན་མེད་པའི་ཁྱད་པར་ཆོས། ། ཉམས་སུ་ལེན་པའི་རིམ་པ་ལེགས་པར་བསྟན། ། མན་ངག་འདི་བཤད་དགེ་ཚོགས་གང་ཐོབ་པ། ། དུས་གསུམ་ཕ་མ་འགྲོ་བ་ཇི་སྙེད་པས། ། བླ་མེད་བྱང་ཆུབ་ཐོབ་པའི་རྒྱུ་རུ་བསྔོ། ། ཆོས་སྤྱོད་ཟབ་མོ་འདི་ལ་རྣམ་ཀུན་ཏུ། ། འབྲལ་བ་མེད་པར་ཐོས་བསམ་རིམ་པ་ཡིས། །
ལེགས་པར་རྟོགས་ནས་ཡང་དག་སྙིང་པོའི་དོན། ། སྒྲོ་སྐུར་མེད་པར་མངོན་དུ་བྱེད་གྱུར་ཅིག ། ཅེས་དབུས་མཐའི་མན་ངག་སྙིང་པོ་འདི་ནི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །མདོ་སྡེ་རྒྱན་གྱི་མན་ངག་དྲིལ་ཏེ་སྟོན་པ་ལེགས་པར་བཤད་པའི་སྒྲོན་མེ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚོགས་གཉིས་རབ་རྫོགས་ཆོས་སྐུ་མངོན་གྱུར་ཅིང་། ། གཟུགས་སྐུའི་དཀྱིལ་འཁོར་ཕྲིན་ལས་འོད་སྟོང་འཕྲོ། ། མཐའ་ཡས་འགྲོ་བ་མ་ལུས་སྨིན་མཛད་པ། ། ཤཱཀྱའི་རྒྱལ་པོའི་ཞབས་ལ་ཕྱག་འཚལ་ལོ། ། གང་གི་གསུང་འོད་ཉི་མའི་འོད་ཟེར་གྱིས། །
མི་ཤེས་མུན་པ་རིང་དུ་སྤོངས་མཛད་ཅིང་། ། ས་གསུམ་འགྲོ་བའི་བླ་མ་མཆོག་གྱུར་པ། ། མི་ཕམ་མགོན་པོ་དད་པའི་གཙུག་གིས་མཆོད། ། རྒྱལ་སྲས་ཀུན་གྱི་འཇུག་ངོགས་ཆུ་གཏེར་ཆེ། ། ཐེག་ཆེན་ཟབ་མོའི་ལམ་བཟང་སྟོན་མཛད་ཅིང་། ། མདོ་སྡེ་ཀུན་གྱི་སྙིང་པོའི་རྒྱན་གྱུར་པ། ། ལམ་གྱི་རིམ་པ་གནད་དུ་བསྡུས་པ་བཤད། ། ཐོག་མར་ཐེག་ཆེན་བཀའ་སྒྲུབ་བསྟན་པས། ཐེག་ཆེན་གྱི་དོན་ལ་སྒྲོ་འདོགས་སྐུར་འདེབས་བསལ་ཏེ། ཐེག་པ་ཆེན་པོའི་དོན་ལ་མོས་པ་བསྐྱེད་པར་བྱེད་དོ། །
ཐེག་ཆེན་ལ་མོས་པ་བསྐྱེད་པ་ལ་བརྟེན་ནས་ཐེག་ཆེན་གྱི་ཆོས་འཚོལ་བར་བྱེད། དེ་ནས་ཐེག་ཆེན་གྱི་ཆོས་བཤད་པ་ལ་འཇུག་པར་བྱེད་དོ། ། དེ་ནས་བཤད་པའི་དོན་ཕ་རོལ་ཏུ་ཕྱིན་པ་དྲུག་གི་སྒོ་ནས་ལམ་སྒྲུབ་པར་བྱེད་དོ། ། ཆོས་བཤད་པའང་གདམས་ངག་དང་རྗེས་སུ་བསྟན་པའི་སྒོ་ནས་བསྟན་དགོས་པས། ཆོས་ལ་མོས་པ་ནས་གདམ་ངག་གི་བར་དུ་ལེགས་པར་བསྟན་པ་ནི། ལམ་ཉམས་སུ་ལེན་པའི་རིམ་པ་ཞིག་བསྟན་ནོ། ། ཡང་ཐོག་མར་དཀོན་མཆོག་གསུམ་ལ་སྐྱབས་སུ་འགྲོ་དགོས་པས་སྐྱབས་འགྲོའི་ལེའུ་བསྟན་ནོ། ། སྐྱབས་འགྲོས་ཐེག་ཆེན་གྱི་རིགས་སད་པ་དང་། དེ་ལ་བརྟེན་ནས་བྱང་ཆུབ་མཆོག་ཏུ་སེམས་བསྐྱེད་པ་འབྱུང་བས་རིགས་དང་སེམས་བསྐྱེད་ཀྱི་ལེའུ་བསྟན་ནོ། ། བྱང་ཆུབ་མཆོག་ཏུ་སེམས་བསྐྱེད་པ་ལྟར་བསྒྲུབ་དགོས་པས།
ཕ་རོལ་ཏུ་ཕྱིན་པ་དྲུག་གི་སྒོ་ནས་སྒྲུབ་པ་བསྟན་ནོ། ། དེ་ཡང་ཡུལ་དེ་ཁོ་ན་ཉིད་ལ་དམིགས་ནས་བསྒྲུབ་དགོས་པས། ཡུལ་དེ་ཁོ་ན་ཉིད་དང་ཡུལ་ཅན་སྒྲུབ་པ་གཉིས་བསྟན་ནོ། ། བསྒྲུབ་པ་བྱས་པ་ལ་བརྟེན་ནས། སྤྱན་དང་མངོན་པར་ཤེས་པ་ལ་སོགས་པའི་མཐུ་ཐོབ་ནས། གདུལ་བྱ་ཡོངས་སུ་སྨིན་པར་བྱེད་པ་འབྱུང་ངོ་། ། དེ་ལ་བརྟེན་ནས་འབྲས་བུ་བྱང་ཆུབ་ཆེན་པོ་ཐོབ་པའོ། ། ཐོབ་ཅེས་བསྟན་པ་འདི་ཡང་ལམ་གྱི་རིམ་པའི་སྐབས་སུ་ཚུལ་གཅིག་གོ ། ལམ་གྱི་རིམ་པའི་ཚུལ་གཉིས་སུ་བསྟན་པའི་ལམ་གྱི་ཡན་ལག་བསྟན་པ་ནི། སངས་རྒྱས་ལ་མཆོད་པ་དང་།
དགེ་བའི་བཤེས་གཉེན་བསྟེན་པ་དང་། བསམ་པ་རྣམ་པར་དག་པའི་ཡན་ལག་ཚད་མེད་པ་བཞིའོ། ། སྔར་བསྒྲུབ་པ་བྱའོ་ཞེས་བསྟན་པ་ལ། སྒྲུབ་པ་ཉམས་སུ་ལེན་ཚུལ་བྱང་ཕྱོགས་སོ་བདུན་ནོ། ། དེ་ལ་བརྟེན་ནས་ཡོན་ཏན་ཐོབ་པས་ཡོན་ཏན་བསྟན་ནོ། ། བྱང་ཆུབ་སེམས་དཔའ་གཞན་དོན་དུ་གང་ལ་གང་འདུལ་གྱི་སྤྱོད་པ་བྱེད་དགོས་པས་སྤྱོད་པ་དང་། དེ་ལ་བརྟེན་ནས་མཐར་ཐུག་གི་འབྲས་བུ་ཐོབ་པས་སྤྱོད་པ་དང་མཐར་ཐུག་གི་ལེའུ་ཉི་ཤུ་རྩ་གཅིག་བསྟན་ནོ། ། རྒྱལ་སྲས་ཀུན་གྱི་འཇུག་ངོགས་ཤིང་རྟའི་སྲོལ། ། ལྟ་སྒོམ་སྤྱོད་གསུམ་ལེགས་པར་རབ་བཤད་ཅིང་། ། ཟབ་དོན་མན་ངག་སྙིང་པོ་ལེགས་བསྡུས་ནས། །
འགྲོ་ལ་ཕན་པར་བྱ་ཕྱིར་འདི་བྱས་སོ། ། དེ་ལས་བྱུང་བའི་དགེ་བ་གང་ཐོབ་པས། ། ཐེག་ཆེན་ཤིང་རྟའི་ལམ་བཟང་ལ་ཞུགས་ནས། ། བྱང་ཆུབ་སེམས་དཔའི་སྤྱོད་པ་ལྷུར་བླངས་ཏེ། ། ཚོགས་གཉིས་རབ་རྫོགས་སྐུ་གསུམ་ཐོབ་པར་ཤོག ། ཅེས་པ་མདོ་སྡེ་རྒྱན་གྱི་མན་ངག་དྲིལ་ཏེ་སྟོན་པའི་ལེགས་པར་བཤད་པའི་སྒྲོན་མེ་ཞེས་བྱ་བ་འདི་ནི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །ཐེག་པ་ཆེན་པོ་རྒྱུད་བླ་མའི་མན་ངག་སྒོམ་ཚུལ་གྱི་རིམ་པ་མི་ཕམ་དགོངས་རྒྱན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། འཇིག་རྟེན་ལྷ་བརྒྱས་གུས་པར་འདུད་བྱས་ཤིང་། ། ཚད་མེད་ཐུགས་རྗེས་འགྲོ་བ་སྨིན་མཛད་པ། །
སྲིད་མཐའི་བར་དུ་གནས་ནས་ཐུགས་རྗེ་ཡིས། ། ཕྲིན་ལས་ལྷུན་གྱིས་གྲུབ་པར་མཛད་ལ་འདུད། ། མཁྱེན་པ་ཉིན་མོར་བྱེད་པའི་འོད་སྟོང་གིས། ། སྲིད་པའི་མུན་པ་མ་ལུས་སེལ་མཛད་ཅིང་། ། འགྲོ་ཀུན་བྱམས་པའི་ཐུགས་ཀྱིས་ཉེར་འཚོ་བ། ། མི་ཕམ་མགོན་པོའི་ཞབས་ལ་ཕྱག་འཚལ་ལོ། ། རྫོགས་པའི་བྱང་ཆུབ་ཐོབ་པའི་རྒྱུའི་ཉེར་ལེན་ནི་དྲི་བཅས་ཀྱི་ཁམས་ཡིན་ལ། དྲི་མ་སྦྱངས་ནས་དྲི་མེད་དེ་བཞིན་དུ་གནས་གྱུར་པ་ཐོབ་པ་ནི་བྱང་ཆུབ་ཡིན་ལ། བྱང་ཆུབ་ཐོབ་པ་ནས་སྟོབས་སོགས་ཀྱི་ཡོན་ཏན་བརྙེས་ཏེ། གཞན་དོན་ཕྲིན་ལས་འགྲུབ་ཅེས་པ་ནི།
འདི་ཡི་དོན་ཐམས་ཅད་བསྡུས་ཏེ་བསྟན་པའོ། ། ཁམས་ཀྱི་དྲི་མ་སྦྱོང་ཚུལ་ལ། ཐོག་མ་སྒྲིབ་བྱེད་ཀྱི་དྲི་མ་ངོས་བཟུང་བ་ནི། ཆོས་ལ་ཁོང་ཁྲོ་བདག་ལྟ་དང་། ། འཁོར་བའི་སྡུག་བསྔལ་གྱིས་འཇིགས་དང་། ། སེམས་ཅན་དོན་ལ་ལྟོས་མེད་ཉིད། ། འདོད་ཆེན་མུ་སྟེགས་ཉན་ཐོས་དང་། ། རང་བྱུང་རྣམས་ཀྱི་སྒྲིབ་རྣམ་བཞི། ། ཞེས་པའོ། ། འདི་ནི་རྣམ་པ་གསལ་བའི་དཔེའི་སྒོ་ནས་གང་ལ་ཡོད་པའི་མཚན་གཞི་དཔེར་བརྗོད་བསྟན་པ་ཡིན་ནོ། །
འདིས་སྦྱང་བྱའི་སྒྲིབ་པ་ངོས་བཟུང་ནས། ། དྲི་མ་སྦྱོང་བྱེད་ཀྱི་ལམ་གྱི་རིམ་པ་བསྒོམ་ཚུལ་ནི། ཐོག་མར་དཀོན་མཆོག་གསུམ་ལ་སྐྱབས་སུ་འགྲོ་བ་བསྟན་པ་ནི། ལམ་ཉམས་སུ་ལེན་པའི་དུས་སུ་དཀོན་མཆོག་གསུམ་ལ་སྐྱབས་སུ་འགྲོ་དགོས་པ་བསྟན་ནོ། ། སྒྲིབ་པ་བཞི་སེལ་བྱེད་ཀྱི་སྙིང་པོ་བསྟན་པ་ནི། ཐེག་མཆོག་ལ་མོས་ས་བོན་ཤེས་རབ་ནི། ། སངས་རྒྱས་ཆོས་སྐྱེད་མ་དང་བསམ་གཏན་གྱི། ། བདེ་བའི་མངལ་གནས་སྙིང་རྗེའི་མ་མ་ཅན། ། ཞེས་པའོ། ། ཐེག་མཆོག་ལ་མོས་ས་བོན་ཞེས་པས་ནི།
གཞན་གྱི་དོན་དུ་བྱང་ཆུབ་སེམས་བསྐྱེད་ནས། ཐེག་པ་ཆེན་པོའི་ལམ་དུ་འཇུག་དགོས་པར་བསྟན་པའོ། ། འཇུག་བྱའི་ལམ་དངོས་བསྟན་པ་ནི། བདག་མེད་རྟོག་པའི་ཤེས་རབ་ཀྱིས་བདག་ཏུ་སྲེད་པའི་འཆིང་བ་བཅད་དགོས་པར་བསྟན་ནོ། ། བདག་མེད་རྟོག་པའི་ཤེས་རབ་ཀྱི་གྲོགས། ཞི་གནས་ཕུན་སུམ་ཚོགས་པ་དགོས་སོ་ཞེས་པ་ནི། མཉམ་བཞག་ཏུ་སྒོམ་པའི་རིམ་པ་ཡིན་ནོ། ། རྗེས་ཐོབ་ཏུ་སྙིང་རྗེའི་སྒོ་ནས་སེམས་ཅན་གྱི་དོན་བྱེད་དགོས་པ་ནི། ལམ་གྱི་དངོས་གཞི་མཐར་ཕྱིན་པའི་གྲོགས་སུ་བསྟེན་དགོས་པའོ། ། འདིས་སྒྲིབ་པ་བཞིའི་གཉེན་པོ་ངོས་བཟུང་ནས།
སྒྲིབ་པ་བཞི་དང་བྲལ་བའི་འབྲས་བུ་བསྟན་པ་ནི། གཙང་བདག་བདེ་དང་རྟག་ཉིད་ཀྱིས། ། ཡོན་ཏན་ཕ་རོལ་ཕྱིན་པ་འབྲས། ། ཞེས་པ་མདོར་བསྟན་རྒྱས་བཤད་ཀྱིས་བསྟན་ནོ། ། དོན་ཉེ་བར་བསྡུས་པ་ནི། ཐོག་མར་དཀོན་མཆོག་གསུམ་ལ་སྐྱབས་སུ་སོང་ནས་བྱང་ཆུབ་མཆོག་དུ་སེམས་བསྐྱེད་དེ། མཉམ་བཞག་དུ་ཞི་གནས་དང་། ལྷག་མཐོང་གཉིས་བསྒོམ་ནས་རྗེས་ཐོབ་ཏུ་སྙིང་རྗེས་སེམས་ཅན་གྱི་དོན་བྱེད་ཅེས་པའི་དོན་ནོ། ། འདི་དག་གིས་རང་རྒྱུད་ཀྱི་ཁམས་ཀྱི་དྲི་མ་སྦྱངས་ནས། དྲི་མ་མེད་པའི་བྱང་ཆུབ་ཐོབ་སྟེ་སེམས་ཅན་གྱི་དོན་བྱེད་དོ། །
ཞེས་པའི་དོན་ནོ། ། ཐེག་ཆེན་རྒྱུད་བླ་ཉམས་སུ་ལེན་པའི་ཚུལ། ། ཇི་བཞིན་མ་ནོར་ངག་གིས་བཤད་པའི་དོན། ། ལེགས་པར་བསྡུས་ནས་བཤད་པའི་དགེ་བ་དེས། ། འགྲོ་ཀུན་བླ་མེད་བྱང་ཆུབ་མྱུར་ཐོབ་ཤོག ། ཅེས་རྒྱུད་བླའི་སྒོམ་རིམ་མི་ཕམ་དགོངས་རྒྱན་ཞེས་བྱ་བ་འདི་ནི་རབ་བྱུང་གི་ལོ་ལ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༈ །སྭསྟི། རྒྱལ་པོ་ལ་གཏམ་དུ་བྱ་བ་རིན་པོ་ཆེའི་ཕྲེང་བའི་དོན་བསྡུས་ཏེ་བསྟན་པ་མན་ངག་རིན་ཆེན་སྒྲོན་མེ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། རྗེས་འཇུག་གདུལ་བྱ་རྣམས་ལ་ཕན་དོན་དུ། །
ལེགས་པར་འདོམས་པ་གཏམ་བྱ་རིན་ཆེན་ཕྲེང་། ། སློབ་དཔོན་ཀླུ་སྒྲུབ་ཞལ་ནས་ལེགས་གསུངས་པ། ། མན་ངག་གནད་ཀྱི་སྙིང་པོ་བྲི་བར་བྱ། ། དམ་པའི་ཆོས་སྒྲུབ་པའི་དོན་མདོར་བསྡུས་ན་རྣམ་པ་གཉིས་ཏེ། ལམ་ལ་འཇུག་པའི་གཞི་དད་པ་དང་། ལམ་གྱི་ངོ་བོ་ཤེས་རབ་སྟེ། ཇི་སྐད་དུ། ཆོས་སྒྲུབ་པ་ཡི་ཐབས་རྣམས་ནི། ། མདོར་ན་དད་དང་ཤེས་རབ་བོ། ། དད་ཅན་ཉིད་ཕྱིར་ཆོས་ལ་བརྟེན། །
ཤེས་རབ་ལྡན་ཕྱིར་ཡང་དག་རིག ། ཅེས་སོ། ། དང་པོ་ནི། ཆོས་ལ་འཇུག་པའི་གཞི་ཡང་དད་པས་བྱེད། མན་ངག་གི་སྣོད་ཀྱང་དད་པས་བྱེད། ཤེས་རབ་ཀྱི་མཛོད་ཀྱང་དད་པས་བྱེད། དད་པ་མེད་ན་དཀར་པོའི་ཡོན་ཏན་གང་ཡང་མི་སྐྱེ། སྐྱེས་ཀྱང་འགྲིབ་པར་འགྱུར་རོ། ། དེའི་ཕྱིར་ཆོས་ལ་འཇུག་པ་ལ་ཐོག་མར་དད་པ་གལ་ཆེ་བར་བསྟན་ནོ། ། འཇུག་བྱའི་ཆོས་ནི་མངོན་མཐོའི་ཆོས་དང་།
ངེས་ལེགས་ཀྱི་ཆོས་གཉིས་སུ་འདུས་སོ། ། དང་པོ་མངོན་མཐོའི་ཆོས་ལ། ངན་སོང་སྤོང་བའི་ཆེད་དུ་མི་དགེ་བ་བཅུ་སྤོང་བ་དང་། མཐོ་རིས་ཐོབ་པའི་ཕྱིར་དུ་དགེ་བ་བཅུ་སྒྲུབ་པ་སྟེ། དགེ་བ་བཅུས་ལྷ་མིའི་གོ་འཕང་ཐོབ་ནས་དེའི་རྟེན་ལ་ལམ་བསྒྲུབ་དགོས་པའི་ཕྱིར་རོ། ། དེ་ཡང་། མངོན་མཐོའི་རྒྱུ་ནི་ཚུལ་ཁྲིམས་ལས་གཞན་མེད། ། ཅེས་སོ། ། གཉིས་པ་ངེས་ལེགས་ཀྱི་རྒྱུ་ལ་ཐེག་དམན་དང་ཐུན་མོང་བ་དང་། ཐེག་ཆེན་གྱི་དབང་དུ་བྱས་པའོ། །
དང་པོ་ལ་སྤྱོད་པ་དང་ལྟ་བའི་དབང་དུ་བྱས་པ་གཉིས་ལས། སྤྱོད་པ་སྔར་བཞིན་ཡིན་ལ། ལྟ་བ་ནི་གང་ཟག་གི་བདག་མེད་རྟོགས་པའི་ཤེས་རབ་བོ། ། སྒོམ་པ་ནི་དེ་ཉིད་ཏིང་འཛིན་གྱིས་གོམས་པར་བྱེད་པའོ། ། གཉིས་པ་ཐེག་ཆེན་གྱི་དབང་དུ་བྱས་པ་ནི་ཕ་རོལ་དུ་ཕྱིན་པ་དྲུག་གོ ། འདིར་ལྟ་བ་དང་། སྒོམ་པ་དང་། སྤྱོད་པ་གསུམ་དུ་འདུས་ཏེ། ཤེས་རབ་ཀྱིས་ལྟ་བ་དང་། བསམ་གཏན་གྱིས་སྒོམ་པ་དང་།
ཚུལ་ཁྲིམས་ཀྱིས་སྤྱོད་པ་བསྡུས་པའི་ཕྱིར། བསླབ་པ་གསུམ་ཡང་འདིར་འདུས་ཏེ། ཤེས་རབ་ནི་ཤེས་རབ་ཀྱི་བསླབ་པ་དང་། ཏིང་ངེ་འཛིན་ནི་སེམས་ཀྱི་བསླབ་པ་དང་། ཚུལ་ཁྲིམས་ནི་ལྷག་པ་ཚུལ་ཁྲིམས་ཀྱི་བསླབ་པ་ཡིན་པའི་ཕྱིར་རོ། །

ཚོགས་གཉིས་ཀྱང་འདིར་འདུས་ཏེ། ཕར་ཕྱིན་དང་པོ་གསུམ་ནི་བསོད་ནམས་ཀྱི་ཚོགས་ཡིན་ལ། ཕྱི་མ་གཉིས་ནི་ཡེ་ཤེས་ཀྱི་ཚོགས། བརྩོན་འགྲུས་ནི་གཉིས་ཀའི་གྲོགས་སོ། ། དགེ་བ་ཇི་སྙེད་བྱས་པའི་མཇུག་ཐོག་ཏུ་བླ་མེད་བྱང་ཆུབ་ཏུ་བསྔོ་བས་ཟིན་དགོས་སོ། ། འདི་ནི་རིན་ཆེན་ཕྲེང་བའི་དོན། ། གནད་ཀྱི་མན་ངག་ལེགས་བསྡུས་ནས། ། རྣམ་པར་བཤད་པའི་དགེ་བ་དེས། ། འགྲོ་ཀུན་བྱང་ཆུབ་མྱུར་ཐོབ་ཤོག ། ཅེས་རྒྱལ་པོ་ལ་གཏམ་དུ་བྱ་བ་རིན་ཆེན་ཕྲེང་བ་ཞེས་བྱ་བའི་དོན་བསྡུས་པའི་མན་ངག་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །རྣལ་འབྱོར་བཞིའི་རིམ་པའི་མན་ངག་གནད་ཀྱི་སྙིང་པོ་ཞེས་བྱ་བ།
བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཐུབ་དབང་ཉི་མ་འགྲོ་བའི་གཉེན་གྱུར་པ། ། འདྲེན་པ་མཆོག་གྱུར་དེ་ལ་ཕྱག་འཚལ་ནས། ། འགྲོ་ཀུན་འཆིང་བ་མ་ལུས་གཅོད་མཛད་པ། ། རྣལ་འབྱོར་བཞི་ཡི་རིམ་པ་གསལ་བར་བྱ། ། བདག་མེད་གཉིས་སྒོམ་པའི་རིམ་པས་འགྲོ་བ་ཀུན་གྱི་འཆིང་བ་མ་ལུས་པ་བཅད་ནས། ཐར་པ་བླ་ན་མེད་པའི་གནས་སུ་བགྲོད་པར་བྱེད་པའི་མན་ངག་གི་རིམ་པ་བསྟན་པ་ལ། ཐོག་མར་བདག་མེད་སྒོམ་པའི་རིམ་པ་ནི། ཉོན་མོངས་པ་ཐམས་ཅད་ཀྱི་རྩ་བ་བདག་འཛིན་ཡིན་པས། དེ་སྤོང་བའི་དོན་དུ་བདག་མེད་བསྒོམ་དགོས་ལ།
ལྷན་སྐྱེས་ཀྱི་ངར་འཛིན་ནི། འཇིག་ཚོགས་ལ་ལྟ་བ་ཡིན་པར་གསུངས་པས། དེ་ཉེས་པ་ཐམས་ཅད་ཀྱི་རྩ་བ་ཡིན་པ་ནི། ཆོས་ཀྱི་གྲགས་པས། ཉེས་པ་རྣམ་པ་ཐམས་ཅད་དག ། འཇིག་ཚོགས་ལྟ་ལས་སྐྱེས་པ་ཡིན། ། ཞེས་པ་དང་། སློབ་དཔོན་ཟླ་བ་གྲགས་པས་ཀྱང་། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། ། ལྟ་ལས་བྱུང་བར་བློ་ཡིས་མཐོང་གྱུར་ཅིང་། །
བདག་ནི་འདི་ཡི་ཡུལ་དུ་རྟོགས་བྱས་ནས། ། རྣལ་འབྱོར་པ་ཡིས་བདག་ནི་འགོག་པར་བྱེད། ། ཅེས་སོ། ། དེས་ན་ལྷན་སྐྱེས་ཀྱི་ངར་འཛིན་གྱིས་ཉེར་ལེན་གྱི་ཕུང་པོ་ལ་དམིགས་ནས་བདག་ཏུ་འཛིན་པས། ཡུལ་ཕུང་པོ་ལྔ་བདག་མེད་དུ་གཏན་ལ་དབབ་དགོས་ཏེ། འདི་ཡུལ་སུན་འབྱིན་མེད་པར་ནི། ། དེ་བློ་སྤོང་བར་ནུས་མ་ཡིན། ། ཞེས་པ་ལྟར་རོ། ། ཡུལ་ཕུང་པོ་ལྔ་བདག་མེད་དུ་ཐོས་བསམ་གྱིས་གཏན་ལ་ཕབ་ནས་བསྒོམས་པས། བདག་འཛིན་བཟློག་པར་འགྱུར་རོ། །
ཇི་ལྟར་ཕུང་པོ་ལྔ་བདག་མེད་པར་གྲུབ་ཅེ་ན། བདག་དང་ཕུང་པོ་མཚན་ཉིད་མི་མཐུན་པའི་ཕྱིར་ཏེ། བདག་ནི་ལྷན་སྐྱེས་ཀྱི་ངར་འཛིན་གྱིས་རྟག་པ་དང་། གཅིག་པུ་དང་། རང་དབང་ཅན་དུ་འཛིན་པའི་ཕྱིར། བདག་ཡོད་པར་འདོད་ཀྱང་། ཕུང་པོ་ནི་མི་རྟག་པ་དང་། དུ་མ་དང་། གཞན་དབང་ཅན་ཡིན་པའི་ཕྱིར། འཐད་པ་འདི་ལ་བརྟེན་ནས་ཕུང་པོ་བདག་མ་ཡིན་པར་གྲུབ་པས།
ཕུང་པོ་ལ་བདག་ཏུ་འཛིན་པ་འཁྲུལ་པར་ཤེས་ནས་བདག་མེད་བསྒོམ་པ་ལ་འཇུག་གོ ། བདག་མེད་ཐོས་བསམ་གྱིས་གཏན་ལ་དབབ་ནས་རྟོགས་པའི་ལྟ་བ་ཞི་གནས་ཀྱི་ཟིན་པར་བྱས་ནས། གུས་སྦྱོར་དང་། རྒྱུན་དུ་སྦྱོར་བའི་བརྩོན་འགྲུས་ཀྱིས་ལེགས་པར་སྦྱངས་པས། བདག་མེད་ཀྱི་དོན་ལ་གོམས་པ་ཐོབ་ནས་བདག་འཛིན་བཟློག་པར་འགྱུར་རོ། ། བདག་འཛིན་བཟློག་པས་བདག་གིར་འཛིན་པའང་བཟློག་སྟེ། བདག་འཛིན་མེད་པར་བདག་གིས་འཛིན་པ་མི་འབྱུང་བའི་ཕྱིར་རོ། ། བདག་དང་བདག་གིར་འཛིན་པ་གཉིས་པོ་བཟློག་པས་ཉོན་མོངས་པ་བཟློག་གོ ། ཉོན་མོངས་པ་བཟློག་པས་ལས་གསོག་པར་བྱེད་པ་པོ་མེད་པའི་ཕྱིར། ཉོན་མོངས་པའི་རྟེན་ཅན་གྱི་ལས་ཀྱང་མེད་ལ།
དེ་ཉིད་མེད་པས། ཉོན་མོངས་པའི་ཀུན་འབྱུང་དང་ལས་ཀྱི་ཀུན་འབྱུང་གཉིས་ཀ་བཟློག་གོ ། གཉིས་པོ་མེད་པའི་ཕྱིར། ཀུན་འབྱུང་མེད་པའི་སྡུག་བསྔལ་འབྱུང་བར་ག་ལ་འགྱུར། དེས་ན་བདག་མེད་རྟོགས་པའི་ཤེས་རབ་ཐར་པའི་རྒྱུའི་རྩ་བ་ཡིན་པས། བདག་མེད་རྟོགས་པའི་རྣལ་འབྱོར་བསྒོམ་དགོས་པར་བསྟན་ནོ། ། བདག་མེད་བསྒོམ་པར་འདོད་པས། འདི་ནས་བཤད་པའི་དོན་ལ་འཇུག་དགོས་པར་བསྟན་ནོ། ། གཉིས་པ་ཆོས་ཀྱི་བདག་མེད་བསྒོམ་པ་ལ་གཟུང་བ་ཆོས་ཀྱི་བདག་མེད་བསྒོམ་པའི་རྣལ་འབྱོར་དང་། འཛིན་པ་ཆོས་ཀྱི་བདག་མེད་བསྒོམ་པའི་རྣལ་འབྱོར་དང་།
གཟུང་འཛིན་གཉིས་མེད་བསྒོམ་པའི་རྣལ་འབྱོར་རོ། ། དང་པོ་ནི། ཕྱི་རོལ་དུ་དོན་དུ་སྣང་བ་འདི་ལ་བདེན་པར་འཛིན་པས་ཀྱང་། གནས་ལུགས་ཀྱི་དོན་རྟོགས་པའི་གེགས་ཡིན་ལ། གནས་ཚུལ་གྱི་དོན་མ་རྟོགས་པར་ཐེག་ཆེན་གྱི་ཐར་པ་མི་ཐོབ་པས། དོན་དུ་སྣང་བ་ལ་ཡང་བདེན་འཛིན་གྱི་སྒྲོ་འདོགས་གཅོད་དགོས་སོ། ། གཅོད་པའི་ཚུལ་ནི། དོན་དུ་སྣང་བ་འདི་དག་རྨི་ལམ་དུ་སྣང་བ་བཞིན། རང་གི་སེམས་ཀྱི་སྣང་བ་ཙམ་དུ་ཟད་ཀྱི། ཤེས་པ་ལས་ལོགས་སུ་གྲུབ་པ་མེད་དེ།
ཡུལ་ཅན་གྱི་བློ་དང་ལྷན་ཅིག་དམིགས་ངེས་པའི་ཕྱིར། མིག་ཤེས་འཁྲུལ་པ་ལ་ཟླ་བ་གཉིས་སུ་སྣང་བ་བཞིན་ནོ། ། མིག་ཤེས་ལ་ཐ་དད་པ་གཉིས་སུ་སྣང་ཡང་ཐ་དད་པ་གཉིས་སུ་མེད་པ་བཞིན་ནོ། ། འཐད་པ་འདི་ལ་བརྟེན་ནས་དོན་དུ་སྣང་བ་འདི་ལ་བདེན་འཛིན་གྱི་སྒྲོ་འདོགས་བཅད་ནས། གུས་སྦྱོར་དང་རྟག་སྦྱོར་གྱི་བརྩོན་འགྲུས་གཉིས་ཀྱི་སྒོ་ནས་བསྒོམས་པས། གཟུང་བ་ཆོས་ཀྱི་བདག་མེད་ལེགས་པར་རྟོགས་པའི་ཕྱིར། ཇི་སྐད་དུ་བཅོམ་ལྡན་འདས་ཀྱིས། བྱང་ཆུབ་སེམས་དཔའ་མཉམ་བཞག་པས། ། ཡིད་ཀྱི་གཟུགས་བརྙན་མཐོང་དེས་ན། ། དོན་གྱི་འདུ་ཤེས་བཟློག་པར་འགྱུར། །
ཞེས་སོ། ། གཉིས་པ་དེའི་འོག་ཏུ་གཟུང་བ་བདེན་པར་མེད་པའི་རིགས་པས་དེ་འཛིན་གྱི་ཤེས་པ་ཡང་བདེན་མེད་དུ་འགྲུབ་པས། གཟུང་བ་མེད་པའི་རིགས་པས་འཛིན་པའང་མེད་པར་རྟོགས་པའི་དོན་ལེགས་པར་བསྒོམས་པས་འཛིན་པ་ཆོས་ཀྱི་བདག་མེད་རྟོགས་སོ། ། ཇི་སྐད་དུའང་། དེ་ཡི་འོག་ཏུ་འཛིན་པ་མེད་པར། ། ཞེས་སོ། ། གསུམ་པ་ནི་དེ་ནས་གཟུང་བ་དང་འཛིན་པའང་བདེན་མེད་དུ་བསྒོམས་པས། གཟུང་འཛིན་གཉིས་མེད་མངོན་སུམ་དུ་རྟོགས་ནས། གཟུང་འཛིན་གཉིས་མེད་ཀྱི་སྣང་བ་ནུབ་པའི་ཡེ་ཤེས་ཐོབ་བོ། ། དེ་ནས་དམིགས་མེད་རིག་པར་བྱ། །
ཞེས་སོ། ། མདོ་སྡེ་རྒྱན་ལས། བློ་དང་ལྡན་པས་གཉིས་པོ་མེད་རིག་ནས། ། དེ་མི་ལྡན་པའི་ཆོས་ཀྱི་དབྱིངས་ལ་གནས། ། ཞེས་སོ། ། རྣལ་འབྱོར་གྱི་རིམ་པ་དང་པོས་ནི་ཉོན་མོངས་པའི་སྒྲིབ་པ་འཇོམས་ཏེ། ཉོན་མོངས་པ་ཐམས་ཅད་ཀྱི་རྩ་བ་བདག་འཛིན་གཅོད་པའི་ཕྱིར་རོ། ། རྣལ་འབྱོར་གྱི་རིམ་པ་ཕྱི་མ་གསུམ་པོས་ནི། རིམ་པ་བཞིན་དུ་ཤེས་སྒྲིབ་གཟུང་རྟོག་དང་། འཛིན་རྟོག་གཉིས་ཀྱི་ས་བོན་རྩ་བ་ནས་འཇོམས་པར་བྱེད་དོ། །
ཞི་གནས་དང་ལྷག་མཐོང་གཉིས་ལས་ལྷ་མཐོང་བསྒོམ་པའི་རིམ་པ་ནི། འདི་ཉིད་ཡིན་པར་ཀ་མ་ལ་ཤཱི་ལས་གསུངས་སོ། ། མདོ་ཏིང་ངེ་འཛིན་རྒྱལ་པོ་ལས། གལ་ཏེ་ཆོས་ལ་བདག་མེད་སོ་སོར་རྟོགས། ། སོ་སོར་དེ་བརྟགས་མྱ་ངན་འདས་ཐོབ་རྒྱུ། ། རྒྱུ་གཞན་གྱིས་ནི་སྡུག་བསྔལ་ཞི་མི་འགྱུར། ། ལྷག་སྤྱོད་ཀྱིས་ནི་ཏིང་འཛིན་བསྒོམ་པ་བཞིན། ། ཞེས་གསུངས་སོ། ། མངའ་རིས་བོད་ཀྱི་རྒྱལ་ཁམས་འདིར། ། ཞི་གནས་མན་ངག་རྩོམ་པ་མང་ན་ཡང་། །
ལྷག་མཐོང་ཁྲིད་ཚུལ་མན་ངག་མི་སྣང་བས། ། ལྷག་མཐོང་མན་ངག་སྔོན་མེད་འདི་བཤད་དོ། དགེ་བ་གང་ཞིག་ཐོབ་པ་གང་འདི་ཡིས། ། སྒྲིབ་གཉིས་མུན་པ་མ་ལུས་རྣམ་བསལ་ཞིང་། ། ཡེ་ཤེས་སྣང་བ་ཀུན་ཏུ་རབ་རྒྱས་ཏེ། ། སྒྲིབ་གཉིས་སྤྲིན་བྲལ་ཆོས་སྐུ་ཐོབ་པར་ཤོག ། ཅེས་རྣལ་འབྱོར་བཞིའི་མན་ངག་རིམ་པ་གསལ་བ་གནད་ཀྱི་སྙིང་པོ་ཞེས་བྱ་བ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །སྭསྟི། ཕ་རོལ་ཏུ་ཕྱིན་པ་དྲུག་གི་ཉམས་སུ་ལེན་པའི་ཚུལ་ཐར་ལམ་བདེ་བའི་འཇུག་ངོགས་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། །
སྲིད་པའི་རྒྱ་མཚོ་ཆེ་ལས་སྒྲོལ་བའི་གྲུ། ། སངས་རྒྱས་ཀུན་གྱི་བགྲོད་པ་གཅིག་པའི་ལམ། ། རབ་དགའ་ལ་སོགས་ས་བཅུ་སྒྲུབ་བྱེད་པ། ། ཕྱིན་དྲུག་ཉམས་སུ་ལེན་ཚུལ་བསྟན་པར་བྱ། ། སྦྱིན་པ་ཡིས་ནི་ཡི་དྭགས་འགྲོ་བ་སྤོང་། ། དབུལ་བ་འདོར་ཞིང་འགྲོ་བ་རྗེས་སུ་འཛིན། ། ལོངས་སྤྱོད་མི་ཟད་ཡོངས་སུ་ཐོབ་བྱེད་ཅིང་། ། དགའ་བདེའི་ལོངས་སྤྱོད་རྒྱ་ཆེན་འགྱེད་པར་བྱེད། ། ཚུལ་ཁྲིམས་ཀྱིས་ནི་ངན་འགྲོའི་སྡུག་བསྔལ་གཅོད། ། མི་ཁོམ་གནས་ལས་རིང་དུ་འདའ་བར་འགྱུར། །
དལ་བའི་ཡོན་ཏན་ཕུན་ཚོགས་རབ་རྙེད་ཅིང་། ། ལུས་ངག་ཡིད་གསུམ་དུལ་བ་དྲི་མེད་ཐོབ། ། བཟོད་པས་ངན་སོང་གསུམ་དུ་འཕེན་པའི་རྒྱུ། ། ཁོང་ཁྲོ་བཅོམ་ཞིང་དམ་པ་རྒྱ་ཆེན་ཐོབ། ། གཟུགས་བཟང་དམ་པ་ལྟ་བའི་འོས་འགྱུར་ཞིང་། ། ཐར་པའི་ལམ་བཟང་ཤིན་ཏུ་ཡིད་འོང་འཛིན། ། བརྩོན་འགྲུས་ཀྱིས་ནི་དགེ་བ་འཕེལ་གྱུར་ཞིང་། ། བྱང་ཆུབ་གནས་སུ་བདེ་བླག་ཕྱིན་པ་དང་། ། བསོད་ནམས་ཡེ་ཤེས་ཚོགས་ནི་གཉིས་ཀྱི་རྒྱུ། ། ཡོན་ཏན་མ་ལུས་ཡོངས་སུ་རྫོགས་པར་བྱེད། །
བསམ་གཏན་གྱིས་ནི་གཡོ་བ་དུལ་བྱེད་ཅིང་། ། བཟོད་པ་ཡོན་ཏན་རྨོངས་པ་རབ་ཏུ་འདོར། ། རྫུ་འཕྲུལ་རྐང་པ་ཡོངས་སུ་རྫོགས་བྱེད་ཅིང་། ། སྤྱན་དང་མངོན་པར་ཤེས་པའི་ཡོན་ཏན་ཐོབ། ། ཤེས་རབ་ཀྱིས་ནི་སྟོང་ཉིད་རབ་ཤེས་ནས། ། ཁམས་གསུམ་མ་ལུས་པ་ལས་འདའ་བར་བྱེད། ། སྒྲིབ་གཉིས་མུན་པ་མ་ལུས་བསལ་གྱུར་ཅིང་། ། ཡེ་ཤེས་སྣང་བ་ཀུན་ཏུ་རྒྱས་པར་འགྱུར། ། ཚུལ་ཁྲིམས་དང་ནི་བསམ་གཏན་ཤེས་རབ་ལ། ། བསླབ་པ་རྣམ་གསུམ་ཞེས་ནི་བརྗོད་པ་ཡིན། །
ལྟ་སྒོམ་སྤྱོད་པ་དག་ཀྱང་འདི་གཉིས་ཏེ། ། བསོད་ནམས་ཡེ་ཤེས་ཚོགས་ཀྱང་འདི་ལ་བརྗོད། ། སྦྱིན་སོགས་དང་པོ་ལྔ་པོ་ཐབས་ཀྱི་ཆ། ། དྲུག་པ་ཤེས་རབ་ཆ་ནི་བསྡུས་པའི་ཕྱིར། ། ཐབས་དང་ཤེས་རབ་དག་ཀྱང་འདི་ལ་འདུས། ། བྱང་ཆུབ་ཡན་ལག་བདུན་དང་འཕགས་ལམ་བརྒྱད། ། འདི་ཉིད་ཀྱིས་ནི་ཡོངས་སུ་རྫོགས་པར་འགྱུར། ། ས་བཅུ་དག་ཀྱང་འདི་ཡིས་རྫོགས་པར་གསུངས། ། རེ་རེའང་འཁོར་གསུམ་རྣམ་དག་གིས། ། ཟིན་པར་བྱས་ནས་སྤྱོད་པ་བླ་ན་མེད། །
སངས་རྒྱས་ཀུན་གྱི་བགྲོད་པ་གཅིག་པའི་ལམ། ། གསུང་རབ་ཀུན་ལ་རྒྱལ་བས་རབ་ཏུ་བསྒྲགས། ། དཀོན་མཆོག་གསུམ་ལས་དམ་ཆོས་དཀོན་མཆོག་སྟེ། ། ལམ་གྱི་བདེན་པ་དག་ཀྱང་འདི་ཉིད་དོ། ། འདི་ལ་བསྟོད་པའི་དགེ་ཚོགས་གང་ཐོབ་པས། ། ཚོགས་གཉིས་དྲི་མ་མེད་པ་རབ་རྫོགས་ནས། ། ས་བཅུའི་མི་མཐུན་ཕྱོགས་རྣམས་རབ་སྦྱངས་ཏེ། ། ཐམས་ཅད་མཁྱེན་པའི་གོ་འཕང་ཐོབ་གྱུར་ཅིག ། ཅེས་ཕ་རོལ་ཏུ་ཕྱིན་པ་དྲུག་གི་ཉམས་སུ་ལེན་པའི་ཚུལ་ཐར་ལམ་བདེ་བའི་འཇུག་ངོགས་ཞེས་བྱ་བ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲ་རྣམ་པར་རྒྱལ་བའི་དགོན་པར་སྦྱར་བའོ།། ༄༅། །ཐུགས་རྗེ་ཆེན་པོའི་དམར་ཁྲིད་ཀྱི་མན་ངག་པདྨ་དཀར་པོ་ཞེས་བྱ་བ།
བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། སྟོན་ཀའི་ཟླ་ལྟར་གསལ་བར་བསྒོམ་པའི་ཐུགས་ཀར་པད་ཟླའི་སྟེང་དུ་ཧྲཱིཿདཀར་པོ་ཚེག་དྲག་དང་བཅས་པ་གཅིག་བསྒོམ། ཧྲཱིཿདེ་ཡོངས་སུ་གྱུར་པ་ལས་ཐུགས་རྗེ་ཆེན་པོ་ཚོན་གང་པ་ཞལ་གཅིག་ཕྱག་གཉིས་པ་ཞིག་བསྒོམ། དེའི་ཐུགས་ཀར་ཧྲཱིཿ དཀར་པོ་ལ་ཨོཾ་ཧྲཱིཿསྭཱཧཱ་ཞེས་པའི་ཡི་གེས་བསྐོར་བ་བསྒོམ་མོ། ། རང་དམ་ཚིག་སེམས་དཔར་བསྒོམ་པའི་སྤྱི་བོར་རྩ་བའི་བླ་མ་འོད་དཔག་མེད་ཀྱི་རྣམ་པར་བསྒོམ། རང་གི་སྙིང་ཁའི་ཧྲཱིཿལས་འོད་ཟེར་ཡར་སོང་སྟེ། བླ་མའི་ཐུགས་ཀར་ཕོག བླ་མས་ཐུགས་ཀའི་ཐུགས་རྗེ་ཆེན་པོ་ཡོད་པར་མཁྱེན། ཐུགས་རྗེ་ཆེན་པོས་ཀྱང་སྤྱི་བོའི་བླ་མ་ཡོད་པར་མཁྱེན།
བླ་མའི་ཐུགས་ཁའི་ཧྲཱིཿལས་འོད་ཟེར་འཕྲོས་པས་རྩ་བརྒྱུད་ཀྱི་བླ་མ་སྤྱན་དྲངས་ནས་དེ་ལ་ཐིམ་པར་བསྒོམ། བླ་མ་གཅིག་བསྒོམས་པས་བླ་མ་ཐམས་ཅད་བསྒོམ་པར་འགྱུར་བའི་མན་ངག་བྱ་བ་ཡིན་གསུངས། ཐུགས་ཀའི་ཐུགས་རྗེ་ཆེན་པོ་ལས་འོད་ཟེར་ཕྱོགས་བཅུར་འཕྲོས་པས། ཡི་དམ་གྱི་ལྷ་ཐམས་ཅད་ལ་ཕོག ཡིད་དམ་ཐམས་ཅད་སྤྱན་དྲངས་ནས། ཐུགས་ཀའི་ཐུགས་རྗེ་ཆེན་པོ་ལ་ཐིམ་པར་བསྒོམས་པས། ཡི་དམ་གཅིག་བསྒོམས་པས་ཡི་དམ་ཐམས་ཅད་བསྒོམ་པ་ཡིན་གསུངས་སོ། ། དེ་ནས་བླ་མའི་ལུས་ཐམས་ཅད་བདུད་རྩིས་གང་ནས་སྤྱི་གཙུག་ནས་མར་ཞུགས་པས་སྡིག་སྒྲིབ་ཐམས་ཅད་འོག་སྒོ་དང་བ་སྤུའི་བུ་ག་ཐམས་ཅད་ནས་སངས་ཐོན་པར་བསམ་མོ། ། ཐུགས་ཀའི་ཐུགས་རྗེ་ཆེན་པོ་ལས་ཀྱང་འོད་ཟེར་འཕྲོས། རང་གི་ལུས་ཕྱི་ནང་ཐམས་ཅད་ཁེངས་པས་སྡིག་པ་དག་ནས་ལུས་ལ་གནས་པའི་སེམས་ཅན་རྣམས་ཀྱང་ཐུགས་རྗེ་ཆེན་པོར་གྱུར་པར་བསྒོམ།
ཡང་ཐུགས་རྗེ་ཆེན་པོའི་ཐུགས་ཀ་ནས་འོད་ཟེར་འཕྲོས་པས་ཕྱི་སྣོད་ཀྱི་འཇིག་རྟེན་ལ་ཕོག་པས། ཕྱི་གཞལ་ཡས་ཁང་། ནང་ཐུགས་རྗེ་ཆེན་པོར་གྱུར། སྒྲ་ཐམས་ཅད་ཁ་སར་པ་ཎིའི་སྔགས་ཨོཾ་ཧྲཱིཿསྭཱཧཱ། ཞེས་པ་དི་རི་རི་བསྒོམ། དེ་དག་ཐམས་ཅད་ཀྱི་སྒྲ་གྲག་སྟོང་། སེམས་གསལ་སྟོང་དུ་ཤེས་པར་བྱའོ། ། འདི་ནི་སྙིང་པོ་གཅིག་བགྲངས་པས་ཡི་དམ་གྱི་སྙིང་པོ་ཐམས་ཅད་བགྲངས་པར་འགྱུར་པའི་མན་ངག་བྱ་བ་ཡིན་གསུངས། རྗེས་དགེ་བའི་རྩ་བ་བསྔོ། ། བསྐྱེད་རིམ་བསྒོམ་པའོ། །
གཉིས་པ་རྫོགས་རིམ་བསྒོམ་པ་ལ་མཚན་བཅས་ཀྱི་རྫོགས་རིམ་དང་། མཚན་མེད་ཀྱི་རྫོགས་རིམ་གཉིས་ལས། དང་པོ་མཚན་བཅས་ནི། རང་ཉིད་ཐུགས་རྗེ་ཆེན་པོར་བསྒོམ་པའང་འཇའ་ཚོན་ལྟར་སྣང་བ་ཙམ་དུ་ཟད་ཀྱི་ངོ་བོའམ་རང་བཞིན་མེད་དོ། ། བློ་ལ་གང་ཤར་གང་སྣང་ཐམས་ཅད་སྣང་ལ་རང་བཞིན་མེད་པར་བསྒོམ་པར་བྱའོ། ། ཚུལ་འདིས་སྣང་སྟོང་དབྱེར་མེད་དུ་བསྒོམ་པར་བྱའོ། ། ནང་རིག་སྟོང་དབྱེར་མེད་དུ་བསྒོམ་པ་ནི། འདོད་ཆགས་ལ་སོགས་པ་ཉོན་མོངས་པའི་རྟོག་པ་དང་། ལུང་མ་བསྟན་གྱི་རྟོག་པ་དང་། དགེ་བའི་རྟོག་པ་ཐམས་ཅད་སོ་སོར་རྟོག་པའི་ཤེས་རབ་ཀྱིས་བརྟགས་ནས།
དང་པོར་གང་ནས་བྱུང་བ་དང་། ད་ལྟ་ཕྱི་ནང་གང་དུ་གནས་པ་དང་། དབྱིབས་དང་ཁ་དོག་ཇི་ལྟར་འདུག་པར་བལྟས་པས་མ་རྙེད་པའི་དོན་ལ་མཉམ་པར་བཞག་པར་བྱའོ། ། འདིས་རིག་སྟོང་དབྱེར་མེད་དུ་རྟོགས་པར་བྱའོ། ། ཕྱི་སྣང་སྟོང་། ནང་རིག་སྟོང་དབྱེར་དུ་བསྒོམ་པ་འདི་ནི་གནད་ཀྱི་མན་ངག་གོ ། གཉིད་ཀྱི་རྣལ་འབྱོར་ནི། གཉིད་ལོག་པའི་དུས་སུ་སྤྱི་བོའི་བླ་མའི་ཐུགས་ཀ་ནས་འོད་ཟེར་འཕྲོས་པས། བླ་མ་བརྒྱུད་པ་དང་བཅས་པ་རྣམས་སྤྱན་དྲངས་ཏེ་དེ་ལ་ཐིམ། སྤྱི་བོའི་བླ་མ་འོད་དུ་ཞུ་ནས་རྩ་དབུ་མའི་ནང་དུ་ཞུགས་ནས་སྙིང་གའི་ཐུགས་རྗེ་ཆེན་པོ་ལ་ཐིམ།
ཐུགས་ཀའི་ཐུགས་རྗེ་ཆེན་པོ་ལས་ཀྱང་འོད་ཟེར་འཕྲོས་པས། ཡི་དམ་ཐམས་ཅད་སྤྱན་དྲངས་ཏེ་ཐུགས་རྗེ་ཆེན་པོ་ལ་ཐིམ་ནས། བླ་མ་ཡི་དམ་དབྱེར་མེད་དུ་གྱུར་པར་བསྒོམས། གཉིད་ལོག་ཁར་རྨི་ལམ་ལ་རྨི་ལམ་དུ་ངོ་ཤེས་པར་བྱའོ་སྙམ་པའི་འདུན་པ་དྲག་པོ་བྱས་ནས་གཉིད་ལོག་གོ ། རྨི་ལམ་ཟིན་ན་ཡི་དམ་གྱི་ལྷ་གསལ་འདེབས་པར་བྱའོ། ། འཆི་ཁ་བར་དོའི་རྣལ་འབྱོར་ནི། དང་པོ་སྦྱང་བ་དང་། ཐ་མར་ལས་ལ་སྦྱར་བ་གཉིས་ལས། དང་པོ་ནི། རང་ཐུགས་རྗེ་ཆེན་པོར་བསྒོམ་པའི་ཐུགས་ཀར་ཐུགས་རྗེ་ཆེན་པོ་ཚོན་གང་པ་ཞིག་བསྒོམས།
སྤྱི་བོར་ཡང་ཐུགས་རྗེ་ཆེན་པོ་ཚོན་གང་པ་ཞིག་བསྒོམས། རྩ་དབུ་མ་གསལ་བཏབ། འོག་སྒོ་བསྡམས། ཡན་ལག་བསྐུམས། ཕོ་བ་རྒལ་ཚིགས་ལ་སྦྱར། ཧིག་ཀ་ཞེས་བའི་སྒྲ་དྲངས་ནས་ལྟེ་བའི་འོག་དུ་སེམས་ཀྱི་ངོ་བོ་ཧཱུྃ་སྔོན་པོ་རྩ་དབུ་མའི་ནང་དུ་སོང་ནས་སྙིང་གའི་ཐུགས་རྗེ་ཆེན་པོ་ལ་ཐིམ། སྙིང་གའི་ཐུགས་རྗེ་ཆེན་པོ་ཧཱུྃ་དང་བཅས་པ་སྤྱི་གཙུག་གི་ཐུགས་རྗེ་ཆེན་པོ་ལ་ཐིམ། ཞག་རེ་ཐུན་རེ་བྱས་པའི་ཞག་ལྔ་ཙམ་སྦྱང་ངོ་། ། འབྱོངས་པའི་ཚད་ལ། རབ་སྤྱིའི་གཙུག་འབུར་བ།
འབྲིང་ཆུ་སེར་རྡོལ་བ། ཐ་མ་ཟ་བ་ལ་སོགས་པ་འབྱུང་ངོ་། ། སྦྱང་བ་བསྟན་ཟིན་ནས། གཉིས་པ་ལས་ལ་སྦྱར་བ་ནི། ལུས་གནད་སྔར་བཞིན་བྱས་ལ། ཐུགས་རྗེ་ཆེན་པོ་རྩ་དབུ་མའི་ནང་གི་ཧཱུྃ་ལ་ཐིམ། ཧཱུྃ་ཧིག་ཀའི་སྒྲས་རྩ་དབུ་མའི་ནང་ནས་དྲངས། སྤྱི་བོའི་ཐུགས་རྗེ་ཆེན་པོ་ལ་ཐིམ། ཐུགས་རྗེ་ཆེན་པོ་ཧཱུྃ་དང་བཅས་པ་ཐུགས་རྗེ་ཆེན་པོའི་ཞིང་ཁམས་སུ་གཤེགས་པར་བྱའོ། ། བར་དོའི་དུས་སུ་ལུས་ལྷའི་དཀྱིལ་འཁོར།
ངག་སྔགས་ཀྱི་དཀྱིལ་འཁོར། ཡིད་ཐུགས་ཀྱི་དཀྱིལ་འཁོར། ལུས་ལྷ་སྐུ། ངག་ཡི་དམ་གྱི་ངག ཡིད་སྐུ་གསུང་ཐུགས་གསུམ་ཀ་སྟོང་པ་ཉིད་དུ་བསྒོམ་པར་བྱའོ། ། རབ་ཆོས་སྐུའི་འཕོ་བ། འབྲིང་ལོངས་སྐུའི་འཕོ་བ། ཐ་མ་སྤྲུལ་སྐུའི་འཕོ་བའོ། ། གནས་སྐབས་གཞན་དུ་ཉམས་སུ་ལེན་ཚུལ་ལ། མཚན་བཅས་ཀྱི་རྣལ་འབྱོར་ནི་བསྐྱེད་རིམ་བཞིན་ནོ། །
མཚན་མེད་ཀྱི་རྣལ་འབྱོར་ནི། རང་ཉིད་ཐུགས་རྗེ་ཆེན་པོར་གསལ་བཏབ་ནས། ཐུགས་རྗེ་ཆེན་པོའང་ཐུགས་ཀའི་ཐུགས་རྗེ་ཆེན་པོ་ལ་ཐིམ། དེའང་ཧྲཱིཿལ་ཐིམ། ཧྲཱིཿའང་ནམ་མཁའ་ལ་འཇའ་ཡལ་བ་བཞིན་དུ་སོང་ནས། ཐམས་ཅད་མི་དམིགས་པ་སྟོང་པ་ཉིད་ཀྱིས་ངང་ལ་བཞག་པར་བྱའོ། ། འདི་ནི་སྣང་སྟོང་དབྱེར་མེད་དུ་བསྒོམ་པའི་ཚུལ་ལོ། ། རིག་སྟོང་དབྱེར་མེད་དུ་བསྒོམ་པ་ནི། རང་གི་རྒྱུད་ལ་འདོད་ཆགས་ཞེ་སྡང་ལ་སོགས་པ་ཉོན་མོངས་པ་གང་སྐྱེས། བྱ་ར་བའི་ཚུལ་གྱིས་རིག་པར་བྱས་ནས་ནམ་སྐྱེས་པའི་དུས་སུ།
སོ་སོར་རྟོག་པའི་ཤེས་རབ་ཀྱིས་བརྟགས་པས་མ་རྙེད་པའི་དོན་ལ་མཉམ་པར་བཞག་པར་བྱའོ། ། ལུང་མ་བསྟན་གྱི་རྟོག་པ་དང་དགེ་བའི་རྟོག་པ་གང་སྐྱེས་པ་ལའང་ཚུལ་དེ་བཞིན་དུ་རིག་པར་བྱའོ། ། འདི་ནི་རིག་སྟོང་དབྱེར་དུ་བསྒོམ་པའི་ཚུལ་ལོ། ། གནས་སྐབས་གཞན་ཐམས་ཅད་འདི་གཉིས་ཉམས་སུ་བླང་བར་བྱའོ། ། བྱང་སེམས་ཟླ་བ་རྒྱལ་མཚན་ནས་བརྒྱུད་པའི་ཐུགས་རྗེ་ཆེན་པོའི་དམར་ཁྲིད་ཀྱི་མན་ངག་འདི་ནི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །དབུ་མའི་ལྟ་བའི་ཁྲིད་ཡིག་ཟབ་དོན་གནད་ཀྱི་ཟླ་ཟེར་ཞེས་བྱ་བ། བླ་མ་དང་ལྷག་པའི་ལྷ་གངས་རིའི་མདོག་ཅན་ལ་ཕྱག་འཚལ་ལོ། ། ཀུན་མཁྱེན་ཡེ་ཤེས་ཕུང་པོའི་དཀྱིལ་འཁོར་ཅན། ། ཕྲིན་ལས་འོད་ཀྱིས་ཁམས་གསུམ་མུན་སེལ་བ། ། འགྲོ་བ་མ་ལུས་ཡོངས་སུ་སྐྱོབ་པའི་དབང་། །
ཐུབ་པའི་དབང་པོ་མཆོག་ལ་ཕྱག་འཚལ་ལོ། ། སངས་རྒྱས་ཀུན་གྱི་མཁྱེན་པ་མ་ལུས་པ། ། གཅིག་ཏུ་བསྡུས་པའི་མཁྱེན་པ་རབ་རྒྱས་ཤིང་། ། དབུ་མའི་རིང་ལུགས་མཆོག་ཏུ་གསལ་མཛད་པ། ། མཁས་མཆོག་ཀླུ་སྒྲུབ་ཞབས་ལ་ཕྱག་འཚལ་ལོ། ། ཟབ་མོ་ལྟ་བའི་གནད་ཀྱི་མན་ངག་རྣམས། ། དབུ་མ་རིག་པའི་ཚོགས་ལ་སོགས་པའི་དོན། ། རྣལ་འབྱོར་དམ་པ་རྣམས་ཀྱི་འཇུག་ངོགས་ཆེ། ། ངེས་དོན་སྙིང་པོ་རབ་ཏུ་གསལ་བར་བྱ། ། རྣམ་པ་ཐམས་ཅད་མཁྱེན་པ་ཉིད་ཀྱི་གོ་འཕང་ཐོབ་པར་འདོད་པ་རྣམས་ཀྱི་ཉམས་སུ་བླང་བར་བྱ་བ།
དབུ་མ་ལྟ་བའི་ཁྲིད་ཅེས་བྱ་བ་འདི་ལ་འཇུག་པར་འདོད་པ་རྣམས་ཀྱི་ལམ་གྱི་རིམ་པའི་ཚུལ་ནི། ཐོག་མར་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་སྟེ། དཀོན་མཆོག་གསུམ་ལ་སྐྱབས་སུ་འགྲོ་བས་ནང་པའི་གྲལ་དུ་ཚུད་ལ། ལམ་ཉམས་སུ་ལེན་པའི་དུས་སུ་དཀོན་མཆོག་གསུམ་ལ་སྐྱབས་སུ་འགྲོ་བས་ལམ་གྱི་བར་ཆད་སེལ། བསླབ་པ་ལེན་པའི་དུས་སུའང་དཀོན་མཆོག་གསུམ་ལ་སྐྱབས་འགྲོ་བྱ་སྟེ། བསླབ་པའི་གཞི་འཛིན། བྱང་ཆུབ་མཆོག་ཏུ་སེམས་བསྐྱེད་པའི་དུས་སུའང་དཀོན་མཆོག་གསུམ་ལ་སྐྱབས་སུ་འགྲོ་བར་བྱ་སྟེ། ཐེག་ཆེན་གྱི་བློ་སྦྱོང་། ངན་འགྲོའི་འཇིགས་པ་ལས་ཐར་བར་འདོད་པ་དང་། སྡིག་པ་སེལ་བ་དང་།
དག་བ་སྤེལ་བ་ལ་འདི་མེད་པའི་ཐབས་མེད་དོ། ། སྐྱབས་སུ་འགྲོ་བར་བྱས་པས་རིག་སད་དེ། དགེ་བའི་ས་བོན་བརྟས་པར་འགྱུར་རོ། ། དེ་ནས་སྙིང་རྗེ་ཚད་མེད་པ་བསྒོམ་པར་བྱ་སྟེ། བསྒོམ་པའི་ཚུལ་ནི། རིགས་དྲུག་གི་སྡུག་བསྔལ་ལ་དམིགས་ཏེ། དེ་དག་ཐམས་ཅད་སྡུག་བསྔལ་དང་བྲལ་བར་གྱུར་ཅིག་སྙམ་པའི་བློ་བསྐྱེད་པར་བྱའོ། ། སྙིང་རྗེ་སྐྱེས་པ་ན། གཞན་གྱི་སྡུག་བསྔལ་སེལ་བའི་ཐབས་ལ་རྟོག་པར་བྱེད་དོ། ། མདོ་ལས།
ཐུབ་པས་སྡིག་རྣམས་ཆུ་ཡིས་མི་བཀྲུ་ཞིང་། ། འགྲོ་བའི་སྡུག་བསྔལ་ཕྱག་གིས་མི་སེལ་ལ། ། ཉིད་ཀྱི་རྟོགས་པ་གཞན་ལ་སྤོ་བའང་མིན། ། ཆོས་ཉིད་བདེན་པ་བསྟན་པས་གྲོལ་བར་མཛད། ། ཅེས་གསུངས་པ་ལྟར། གཞན་དོན་དུ་ཆོས་ཀྱི་འཁོར་ལོ་བསྐོར་བ་ཉིད་སྡུག་བསྔལ་སེལ་བའི་ཐབས་དམ་པར་རྟོགས་ཤིང་། ཆོས་ཀྱི་འཁོར་ལོ་བསྐོར་བ་ལ་བླ་ན་མེད་པའི་བྱང་ཆུབ་ཐོབ་དགོས་པར་གོ་ནས། གཞན་དོན་དུ་བྱང་ཆུབ་མཆོག་ཏུ་སེམས་བསྐྱེད་པར་བྱེད་དོ། ། དེས་ན་ཐོག་མར་སྐྱབས་འགྲོ་དང་། དེ་ནས་སྙིང་རྗེ་དང་།
དེ་ནས་སེམས་བསྐྱེད་བསྒོམ་པའི་རིམ་པ་འདི་ནི་རྩིག་པའི་རྨང་དང་འདྲ་བས། ཐོག་མར་འདི་ལ་བློ་སྦྱོང་བ་གལ་ཆེ། ལྟ་བ་བསྒོམ་པའི་རིམ་པ་དངོས་ལ། ཐོག་མར་ཡང་དག་པའི་ལྟ་བས་སྤྲོས་པ་མཐའ་དག་བཅད་ནས་བསྒོམ་དགོས་པ་ཡིན་པས། སྤྲོས་པ་གཅོད་པའི་རིམ་པ་ལ་གཉིས་ཏེ། རིགས་པས་སྒྲོ་འདོགས་གཅོད་པ་དང་། མན་ངག་གིས་སྤྲོས་པ་གཅོད་པའོ། ། དང་པོ་ལ་གཉིས་ཏེ། རྟག་པའི་མཐའ་སེལ་བ་དང་། མཐའ་གཉིས་ཀའི་སྤྲོས་པ་གཅོད་པའོ། །
དང་པོ་ལ། སཱ་ལུ་ལྗང་པའི་མདོ་ལས་གསུངས་པའི་རྡོ་རྗེ་ཟེགས་མའི་རིགས་པ་དང་གཅིག ལང་ཀར་གཤེགས་པའི་མདོ་ལས་གསུངས་པའི་གཅིག་དུ་བྲལ་གྱི་རིགས་པ་དང་གཉིས། ཡོད་མེད་སྐྱེ་འགོག་གི་རིགས་པ་དང་གསུམ། ཐུན་མོང་དུ་ཀུན་ནས་གསུངས་པའི་མུ་བཞི་སྐྱེ་བྲལ་གྱི་རིགས་པ་དང་བཞིའོ། ། རིགས་པ་བཞི་པོ་འདིས། དངོས་སྨྲ་བས་རང་བཞིན་གྱིས་ཡོད་པར་སྒྲོ་འདོགས་སེལ་བས། ཡོད་པ་སྒྲོ་འདོགས་ཀྱི་མཐའ་སེལ་ལོ། ། གཉིས་པ་ཡོད་མེད་གཉིས་ཀའི་མཐའ་གཅོད་པའི་རིགས་པ་ནི། ཀླུའི་རྒྱལ་པོ་མ་དྲོས་པས་ཞུས་པའི་མདོ་ལས་གསུངས་པ་སྟེ།
རྟེན་འབྲེལ་གྱི་རིགས་པའོ། ། དེ་ཡང་རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། ཐ་སྙད་དུ་མེད་པ་མ་ཡིན་པས་ཆད་པའི་མཐའ་སྤངས་ལ། རང་རྒྱུ་དང་རྐྱེན་གཞན་ལ་རགས་ལས་པས། རྟག་པར་ངོ་བོ་ཉིད་ཀྱི་དོན་མི་གནས་པའི་ཕྱིར་རྟེན་ཅིང་འབྲེལ་པར་འབྱུང་བ་དང་། ངོ་བོ་ཉིད་ཀྱིས་གྲུབ་པའི་དོན་འགལ་བས། རྟེན་འབྲེལ་ཡིན་པ་རང་བཞིན་མེད་པར་གྲུབ་པས་ཡོད་པ་སྒྲོ་འདོགས་ཀྱི་མཐའ་སེལ་ལོ། ། འདི་ནི་རིགས་པ་གཞན་ལས་རྨད་དུ་བྱུང་བར་བཤད་དེ། རྟག་ཆད་གཉིས་ཀའི་གཉེན་པོ་བྱེད་པའི་ཕྱིར་རོ། ། རིགས་པ་དྲུག་ཅུ་པའི་མཆོད་བརྗོད་དུ།
གང་ཞིག་སྐྱེ་དང་འཇིག་པ་དག ། འདི་ཡིས་ཚུལ་གྱི་སྤངས་གྱུར་པ། ། རྟེན་ཅིང་འབྲེལ་འབྱུང་གསུངས་པ་ཡི། ། ཐུབ་དབང་དེ་ལ་ཕྱག་འཚལ་ལོ། ། ཞེས་པ་དང་། ། རྩོད་བཟློག་ལས། གང་ཞིག་སྟོང་དང་རྟེན་འབྱུང་བ། ། དབུ་མའི་ལམ་དུ་དོན་གཅིག་པར། ། གསུང་མཆོག་མཚུངས་པ་མེད་པ་ཡི། ། སངས་རྒྱས་དེ་ལ་ཕྱག་འཚལ་ལོ། །
ཞེས་སོ། ། ཟླ་བ་གྲགས་པས་ཀྱང་། དོན་འདི་ཚད་མར་བྱས་ནས། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲྭ་བ་མཐའ་དག་གཅོད་པར་བྱེད། ། ཅེས་སོ། ། དབུ་མ་རྩ་བ་ལས་ཀྱང་། རྟེན་ཅིང་འབྲེལ་པར་འབྱུང་བ་གཞིར་བྱས་ནས། དེས་སྤྲོས་བྲལ་དུ་གཏན་ལ་ཕབ་བོ། ། འདི་དག་ནི་རིགས་པས་གཏན་ལ་དབབ་པའི་ཚུལ་ལོ། །
རིགས་པ་གཞན་གྱིས་གོ་དཀའ་བས། མན་ངག་གི་སྒོ་ནས་གཏན་ལ་དབབ་པ་ནི་དཔེའི་སྒོ་ནས། སྣང་སྟོང་དབྱེར་མེད་དུ་གཏན་ལ་ཕབ་སྟེ། རྨི་ལམ་གྱི་དཔེས་གཏན་ལ་དབབ་པའི་ཚུལ་ལ། དཔེ་རྨི་ལམ་དང་སྦྱར་ཏེ་བཤད་པ་ནི། རྨི་ལམ་གྱི་གནས་སྐབས་སུ་ཁང་པ་བཟང་པོའི་ནང་དུ་ཕྱིན་པ་དང་། གྲོགས་བཟང་པོ་དང་འཕྲད་པ་དང་། ནོར་བཟང་པོ་རྙེད་པ་རྨིས་པའི་དུས་སུ། ད་ལྟར་གྱི་སྣང་བ་དང་ཁྱད་མེད་པར་འབྱུང་ལ། སྣང་བཞིན་པའི་དུས་ན་ཡོད་པ་མ་ཡིན་ཏེ།
ཡོད་ན་སད་པའི་དུས་སུའང་དམིགས་པར་རིགས་པ་ལས་མ་དམིགས་པའི་ཕྱིར། བློ་ལ་སྣང་བ་ཙམ་དུ་ཟད་ཀྱི། ཡུལ་གྱི་སྡོད་ཚུལ་ལ་མེད་པར་ངེས་སོ། ། དཔེ་དེ་ཉིད་ངེས་པར་བྱས་ནས། ད་ལྟར་གྱི་སྣང་བ་ཐམས་ཅད་དང་སྦྱར་ཏེ་ཤེས་པར་བྱའོ། ། སྡུག་བསྔལ་རྨི་ལམ་དང་སྦྱར་ཏེ་བཤད་པ་ནི། རྨི་ལམ་གྱི་དུས་སུ་གཡང་དུ་མཆོང་བ་དང་། དགྲ་དང་འཕྲད་པ་དང་། མིས་བསད་པ་ལ་སོགས་པ་རྨིས་པའི་ཚེ་ན། ད་ལྟར་གྱི་སྣང་བ་དང་ཁྱད་མེད་པ་འབྱུང་ངོ་། །
བློ་ལ་སྣང་བཞིན་པའི་དུས་སུ་སྣང་བ་ཙམ་དུ་ཟད་ཀྱི། ཡུལ་གྱི་སྡོད་ཚུལ་ལ་མེད་པར་ངེས་སོ། ། བཏང་སྙོམས་ཀྱི་རྨི་ལམ་དང་སྦྱར་ཏེ་བཤད་པ་ནི། རྨི་ལམ་གྱི་དུས་སུ་འགྲོ་འོང་དང་། གནས་སྐབས་ཀྱི་བྱ་བ་བྱེད་པ་ལ་སོགས་པ་སྣང་བའི་ཚེ། སྣང་བ་ཙམ་དུ་ཟད་ཀྱི་ཡུལ་གྱི་སྡོད་ཚུལ་ལ་མེད་པར་ངེས་སོ། ། དཔེ་དེ་བཞིན་དུ་ད་ལྟར་གྱི་སྣང་བ་དང་སྦྱར་ཏེ་ཤེས་པར་བྱའོ། ། ཆུ་ཟླའི་དཔེས་བསྟན་པ་ནི། ཆུ་ནང་དུ་ཟླ་བའི་གཟུགས་བརྙན་སྣང་བའི་ཚེ་ན་སྙོན་དུ་མེད་པར་ཐམས་ཅད་ལ་ཟླ་བར་སྣང་ལ། ཟླ་བར་སྣང་བཞིན་པའི་དུས་ན་ཟླ་བའི་ངོ་བོའམ་མཚན་ཉིད་ཅུང་ཟད་ཀྱང་མེད་པས།
སྣང་ལ་རང་བཞིན་མེད་པ་ཞེས་བྱའོ། ། དཔེ་དེ་བཞིན་དུ་ཆོས་ཐམས་ཅད་ཀྱང་སྣང་བའི་དུས་སུ་རང་བཞིན་མེད་པའོ། ། སྣང་ལ་རང་བཞིན་མེད་ཅེས་པའི་དོན་ཡང་འདི་ལ་ཤེས་པར་བྱའོ། ། འཇའ་ཚོན་གྱི་དཔེས་གཏན་ལ་དབབ་པ་ནི། འཇའ་ཚོན་ཤིན་ཏུ་བཀྲ་བ་བཟུང་རྒྱུ་ཡོད་པ་ལྟར་སྣང་ཡང་། ཅུང་ཟད་ཀྱང་བཟུང་དུ་མེད་དོ། ། དཔེ་དེ་བཞིན་དུ་སྣང་བ་ཐམས་ཅད་ཀྱང་ཤེས་པར་བྱའོ། ། གཟུགས་བརྙན་གྱི་དཔེས་བསྟན་པ་ནི། མེ་ལོང་ནང་དུ་མིའི་གཟུགས་ཇི་ལྟ་བ་བཞིན་སྣང་ཡང་དེར་ཡོད་པ་མ་ཡིན་ནོ། ། དཔེ་དེ་བཞིན་དུ་སྣང་བ་ཐམས་ཅད་ཀྱང་ཤེས་པར་བྱའོ། །
སྨིག་སྒྱུའི་དཔེས་བསྟན་པ་ནི། སོས་ཀའི་དུས་སུ་ཐང་ཆེན་པོ་ལ་ཕྱིན་པ་ན། སྨིག་སྒྱུ་ལ་ཆུ་ཇི་ལྟ་བ་བཞིན་དུ་སྣང་ཡང་ཆུ་ཐིགས་པ་ཙམ་ཡང་མེད་དོ། ། དཔེ་དེ་བཞིན་དུ་སྣང་བ་ཐམས་ཅད་ཤེས་པར་བྱའོ། ། སྒྱུ་མའི་རྟ་གླང་གི་དཔེས་བསྟན་པ་ནི། སྒྱུ་མ་མཁན་གྱི་སྔགས་དང་རྫས་ལ་བརྟེན་ནས་རྟ་གླང་སྤྲུལ་པར་བྱས་པའི་ཚེ། རྟ་གླང་དུ་སྣང་བཞིན་པའི་དུས་ན་རྟ་གླང་དུ་གདོད་མ་ནས་གྲུབ་པ་མེད། དཔེ་དེ་བཞིན་དུ་དམྱལ་བ་ནས་འོག་མིན་གྱི་མཐར་ཐུག་པའི་བར་དང་། ད་ལྟ་འོ་སྐོལ་ལ་སྣ་ཚོགས་སུ་སྣང་བ་ཐམས་ཅད་དཔེ་དེ་བཞིན་དུ་ཤེས་པར་བྱའོ། ། མདོ་དང་བསྟན་བཅོས་ལས།
སྒྱུ་མའི་དཔེ་བཀོད་པ་ཐམས་ཅད་ལ། སྒྱུ་མའི་དཔེ་ལེན་ཚུལ་མ་ནོར་བར་བྱའོ། ། དཔེ་ལེན་ཚུལ་མ་ཤེས་ན་དོན་ལོག་པར་འགྱུར་རོ། ། ཟླ་བ་སྒྲོན་མེས་ཞུས་པའི་མདོ་ལས། སྒྱུ་མ་བྱེད་པ་དག་གིས་གཟུགས་སྤྲུལ་སྟེ། ། རྟ་དང་གླང་པོ་ཤིང་རྟ་སྣ་ཚོགས་བྱས། ། ཇི་བཞིན་སྣང་ཡང་སྣང་བ་གང་ཡང་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་པ་དང་། ཇི་ལྟར་ནམ་མཁའ་དྭངས་པར་ཟླ་ཤར་བ། །
དེ་ཡི་གཟུགས་བརྙན་དྭང་བའི་མཚོར་སྣང་ཡང་། ། ཟླ་བ་ཆུ་ཡི་ནང་དུ་འཕོས་པ་མེད། ། ཆོས་རྣམས་ཐམས་ཅད་དེ་ལྟར་ཤེས་པར་གྱིས། ཞེས་པ་དང་། སྐྱེས་བུ་སྐོམ་པ་ཆུ་ཡིས་གདུང་བ་ལ། ། སྨིག་སྒྱུ་དག་ལ་ཆུ་ཡི་ཕུང་པོར་སྣང་། ། ཇི་བཞིན་སྣང་ཡང་སྣང་བ་གང་ན་མེད། ། ཆོས་རྣམས་ཐམས་ཅད་དེ་བཞིན་ཤེས་པར་གྱིས། ། ཞེས་སོ། ། དཔེ་དེ་བཞིན་དུ་གཞན་ལ་སྦྱར་བའི་ཚུལ་ཡང་གསུངས་མོད།
སྔ་མ་དག་གིས་གོ་བས་འདིར་མ་བཀོད་དོ། ། དཔེ་འདི་དག་ལས་སྣང་སྟོང་དབྱེར་མེད་དུ་ཤེས་པར་གྱིས་ཤིག ། མངོན་རྟོགས་རྒྱན་གྱི་ཕྲིན་ལས་ཀྱི་སྐབས་སུ། འདུས་བྱས་འདུས་མ་བྱས་པ་ལས། ། ཐ་དད་ཡོངས་སུ་མི་འཛིན་དང་། ། ཞེས་འབྱུང་ངོ་། ། ཤེས་རབ་སྙིང་པོ་ལས་ཀྱང་། གཟུགས་སྟོང་པའོ་ཞེས་པས། ཡོད་པ་སྒྲོ་འདོགས་ཀྱི་མཐའ་སེལ། སྟོང་པ་ཉིད་གཟུགས་སོ་ཞེས་པས།
མེད་པ་སྐུར་འདེབས་ཀྱི་མཐའ་སེལ། གཟུགས་ལས་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། ། ཞེས་པས་ནི། བདེན་གཉིས་དབྱེར་མེད་དུ་བསྟན་ནོ། ། སྣང་སྟོང་གཏན་ལ་དབབ་པ་བསྟན་ཟིན་ཏོ། ། རིག་སྟོང་དབྱེར་མེད་དུ་བསྟན་པ་ནི། རང་གི་རྒྱུད་ལ་འདོད་ཆགས་དང་ཞེ་སྡང་སོགས་གང་སྐྱེས་རེ་རེ་ནས། བྱ་ར་བའི་ཚུལ་གྱིས་གང་སྐྱེས་རིག་པར་བྱས་ནས། དང་པོར་གང་ནས་བྱུང་བ་དང་།
ཕྱི་དང་ནང་གང་ན་ཡོད་པ་དང་། དབྱིབས་དང་ཁ་དོག་གང་དུ་གྲུབ་པ་སོ་སོར་རྟོག་པའི་ཤེས་རབ་ཀྱིས་ཁོར་ཡུག་ཏུ་བཙལ་བས་མ་རྙེད་པ་ནི། འདོད་ཆག་སོགས་དེ་དང་དེའི་གནས་ཚུལ་ལོ། ། བརྟགས་ན་མི་རྙེད་ཅིང་མ་བརྟགས་པ་ན་སྣང་བས་རིག་སྟོང་དབྱེར་མེད་དོ། ། དེ་བཞིན་དུ་དགེ་བའི་རྟོག་པ་དང་། མི་དགེ་བའི་རྟོག་པ་དང་། ལུང་མ་བསྟན་གྱི་རྟོག་པ་ལའང་བྱ་ར་བའི་ཚུལ་གྱིས་སོ་སོར་རིག་པར་བྱས་ནས་སྔ་མ་བཞིན་དུ་བྱའོ། ། རྟོག་པ་གང་སྐྱེས་སོ་སོར་རིག་པ་འདི་གནད་དུ་ཆེའོ། ། ལྟ་བས་སྤྲོས་པ་གཅོད་པའི་ཚུལ་བསྟན་ཟིན་ཏོ། ། སྒོམ་པས་དོན་ཉམས་སུ་བླངས་པ་ལ།
ལྟ་བས་སྤྲོས་པ་གཅོད་པ་སྔོན་དུ་བཏང་ནས། ཞི་གནས་དང་། ལྷག་མཐོང་གཉིས་ལས། ཐོག་མར་ཞི་གནས་སྦྱང་དགོས་པར་བཤད་དེ། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པར་ཤེས་བྱས་ཏེ། ། ཐོག་མར་ཞི་གནས་བཙལ་བྱ་དེ་ཡང་ནི། ། འཇིག་རྟེན་ཆགས་པ་མེད་ལ་མངོན་དགས་འགྲུབ། ། ཅེས་འབྱུང་ངོ་། །
གོ་རིམ་འདི་བཞིན་བྱས་ན་ལེགས་སོ་ཞེས་བྱ་བའི་དོན་ཡིན་གྱི། མངོན་པ་ཀུན་ལས་བཏུས་ལས། གོ་རིམ་ངེས་པ་མེད་པར་བཤད་དོ། ། ཞི་གནས་བསྒོམ་པའི་ཚུལ་ནི། འཕགས་པ་ཐོག་མེད་ཀྱིས་མཛད་པའི་བསམ་གཏན་གྱི་སྒྲོན་མེའི་འགྲེལ་པར་རྒྱས་པར་བསྟན་ཟིན་པས། དེར་ཁོང་དུ་ཆུད་པར་བྱའོ། ། འདིར་ནི་ལྷག་མཐོང་གཙོ་བོར་བསྟན་གྱི། ཞི་གནས་གཙོ་བོར་མ་བསྟན་ནོ། ། དེ་ཡང་ལྷག་མཐོང་གི་རྒྱུད་གང་ཞེ་ན། མང་དུ་ཐོས་པ་བཙལ་བའོ། །
ཞེས་དགོངས་འགྲེལ་ལས་གསུངས་སོ། ། ལྷག་མཐོང་གི་ངོ་བོ་ནི་ཆོས་རབ་ཏུ་རྣམ་པར་འབྱེད་པའི་ཤེས་རབ་སྟེ། མདོ་སྡེ་རྒྱན་ལས། སེམས་ལ་སེམས་ནི་འཇོག་ཕྱིར་དང་། ། ཆོས་རྣམས་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་འདོད། ། ཅེས་སོ། ། དབྱེ་ན་ཡུལ་ཇི་སྙེད་པས་རྣམ་པར་འབྱེད་པ་དང་། ཇི་ལྟ་བས་རྣམ་པར་འབྱེད་པའོ། ། དང་པོ་ནི།
ཕུང་པོ་དང་ཁམས་དང་སྐྱེ་མཆེད་སོ་སོར་རྣམ་པར་འབྱེད་པའོ། ། གཉིས་པ་ནི། གང་ཟག་གི་བདག་མེད་རྟོགས་པ་དང་། ཆོས་ཀྱི་བདག་མེད་རྟོགས་པའི་དབྱེ་བ་གཉིས་སོ། ། ཡུལ་ལ་འཇུག་ཚུལ་གྱི་སྒོ་ནས་རྟོག་པ་དང་། དཔྱོད་པའོ། ། རྟོག་ཚུལ་ནི་དགོངས་པ་ངེས་པར་འགྲེལ་པ་ལས། རབ་ཏུ་རྟོག་པ་དང་། ངེས་པར་རྟོག་པ་དང་། རབ་ཏུ་འཇལ་བ་དང་།
ཉེ་བར་འཇལ་བའོ། ། ཞེས་གསུངས་སོ། ། སྦྱོར་བ་དང་དངོས་གཞིའི་དབྱེ་བ་གཉིས་ཏེ། སྦྱོར་བའི་སྐབས་སུ་སོ་སོར་རྟོག་པའི་ལྷག་མཐོང་དང་། དངོས་གཞིའི་སྐབས་སུ་རྣམ་པར་མི་གཡོ་བའི་ལྷག་མཐོང་ངོ་། ། ཞེས་བྱ་བའོ། ། ལྷག་མཐོང་རྒྱུད་ལ་བསྐྱེད་པའི་ཚུལ་ནི། ཐོག་མར་སོ་སོར་རྟོག་པའི་ཤེས་རབ་ཀྱིས་ཆོས་ཅན་སོ་སོ་ལ་དམིགས་དགོས་ཏེ། ཁྱད་གཞི་མ་བཟུང་བར་ཁྱད་ཆོས་ལ་སྒྲོ་འདོགས་མི་ཆོད་པའི་ཕྱིར་རོ། ། ཐོག་མར་སྒྲོ་འདོགས་བཅད་ནས་བྱ་བའི་ཡུལ་གསལ་བཏབ་ནས་དེ་ལ་སོ་སོར་རྟོག་པའི་ཤེས་རབ་ཀྱིས་བརྟགས་ཏེ།
སྣང་ལ་རང་བཞིན་མེད་པར་གཏན་ལ་ཕབ་བོ། ། ཏིང་ངེ་འཛིན་གྱི་ཡུལ་དེ་ལ་མ་ཡེངས་པར་བཟུང་བར་བྱའོ། ། ཏིང་ངེ་འཛིན་གྱིས་ཡོངས་སུ་བཟུང་བའི་ཡུལ་དེ་ཉིད། སྣང་ལ་རང་བཞིན་མེད་པར་རྟོགས་པར་བྱའོ། ། དེས་ན་ཏིང་ངེ་འཛིན་དང་ཤེས་རབ་དམིགས་པ་གཅིག་ཏུ་དྲིལ་ཏེ་ཟུང་འཇུག་ཏུ་བྱའོ། ། མངོན་པ་ལས། ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། ཞེས་པའི་དོན་ནོ། ། ཐོག་མར་འདི་ལ་གོམས་པ་བསྐྱེད་པར་བྱའོ། ། འདི་ནི་གཟུང་བ་མི་དམིགས་པའི་རྣལ་འབྱོར་རོ། །
དེ་ནས་སྣང་བ་ཙམ་ཡང་མི་དམིགས་པར་ནམ་མཁའི་དཀྱིལ་ལྟ་བུ་བསྒོམ་པར་བྱའོ། ། ཀ་མ་ལ་ཤཱི་ལས། རྣམ་པར་མི་རྟོག་པ་ལ་འཇུག་པའི་གཟུངས་ཁུངས་སུ་བྱས་ནས། མཉམ་བཞག་གིས་ནི་ནམ་མཁའི་དཀྱིལ་ལྟར་མཁྱེན་ནོ། ། རྗེས་ཐོབ་ཀྱིས་ནི་སྒྱུ་མ་ལྟ་བུར་གཟིགས་སོ། ། ཞེས་འབྱུང་ངོ་། ། དབུ་མ་སྣང་བཅས་པས་ནི། སྒྱུ་མ་ལྟ་བུར་སྒོམ་པའི་ཚུལ་ལ་འཇུག་གོ ། དབུ་མ་སྣང་མེད་པས་ནི། ནམ་མཁའི་དཀྱིལ་ལྟར་དུ་བསྒོམ་པ་ལ་འཇུག་གོ །
འོན་ཀྱང་གཉིས་ཀ་ལ་སྦྱང་དགོས་པར་བསྟན་ནོ། ། ནང་རིག་སྟོང་དབྱེར་མེད་དུ་བསྒོམ་པ་ནི། ཞེ་སྡང་ལྟ་བུ་ནི་གཅིག་རྒྱུད་ལ་སྐྱེས་པ་ན། དེ་ལ་གསལ་བཏབ་ནས་སོ་སོར་རྟོགས་པའི་ཤེས་རབ་ཀྱིས་དང་པོར་གང་ནས་བྱུང་བའི་རྒྱུ་ལ་བརྟག བར་དུ་ཕྱི་ནང་གང་ལ་གནས་པ་དང་། ངོ་བོ་དབྱིབས་དང་ཁ་དོག་སོགས་གང་དུ་འདུག་བརྟགས་པས། གང་དུའང་མ་རྙེད་པའི་དོན་ལ་མཉམ་པར་བཞག་པར་བྱའོ། ། ཚུལ་འདི་ནི་རྩ་ཉོན་དྲུག་གང་སྐྱེས་ལ་སྦྱར་རོ། ། ལུང་མ་བསྟན་གྱི་རྟོག་པ་ལ་སོགས་རྟོག་པ་གང་སྐྱེས་རིག་པར་བྱས་ནས་ཚུལ་དེ་བཞིན་དུ་བསྒོམ་པར་བྱའོ། ། ཕྱི་སྣང་སྟོང་དབྱེར་མེད་དང་།
ནང་རིག་སྟོང་དབྱེར་མེད་དུ་བསྒོམ་པ་གཉིས་ཀའི་གནས་སྐབས་ནའང་དམིགས་པ་མི་གསལ་ན་བྱིང་བ་ཡིན་པས་གསལ་གདབ་པར་བྱའོ། ། གང་བསྒོམ་པར་འདོད་པའི་ཡུལ་ལ་སེམས་མི་གསལ་བར་གཞན་དུ་འཕྲོས་ན་རྒོད་པ་ཡིན་པས། སེམས་བཀུག་ནས་དམིགས་པ་དེ་ཉིད་ལ་སེམས་གཏོད་པར་བྱའོ། ། སློབ་དཔོན་ལེགས་ལྡན་འབྱེད་ཀྱི་རྟོག་གེ་འབར་བ་ལས། སེམས་ཀྱི་གླང་པོ་ཡན་པ་འདི། ། དམིགས་པའི་ཀ་བ་བརྟན་པོ་ལ། ། དྲན་པའི་ལྕགས་ཀྱུས་རིང་དབང་བྱ། ། ཞེས་སོ། ། སྒོམ་པའི་དགྲ་བྱིང་རྒོད་གཉིས་ཞེས་འབྱུང་བས། ཤེས་བཞིན་གྱི་བྱ་ར་བས་བྱུང་མ་བྱུང་བརྟགས་ཏེ།
ནམ་བྱུང་བའི་དུས་སུ་བསལ་བར་བྱའོ། ། ཉོན་མོངས་པ་གང་སྐྱེས་དང་། རྟོག་པ་གང་སྐྱེས་ལ་སྦྱར་ནས་བསྒོམ་ན། རྟོག་པ་འཕྲོ་བའི་སྐྱོན་དུ་འགྱུར་རོ་ཞེ་ན། འདི་ཡི་གནས་སྐབས་སུ་ཉམས་གསུམ་འབྱུང་བར་བཤད་དེ། ཆུ་ཟངས་སུ་ཐིགས་པ་བབ་པ་ལྟ་བུ་དང་། རུས་སྦལ་འཁར་གཞོང་དུ་བཞག་པ་ལྟ་བུ་དང་། ཆུའི་གཏིང་དུ་ཉ་ཞུགས་པ་ལྟ་བུའོ། ། དང་པོ་ནི། གང་ལ་འཕྲོས་པའི་ཡུལ་དེ་ཉིད་སྟོང་པ་ཉིད་དུ་ཝལ་ཝལ་གྱི་འཆར་ན།
རྟོག་པ་འཕྲོ་འཕྲོ་འདྲའང་ཆོས་ཉིད་ཀྱི་ངང་ནས་མི་གཡོ་བའོ། ། དཔེར་ན་ཆུ་ཟངས་སུ་ཐིགས་པ་བབ་ན། ཁ་ན་གཡོ་ལྟར་སྣང་ཡང་གཏིང་ནས་མི་གཡོ་བ་ལྟ་བུའོ། ། གཉིས་པ་རུས་སྦལ་འཁར་གཞོང་དུ་བཞག་པ་ན། སྡེར་མོ་གྱོང་བས་བཟུང་ས་མ་རྙེད་པས་དཀྱིལ་དུ་ལྷན་ནེར་སྡོད་པ་ལྟར། ཐམས་ཅད་སྟོང་པ་ཉིད་དུ་རྟོགས་པས་བདེན་པར་གཟུང་བའི་ཡུལ་མ་རྙེད་པས། ཆོས་ཉིད་སྟོང་པ་ཉིད་ཀྱི་ངང་དུ་ལྷན་ནེར་སྡོད་པའོ། ། གསུམ་པ་ནི། ཆུ་གཏིང་དུ་ཉ་ཞུགས་པ་ན་སྟེང་མི་གཡོ་བ་ལྟར་སྣང་ཡང་གཏིང་འཁྲུག་པ་ལྟར་རྟོག་པ་འོག་འགྱུར་སོང་བ་མ་ཚོར་བའོ། ། སྟོང་ཉིད་རྟོགས་པའི་ལྟ་བས་ཟིན་ན།
རྟོག་པ་ཅི་ཙམ་སྐྱེས་ཀྱང་ཡེ་ཤེས་ཀྱི་གྲོགས་སུ་འགྱུར་བས་སྐྱོན་དུ་མི་ལྟ་སྟེ། མདོ་ལས། ཉོན་མོངས་རྣམ་རྟོག་བུད་ཤིང་གིས། ། ཡེ་ཤེས་མེ་ལྕེ་འཕེལ་བར་བྱེད། ། ཅེས་པ་དང་། ཇི་ལྟར་གྲོང་ཁྱེར་སྲང་གི་མི་གཙང་ལུད། ། དེ་ནི་བུ་རམ་ཤིང་གི་ཞིང་ལ་ཕན། ། དེ་བཞིན་བྱང་ཆུབ་སེམས་དཔའི་ཉོན་མོངས་ལུད། ། དེ་ནི་སངས་རྒྱས་ཆོས་རྣམས་བསྐྱེད་ལ་ཕན། ། ཞེས་སོ། །
དཀོན་མཆོག་བརྩེགས་པ་ལས་ཀྱང་། བརྟགས་པ་མཐའ་བཟུང་སྟེ། མེ་དང་རྩྭ་ཤིང་འཐབ་པར་བརྩམས་པ་ན། འགའ་ཞིག་མེའི་གམ་དུ་ཕྱིན་ཏེ། རྩྭ་ཤིང་གི་དཔུང་བསྡུས་པས། ཁྱོད་ཅིའི་ཕྱིར་དཔུང་མི་བསྡུད་ཅེས་བྱས་པ་ན། མེས་སྨྲས་པ། རྩྭ་ཤིང་གི་དཔུང་ཇི་ཙམ་ཆེ་བ་དེ་བདག་ཉིད་ཀྱི་དཔུང་ཡིན་ཏེ། ཞེས་གསུངས་པ་ལྟར་རོ། ། དེས་ན་ཉོན་མོངས་པ་དང་རྣམ་པར་རྟོག་པ་ཇི་ཙམ་སྐྱེས་ཀྱང་རེ་རེ་ནས་སྟོང་ཉིད་རྟོགས་པའི་ལྟ་བས་བཅོམ་ནས་ཡེ་ཤེས་སྐྱེ་བའི་གྲོགས་སུ་འགྱུར་རོ། །
གཞི་ལམ་འབྲས་བུ་གསུམ་ཡང་འདི་ལ་ཚང་སྟེ། སྒྲོ་འདོགས་གཅད་པར་བྱ་བའི་ཡུལ་ནི་གཞིའོ། ། སྟོང་ཉིད་རྟོགས་པའི་ལྟ་བས་སྒྲོ་འདོགས་གཅོད་པར་བྱེད་པ་ནི་ལམ་མོ། ། སྒྲོ་འདོགས་བཅད་ནས་སྤྲོས་པ་ཞི་བ་ནི་འབྲས་བུའོ། ། བླ་མ་བརྒྱུད་པའི་རིམ་པ་ལས་འོངས་པ། ། ཡང་དག་ལྟ་བ་ཟབ་མོ་བསྒོམ་པའི་ཚུལ། ། ཚུལ་བཞིན་མ་ནོར་གསལ་བར་བཤད་པ་འདི། ། དད་ལྡན་དོན་གཉེར་རྣམས་ཀྱི་དོན་དུ་བཤད། ། འདི་ལས་དགེ་བ་གང་ཞིག་ཐོབ་པ་དེས། ། དངོས་འཛིན་མུན་པ་མ་ལུས་རྣམ་བསལ་ནས། །
ཡང་དག་ལྟ་བའི་སྣང་བ་རབ་རྒྱས་ཏེ། ། སྤྲོས་པ་ཉེར་ཞི་ཆོས་སྐུ་ཐོབ་པར་ཤོག ། སྒོམ་དོན་འདི་ལས་བཤད་པ་ཇི་བཞིན་དུ། ། ཚུལ་བཞིན་སྒོམ་པར་བྱེད་པའི་རྣལ་འབྱོར་པ། ། སྒོམ་གྱི་གོལ་ས་དམིགས་པར་ག་ལ་འགྱུར། ། སངས་རྒྱས་གསུང་རབ་དཔང་པོར་གནས་པ་ཡིན། ། རིང་དུ་བརྟགས་ཀྱང་རྟོགས་པར་དཀའ་བའི་དོན། ། རིང་ནས་སྦྱངས་པའི་བློ་གྲོས་ཕུལ་བྱུང་གིས། ། ལེགས་པར་རྟོགས་པ་ཚུལ་བཞིན་བཤད་པ་འདིས། ། འགྲོ་བ་མ་ལུས་སངས་རྒྱས་མྱུར་ཐོབ་ཤོག །
ཅེས་བླ་མ་དམ་པ་རྣམས་ཀྱི་ཞལ་ནས་ལེགས་པར་རྙེད་པའི་དབུ་མ་ལྟ་བའི་ཁྲིད་ཀྱི་མན་ངག་ཟབ་མོ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །དབུ་མའི་ལྟ་ཁྲིད་ཀྱི་བསྡུས་དོན། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དབུ་མ་ལྟ་ཁྲིད་ཀྱི་བསྡུས་པའི་དོན་ནི། ལྟ་བས་སྤྲོས་པ་མཐའ་དག་བཅད། སྒོམ་པས་དོན་ཉམས་སུ་བླངས། བོགས་དབྱུང་བའི་མན་ངག་གོ ། སྒོམ་པས་དོན་ཉམས་སུ་བླང་བ་ལ་གཉིས། ཞི་གནས་དང་ལྷག་མཐོང་ངོ་། ། ལྷག་མཐོང་ལ་གཉིས།
གང་ཟག་གི་བདག་མེད་བསྒོམ་པ་དང་། ཆོས་ཀྱི་བདག་མེད་བསྒོམ་པ་གཉིས། འདི་གཉིས་ཀྱིས་ནི་ཕྱི་སྟོང་པ་ཉིད་དང་། ནང་སྟོང་པ་ཉིད་བསྒོམ་པ་བསྟན་ནོ། ། བདག་མེད་གཉིས་པོ་ལ་བདེན་པར་ཞེན་པའང་གཅོད་དགོས་པས། གཉིས་ཀ་རང་བཞིན་མེད་པར་བསྒོམ་པས་ན། སྟོང་པ་ཉིད་སྟོང་པ་ཉིད་བསྒོམ་པ་བསྟན་ནོ། ། སྟོང་ཉིད་བསྒོམ་པ་བཞི་པོ་འདིར་སྟོང་ཉིད་རྟོགས་པའི་ལྟ་བ་བསྒོམ་པ་མ་ཚང་བ་མེད་པར་འདུས་སོ། ། སྟོང་ཉིད་དང་པོ་གསུམ་བསྒོམ་པ་ནི། ཆོས་ཅན་ལ་སྒྲོ་འདོགས་གཅོད་པ་ཡིན་ལ།
སྟོང་པ་ཉིད་སྟོང་པ་ཉིད་བསྒོམ་པ་ནི་ཆོས་ཉིད་ལ་སྒྲོ་འདོགས་གཅོད་པ་ཡིན་ནོ། ། ཆོས་ཅན་དང་ཆོས་ཉིད་གཉིས་སུ་མ་འདུས་པའི་ཆོས་གཞན་མེད་པའི་ཕྱིར་རོ། ། འདི་གཉིས་ལ་སྒྲོ་འདོགས་ཆོད་པས་སྒྲོ་འདོགས་མཐའ་དག་ཆོད་པ་ཡིན་ནོ། ། ཞི་བ་ལྷས། གང་ཚེ་དངོས་དང་དངོས་མེད་པ། ། བླ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་སོ། ། དབུ་མའི་ལྟ་ཁྲིད་ཀྱི་བསྡུས་དོན་རོང་སྟོན་ཆེན་པོས་དཔལ་ནཱ་ལེནྡྲར་སྦྱར་བའོ།།
༄༅། །དབུ་མ་འཇུག་པའི་སྒོམ་རིམ་རིན་ཆེན་སྒྲོན་མེ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚོགས་གཉིས་རྒྱ་མཚོའི་དབུས་ན་ལྷུན་པོ་བཞིན། ། དགེ་ལེགས་ཐུན་མཚམས་སྤྲིན་གྱི་གོས་བཟང་ཅན། ། འགྲོ་བ་མ་ལུས་དབུགས་འབྱིན་མཛད་པ་པོ། ། ཐུབ་དབང་སྐྱོབ་པའི་དབང་པོ་ལ་ཕྱག་འཚལ། ། བདག་མེད་སེང་གེའི་སྒྲ་ཡིས་རྒོལ་བའི་ཚོགས། ། མ་ལུས་སྐྲག་མཛད་རིགས་པ་སྨྲ་བའི་གཙོ། ། རྒྱལ་བའི་ལུང་བསྟན་རབ་བརྙེས་མཆོག་གྱུར་པ། ། ཀླུ་སྒྲུབ་སྙིང་པོའི་ཞབས་ལ་ཕྱག་འཚལ་ལོ། །
སློབ་དཔོན་ཀླུ་སྒྲུབ་གསུང་རབ་བདུད་རྩི་ཡིས། ། བློ་གྲོས་དབང་པོ་མཆོག་དུ་རབ་རྒྱས་པ། ། དབུ་མའི་གཞུང་ལུགས་རིགས་སྲོལ་རྣམ་པར་འབྱེད། ། ཀླུ་སྒྲུབ་རྗེས་འཇུག་བླ་མ་རྣམས་ལ་འདུད། ། མཁྱེན་པའི་དཀྱིལ་འཁོར་ཆ་ཤས་ཡོངས་སུ་རྫོགས། ། ཡང་དག་རིགས་པའི་བསིལ་ཟེར་རབ་རྒྱས་པ། ། ཕས་རྒོལ་མུན་པའི་དཔུང་ཚོགས་ཆ་ཤས་ཀུན། ། མ་ལུས་ཕམ་མཛད་ཟླ་གྲགས་ཞབས་ལ་འདུད། ། དབུ་མ་འཇུག་པའི་དོན་རྣམས་མན་ངག་ཏུ། ། བསྡུས་ནས་སྒོམ་པའི་རིམ་པ་གཞན་དག་གིས། །
མ་རྟོགས་སྔོན་མེད་རབ་ཏུ་གསལ་བར་བྱ། ། དེ་ཡང་རིན་ཆེན་ཕྲེང་བ་ལས། བླ་མེད་བྱང་ཆུབ་ཐོབ་འདོད་ན། དེའི་རྩ་བ་བྱང་ཆུབ་སེམས། ། རི་དབང་ལྷུན་པོ་ལྟར་བརྟན་དང་། ། ཕྱོགས་མཐས་གཏུགས་པའི་སྙིང་རྗེ་དང་། གཉིས་ལ་མི་བསྟེན་ཡེ་ཤེས་ལགས། ། ཞེས་བཤད་པའི་དོན་དུ་དབུ་མ་འཇུག་པ་བརྩམས་པ་ཡིན་ལ། སློབ་དཔོན་ཀ་མ་ལ་ཤཱི་ལས་ཀྱང་། གསུམ་པོ་འདི་གཞིར་བཟུང་ནས་བསྒོམ་རིམ་བཤད་དོ། །
གཞུང་འདིའི་ཐོག་མར་ཡང་སྙིང་རྗེ་ཡོན་ཏན་ཐམས་ཅད་ཀྱི་རྩ་བར་བསྟེན་ཏེ་བསྟོད་པ་མཛད་པས། ཐོག་མར་སྙིང་རྗེ་བསྒོམ་དགོས་པར་བསྟན་ནོ། ། དེའི་རྩ་བ་བྱང་ཆུབ་སེམས། ། ཞེས་པས། ཐེག་པ་ཆེན་པོའི་ཆོས་ཐམས་ཅད་ཀྱི་རྩ་བ། ཐེག་པ་ཆེན་པོའི་སེམས་བསྐྱེད་བསྒོམ་དགོས་པ་བསྟན་ནོ། ། གཉིས་ལ་མི་བསྟེན་ཡེ་ཤེས་ལགས། ། ཞེས་པའི་དོན། ས་བཅུ་དང་། ཕ་རོལ་ཏུ་ཕྱིན་པ་བཅུ་སྦྱར་ནས་བཤད་དེ།
ཕ་རོལ་ཏུ་ཕྱིན་པ་བཅུ་ལས་ཤེར་ཕྱིན་བསྒོམ་བྱའི་གཙོ་བོར་བསྟན་པ་ནི། ཉེས་པ་ཐམས་ཅད་ཀྱི་རྩ་བ་མ་རིག་པ་ཡིན་ལ། མ་རིག་པའང་གཉིས་ཏེ། ཤེས་སྒྲིབ་དང་ཉོན་སྒྲིབ་གཉིས་སུ་གཏོགས་པའོ། ། དང་པོ་ནི། སྟོང་ཉིད་བདུན་ཅུ་པ་ལས། ཡང་དག་རྣམ་པར་རྟོག་པ་གང་། ། དེ་ནི་སྟོན་པས་མ་རིག་གསུངས། ། དེ་ལས་ཡན་ལག་བཅུ་གཉིས་འབྱུང་། ། ཞེས་སོགས་གསུངས་པའི་ཡན་ལག་བཅུ་གཉིས་ཀྱི་ནང་དུ་གཏོགས་པ་ནི་ཉོན་མོངས་པར་གཏོགས་པའོ། །
གཙོ་བོ་ཤེས་ཕྱིན་ཉམས་སུ་ལེན་པའི་ཚུལ་ལ། མདོ་ལས། འཇིག་རྟེན་ཁམས་ནི་སྟོང་ཕྲག་ཏུ། ། ང་ཡིས་མདོ་ནི་གང་གསུངས་པ། ། ཡི་གེ་ཐ་དད་དོན་གཅིག་སྟེ། ། ཡོངས་སུ་བསྒྲགས་པ་ནུས་མ་ཡིན། ། མི་གང་དོན་ལ་མཁས་རྣམས་ཀྱིས། ། དངོས་པོ་གཅིག་ནི་བསམ་བྱས་ན། ། དེ་དག་ཐམས་ཅད་བསྒོམ་གྱུར་ཏེ། ། ཆོས་རྣམས་ཀུན་གྱི་བདག་མེད་ཡིན། །
ཞེས་གསུངས་སོ། ། འདིར་ཐོག་མར་བདེན་པ་གཉིས་ལ་མཁས་པར་བྱ་སྟེ། གཟུགས་ནས་རྣམ་མཁྱེན་གྱི་བར་དང་། ཕ་རོལ་ཏུ་ཕྱིན་པ་བཅུ་གནས་ཚུལ་ལ་ཐ་དད་པ་གཉིས་སུ་ཡོད་པ་མ་ཡིན་ཏེ། བདེན་གཉིས་དབྱེར་མེད་དུ་ཤེས་ནས་བསྒོམ་པ་ནི་བསྒོམ་བྱ་དངོས་ཀྱི་གཙོ་བོ། མངོན་རྟོགས་རྒྱན་གྱི་ཕྲིན་ལས་ཀྱི་སྐབས་སུ། འདུས་བྱས་འདུས་མ་བྱས་པ་ལ། ། ཐ་དད་ཡོངས་སུ་མི་ཤེས་དང་། ། ཞེས་པའོ། ། དེ་ཡང་དཔེས་བསྟན་པར་བྱ་སྟེ།
ཆུ་ནང་དུ་ཟླ་བའི་གཟུགས་བརྙན་མཁས་པ་ནས་བྱིས་པའི་བར་བསྙོན་དུ་མེད་པར་སྣང་ལ། ཟླ་བར་སྣང་བའི་དུས་ཉིད་ནས་ཟླ་བའི་ངོ་བོའམ་རང་བཞིན་ནམ་མཚན་ཉིད་ཅུང་ཟད་ཀྱང་མེད་དོ། ། ཟླ་བར་མེད་ཀྱང་ཟླ་བར་སྣང་ལ། ཟླ་བར་སྣང་ཡང་ཟླ་བའི་ངོ་བོར་མེད་དོ། ། འདི་ནི་སྣང་ལ་རང་བཞིན་མེད་པའི་དོན་ནོ། ། བོད་འདིར་སྣང་ལ་རང་བཞིན་མེད་པ་ཚིག་ཙམ་དུ་སྒྲོགས་པར་ཟད་དོ། ། ཤེར་སྙིང་ལས་ཀྱང་། སྒྲོ་འདོགས་བསལ་བའི་དོན་དུ། གཟུགས་སྟོང་པའོ་ཞེས་གསུངས་ལ། སྐུར་འདེབས་བསལ་བའི་དོན་དུ་སྟོང་པ་ཉིད་གཟུགས་སོ་ཞེས་གསུངས་སོ། །
བདེན་གཉིས་དབྱེར་མེད་ཀྱི་དོན་ནི། གཟུགས་ལས་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། ། ཞེས་སོ། ། དེས་ཕྱིའི་ཡུལ་རྣམས་འཇའ་ཚོན་ནམ་ཆུ་ཟླའི་དཔེས་སྣང་སྟོང་དབྱེར་མེད་དུ་བསྒོམ་མོ། ། ནང་གི་སེམས་ལ་རྩ་ཉོན་དང་། ཉེ་ཉོན་གང་སྐྱེས་ཀྱང་ལྟ་བ་པོས་ཉེས་པ་ངོས་ཟིན་པ་དང་འདྲ་བར། གང་སྐྱེས་སོ་སོར་རིག་པར་བྱས་ནས། སོ་སོར་རྟོག་པའི་ཤེས་རབ་ཀྱིས་བརྟགས་ནས་མ་རྙེད་པའི་དོན་ལ་མཉམ་པར་བཞག་གོ ། འདི་ནི་རིག་སྟོང་དབྱེར་མེད་དུ་བསྒོམ་མོ།
སྣང་སྟོང་དབྱེར་མེད་དང་རིག་སྟོང་དབྱེར་མེད་གཉིས་རེས་འཇོག་ཏུ་བྱས་ནས། རྗེས་ཀྱི་དྲན་ཤེས་ཀྱིས་ཁོར་ཡུག་ཏུ་གསལ་འདེབས་པར་བྱའོ། ། སྒོམ་ཚུལ་འདིས་སྲིད་པ་གསུམ་པོ་འདི་ཐམས་ཅད་གདོད་མ་ནས་སྐྱེ་བ་མེད་པར། སྐྱུ་རུ་ར་རློན་པ་ལག་མཐིལ་དུ་བཞག་པ་དང་འདྲ་བར་རྟོགས་ནས། རྣལ་འབྱོར་པ་རྒྱལ་བའི་ཡོན་ཏན་རྒྱ་མཚོའི་ཕ་རོལ་ཏུ་འགྲོ་ཞེས་གསུངས་སོ། ། དབུ་མ་འཇུག་པའི་སྒོམ་པའི་རིམ་པ་བསྟན་ཟིན་ཏོ། ། མཐར་ཐུག་ཐེག་པ་གསུམ་དུ་བསྟན་པ་དང་། འཁོར་བ་ཇི་སྲིད་མ་སྟོང་གི་བར་དུ་གཞན་དོན་དུ་བཞུགས་པ་ནི། ཤེས་པར་བྱ་བའི་ཡན་ལག་ཙམ་དུ་བསྟན་ནོ། ། ཤེས་བྱའི་བུད་ཤིང་སྐམ་པོ་མ་ལུས་པ། །
ཞེས་སོགས་ཀྱི་ཚིག་ལ་བརྟེན་ནས། སངས་རྒྱས་ལ་ཡེ་ཤེས་མེད་པར་འདོད་པ་ནི་མི་རིགས་ཏེ། ཆོས་དབྱིངས་བསྟོད་པ་ལས། དྲི་མ་མེད་པའི་ཆོས་སྐུ་ལ། ། ཡེ་ཤེས་རྒྱ་མཚོ་གནས་གྱུར་ཏེ། ། ཞེས་སློབ་དཔོན་ཀླུ་སྒྲུབ་ཀྱི་ལུགས་ཀྱི་ཐེག་ཆེན་ལམ་གྱི་རིམ་པ་འདིར་བསྡུས་ཏེ་དཔལ་ལྡན་ཟླ་གྲགས་ཀྱིས་བཀྲལ་བའི་ཕྱིར་རོ། ། ཐེག་ཆེན་དབུ་མ་བསྒོམ་པའི་རིམ་པ་འདི། ། སློབ་དཔོན་ཀླུ་སྒྲུབ་ཞལ་ནས་གསུངས་པ་དག ། ཟླ་བ་གྲགས་པས་བསྡུས་ནས་འདིར་བཤད་པ། ། ལེགས་པར་རྟོགས་ནས་བདག་གིས་འདི་སྦྱར་རོ། །
དགེ་བ་གང་དེས་འགྲོ་བ་མ་ལུས་པ། ། ཐམས་ཅད་མཁྱེན་པའི་གོ་འཕང་ཐོབ་པར་ཤོག ། ཅེས་དབུ་མ་འཇུག་པའི་སྒོ་རིམ་རིན་ཆེན་སྒྲོན་མེ་ཞེས་བྱ་བ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་རབ་བྱུང་གི་ལོ་ལ་དཔལ་ནཱ་ལེནྡྲའི་ཆོས་སྡེ་ཆེན་པོར་སྦྱར་བའོ།། ༄༅། །བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྒོམ་རིམ་རིན་ཆེན་རྒྱན་ཕྲེང་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཐའ་ཡས་ཞིང་དུ་སྤྲུལ་པ་དཔག་མེད་ཀྱིས། ། ཆོས་ཀྱི་འཁོར་ལོ་རྒྱ་ཆེན་བསྐོར་མཛད་ནས། ། གདུལ་བྱ་ཡོངས་སུ་སྨིན་མཛད་ཐུབ་དབང་དང་། ། འཇམ་དཔལ་དབྱངས་ལ་གུས་པས་ཕྱག་འཚལ་ལོ། ། ངོ་མཚར་དཔག་མེད་སྙན་པའི་གཏམ་གྱིས་ནི། །
མཁས་པ་རྣམས་ཀྱི་རྣ་བའི་ལམ་མཛེས་པ། ། དཔག་མེད་ཡོན་ཏན་ལྡན་པའི་ཞི་བ་ལྷ། ། གང་ལ་བདག་གིས་གུས་པས་ཕྱག་འཚལ་ལོ། ། བྱང་ཆུབ་སེམས་ཀྱི་སྤྱོད་པ་ལ། ། འཇུག་པའི་གནད་ཀྱི་མན་ངག་རྣམས། ། ཇི་ལྟར་བསྒོམ་ཚུལ་ལེགས་བསྡུས་ནས། ། གཞན་ལ་ཕན་ཕྱིར་བཤད་པར་བྱ། ། དེ་ལ་ཐོག་མར་བྱང་ཆུབ་མཆོག་ཏུ་སེམས་བསྐྱེད་པ་གཉིས་ཀྱིས་གཞི་བཟུང་ནས། འཇུག་པ་སེམས་བསྐྱེད་ཀྱིས་བསླབ་བྱ་ཕ་རོལ་ཏུ་ཕྱིན་པ་དྲུག་བསྡུས་ཏེ་བཤད། རྗེས་དགེ་བ་གང་བྱས་པ་ཐམས་ཅད་བྱང་ཆུབ་ཏུ་བསྔོ་ཞེས་པ་འདི་ནི།
བསྔོ་བའི་ལེའུས་བསྟན་ནོ། ། ཕ་རོལ་ཏུ་ཕྱིན་པ་དྲུག་ལས། ཤེས་རབ་ཀྱི་ཕ་རོལ་ཏུ་མཐར་ཕྱིན་པའི་ཡན་ལག་ཏུ་ཕར་ཕྱིན་དང་པོ་ལྔ་བསྟན་པ་ཡིན་ལ། སྡུག་བསྔལ་མ་ལུས་པ་དངོས་སུ་སྤོང་བའི་དངོས་སུ་གཅོད་པའི་དངོས་གཉེན་ཤེར་ཕྱིན་ཡིན་ཏེ། ཇི་སྐད་དུ། ཡན་ལག་འདི་དག་ཐམས་ཅད་ནི། ། ཐུབ་པས་ཤེས་རབ་དོན་དུ་གསུངས། ། དེ་ཡི་ཕྱིར་ན་སྡུག་བསྔལ་དག ། ཞི་བར་འདོད་པས་ཤེས་རབ་བསྐྱེད། ། ཅེས་སོ། །
ཤེས་རབ་བསྐྱེད་པའི་ཐབས་ནི་ཇི་ལྟ་བུ་ཞེ་ན། ཐོག་མར་བདེན་པ་གཉིས་ཁོང་དུ་ཆུད་པའི་ཤེས་རབ་བསྐྱེད་ནས། ཀུན་རྫོབ་སྣང་བའི་ཆ་ལ་དམིགས་ཏེ་དེའི་གནས་ཚུལ་དོན་དམ་པའི་བདེན་པ་སྟོང་པ་ཉིད་བསྒོམ་པར་བྱའོ། ། སྒོམ་པའི་ཚེ་སྣང་བ་དམིགས་ཡུལ་དུ་བྱས་ནས་བསྒོམ་དགོས་ཏེ། ཁྱད་གཞི་མ་བཟུང་བར་ཁྱད་ཆོས་ལ་སྒྲོ་འདོགས་མི་ཆོད་པའི་ཕྱིར། མངོན་རྟོགས་རྒྱན་ལས། དམིགས་པ་ཆོས་རྣམས་ཐམས་ཅད་དེ། ། ཞེས་གསུངས་པའི་དོན་ལེགས་པར་བཟུང་ངོ་། ། ཇོ་བོ་རྗེས་ཀྱང་། ཐོག་མར་སྣང་ལ་རང་བཞིན་མེད་པ་སྒྱུ་མ་ལྟ་བུའི་དོན་ལ་གོམས་ཤིང་འདྲིས་པར་བྱའོ་ཞེས་གསུངས་པས།
འདི་ལ་འབྱོངས་ནས་དེ་ནས་སྣང་བའི་ཆ་ཡང་ནམ་མཁའ་ལ་འཇའ་ཡལ་བ་བཞིན་སོང་ནས། ནམ་མཁའི་དཀྱིལ་ལྟར་མཉམ་པར་བཞག་པར་བྱའོ། ། སྣང་བཅས་སྣང་མེད་ཀྱི་འདོད་ཚུལ་ཡང་རིམ་པ་འདི་གཉིས་ལས་ཤེས་པར་བྱའོ། ། ཇོ་བོའི་བཞེད་ཚུལ་འདི་ཉིད་དོན་ལ་གནས་པར་ཤེས་པར་བྱའོ། ། བརྒྱད་ཁྲི་བཞི་སྟོང་ཆོས་ཀྱི་ཕུང་པོ་ཡང་། ། དོན་ཀུན་བསྡུས་ན་འདི་ཉིད་ཁོ་ནར་ཟད། ། མཁས་པ་རྣམས་ཀྱི་གནད་ཀྱི་མན་ངག་རྣམས། ། འདིར་བཤད་རིམ་པས་བསྒོམ་པར་བྱ་བ་ཡིན། ། འདི་ཡི་དགེ་བ་སྟོན་ཀའི་ཟླ་འོད་ལྟར། ། རབ་དཀར་གང་ཞིག་ཐོབ་པ་དེ་དག་གིས། །
འགྲོ་ཀུན་སྲིད་པའི་རྒྱ་མཚོ་ལས་བསྒྲལ་ནས། ། རྣམ་མཁྱེན་ཐར་པའི་གླིང་དུ་ཕྱིན་པར་ཤོག ། ཅེས་བྱང་ཆུབ་སེམས་དཔའི་སྤྱོད་པ་ལ་འཇུག་པའི་སྒོམ་རིམ་རིན་ཆེན་རྒྱན་ཕྲེང་ཞེས་བྱ་བ་འདི་ནི་རོང་སྟོན་ཆེན་པོ་ཤེས་བྱ་ཀུན་རིགས་གིས་དཔལ་ནཱ་ལེནྡྲའི་དགོན་པ་ཆེན་པོར་རབ་བྱུང་གི་ལོ་ལ་སྦྱར་བའོ།། ༄༅། །ཨོཾ་སྭསྟི། ཚད་མ་རྣམ་འགྲེལ་གྱི་ལམ་རིམ་ངོ་མཚར་སྣང་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁྱེན་པའི་དཀྱིལ་འཁོར་ཆ་ཤས་ཡོངས་རྫོགས་ཤིང་། ། ཕྲིན་ལས་འོད་དཀར་ཕྱོགས་བཅུར་རབ་རྒྱས་ཏེ། ། འགྲོ་བའི་མ་རིག་མུན་པ་ཀུན་སེལ་བ། ། ཐུབ་དབང་སྐྱོབ་པའི་དབང་པོ་ལ་ཕྱག་འཚལ། །
ཤེས་རབ་མཆོག་ཏུ་གྱུར་པར་རབ་བསྔགས་ཤིང་། ། ལེགས་པར་སྦྱངས་པའི་བློ་གྲོས་ཆུ་འཛིན་ལས། ། ཡང་དག་རིག་པའི་གློག་འོད་རབ་འཁྱུག་པ། ། ཕྱོགས་ཀྱི་གླང་པོའི་ཞབས་ལ་ཕྱག་འཚལ་ལོ། ། རིག་པའི་སྟོབས་ཀྱིས་ཕས་ཀྱི་རྒོལ་བ་བཟློག ། ཡང་དག་རིག་པས་མི་རིགས་ཚར་གཅོད་ཅིང་། ། ཆོས་མིན་སྨྲ་བ་རིང་དུ་སྤོང་མཛད་པ། ། ཆོས་ཀྱི་གྲགས་པའི་ཞབས་ལ་ཕྱག་འཚལ་ལོ། ། རིང་དུ་བརྟགས་ཀྱང་རྟོག་པར་དཀའ་བའི་དོན། ། ཚད་མའི་རིང་ལུགས་མན་ངག་གནད་བསྡུས་པའི། །
ཡང་དག་རིག་ལམ་ངོ་མཚར་ཕུལ་བྱུང་བ། ། སྐྱོན་བྲལ་ངག་གི་རྣམ་པར་བཤད་པར་བྱ། ། འདིར་སྐལ་བ་དང་ལྡན་པ་རྣམས་ཀྱིས་སངས་རྒྱས་ཀྱི་གོ་འཕང་ཐོབ་པར་བྱེད་པའི་ལམ་གྱི་རིམ་པ་ཚང་ལ་མ་ནོར་བ་འདི་ལྟ་སྟེ། སྐྱབས་འགྲོ་དང་སེམས་བསྐྱེད་ཀྱིས་ལམ་གྱི་གཞི་བཟུང་། ལམ་གྱི་དངོས་གཞི་ཐབས་ཤེས་གཉིས་བསྒོམ་པའི་ཚུལ། དེ་ལས་ཐོབ་པའི་འབྲས་བུ་བསྟན་པའོ། ། དང་པོ་ལ། ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ཏེ། ། ཞེས་གསུངས་པས།
སྐྱབས་སུ་འགྲོ་བའི་ཡུལ་དང་། སྐྱབས་འགྲོ་དངོས་བསྟན་ལ། འགྲོ་ལ་ཕན་བཞེད་པ་ཞེས་པས་སེམས་བསྐྱེད་བསྟན། སྟོན་པ་དང་། བདེ་གཤེགས་དང་། སྐྱོབ་པ་གསུམ་གྱིས་ལམ་གྱི་འབྲས་བུ་བསྟན་པ་ཡིན་ནོ། ། སློབ་དཔོན་ཕྱོགས་ཀྱི་གླང་པོས་ལམ་གྱི་དངོས་གཞི་རྒྱས་པ་ནི། བརྒྱད་སྟོང་དོན་བསྡུ་བར་བསྟན་ལ། ཇི་སྙེད་པའི་ཆ་ནི་མངོན་པ་མཛོད་ཀྱི་འགྲེལ་པ་གནད་ཀྱི་སྒྲོན་མེར་བསྟན་ནོ། ། དཔལ་ལྡན་ཆོས་ཀྱི་གྲགས་པའི་བཞེད་ཚུལ་ནི།
རྟོག་པའི་དྲྭ་བ་རྣམས་བསལ་ཞིང་། ། ཞེས་སོགས་ཤོ་ལོ་ཀ་གཅིག་གིས་སྐྱབས་འགྲོ་བསྟན་ལ། སྒྲུབ་བྱེད་ཐུགས་རྗེ་གོམས་ལས། ། ཞེས་པས་སེམས་བསྐྱེད་བསྟན་ནོ། ། གཉིས་པ་ལམ་གྱི་དངོས་གཞི་ཐབས་ཤེས་གཉིས་བསྒོམ་ཚུལ་ལ། ཐབས་ནི། རྣམ་པ་དུ་མར་ཐབས་མང་པོ། ། ཡུན་རིང་དུས་སུ་གོམས་པ་ལས། ། དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་འགྱུར། །
ཞེས་གསུངས་པས། ཐབས་ཀྱི་ཁྱད་པར་དུ་མ་བསྟན། འོ་ན་ལས་སྒྲིབ་དག་པའི་ཐབས་སུ་གཟུངས་སྒྲུབ་དང་། བསྙུང་གནས་དང་། སྦྱིན་སྲེག་དང་། དཀའ་ཐུབ་ལ་སོགས་བྱས་པས། སྡིག་སྒྲིབ་རྩ་བ་ནས་འདག་གམ་སྙམ་པའི་ལོག་རྟོག་སེལ་བའི་ཕྱིར་དུ། ལས་ཟད་དུབ་པ་དོན་མེད་ཡིན། ། ཞེས་གསུངས་སོ། ། འོ་ན་ཐབས་ཀྱི་ཆར་གྱུར་པའི་བྱམས་སོགས་ཚད་མེད་བཞི་བསྒོམས་པས་ཉོན་མོངས་ཀྱི་ས་བོན་རྩ་བ་ནས་གཅོད་ནུས་སམ་སྙམ་པའི་ལོག་རྟོག་སེལ་བའི་ཕྱིར་དུ།
བྱམས་སོགས་རྨོངས་དང་འགལ་མེད་ཕྱིར། ། ཤིན་ཏུ་ཉེས་པ་ཚར་གཅོད་མིན། ། ཞེས་སོགས་གསུངས་སོ། ། འོ་ན་བདེན་བཞི་མི་རྟག་ལ་སོགས་བཅུ་དྲུག་པོ་གང་རུང་རེ་བསྒོམས་པས་ཉོན་མོངས་ཀྱི་ས་བོན་རྩ་བ་ནས་གཅོད་ནུས་སམ་སྙམ་པའི་ལོག་རྟོག་སེལ་བ་ལ། དངོས་ཀྱི་གཉེན་པོ་སྟོང་ཉིད་རྟོགས་པའི་ལྟ་བ་དང་། དེའི་ཡན་ལག་ཙམ་དུ་ཐབས་ཀྱི་ཆ་དགོས་པའི་ཚུལ་ནི། སྟོང་ཉིད་ལྟ་བས་གྲོལ་འགྱུར་གྱི། ། སྒོམ་པ་ལྷག་མེད་དེའི་དོན་ཡིན། ། ཞེས་གསུངས་སོ། ། འོ་ན་སྟོང་ཉིད་རྟོགས་པའི་ལྟ་བ་རྒྱུད་ལ་ཇི་ལྟར་བསྐྱེད་སྙམ་ན།
དང་པོར་གང་ཟག་གི་བདག་གིས་སྟོང་པའི་སྟོང་ཉིད་བསྒོམ་དགོས་ལ། དེ་ལ་ཡང་ཐོག་མར་བདག་འཛིན་གྱི་ཡུལ་བདག་མེད་པར་ཐོས་བསམ་གྱིས་གཏན་ལ་ཕབ་དགོས་ཏེ། འདིའི་ཡུལ་སུན་དབྱུང་མེད་པར་ནི། ། དེ་སྤོང་བ་ནི་ནུས་མ་ཡིན། ། ཞེས་གསུངས་སོ། ། ཅིའི་ཕྱིར་ཐོག་མར་གང་ཟག་གི་བདག་མེད་བསྒོམ་དགོས་སྙམ་ན། ཉེས་པ་ཐམས་ཅད་ཀྱི་རྩ་བ་བདག་འཛིན་ཡིན་ཏེ། ཉེས་པ་རྣམ་པ་ཐམས་ཅད་དག ། འཇིགས་ཚོགས་ལྟ་ལས་སྐྱེས་པ་ཡིན། ། དེ་མ་རིག་དང་དེ་ལ་ཆགས། །
དེ་ལས་ཞེ་སྡང་ལ་སོགས་འབྱུང་། ། དེ་ཉིད་ཀྱིས་ན་ཉེས་རྣམས་ཀྱི། ། རྒྱུ་ནི་གཏི་མུག་ཡིན་པར་གསུངས། ། ཞེས་གསུངས་སོ། ། ཅིའི་ཕྱིར་བདག་འཛིན་གྱི་དངོས་ཀྱི་གཉེན་པོར་བདག་མེད་རྟོགས་པའི་ལྟ་བ་བསྒོམ་དགོས་སྙམ་ན། བདག་མེད་བདག་དང་འགལ་བས་ན། ། བདག་མེད་རྟོགས་པས་དེ་སུན་འབྱིན། ། ཞེས་གསུངས་སོ། ། འོ་ན་གང་ཟག་གི་བདག་གིས་སྟོང་པའི་སྟོང་ཉིད་བསྒོམ་པ་འབའ་ཞིག་གིས་ཆོག་གམ་སྙམ་ན། ཆོས་ཀྱི་བདག་གིས་སྟོང་པའི་སྟོང་ཉིད་ཀྱང་བསྒོམ་དགོས་པར་བསྟན་པ་ནི།
ཇི་ལྟ་ཇི་ལྟར་དོན་བསམ་པ། ། དེ་ལྟ་དེ་ལྟར་རྣམ་བྲལ་ཞེས། ། མཁས་པ་རྣམས་ཀྱིས་གང་གསུངས་པ། ། དེ་ནི་དངོས་སྟོབས་འོངས་པ་ཡིན། ། ཞེས་གསུངས་སོ། ། དེའི་དོན་ལ་དཔྱོད་པར་བྱེད་པའི་རིག་པ་ནི། གང་གིས་དངོས་པོ་རྣམ་དཔྱད་ན། ། དེ་ཉིད་དུ་ན་དེ་དངོས་མེད། ། གང་གི་ཕྱིར་ན་དེ་དག་ལ། ། གཅིག་དང་དུ་མའི་རང་བཞིན་མེད། །
ཅེས་གསུངས་པས་བསྟན་ནོ། ། དེ་ལ་རྩོད་པ་སྤོང་བ་ནི། གཟུང་འཛིན་ཐ་དད་དུ་དངོས་སུ་སྣང་བ་དང་འགལ་ལོ་སྙམ་ན། བློ་དག་རྣམ་པར་དབྱེར་མེད་ཀྱང་། ། མཐོང་བ་ཕྱིན་ཅི་ལོག་རྣམས་ཀྱིས། ། གཟུང་དང་འཛིན་པ་མྱོང་བ་དག ། ཐ་དད་ལྡན་ཞིང་རྟོགས་པར་འགྱུར། ། དཔེར་ན་དབང་པོ་སྔགས་སོགས་ཀྱིས། ། བསླད་པ་རྣམས་ལ་འཇིམ་དུམ་སོགས། ། དེ་ཡི་གཟུགས་དང་བྲལ་བ་ཡང་། །
རྣམ་པ་གཞན་དུ་སྣང་བ་བཞིན། ། དེ་དག་མ་བསླད་མིག་ཅན་གྱིས། ། དེ་ལྟར་མཐོང་བ་མེད་ཕྱིར་རོ། ། ཞེས་གསུངས་པ་འདིས་གཟུང་འཛིན་ཐ་དད་དུ་སྣང་བ་དེ་ཕྱིན་ཅི་ལོག་ཏུ་སྣང་བ་དཔེས་བསྟན་པས། གཟུང་འཛིན་གཉིས་མེད་དུ་བསྒོམ་དགོས་པར་བསྟན་ནོ། ། གལ་ཏེ་གཟུང་འཛིན་གཉིས་མེད་དུ་བསྒོམས་ཀྱང་། ཐོག་མ་མེད་པ་ནས་གཉིས་སྣང་གི་བག་ཆགས་གོམས་པས། ། རྟོག་པ་སླར་ལོག་གོ་སྙམ་ན་མི་བཟློག་སྟེ། འབད་དུ་ཟིན་ཀྱང་མི་བཟློག་སྟེ། བློ་ནི་དེ་ཕྱོགས་འཛིན་ཕྱིར་རོ། །
ཞེས་གསུངས་པ་ལྟར་རོ། ། གསུམ་པ་དེ་ལས་ཐོབ་པའི་འབྲས་བུ་ནི། དེ་ལྡན་བཅོམ་ལྡན་ཚད་མ་ཉིད། ། ཅེས་གསུངས་ཤིང་། རྣམ་ངེས་ལས་ཀྱང་། འཁྲུལ་པ་དབེན་ཞིང་དྲི་མ་དང་བྲལ་བ་ལས་བཟློག་པ་མེད་པར་དོན་དམ་པའི་ཚད་མ་མངོན་དུ་བྱེད་དོ་ཞེས་གསུངས་པ་ལྟར་གྱི་དོན་ལ་རྩེ་གཅིག་ཏུ་འབད་པར་བྱའོ། ། ཡང་དག་རིག་པས་ཐར་ལམ་གསལ་མཛད་པ། ། མདོ་དང་རྣམ་འགྲེལ་མཛད་པའི་དགོངས་པ་བཞིན། ། ཚད་མའི་ལམ་རིམ་ངོ་མཚར་ཕུལ་བྱུང་བ། ། རོང་སྟོན་བསྟན་པའི་ཉི་མས་གསལ་བར་བྱས། །
རྣམ་དཀར་དགེ་བ་འོད་སྟོང་ལྡན་པ་དེས། ། ཕན་བདེའི་པད་ཚལ་ཀུན་ནས་རབ་རྒྱས་ཤིང་། ། འགྲོ་བའི་བློ་མུན་མཐའ་དག་རབ་བསལ་ཏེ། ། ཚད་མེད་ཐར་པའི་གླིང་དེར་མྱུར་བགྲོད་ཤོག ། ཅེས་ཚད་མ་ལམ་རིམ་གྱི་ངོ་མཚར་སྣང་བ་ཞེས་བྱ་བ་འདི་རོང་སྟོན་ཆེན་པོས་མེ་མོ་ཡོས་ཀྱི་ལོ་ལ་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །ཚད་མའི་སྒོམ་རིམ་ཕུལ་དུ་བྱུང་བའི་སྙིང་པོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁྱེན་བརྩེའི་ཆ་ཤས་ཡོངས་རྫོགས་ཤིང་། ། ཕྲིན་ལས་འོད་སྟོང་རྒྱས་པ་ཡིས། ། འགྲོ་བའི་མི་ཤེས་མུན་སེལ་བ། །
ཐུབ་དབང་དེ་ལ་ཕྱག་འཚལ་ལོ། ། ཤེས་རབ་མཆོག་ཏུ་ཡངས་པའི་མཁའ། ། ལེགས་སྦྱངས་རྣམ་དཔྱོད་ཆུ་འཛིན་ལས། ། རིག་པའི་གློག་འོད་རབ་འཁྱུག་པ། ། ཕྱོགས་ཀྱི་གླང་པོ་ལ་ཕྱག་འཚལ། ། རིགས་པས་ཕས་ཀྱི་རྒོལ་བ་བཟློག ། ལུང་དོན་ལྟ་བའི་དོན་རྟོགས་པས། ། ཆོས་མིན་སྨྲ་བ་སྤོང་མཛད་པའི། ། ཆོས་ཀྱི་གྲགས་པ་ལ་ཕྱག་འཚལ། ། ཡུན་དུ་བརྟགས་ཀྱང་རྟོགས་དཀའི་དོན། །
ཚད་མའི་མན་ངག་གནད་བསྡུས་པའི། ། རིགས་ལམ་ངོ་མཚར་ཕུལ་བྱུང་བ། ། སྐྱོན་བྲལ་ངག་གིས་བཤད་པར་བྱ། ། འདིར་སྐལ་བ་དང་ལྡན་པས་སངས་རྒྱས་ཀྱི་གོ་འཕང་ཐོབ་པར་བྱེད་པའི་ཐབས་ཚང་ལ་མ་ནོར་བ་འདི་ལྟ་སྟེ། སྐྱབས་འགྲོ་དང་སེམས་བསྐྱེད་ཀྱིས་ལམ་གྱི་གཞི་བཟུང་། ལམ་གྱི་དངོས་གཞི་ཐབས་ཤེས་གཉིས་བསྒོམ་པའི་ཚུལ། དེ་ལས་ཐོབ་པའི་འབྲས་བུ་བསྟན་པའོ། ། དང་པོ་ལ། ཚད་མར་གྱུར་པ་འགྲོ་ལ་ཕན་བཞེད་པ། ། སྟོན་པ་བདེ་གཤེགས་སྐྱོབ་ལ་ཕྱག་འཚལ་ཏེ། །
ཞེས་གསུངས་པས། སྐྱབས་སུ་འགྲོ་བའི་ཡུལ་དང་། སྐྱབས་འགྲོ་དངོས་བསྟན་ལ། འགྲོ་ལ་ཕན་བཞེད་པ་ཞེས་པས་སེམས་བསྐྱེད་བསྟན་ནོ། ། སྟོན་པ་དང་། བདེ་གཤེགས་དང་སྐྱོབ་པ་གསུམ་གྱིས་ལམ་གྱི་འབྲས་བུ་བསྟན་པ་ཡིན་ནོ། ། སློབ་དཔོན་ཕྱོགས་གླང་གིས་ལམ་གྱི་དངོས་གཞི་རྒྱས་པ་ནི། བརྒྱད་སྟོང་དོན་བསྡུས་སུ་བསྟན་ལ། ཇི་སྙེད་པའི་ཆ་ནི་མངོན་པ་མཛོད་ཀྱི་འགྲེལ་པ་གནད་ཀྱི་སྒྲོན་མེར་བསྟན་ནོ། ། དཔལ་ལྡན་ཆོས་ཀྱི་གྲགས་པའི་བཞེད་ཚུལ་ནི།
རྟོག་པའི་དྲྭ་བ་རྣམ་བསལ་ཞིང་། ། ཞེས་སོགས་ཤོ་ལོ་ཀ་གཅིག་གིས་སྐྱབས་འགྲོ་བསྟན། སྒྲུབ་བྱེད་ཐུགས་རྗེ་གོམས་ལས་དེ། ། ཞེས་པས་སེམས་བསྐྱེད་བསྟན་ནོ། ། གཉིས་པ་ལམ་གྱི་དངོས་གཞིའི་བསྒོམ་ཚུལ་ལའང་། ཤེས་རབ་སྒོམ་ཚུལ་དང་། ཐབས་སྒོམ་ཚུལ་གཉིས་སོ། ། དང་པོ་ལ་བདེན་བཞིའི་རྣམ་པ་མི་རྟག་ལ་སོགས་བཅུ་དྲུག་གསུངས་སོ། ། དེའང་སྟོང་ཉིད་བསྒོམ་པའི་ཚུལ་དང་། དེའི་ཡན་ལག་གི་ཆ་གཉིས་སུ་གསུངས་སོ། །
དང་པོ་ལ། སྟོང་ཉིད་ལྟ་བས་གྲོལ་གྱུར་གྱི། ། སྒོམ་པ་ལྷག་མ་དེ་དོན་ཡིན། ། ཞེས་གསུངས་སོ། ། ཅིའི་ཕྱིར་སྟོང་པ་ཉིད་ཁོ་ནས་གྲོལ་བར་འགྱུར་གྱི་གཞན་གྱིས་མིན་ཞེ་ན། ཉེས་པ་ཐམས་ཅད་ཀྱི་རྩ་བ་བདག་འཛིན་ཡིན་ལ། བདག་འཛིན་གྱི་གཉེན་པོར། བདག་མེད་རྟོགས་པའི་ཤེས་རབ་དགོས་པའི་ཕྱིར་རོ། ། ཇི་སྐད་དུ་ཡང་། ཉེས་པ་རྣམ་པ་ཐམས་ཅད་དག །
འཇིགས་ཚོགས་ལྟ་ལས་སྐྱེས་པ་ཡིན། ། ཞེས་སོ། ། འོ་ན་ལས་སྒྲིབ་དག་པའི་ཐབས་སུ་གཟུངས་སྒྲུབ་དང་། སྨྱུང་གནས་དང་། སྦྱིན་སྲེག དཀའ་ཐུབ་ལ་སོགས་བྱས་པས། སྒྲིབ་པ་དང་སྡིག་པ་རྩ་བ་ནས་འདག་གམ་སྙམ་ན། ལས་ཟད་དུབ་པ་དོན་མེད་ཡིན། ། ཞེས་སོ། ། བྱམས་སོགས་ཚད་མེད་བཞི་བསྒོམས་པས་ཉོན་མོངས་པ་སྤོང་ངོ་སྙམ་ན།
བྱམས་སོགས་རྨོངས་དང་འགལ་མེད་ཕྱིར། ། ཤིན་ཏུ་ཉེས་པ་ཚར་གཅོད་མིན། ། ཞེས་གསུངས་སོ། ། འོ་ན་བདག་མེད་རྟོགས་པའི་ཤེས་རབ་ཀྱིས་ཀྱང་སྤོང་མི་ནུས་སྙམ་ན། བདག་མེད་བདག་དང་འགལ་བས་ན། ། བདག་མེད་རྟོགས་པས་དེ་སུན་འབྱིན། ། ཞེས་གསུངས་སོ། ། འོ་ན་བདག་མེད་རྟོགས་པའི་ལྟ་བ་ཇི་ལྟར་བསྒོམ་ཞེ་ན། འདི་ཡུལ་སུན་དབྱུང་མེད་པར་ནི། ། དེ་སྤོང་བར་ནི་སྤོང་མི་ནུས། །
ཞེས་པས། བདག་ཏུ་འཛིན་པའི་ཡུལ་ཕུང་པོ་ལྔ་གཏན་ལ་ཕབ་ནས། ཡུལ་ཅན་བདག་འཛིན་བཟློག་གོ ། ལན་གཅིག་སྤངས་ཀྱང་སླར་ལྡོག་སྙམ་ན། འབད་དུ་ཟིན་ཀྱང་མི་ལྡོག་སྟེ། ། བློ་ནི་དེ་ཕྱོགས་འཛིན་ཕྱིར་རོ། ། ཞེས་གསུངས་སོ། ། གང་ཟག་གི་བདག་མེད་བསྒོམ་པ་ཁོ་ནར་མ་ཟད་ཀྱི་ཆོས་ཀྱི་བདག་མེད་ཀྱང་བསྒོམ་དགོས་པར་བསྟན་པ་ནི། ཇི་ལྟ་ཇི་ལྟར་དོན་བསམ་པ། ། དེ་ལྟ་དེ་ལྟར་རྣམ་བྲལ་ཞེས། །
མཁས་པ་རྣམས་ཀྱིས་གང་གསུངས་པ། ། དེ་ནི་དངོས་སྟོབས་འོངས་པ་ཡིན། ། ཞེས་གསུངས་སོ། ། དོན་བསམ་པར་བྱ་བའི་རིགས་པ་གང་ཞེ་ན། གང་གིས་དངོས་པོ་རྣམ་དཔྱད་ན། ། དེ་ཉིད་དུས་ན་དེ་དངོས་མེད། ། གང་གི་རང་བཞིན་དེ་དག་ལ། ། གཅིག་དང་དུ་མའི་རང་བཞིན་མེད། ། ཅེས་གསུངས་པས་བསྟན་ནོ། ། དེ་ལ་རྩོད་སྤོང་ནི།
གཟུང་འཛིན་ཐ་དད་དུ་སྣང་བ་དང་འགལ་ལོ་སྙམ་ན། བློ་བདག་རྣམ་པར་དབྱེར་མེད་ཀྱང་། ། མཐོང་བ་ཕྱིན་ཅི་ལོག་རྣམས་ཀྱིས། ། གཟུང་དང་འཛིན་པ་རིག་པ་དག ། ཐ་དད་གཞན་ནི་རྟོགས་པར་འགྱུར། ། དཔེར་ན་དབང་པོ་སྔགས་སོགས་ཀྱིས། ། བསླད་པ་རྣམས་ལ་འཇིམ་དུམ་སོགས། ། དེ་ཡི་གཟུགས་དང་བྲལ་བ་ཡང་། ། རྣམ་པ་གཞན་དུ་སྣང་བ་བཞིན། ། དེ་དག་མ་བསླད་མིག་ཅན་གྱིས། །
དེ་ལྟར་མཐོང་བ་མེད་ཕྱིར་རོ། ། ཞེས་སོ། ། དེས་ན་གཟུང་འཛིན་གཉིས་མེད་ཀྱི་ཤེས་པ་རང་རིག་རང་གསལ་ནི་ལྟ་བ་མཐར་ཐུག་གོ ། ཇི་སྐད་དུ། གཟུང་དང་འཛིན་པ་མེད་པའི་ཕྱིར། ། དེ་ནི་དེ་ལྟར་རང་ཉིད་གསལ། ། ཞེས་སོ། ། འོ་ན་ཤེས་རབ་རྐྱང་པས་ཆོག་གམ་སྙམ་ན། གཉིས་པ་ཐབས་ཀྱང་དགོས་པར་བསྟན་པ་ནི། རྣམ་པ་དུ་མར་ཐབས་མང་པོ། །
ཡུན་རིང་དུས་སུ་གོམས་པ་ལས། ། དེ་ལ་སྐྱོན་དང་ཡོན་ཏན་དག ། རབ་ཏུ་གསལ་བ་ཉིད་དུ་གྱུར། ། ཞེས་གསུངས་སོ། ། བདེན་བཞིའི་རྣམ་པ་ལྷག་མ་རྣམས་བསྟན་པ་དོན་མེད་དོ་སྙམ་ན། ཀུན་འབྱུང་གི་བདེན་པའི་རྣམ་པ་བཞི་བསྟན་པས་ནི། ཀུན་འབྱུང་གི་ཉེས་དམིགས་རྟོགས་ནས་མྱུར་དུ་སྤོང་བ་ལ་འཇུག་པའི་དོན་ནོ། ། འགོག་པའི་རྣམ་པ་བཞི་བསྟན་པས་ནི། ཐར་པའི་ཕན་ཡོན་མཐོང་ནས་དེ་མངོན་དུ་བྱེད་པ་ལ་འཇུག་གོ ། ལམ་གྱི་རྣམ་པ་བཞི་བསྟན་པས་ནི་ཉོན་མོངས་སྤོང་བ་ལ་ལམ་རྒྱུད་ལ་བརྟེན་དགོས་ཞེས་པའི་དོན་ནོ། །
གསུམ་པ་དེ་ལས་ཐོབ་པའི་འབྲས་བུ་ནི། དེ་ལྡན་བཅོམ་ལྡན་ཚད་མ་ཉིད། ། ཅེས་གསུངས་ཤིང་། རྣམ་ངེས་ལས་ཀྱང་། འཁྲུལ་པས་དབེན་ཞིང་དྲི་མ་དང་བྲལ་བ་ལས་བཟློག་པ་མེད་པར་དོན་དམ་པའི་འགོག་པ་མངོན་དུ་བྱེད་དོ། ། ཞེས་གསུངས་པས། ཡང་དག་པའི་རིགས་པའི་དོན་གྱི་མན་ངག་འདི་ལ་རྩེ་གཅིག་ཏུ་འབད་པར་བྱའོ། ། འཕགས་པའི་ཡུལ་དང་གངས་རིའི་ཁྲོད་རྣམས་སུ། ། ཚད་མའི་བཤད་པ་བྱེད་པ་མང་ན་ཡང་། ། སྙིང་པོའི་དོན་ཀུན་ཤེས་པ་མ་མཐོང་བས། །
རྗེས་འཇུག་སྐྱེ་བོ་རྗེས་སུ་གཟུང་བྱའི་ཕྱིར། ། ཚད་མའི་སྒོམ་རིམ་ཕུལ་བྱུང་སྙིང་པོ་བཤད། ། དེ་ཡི་དགེ་བས་མཐའ་ཡས་འགྲོ་བ་ཀུན། ། ཚད་མའི་མཁྱེན་ལྡན་སངས་རྒྱས་བཅོམ་ལྡན་འདས། ། ཐམས་ཅད་མཁྱེན་པའི་གོ་འཕང་ཐོབ་གྱུར་ཅིག ། ཅེས་ཚད་མའི་སྒོམ་རིམ་ཕུལ་དུ་བྱུང་བའི་སྙིང་པོ་ཞེས་བྱ་བ་འདི་སླར་ཡང་རོང་སྟོན་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་སྦྱར་བ་དགེ་ལེགས་འཕེལ་བར་གྱུར་ཅིག། །།་་་་་ ཚད་མའི་སྒོམ་རིམ་འདི་གཉིས་དོན་གཅིག་ཏུ་འདུག་ཀྱང་མཆན་དང་རྒྱས་བསྡུས་དབུ་འཇུག་གི་རྩོམ་སོགས་མི་འདྲ་བ་སྔ་ཕྱིར་མཛད་པར་མངོན་པས་གཉིས་ཀ་བཀོད་ཅིང་མ་དཔེ་གཞན་བསྡུར་ས་མ་རྙེད་པས་ཡིག་ནོར་ཡིན་ངེས་ལས་བཅོས་མེད་སོར་བཞག་ཞུས།། ༄༅། །ཨོཾ་སྭསྟི། ཉམས་སུ་ལེན་པའི་མན་ངག་གི་རིམ་པ་སྙིང་པོ་མདོར་བསྡུས་པ་གནད་ཀྱི་ཟླ་འོད་ཅེས་བྱ་བ། ཐར་པའི་ཁང་བཟང་བགྲོད་པའི་ཐེམ་སྐས་མཆོག །
གསུང་རབ་ཀུན་གྱི་སྙིང་པོའི་བཅུད་བསྡུས་པ། ། བླ་མའི་ཞལ་ལས་ལེགས་པར་རབ་བརྙེས་པས། ། བླ་མ་དམ་པ་རྣམས་ལ་ཕྱག་འཚལ་ལོ། ། ཐར་པ་དང་ཐམས་ཅད་མཁྱེན་པའི་རྩ་བ་སེམས་ལ་ཐུག་ལ། ཉོན་མོངས་པ་འདོད་ཆགས་ལ་སོགས་པ་བདག་ཏུ་འཛིན་པའི་མ་རིག་པ་རྣམས་སེམས་ལས་འཕྲོས་པ་ཡིན་པས་དེ་འཇོམས་དགོས་སོ། ། གཞོམ་བྱའི་རྟོག་པའང་གསུམ་དུ་འདུས་ཏེ། ཉོན་མོངས་པའི་རྟོག་པས་འཁོར་བར་འཕེན། མི་དགེ་བའི་རྟོག་པས་ངན་སོང་དུ་འཕེན། ལུང་མ་བསྟན་གྱི་རྟོག་པས་ཡང་དག་པའི་དོན་མཐོང་བ་ལ་སྒྲིབ་པས། རྟོག་པ་རིགས་གསུམ་པོ་འདི་འཇོམས་དགོས་སོ། །
འདི་འཇོམས་པ་ལ་སེམས་ཀྱི་རང་བཞིན་སྟོང་པ་ཉིད་དུ་ཤེས་དགོས་སོ། ། དེ་ཇི་ལྟར་འཇོམས་ཤེ་ན། འདོད་ཆགས་སྐྱེས་ན་དེ་མ་ཐག་ཏུ་ངོ་ཤེས་པར་བྱས་ནས་སོ་སོར་རྟོག་པའི་ཤེས་རབ་ཀྱིས་དེའི་ངོ་བོ་ལ་རྟོག་པར་བྱའོ། ། ཇི་ལྟར་རྟོག་ན། དང་པོ་རྒྱུ་གང་ནས་བྱུང་། བར་དུ་དབྱིབས་དང་ཁ་དོག་ཇི་ལྟར་གནས་བརྟག་གོ ། སེམས་ལ་སེམས་ཀྱིས་བལྟས་པས། ངོ་བོ་ཅི་ཡང་མ་རྙེད་པའི་དོན་ལ་འདྲིས་པའམ་གོམས་པར་བྱའོ། ། ཞེ་སྡང་སྐྱེས་ན། དང་པོ་རྒྱུ་ཇི་ལྟར་བྱུང་།
བར་དུ་དབྱིབས་དང་ཁ་དོག་ཇི་ལྟར་འདུག ཐ་མར་གང་དུ་འགྲོ་བ་བལྟས་པས་ཅི་ཡང་མ་རྙེད་པའི་དོན་ལ་ཏིང་ངེ་འཛིན་གྱིས་མཉམ་པར་བཞག་གོ ། ཞི་གནས་ཀྱིས་ནི་ངོ་བོ་ཅི་ཡང་མ་རྙེད་པའི་དོན་ལེགས་པར་བཟུང་ནས་ཡང་དང་ཡང་དུ་འདྲིས་པར་བྱའོ། ། ཡང་སྐབས་སྐབས་སུ་སྟོང་ཉིད་ཀྱི་རྣམ་པ་དེ་ཉིད་ཀྱི་ཁོར་ཡུག་དུ་བསྐོར་ནས། མཚན་མ་མེད་པ་ནམ་མཁའི་དཀྱིལ་ལྟ་བུར་ཡང་དང་ཡང་དུ་ཡིད་ལ་བྱའོ། ། རང་རེའི་ཏིང་ངེ་འཛིན་སྒོམ་བྱེད་ཀྱི་ལུས་ཀྱང་ནམ་མཁའ་ལ་འཇའ་ཡལ་བ་བཞིན་དུ་སོང་ནས་ནམ་མཁའི་དཀྱིལ་དུ་མཉམ་པར་བཞག་པར་བྱའོ། ། རྗེས་དགེ་བ་ཇི་ལྟར་བསགས་པ་བསྔོ་བས་ཟིན་པར་བྱ་ཞིང་། བསྔོ་བས་རྒྱས་འདེབས་པ་ཤིན་ཏུ་གལ་ཆེ། ཧྲིལ་གྱིས་དྲིལ་ན་ཉམས་ལེན་གྱི་རིམ་པ་འདི་ཡིན་ཏེ། དང་པོར་སྐྱབས་སུ་འགྲོ་བ་དང་།
བྱམས་སྙིང་རྗེ་བསྒོམ་པ་དང་། དེ་ནས་སེམས་བསྐྱེད་པར་བྱ་སྟེ། འདི་གསུམ་ནི་ཉམས་ལེན་གྱི་རྩ་བ་རྩིག་པའི་རྨང་རྡོ་ལྟ་བུ་ཡིན་པས་འདི་ལ་འབད་པར་བྱའོ། ། དངོས་གཞིའི་དུས་སུ་རང་གི་སེམས་སོ་སོར་རྟོག་པའི་ཤེས་རབ་ཀྱིས་བརྟགས་ནས། མ་རྙེད་པའི་དོན་ལ་ཡང་དང་ཡང་དུ་བཞག་པར་བྱའོ། ། རང་གི་སེམས་ནི་སྣང་ཆའོ། ། མ་རྙེད་པའི་དོན་ནི་སྟོང་པ་ཉིད་དོ། ། དེ་གཉིས་དབྱེར་མེད་དུ་བསྒོམ་པ་ནི་སྣང་སྟོང་དབྱེར་མེད་དུ་བསྒོམ་པའོ། ། སེམས་ནི་སྣང་བཞིན་དུ་བརྟགས་ན་མི་རྙེད། དོན་དམ་པར་མ་རྙེད་ཀྱང་།
ཀུན་རྫོབ་ཏུ་དྲན་རིག་གསལ་པོར་སྣང་བས་རིག་སྟོང་དབྱེར་མེད་དུ་བསྒོམ་པའི་ཚུལ་འདི་ནི་ནང་སྟོང་པ་ཉིད་ལ་བསླབ་པའི་ཚུལ་ལོ། ། ཕྱི་སྟོང་པ་ཉིད་བསྒོམ་པའི་ཚུལ་ནི། གཟུགས་སྒྲ་དྲི་རོ་རེག་བྱ་ལ་སོགས་བློ་ཡུལ་དུ་གང་སྣང་ཡང་། ཆུ་ཟླའི་དཔེ་དང་། རྨི་ལམ་དང་། སྒྱུ་མ་དང་། དྲི་ཟའི་གྲོང་ཁྱེར་དང་། འཇའ་ཚོན་ལྟར་སྣང་བའི་དུས་ནས་རང་བཞིན་མེད་པར་ཤེས་རབ་ཀྱིས་བལྟ་བར་བྱའོ། ། དཔེར་ན། ཆུ་ནང་དུ་ཟླ་བ་སྣང་ཡང་།
ཟླ་བའི་ངོ་བོ་ཅུང་ཟད་ཀྱང་གནས་ཚུལ་ལམ་འདོད་ཚུལ་ལ་མེད་པ་དང་། རྨི་ལམ་དང་སྒྱུ་མའི་རྟ་གླང་དུ་སྣང་བ་ཡང་ཇི་ལྟ་བ་བཞིན་ཡོད་པར་སྣང་ཡང་། གནས་ཚུལ་དེ་ལ་མེད་པ་དང་། འཇའ་ཚོན་ཁ་དོག་བཀྲ་བར་སྣང་ཡང་། སྣང་བ་ལྟར་མེད་པ་དང་། རེག་ཏུ་ཡོད་པ་དང་། གཟུང་དུ་ཡོད་པ་ལྟར་སྣང་ཡང་། གཟུང་དུ་མེད་པ་དང་། རེག་ཏུ་མེད་པ་ལྟར་ངེས་ཤེས་བརྟན་པོས་ཁོང་དུ་ཆུད་པར་བྱས་ནས། དོན་བློ་ཡུལ་དུ་གང་སྣང་ལ་སྦྱར་ཏེ།
སྣང་བའི་དུས་ན་ཐམས་ཅད་མེད་པར་ངེས་པར་བྱའོ། ། འདི་ནི་འགྲོ་བ་དང་། འདུག་པ་དང་། ཉལ་བ་དང་། འཆག་པ་ལ་སོགས་པའི་གནས་སྐབས་གང་དུའང་མི་བརྗེད་པར་དྲན་པར་བྱས་ནས། ཡང་ཡང་འདྲིས་པར་བྱ་བ་ནི་མཉམ་བཞག་གི་བོགས་འདོན་ནོ། ། རྗེས་དགེ་བ་བླ་མེད་དུ་བསྔོ་བ་ནི་གནད་ཀྱི་མན་ངག་གོ ། ཕྱི་རོལ་ནི་སྣང་སྟོང་དབྱེར་མེད་དུ་བསྒོམ་པར་བྱ་བ་ཡིན་ནོ། ། ནང་རིག་སྟོང་དབྱེར་མེད་དུ་བསྒོམ་པ་དང་། ཕྱི་སྣང་སྟོང་དབྱེར་མེད་དུ་བསྒོམ་པ་ནི་ལམ་གྱི་དངོས་གཞིའོ། །
རྗེས་ཀྱི་བསྔོ་བ་ནི། དགེ་བ་མི་ཟད་པར་བྱ་བའི་ཕྱིར་དང་། དགེ་བ་བྱང་ཆུབ་ཀྱི་རྒྱུར་སྒྱུར་བར་བྱེད་པ་ནི་འདི་ལ་རག་ལས་སོ། ། གསུང་རབ་ཀུན་གྱི་སྙིང་པོའི་བཅུད་བསྡུས་ནས། ། ཉམས་སུ་ལེན་པའི་རིམ་པའི་ཚུལ་འདི་ལ། ། དད་ལྡན་རྣམས་ཀྱིས་གུས་པས་འཇུག་པར་རིགས། ། གཞན་གྱི་སྤྲོས་པ་ཐམས་ཅད་དོན་མེད་ཡིན། ། འདི་ལྟར་བཤད་པའི་དགེ་བ་འདི་ཡིས་ནི། ། ཀུན་གྱིས་བླ་མེད་བྱང་ཆུབ་ཐོབ་གྱུར་ཅིག ། དད་ལྡན་སློབ་མ་རྣམས་ཀྱིས་བསྐུལ་བའི་ངོར། །
གཞན་ལ་ཕན་པར་བྱ་ཕྱིར་ལེགས་པར་བཤད། ། ཅེས་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །ཐེག་པ་ཆེན་པོའི་རྣམ་ཐར་སྒོ་གསུམ་བསྒོམ་པའི་ཚུལ་ཐེག་ཆེན་ལམ་བཟང་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁྱེན་པ་ཉི་མའི་དཀྱིལ་འཁོར་རབ་གསལ་ཞིང་། ། ཐུགས་རྗེས་མཐའ་ཡས་འགྲོ་བ་རྗེས་སུ་འཛིན། ། ཕྲིན་ལས་སྲིད་མཐའི་བར་དུ་སྒྲུབ་མཛད་པ། ། ཐུབ་པ་མཆོག་ལ་གུས་པས་ཕྱག་འཚལ་ལོ། ། སློབ་དཔོན་སེང་གེ་བཟང་པོས། རྣམ་ཐར་སྒོ་གསུམ་གྱི་ཏིང་ངེ་འཛིན་བསྒོམ་པ་ལ།
མི་རྟག་པ་སོགས་བཅུ་དྲུག་གི་རྣམ་པ་བསྒོམས་པས་རྣམ་ཐར་སྒོ་གསུམ་ལ་འཇུག་པར་བཤད་ཅིང་། ། འདིར་ནི་ཐེག་པ་ཆེན་པོའི་འདོད་ཚུལ་བཤད་པ་ལ། སྟོང་པ་ཉིད་དང་། མཚན་མ་མེད་པ་དང་། སྨོན་པ་མེད་པ་དང་གསུམ་བསྟན་པ་ལས། གཞི་དང་སྟོང་པ་ཉིད་སྦྱར། ལམ་དང་མཚན་མ་མེད་པ་སྦྱར། འབྲས་བུ་དང་སྨོན་པ་མེད་པ་སྦྱར་ནས་འཇུག་པར་བཤད་དེ། དང་པོ་སྒོ་འགེགས་བྱེད་ཀྱི་རྣམ་པར་རྟོག་པ་གསུམ་བསྟན་པ་ནི། གཞི་ལ་བདེན་པར་འཛིན་པས་སྟོང་པ་ཉིད་ཀྱི་སྒོ་འགེགས་པར་བྱེད་པ་ཡིན།
ལམ་ལ་མཚན་མར་བཟུང་བས་མཚན་མ་མེད་པའི་སྒོ་འགེགས་པར་བྱེད་པ་ཡིན་ཅིང་། འབྲས་བུ་ལ་སྨོན་བྱའི་ངོ་བོ་ཉིད་དུ་བཟུང་བས། སྨོན་པ་མེད་པའི་སྒོ་འགེགས་པ་ཡིན་ནོ། ། སྒོ་འགེགས་བྱེད་ཀྱི་རྣམ་པར་རྟོག་པ་གསུམ་བསལ་བའི་དོན་དུ་རྣམ་ཐར་སྒོ་གསུམ་གྱི་ཏིང་འཛིན་བསྒོམ་པར་བྱ་སྟེ། གཞི་ནི་ཕུང་པོ་དང་ཁམས་དང་སྐྱེ་མཆེད་ཡིན་ལ། དེ་ལ་ལྷན་སྐྱེས་ཀྱི་མ་རིག་པས་འཁོར་བའི་རྩ་བ་བྱེད་པ་ཡིན་ཏེ། སྟོང་པ་ཉིད་བདུན་ཅུ་པ་ལས། ཡང་དག་རྣམ་པར་རྟོག་པ་གང་། ། དེ་ནི་སྟོན་པས་མ་རིག་གསུངས། ། ཞེས་གསུངས་པ་ལྟར།
འཁོར་བའི་གཞི་བྱེད་པ་ཡིན་ནོ། ། དེ་སྤོང་བར་བྱེད་པ་ལ་གཞི་སྟོང་པ་ཉིད་དུ་གཏན་ལ་ཕབ་ནས། སྟོང་པ་ཉིད་ཀྱི་ཏིང་ངེ་འཛིན་བསྒོམ་ཞིང་། གཞི་ལ་བདེན་པར་འཛིན་པ་སྤངས་པས་སྟོང་པ་ཉིད་ཀྱི་སྒོ་ཕྱེད་དོ། ། སྟོང་པ་ཉིད་ཀྱི་ཏིང་ངེ་འཛིན་བསྒོམ་པ་ན། ཏིང་ངེ་འཛིན་ལ་མཚན་མར་བཟུང་བས་འཆིང་བར་བྱེད་པ་ཡིན་ནོ། ། རྣམ་པ་མངོན་ཞེན་ལ་སོགས་འགོག ། ཅེས་གསུངས་པས་ན། བདེན་པ་བཞི་ལ་མངོན་པར་ཞེན་པ་འགོག་དགོས་པས། ལམ་ལ་མངོན་པར་ཞེན་པ་ཡང་དགག་པར་བྱ་བ་ཡིན་པའི་ཕྱིར།
ལམ་མཚན་མ་མེད་པར་བསྒོམ་དགོས་སོ། ། མཚན་མ་མེད་པའི་ཏིང་ངེ་འཛིན་བསྒོམས་པས་མཚན་མ་མེད་པའི་སྒོ་ཕྱེད་དོ། ། གཟུགས་ལ་སོགས་པ་རློམ་མེད་པ། ། རྣམ་བཞི་དེ་ནི་མཉམ་པ་ཉིད། ། ཅེས་གསུངས་པས། དེའི་སྐབས་སུ་རྟོག་པ་ལ་རློམ་པ་རྣམས་རྣམ་པ་ཐམས་ཅད་དུ་མི་དམིགས་ཞེས་གསུངས་སོ། ། ཐོབ་བྱའི་འབྲས་བུ་གཞན་ནས་འོངས་པའི་ཚུལ་དུ་སྨོན་པའང་། འབྲས་བུ་སྟོང་པ་ཉིད་དུ་རྟོགས་པས་འབྲས་བུ་ལ་སྨོན་པའང་སྤངས་ཏེ་སྨོན་པ་མེད་པའི་སྒོ་ཕྱེད་དོ། ། འདིར་གཞི་ལམ་འབྲས་བུ་གསུམ་དང་། ཏིང་ངེ་འཛིན་གསུམ་སྦྱར་ནས་གསུངས་པ་ནི་ཐེག་པ་ཆེན་པོའི་དབང་དུ་བྱས་པའི་ཚུལ་ལོ། །
རྣམ་ཐར་སྒོ་གསུམ་ཏིང་ངེ་འཛིན་བསྒོམ་པའི་ཚུལ་ལོ། ། རྣམ་ཐར་སྒོ་གསུམ་གྱི་ཏིང་ངེ་འཛིན་གསུམ་ལམ་ཤེས་ཀྱི་རྣམ་པར་བཤད་པ་ནི། ཐེག་པ་ཆེན་པོའི་ཚུལ་དང་སྦྱར་དགོས་སོ། ། གཞན་གྱིས་འབད་ཀྱང་རྟོགས་པར་དཀའ་བའི་དོན། ། རྣམ་ཐར་སྒོ་གསུམ་ཏིང་འཛིན་བསྒོམ་པའི་ཚུལ། ། ཚུལ་བཞིན་བཤད་པའི་དགེ་བ་གང་ཐོབ་དེས། ། འགྲོ་ཀུན་ཐེག་ཆེན་ལམ་ལ་འཇུག་པར་ཤོག ། ཅེས་ཐེག་པ་ཆེན་པོའི་རྣམ་ཐར་སྒོ་གསུམ་བསྒོམ་ཚུལ་ཐེག་ཆེན་ལམ་བཟང་ཞེས་བྱ་བ་འདི་ནི། རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་རབ་བྱུང་གི་ལོ་ས་ག་ཟླ་བ་ལ་སྦྱར་བའོ།། ༄༅། །སྭསྟི།
རྣམ་པར་ཐར་པའི་སྒོ་གསུམ་ལ་འཇུག་པའི་མན་ངག་སྙིང་པོ་རབ་གསལ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁྱེན་པ་ཉིན་བྱེད་དབང་པོའི་དཀྱིལ་འཁོར་གྱིས། ། མ་ལུས་ཤེས་བྱའི་ཚོགས་ཀུན་སྣང་བྱེད་ཅིང་། ། ཚད་མེད་ཐུགས་རྗེས་འགྲོ་བ་རྗེས་འཛིན་པ། ། ཐུབ་དབང་ཉི་མ་གཙུག་གི་ནོར་བུས་མཆོད། ། མི་ཤེས་མུན་པ་མ་ལུས་འཕྲོག་བྱེད་ཅིང་། ། ཡང་དག་དོན་གྱི་སྣང་བ་རབ་རྒྱས་པ། ། འགྲོ་བ་འདྲེན་མཛད་ཕྲིན་ལས་བླ་ན་མེད། ། རྒྱལ་སྲས་བྱེ་བའི་ཚོགས་ལ་མངོན་པར་བསྟོད། །
གསུང་རབ་ཀུན་ལས་ལེགས་པར་གསུངས་པའི་དོན། ། རྣམ་ཐར་སྒོ་གསུམ་བསྒོམ་པའི་མན་ངག་དག ། ལེགས་པར་རྟོགས་ནས་གཞན་ལ་ཕན་དོན་དུ། ། རིགས་པའི་ངག་གིས་རབ་ཏུ་གསལ་བར་བྱ། ། དེ་ལ་འདིར་བསྒོམ་བྱའི་ཏིང་ངེ་འཛིན་གསུམ་ནི། སྟོང་ཉིད་ཀྱི་ཏིང་ངེ་འཛིན། མཚན་མ་མེད་པའི་ཏིང་ངེ་འཛིན། སྨོན་པ་མེད་པའི་ཏིང་ངེ་འཛིན་ནོ། ། དང་པོ་སྟོང་པ་ཉིད་ཀྱི་ཏིང་ངེ་འཛིན་སྒོམ་ཚུལ་སྟོན་པ་ལ། གཞི་སྟོང་པ་ཉིད་གཏན་ལ་དབབ་དགོས་ཏེ།
གཞི་སྟོང་པ་ཉིད་དུ་རྟོགས་ན་བདེན་པར་འཛིན་པའི་མ་རིག་པ་བཟློག་པས་འཁོར་བ་བཟློག་པར་འགྱུར་བའི་ཕྱིར། སྟོང་ཉིད་བདུན་ཅུ་པ་ལས། ཡང་དག་རྣམ་པར་རྟོག་པ་གང་། ། དེ་ནི་སྟོན་པས་མ་རིག་གསུངས། ། ཞེས་པས་བདེན་འཛིན་ཉིད་ལ་མ་རིག་པར་བཤད་པས་ན།

བདེན་འཛིན་གྱི་གཉེན་པོ་སྟོང་པ་ཉིད་རྟོགས་དགོས་པའི་ཕྱིར་རོ། ། རྩ་བ་ཤེས་རབ་ལས། མ་རིག་འགགས་པར་འགྱུར་བ་ནི། ། ཤེས་པ་དེ་ཉིད་བསྒོམས་པས་སོ། ། ཞེས་སོ། ། གཉིས་པ་མཚན་མ་མེད་པའི་ཏིང་ངེ་འཛིན་སྟོན་པ་ལ། མཚན་མ་མེད་པ་ནི་འགོག་བདེན་དང་། ལམ་བདེན་གཉིས་ལ་བཤད་དེ། འགོག་བདེན་ནི་མཚན་མ་མེད་པའི་ངོ་བོ་དང་། ལམ་བདེན་ནི་མཚན་མའི་རྟོག་པ་སེལ་བའི་ཐབས་ཡིན་པའི་ཕྱིར། འགོག་པ་དང་ལམ་གྱི་བདེན་པའི་རྣམ་པ་བརྒྱད་བསྒོམ་པ་ལ།
མཚན་མ་མེད་པའི་ཏིང་ངེ་འཛིན་ཞེས་བཤད་དེ། མཚན་མ་མེད་པ་ལ་དམིགས་པའི་ཏིང་ངེ་འཛིན་ཡིན་པའི་ཕྱིར། དམིགས་ཡུལ་གྱི་སྒོ་ནས་མཚན་མ་མེད་པའི་ཏིང་ངེ་འཛིན་ཞེས་བཤད་དོ། ། སྡུག་བསྔལ་གྱི་བདེན་པའི་རྣམ་པ་གཉིས་དང་། ཀུན་འབྱུང་གི་བདེན་པའི་རྣམ་པ་བཞི་སྟེ། དྲུག་སྒོམ་པའི་ཏིང་ངེ་འཛིན་ལ། སྨོན་པ་མེད་པའི་ཏིང་ངེ་འཛིན་ཞེས་བཤད་དེ། སྨོན་བྱའི་གནས་མ་ཡིན་པ་འཁོར་བའི་ཆོས་ལ་དམིགས་པའི་ཕྱིར། སྡུག་བསྔལ་གྱི་བདེན་པའི་རྣམ་པ་མི་རྟག་པ་དང་། སྡུག་བསྔལ་བསྒོམས་པ་ནི།
ཚེ་འདི་ལས་བློ་ལོག་ནས་ཕྱི་མ་དོན་གཉེར་གྱི་བློ་བསྐྱེད་དགོས་པའི་ཆེད་དོ། ། འགོག་པ་དང་ལམ་གྱི་བདེན་པའི་རྣམ་པ་བརྒྱད་བསྒོམས་པ་ནི། ཐར་པའི་ཕན་ཡོན་མཐོང་བ་དང་། དེ་ཐོབ་པའི་ཐབས་ལ་འཇུག་དགོས་པར་ཤེས་པའི་ཕྱིར་བསྒོམ་དགོས་སོ། ། སྡུག་བསྔལ་གྱི་རྣམ་པ་གཉིས་དང་ཀུན་འབྱུང་གི་བདེན་པའི་རྣམ་པ་བཞི་སྒོམ་པ་ནི་འཁོར་བའི་ཉེས་དམིགས་ཤེས་པའི་དོན་ཏེ། འཁོར་བ་ལས་ངེས་པར་འབྱུང་བའི་བློ་བསྐྱེད་པའི་ཕྱིར་རོ། ། དམ་པ་རྒྱ་གར་གྱིས་ཀྱང་། འཁོར་བའི་ཆོས་ལ་ཡིད་འབྱུང་མ་ནུས་ན། ། སྡེ་སྣོད་མ་ལུས་ཤེས་ཀྱང་ཕན་མི་ཐོགས། ། ཞེས་གསུངས་སོ། །
མདོར་ན་སྟོང་པ་ཉིད་ཀྱི་ཏིང་ངེ་འཛིན་གྱིས་གཞི་བདེན་འཛིན་གྱི་གཉེན་པོར་སྟོང་པ་ཉིད་དུ་རྟོགས་ལ། མཚན་མ་མེད་པའི་ཏིང་ངེ་འཛིན་གྱིས་ལམ་ལ་མཚན་མར་འཛིན་པའང་གཅོད་དོ། ། འདི་གཉིས་ཀྱིས་ནི་ཡུལ་ལ་སྒྲོ་འདོགས་གཅོད་པའི་ཚུལ་དང་། ལམ་ལ་སྒྲོ་འདོགས་གཅོད་པའི་ཚུལ་གཉིས་བསྟན་ནོ། ། གསུམ་པ་སྨོན་པ་མེད་པའི་ཏིང་ངེ་འཛིན་སྒོམ་ཚུལ་སྟོན་པ་ལ། སྨོན་པ་མེད་པའི་ཏིང་ངེ་འཛིན་གྱིས་ནི། འཁོར་བའི་ཉེས་དམིགས་རྟོགས་ནས་ངེས་འབྱུང་གི་བློ་བསྐྱེད་པར་བྱེད་པའི་དོན་ནོ། ། ཏིང་ངེ་འཛིན་འདི་གསུམ་གྱིས་གཞི་དང་ལམ་དང་འབྲས་བུ་ལ་མཚན་མར་འཛིན་པའི་གཉེན་པོ་བྱེད་པའི་ཕྱིར་ན། གཉེན་པོའི་ལམ་ཞེས་བསྟན་ནོ། ། ཏིང་ངེ་འཛིན་ལ་སྒྲོ་འདོགས་གཅོད་པའི་ཕྱིར་དུ་མཚན་མ་མེད་པའི་ཏིང་ངེ་འཛིན་ཞེས་དམ་པས་བཤད་དེ།
གཞི་སྟོང་པ་ཉིད་དུ་རྟོགས་པ་དང་། ལམ་མཚན་མ་མེད་པར་རྟོགས་པ་དང་། འཁོར་བའི་ཆོས་ཀྱི་འབྲས་བུ་སྨོན་པ་མེད་པར་རྟོགས་པས་རྣམ་པར་ཐར་པའི་སྒོ་གསུམ་ཕྱེད་པ་ཡིན་ནོ། ། བརྒྱད་ཁྲི་བཞི་སྟོང་ཆོས་ཀྱི་ཕུང་པོའི་སྤྲིན། ། ལེགས་པར་བསྡུས་ནས་ཏིང་འཛིན་རྣམ་གསུམ་གྱིས། ། བསྒོམ་པའི་རིམ་པ་མ་ནོར་གསལ་བར་བཤད། ། དགེ་བས་འགྲོ་ཀུན་བྱང་ཆུབ་མྱུར་ཐོབ་ཤོག ། ཅེས་རྣམ་ཐར་སྒོ་གསུམ་ལ་འཇུག་པའི་མན་ངག་སྙིང་པོ་རབ་གསལ་ཞེས་བྱ་བ་འདི་ནི། ཐམས་ཅད་མཁྱེན་པ་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་རྣམ་བྱུང་གི་ལོ་ས་ག་ཟླ་བའི་དཀར་ཚེས་ལ་སྦྱར་བའོ།། ༄༅། །འགྲེལ་ཆུང་རྣམས་ཀྱི་སྐོར།
འཕགས་པ་ཐོག་མེད་ཀྱིས་མཛད་པའི་བསམ་གཏན་སྒྲོན་མེའི་དོན་བསྡུས་ནས་ཞི་གནས་སྒྲུབ་པའི་ཚུལ་བཞུགས་སོ། ། བླ་མ་དང་ལྷག་པའི་ལྷ་གངས་རིའི་མདོག་ཅན་ལ་ཕྱག་འཚལ་ལོ། ། རབ་ཞི་ཞི་བའི་ལམ་བཟང་སྟོན་མཛད་ཅིང་། ། ཚད་མེད་ཡོན་ཏན་འོད་ཀྱི་དྲྭ་བ་ཅན། ། འགྲོ་དྲུག་འདྲེན་མཛད་ཕྲིན་ལས་བླ་ན་མེད། ། འགྲོ་བའི་དེད་དཔོན་མཆོག་ལ་ཕྱག་འཚལ་ལོ། ། བྱམས་པས་རྗེས་བཟུང་འཕགས་པའི་གོ་འཕང་བརྙེས། ། གསུང་རབ་ཀུན་ལ་མི་འཇིགས་སྤོབས་པ་ཅན། ། འཇིག་རྟེན་ཀུན་ལ་ཕན་པའི་བདག་ཉིད་ཆེ། ། འཕགས་པ་ཐོགས་མེད་ཞབས་ལ་ཕྱག་འཚལ་ལོ། །
གང་གི་ཞལ་ལས་ལེགས་པར་འོང་བ་ཡི། ། བསམ་གཏན་སྒྲོན་མེ་ཞེས་བྱ་ཞི་གནས་ཀྱི། ། བསྒྲུབ་ཚུལ་ལེགས་པར་བཤད་པའི་རྗེས་འབྲངས་ནས། ། ཞི་གནས་སྒྲུབ་ཚུལ་ལེགས་པར་བཤད་པར་བྱ། འདིར་འཕགས་པ་ཐོགས་མེད་ཀྱིས་མཛད་པའི་བསམ་གཏན་སྒྲོན་མེའི་རྗེས་སུ་འབྲངས་ནས། ཞི་གནས་བསྒྲུབ་པའི་ཚུལ་ལ་བཞི་སྟེ། ཞི་གནས་ཀྱི་མི་མཐུན་པའི་ཕྱོགས་ངོས་བཟུང་བ། གཉེན་པོའི་རབ་ཏུ་དབྱེ་བ། སྤང་གཉེན་སྦྱར་ནས་བསྟན་པ། དེ་ལས་ཐོབ་པའི་འབྲས་བུའོ། །
དང་པོ་ལ་ལྔ་སྟེ། དབུས་མཐའ་ལས། ལེ་ལོ་དང་ནི་གདམས་ངག་རྣམས། ། བརྗེད་དང་བྱིང་དང་རྒོད་པ་དང་། ། འདུ་མི་བྱེད་དང་འདུ་བྱེད་དེ། ། འདི་དག་ཉེས་པ་ལྔར་འདོད་དོ། ། ཞེས་གསུངས་པ་ལྟར་རོ། ། ལེ་ལོས་ནི་དང་པོ་ཏིང་ངེ་འཛིན་ལ་འཇུག་པའི་གེགས་བྱེད་དོ། ། གདམས་ངག་བརྗེད་པས་ནི་བསྒོམ་བྱའི་དོན་ཤེས་པའི་གེགས་བྱེད་པས་ཏིང་ངེ་འཛིན་ལ་མཉམ་པར་འཇོག་མི་ནུས་སོ། ། འདི་གཉིས་ཀྱིས་ནི་ཏིང་ངེ་འཛིན་གྱི་སྦྱོར་བ་ལ་སྒྲིབ་བོ། །
བྱིང་བས་ནི་ཏིང་ངེ་འཛིན་གྱི་དམིགས་པ་མི་གསལ་བར་བྱེད་ལ། རྒོད་པས་ནི་དམིགས་པ་གསལ་ཡང་དེ་ལས་གཞན་དུ་གཡེང་བར་བྱེད་དོ། ། འདི་གཉིས་ཀྱིས་ནི་ཏིང་ངེ་འཛིན་གྱི་དངོས་གཞི་ལ་སྒྲིབ་བོ། ། བྱིང་རྒོད་གཉིས་བྱུང་བའི་དུས་སུ་གཉེན་པོ་མངོན་པར་འདུ་མི་བྱེད་པ་ནི་མི་མཐུན་ཕྱོགས་ཀྱི་དབང་དུ་སོང་ནས་མཉམ་བཞག་གི་ཏིང་ངེ་འཛིན་ལས་ཉམས་པར་འགྱུར་རོ། ། ཏིང་ངེ་འཛིན་གསལ་བའི་དུས་སུ་མི་མཐུན་ཕྱོགས་འབྱུང་གིས་དྭོགས་ནས་གཉེན་པོ་ཧ་ཅང་མངོན་པར་འདུ་བྱེད་ན། ཏིང་ངེ་འཛིན་སྐྱོན་མེད་ཀྱི་ངང་དེ་ལས་གཞན་དུ་གཡེང་བའི་ཕྱིར། དེ་ཡང་སྐྱོན་ཡིན་ནོ། ། འདི་གཉིས་ཀྱིས་ནི་མཇུག་ཏུ་ཏིང་ངེ་འཛིན་ཁྱད་པར་དུ་འགྲོ་བ་ལ་གེགས་བྱེད་དོ། ། གཉིས་པ་གཉེན་པོའི་རབ་ཏུ་དབྱེ་བ་ལ་བརྒྱད་དེ། དད་པ་དང་།
འདུན་པ་དང་། བརྩོན་འགྲུས་དང་། ཤིན་ཏུ་སྦྱངས་པ་དང་། དྲན་པ་དང་། ཤེས་བཞིན་དང་། སེམས་པ་དང་། བཏང་སྙོམས་སོ། ། དང་པོ་ནི། ཏིང་ངེ་འཛིན་ལ་གོམས་པར་བྱས་ནས་རྫུ་འཕྲུལ་ལ་སོགས་པའི་ཡོན་ཏན་འབྱུང་བར་ཡིད་ཆེས་པའི་དད་པའོ། ། གཉིས་པ་འདུན་པ་ནི།
ཏིང་ངེ་འཛིན་ལ་སྤྲོ་བས་འཇུག་པའོ། ། གསུམ་པ་བརྩོན་འགྲུས་ནི་ཏིང་ངེ་འཛིན་ལ་མཉམ་པར་བཞག་པའི་རྒྱུན་སྲིང་བར་བྱེད་དོ། ། བཞི་པ་ཤིན་ཏུ་སྦྱངས་པ་ནི་ཏིང་ངེ་འཛིན་གྱི་ཕན་ཡོན་ཏེ། ཏིང་ངེ་འཛིན་ལ་མཉམ་པར་བཞག་པས་ལུས་སེམས་ཤིན་ཏུ་སྦྱངས་པས་དགའ་བདེ་ཐོབ་ནས། ཏིང་ངེ་འཛིན་བསྒོམ་པ་ལས་བཟློག་པར་མི་འགྱུར་རོ། ། ལྔ་པ་དྲན་པས་ནི། ཏིང་ངེ་འཛིན་གྱི་དམིགས་པ་རྣམས་མི་བརྗེད་པར་བྱེད་པའོ། ། དྲུག་པ་ཤེས་བཞིན་གྱིས་ནི། བྱིང་རྒོད་གཉིས་བྱུང་ངམ་མ་བྱུང་ལྟ་བའི་བྱ་ར་བའི་ཚུལ་དུ་བྱས་ནས་མི་མཐུན་ཕྱོགས་ནམ་བྱུང་དུས་སུ་རིག་པར་བྱེད་དོ། ། བདུན་པ་སེམས་པས་ནི།
མི་མཐུན་ཕྱོགས་བྱུང་ན་དེའི་གཉེན་པོར་སེམས་བདེ་བླག་ཏུ་འཇུག་པར་བྱེད་དོ། ། བརྒྱད་པ་བཏང་སྙོམས་ཀྱིས་ནི། བྱིང་རྒོད་གཉིས་ཀྱི་མཐར་མ་ལྷུང་བར་ཏིང་ངེ་འཛིན་གསལ་བའི་ངང་ལ་གནས་པ་དེ་ལས་གཞན་དུ་མི་གཏོང་བར་ལྷུན་གྱིས་གྲུབ་པར་བྱེད་དོ། ། གསུམ་པ་སྤང་བྱ་དང་གཉེན་པོ་གཉིས་སྦྱར་ནས་བཤད་པ་ལ། དད་པ་དང་། འདུན་པ་དང་། བརྩོན་འགྲུས་དང་། ཤིན་ཏུ་སྦྱངས་པས་ནི་ལེ་ལོའི་གཉེན་པོ་བྱེད་དོ། ། འདི་བཞིས་ནི་ཏིང་ངེ་འཛིན་ལ་ཡིད་ཆེས་ཏེ་སྤྲོ་བས་འཇུག་པའི་ཕྱིར་རོ། ། དྲན་པས་ནི།
གདམ་ངག་བརྗེད་པའི་གཉེན་པོ་བྱེད་དེ། གདམ་ངག་གི་དོན་མི་བརྗེད་པར་འཛིན་པའི་ཕྱིར་རོ། ། ཤེས་བཞིན་གྱིས་ནི། བྱིང་རྒོད་ཀྱི་གཉེན་པོ་བྱེད་དེ། དེ་གཉིས་ཀྱི་སྐྱོན་རིག་ནས་དེ་མ་ཐག་ཏུ་སེལ་བར་བྱེད་པའི་ཕྱིར་རོ། ། སེམས་པས་ནི། འདུ་མི་བྱེད་པའི་གཉེན་པོ་བྱེད་དེ། གཉེན་པོ་བདེ་བླག་ཏུ་འདུ་བྱེད་པའི་ཕྱིར་རོ། ། བཏང་སྙོམས་ཀྱིས་ནི། བྱིང་རྒོད་མེད་པའི་ངང་ནས་གཞན་དུ་མི་གཏོང་བར་ལྷུན་གྲུབ་ཀྱི་ཚུལ་དུ་གནས་པར་བྱེད་དོ། །
དེ་ལྟར་ཡང་དབུས་མཐའ་ལས། ། ཉེས་པ་ལྔ་སྤོང་འདུ་བྱེད་བརྒྱད། ། སྤོང་བའི་རྒྱུ་ལས་བྱུང་བ་འོ། ། ཞེས་གསུངས་པ་ལྟར་རོ། ། བཞི་པ་དེ་ལས་ཐོབ་པའི་འབྲས་བུ་ནི། ལྷག་མཐོང་མཐར་ཕྱིན་པར་བྱེད་ཅིང་། རྫུ་འཕྲུལ་གྱི་མངོན་ཤེས་སོགས་ཐོབ་པར་བྱེད་དོ། ། ཏིང་ངེ་འཛིན་གྱི་དངོས་གཞི་སྒོམ་པའི་ཚུལ་རྒྱས་པར་ནི། སེམས་གནས་པའི་ཐབས་དགུས་བསྟན་ཏེ། ནང་ཉིད་ལ་སེམས་འཇོག་པ་དང་།
རྒྱུན་དུ་འཇོག་པ་དང་། དམིགས་པ་ལ་སེམས་གླན་ཏེ་འཇོག་པ་དང་། ཉེ་བར་འཇོག་པ་དང་། འདུལ་བར་བྱེད་པ་དང་། ཞི་བར་བྱེད་པ་དང་། རྣམ་པར་ཞི་བར་བྱེད་པ་དང་། ཟུང་འཇུག་ལ་འབད་པར་བྱེད་པ་དང་། མཉམ་པར་ཟུང་དུ་འཇོག་པའོ། ། དང་པོས་ནི། ཐོག་མར་གང་སྒོམ་པར་འདོད་པའི་དོན་ལས་སེམས་གཞན་དུ་མི་འཕྲོ་བར་དེ་ཉིད་དུ་འཇོག་པའོ། །
གཉིས་པས་ནི། དམིགས་པ་ལ་སེམས་འཇོག་པ་ཙམ་དུ་མ་ཟད་རྒྱུན་བསྲིངས་ནས་འཇོག་པའོ། ། གསུམ་པས་ནི། གལ་ཏེ་དམིགས་པ་ལས་སེམས་གཞན་དུ་འཕྲོ་ནའང་། དེ་མ་ཐག་སེམས་ནང་དུ་བཀུག་ནས་དམིགས་པ་ལ་སེམས་གླན་ནས་འཇོག་པའོ། ། བཞི་པས་ནི། སེམས་ཕྱིར་འཕྲོས་པ་དེ་རིང་དུ་མི་འཇོག་པར་ཉེ་བར་ནང་དུ་དམིགས་པ་ལ་འཇོག་པའོ། ། ལྔ་པས་ནི། མི་མཐུན་ཕྱོགས་འདུལ་བར་བྱེད་པའོ། ། དྲུག་པས་ནི།
མི་མཐུན་ཕྱོགས་རགས་པ་ཞི་བར་བྱེད་པའོ། ། བདུན་པས་ནི། མི་མཐུན་ཕྱོགས་ཕྲ་མོའང་ཞི་བར་བྱེད་དོ། ། བརྒྱད་པས་ནི། མི་མཐུན་ཕྱོགས་ལྡང་བ་མེད་པའི་ཚུལ་དུ་ཞི་བར་བྱེད་དོ། ། དགུ་པས་ནི། བྱིང་རྒོད་བསལ་ནས་བྱིང་རྒོད་མེད་པའི་ངང་ལ་ལྷུན་གྱིས་གྲུབ་པར་འཇོག་པ་ཡིན་ནོ། ། འདི་དགུ་ནི་མངོན་པ་ཀུན་ལས་བཏུས་པའི་ལུགས་བཞིན་བཤད་པ་ཡིན་ནོ། ། ཏིང་ངེ་འཛིན་གྱི་དབྱེ་བ་མཐའ་ཡས་པ་ཡོད་ཀྱང་གང་ཞི་གནས་བསྒོམ་པར་འདོད་པའི་དམིགས་པ་དེ་ཐམས་ཅད་ལ་འདི་དག་སྦྱར་ནས་བསྒོམ་པར་བྱའོ། ། ཞེས་སློབ་དཔོན་ཀ་མ་ལ་ཤཱི་ལའི་སྒོམ་རིམ་དུ་གསུངས་སོ། །
ཞི་གནས་བསྒོམ་པར་འདོད་པ་མང་ན་ཡང་། ། འདི་འདྲའི་མན་ངག་རྨད་བྱུང་མེད་པ་རྣམས། ། རིང་དུ་བསྒོམས་ཀྱང་ངལ་བ་དོན་མེད་ཡིན། ། དེ་ཕྱིར་འདི་ལ་འབད་ནས་འཇུག་པར་རིགས། ། ཚུལ་འདི་བཤད་པའི་དགེ་ཚོགས་རྒྱ་ཆེན་དེས། ། ཕ་མས་གཙོ་བྱས་མཐའ་ཡས་འགྲོ་བ་རྣམས། ། སྲིད་པའི་རྒྱ་མཚོ་ཆེ་ལས་མྱུར་བརྒལ་ཏེ། ། བླ་མེད་ཐར་པའི་གླིང་དུ་བགྲོད་པར་ཤོག ། ཅེས་འཕགས་པ་ཐོགས་མེད་ཀྱིས་མཛད་པའི་བསམ་གཏན་སྒྲོན་མེའི་དོན་བསྡུས་ནས་གསལ་བར་བཤད་པ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དབོའི་ཟླ་བ་ལ་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །གྲུབ་ཆེན་ནག་པོ་པས་མཛད་པའི་དབུ་མ་རྟེན་ཅིང་འབྲེལ་བར་འབྱུང་བའི་དོན་སྒོམ་པའི་རིམ་པ།
ཞི་གནས་དང་ལྷག་མཐོང་དང་སྤྱོད་པའི་ཆ་རྣམས་བསྡུས་ཏེ་གསལ་བར་སྟོན་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དབང་པོ་ཉེ་བར་ཞི་བའི་ཐབས་ལ་མཁས། ། མི་འཇིགས་བཞི་ཡི་དཔུང་ཚོགས་རབ་བརྙེས་ནས། ། བདུད་ཀྱི་དཔུང་ཚོགས་རབ་ཏུ་འཇོམས་མཛད་པ། ། རྒྱལ་བའི་དབང་པོ་མཆོག་ལ་ཕྱག་འཚལ་ལོ། ། ཟབ་ཅིང་དྲི་མ་མེད་པའི་བློ་མངའ་བས། ། སྐལ་ལྡན་གདུལ་བྱ་གྲངས་མེད་མཐའ་ཡས་ལ། ། རྟེན་འབྲེལ་ཟབ་མོའི་ལམ་མཆོག་སྟོན་མཛད་པ། ། གྲུབ་ཆེན་ནག་པོ་པ་ལ་ཕྱག་འཚལ་ལོ། །
འདིར་དབུ་མ་རྟེན་ཅིང་འབྲེལ་པར་འབྱུང་བའི་སྙིང་པོའི་དོན་བསྡུས་ཏེ་བཤད་པ་ལ་ཐོག་མར་རྩོམ་པར་དམ་བཅའ་བ་ནི། རྟེན་ཅིང་འབྲེལ་པར་འབྱུང་བ་ཡི། ། དོན་ནི་བདག་གིས་བཤད་པར་བྱ། ། ཞེས་པ་སྟེ། སློབ་དཔོན་འཕགས་པ་ཀླུ་སྒྲུབ་ཀྱིས་རྟེན་འབྲེལ་ཟབ་མོའི་སྒོ་ནས་དབུ་མའི་དོན་སྟོན་པ་གཙོ་བོར་མཛད་པའི་རྗེས་སུ་འབྲངས་ནས་རྟེན་འབྲེལ་ཟབ་མོའི་དོན་བདག་གིས་བཤད་པར་བྱའོ། ། ཞེས་པའི་དོན་ནོ། ། རྟེན་ཅིང་འབྲེལ་པར་འབྱུང་བའི་གཏན་ཚིགས་ཀྱིས་བདེན་པའི་དངོས་པོ་མེད་པར་སྟོན་པ་ནི། ཕྱི་ནང་གི་སྣང་བའི་དངོས་པོ་ཐམས་ཅད་ནི་རང་བཞིན་དང་ངོ་བོ་ཉིད་ཀྱིས་སྟོང་པར་རིག་པར་བྱ་སྟེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། དཔེར་ན་སྒྱུ་མའི་རྟ་དང་གླང་པོ་ཇི་ལྟ་བ་བཞིན་ཡིན་ནོ། །
འདི་དག་གི་དོན་ལེགས་པར་བཤད་པ་ནི། སོ་སོ་སྐྱེ་བོ་ཕྱི་ནང་གི་དངོས་པོ་ལ་བདེན་པར་འཛིན་པ་ཡིན་པས། བདེན་འཛིན་དེ་བཟློག་པའི་ཕྱིར་དུ་ཕྱི་ནང་གི་དངོས་པོ་འདི་དག་ཆོས་ཅན་དུ་བཟུང་ནས། དེ་ངོ་བོ་ཉིད་ཀྱིས་སྟོང་ཞེས་བྱའོ། ། དེའི་དོན་ནི། ངོ་བོ་ཉིད་ནི་གཞན་གྱིས་མ་བཅོས་པ། གཞན་ལ་ལྟོས་པ་མེད་པར་རང་རྐྱ་ཐུབ་པའི་ཚུལ་གྱིས་གནས་པ། ཆོས་གཞན་གྱི་དབང་གིས་གནས་སྐབས་གཞན་དུ་འགྱུར་དུ་མེད་པར་གནས་པ་ཞིག་ལ་ཟེར་བ་ཡིན་ཏེ། རྩ་བ་ཤེས་རབ་ལས། རང་བཞིན་དང་ནི་བཅོས་མིན་དང་། །
གཞན་ལ་ལྟོས་པ་མེད་པ་ཡིན། ། ཞེས་པ་དང་། ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ། ། ཞེས་པ་སྟེ། དོན་གསུམ་པོ་འདི་དང་ལྡན་པ་ཞིག་ལ་རང་བཞིན་ཞེས་འཇིག་རྟེན་ན་མཐུན་པར་གྲགས་པ་དང་། མཐུན་པར་བརྗོད་པའོ། ། རྟེན་ཅིང་འབྲེལ་པར་འབྱུང་བའི་གཏན་ཚིགས་འདི་ནི། རྟག་ཆད་གཉིས་ཀའི་གཉེན་པོ་བྱེད་པས་འདི་ལས་དབུ་མའི་དོན་རྟོགས་པར་འགྱུར་རོ། ། རྟག་ཆད་ཀྱི་གཉེན་པོ་བྱེད་ཚུལ་ནི་རྟེན་ཅིང་འབྲེལ་པར་འབྱུང་བའི་སྣང་ཆ་ནས་ཆད་པའི་མཐའ་སྤོང་ལ།
ངོ་བོ་ཉིད་ཀྱིས་སྟོང་པའི་ཆ་ནས་རྟག་པའི་སྐྱོན་སྤོང་ངོ་། ། རྟེན་ཅིང་འབྲེལ་པར་འབྱུང་བ་དང་། ངོ་བོ་ཉིད་ཀྱིས་གྲུབ་པ་འགལ་བའི་ཕྱིར། གཏན་ཚིགས་འགལ་བའི་སྐྱོན་མེད་དོ། ། ངོ་བོ་ཉིད་ཀྱིས་གྲུབ་པར་མངོན་སུམ་གྱིས་མཐོང་ངོ་སྙམ་ན། ཐོག་མ་མེད་པ་ནས་གོམས་པའི་བདེན་འཛིན་གྱི་བག་ཆགས་ཀྱི་དབང་གིས་བདེན་པར་སྣང་བ་ཙམ་ཡིན་གྱི། བདེན་པར་གྲུབ་པ་མེད་དོ། ། རྩ་བ་ཤེས་རབ་ལས། འབྱུང་བ་དང་ནི་འཇིག་པ་དག ། མཐོང་ངོ་སྙམ་དུ་ཁྱོད་སེམས་ན། །
འབྱུང་བ་དང་ནི་འཇིག་པ་དག ། གཏི་མུག་ཉིད་ཀྱིས་མཐོང་བ་ཡིན། ། ཞེས་སོ། ། རྟེན་འབྲེལ་གྱི་རྟགས་ཀྱིས་རྟག་ཆད་ཀྱི་སྐྱོན་ཇི་ལྟར་སྤོང་ཞེ་ན། རྟེན་འབྲེལ་རྟོགས་པ་ལས། ངོ་བོ་ཉིད་ཀྱིས་མ་གྲུབ་པར་ཁོང་དུ་ཆུད་ལ། དངོས་པོ་རང་བཞིན་གྱིས་མ་གྲུབ་པར་ཁས་བླངས་ན་རྟག་ཆད་ཀྱི་སྐྱོན་འབྱུང་སྟེ། རྩ་ཤེས་ལས། དངོས་པོ་ཡོད་པར་ཁས་བླངས་ན། ། རྟག་དང་ཆད་པར་ལྟ་བ་ནི། །
ཐལ་བར་འགྱུར་ཏེ་དངོས་དེ་ནི། ། རྟག་དང་མི་རྟག་འགྱུར་ཕྱིར་རོ། ། ཞེས་སོ། ། དཔེ་དོན་སྦྱར་བའི་ཚུལ་ནི། སྒྱུ་མ་མཁན་གྱིས་སྤྲུལ་པའི་རྟ་གླང་དེ། རྟ་གླང་ཇི་ལྟ་བ་བཞིན་དུ་སྣང་ཡང་། རྟ་གླང་གི་ངོ་བོར་ཅུང་ཟད་ཀྱང་མེད་དོ། ། དཔེ་དེ་བཞིན་དུ་ཕྱི་ནང་གི་དངོས་པོ་རྣམས་ངོ་བོ་ཉིད་ཀྱིས་གྲུབ་པར་སྣང་ཡང་། སྣང་བའི་དུས་ཉིད་ནས་ངོ་བོ་ཉིད་ཀྱིས་གྲུབ་པ་ཅུང་ཟད་ཀྱང་མེད་དོ། ། དཔེ་དོན་སྦྱར་བའི་ཚུལ་ལ་མཁས་དགོས་ཏེ།
དཔེ་ལེན་མ་ཤེས་ན་དོན་ལོག་པར་འགྱུར་བའི་ཕྱིར་རོ། ། ཞེས་ཇོ་བོ་རྗེས་གསུངས་སོ། ། རང་བཞིན་མེད་པའི་དཔེ་གཞན་ཡང་། ཆུ་ནང་དུ་ཟླ་བར་སྣང་བའི་དུས་དེ་ཉིད་ནས་ཟླ་བའི་ངོ་བོའམ་རང་བཞིན་ནམ། མཚན་ཉིད་དུ་གྲུབ་པ་ཅུང་ཟད་ཀྱང་མེད་པས། སྣང་ལ་རང་བཞིན་མེད་པ་ཞེས་པའི་དོན་ཡང་འདི་ཡིན་པས། གཞན་དུ་སྣང་ལ་རང་བཞིན་མེད་པ་ཞེས་པའི་ཚིག་བརྗོད་པ་ཙམ་གྱིས་དོན་ཁོང་དུ་ཆུད་པར་མི་འགྱུར་བས་དོན་ལ་སེམས་པ་ཤིན་ཏུ་གལ་ཆེའོ། ། དེའི་ཕྱིར་ན་རྟེན་འབྲེལ་གྱི་གཏན་ཚིགས་འདིས་རྟག་ཆད་གཉིས་ཀའི་གཉེན་པོ་བྱེད་པའི་ཕྱིར། སློབ་དཔོན་ཟླ་བ་གྲགས་པས་ཀྱང་། དེ་ཕྱིར་རྟེན་འབྱུང་རིགས་པ་འདི་ཡིས་ནི། །
ལྟ་ངན་དྲྭ་བ་མཐའ་དག་གཅོད་པར་བྱེད། ། ཅེས་གསུངས་སོ། ། མ་དཔྱད་པའི་ངོ་ན་སྐྱེ་བ་ཡོད་པར་སྣང་ཡང་། རིག་པ་འདིས་རྣམ་པར་མ་དཔྱད་པ་ན་སྐྱེ་བ་མེད་པ་དེའི་ཕྱིར་ན་དོན་དམ་པར་སྐྱེ་བ་མེད་ཅེས་བྱའོ། ། དོན་དམ་པར་སྐྱེ་བ་མེད་པ་དེའི་ཕྱིར་ན་སྐྱེ་བ་མེད་པའི་དོན་སེམས་ལ་བཞག་གོ ། འདིས་མེད་པར་བསྟན་ནས། སྣང་བ་རང་བཞིན་མེད་པར་རྟོགས་པའི་དོན་དེ་ཉིད་རྣམ་པར་མི་རྟོག་པའི་སེམས་ཀྱིས་བསྒོམ་པར་བྱའོ། ། མི་རྟོག་པའི་སེམས་ཀྱིས་བསྒོམ་ཞེས་གསུངས་པ་ནི། གྲོགས་སུ་ཞི་གནས་བསྒོམ་དགོས་ཞེས་དོན་ནོ། བསྒོམ་པའི་འབྲས་བུས་ནི།
སྒྲིབ་གཉིས་སྤངས་པ་དང་། གནས་ཚུལ་རྟོགས་པའི་ཡེ་ཤེས་མཐར་ཕྱིན་པ་འགྲུབ་བོ། ། ལྷག་མཐོང་གི་སྒོམ་ཚུལ་བསྟན་ནས། ཞི་གནས་ཀྱི་སྒོམ་ཚུལ་ནི། ཐོག་མར་ཞི་གནས་ཀྱི་མི་མཐུན་ཕྱོགས་ངོས་ཟིན་པར་བྱས་ནས་སྤོང་དགོས་པའི་ཕྱིར། མི་མཐུན་ཕྱོགས་བསྟན་པ་ནི། མི་མཐུན་ཕྱོགས་ནི་རྣམ་པ་དྲུག ། ཅེས་སོ། དྲུག་གང་ཞེ་ན། ཏིང་ངེ་འཛིན་ལ་འཇུག་པར་མི་འདོད་པའི་ལེ་ལོ་དང་།
ཏིང་ངེ་འཛིན་ལ་འཇུག་པར་འདོད་ཀྱང་གདམས་ངག་བརྗེད་ནས་བསྒོམ་བྱའི་དམིགས་པ་བརྗེད་པ་སྟེ། འདི་གཉིས་ཀྱིས་ཏིང་ངེ་འཛིན་གྱི་སྦྱོར་བའི་གནས་སྐབས་ལ་སྒྲིབ་བོ། ། ཏིང་ངེ་འཛིན་བསྒོམས་ཀྱང་དམིགས་པ་མི་གསལ་བའི་བྱིང་བ་དང་། དམིགས་པ་ལས་སེམས་ཕྱིར་འཕྲོ་བའི་རྒོད་པ་སྟེ། འདི་གཉིས་ཀྱིས་ཏིང་ངེ་འཛིན་གྱི་དངོས་གཞི་ལ་སྒྲིབ་བོ། ། བྱིང་རྒོད་གཉིས་བྱུང་ཡང་། དེ་སེལ་བའི་གཉེན་པོ་མི་རྩོལ་བ་དང་། བྱིང་རྒོད་ཞི་ནས་ཏིང་ངེ་འཛིན་གསལ་བའི་གནས་སྐབས་སུ་སྔར་གྱི་ཏིང་ངེ་འཛིན་གྱི་རྒྱུན་བཅད་ནས། བྱིང་རྒོད་བྱུང་དྭོགས་པའམ། གཉེན་པོ་ལ་ཧ་ཅང་རྩོལ་བའོ། །
འདི་གཉིས་ཀྱིས་ཏིང་ངེ་འཛིན་ཁྱད་པར་དུ་འགྲོ་བའི་གེགས་བྱེད་དོ། ། མི་མཐུན་ཕྱོགས་དེ་དག་སྤོང་བའི་གཉེན་པོ་བརྒྱད་ཡང་དང་ཡང་དུ་བསྒོམས་པར་བྱ་ཞེས་པ་སྟེ། དད་པ་དང་། འདུན་པ་དང་། བརྩོན་འགྲུས་དང་། ཤིན་ཏུ་སྦྱངས་པ་བཞིས་ནི་ལེ་ལོའི་གཉེན་པོ་བྱེད་དོ། ། དད་པས་ནི་ཏིང་ངེ་འཛིན་ལ་ཡིད་ཆེས་ནས་ཏིང་ངེ་འཛིན་ལ་འཇུག་པའི་རྒྱུ་བྱེད་དོ། ། འདུན་པས་ནི་ཏིང་ངེ་འཛིན་ལ་སྤྲོ་བ་མྱུར་དུ་འཇུག་གོ ། བརྩོན་འགྲུས་ཀྱིས་ནི་ཏིང་ངེ་འཛིན་ལ་མཉམ་པར་བཞག་ནས་རྒྱུན་སྲིང་བར་བྱེད་དོ། ། ཤིན་ཏུ་སྦྱངས་པས་ནི་ཏིང་ངེ་འཛིན་ལ་བདེ་བ་ཐོབ་པས་ཕྱིར་མི་ལྡོག་པར་བྱེད་དོ། །
འདི་བཞིས་ནི་ལེ་ལོའི་གཉེན་པོ་བྱེད་དོ། ། ཤེས་བཞིན་གྱིས་ནི་ཏིང་ངེ་འཛིན་གྱི་མི་མཐུན་ཕྱོགས་བྱིང་རྒོད་བྱུང་མ་བྱུང་རྟོགས་པར་བྱེད་དོ། ། སེམས་པས་ནི་གལ་ཏེ་མི་མཐུན་ཕྱོགས་བྱུང་ན་གཉེན་པོ་ལ་སེམས་ཡང་དང་ཡང་དུ་འཇུག་པར་བྱེད་དོ། ། བཏང་སྙོམས་ཀྱིས་ནི། བྱིང་རྒོད་ཞི་བའི་གནས་སྐབས་ལ་སེམས་རྒྱུན་དུ་གནས་པར་བྱེད་དོ། ། འདི་བཞིས་ནི། ཏིང་ངེ་འཛིན་གོང་ནས་གོང་དུ་ཁྱད་པར་དུ་འགྲོ་བར་བྱེད་དོ། ། འདིས་ནི། དེ་སྤོང་བ་ཡི་གཉེན་པོ་བརྒྱད། ། ཡང་དང་ཡང་དུ་བསྒོམ་པར་བྱ། །
ཞེས་པའི་དོན་ཡིན་ནོ། ། མཉམ་བཞག་ཏུ་ཞི་གནས་དང་ལྷག་མཐོང་སྒོམ་ཚུལ་བསྟན་ནས། རྗེས་ཐོབ་ཀྱི་གནས་སྐབས་སུ་ཕ་རོལ་ཏུ་ཕྱིན་པ་དྲུག་གི་སྤྱོད་པ་སྤྱད་པས་གནས་པར་བྱའོ། ། ཏིང་ངེ་འཛིན་གང་དུ་བསྒོམ་པའི་གནས་བསྟན་པ་ནི། གཡེང་བ་ཐམས་ཅད་སྤངས་ནས་ནི། ། དགོན་པ་རུ་ནི་གནས་པར་བྱ། ། ཞེས་སོ། ། ང་རྒྱལ་ནི། རྩ་ཉོན་དྲུག་གི་གཅིག་ཡིན་པས། དེ་སྤོང་དགོས་པར་བསྟན་པ་ནི།
ང་རྒྱལ་ཐམས་ཅད་སྤངས་ནས་ནི། ། དམན་པའི་སེམས་དང་ལྡན་པར་བྱ། ། ཞེས་པ་སྟེ། རྗེ་དམ་པ་རྒྱ་གར་གྱིས། མཆོག་ཏུ་འཛིན་པ་བྱུང་ན་བདུད་ཀྱིས་བསླུས། ། ཞེས་གསུངས་པ་ལྟར་རོ། ། རྣལ་འབྱོར་པས་མཐུན་རྐྱེན་གྱི་རྫས་ཇི་ལྟ་བུ་ལ་སྤྱོད་དགོས་སྙམ་ན། གཞན་ལ་ཆེ་ཆེར་མི་མཁོ་བའི་དམན་པའི་རྫས་བདག་གི་མཐུན་རྐྱེན་ལ་དགོས་པའི་དོན་དུ་བཟུང་ངོ་། ། འདི་དག་གིས་ནི་མན་ངག་གི་གནད་ཀྱི་དོན་ཚང་ལ་མ་ནོར་བར་བསྡུས་ཏེ་བསྟན་ནོ། ། གསུང་རབ་ཀུན་གྱི་གནད་ཀྱི་སྙིང་པོའི་དོན། །
ལེགས་པར་བསྡུས་ནས་བརྩེ་བས་བཤད་པ་འདིའི། ། དགེ་བ་གང་དེས་མཐའ་ཡས་འགྲོ་བ་ཀུན། ། རྫོགས་པའི་སངས་རྒྱས་མྱུར་དུ་ཐོབ་གྱུར་ཅིག ། ཅེས་དམ་པ་རྒྱ་གར་གྱི་སློབ་དཔོན་མཁས་གྲུབ་ཆེན་པོ་ནག་པོ་པས་མཛད་པའི་དབུ་མ་རྟེན་ཅིང་འབྲེལ་པར་འབྱུང་བའི་དོན་གྱི་འགྲེལ་པ། སྒོམ་པའི་རིམ་པ་ལེགས་པར་བཤད་པ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་རབ་བྱུང་གི་ལོ་ས་ག་ཟླ་བ་ལ་སྦྱར་བའོ།། ༄༅། །གྲུབ་ཆེན་ནག་པོ་པས་མཛད་པའི་དབུ་མ་རྟེན་ཅིང་འབྲེལ་བར་འབྱུང་བའི་དོན་སྒོམ་པའི་རིམ་པ། ཞི་གནས་དང་ལྷག་མཐོང་དང་སྤྱོད་པའི་ཆ་རྣམས་བསྡུས་ཏེ་གསལ་བར་སྟོན་པ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དབང་པོ་ཉེ་བར་ཞི་བའི་ཐབས་ལ་མཁས། ། མི་འཇིགས་བཞི་ཡི་དཔུང་ཚོགས་རབ་བརྙེས་ནས། །
བདུད་ཀྱི་དཔུང་ཚོགས་རབ་ཏུ་འཇོམས་མཛད་པ། ། རྒྱལ་བའི་དབང་པོ་མཆོག་ལ་ཕྱག་འཚལ་ལོ། ། ཟབ་ཅིང་དྲི་མ་མེད་པའི་བློ་མངའ་བས། ། སྐལ་ལྡན་གདུལ་བྱ་གྲངས་མེད་མཐའ་ཡས་ལ། ། རྟེན་འབྲེལ་ཟབ་མོའི་ལམ་མཆོག་སྟོན་མཛད་པ། ། གྲུབ་ཆེན་ནག་པོ་པ་ལ་ཕྱག་འཚལ་ལོ། ། འདིར་དབུ་མ་རྟེན་ཅིང་འབྲེལ་པར་འབྱུང་བའི་སྙིང་པོའི་དོན་བསྡུས་ཏེ་བཤད་པ་ལ་ཐོག་མར་རྩོམ་པར་དམ་བཅའ་བ་ནི། རྟེན་ཅིང་འབྲེལ་པར་འབྱུང་བ་ཡི། ། དོན་ནི་བདག་གིས་བཤད་པར་བྱ། ། ཞེས་པ་སྟེ།
སློབ་དཔོན་འཕགས་པ་ཀླུ་སྒྲུབ་ཀྱིས་རྟེན་འབྲེལ་ཟབ་མོའི་སྒོ་ནས་དབུ་མའི་དོན་སྟོན་པ་གཙོ་བོར་མཛད་པའི་རྗེས་སུ་འབྲངས་ནས་རྟེན་འབྲེལ་ཟབ་མོའི་དོན་བདག་གིས་བཤད་པར་བྱའོ། ། ཞེས་པའི་དོན་ནོ། ། རྟེན་ཅིང་འབྲེལ་པར་འབྱུང་བའི་གཏན་ཚིགས་ཀྱིས་བདེན་པའི་དངོས་པོ་མེད་པར་སྟོན་པ་ནི། ཕྱི་ནང་གི་སྣང་བའི་དངོས་པོ་ཐམས་ཅད་ནི་རང་བཞིན་དང་ངོ་བོ་ཉིད་ཀྱིས་སྟོང་པར་རིག་པར་བྱ་སྟེ། རྟེན་ཅིང་འབྲེལ་པར་འབྱུང་བ་ཡིན་པའི་ཕྱིར། དཔེར་ན་སྒྱུ་མའི་རྟ་དང་གླང་པོ་ཇི་ལྟ་བ་བཞིན་ཡིན་ནོ། ། འདི་དག་གི་དོན་ལེགས་པར་བཤད་པ་ནི། སོ་སོ་སྐྱེ་བོ་ཕྱི་ནང་གི་དངོས་པོ་ལ་བདེན་པར་འཛིན་པ་ཡིན་པས། བདེན་འཛིན་དེ་བཟློག་པའི་ཕྱིར་དུ་ཕྱི་ནང་གི་དངོས་པོ་འདི་དག་ཆོས་ཅན་དུ་བཟུང་ནས། དེ་ངོ་བོ་ཉིད་ཀྱིས་སྟོང་ཞེས་བྱའོ། །
དེའི་དོན་ནི། ངོ་བོ་ཉིད་ནི་གཞན་གྱིས་མ་བཅོས་པ། གཞན་ལ་ལྟོས་པ་མེད་པར་རང་རྐྱ་ཐུབ་པའི་ཚུལ་གྱིས་གནས་པ། ཆོས་གཞན་གྱི་དབང་གིས་གནས་སྐབས་གཞན་དུ་འགྱུར་དུ་མེད་པར་གནས་པ་ཞིག་ལ་ཟེར་བ་ཡིན་ཏེ། རྩ་བ་ཤེས་རབ་ལས། རང་བཞིན་དང་ནི་བཅོས་མིན་དང་། ། གཞན་ལ་ལྟོས་པ་མེད་པ་ཡིན། ། ཞེས་པ་དང་། ། རང་བཞིན་གཞན་དུ་འགྱུར་བ་ནི། ། ནམ་ཡང་འཐད་པ་མ་ཡིན་ནོ། །
ཞེས་པ་སྟེ། དོན་གསུམ་པོ་འདི་དང་ལྡན་པ་ཞིག་ལ་རང་བཞིན་ཞེས་འཇིག་རྟེན་ན་མཐུན་པར་གྲགས་པ་དང་། མཐུན་པར་བརྗོད་པའོ། ། རྟེན་ཅིང་འབྲེལ་པར་འབྱུང་བའི་གཏན་ཚིགས་འདི་ནི། རྟག་ཆད་གཉིས་ཀའི་གཉེན་པོ་བྱེད་པས་འདི་ལས་དབུ་མའི་དོན་རྟོགས་པར་འགྱུར་རོ། ། རྟག་ཆད་ཀྱི་གཉེན་པོ་བྱེད་ཚུལ་ནི་རྟེན་ཅིང་འབྲེལ་པར་འབྱུང་བའི་སྣང་ཆ་ནས་ཆད་པའི་མཐའ་སྤོང་ལ། ངོ་བོ་ཉིད་ཀྱིས་སྟོང་པའི་ཆ་ནས་རྟག་པའི་སྐྱོན་སྤོང་ངོ་། ། རྟེན་ཅིང་འབྲེལ་པར་འབྱུང་བ་དང་། ངོ་བོ་ཉིད་ཀྱིས་གྲུབ་པ་འགལ་བའི་ཕྱིར། གཏན་ཚིགས་འགལ་བའི་སྐྱོན་མེད་དོ། །
ངོ་བོ་ཉིད་ཀྱིས་གྲུབ་པར་མངོན་སུམ་གྱིས་མཐོང་ངོ་སྙམ་ན། ཐོག་མ་མེད་པ་ནས་གོམས་པའི་བདེན་འཛིན་གྱི་བག་ཆགས་ཀྱི་དབང་གིས་བདེན་པར་སྣང་བ་ཙམ་ཡིན་གྱི། བདེན་པར་གྲུབ་པ་མེད་དོ། ། རྩ་བ་ཤེས་རབ་ལས། འབྱུང་བ་དང་ནི་འཇིག་པ་དག ། མཐོང་ངོ་སྙམ་དུ་ཁྱོད་སེམས་ན། ། འབྱུང་བ་དང་ནི་འཇིག་པ་དག ། གཏི་མུག་ཉིད་ཀྱིས་མཐོང་བ་ཡིན། ། ཞེས་སོ། ། རྟེན་འབྲེལ་གྱི་རྟགས་ཀྱིས་རྟག་ཆད་ཀྱི་སྐྱོན་ཇི་ལྟར་སྤོང་ཞེ་ན།
རྟེན་འབྲེལ་རྟོགས་པ་ལས། ངོ་བོ་ཉིད་ཀྱིས་མ་གྲུབ་པར་ཁོང་དུ་ཆུད་ལ། དངོས་པོ་རང་བཞིན་གྱིས་མ་གྲུབ་པར་ཁས་བླངས་ན་རྟག་ཆད་ཀྱི་སྐྱོན་འབྱུང་སྟེ། རྩ་ཤེས་ལས། དངོས་པོ་ཡོད་པར་ཁས་བླངས་ན། ། རྟག་དང་ཆད་པར་ལྟ་བ་ནི། ། ཐལ་བར་འགྱུར་ཏེ་དངོས་དེ་ནི། ། རྟག་དང་མི་རྟག་འགྱུར་ཕྱིར་རོ། ། ཞེས་སོ། ། དཔེ་དོན་སྦྱར་བའི་ཚུལ་ནི།
སྒྱུ་མ་མཁན་གྱིས་སྤྲུལ་པའི་རྟ་གླང་དེ། རྟ་གླང་ཇི་ལྟ་བ་བཞིན་དུ་སྣང་ཡང་། རྟ་གླང་གི་ངོ་བོར་ཅུང་ཟད་ཀྱང་མེད་དོ། ། དཔེ་དེ་བཞིན་དུ་ཕྱི་ནང་གི་དངོས་པོ་རྣམས་ངོ་བོ་ཉིད་ཀྱིས་གྲུབ་པར་སྣང་ཡང་། སྣང་བའི་དུས་ཉིད་ནས་ངོ་བོ་ཉིད་ཀྱིས་གྲུབ་པ་ཅུང་ཟད་ཀྱང་མེད་དོ། ། དཔེ་དོན་སྦྱར་བའི་ཚུལ་ལ་མཁས་དགོས་ཏེ། དཔེ་ལེན་མ་ཤེས་ན་དོན་ལོག་པར་འགྱུར་བའི་ཕྱིར་རོ། ། ཞེས་ཇོ་བོ་རྗེས་གསུངས་སོ། ། རང་བཞིན་མེད་པའི་དཔེ་གཞན་ཡང་། ཆུ་ནང་དུ་ཟླ་བར་སྣང་བའི་དུས་དེ་ཉིད་ནས་ཟླ་བའི་ངོ་བོའམ་རང་བཞིན་ནམ།
མཚན་ཉིད་དུ་གྲུབ་པ་ཅུང་ཟད་ཀྱང་མེད་པས། སྣང་ལ་རང་བཞིན་མེད་པ་ཞེས་པའི་དོན་ཡང་འདི་ཡིན་པས། གཞན་དུ་སྣང་ལ་རང་བཞིན་མེད་པ་ཞེས་པའི་ཚིག་བརྗོད་པ་ཙམ་གྱིས་དོན་ཁོང་དུ་ཆུད་པར་མི་འགྱུར་བས་དོན་ལ་སེམས་པ་ཤིན་ཏུ་གལ་ཆེའོ། ། དེའི་ཕྱིར་ན་རྟེན་འབྲེལ་གྱི་གཏན་ཚིགས་འདིས་རྟག་ཆད་གཉིས་ཀའི་གཉེན་པོ་བྱེད་པའི་ཕྱིར། སློབ་དཔོན་ཟླ་བ་གྲགས་པས་ཀྱང་། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲྭ་བ་མཐའ་དག་གཅོད་པར་བྱེད། ། ཅེས་གསུངས་སོ། ། མ་དཔྱད་པའི་ངོ་ན་སྐྱེ་བ་ཡོད་པར་སྣང་ཡང་། རིག་པ་འདིས་རྣམ་པར་མ་དཔྱད་པ་ན་སྐྱེ་བ་མེད་པ་དེའི་ཕྱིར་ན་དོན་དམ་པར་སྐྱེ་བ་མེད་ཅེས་བྱའོ། །
དོན་དམ་པར་སྐྱེ་བ་མེད་པ་དེའི་ཕྱིར་ན་སྐྱེ་བ་མེད་པའི་དོན་སེམས་ལ་བཞག་གོ ། འདིས་མེད་པར་བསྟན་ནས། སྣང་བ་རང་བཞིན་མེད་པར་རྟོགས་པའི་དོན་དེ་ཉིད་རྣམ་པར་མི་རྟོག་པའི་སེམས་ཀྱིས་བསྒོམ་པར་བྱའོ། ། མི་རྟོག་པའི་སེམས་ཀྱིས་བསྒོམ་ཞེས་གསུངས་པ་ནི། གྲོགས་སུ་ཞི་གནས་བསྒོམ་དགོས་ཞེས་དོན་ནོ། བསྒོམ་པའི་འབྲས་བུས་ནི། སྒྲིབ་གཉིས་སྤངས་པ་དང་། གནས་ཚུལ་རྟོགས་པའི་ཡེ་ཤེས་མཐར་ཕྱིན་པ་འགྲུབ་བོ། ། ལྷག་མཐོང་གི་སྒོམ་ཚུལ་བསྟན་ནས། ཞི་གནས་ཀྱི་སྒོམ་ཚུལ་ནི།
ཐོག་མར་ཞི་གནས་ཀྱི་མི་མཐུན་ཕྱོགས་ངོས་ཟིན་པར་བྱས་ནས་སྤོང་དགོས་པའི་ཕྱིར། མི་མཐུན་ཕྱོགས་བསྟན་པ་ནི། མི་མཐུན་ཕྱོགས་ནི་རྣམ་པ་དྲུག ། ཅེས་སོ། དྲུག་གང་ཞེ་ན། ཏིང་ངེ་འཛིན་ལ་འཇུག་པར་མི་འདོད་པའི་ལེ་ལོ་དང་། ཏིང་ངེ་འཛིན་ལ་འཇུག་པར་འདོད་ཀྱང་གདམས་ངག་བརྗེད་ནས་བསྒོམ་བྱའི་དམིགས་པ་བརྗེད་པ་སྟེ། འདི་གཉིས་ཀྱིས་ཏིང་ངེ་འཛིན་གྱི་སྦྱོར་བའི་གནས་སྐབས་ལ་སྒྲིབ་བོ། ། ཏིང་ངེ་འཛིན་བསྒོམས་ཀྱང་དམིགས་པ་མི་གསལ་བའི་བྱིང་བ་དང་། དམིགས་པ་ལས་སེམས་ཕྱིར་འཕྲོ་བའི་རྒོད་པ་སྟེ།
འདི་གཉིས་ཀྱིས་ཏིང་ངེ་འཛིན་གྱི་དངོས་གཞི་ལ་སྒྲིབ་བོ། ། བྱིང་རྒོད་གཉིས་བྱུང་ཡང་། དེ་སེལ་བའི་གཉེན་པོ་མི་རྩོལ་བ་དང་། བྱིང་རྒོད་ཞི་ནས་ཏིང་ངེ་འཛིན་གསལ་བའི་གནས་སྐབས་སུ་སྔར་གྱི་ཏིང་ངེ་འཛིན་གྱི་རྒྱུན་བཅད་ནས། བྱིང་རྒོད་བྱུང་དྭོགས་པའམ། གཉེན་པོ་ལ་ཧ་ཅང་རྩོལ་བའོ། ། འདི་གཉིས་ཀྱིས་ཏིང་ངེ་འཛིན་ཁྱད་པར་དུ་འགྲོ་བའི་གེགས་བྱེད་དོ། ། མི་མཐུན་ཕྱོགས་དེ་དག་སྤོང་བའི་གཉེན་པོ་བརྒྱད་ཡང་དང་ཡང་དུ་བསྒོམས་པར་བྱ་ཞེས་པ་སྟེ། དད་པ་དང་། འདུན་པ་དང་།
བརྩོན་འགྲུས་དང་། ཤིན་ཏུ་སྦྱངས་པ་བཞིས་ནི་ལེ་ལོའི་གཉེན་པོ་བྱེད་དོ། ། དད་པས་ནི་ཏིང་ངེ་འཛིན་ལ་ཡིད་ཆེས་ནས་ཏིང་ངེ་འཛིན་ལ་འཇུག་པའི་རྒྱུ་བྱེད་དོ། ། འདུན་པས་ནི་ཏིང་ངེ་འཛིན་ལ་སྤྲོ་བ་མྱུར་དུ་འཇུག་གོ ། བརྩོན་འགྲུས་ཀྱིས་ནི་ཏིང་ངེ་འཛིན་ལ་མཉམ་པར་བཞག་ནས་རྒྱུན་སྲིང་བར་བྱེད་དོ། ། ཤིན་ཏུ་སྦྱངས་པས་ནི་ཏིང་ངེ་འཛིན་ལ་བདེ་བ་ཐོབ་པས་ཕྱིར་མི་ལྡོག་པར་བྱེད་དོ། ། འདི་བཞིས་ནི་ལེ་ལོའི་གཉེན་པོ་བྱེད་དོ། ། ཤེས་བཞིན་གྱིས་ནི་ཏིང་ངེ་འཛིན་གྱི་མི་མཐུན་ཕྱོགས་བྱིང་རྒོད་བྱུང་མ་བྱུང་རྟོགས་པར་བྱེད་དོ། ། སེམས་པས་ནི་གལ་ཏེ་མི་མཐུན་ཕྱོགས་བྱུང་ན་གཉེན་པོ་ལ་སེམས་ཡང་དང་ཡང་དུ་འཇུག་པར་བྱེད་དོ། ། བཏང་སྙོམས་ཀྱིས་ནི།
བྱིང་རྒོད་ཞི་བའི་གནས་སྐབས་ལ་སེམས་རྒྱུན་དུ་གནས་པར་བྱེད་དོ། ། འདི་བཞིས་ནི། ཏིང་ངེ་འཛིན་གོང་ནས་གོང་དུ་ཁྱད་པར་དུ་འགྲོ་བར་བྱེད་དོ། ། འདིས་ནི། དེ་སྤོང་བ་ཡི་གཉེན་པོ་བརྒྱད། ། ཡང་དང་ཡང་དུ་བསྒོམ་པར་བྱ། ། ཞེས་པའི་དོན་ཡིན་ནོ། ། མཉམ་བཞག་ཏུ་ཞི་གནས་དང་ལྷག་མཐོང་སྒོམ་ཚུལ་བསྟན་ནས། རྗེས་ཐོབ་ཀྱི་གནས་སྐབས་སུ་ཕ་རོལ་ཏུ་ཕྱིན་པ་དྲུག་གི་སྤྱོད་པ་སྤྱད་པས་གནས་པར་བྱའོ། ། ཏིང་ངེ་འཛིན་གང་དུ་བསྒོམ་པའི་གནས་བསྟན་པ་ནི།
གཡེང་བ་ཐམས་ཅད་སྤངས་ནས་ནི། ། དགོན་པ་རུ་ནི་གནས་པར་བྱ། ། ཞེས་སོ། ། ང་རྒྱལ་ནི། རྩ་ཉོན་དྲུག་གི་གཅིག་ཡིན་པས། དེ་སྤོང་དགོས་པར་བསྟན་པ་ནི། ང་རྒྱལ་ཐམས་ཅད་སྤངས་ནས་ནི། ། དམན་པའི་སེམས་དང་ལྡན་པར་བྱ། ། ཞེས་པ་སྟེ། རྗེ་དམ་པ་རྒྱ་གར་གྱིས།
མཆོག་ཏུ་འཛིན་པ་བྱུང་ན་བདུད་ཀྱིས་བསླུས། ། ཞེས་གསུངས་པ་ལྟར་རོ། ། རྣལ་འབྱོར་པས་མཐུན་རྐྱེན་གྱི་རྫས་ཇི་ལྟ་བུ་ལ་སྤྱོད་དགོས་སྙམ་ན། གཞན་ལ་ཆེ་ཆེར་མི་མཁོ་བའི་དམན་པའི་རྫས་བདག་གི་མཐུན་རྐྱེན་ལ་དགོས་པའི་དོན་དུ་བཟུང་ངོ་། ། འདི་དག་གིས་ནི་མན་ངག་གི་གནད་ཀྱི་དོན་ཚང་ལ་མ་ནོར་བར་བསྡུས་ཏེ་བསྟན་ནོ། ། གསུང་རབ་ཀུན་གྱི་གནད་ཀྱི་སྙིང་པོའི་དོན། ། ལེགས་པར་བསྡུས་ནས་བརྩེ་བས་བཤད་པ་འདིའི། ། དགེ་བ་གང་དེས་མཐའ་ཡས་འགྲོ་བ་ཀུན། ། རྫོགས་པའི་སངས་རྒྱས་མྱུར་དུ་ཐོབ་གྱུར་ཅིག ། ཅེས་དམ་པ་རྒྱ་གར་གྱི་སློབ་དཔོན་མཁས་གྲུབ་ཆེན་པོ་ནག་པོ་པས་མཛད་པའི་དབུ་མ་རྟེན་ཅིང་འབྲེལ་པར་འབྱུང་བའི་དོན་གྱི་འགྲེལ་པ།
སྒོམ་པའི་རིམ་པ་ལེགས་པར་བཤད་པ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་རབ་བྱུང་གི་ལོ་ས་ག་ཟླ་བ་ལ་སྦྱར་བའོ།། ༄༅། །སྭསྟི། རྒྱལ་པོ་ཆེན་པོ་འཆར་བྱེད་ལ་གདམས་པའི་མདོའི་འགྲེལ་པ་ཟབ་དོན་གནད་ཀྱི་སྒྲོན་མེ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། མཁྱེན་པ་ཉིན་མོར་བྱེད་པའི་དཀྱིལ་འཁོར་ཅན། ། ཚད་མེད་གསུང་རབ་འོད་སྟོང་རབ་རྒྱས་པས། ། འགྲོ་བའི་བློ་མུན་མཐའ་དག་རབ་སེལ་བ། ། སྟོབས་བཅུའི་སྟོབས་ལྡན་ཐུབ་དབང་ལ་ཕྱག་འཚལ། ། སངས་རྒྱས་བཅོམ་ལྡན་འདས་ཀྱིས་པད་ས་ལའི་རྒྱལ་པོ་འཆར་བྱེད་ལ་དངོས་སུ་གདམས་པའི་མདོ་ཤླཽ་ཀ་ཕྱེད་དང་བཅུས་བདག་མེད་གཉིས་སྒོམ་པའི་རིམ་པ་མདོར་བསྡུས་ཏེ་གསལ་བར་གསུངས་པའི་དོན་ལ་གཉིས་ལས། དང་པོ་གང་ཟག་གི་བདག་མེད་བསྒོམ་ཚུལ་ལ།
གང་ཟག་གི་སྒྲ་དོན་ནི། རྒྱུད་ནི་ལས་དང་ཉོན་མོངས་པས་གང་ཞིང་། དེའི་རྒྱུས་འབྲས་བུ་ཕུང་པོ་དང་། ཁམས་དང་སྐྱེ་མཆེད་ཀྱི་ལུས་བླངས་པ་ནི་ཟག་པ་ཞེས་བྱའོ། ། ཐོག་མ་མེད་པ་ནས་གོམས་ཤིང་འདྲིས་པར་བྱེད་པའི་བདག་འཛིན་གྱི་ཕུང་པོའི་རྒྱུན་ལ་དམིགས་ནས་ངའོ་སྙམ་དུ་འཛིན་པ་འདི་ནི་ངར་འཛིན་ཞེས་བྱའོ། ། དེའི་འཛིན་སྟངས་ཀྱི་ཡུལ་ལ་བདག་ཅེས་བརྗོད་དོ། ། དེ་ལ་ཆགས་ཤིང་བདེན་པར་གཟུང་བ་ལས་ཆགས་སྡང་སྐྱེས་ཏེ་རིགས་དྲུག་ཀུན་ཏུ་འཁོར་རོ། ། དེའི་གཉེན་པོར་གང་ཟག་གི་བདག་མེད་སྒོམ་པ་དངོས་ནི། སོ་སོར་རྟོག་པའི་ཤེས་རབ་ཀྱིས་ཕུང་པོ་ལ་རིགས་པས་བརྟགས་ཤིང་བཙལ་བ་ན། ཅུང་ཟད་ཀྱང་མ་རྙེད་པའི་ཕྱིར།
བདག་འཛིན་འཁྲུལ་པར་རིག་ནས། ཕུང་པོ་བདག་མེད་པར་བསྒོམས་ཤིང་གོམས་པར་བྱས་པས་གང་ཟག་གི་བདག་ཏུ་འཛིན་པ་བཟློག་པས། གང་ཟག་གི་བདག་མེད་བསྒོམ་པའི་དགོས་པ་འགྲུབ་བོ། ། འོ་ན་རྣམ་སྨིན་མྱོང་བ་པོའི་གང་ཟག་ཀྱང་མེད་དོ་སྙམ་ན། རིགས་པས་མ་དཔྱད་པའི་གྲགས་ངོ་ཙམ་ན། བདག་དང་། སེམས་ཅན་དང་། གང་ཟག་ཡོད་མོད་ཀྱི། རིགས་པས་དཔྱད་པའི་ཚེ། ཕུང་པོའི་གནས་ཚུལ་ལ་གང་ཟག་མེད་པས།
མཉམ་པར་འཇོག་པའི་ཚེ་གནས་ཚུལ་ལ་མཉམ་པར་འཇོག་དགོས་པ་ཡིན་ནོ། ། གཉིས་པ་ཆོས་ཀྱི་བདག་མེད་སྒོམ་པའི་ཚུལ་ལའང་། ཆོས་ནི་གཟུགས་སོགས་ཐམས་ཅད་ཡིན་ལ། ཆོས་ཀྱི་བདག་ནི་ཐ་མལ་པའི་བློ་ལ་སྣང་བའི་རང་རང་གི་མཚན་ཉིད་དུ་བདེན་པར་གྲུབ་པ་འདི་ལ་བརྗོད་དོ། ། ཐ་མལ་པ་ལ་རང་རང་གི་མཚན་ཉིད་དུ་བདེན་པར་སྣང་བའི་རྒྱུ་ནི། ཐོག་མ་མེད་པ་ནས་གོམས་པའི་ལྷན་སྐྱེས་ཀྱི་མ་རིག་པའོ། ། དེ་དག་བདག་མེད་པར་དཔེ་དང་རིགས་པ་གཉིས་ཀྱིས་སྟོན་པ་ལ། དཔེ་ནི། ཆུ་ནང་གི་ཟླ་བའི་གཟུགས་བརྙན་ལྟ་བུ་ནི་ཆོས་ཡིན་ལ། དེ་གནས་ཚུལ་ལ་ཟླ་བར་གྲུབ་པ་ནི་ཆོས་ཀྱི་བདག་གོ །
དེ་ཟླ་བར་སྣང་བཞིན་པའི་དུས་ན་ཟླ་བས་སྟོང་པ་ནི་ཆོས་ཀྱི་བདག་མེད་དོ། ། ཡང་དཔེར་ན། འཇའ་ཚོན་ཁ་དོག་སྣ་ཚོངས་སུ་བཀྲ་ཞིང་གཟུང་དུ་ཡོད་པ་ལྟར་སྣང་བ་ནི་ཆོས་སོ། ། དེ་གནས་ཚུལ་ལ་གཟུང་དུ་ཡོད་པ་ནི་ཆོས་ཀྱི་བདག་གོ ། དེ་སྣང་བའི་དུས་ཉིད་ན་གནས་ཚུལ་ལ་གཟུང་དུ་མེད་ཅིང་རང་གི་ངོ་བོ་ཅུང་ཟད་ཀྱང་གྲུབ་པ་མེད་པ་ནི་ཆོས་ཀྱི་བདག་མེད་དོ། ། ཡང་དཔེར་ན། སྒྱུ་མའི་རྟ་གླང་དུ་སྣང་བ་ནི་ཆོས་སོ། ། དེ་གནས་ཚུལ་ལ་རྟ་གླང་དུ་གྲུབ་པ་ནི་ཆོས་ཀྱི་བདག་གོ ། དེ་སྣང་བའི་དུས་ཉིད་ནས་རྟ་གླང་དུ་མེད་པ་ནི་ཆོས་ཀྱི་བདག་མེད་དོ། ། དེ་བཞིན་དུ་སྒྲ་སྙན་དང་།
མིག་ཡོར་དང་། སྨིག་རྒྱུ་དང་། སྤྲུལ་པ་དང་། དྲི་ཟའི་གྲོང་ཁྱེར་ལ་སོགས་པའི་དཔེ་རྣམས་ཀྱི་སྟེང་དུ་རྟོགས་པར་བྱས་ནས། ཆོས་ཐམས་ཅད་ལ་སྦྱར་ཞིང་སྒོམ་པར་བྱེད་པ་ནི། ཆོས་ཀྱི་བདག་མེད་བསྒོམ་པར་བྱེད་པའི་ཚུལ་ལོ། ། ཟླ་བ་སྒྲོན་མེས་ཞུས་པའི་མདོ་ལས་ཀྱང་། དཔེའི་སྒོ་ནས་བདག་མེད་སྒོམ་པའི་ཚུལ་འདི་གསལ་བར་གསུངས་སོ། ། གཉིས་པ་ཆོས་ཀྱི་བདག་མེད་པར་རིགས་པས་སྟོན་པ་ནི། ངོ་བོ་ལ་དཔྱོད་པ་གཅིག་དང་དུ་བྲལ།
རྒྱུ་ལ་དཔྱོད་པ་རྡོ་རྗེ་གཟེགས་མ། འབྲས་བུ་ལ་དཔྱོད་པ་ཡོད་མེད་སྐྱེ་འགོག རྒྱུ་འབྲས་གཉིས་ཀ་ལ་དཔྱོད་པ་མུ་བཞི་སྐྱེ་བྲལ། ཐམས་ཅད་ལ་དཔྱོད་པ་རྟེན་འབྲེལ་གྱི་རིགས་པ་ལ་སོགས་པས། བདག་མེད་པར་གཏན་ལ་ཕབ་པའི་དོན་ལ་རྩེ་གཅིག་ཏུ་སྒོམ་དགོས་པ་ཡིན་ནོ། ། འོན་ཀྱང་རིགས་པ་མི་ཤེས་པ་རྣམས་ལ་ནི་གོང་དུ་བསྟན་པའི་དཔེ་རྣམས་ཀྱི་སྒོ་ནས། བདག་མེད་པར་གཏན་ལ་ཕབ་སྟེ་བསྒོམས་པས་ཀྱང་བདག་མེད་རྟོགས་པའི་ཤེས་རབ་སྐྱེ་ཞིང་དོན་འགྲུབ་བོ། ། བཅོམ་ལྡན་འདས་ཀྱིས་རྒྱལ་པོ་འཆར་བྱེད་ལ་གདམས་པའི་མདོའི་དོན་བསྡུས་ཏེ་གསལ་བར་བཤད་ཟིན་ཏོ། ། འདི་ལ་དགོས་པ་ཤིན་ཏུ་ཆེ་སྟེ། ཇི་སྐད་དུ་མདོ་གཞན་ལས་ཀྱང་།
འཇིག་རྟེན་ཁམས་ནི་དཔག་མེད་ཏུ། ། ང་ཡིས་ཆོས་རྣམས་གང་གསུངས་པ། ། ཡི་གེ་ཐ་དད་དོན་གཅིག་སྟེ། ། ཡོངས་སུ་བསྒྲག་པར་ནུས་མ་ཡིན། ། ཞེས་དང་། མི་གང་དོན་ལ་མཁས་གྱུར་པས། ། དངོས་པོ་གཅིག་ནི་བསམས་བྱས་ནས། ། དེ་དག་ཐམས་ཅད་སྒོམ་གྱུར་ཏེ། ། ཆོས་རྣམས་ཀུན་གྱི་བདག་མེད་ཡིན། ། ཞེས་གསུངས་པ་ལྟར་རོ། །
ཐུབ་པའི་དབང་པོས་རྒྱལ་པོ་འཆར་བྱེད་ལ། ། གསུང་རབ་ཀུན་གྱི་སྙིང་པོ་གདམས་པའི་མདོ། ། གསལ་བར་བཤད་པས་འགྲོ་བའི་ཁམས་ཀུན་ལ། ། ཡང་དག་ལྟ་བའི་སྣང་བ་རྒྱས་པར་ཤོག ། ཅེས་པ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་རབ་བྱུང་གི་ལོ་ས་ག་ཟླ་བ་ལ་དཔལ་ནཱ་ལེནྡྲའི་དགོན་པར་སྦྱར་བའོ།། ༄༅། །ཚད་མ་སྨྲ་བའི་དོན་འགྲེལ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། དབང་པོ་ཉེར་ཞི་ཞི་བའི་ལམ་སྟོན་ཅིང་། ། ཀུན་སྦྱོར་འཆིང་བ་མ་ལུས་གཅོད་མཛད་པ། ། ཐུགས་རྗེ་མེ་ཏོག་དཀར་པོ་རྒྱས་པ་ཡི། །
བདེ་གཤེགས་ལམ་ལ་གུས་པས་འདུད་པར་བགྱི། ། གསུང་རབ་ཀུན་གྱི་སྙིང་པོའི་དོན་བསྡུས་པ། ། ལམ་གྱི་རིམ་པ་ཚང་ལ་མ་ནོར་ཞིང་། ། རྒྱལ་སྲས་ཀུན་གྱི་འཇུག་ཡུལ་རྨད་བྱུང་བ། ། རྣམ་པར་ཕྱེ་སྟེ་རབ་ཏུ་བཤད་པར་བྱ། ། དེ་ལ་འདིར་གསུང་རབ་ཐམས་ཅད་ཀྱི་སྙིང་པོའི་དོན་བསྡུས་པ་བཀའ་འཁོར་ལོ་བཞི་ཡི་དོན་བཤད་པར་བྱའོ། འཁོར་ལོ་བཞི་གང་ཞེ་ན། ལྟ་བ་ཡས་ཕུབ། སྤྱོད་པ་མས་འཛེག གཞི་སྙིང་རྗེ་ཆེན་པོ།
ཐབས་ཕ་རོལ་དུ་ཕྱིན་པ་བཅུའོ། ། དང་པོ་ནི། ཐེག་པ་དམན་པའི་ལྟ་བ་ལས་འདས་པ། ལྟ་བ་ཐམས་ཅད་ཀྱི་མཆོག་ཏུ་གྱུར་པ། སློབ་དཔོན་འཕགས་པ་ཀླུ་སྒྲུབ་ཀྱིས་གསུངས་པའི་དབུ་མའི་ལྟ་བ་དགོས་པར་བསྟན་ནོ། ། དེ་ཡང་སྟོང་པ་ཉིད་སྟོན་པའི་མདོ་མཐའ་དག་དང་། བྱེ་བྲག་ཏུ་སྟོང་ཉིད་བཅོ་བརྒྱད་བསྟན་པ་ལས་ཤེས་པར་བྱའོ། ། སྤྱོད་པ་མས་འཛེག་ཅེས་པ་ནི། མི་དགེ་བ་བཅུ་སྤོང་ཞིང་། དགེ་བ་བཅུ་བསྒྲུབ་པ་ལ་བྱ་སྟེ།
སྲོག་གཅོད་སྤོང་བ་དང་། མ་བྱིན་ལེན་སྤོང་བ་དང་། མི་ཚངས་སྤྱོད་སྤོང་བས་ནི་ལུས་འདུལ་བར་བྱེད་དོ། ། རྫུན། ཕྲ་མ། ཚིག་རྩུབ། ངག་འཁྱལ་བཞི་སྤོང་བས་ནི་ངག་འདུལ་བར་བྱེད་དོ། ། རྣབ་སེམས་དང་། གནོད་སེམས་དང་། ལོག་ལྟ་སྤོང་བས་ནི་ཡིད་འདུལ་བར་བྱེད་དོ། །
གང་ཟག་གཅིག་ལ་ལུས་ངག་ཡིད་གསུམ་ལས་མེད་ལ། དེ་ནི་འདི་དག་གིས་འདུལ་བར་བྱེད་པས། འདུལ་བའི་གནད་ཀུན་ཏུ་འདུས་སོ། ། མི་དགེ་བ་བཅུའི་གཉེན་པོ་ནི། དགེ་བ་བཅུས་བྱེད་དོ། གཞི་སྙིང་རྗེ་ཆེན་པོ་ནི། སྙིང་རྗེ་ཙམ་ནི་ཐེག་དམན་ལའང་ཡོད་ལ། འདིར་ནི་ནམ་མཁས་ཁྱབ་ཚད་ཀྱི་སེམས་ཅན་ཐམས་ཅད་སྡུག་བསྔལ་དང་བྲལ་བར་འདོད་པའི་སྙིང་རྗེ་ཆེན་པོ་སྟེ། སྙིང་རྗེ་ཆེན་པོ་དགོས་པར་བསྟན་ནོ། ། ལྟ་བ་ཡས་ཕུབ་ཅེས་པ་དང་།
གཞི་སྙིང་རྗེ་ཆེན་པོ་ཞེས་པས་ནི། ཉམས་ལེན་གྱི་གནད་སྟོང་ཉིད་སྙིང་རྗེའི་སྙིང་པོ་ཅན་དུ་འདུས་པར་བསྟན་ནོ། ། ཐབས་ཕ་རོལ་ཏུ་ཕྱིན་པ་བཅུ་ཞེས་པ་ལ། ཕ་རོལ་ཏུ་ཕྱིན་པ་བཅུ་ནི་ས་བཅུ་ཡོངས་སུ་རྫོགས་པར་བྱེད་པའི་ཐབས་ཏེ། ཐེག་པ་ཆེན་པོའི་ཆོས་མཐའ་དག་འདིར་འདུས་སོ། ། ལྟ་བ་དང་། སྒོམ་པ་དང་། སྤྱོད་པ་གསུམ་ཀའང་འདིར་འདུས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ལྟ་བ་ཡིན་ལ། བསམ་གཏན་གྱི་ཕ་རོལ་ཏུ་ཕྱིན་པ་ནི་སྒོམ་པ་ཡིན་ནོ། །
ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ནི་ཚུལ་ཁྲིམས་ཀྱི་བསླབ་པ་དང་། བསམ་གཏན་གྱི་ཕ་རོལ་ཏུ་ཕྱིན་པ་ནི་སེམས་ཀྱི་བསླབ་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པས་ཤེས་རབ་ཀྱི་བསླབ་པ་བསྡུས་སོ། ། ཐབས་དང་ཤེས་རབ་གཉིས་ཀྱང་འདིར་འདུ་སྟེ། ཕ་རོལ་ཏུ་ཕྱིན་པ་དང་པོ་ལྔ་ནི་ཐབས་ཡིན་ལ། ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཤེས་རབ་ཀྱི་ངོ་བོ་ཡིན་པའི་ཕྱིར་རོ། ། ཚོགས་གཉིས་ཀྱང་འདིར་འདུ་སྟེ། སྦྱིན་པ་དང་ཚུལ་ཁྲིམས་དང་བཟོད་པ་གསུམ་ནི་བསོད་ནམས་ཀྱི་ཚོགས་ཡིན་ལ། བསམ་གཏན་དང་ཤེས་རབ་གཉིས་ནི་ཡེ་ཤེས་ཀྱི་ཚོགས་ཡིན་པའི་ཕྱིར་དང་། བརྩོན་འགྲུས་ནི་གཉིས་ཀར་བསྡུས་སོ། །
ཞི་གནས་དང་ལྷག་མཐོང་ཡང་འདིར་འདུ་སྟེ། བསམ་གཏན་གྱིས་ཞི་གནས་དང་། ཤེས་རབ་ཀྱིས་ལྷག་མཐོང་བསྡུས་པས་སོ། ། སྦྱིན་སོགས་རེ་རེ་ནས་ཉམས་སུ་ལེན་པའི་ཆ་ནི་ཐབས་ཡིན་ལ། སྦྱིན་སོགས་རེ་རེའང་འཁོར་གསུམ་མི་དམིགས་པའི་སྒོ་ནས་ཉམས་སུ་ལེན་པ་ནི་ཤེས་རབ་ཡིན་ནོ། ། ཡང་ཞི་གནས་དང་ལྷག་མཐོང་བྱེ་བྲག་ཏུ་བཤད་པ་ལ། ཞི་གནས་ནི་བསམ་གཏན་བཞི་དང་། གཟུགས་མེད་བཞི། འགོག་པའི་སྙོམས་འཇུག རྣམ་པར་ཐར་པ་བརྒྱད།
ཐར་གནས་ཀྱི་སྙོམས་འཇུག་དགུ་རྣམས་ཀྱིས་བསྡུས་སོ། ། ལྷག་མཐོང་ནི་བདག་མེད་གཉིས་དང་། རྣམ་ཐར་སྒོ་གསུམ་དང་། སྟོང་ཉིད་བཅོ་བརྒྱད་རྟོགས་པའི་ཤེས་རབ་ཀྱི་ཆ་རྣམས་སོ། ། དེ་ཡང་ཆོས་ཅན་རེ་རེ་ནས་སྒྲོ་འདོགས་གཅོད་དགོས་པའི་ཆ་ནས་དབྱེ་བ་ཡིན་གྱི། སྐབས་དོན་ཉེ་བར་བསྡུས་ན་བཞིར་འདུ་སྟེ། ཕྱི་སྟོང་པ་ཉིད་དང་། ནང་སྟོང་པ་ཉིད་དང་། གཉིས་ཀ་སྟོང་པ་ཉིད་དང་། སྟོང་པ་ཉིད་སྟོང་པ་ཉིད་དོ། །
དང་པོ་གསུམ་ནི་ཆོས་ཅན་ལ་བདེན་འཛིན་གཅོད་པའི་དོན་དུ་བསྟན་ལ། སྟོང་པ་ཉིད་སྟོང་པ་ཉིད་ནི། ཆོས་ཉིད་ལ་བདེན་འཛིན་གཅོད་པའི་དོན་དུ་ཡིན་ནོ། ། ཆོས་ཅན་དང་ཆོས་ཉིད་དུ་མ་འདུས་པའི་ཆོས་གཞན་མེད་པས་དེ་གཉིས་སྟོང་པ་ཉིད་དུ་བསྟན་པ་ན། བདག་མེད་མཐའ་དག་རྟོགས་པས་ལྷག་མཐོང་གི་དོན་ཡོངས་སུ་རྫོགས་པར་འགྲུབ་བོ། ། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་པ། ། དེ་ཚེ་རྣམ་པ་གཞན་མེད་པས། ། དམིགས་པ་མེད་པར་རབ་ཏུ་ཞི། ། ཞེས་པ་དང་།
སྣང་བཞིན་དུ་སྟོང་། སྟོང་བཞིན་དུ་སྣང་ཞེས་པས་བདེན་གཉིས་དབྱེར་མེད་དུ་རྟོགས་དགོས་པར་བསྟན་ཅིང་། གཟུགས་སྟོང་པའོ། ། སྟོང་པ་ཉིད་གཟུགས་སོ། ། ཞེས་པས་ནི། སྒྲོ་འདོགས་པ་དང་། སྐུར་པ་འདེབས་པའི་མཐའ་གཉིས་བསལ་ཞིང་། གཟུགས་ལས་ཀྱང་སྟོང་པ་ཉིད་གཞན་མ་ཡིན། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། ། ཞེས་གསུངས་པས།
སྣང་སྟོང་དབྱེར་མེད་དུ་རྟོགས་པར་བྱ་དགོས་པར་བསྟན་ནོ། ། ཕུལ་དུ་བྱུང་བའི་བློ་གྲོས་རབ་བརྙེས་ནས། ། གསུང་རབ་ཀུན་གྱི་སྙིང་པོ་མན་ངག་ཏུ། ། ལེགས་པར་བསྡུས་ནས་བཤད་པའི་དགེ་བ་དེས། ། འགྲོ་ཀུན་བླ་མེད་བྱང་ཆུབ་ཐོབ་གྱུར་ཅིག ། ཅེས་ཚད་མ་སྨྲ་བའི་དོན་འགྲེལ་གསུང་རབ་ཐམས་ཅད་ཀྱི་གནད་བསྡུས་ནས་ཉམས་སུ་ལེན་པའི་མན་ངག་ཅེས་བྱ་བ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲ་ཞེས་བྱ་བའི་དགོན་པར་རབ་བྱུང་གི་ལོ་ས་གའི་ཟླ་བ་ལ་སྦྱར་བའོ།། ༄༅། །ལྟ་བ་བཀའ་བཏགས་ཕྱག་རྒྱ་བཞིའི་དོན་འགྲེལ་སྙིང་པོ་མཆོག་ཅེས་བྱ་བ། བླ་མ་དང་ལྷག་ལྷ་པའི་ལ་ཕྱག་འཚལ་ལོ། ། སངས་རྒྱས་ཉི་མ་གདུལ་བྱ་པདྨོའི་གཉེན། ། འཁོར་བའི་མུན་པ་སེལ་བའི་སྒྲོན་མེ་མཆོག །
མཐའ་ཡས་བྱམས་པའི་ཐུགས་ཀྱི་ཉེར་འཚོ་བ། ། འགྲོ་བའི་བླ་མ་མཆོག་ལ་ཕྱག་འཚལ་ལོ། ། སངས་རྒྱས་ཀུན་གྱིས་གསུངས་པའི་གསུང་རབ་ཀྱི། ། སྙིང་པོའི་དོན་སྟོན་ལྟ་བ་བཀའ་བཏགས་བཞི། ། དྲི་མེད་ལུང་དང་རིགས་པ་མན་ངག་གིས། ། མཐའ་ཡས་གདུལ་བྱ་རྣམས་ལ་བཤད་པར་བྱ། ། དེ་ལ་ཕྱི་རོལ་པ་རྣམས་ཀྱིས་འདོད་པའི་ལྟ་ལོག་དྲུག་ཅུ་རྩ་བཞི་ནི། ། ལུང་མ་བསྟན་གྱི་ལྟ་བ་བཅུ་བཞིར་འདུ་ལ། དེའང་རྟག་ཆད་ཀྱི་ལྟ་བ་གཉིས་སུ་འདུ་བས། ཆོས་ཀྱི་སྡོམ་བཞི་ལེགས་པར་བཤད་པ་ན།
དེ་དག་ཐམས་ཅད་བདེ་བླག་ཏུ་ཁེགས་པར་འགྱུར་རོ། ། སྡོམ་བཞི་པོ་གང་ཞེ་ན། འདུས་བྱས་ཐམས་ཅད་མི་རྟག ཟག་པ་དང་བཅས་པ་ཐམས་ཅད་སྡུག་བསྔལ། མྱ་ངན་ལས་འདས་པ་ཐམས་ཅད་ཞི་ཞིང་བདེ། ཆོས་ཐམས་ཅད་བདག་མེད་ཅེས་པའོ། ། དེ་ལ་དང་པོར་འདུས་བྱས་ཐམས་ཅད་མི་རྟག་པར་གསུངས་པའི་དོན་རིག་པས་གཏན་ལ་དབབ་པ་ནི་གཉིས་ཏེ། ཕྱིའི་དངོས་པོ་མི་རྟག་པར་སྒྲུབ་པ་དང་། ནང་གི་དངོས་པོ་མི་རྟག་པར་སྒྲུབ་པའོ། ། དང་པོ་ལ་གཉིས་ཏེ།
རྒྱུན་གྱི་མི་རྟག་པ་དང་། སྐད་ཅིག་གི་མི་རྟག་པར་སྒྲུབ་པའོ། ། དང་པོ་ནི། མངོན་པ་མཛོད་ལས། འཇིག་རྟེན་གྱི་ཁམས་ཐམས་ཅད་འཇིག་ཆགས་བསྟན་པ་ལྟར་ཤེས་པར་བྱའོ། ། སྐད་ཅིག་གི་མི་རྟག་པ་ནི། འདུས་བྱས་ཐམས་ཅད་དང་པོ་གྲུབ་ཙམ་ཉིད་ནས་འཇིག་གམ་མི་འཇིག གལ་ཏེ་གྲུབ་ཙམ་ཉིད་ནས་འཇིག་གོ་ཞེ་ན། འོ་ན་སྐད་ཅིག་གིས་འཇིག་པར་གྲུབ་སྟེ། གྲུབ་མ་ཐག་ཏུ་འཇིག་པའི་ཕྱིར།
དཔེར་ན་ནམ་མཁའི་གློག་བཞིན་ནོ། ། གལ་ཏེ་གྲུབ་མ་ཐག་ཏུ་མི་འཇིག་གོ་ཞེ་ན། འོ་ན་དང་པོ་གྲུབ་ཙམ་ཉིད་ཀྱི་དུས་ནས་རྟག་པར་འགྱུར་ཏེ། དེའི་དུས་ན་མི་འཇིག་པའི་ཆོས་ཡིན་པའི་ཕྱིར་རོ། ། ཕྱིས་འཇིག་པས་རྟག་པར་མི་འགྱུར་རོ་ཞེ་ན། མི་འཐད་དེ། རྟག་པ་ལ་འགྱུར་བ་མེད་པའི་ཕྱིར་རོ། ། ནམ་མཁའ་བཞིན་ནོ། ། ནང་གི་དངོས་པོ་མི་རྟག་པར་སྒྲུབ་པ་ལ་གཉིས་ཏེ། རྒྱུན་གྱི་མི་རྟག་པ་དང་།
སྐད་ཅིག་གི་མི་རྟག་པའོ། ། དང་པོ་ནི། མངོན་པ་མཛོད་ལས། སེམས་ཅན་གྱི་སྐྱེ་འཆིའི་ཚུལ་རྒྱ་ཆེར་བཤད་པ་ལྟར་ཤེས་པར་བྱའོ། ། ཁམས་གསུམ་གྱི་སེམས་ཅན་སྐྱེ་འཆིའི་མདོ་ལས་ཀྱང་བཤད་དོ། ། སྐད་ཅིག་གིས་མི་རྟག་པར་སྒྲུབ་པ་ནི། སྔ་མ་བཞིན་ནོ། ། ཕྱི་ནང་གཉིས་ཀའི་དངོས་པོ་སྐད་ཅིག་གིས་འཇིག་པར་སྒྲུབ་པ་ནི། མར་མེ་སྐད་ཅིག་ཐ་མ་སྐད་ཅིག་གིས་འཇིག་པར་གྲུབ་པ་ན། འདུས་བྱས་གཞན་ཡང་དེ་བཞིན་དུ་འགྱུར་ཏེ།
གཉིས་ཀ་འདུས་བྱས་སུ་ཁྱད་པར་མེད་པའི་ཕྱིར་རོ། ། དཔེར་ན། དུ་བ་ཞིག་མེ་ལས་སྐྱེ་བར་གྲུབ་པ་ན། དུ་བ་གཞན་ཐམས་ཅད་ཀྱང་མེ་ལས་སྐྱེ་བར་གྲུབ་པ་བཞིན་ནོ། ། ཡང་ན་འདུས་བྱས་ཐམས་ཅད་ཕུང་པོ་ལྔར་བསྡུས་ནས། དང་པོ་གཟུགས་ཀྱི་ཕུང་པོ་མི་རྟག་པར་སྒྲུབ་པ་ལ། རགས་པ་རྣམས་མི་རྟག་པར་གཞན་རིག་མངོན་སུམ་གྱིས་གྲུབ་སྟེ། འབྲས་བུ་མི་རྟག་པར་གྲུབ་པས་འབྲས་བུ་རྩོམ་བྱེད་ཀྱི་རྒྱུ་རྣམས་ཀྱང་མི་རྟག་པར་གྲུབ་སྟེ། རྒྱུ་ཡོངས་སུ་འགྱུར་བ་མེད་པར་འབྲས་བུ་འབྱུང་བ་མི་འཐད་པའི་ཕྱིར་རོ། ། ནང་གི་གཟུགས་རྣམས་ཀྱང་མི་རྟག་པར་གྲུབ་ཚུལ་དེ་བཞིན་ནོ། །
ནང་གི་དབང་པོ་གཟུགས་ཅན་པ་རྣམས་མི་རྟག་པར་མངོན་སུམ་གྱིས་མི་གྲུབ་ཀྱང་། འབྲས་བུ་དབང་ཤེས་རྣམས་སྐད་ཅིག་གིས་འགྱུར་བར་མཐོང་བས་འབྲས་བུའི་རྟགས་ལས་གྲུབ་བོ། ། ཚོར་བ་དང་འདུ་ཤེས་སོགས་ཕུང་པོ་ལྷག་མ་བཞིའང་རང་རིག་གི་སྟོབས་ཀྱིས་མི་རྟག་པར་གྲུབ་བོ། ། འདུས་བྱས་ཐམས་ཅད་མི་རྟག་པར་བསྒྲུབས་པས་རྟག་འཛིན་གྱི་བློ་ལྡོང་པས། རྟག་པར་ལྟ་བ་རིང་དུ་སྤོང་ངོ་། ཟག་པ་དང་བཅས་པ་ཐམས་ཅད་སྡུག་བསྔལ་ཞེས་བྱ་བ་ལ་སོགས་ལྷག་མ་གསུམ་གྱིས་ནི་ཆད་པར་ལྟ་བ་སྤོང་ངོ་། ། དེ་ལ་ཐོག་མར་ཟག་བཅས་ཐམས་ཅད་སྡུག་བསྔལ་བར་བསྟན་ལ། ཟག་བཅས་ཀྱི་ལས་ནི་ཉོན་མོངས་པས་བསགས་པ་ཡིན་ལ། ལས་ཀྱང་གཉིས་ཏེ། ཐུན་མོང་གི་ལས་དང་།
ཐུན་མོང་མ་ཡིན་པའི་ལས་སོ། ། ཡོངས་སུ་དག་པའི་འཇིག་རྟེན་ཀྱི་ཁམས་མ་གཏོགས་པ། འཇིག་རྟེན་གྱི་ཁམས་གཞན་རྣམས་ནི་ཐུན་མོང་གི་ཟག་བཅས་ཀྱི་ལས་ཀྱིས་བསྐྱེད་པའི་ཕྱིར་སྡུག་བསྔལ་བར་འདུས་སོ། ། ཐུན་མོང་མ་ཡིན་པའི་ཟག་བཅས་ཀྱི་ལས་ཀྱིས་ནི་ནང་བཅུད་ཀྱི་སེམས་ཅན་གྲུབ་སྟེ། འདི་ཡང་སྡུག་བསྔལ་བརྒྱད་ཀྱི་སྡུག་བསྔལ་ལོ། ། བརྒྱད་གང་ཞེ་ན། སྐྱེ་བ་དང་། ན་བ་དང་། རྒ་བ་དང་། འཆི་བ་དང་།
མི་སྡུག་པ་དང་འཕྲད་པ་དང་། སྡུག་པ་དང་བྲལ་བ་དང་། རེ་བ་འབྲས་བུ་མེད་པ་དང་། གནས་ངན་ལེན་གྱི་སྡུག་བསྔལ་ལོ། ། འདི་ཐམས་ཅད་གསུམ་དུའང་འདུས་ཏེ། སྡུག་བསྔལ་གྱི་སྡུག་བསྔལ་དང་། འགྱུར་བའི་སྡུག་བསྔལ་དང་། འདུ་བྱེད་ཀྱི་སྡུག་བསྔལ་ལོ། ། གལ་ཏེ་ཟག་བཅས་ཀྱི་ཚོར་བ་བདེ་བ་ལ་སོགས་པའང་ཡོད་པ་མ་ཡིན་ནམ་ཞེ་ན། ཐ་མལ་གྱི་ངོར་གནས་སྐབས་བདེ་བར་སྣང་ཡང་།
མཐར་ཐུག་སྡུག་བསྔལ་གྱི་སྡུག་བསྔལ་འདྲེན་པར་བྱེད་པས་འགྱུར་བའི་སྡུག་བསྔལ་དུ་བསྟན་ནོ། ། གཙང་བ་དང་། བདེ་བ་དང་། རྟག་པར་འཛིན་པ་རྣམས་ཕྱིན་ཅི་ལོག་ཏུ་མཚུངས་པར་བཤད་དོ། ། ཟག་པ་དང་བཅས་པ་ཐམས་ཅད་སྡུག་བསྔལ་བར་བསྟན་པ་ནི། འཁོར་བ་ལས་ངེས་པར་འབྱུང་བའི་བློ་སྐྱེ་བའི་དོན་དུ་ཡིན་ནོ། ། ཆོས་ཐམས་ཅད་བདག་མེད་པར་བསྟན་པ་ལ། གང་ཟག་གི་བདག་མེད་པ་དང་། ཆོས་ཀྱི་བདག་མེད་པ་གཉིས་ལས། དང་པོ་གང་ཟག་གི་བདག་མེད་པར་སྒྲུབ་པ་ནི།
ཉེར་ལེན་གྱི་ཕུང་པོ་ལ་དམིགས་ནས། ལྷན་སྐྱེས་ཀྱི་ངར་འཛིན་འཇུག་པས། དེའི་འཛིན་སྟངས་ཀྱི་གཟུང་བྱ་ལ་གང་ཟག་དང་བདག་ཅེས་བརྗོད་དོ། ། ཕུང་པོ་ལ་སོ་སོར་རྟོག་པའི་ཤེས་རབ་ཀྱིས་བརྟགས་ཤིང་བཙལ་བ་ན་མེད་ཅིང་མ་རྙེད་པས་གང་ཟག་ངོ་བོ་ཉིད་ཀྱིས་མེད་ཅེས་བྱའོ། ། གང་ཟག་ཅེས་བྱ་བ་དང་། བདག་ཅེས་བྱ་བ་ནི་མ་བརྟགས་པའི་གྲག་ངོ་ན་ཡོད་དེ། གང་ཟག་གི་རབ་ཏུ་དབྱེ་བ་བཤད་པ་དང་། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་དང་། བདག་གིས་བྱས་པའི་ལས་ཀྱི་འབྲས་བུ་བདག་ལ་སྨིན་ནོ། །
ཞེས་སོགས་རྣམ་གཞག་བྱེད་ཀྱང་། རིག་པས་བརྟགས་ན་གནས་ཚུལ་ལ་མེད་པའི་ཕྱིར། གང་ཟག་གི་བདག་མེད་ཅེས་བྱའོ། ། ལམ་ཉམས་སུ་ལེན་པའི་ཚེ་འདི་གཙོ་བོར་བསྒོམ་དགོས་ཏེ། ཉེས་པ་ཐམས་ཅད་ཀྱི་རྩ་བ་བདག་འཛིན་ཡིན་པས་འདི་ལ་ཆེས་ཆེར་འབད་ནས་ཟློག་དགོས་པའི་ཕྱིར་རོ། ། ཕྱིའི་དངོས་པོ་ལ་ཆོས་མེད་པར་བསྒོམ་པ་ལ། ཕྱི་ནི་གཟུགས་སོགས་ཕུང་པོ་ལྔའོ། ། དེ་དག་བདག་མེད་པར་སྒོམ་ཚུལ་དཔེའི་སྒོ་ནས་སྟོན་པ་དང་། རིག་པའི་སྒོ་ནས་སྟོན་པའོ། ། དང་པོ་ནི།
སྒྱུ་མ་དང་། ཆུ་ཟླ་དང་། འཇའ་ཚོན་དང་། སྨིག་རྒྱུ་ལ་སོགས་པའི་དཔེའི་སྒོ་ནས་བསྟན་ཏོ། ། དང་པོ་ནི། སྒྱུ་མ་མཁན་གྱི་སྔགས་དང་སྨན་ལ་སོགས་པའི་མཐུ་ལས། འཇིམ་པའི་དུམ་བུ་རྟ་གླང་སོགས་སུ་སྟོན་པའི་ཚེ། རྟ་གླང་དུ་སྣང་ཡང་རྟ་གླང་གི་ངོ་བོའམ། རྟ་གླང་གི་རང་བཞིན་གྱིས་སྟོང་པ་དཔེ་དེ་བཞིན་དུ། འཁོར་བ་ཐོག་མ་མེད་པ་ནས་བརྒྱུད་པའི་བདག་འཛིན་གྱི་བག་ཆགས་ཡོངས་སུ་སྨིན་པའི་རྒྱུ་ལས་རྟ་གླང་དུ་མེད་ཀྱང་རྟ་གླང་དུ་སྣང་བ་བཞིན་དུ།
གཟུགས་སོགས་སུ་བདེན་པར་མེད་ཀྱང་། གཟུགས་སོགས་སུ་སྣང་བ་ཙམ་དུ་ཟད་དོ། ། གཟུགས་སོགས་སུ་སྣང་བ་ཙམ་མ་གཏོགས། གཟུགས་ཀྱི་ངོ་བོའམ་རང་བཞིན་མེད་པ་ལ་ཆོས་ཀྱི་བདག་མེད་ཅེས་བྱའོ། ། ཡང་ཆུ་ཟླའི་དཔེ་ནི། ཆུ་ནང་དུ་ཟླ་བར་སྣང་ཡང་། སྣང་བཞིན་པའི་དུས་ནས་ཆུ་ནང་དུ་ཟླ་བའི་ངོ་བོའམ། རང་བཞིན་ནམ། ཟླ་བའི་མཚན་ཉིད་ཅུང་ཟད་ཀྱང་མེད་དོ། ། དཔེ་དེ་བཞིན་དུ་གཟུགས་སོགས་སྣང་ཙམ་དུ་ཡོད་ཀྱང་།
སྣང་ཙམ་དུ་ཟད་ཀྱི། གནས་ཚུལ་ལམ། སྡོད་ཚུལ་ལམ། འདུག་ཚུལ་ཅུང་ཟད་ཀྱང་མེད་པར་ཤེས་པར་བྱའོ། ། དེས་ན་སྣང་ཚུལ་དང་། གནས་ཚུལ་གྱི་ཁྱད་པར་ཞིབ་ཏུ་ཤེས་པར་བྱའོ། ། སྣང་ལ་རང་བཞིན་མེད་ཅེས་པའི་དོན་ཡང་འདི་ཉིད་དོ། ། འཇའ་ཚོན་གྱི་དཔེ་ནི། ཁ་དོག་བཀྲ་བ་དང་། གཟུང་དུ་ཡོད་པ་ལྟར་སྣང་ཡང་།
གཟུང་དུ་མེད། བཅིང་དུ་མེད། ཐོགས་པ་མེད་དོ། ། དཔེ་དེ་བཞིན་དུ་གཟུགས་སོགས་སུ་སྣང་བའང་རིག་པར་བྱའོ། ། སྨིག་རྒྱུ་ཆུར་སྣང་ཡང་ཆུར་ཅུང་ཟད་ཀྱང་མེད་པ་དེ་བཞིན་དུ། གཟུགས་སོགས་ཡོད་པར་སྣང་ཡང་། གཟུགས་སོགས་གནས་ཚུལ་ལ་ཅུང་ཟད་ཀྱང་མེད་དོ། ། དཔེ་དེ་བཞིན་དུ་གཟུགས་བརྙན་སོགས་གཞན་ཡང་སྦྱར་ནས་ཤེས་པར་བྱའོ། ། ཐོག་མར་དཔེ་རྟོགས་པར་བྱས་ནས་དེ་ནས་དོན་ལ་སྦྱར་རོ། ། དེ་ནས་དཔེ་དོན་དབྱེར་མེད་ཀྱི་ཚུལ་དུ་ཡང་དང་ཡང་དུ་འདྲིས་པར་བྱའོ། །
བདག་མེད་སྒོམ་པ་འདི་ཉིད་གལ་ཆེ་བ་ཡིན་ཏེ། འདི་ཉིད་ལ་ཡང་དང་ཡང་དུ་གོམས་པར་བྱས་པས། བདག་འཛིན་ཆོད་པར་འགྱུར་ལ། བདག་འཛིན་ཆོད་པས་ཉོན་མོངས་པ་དང་ཤེས་བྱའི་སྒྲིབ་པ་ཆོད་དེ། རྩ་བ་བཅད་པའི་ཡལ་ག་བཞིན་ནོ། ། མྱ་ངན་ལས་འདས་པ་ཞི་ཞིང་བདེ་ཞེས་པའི་དོན་ལ། མྱ་ངན་ལས་འདས་པ་ནི་འཁོར་བའི་འཆིང་བ་ལས་ཡོངས་སུ་ཐར་པའི་སྤངས་རྟོགས་གཉིས་སོ། ། ཐེག་ཆེན་གྱི་མྱང་འདས་ཀྱི་སྐུ་གསུམ་མོ། ། དེ་ཡང་ངོ་བོ་ཉིད་ཀྱི་སྐུས་ནི་རྟག་པའི་མཐའ་སྤངས་ལ། ལོངས་སྐུ་དང་སྤྲུལ་སྐུ་མཛད་པ་དང་བཅས་པས་ནི་ཆད་པའི་མཐའ་སྤངས་ཏེ།
རྟག་ཆད་སྤངས་པ་དབུ་མའི་གོ་འཕང་མཐར་ཐུག་བརྙེས་སོ། ། ཆོས་ཀྱི་སྡོམ་བཞིའི་དོན་ལེགས་པར་བཤད་དོ། ། ལྟ་བ་བཀའ་བཏགས་རིགས་པས་བསྟན་པ་ལ་རིགས་པ་ནི། རྡོ་རྗེ་གཟེགས་མ་དང་། ཡོད་མེད་སྐྱེ་འགོག་དང་། གཅིག་དང་དུ་བྲལ་སོགས་སོ། ། དཔེ་ལས་བདེན་མེད་ཀྱི་དོན་རྟོགས་པའི་དགོས་པ་གྲུབ་བོ། ། གསུང་རབ་ཀུན་གྱི་སྙིང་པོའི་དོན་བསྡུས་པ། ལྟ་བ་བཀའ་བཏགས་ཕྱག་རྒྱ་བཞི་ཡི་དོན། ། ལེགས་པར་བཤད་པའི་དགེ་ཚོགས་དྲི་མེད་དེས། །
འགྲོ་ཀུན་རྫོགས་པའི་སངས་རྒྱས་མྱུར་ཐོབ་ཤོག ། ཅེས་པ་འདི་ནི་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལནྡྲའི་ཆོས་གྲྭར་རབ་བྱུང་གི་ལོ་དབང་པོའི་ཟླ་བ་ལ་སྦྱར་བའོ།། ༄༅། །དོན་དམ་པར་བསྟོད་པའི་འགྲེལ་པ་ཟབ་དོན་རབ་ཏུ་གསལ་བ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། སྤྲོས་པ་ཉེར་ཞི་རབ་ཏུ་ཞི་བའི་སྐུ། ། ཆོས་ཀྱི་སྐུ་ལས་གཡོ་བ་མེད་ཀྱང་དེ། ། གཟུགས་སྐུའི་དཀྱིལ་འཁོར་དཔག་མེད་རབ་གསལ་བ། ། མཐའ་ཡས་གདུལ་བྱ་སྨིན་པར་མཛད་ལ་འདུད། ། ཐུབ་པ་མཆོག་གི་གསུང་རབ་དུ་མ་ལས། ། བླ་མེད་ཐེག་པ་སྟོན་པར་ལུང་བསྟན་པ། །
མཆོག་ཏུ་ཟབ་པར་སྟོན་མཛད་ཀླུ་སྒྲུབ་ལ། ། རབ་དུ་དང་བའི་བློ་ཡིས་བསྟོད་པར་བགྱི། ། རྒྱལ་བའི་གསུང་རབ་ཀུན་གྱི་སྙིང་པོའི་དོན། ། དོན་བཞིན་སྟོན་པ་ཀླུ་སྒྲུབ་སྙིང་པོ་ཡིས། ། ལེགས་པར་གསུངས་པ་དོན་དམ་བདེན་པ་འདི། ། རྣམ་པར་བཤད་པའི་ཚིག་དོན་དབྱེ་བར་བྱ། ། ཐོག་མར་མཚན་བསྒྱུར་ཅིང་བཤད་པ་ནི། རྒྱ་གར་སྐད་དུ་པ་ར་མཱརྠསྟ་བ་ཞེས་བྱ་བ་ནི། བོད་སྐད་དུ། དོན་དམ་པར་བསྟོད་པ་ཞེས་པའོ། །
དོན་དམ་པ་ཞེས་པ་ནི། དོན་ཡང་ཡིན་དམ་པ་ཡང་ཡིན་པས་དོན་དམ་མོ། ། ཡང་དམ་པ་ནི་ཡེ་ཤེས་ཡིན་ལ། དེའི་ཡུལ་ཡིན་པས་དམ་པའི་དོན་ཞེས་བྱའོ། ། ཡང་ན་དོན་དམ་ནི་རིགས་པ་ཡིན་ལ། དེའི་ཡུལ་ཡིན་པས་དམ་པའི་དོན་ནོ། ། བདེན་གཉིས་ལས། བསླུ་བ་མེད་པའི་རིག་པ་དེ། ། དོན་དམ་ཡིན་པར་ཁོ་བོ་འདོད། ། ཅེས་སོ། །
ཡང་དོན་དུ་གཉེར་བྱ་རྣམས་ཀྱིས་མཆོག་པའི་ཕྱིར། མྱ་ངན་ལས་འདས་པའི་ལམ་ལ་དོན་དམ་ཞེས་བྱའོ། ། དབུས་དང་མཐའ་རྣམ་པར་འབྱེད་པ་ལས། དོན་དམ་ཐོབ་དང་སྒྲུབ་པ་ནི། ། དོན་དམ་རྣམ་པ་གསུམ་དུ་འདོད། ། ཅེས་སོ། ། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་པ་ནི། ལོ་ཙཱ་བས་བཀོད་པའི་མཆོད་བརྗོད་དོ། ། དོན་དམ་པར་སྐྱེ་འགག་གནས་གསུམ་དང་བྲལ་བར་བསམ་པ་ནི།
དང་པོར་སྐྱེ་བའང་མེད། བར་དུ་གནས་པའང་མེད། ཐ་མར་འཇིག་པའང་མེད། འཇིག་རྟེན་པའི་དཔེ་དང་མཚུངས་པ་མེད་པས། དཔེ་ལས་ཤིན་ཏུ་འདས་པ་ཞེས་བྱའོ། ། མཚན་མར་འཛིན་པའི་རྟོག་པས་གཟུང་དུ་མེད་པའི་ཕྱིར། དེས་ཀུན་ནས་བསླངས་པའི་གང་ཟག་གིས་བརྗོད་དུ་མེད་པའི་ཕྱིར། མགོན་ཁྱོད་གང་གི་ཇི་ལྟར་བསྟོད་པར་བགྱི་སྟེ་བསྟོད་པར་མི་ནུས་སོ། ། འདིས་དོན་དམ་སྨྲ་བསམ་བརྗོད་མེད་དུ་བསྟན་ནོ། ། དོན་དམ་བརྗོད་མེད་དེ་ལྟར་ཡིན་ནའང་།
དེ་བཞིན་ཉིད་ཀྱི་དོན་གང་དང་འདྲ་བས་དོན་དམ་རྟོགས་པའི་ཡེ་ཤེས་ཀྱི་སྤྱོད་ཡུལ་གྱི་འཇིག་རྟེན་གྱི་རྟོག་པས་ཐ་སྙད་ལ་བཏགས་པ་སྟེ། ཐ་སྙད་ལ་གནས་ནས་བདག་གིས་གུས་པ་ཆེན་པོས་བསྟོད་པར་བགྱི། ཡང་ན་ཡེ་ཤེས་ཀྱིས་སྤྱོད་ཡུལ་དེ་བཞིན་ཉིད་ཀྱིས་དོན་གང་དང་འདྲ་བ་ལས། འཇིག་རྟེན་གྱིས་བཏགས་པའི་ཐ་སྙད་ལ་གནས་ནས། གུས་པ་ཆེན་པོས་བདག་གིས་བསྟོད། ། ཅེས་བྱའོ། ། དངོས་པོའི་སྤྲོས་པ་མི་མངའ་བར་བསྟན་པ་ནི། མགོན་པོ་ཁྱོད་ལ་སྐྱེ་བའི་འཇིགས་པ་ཡོངས་སུ་མི་མངའ་སྟེ། སྐྱེ་བ་མེད་པའི་ངོ་བོ་ཡིན་པ་ཉིད་ཀྱིས་སོ། ། མགོན་པོ་ཁྱོད་ལ་གཤེགས་པ་དང་བྱོན་པ་མི་མངའ་སྟེ།
དངོས་པོའི་མཚན་མ་མི་མངའ་བས་སོ། ། དེས་ན་དངོས་པོ་མི་མངའ་ལ་ཕྱག་འདུད། ། ཅེས་སོ། ། དངོས་པོ་དང་དངོས་མེད་གཉིས་ཀྱི་སྤྲོས་པ་མི་མངའ་བའི་སྒོ་ནས་བསྟོད་པ་ནི། དངོས་པོའང་མ་ལགས། དངོས་མེད་ཀྱང་མ་ལགས། ཟུང་བཀག་པ་དང་པོའོ། ། ཆད་པ་མ་ལགས་རྟག་མ་ལགས་ཞེས་པ་ནི། ཟུང་གཉིས་པ་བཀག་པའོ། ། མི་རྟག་མ་ལགས་རྟག་མ་ལགས་ཞེས་པ་ནི།
ཟུང་བཀག་པ་གསུམ་པའོ། ། གཉིས་ཚན་གསུམ་བཀག་པས། གཉིས་མི་མངའ་ལ་ཕྱག་འཚལ་བསྟོད། ། ཅེས་སོ། ། ཁ་དོག་གི་སྤྲོས་པ་མི་དམིགས་པར་བསྟན་པ་ནི། དམར་དང་ལྗང་དང་བཙོད་མདོག་མིན། ། སེར་དང་ནག་དང་དཀར་མ་ལགས། ། ཁྱོད་ལ་ཁ་དོག་ཡོངས་མི་དམིགས། ། མདོག་མི་མངའ་ལ་ཕྱག་འཚལ་འདུད། ། ཅེས་པའོ། །
ཚད་མི་མངའ་བའི་སྒོ་ནས་བསྟོད་པ་ནི། ཆེན་པོ་མ་ལགས་ཆུང་མ་ལགས། ། རིང་དང་ཟླུམ་པོ་མ་ལགས་ལ། ། ཚད་མེད་པ་ཡི་དངོས་བརྙེས་པ། ། ཚད་མི་མངའ་ལ་ཕྱག་འཚལ་འདུད། ། ཅེས་པའོ། ། གང་ལའང་གནས་པ་མི་མངའ་བའི་སྒོ་ནས་བསྟོད་པ་ལ། ཉེ་རིང་མེད་པར་བསྟན་པ་ནི། ། རིང་མིན་ཉེ་བ་མ་ལགས་པ། ། ཞེས་སོ། །
ནམ་མཁའ་དང་ས་གཞིའི་སྤྲོས་པ་མེད་པར་བསྟན་པ་ནི། ནམ་མཁའ་མ་ལགས་ས་མ་ལགས། ། ཞེས་པའོ། ། འཁོར་འདས་ཀྱི་སྤྲོས་པ་མེད་པར་བསྟན་པ་ནི། འཁོར་མིན་མྱ་ངན་འདས་མ་ལགས། ། ཞེས་པའོ། ། གང་ལ་དམིགས་པའི་ཚུལ་གྱི་གནས་པ་མི་མངའ་བ་ལ་ཕྱག་འཚལ་འདུད། ། ཅེས་པའོ། ། ཟབ་པར་བསྟན་པ་ནི། གཟུགས་ལ་སོགས་པའི་ཆོས་རྣམས་ཀུན་ལ་མི་གནས་ཏེ།
གནས་པ་པོར་མ་དམིགས་པའི་ཕྱིར། ཆོས་ཀྱི་དབྱིངས་ཀྱི་དངོས་པོའི་ངོ་བོར་གྱུར་ཅིང་། མཆོག་ཏུ་ཟབ་པ་ཉིད་ཀྱིས་ཆོས་དང་ལྡན་པས་ཟབ་པ་ཉིད་དུ་བརྙེས་པས། ཟབ་མོ་དོན་དམ་པ་ཁྱོད་ལ་ཕྱག་འཚལ་བསྟོད་དོ། ། ཟབ་པའི་ཚུལ་གྱིས་དེ་ལྟའི་བསྟོད་པ་ཁྱོད་ལ་བསྟོད་པར་བགྱིའམ། དོན་དམ་པར་ནི་འདིར་ནི་ཅི་ཞིག་བསྟོད་དེ། བསྟོད་པར་བྱར་མེད་དོ། ། ཡུལ་གང་ལ་གང་གིས་བསྟོད་པར་བྱར་མེད་དེ། ཆོས་ཐམས་ཅད་སྟོང་པ་ཉིད་ཡིན་པའི་ཕྱིར། དོན་དམ་པར་ནི་སྤྲོས་བྲལ་ཡིན་པས་ཆོས་གང་གི་སྒོ་ནས་བསྟོད་པར་མི་ནུས་ཞེས་བསྟན་པ་ནི།
དང་པོར་སྐྱེ་བ་དང་། བར་དུ་གནས་པ་དང་། ཐ་མར་འཛིན་པ་རྣམས་སྤངས་ཤིང་། དོན་དམ་གང་ལ་མཐའ་དང་དབུས་མེད་པའི་ཕྱིར་དང་། གཟུང་བ་དང་འཛིན་པ་མི་མངའ་བའི་ཕྱིར། འཇིག་རྟེན་འདིར་ནི་ཁྱོད་ལ་ཡོན་ཏན་གང་གི་སྒོ་ནས་བསྟོད་ནུས་པ་གང་ཡང་མེད་དེ། སྤྲོས་པའི་མཐའ་ཐམས་ཅད་དང་བྲལ་བའི་ཕྱིར། ཡང་སྤྲོས་པ་དང་བྲལ་བའི་སྒོ་ནས་བསྟོད་པ་ནི། རིང་དུ་གཤེགས་པ་དང་འབྱོན་པ་མི་མངའ་ཞིང་། འགྲོ་བའི་སྤྲོས་པའང་སྤངས་པ། །
བདེ་བར་གཤེགས་པ་ལ་བསྟོད་པས། དགེ་བ་གང་ཐོབ་དེས་བསོད་ནམས་དང་ཡེ་ཤེས་ཀྱི་ཚོགས་བསགས་ནས། བདེ་གཤེགས་ཉིད་ཀྱི་གནས་སུ་འགྲོ་བར་ཤོག ། ཅེས་པ་ནི་བསྔོ་བའོ། ། དོན་དམ་པའི་བསྟོད་པ་སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པ་རྫོགས་སོ། ། རྒྱ་གར་གྱི་མཁན་པོ་ཀྲིཥྞ་པཎྜི་ཏ་དང་། ལོ་ཙཱ་བ་ཚུལ་ཁྲིམས་རྒྱལ་བས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། སློབ་དཔོན་ཀླུ་སྒྲུབ་ཞལ་ནས་ལེགས་འོངས་པའི། ། ཆོས་ཀྱི་སྙིང་པོ་དོན་དམ་བསྟོད་པ་འདི། ། ཚིག་དོན་རྣམ་འགྲེལ་ལེགས་པར་བཤད་པ་ལས། །
དགེ་བ་གང་ཐོབ་བྱང་ཆུབ་མཆོག་ཏུ་བསྔོ། ། སྔོན་ཆད་བོད་འདིར་འདི་ཡི་འགྲེལ་པ་དག ། ཅུང་ཟད་ཙམ་ཡང་བྱས་པར་མ་མཐོང་པས། ། ཁོ་བོས་འབད་ནས་ཅུང་ཞིག་བྱས་པ་འདི། ། སྔོན་ནས་མེད་པའི་ལེགས་བཤད་དམ་པ་ཡིན། ། ཞེས་དོན་དམ་པའི་བསྟོད་པའི་འགྲེལ་པ་ཟབ་དོན་རབ་ཏུ་གསལ་བ་ཞེས་བྱ་བ་འདི་ནི་རོང་སྟོན་ཆེན་པོས་དཔལ་ནཱ་ལེནྡྲའི་དགོན་པར་རབ་བྱུང་གི་ལོ་ལ་སྦྱར་བའོ། ། མངྒལཾ།། ༄༅། །བྱང་ཆུབ་སེམས་ཀྱི་བཤད་པ། བཅོམ་ལྡན་འདས་རྣམ་པར་སྣང་མཛད་ཀྱིས་གསུངས་པའི་དོན་འགྲེལ། སློབ་དཔོན་ཀླུ་སྒྲུབ་ཀྱིས་མཛད་པའི་རྣམ་བཤད་ཉི་མའི་འོད་ཟེར་ཞེས་བྱ་བ།
བླ་མ་དང་ལྷག་པའི་ལྷ་གངས་རིའི་མདོག་ཅན་ལ་ཕྱག་འཚལ་ལོ། ། ཡང་དག་ལྟ་བའི་འོད་ཀྱིས་སྒྲིབ་གཉིས་ཀྱི། ། མུན་པ་རིང་དུ་སྤངས་པའི་མཁྱེན་པ་རྒྱས། ། གསུང་རབ་ཀུན་གྱི་སྙིང་པོའི་དོན་བསྡུས་པ། ། འཕགས་པ་ཀླུ་སྒྲུབ་ཞབས་ལ་ཕྱག་འཚལ་ལོ། ། བཤད་པར་བྱ་བའི་བྱང་ཆུབ་ཀྱི་སེམས་ཀྱི་ཚིགས་སུ་བཅད་པ་ནི། རྒྱ་གར་སྐད་དུ། བོ་དྷི་ཙིཏྟ་ནི། བོད་སྐད་དུ། བྱང་ཆུབ་ཀྱི་སེམས་སོ།
བི་བར་ཎ་ནི་རྣམ་པར་བཤད་པའོ། ། ལྷག་པའི་ལྷ་ལ་ཕྱག་འཚལ་བ་ནི། འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་པའོ། ། བཤད་པར་བྱ་བ་བྱང་ཆུབ་ཀྱི་སེམས་སྟོན་པའི་ཚིགས་སུ་བཅད་པ་རྣམ་སྣང་གིས་གསུངས་པ་ནི། ཀུན་ཏུ་ཡོད་པ་དང་བྲལ་ཞིང་། ། ཕུང་པོ་སྐྱེ་མཆེད་ཁམས་རྣམས་དང་། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པར་མཉམ་ཉིད་པས། ། རང་སེམས་གདོད་ནས་མ་སྐྱེས་པ། །
སྟོང་པ་ཉིད་ཀྱི་རང་བཞིན་ནོ། ། ཞེས་པའོ། ། དེ་ལ་ཀུན་ཏུ་ཡོད་པ་དང་བྲལ་ཞིང་ཞེས་པ་ནི། དངོས་པོ་རང་བཞིན་གྱིས་ཡོད་པར་ལྟ་བ་ནི་སྒྲོ་འདོགས་པ་ཡིན་པས། སྒྲོ་འདོགས་ཀྱི་མཐའ་དགག་པར་བྱ་བའི་ཕྱིར་དུ། གཅིག་དང་བྲལ་བ་ལ་སོགས་པ་གསུངས་པས། དུས་དང་གནས་སྐབས་ཀུན་ཏུ་ངོ་བོ་ཉིད་ཀྱིས་ཡོད་པ་དང་བྲལ་བར་གྲུབ་བོ། ། ཞིང་ནི་ཚིག་ཕྱི་མ་སྡུད་པའི་ཚིག་གོ ། མདོར་བསྟན་ནོ། ། ཡོད་པ་དང་བྲལ་ཞེས་པ་ལས།
ཡོད་པ་ངོས་བཟུང་བ་ནི། ཕུང་པོ་སྐྱེ་མཆེད་ཁམས་རྣམས་དང་། ། གཟུང་དང་འཛིན་པ་ཞེས་པ་ཡན་ཆོད་ཀྱིས་བསྟན་ནོ། ། བྲལ་ཞེས་པ་ནི། རྣམ་སྤངས་ཞེས་པས་བཤད་དོ། ། ཆོས་ཞེས་པ་ནི། གོང་དུ་བཤད་པ་དེ་དག་གོ ། བདག་མེད་པ་ནི། ངོ་བོའམ་རང་བཞིན་མེད་པ་སྟེ། དཔེར་ན་ཆུ་ནང་དུ་ཟླ་བ་སྣང་ཡང་ངོ་བོའམ་མཚན་ཉིད་མེད་པ་ལྟ་བུའོ། །
ཕུང་པོ་སོགས་ཐམས་ཅད་སྟོང་པ་ཉིད་དུ་མཚུངས་པས་རང་བཞིན་མེད་པར་མཉམ་པ་ཉིད་དོ། ། ཕུང་པོ་ཁམས་དང་སྐྱེ་མཆེད་སྟོང་པ་ཉིད་དུ་བསྟན་པས་ན། གཟུང་བ་ཡུལ་དང་། འཛིན་པ་སྣང་བ་ཅི་ཞེ་ན། དེའི་ལན། གཟུང་དང་འཛིན་པ་རྣམ་སྤངས་པ། ། ཞེས་པས་བསྟན་ནོ། ། འཛིན་པ་མེད་ན་སེམས་མེད་པར་འགྱུར་རོ་སྙམ་ན། ཆོས་ཐམས་ཅད་བདག་མེད་སྟོང་པ་ཉིད་དུ་མཉམ་པས་རང་སེམས་ཀྱང་ཐ་སྙད་དུ་སྣང་བ་ཙམ་ཡིན་གྱི། དོན་དམ་པར་གདོད་མ་ནས་ཞི་བས་མ་སྐྱེས་པ་ཉིད་དོ། །
དེའི་ཕྱིར་སྟོང་པ་ཉིད་ཀྱི་རང་བཞིན་དུ་གྲུབ་བོ། ། དཀོན་མཆོག་བརྩེགས་པ་ལས། འོད་སྲུངས་སེམས་ནི་ཀུན་ཏུ་བཙལ་ན་མི་རྙེད་དོ། ། ཞེས་སོ། ། བྱང་ཆུབ་ཀྱི་སེམས་བསྐྱེད་པ་གཉིས་ཏེ། ཀུན་རྫོབ་བྱང་ཆུབ་ཀྱི་སེམས་བསྐྱེད་ཚུལ་དང་། དོན་དམ་བྱང་ཆུབ་ཀྱི་སེམས་བསྒོམ་ཚུལ་ལོ། ། དང་པོ་ནི། ཇི་ལྟར་སངས་རྒྱས་བཅོམ་ལྡན་འདས་ཀྱིས་སྔོན་བྱང་ཆུབ་མཆོག་དུ་སེམས་བསྐྱེད་པ་དང་། བྱང་ཆུབ་སེམས་དཔའ་རྣམས་ཀྱིས་བྱང་ཆུབ་མཆོག་ཏུ་སེམས་བསྐྱེད་པ་དེ་བཞིན་དུ་བདག་གིས་ཀྱང་སེམས་ཅན་མ་སྒྲོལ་བ་རྣམས་བསྒྲལ་བར་བྱའོ། །
ཞེས་སྤྱིར་བསྟན་ནས། ཇི་ལྟར་བསྒྲལ་བའི་ཚུལ་བསྟན་པ་ནི། མ་སྒྲོལ་བ་རྣམས་བསྒྲལ་བར་བྱའོ། ། ཞེས་པ་ནི། འཇིག་རྟེན་ལས་འདས་པའི་ལམ་ལ་འགོད་པའོ། ། དབུགས་མ་ཕྱུང་བ་རྣམས་དབུགས་དབྱུང་བའོ། ། ཞེས་པ་ནི་ངན་སོང་གསུམ་ལས་འདོན་པས་སྟེ། སྡུག་བསྔལ་གྱིས་བཅིངས་ནས་དབུགས་མ་ཕྱིན་པ་རྣམས་མཐོ་རིས་ཀྱི་བདེ་བ་ལ་འགོད་པས་དབུགས་ཕྱུང་བའོ། ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའ་བར་བྱ་བའི་ཕྱིར་ཞེས་པས་ནི། མི་སློབ་ལམ་ལ་འགོད་པར་བསྟན་ནོ། །
དུས་འདི་ནས་བཟུང་ནས་ཞེས་སོགས་ཀྱིས་ནི། རྫོགས་པའི་བྱང་ཆུབ་མ་ཐོབ་ཀྱི་བར་དུ་བྱང་ཆུབ་སེམས་དཔའི་བསླབ་བྱ་ལ་སློབ་པར་དམ་བཅའ་བའོ། ། མདོར་ན་བྱང་ཆུབ་མཆོག་ཏུ་སེམས་བསྐྱེད་ནས། དེའི་བསླབ་བྱ་ལ་སློབ་པར་དམ་བཅས་པའོ། ། དེ་ལྟར་ཀུན་རྫོབ་ཀྱི་རྣམ་པས་སྨོན་ལམ་གྱི་རང་བཞིན་ཅན་གྱི་བྱང་ཆུབ་ཀྱི་སེམས་བསྐྱེད་ཚུལ་བསྟན་ཟིན་ཏོ། ། གཉིས་པ་ནི། དེ་ནས་བྱང་ཆུབ་སེམས་དཔའ་གསང་སྔགས་ཀྱི་སྒོའི་སྤྱད་པ་སྤྱོད་པར་འདོད་པ་རྣམས་ཀྱིས་དོན་དམ་བྱང་ཆུབ་ཀྱི་སེམས་ཀྱང་བསྒོམ་པའི་སྟོབས་ཀྱིས་བསྐྱེད་པར་བྱ་བ་ཡིན་ནོ། ། དེའི་ཕྱིར་དེའི་རང་བཞིན་བཤད་པར་བྱའོ་ཞེས་པ་ནི། དོན་དམ་བྱང་ཆུབ་ཀྱི་སེམས་འཆད་པའི་མཚམས་སྦྱར་རོ། ། དོན་དམ་བྱང་ཆུབ་ཀྱི་སེམས་འཆད་པར་བཞེད་ནས།
མཆོད་བརྗོད་དང་། རྩོམ་པར་དམ་བཅའ་བ་ནི། བྱང་ཆུབ་ཀྱི་སེམས་ཀྱི་བདག་ཉིད་ཅན་གྱི་སྐུ་ནི་རྡོ་རྗེ་འཆང་སྟེ། དེ་ལ་གུས་པས་བཏུད་ནས་ཞེས་པ་ནི། མཆོད་བརྗོད་དོ། ། གང་གིས་བསྒོམ་པས་འཁོར་བའི་རྒྱུ་ཉོན་མོངས་པ་བསྟན་ནས་འཇིག་པར་བྱེད་པའི་དོན་དམ་བྱང་ཆུབ་ཀྱི་སེམས་བསྒོམ་པའི་མན་ངག་བཤད་པ་ནི་རྩོམ་པར་དམ་བཅའ་བའོ། ། དོན་དམ་བྱང་ཆུབ་ཀྱི་སེམས་ཇི་ལྟ་བུ་ཞེ་ན། མདོ་སྡེ་རྒྱན་ལས། རྫོགས་པའི་སངས་རྒྱས་རབ་བརྙེས་བྱས། ། བསོད་ནམས་ཡེ་ཤེས་ཚོགས་རབ་བསགས། །
ཆོས་ལ་མི་རྟོགས་ཡེ་ཤེས་ནི། ། སྐྱེ་ཕྱིར་དེ་ནི་དམ་པར་འདོད། ། ཅེས་སོ། ། འདིར་ཡང་བྱང་ཆུབ་ཀྱི་སེམས་ཀྱི་མཚན་ཉིད་དམ། ངོ་བོ་ངོས་བཟུང་བ་ནི། བདག་ཏུ་འཛིན་པ་དང་། ཕུང་པོ་ལ་སོགས་ཆོས་སུ་འཛིན་པ་དང་། རྣམ་པར་རིག་པ་ཙམ་དུ་རྟོགས་པས་མ་བསྒྲིབ་ཞིང་། རྟག་ཏུ་བདག་དང་ཆོས་སུ་འཛིན་པ་གཉིས་ཀྱི་སྟོང་པར་རྫོགས་པའི་སངས་རྒྱས་ཀྱིས་བཞེད་དོ། ། ཐུགས་རྗེ་མངའ་བའི་སངས་རྒྱས་ཀྱིས་རྟག་ཏུ་བསྒོམ་པའི་དོན་དམ་བྱང་ཆུབ་ཀྱི་སེམས་གདུལ་བྱ་ལ་སྙིང་རྗེས་བརླན་པའི་བྱང་ཆུབ་སེམས་དཔའ་རྣམས་ཀྱིས་ནི་རབ་ཏུ་འབད་ནས་བསྒོམ་པར་བྱའོ་ཞེས་གདམས་སོ། །
དོན་དམ་བྱང་ཆུབ་ཀྱི་སེམས་ནི། བདག་མེད་གཉིས་རྟོགས་པའི་ཡེ་ཤེས་ཡིན་པས། ཐོག་མར་རྟོགས་པར་བྱ་བའི་གང་ཟག་གི་བདག་མེད་བསྟན་པ་ནི། མུ་སྟེགས་ཅན་གྱིས་བརྟགས་པའི་བདག་ནི་རིག་པས་བརྟགས་ན་མི་རྙེད་དོ། ། རིག་པ་གང་ཞེ་ན། རྩ་བ་ཤེས་རབ་ལས། གལ་ཏེ་ཕུང་པོ་བདག་ཡིན་ན། ། སྐྱེ་དང་འཇིགས་པ་ཅན་དུ་འགྱུར། ། གལ་ཏེ་ཕུང་པོ་རྣམས་ལས་གཞན། ། ཕུང་པོའི་མཚན་ཉིད་མེད་པར་འགྱུར། །
ཞེས་པའོ། ། བདག་དེ་རིག་པ་འདིས་དཔྱད་ན་ཕུང་པོ་ལས་གཞན་དུ་འགའ་ཡང་དམིགས་པར་མི་འགྱུར་ཏེ། ཉེར་ལེན་གྱི་ཕུང་པོ་ལྔ་ཁོ་ན་ལ་བདག་འཛིན་འཇུག་གི་དེ་ལས་གཞན་དུ་མི་འཇུག་པའི་ཕྱིར་རོ། ། བདག་དེ་ཕུང་པོ་ཡིན་ན་མི་རྟག་པར་འགྱུར་བས། ཁྱོད་ཀྱིས་བདག་འཛིན་པ་ཤིན་ཏུ་འཁྲུལ་ལོ། ། དེ་ཅིའི་ཕྱིར་ཞེ་ན། ཕུང་པོ་བདག་གི་ཚུལ་ལམ་མཚན་ཉིད་མ་ཡིན་པས། བདག་དང་ཕུང་པོ་གཅིག་ཏུ་ཁས་བླངས་པར་མི་བྱའོ། ། བདག་དང་ཕུང་པོ་རྟེན་དང་བརྟེན་པའོ་ཞེ་ན། ཕུང་པོ་མི་རྟག་པ་དང་།
བདག་རྟག་པ་ལ་རྟེན་པ་དང་བརྟེན་པ་ཅན་དུ་ནམ་ཡང་མི་འཐད་དོ། ། ཕུང་པོ་མི་རྟག་པ་ཡིན་ནས་འཇིག་པ་ན། དེ་ལ་བརྟེན་པའི་བདག་ཀྱང་འཇིག་སྟེ། རྟེན་འཇིག་པ་ན་བརྟེན་པ་འཇིག་པའི་ཚུལ་ཡིན་པའི་ཕྱིར་རོ། ། བདག་རྟག་པ་ལ་ཕུང་པོ་མི་རྟག་པ་ཡང་མི་བརྟེན་ཏེ། རྟག་པ་ལ་མི་རྟག་པའི་རྟེན་བྱེད་པའི་ནུས་པ་མེད་པའི་ཕྱིར་རོ། ། རྣམ་པར་སྤྱོད་པའི་གཞི་ཆོས་ཅན་ཡོད་ན། དེའི་ཁྱད་པར་གྱི་ཆོས་རྣམས་ཡོད་ལ། མེད་ན་འཇིག་རྟེན་ན་ནི་སྤྱོད་པ་འཇུག་པར་མི་རིགས་ལ། རྣམ་པར་སྤྱོད་པའི་གཞི་བདག་མེད་ན་དེའི་ཁྱད་པར་གྱི་ཆོས་རྟག་གམ་མི་རྟག་ཅེས་དཔྱོད་རིགས་པར་ག་ལ་འགྱུར།
རི་བོང་གི་རྭ་མེད་ན་དེའི་ཁྱད་པར་རྣོ་རྟུལ་སེམས་པར་མི་རིགས་པ་བཞིན་ནོ། ། འདི་ནི་བདག་ཅེས་བྱ་བ་ནི་རིག་པས་བརྟགས་ན་མེད་པས། བདག་འདི་ནི་ལས་བྱེད་པའོ། ། བདག་འདི་ནི་ལས་བྱེད་པ་པོའོ། ། བདག་འདི་ནི་ལས་མྱོང་བ་པོ་ཞེས་གང་ལ་བརྟག་སྟེ་བརྟག་པར་མི་རིགས་སོ། ། བདག་རྟག་པར་འདོད་ན་དོན་བྱེད་པ་མི་རིགས་ཏེ། གང་གི་ཕྱིར་ན་རྟག་པས་རིམ་གྱིས་ཀྱང་དོན་མི་བྱེད་ཅིང་། ཅིག་ཆར་གྱིས་ཀྱང་དོན་མི་བྱེད་པ་དེའི་ཕྱིར། རྟག་པའི་དངོས་པོ་ཡོད་དོ་ཞེ་ན། རིག་པས་བརྟགས་ན་ཕྱི་ནང་གི་དངོས་པོ་གང་ཡང་མེད་པས།
དངོས་པོ་རྟག་པ་ཡོད་དོ་ཞེས་བྱ་བ་ག་ལ་འཐད་དོ། ། གལ་ཏེ་རྟག་པས་དོན་བྱེད་པར་ནུས་ན་འབྲས་བུ་བསྐྱེད་པ་ལྷན་ཅིག་བྱེད་རྐྱེན་ལ་ཅིའི་ཕྱིར་ལྟོས་ཏེ། ལྟོས་མི་དགོས་པར་འགྱུར་རོ། ། གལ་ཏེ་རྟག་པས་འབྲས་བུ་འབྱིན་པར་ནུས་ན། རྟག་པ་དེ་ནི་རྐྱེན་ཚང་མ་ཚང་གིས་བྱེ་བྲག་མེད་པར་ཅིག་ཆར་འབྲས་བུ་དངོས་སུ་འབྱིན་པར་འགྱུར་རོ། གལ་ཏེ་འདོད་དོ་སྙམ་ན། དང་པོ་རྒྱུའི་དུས་སུ་འབྲས་བུ་ཐམས་ཅད་འགྲུབ་པ་ཉིད་དུ་འགྱུར་རོ། ། གང་ཞིག་འབྲས་བུ་བསྐྱེད་པ་དངོས་གཞན་ལྷན་ཅིག་བྱེད་རྐྱེན་ལ་ལྟོས་ན་ནི། རྒྱུ་རྐྱེན་མ་ཚང་བའི་དུས་སུ་འབྲས་བུ་བསྐྱེད་མི་ནུས་པས། དེ་ནི་དུས་རྟག་ཏུ་འབྲས་བུ་བསྐྱེད་པའི་ནུས་པ་དང་ལྡན་པ་མིན་པས།
ནུས་པ་མི་རྟག་པར་གྲུབ་བོ། ། རྟག་པ་མ་ཡིན་པར་མི་རྟག་པའི་དངོས་པོ་ཡིན་ནོ་ཞེ་ན། དངོས་པོ་རྣམས་རྟག་ཏུ་གནས་པའི་གོ་སྐབས་མེད་པར་སྐད་ཅིག་མ་ཉིད་དུ་འདོད་དགོས་སོ། ། སྐད་ཅིག་མ་ཡིན་ན་ནི་གྲུབ་ཙམ་ཉིད་ནས་འཇིག་པའི་ཕྱིར། དངོས་པོ་མི་རྟག་པ་ལ་ནི་བྱེད་པ་པོར་འདོད་པ་ཉིད་ཀྱི་རྒྱུ་མཚན་ཅི་ཡོད། མདོ་ལས། འདུས་བྱས་ཐམས་ཅད་སྐད་ཅིག་མ་མི་གནས་བྱེད་པ་པོ་ག་ལ་ཡོད། ཅེས་སོ། ། སྔར་བདག་དང་ཆོས་ངོ་བོ་ཉིད་ཀྱིས་བྲལ་བར་བསྟན་པ་ལས། འཇིག་རྟེན་གྱི་གནོད་པ་སྤངས་བ་ནི།
འཇིག་རྟེན་ན་ཕུང་པོ་སོགས་དངོས་སུ་དམིགས་པ་དང་འགལ་ལོ་ཞེ་ན། འཇིག་རྟེན་ན་ནི་ཕུང་པོ་དང་། ཁམས་དང་། སྐྱེ་མཆེད་དང་། གཟུང་བ་དང་། འཛིན་པ་སྣང་བ་ཙམ་ལ་བདེན་པར་ཞེན་པ་ཡིན་ནོ། ། དེ་དག་གི་གཉེན་པོ་བཤད་པ་ནི། གཅིག་དུ་བྲལ་སོགས་ཀྱི་རིག་པ་ལ་བརྟེན་པའི་བློས་རྣམ་པར་གཞིག་ན་ནི་ཡུལ་མེད་པར་གྲུབ་པས། ཡུལ་ཅན་བདེན་འཛིན་འཇོམས་པར་འགྱུར་རོ། ། འོ་ན་བཅོམ་ལྡན་འདས་ཀྱིས་ཕུང་པོ་ལྔ་བཤད་པ་དང་འགལ་ལོ་ཞེ་ན།
གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་ཕུང་པོ་ལྔ་རྣམས་ཉན་ཐོས་ལ་ཕན་པར་དགོངས་ནས་སངས་རྒྱས་རྣམས་ཀྱིས་གསུངས་སོ། ། འདིས་ནི་ཉན་ཐོས་རྣམས་ལ་ཆོས་ཙམ་ཞིག་བཤད་དོ། ། བྱང་ཆུབ་སེམས་དཔའ་རྣམས་ལ་ཆོས་ཀྱི་བདག་མེད་བསྟན་པ་ནི། གཟུགས་ནི་དབུ་བ་རྡོས་འདྲ་དང་། ། ཚོར་བ་ཆུའི་ཆུ་ལྦུར་འདྲ། ། འདུ་ཤེས་སྨིག་རྒྱུ་ལྟ་བུ་སྟེ། །
འདུ་བྱེད་ཆུ་ཤིང་དང་མཚུངས་ཤིང་། ། རྣམ་ཤེས་སྒྱུ་མ་ལྟ་བུ་ཞེས། ། ཕུང་པོ་དེ་ལྟར་བསྟན་པ་ནི། ། རྐང་གཉིས་མཆོག་གིས་དུས་ཀུན་ཏུ། བྱང་ཆུབ་སེམས་དཔའ་རྣམས་ལ་བཤད། ། ཅེས་སོ། ། གཞུང་འདི་ལྟར་ན། ཉན་རང་ལ་ཆོས་ཀྱི་བདག་རྟོགས་པ་ཡོད་པ། ཀླུ་སྒྲུབ་ཀྱི་དགོངས་པར་འདོད་པ་ལ་ནི་ཐེ་ཚོམ་ཟའོ། ། ཐ་སྙད་ཀྱི་གཟུགས་ཀྱི་ཕུང་པོ་བཤད་ཚུལ་ནི།
འབྱུང་བ་བཞིའི་བདག་ཉིད་དུ། ། གཟུགས་ཀྱི་ཕུང་པོ་རབ་ཏུ་བཤད། ། ཅེས་པའོ། ། གཟུགས་ཀྱི་ཕུང་པོ་ལྷག་མ་གཟུགས་སུ་མེད་པའི་སེམས་བྱུང་རྣམས་བདེན་པར་གྲུབ་པ་འགོག་པ་ནི། གཟུགས་ཀྱི་ཕུང་པོ་འགོག་པའི་རིགས་པས་གྲུབ་བོ། ། ཇི་ལྟར་གྲུབ་ན། གཟུགས་ཀྱི་ཕུང་པོ་བཀག་པས་གཟུགས་ཅན་གྱི་སྐྱེ་མཆེད་བཅུ་ཁེགས་ཏེ། གཟུགས་མེད་ན་གཟུགས་ཅན་གྱི་སྐྱེ་མཆེད་བཅུ་མེད་པའི་ཕྱིར་རོ། ། གཟུགས་ཀྱི་སྐྱེ་མཆེད་བཅུ་མེད་ན་བརྟེན་པའི་རྣམ་པར་ཤེས་པ་མེད་དེ། གཟུགས་ཀྱི་སྐྱེ་མཆེད་མེད་ན་མི་འབྱུང་བའི་འབྲེལ་བ་ངེས་པའི་ཕྱིར་རོ། །
དེས་ན་གཟུགས་ཀྱི་ཕུང་པོ་བཀག་པས། ཕུང་པོ་ལྷག་མ་རྣམས་བཀག་པའང་འགྲུབ་བོ། ། བཅོམ་ལྡན་འདས་ཀྱི་གཟུགས་ཀྱི་ཁམས་བཤད་པས་གཟུགས་འགྲུབ་བོ་ཞེ་ན། གང་ཡང་གཟུགས་སོགས་ཀྱི་ཁམས་རྣམས་བཤད་པ་ནི། ངོས་བཟུང་ན། མིག་གི་སྐྱེ་མཆེད་དང་། གཟུགས་ཀྱི་སྐྱེ་མཆེད་ལ་སོགས་པ་ཡིན་ལ། དེ་དག་ཀྱང་གཟུགས་ཀྱི་ཕུང་པོར་འདུས་སོ། ། མིག་སོགས་དང་གཟུགས་སོགས་དེ་དག་ཉིད་ནི་སྐྱེ་མཆེད་དྲུག་དང་། གཟུགས་འཛིན་དུའང་བཤད་པ་ཡིན་ནོ། །
མིག་སོགས་དབང་པོ་རྣམས་ནི་འཛིན་པ་ཡིན་ལ་གཟུགས་སོགས་ཡུལ་གྱི་སྐྱེ་མཆེད་རྣམས་ཀྱི་གཟུང་བ་ཡིན་ནོ། ། གཟུགས་ཅན་གྱི་དབང་པོ་ལྔ་ནི། གཟུགས་སོགས་ཀྱི་ཡུལ་ལས་གཞན་དུ་གྲུབ་པ་མེད་དེ། རྡུལ་རྫས་བརྒྱད་འདུས་ལ་འདོགས་པའི་ཕྱིར། བྱེད་པ་པོའི་ཡིད་ཀྱི་དབང་པོའང་མེད་པས། ཤིན་ཏུ་མེད་ཅེས་བཤད་དོ། ། ཅིའི་ཕྱིར་མིག་སོགས་ཀྱི་སྐྱེ་མཆེད་མེད་པས་ཡིད་ཀྱི་དབང་པོ་མེད་ཅེ་ན། གཟུགས་ཅན་གྱི་དབང་པོ་ལྔ་མེད་པས་དེ་ལ་བརྟེན་པའི་རྣམ་ཤེས་ལྔ་མེད་དོ། ། དེ་མེད་པས་ཡིད་ཀྱི་དེ་མ་ཐག་རྐྱེན་མེད་པའི་ཕྱིར། དེས་ན་གཟུགས་ཀྱི་ཕུང་པོ་འགོག་པའི་རིག་པས།
བསྐྱེད་པར་བྱ་བ་དང་བསྐྱེད་པ་པོ་དག་ཡང་དག་པར་བསྐྱེད་བྱ་བསྐྱེད་བྱེད་དུ་རིགས་པ་མ་ཡིན་ནོ། ། ཡང་དག་ཅེས་པའི་ཚིག་སྨོས་པས་ནི། ཐ་སྙད་དུ་འགོག་པ་མ་ཡིན་གྱི། དོན་དམ་པར་འགོག་ཅེས་པའི་དོན་ནོ། ། གཟུགས་རྡུལ་གྱི་དབང་པོ་བརྩམས་ལ། དབང་པོ་རྣམ་ཤེས་བརྟེན་པས་བསྐྱེད་བྱེད་ཡོད་དོ་ཞེ་ན། གཟུགས་རྡུལ་གྱིས་དབང་ཤེས་བསྐྱེད་པ་མ་ཡིན་ནོ། ། གཟུགས་ཀྱི་རྡུལ་ཕྲ་རབ་ནི། གང་གིས་ཀྱང་མ་དམིགས་པའི་ཕྱིར་དབང་པོས་དམིགས་སོ་ཞེ་ན་མ་ཡིན་ཏེ། དབང་པོ་ཡུལ་ལས་འདས་པ་ཡིན་པའི་ཕྱིར།
དབང་པོ་འདི་དག་རྡུལ་དུ་མ་འདུས་པས་བསྐྱེད་བྱེད་རྡུལ་རྫས་བརྒྱད་འདུས་པ་ཡིན་པའི་ཕྱིར་ཞེ་ན། འདི་དག་རྡུལ་དུ་མ་འདུས་པས་བསྐྱེད་པ་མིན་ཏེ། རྡུལ་དུ་མ་འདུས་པ་ཉིད་དུ་མི་འཐད་པའི་ཕྱིར་རོ། ། རྩོམ་བྱེད་ཀྱི་རྡུལ་ཕྲ་རབ་ཀྱང་འགོག་པའི་ཕྱིར་ཕྱོགས་དྲུག་གི་ཆ་ཤས་ཀྱི་རྣམ་པར་ཕྱེ་ན།

རྡུལ་ཕྲན་ལ་ཡང་དབྱེ་བ་མཐོང་བའི་ཕྱིར། ཆ་མེད་ཀྱི་རྡུལ་ཕྲ་རབ་མི་རྙེད་དེ། རྡུལ་ཕྲན་གང་ལའང་ཆ་ཤས་ཀྱི་རྣམ་པར་ཕྱེ་ནས་བརྟགས་པ་ན་ཆ་མེད་ཀྱི་རྡུལ་ཕྲན་མི་རྙེད་པས་གཟུགས་ཅན་ཐམས་ཅད་ཀྱི་ཆུང་མཐའ་ཆ་མེད་ཀྱི་རྡུལ་ཕྲན་ཇི་ལྟར་འགྱུར། དེས་ན་རྡུལ་ཕྲ་རབ་དེ་རིག་པས་བརྟགས་པ་ན་ཆ་བཅས་སུ་ཁས་ལེན་དགོས་སོ། ། ཉེས་པ་ཅིར་འགྱུར་ཞེ་ན། རགས་པས་འགྱུར་བས་ཀུན་རྫོབ་ཏུ་ཁས་ལེན་དགོས་སོ། ། དེ་ལྟར་ན་དོན་དམ་དུ་འདོད་པ་འགལ་ལོ། ། ཕྱི་རོལ་གྱི་དོན་མ་གྲུབ་པའི་རིགས་པ་གཞན་ཡང་བསྟན་པ་ནི། ཕྱི་རོལ་གྱི་དོན་རྣམས་ལས་དོན་གཅིག་ལའང་། གང་ཟག་སོ་སོའི་ཤེས་པ་མི་འདྲ་བ་ཐ་དད་རབ་ཏུ་འཇུག་པའི་ཕྱིར། གང་ཟག་གང་གི་བློའི་མཐོང་ཚུལ་བདེན་པར་འགྱུར།
དོན་གཅིག་ལ་ཤེས་པ་ཐ་དད་འཇུག་ཚུལ་བསྟན་པ་ནི། ཡིད་འོང་གཟུགས་ནི་གང་ཡིན་པ། ། དེ་ཉིད་གཞན་ལ་གཞན་དུ་སྣང་། ། བུད་མེད་ལུས་ནི་གཅིག་ཉིད་ལ། ། དཀའ་ཐུབ་འདོད་ཅན་ཁྱི་རྣམས་ཀྱིས། ། མི་གཙང་འདོད་བྱ་བཟའ་བྱ་ཞེས། ། རྣམ་པར་རྟོག་པ་གསུམ་དུ་འགྱུར། ། ཞེས་པའོ། ། མདོ་ལས་ཀྱང་། དངོས་གཅིག་ཡིད་ནི་ཐ་དད་ཕྱིར། །
དོན་མ་གྲུབ་པར་འདོད་པ་ཡིན། ། ཞེས་སོ། ། དཔེར་ན་མི་ལ་ཆུར་སྣང་བ་ལྟ་བུ་ཞིག་ལྷ་ལ་བདུད་རྩིར་སྣང་ལ། ཡི་དྭགས་རྣམས་ལ་རྣག་ཁྲག་དུ་སྣང་བས། མཐོང་སྣང་གང་ཞིག་བདེན་པར་གྱུར། དེས་ན་རང་རང་གི་ལས་ཀྱི་མཐོང་སྣང་ཙམ་ཡིན་གྱི། ཤེས་པ་ལས་ལོགས་སུ་ཕྱི་རོལ་དུ་གྲུབ་པ་མེད་དོ་ཞེས་པའི་དོན་ནོ། ། རྨི་ལམ་དང་སད་པའི་གནས་སྐབས་གཉིས་དོན་བྱེད་པར་སྣང་བ་ཙམ་དུ་འདྲ་ཡང་། དོན་ལ་དོན་བྱེད་ནུས་མི་ནུས་ཀྱི་ཁྱད་ཡོད་དེ། གོང་མའི་མཐོང་ཚུལ་བདེན་ལ།
འོག་མའི་མཐོང་ཚུལ་མི་བདེན་ནོ་ཞེ་ན། རྨི་ལམ་དང་སད་པའི་གནས་སྐབས་དག་གི་བློ་ཡི་ངོ་ན་དོན་བྱེད་པ་ལ་ཁྱད་པར་མེད་ལ། དོན་དམ་པར་ནི། གཉིས་ཀ་ལའང་ཡུལ་མེད་པར་མཚུངས་སོ། ། རྨི་ལམ་ལ་ནི་དོན་བྱེད་པར་རྨིས་ཀྱང་དོན་ལ་མ་གྲུབ་པ་བཞིན། སད་པ་དང་རྨི་ལམ་གཉིས་ཀ་ལ་དོན་བྱེད་པར་སྣང་ཡང་རང་བཞིན་མེད་པར་མཚུངས་སོ། ། ཕྱི་རོལ་གྱི་དོན་མེད་ན་གཟུང་བ་མེད་ལ། དེ་མེད་ན་འཛིན་པའང་མེད་པར་འདོད་དགོས་པས། གཟུང་འཛིན་གཉིས་སུ་སྣང་བ་དང་འགལ་ལོ་ཞེ་ན། གཟུང་བ་དང་འཛིན་པ་ཐ་དད་དུ་སྣང་བའི་ཚུལ་གྱིས་ཐ་དད་དུ་ཞེན་པ་ནི།
ཐ་སྙད་པའི་ཚུལ་ཡིན་གྱི་དོན་ལ་མ་ཡིན་ཏེ། རྣམ་པར་ཤེས་པ་ཉིད་དུ་དོན་དུ་སྣང་བ་ཡིན་གྱི། རྣམ་པར་ཤེས་པ་ལས་ལོགས་ཤིག་ན་ཕྱི་རོལ་དོན་ནི་ཅུང་ཟད་ཀྱང་མེད་དོ། ། དེའི་ཕྱིར་ཕྱི་རོལ་གྱི་དོན་དུ་སྣང་བ་རྣམས་ནི། ཕྱི་རོལ་གྱི་དངོས་པོའི་ངོ་བོར་ནམ་ཡང་མེད་དོ། ། འོ་ན་སྔོན་པོ་སེར་པོ་སོགས་སུ་སྣང་བ་དང་འགལ་ལོ་ཞེ་ན། རྣམ་པར་ཤེས་པ་ལ་སྔོན་པོ་སོགས་སོ་སོར་སྣང་བ་ནི། གཟུགས་སོགས་ཀྱི་རྣམ་པས་སྣང་བར་འགྱུར་བ་ཡིན་ནོ། ། འོ་ན་གཟུགས་སོགས་ཡོད་དོ་ཞེ་ན། གཟུགས་སོགས་སུ་སྣང་བའི་རྣམ་པ་ནི་ཤེས་པ་ཡིན་པས་ཉེས་པ་མེད་དོ། །
འདི་ནི་ཕྱི་རོལ་གྱི་དོན་དུ་མངོན་པར་ཞེན་པ་དགག་པའི་དོན་དུ་དགོས་པའི་དབང་གིས་རྣམ་པར་རིག་པའི་ཚུལ་ཞལ་གྱིས་བཞེས་པ་ཡིན་ནོ། ། དབུ་མ་པས་ཀྱང་། རྣམ་པར་རིག་པའི་ཚུལ་དུས་ཐམས་ཅད་དུ་དགག་པ་ནི་མ་ཡིན་ནོ། ། རིག་པ་དྲུག་ཅུ་པ་ལས། འབྱུང་བ་ཆེ་ལ་སོགས་བཤད་པ། ། རྣམ་པར་ཤེས་སུ་ཡང་དག་འདུ། ། ཞེས་སོ། ། གཞུང་འདི་ལྟར་ན། རྣལ་འབྱོར་སྤྱོད་པའི་དབུ་མ་པས་བཤད་པ་འཐད་པ་མཐོང་ངོ་། ། འོ་ན་འཛིན་པས་གཟུགས་སོགས་ཕྱི་རོལ་གྱི་དོན་མཐོང་བ་ཅི་ཞེ་ན།
ཇི་ལྟར་སོ་སོ་སྐྱེ་བོ་མ་རིག་པས་བསླད་པའི་དབང་གིས་སེམས་རྨོངས་པས། སྒྱུ་མ་དང་། སྨིག་རྒྱུ་དང་། དྲི་ཟའི་གྲོང་ཁྱེར་ལ་སོགས་པ་མཐོང་བ་ལྟར། དཔེ་དེ་བཞིན་དུ་གཟུགས་ལ་སོགས་པ་མཐོང་བ་ཙམ་དུ་ཟད་དོ། འདི་དག་ནི་ངེས་པའི་དོན་ལ་རིམ་གྱིས་ཞུགས་པའི་དོན་ནོ། ། དེ་ནས་ཐོག་མར་བདག་ཏུ་འཛིན་པ་བཟློག་པའི་དོན་དུ་གང་ཟག་གི་བདག་མེད་པ་བསྟན་ནོ། ། སྟོང་པ་ཉིད་ཀྱི་དོན་ལ་སྐྲག་པ་སྤངས་པའི་དོན་དུ་ཕུང་པོ་ལ་སོགས་ཆོས་ཙམ་ཞིག་བསྟན་པ་སྟེ། འདི་ཡང་དྲང་བའི་དོན་ནོ། ། གཟུགས་སོགས་ཕྱི་རོལ་གྱི་དོན་བཀག་ནས་རྣམ་པར་རིག་པ་ཙམ་དུ་བསྒྲུབ་པ་ལ་དགོས་པ་ཅི་ཡོད་ཅེ་ན།
སེམས་ཙམ་གྱི་ལྟ་བ་ལ་གནས་ནས་ཕྱི་རོལ་གྱི་དོན་ལ་རྟོག་པ་སྤངས་པའི་དོན་ནོ། ། ལང་ཀར་གཤེགས་པའི་མདོ་ལས། སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། ཞེས་སོ། ། ངེས་པའི་དོན་ལ་སྐལ་ལྡན་རྣམས་ཀྱིས་རྣམ་པར་རིག་པ་ཙམ་དུ་ལྟ་བ་དེ་ཡང་སྤང་ངོ་། ། གཟུགས་ལ་སོགས་པ་སྣ་ཚོགས་སུ་སྣང་བ་འདི་དག་སེམས་ཙམ་དུ་བསྒྲུབ་པ་རྣམ་རིག་པ་རྣམས་འདོད་དོ། ། སེམས་ཙམ་པའི་འདོད་ཚུལ་བདེན་ནམ་སྙམ་ན། ཕྱི་རོལ་གྱི་དོན་ལ་བདེན་ཞེན་དགག་པའི་དོན་དུ་ཡིན་གྱི་མཐར་ཐུག་ཏུ་མི་བཞེད་དོ། ། ད་ནི་སེམས་ཙམ་པའི་ཚུལ་དེ་ཡང་དགག་པར་བཞེད་ནས།
རྣམ་པར་རིག་པའི་ངོ་བོ་གང་ཡིན་པ་དེ་ཉིད་ཀྱི་ངོ་བོ་དགག་པ་ཡང་འདིར་བཤད་པར་བྱ་སྟེ། ཐུབ་པའི་དབང་པོས་སེམས་ཙམ་ཞེས་གང་བསྟན་པ་དེ་དག་ཐམས་ཅད་ནི། བྱིས་པ་དངོས་ལ་མངོན་པར་ཞེན་པ་རྣམས་སྐྲག་པ་བསལ་བའི་ཕྱིར་ཏེ། སེམས་ཙམ་དུ་བཤད་པ་དེ་ནི་ཡང་དག་པར་གྲུབ་པར་འདོད་པ་ཉིད་ནི་མ་ཡིན་ནོ། ། འགའ་ཞིག་གྲུབ་མཐའ་བཞི་སངས་རྒྱས་ཀྱིས་མ་གསུངས་སོ་ཞེས་འདོད་པ་མི་འཐད་དེ། བརྟག་གཉིས་ལས། དང་པོ་བྱེ་བྲག་སྨྲ་བ་བསྟན། ། མདོ་སྡེ་པ་ཡང་དེ་བཞིན་ནོ། ། དེ་ནས་རྣལ་འབྱོར་སྤྱོད་པ་བསྟན། ། དབུ་མ་པ་ཡང་དེ་བཞིན་ཏེ། །
ཞེས་སོ། ། འདི་མ་འོངས་པའི་ལུང་བསྟན་དུ་འདོད་པའང་མི་འཐད་དེ། དང་པོ་བྱེ་བྲག་སྨྲ་བ་བསྟན། ། ཞེས་དང་པོའི་སྒྲ་གསུངས་པ་དང་། དེ་ནས་ཞེས་པའི་ཚིག་གི་རིམ་པ་གསུངས་པས། དབུ་མའང་མ་འོངས་པའི་ལུང་བསྟན་དུ་ཐལ་བར་འགྱུར་བས་སོ། ། རྣམ་པར་རིག་པའི་ཚུལ་མི་འཐད་ན། རྣམ་རིག་པས་ཚད་མར་བྱེད་པའི་མདོ་ལས། ངོ་བོ་ཉིད་གསུམ་གསུང་པ་དང་འགལ་ལོ་ཞེ་ན། མདོ་ལས།
ཀུན་བཏགས་དང་། གཞན་དབང་དང་། ཡོངས་སུ་གྲུབ་པ་ཉིད་ཀྱང་སྟེ་གསུམ་ཀའང་ངོ་བོ་ཉིད་ཀྱིས་སྟོང་པ་ཉིད་ཀྱི་བདག་ཉིད་ཚུལ་གཅིག་གིས་གསུངས་སོ། ། འདི་ནི་གསུམ་ཀའང་ངོ་བོ་ཉིད་ཀྱིས་སྟོང་པ་ཉིད་ཀྱི་ཚུལ་དུ་གཅིག་གོ་ཞེས་པའི་དོན་ནོ། ། འོ་ན་འདི་གསུམ་གདགས་གཞི་གང་ལ་བརྟེན་ནས་གསུངས་ཤེ་ན། སེམས་ཀྱི་རང་བཞིན་གྱི་རྒྱུན་གཅིག་འདི་ལ་ནི་སོ་སོ་སྐྱེ་བོས་བདེན་པར་བཏགས་པ་དང་། བཏགས་པའི་གཞི་དང་། བཏགས་པས་སྟོང་པ་དང་། གནས་སྐབས་གསུམ་དུ་ཕྱེ་ནས་བཏགས་པ་ཡིན་ནོ། ། བྱང་ཆུབ་སེམས་དཔའ་རྣམས་ལ་ཆོས་ཀྱི་བདག་མེད་བསྟན་ཅེས་པའི་དོན་གསལ་བར་བྱེད་པ་ནི།
ཐེག་པ་ཆེན་པོ་ལ་དགའ་བའི་བདག་ཉིད་ཅན་གྱི་བྱང་ཆུབ་སེམས་དཔའ་རྣམས་ལ་ཆོས་ཀྱི་བདག་མེད་པ་བསྟན་ནོ། ། ཇི་ལྟར་བསྟན་ན། ཆོས་ཐམས་ཅད་བདག་མེད་དུ་མཉམ་ཡང་སེམས་ལ་བདག་མེད་ཀྱི་ཆོས་སྦྱར་ནས་གསུངས་པ་ནི། སངས་རྒྱས་ཀྱིས་མདོར་བསྡུས་པའི་ཚུལ་གྱིས་སེམས་ལ་སྦྱར་ནས་གསུངས་སོ། ། ཅིའི་ཕྱིར་སེམས་ལ་སྦྱར་ནས་གསུངས་ཞེ་ན། རྣལ་འབྱོར་སྤྱོད་པ་རྣམས་ཀྱིས་རང་སེམས་ཐམས་ཅད་ཀྱི་བྱེད་པ་པོའི་བདག་ཉིད་ཡིན་པར་འདོད་ལ། སེམས་དེ་ཉིད་གནས་ཡོངས་སུ་གྱུར་ནས་དྲི་མས་དག་པའི་སེམས། གཟུང་འཛིན་གཉིས་བྲལ་གྱི་སེམས་སོ་སོ་རང་རིག་པའི་སྤྱོད་ཡུལ་དུ་བརྗོད་དོ། ། སེམས་ལ་བདག་མེད་པར་སྦྱར་ནས་གསུངས་པ་ནི། སེམས་ཅན་འདུལ་བར་བྱ་བ་གཙོ་བོ་ཡིན་པའི་ཕྱིར་ཏེ།
བཤེས་སྤྲིང་ལས། ཕན་པའི་གདམས་ངག་སྙིང་པོ་འདི་ལགས་ཏེ། ཁྱོད་ཀྱིས་ཐུགས་དུལ་མཛོད་ཅིག་བཅོམ་ལྡན་ཀྱིས། ། སེམས་ནི་ཆོས་ཀྱི་རྩ་བ་ལགས་པར་གསུངས། ། ཞེས་པ་ལྟར་རོ། ། སེམས་ཙམ་པས་བཏགས་པའི་རང་རིག་རང་གསལ་དེའང་དུས་གསུམ་དུ་བརྟགས་ན་བདེན་པར་མི་འགྲུབ་སྟེ། འདས་པ་གང་ཡིན་དེ་ཡོད་མིན། ། མ་འོངས་པ་ནི་ཐོབ་པ་མེད། ། ད་ལྟར་བ་ནི་མི་གནས་ཕྱིར། ། གནས་པ་ཡོངས་འགྱུར་ག་ལ་ཡོད། །
ཅེས་པའོ། ། ཆོས་ཀྱི་བདག་མེད་མ་ཡིན་ཏེ། གཟུང་འཛིན་གཉིས་གྲུབ་པའི་ཕྱིར་རོ་ཞེ་ན། བློ་ལ་གཟུང་འཛིན་གཉིས་སུ་སྣང་བ་ཇི་ལྟ་བ་དེ་ལྟར་དུ་གནས་པ་མ་ཡིན་ཏེ། རིག་པས་དཔྱད་ན་དེར་ཚད་མ་ལ་མི་སྣང་བའི་ཕྱིར་རོ། ། འདིས་ནི། གཟུང་དང་འཛིན་པ་རྣམས་སྤངས་པ། ། ཞེས་པའི་དོན་བཤད་དོ། ། གཟུང་འཛིན་གཉིས་སུ་སྣང་བ་ཇི་ལྟ་བ་དེ་བཞིན་དུ་གནས་ཚུལ་ལ་ཡོད་པ་མ་ཡིན་ནོ། ། རྣམ་ཤེས་བདག་མེད་པའི་ངོ་བོ་ཡིན་པས་གཟུང་འཛིན་གཉིས་ཀྱིས་སྟོང་ངོ་། །
རྣམ་པར་ཤེས་པ་ལས་གཞན་པའི་རྟེན་གྱི་བདག་མེད་དོ། ། དེས་ན་རྣམ་པར་ཤེས་པའང་བདག་མ་ཡིན། དེ་ལས་གཞན་པའང་བདག་མ་ཡིན་པས་བདག་མ་ཡིན་པར་གྲུབ་བོ་ཞེས་པའི་དོན་ནོ། ། གལ་ཏེ་གཟུང་འཛིན་མེད་ན་སེམས་ཀྱང་མེད་ལ། དེ་མེད་ན་ལུས་ལེན་པ་པོའང་མེད་དོ་ཞེ་ན། དཔེར་ན་རྡོ་ཁབ་ལེན་གྱིས་ཡོངས་སུ་དྲངས་པའི་ལྕགས་རང་དབང་མེད་པར་མྱུར་དུ་ཡོངས་སུ་གཡོ་བར་བྱེད་ལ། ཁབ་ལེན་དེ་ལ་སེམས་ཡོད་པ་མ་ཡིན་ཡང་། སེམས་དང་བཅས་པ་བཞིན་དུ་སྣང་ངོ་། ། དེ་བཞིན་དུ་ཀུན་གཞིའི་རྣམ་ཤེས་ནི་རྫུན་པ་མི་བདེན་པའི་ཆོས་ཅན་ཡིན་ཡང་། བདེན་པ་ལྟ་བུར་སྣང་ཞིང་།
དེ་ལས་འགྲོ་འོང་སྟེ། སྔ་མ་ལས་འདིར་འོང་བ་སྟེ། ཚེ་ཕྱི་མར་འགྲོ་བས་རྣམ་པར་གཡོ་ཞིང་ཡང་འཁྲུལ། རྟག་ཏུ་སྲིད་པ་གསུམ་དུ་ཡང་ཡང་འཁོར་ཞིང་ལུས་ལེན་ནོ། ། དཔེར་ན་འདུ་བྱེད་ཀྱི་བྱེད་པ་འགས་རྒྱ་མཚོའི་མཐས་གཏུགས་པའི་སའང་གཡོ་བར་བྱེད་པ་ལྟར། དེ་བཞིན་ཀུན་གཞིའི་རྣམ་པར་ཤེས་པའི་རྟེན་གྱི་ལུས་གཡོ་བས་ཏེ་ལེན་པར་བྱེད་དོ། ། དོན་དམ་པར་རྣམ་པར་ཤེས་པ་ལུས་མེད་པ་ལ་ཐ་སྙད་དུ་ལུས་ལེན་པ་ཡོད་པས། ཡོད་པར་བདེན་འཛིན་གྱི་བློས་ཡོངས་སུ་བཏགས་པ་ཡིན་ནོ། ། གཟུང་འཛིན་གཉིས་མེད་ཀྱི་ཤེས་པ་དོན་དམ་པར་འདོད་ན་ནི། དེ་སུ་ཞིག་གི་རྟོགས་པ་སྨྲ་དགོས་སོ། །
དེའི་ཡུལ་ཅན་སོ་སོ་རང་གིས་རིག་པའི་ཡེ་ཤེས་ཡིན་པས། དེས་རྟོགས་སོ་སྙམ་ན་རང་རིག་མེད་པ་དེས་ཇི་ལྟར་རྟོགས་པར་འགྱུར། གཉིས་མེད་ཀྱི་ཤེས་པ་བདེན་པར་གྲུབ་པ་ཇི་ལྟ་བུ་ཞིག་ཡིན་པ་སྨོས་ཤིག རང་རིག་བདེན་པར་ཡོད་ཅེས་སྨྲ་བ་དེས། རང་རིག་བདེན་པའི་དངོས་པོ་ཡོད་པར་འདོད་ལ། དེ་གཉིས་མེད་རིག་གོ་ཞེས་སྨྲ་ན་ནི། གཟུང་འཛིན་གཉིས་མེད་ཀྱི་ཤེས་པ་དེ་འདིའོ་ཞེས་གཞན་ལ་སྨྲ་དགོས་ན། དེའང་བརྗོད་པར་ནུས་པ་མ་ཡིན་ནོ། ། དབུ་མ་འཇུག་པ་ལས། གཉིས་ཀྱིས་སྟོང་པའི་གཞན་དབང་དངོས་ཡོད་ན། །
འདི་ནི་ཡོད་པར་གང་གིས་ཤེས་པར་འགྱུར། ། མ་བཟུང་བར་ཡོད་ཅེས་བྱར་མི་རུང་། ། ཞེས་གསུངས་པ་ལྟར་རོ། ། རང་རྒྱུད་ལ་ངེས་པ་བཞིན་གཞན་དག་ལ་ངེས་པ་བསྐྱེད་པར་བྱ་དགོས་ན། རྟག་ཏུ་གཟུང་འཛིན་གཉིས་མེད་ཀྱི་ཤེས་པ་འདི་ལྟ་བུའོ་ཞེས་གཞན་ལ་གཏན་དུ་མེད་པས་ད་དུང་སྒྲུབ་བྱེད་གཞན་གྱིས་སྒྲུབ་པར་བྱ་དགོས་པ་དག་ཏུ་འགྱུར་རོ། ། དཔེར་ན་ནད་གསོ་བའི་སྨན་ཤེས་པས་སྨན་པ་ཉིད་དུ་འཇོག་པ་ཡིན་ལ། གལ་ཏེ་སྨན་མི་ཤེས་ན་ནི་སྨན་པ་མ་ཡིན་ནོ། ། དེ་ལྟར་སྨན་ཤེས་པས་སྨན་པ་ཉིད་དུ་འཇོག་པ་ལྟར། གཞན་ལ་ཕན་འདོགས་པར་འདོད་པས། ཐོག་མར་སྨན་ཤེས་པས་སྒྲུབ་པར་བྱ་བ་དག་ཡིན་ནོ། །
དཔེ་དེ་བཞིན་དུ་ཐོག་མར་རང་གི་རིག་པར་བྱས་ནས་གཞན་ལ་ངེས་པ་བསྐྱེད་དགོས་སོ། ། རིག་པ་པོ་ཡེ་ཤེས་ཀྱི་རིག་བྱ་གཟུང་འཛིན་གཉིས་སྟོང་རིག་གོ་ཞེ་ན། རིག་བྱ་མེད་ན་རིག་པ་པོ་ཞེས་གང་གི་སྒོ་ནས་འཇོག་པར་འགྱུར། དེ་ལྟ་བས་ན་རིག་བྱ་གཉིས་སྟོང་དང་། དེ་རིག་པ་པོ་བྱེད་པ་མེད་པར་ཅིས་མི་འདོད། རིགས་པས་བརྟགས་ན། སེམས་ནི་མིང་ཙམ་ཡིན་པ་སྟེ། ཆོས་ཐམས་ཅད་མིང་ཙམ། བརྡ་ཙམ་ཡིན་པས་སོ། ། མིང་ལས་དོན་གཞན་དུ་གྱུར་པ་མེད་པར་གྲུབ་པ་འགའ་ཙམ་ཡང་མེད་དོ། །
སེམས་ཙམ་པས་འདོད་པའི་རྣམ་པར་རིག་པ་ཡང་མིང་ཙམ་དུ་ལྟ་བར་བྱ་སྟེ། བཏགས་ན་རིག་པའང་མི་རྙེད་པའི་ཕྱིར་རོ། ། མིང་ཡོད་དོ་སྙམ་ན་མི་འཐད་དེ། མིང་ཡང་རང་བཞིན་མེད་པའི་ཕྱིར་རོ། ། མངོན་རྟོགས་རྒྱན་ལས། བཏགས་དང་བརྗོད་དུ་མེད་ཅེས་པ་དང་། བཏགས་པའི་ཆོས་ཉིད་མི་འགལ་བར་ཞེས་པ་དང་། དངོས་དང་མིང་དང་གཉིས་པོ་ལ། ། ཤེས་པ་སྐྱེ་བ་མེད་པ་ཡིན། ། ཞེས་པའི་དོན་ཡང་བཤད་དོ། །
སེམས་བདེན་པར་དེའི་འཐད་པ་གཞན་ཡང་བསྟན་པ་ནི། རྒྱལ་བ་རྣམས་ཀྱིས་སྒྱུ་མ་ལྟ་བུའི་སེམས་ཀྱི་རང་མ་གཟིགས་སོ། ། ཅིའི་ཕྱིར་ཞེ་ན། ནང་དང་ཕྱི་རོལ་དང་། གཉིས་ཀའི་བར་ན་མི་རྙེད་པའི་ཕྱིར་རོ། ། རང་བཞིན་ངོ་བོ་ཉིད་ཀྱིས་ཡོད་ན་ཅིའི་ཕྱིར་བཙལ་ན་མི་རྙེད། བཙལ་ན་མི་རྙེད་པའི་ཚུལ་ནི། གཟུང་དང་འཛིན་པ་ཉིད་དག་དང་། ། ཁ་དོག་དབྱིབས་ཀྱི་དབྱེ་བ་དང་། ། ཕོ་འམ་མོ་འམ་མ་ནིང་ལ། །
སོགས་པའི་གཟུགས་སུ་སེམས་མི་གནས། ། དེ་ལས་གཞན་དུའང་མི་རྙེད་དོ། ། མདོར་ན་སེམས་ཀྱི་ངོ་བོ་ནི། སངས་རྒྱས་ཐམས་ཅད་ཀྱིས་མ་གཟིགས། གཟིགས་པར་མི་འགྱུར་ཏེ། རང་བཞིན་མེད་པའི་ངོ་བོ་ལ། ། ཇི་ལྟ་བུ་ཞིག་གཟིགས་པར་འགྱུར། ། ཞེས་བསྟན་ནོ། ། མངོན་རྟོགས་རྒྱན་ལས། ཅིའི་ཕྱིར་ཞེ་ན་སངས་རྒྱས་ཀྱིས། །
མཁྱེན་ནས་ཆོས་རྣམས་མ་གཟིགས་ཕྱིར། ། ཞེས་གསུངས་པ་ལྟ་བུའོ། ། འདི་ནི་དངོས་པོའོ་ཞེས་ཡོངས་སུ་བཟུང་བ་ནི་རྣམ་པར་རྟོག་པ་ཁོ་ནས་བཏགས་པ་ཡིན་ནོ། ། རྣམ་པར་རྟོག་པའི་གཟུང་བའི་ཡུལ་ལས་འདས་པ་ནི། སྟོང་པ་ཉིད་སྤྲོས་བྲལ་ཡིན་ནོ། ། གང་ལ་རྣམ་པར་རྟོག་པའི་སྣང་བ་ཡོད་པ་དེ་ལ་ནི་སྟོང་ཉིད་རྟོགས་པ་ག་ལ་ཡོད། སེམས་རྟོག་བཅས་དང་། རྟོག་བྱེད་ཀྱི་རྣམ་པ་མ་གཟིགས་ཏེ་གཟུང་འཛིན་གཉིས་སུ་སྣང་བའི་སྤྲོས་པ་ཐམས་ཅད་ཞི་བ་ནི། དེ་བཞིན་གཤེགས་པའོ། ། གང་ལ་རྟོག་བྱ་རྟོག་བྱེད་གཉིས་སུ་འཛིན་པ་དང་།
གཟུང་འཛིན་གཉིས་ཀྱི་རྣམ་པ་སྣང་བ་ཡོད་པ་དེ་སྲིད་དུ། དེ་དག་ལ་བྱང་ཆུབ་ག་ལ་ཡོད། བྱང་ཆུབ་ངོས་བཟུང་བ་ནི། མཚན་ཉིད་མེད་ཅིང་སྐྱེ་བ་མེད། ། གནས་པ་མེད་ཅིང་ངག་ལམ་བྲལ། ། ཞེས་པ་ནི། བརྗོད་པ་དང་བྲལ་ཞེས་པའོ། ། བྱང་ཆུབ་ཀྱི་སེམས་དང་ནམ་མཁའ་དང་། བྱང་ཆུབ་རྣམས་ནི་གཟུང་འཛིན་གཉིས་སུ་མེད་པར་རམ། མཚན་མའི་སྤྲོས་པ་མེད་པར་མཉམ་པའོ། །
བྱང་ཆུབ་ངོས་བཟུང་ནས་བྱང་ཆུབ་ཀྱི་སྙིང་པོ་ལ་བཞུགས་པའི་བདག་ཉིད་ཆེན་པོ་སངས་རྒྱས་དང་། བརྩེ་ལྡན་བྱང་ཆུབ་སེམས་དཔའ་འཕགས་པ་ཀུན་གྱི་དུས་གསུམ་དུ་ཆོས་ཐམས་ཅད་སྟོང་པ་ནམ་མཁའ་དང་མཚུངས་པར་མཁྱེན་ནོ། ། ཆོས་ཐམས་ཅད་གདོད་མ་ནས་སྟོང་པ་ཉིད་ཡིན་པ་དེའི་ཕྱིར། ཆོས་རྣམས་ཀུན་གྱི་གཞི་ཆོས་ཅན་ཐམས་ཅད་གནས་མེད་པ་སྣང་ལ་རང་བཞིན་མེད་པ་སྒྱུ་མ་དང་མཚུངས་པའི་སྤྲོས་པ་ཐམས་ཅད་ཉེ་བར་ཞི་བར་རྟོགས་པ་ནི་སྲིད་པ་འཁོར་བ་འཇོམས་བྱེད་ཡིན་པས། སྟོང་པ་ཉིད་འདི་རྟག་ཏུ་བསྒོམ་མོ་ཞེས་འདོམས་སོ། ། བསྒོམ་པའི་གོལ་ས་གཅོད་པ་ནི། སྐྱེ་མེད་ལ་བདེན་པར་ཞེན་པ་དང་། སྟོང་ངོ་ཞེས་བདེན་པར་འཛིན་པ་དང་། བདག་མེད་ཅེས་པ་དང་། སྟོང་པ་ཉིད་ཅེས་པ་བདེན་པར་རློམ་པ་ནི་ལྟ་བ་དམན་པའི་བདག་ཉིད་དེ་བདེན་འཛིན་ལས་མ་འདས་པའི་ཕྱིར།
དེ་ལྟར་གང་བསྒོམ་པ་དེ་ནི་འདི་ན་གང་ཟག་གི་བདག་བསྒོམ་པ་དང་མཚུངས་པའོ། ། འཇིག་རྟེན་ལས་འདས་པར་བསྟོད་པ་ལས། ཀུན་རྟོག་ཐམས་ཅད་གཞོམ་པའི་ཕྱིར། ། སྟོང་ཉིད་བདུད་རྩི་བསྟན་པ་མཛད། ། གང་ལ་དེ་ལ་འཛིན་ཡོད་པ། ། དེ་ནི་ཁྱོད་ཀྱིས་དམད་པར་མཛད། ། ཅེས་པ་དང་། དབུ་མ་རྩ་བ་ལས་ཀྱང་། རྒྱལ་བ་ཀུན་གྱིས་སྟོང་པ་ཉིད། ། ལྟ་ཀུན་ངེས་པར་འབྱིན་པར་གསུངས། །
གང་དག་སྟོང་པ་ཉིད་ལྟ་བ། ། དེ་དག་བསྒྲུབ་དུ་མེད་པར་གསུངས། ། ཞེས་པ་དང་ཚིག་གསལ་ལས་ཀྱང་། འོད་སྲུངས་ཀྱིས་ཞུས་པའི་མདོ་དང་སྦྱར་ནས་གསུངས་སོ། ། འདི་ནི་སྟོང་ཉིད་ལ་ཞེན་པ་དགག་པས། སྟོང་པ་ཉིད་བསྒོམ་པའི་གོལ་ས་བཅད་པའོ། ། རྣམ་པར་རྟོག་པ་བཅད་པའི་དོན་དུ་སྟོང་ཉིད་གསུངས་ཞེས་པ་ནི། དགེ་མི་དགེའི་རྣམ་རྟོག་གི་རྒྱུན་འཆད་པ་སྟེ་ཉེ་བར་ཞི་བའི་མཚན་ཉིད་ཅན་གྱི་སྟོང་པ་ཉིད་སངས་རྒྱས་རྣམས་ཀྱིས་གསུངས་སོ། ། གཞན་ཉི་ཚེ་བའི་སྟོང་པ་ཉིད་བསྒོམ་བྱར་མི་བཞེད་དོ། ། མདོ་ལས།
ཉི་ཚེ་བའི་སྟོང་ཉིད་ནི་སྟོང་ཉིད་རྣམས་ཀྱི་ནང་ནས་ཐ་ཤལ་པའོ་ཞེས་སོ། ། སྟོང་པ་ཉིད་ཇི་ལྟར་བསྒོམ་པའི་ཚུལ་ནི། དམིགས་གཏད་དང་བྲལ་བའི་སེམས་ཀྱིས་སྟོང་ཉིད་བསྒོམ་པར་བཞེད་དོ། ། ཇི་ལྟར་ན་ནམ་མཁའི་མཚན་ཉིད་དེ། མཚན་མའི་སྤུ་རིས་མེད་པར་བསྒོམ་པ་ལ་གནས་པ་ནི། འདི་ནི་ཆོས་ཐམས་ཅད་ནམ་མཁའ་ལྟ་བུར་བསྒོམ་པར་བྱེད་པའོ། ། མདོ་ལས། ཤེས་རབ་ཀྱི་ཕ་རོལ་དུ་ཕྱིན་པ་བསྒོམ་པ་ནི་ནམ་མཁའ་བསྒོམ་པའོ། ། ཞེས་པའི་དོན་ནོ། ། ཆོས་ཐམས་ཅད་སྟོང་པ་ཉིད་དུ་བསྟན་པ་ལ་དངོས་པོར་སྨྲ་བའི་ཀླན་ཀས་འཇིགས་སོ་ཞེ་ན།
སྟོང་ཉིད་སེང་གེའི་སྒྲ་ཡིས་ནི། ། རྒོལ་བ་ཐམས་ཅད་སྐྲག་པར་འགྱུར། ། ཞེས་གསུངས་སོ། ། གང་དང་གང་དུ་སྟོང་ཉིད་དུ་རྟོགས་པའི་བློ་ཞུགས་པ་དེ་དག་ནི། བློ་དེ་དང་དེའི་ངོ་བོར་ནི་སྟོང་ཉིད་དུ་གནས་པར་འགྱུར་རོ། ། བློ་ལ་བརྟེན་ནས་སྟོང་ཉིད་བསྒོམ་དགོས་པས་ངོ་བོ་ཉིད་ཀྱིས་ཡོད་དོ་ཞེ་ན། བསྒོམ་པ་དེའི་རྟེན་རྣམ་པར་ཤེས་པ་ཆོས་ཅན། རྟག་ཏུ་སྟེ་ངོ་བོ་ཉིད་ཀྱིས་ཡོད་པ་མིན་པར་ཐལ། སྐད་ཅིག་མ་ཡིན་པའི་ཕྱིར། ཁྱབ་པ་ཡོད་དེ།
སེམས་མི་རྟག་པ་ཡིན་ཞེས་པ་དང་། སྟོང་ཉིད་ཡིན་ཞེས་པ་འགལ་བར་མི་འགྱུར་བའི་ཕྱིར་རོ། ། མདོར་ན་སངས་རྒྱས་རྣམས་ཀྱིས་སེམས་དེ་དག་ཉིད་དུ་ཅིའི་ཕྱིར་ན་བཞེད་པར་མི་འགྱུར་བས་ཏེ་བཞེད་དགོས་ཏེ། སེམས་མི་རྟག་པར་བཞེད་པའི་ཕྱིར་རོ། ། ཐོག་མ་སྐྱེས་ཙམ་ཉིད་ནས་སེམས་ཀྱི་རང་བཞིན་མེད་པར་གྲུབ་པས། རེས་འགའ་སྟོང་། རེས་འགའ་མི་སྟོང་པ་མ་ཡིན་པར་རྟག་ཏུ་སྟོང་པར་གྲུབ་བོ། ། གལ་ཏེ་དངོས་པོ་རང་བཞིན་གྱིས་གྲུབ་ན། རང་བཞིན་མེད་ཅེས་བརྗོད་པར་བྱ་བ་མ་ཡིན་ནོ། ། རང་བཞིན་མེད་ཅེས་དེ་སྐད་དུ་བརྗོད་པར་རིགས་ན།
སེམས་བདག་ཉིད་དམ་ངོ་བོ་ཉིད་ཀྱིས་གནས་པ་སྤངས་པ་ཡིན་ནོ། ། ཆོས་རྣམས་རང་རང་གི་རང་བཞིན་ལས་འདས་པ་འདི་ནི་དེའི་ཆོས་ཉིད་ཡིན་ཏེ། དེའི་ཆོས་ཉིད་ནི། དེའི་རང་བཞིན་བརྗོད་དགོས་པའི་ཕྱིར། འཇིག་རྟེན་ན་ཇི་ལྟར་བུ་རམ་རང་བཞིན་མངར་བ་དང་། མེའི་རང་བཞིན་ཚ་བ་ལྟར། དེ་བཞིན་ཆོས་ཐམས་ཅད་ཀྱི་རང་བཞིན་སྟོང་པ་ཉིད་དུ་འདོད་དགོས་པའི་ཕྱིར། འདི་ནི་འཇིག་རྟེན་ལ་རང་བཞིན་དུ་གྲགས་པ་དཔེར་བརྗོད་ནས། རང་ལུགས་ཀྱི་རང་བཞིན་ངོས་བཟུང་བའོ། ། རང་བཞིན་གྱི་སྒྲ་དོན་གཉིས་ལ་འཇུག་སྟེ།
དངོས་པོར་སྨྲ་བས་བཏགས་པའི་དགག་བྱ་ལ་རང་བཞིན་དུ་བཏགས་པ་དང་། རང་བཞིན་མེད་ཅེས་པའི་སྐབས་སུ་ནི། དགག་བྱའི་རང་བཞིན་ལ་ངོས་བཟུང་ལ། རང་བཞིན་གཅིག་ཅེས་པའི་སྐབས་སུ་སྟོང་པ་ཉིད་དུ་རོ་གཅིག་ཅེས་པ་ལ་གཟུང་ངོ་། ། སྟོང་པ་ཉིད་དུ་བརྗོད་པས་རྟག་ཆད་ཀྱི་མཐའ་སྤངས་ཏེ། སྟོང་པའི་རང་བཞིན་དུ་བརྗོད་པས། འགའ་ཞིག་ཆད་པར་སྨྲ་མིན་ཏེ། ། དེ་ནི་རྟག་པ་ཉིད་དུ་ཡང་། ། འགའ་ཞིག་སྨྲས་པ་མ་ཡིན་ནོ། ། ཞེས་པ་སྟེ།
སྟོང་པ་ཉིད་དུ་སྨྲ་བ་ནི། རྟག་ཆད་གང་དུའང་སྨྲ་བ་མིན་ནོ། ། བཅོམ་ལྡན་འདས་ཀྱི་རྟེན་འབྲེལ་ཡན་ལག་བཅུ་གཉིས་གསུངས་པས་འཁོར་བ་བདེན་པར་ཡོད་དོ་ཞེ་ན། མ་རིག་ནས་བརྩམས་རྒ་ཤིའི་མཐའ། ། རྟེན་འབྲེལ་ཡན་ལག་བཅུ་གཉིས་ཀྱི། ། རྟེན་ནས་འབྱུང་བའི་བྱ་བ་ནི། ། ཁོ་བོ་རྨི་ལམ་སྒྱུ་འདྲར་འདོད། ། ཅེས་གསུངས་སོ། ། སེམས་འཁོར་བ་ཡོད་ཅེ་ན། ཡན་ལག་བཅུ་གཉིས་འཁོར་ལོ་འདི། །
སྲིད་པའི་ལམ་དུ་འཁོར་བ་སྟེ། ། བཅུ་གཉིས་འདི་ལ་འཁོར་བར་བརྗོད། ། ཁོ་བོ་རྨི་ལམ་སྒྱུ་འདྲར་འདོད། ། ཅེས་པས་ལན་བཏབ་བོ། ། འདི་ལས་གཞན་པའི་འཁོར་བ་པོའི་སེམས་ཅན་གང་ཡང་མེད་དོ། ། བཅུ་གཉིས་པོ་འདི་ལས་གཞན་པའི་ལས་འབྲས་ལ་སྤྱོད་པར་འདོད་པའི་གང་ཟག་འགའ་ཡང་མེད་དོ། ། ཡན་ལག་བཅུ་གཉིས་ལ་འཁོར་བར་བརྗོད་ན། ཇི་ལྟར་འཁོར་ཞེ་ན། དཔེས་བསྟན་ཏེ་ཇི་ལྟར་མེ་ལོང་ལ་བརྟེན་ཏེ་བཞིན་གྱི་དཀྱིལ་འཁོར་སྣང་བར་གྱུར་པ་ན། བཞིན་ཉིད་ནི་དེར་འཕོས་པའང་མ་ཡིན་ཞིང་།
བཞིན་དེ་མེད་པར་ཡང་དེར་སྣང་བའི་རང་བཞིན་གྱིས་གཟུགས་བརྙན་དེ་ཡོད་པ་མ་ཡིན་ལ། དཔེ་དེ་བཞིན་དུ་ཕུང་པོ་ཉིང་མཚམས་སྦྱོར་བས། སྲིད་པ་གཞན་དུ་སྐྱེ་བའི་གནས་སྐབས་ནའང་རྣམ་པ་ཀུན་ཏུ་སྔ་མ་དེ་ཉིད་ཕྱི་མར་མི་འཕོ་བར་མཁས་པ་རྣམས་ཀྱིས་རྟོགས་པར་བྱའོ། ། སྔ་མ་ལ་བརྟེན་ནས་ཕྱི་མ་འབྱུང་བའི་ཚུལ་གྱིས་འཁོར་ན། ཆོས་ཐམས་ཅད་སྟོང་པ་ཉིད་ཡིན་པར་འགལ་ལོ་ཞེ་ན། མདོར་ན་བདེན་པས་སྟོང་པའི་རྒྱུའི་ཆོས་རྣམས་ལས། བདེན་པས་སྟོང་པའི་འབྲས་བུའི་ཆོས་རྣམས་འབྱུང་བ་ཡིན་ནོ། ། ལས་བྱེད་པ་པོ་དང་། ལས་ཀྱི་འབྲས་བུས་མྱོང་བ་པོ་ཀུན་རྫོབ་ཏུ་ཡོད་པར་རྒྱལ་བས་གསུངས་སོ། ། ནང་གི་རྟེན་འབྲེལ་ལ་དཔྱད་པ་བྱས་ནས་ཕྱི་རོལ་གྱི་རྟེན་འབྱུང་དཔྱད་པ་ནི།
ཕྱི་རོལ་གྱི་རྟེན་ཅིང་འབྲེལ་བར་འབྱུང་བའང་ནང་གི་རྟེན་འབྱུང་དང་མཚུངས་ཏེ། གང་གི་ཕྱིར་ན་རྒྱུ་རྐྱེན་ཚོགས་པ་དག་ལ་བརྟེན་ནས་ཕྱི་རོལ་གྱི་དངོས་པོའང་འབྱུང་སྟེ། དཔེར་ན། རྔ་ལ་བརྟེན་ནས་རྔའི་སྒྲ་དང་། ས་བོན་ལ་བརྟེན་ནས་མྱུ་གུ་འབྱུང་བ་བཞིན་ནོ། ། ཡན་ལག་བཅུ་གཉིས་སུ་མ་ཟད། ཕྱི་རྟེན་འབྲེལ་ཡང་རྨི་ལམ་དང་སྒྱུ་མ་དང་མཚུངས་པར་འདོད་དོ། ། འབྲས་བུའི་ཆོས་རྣམས་རྒྱུ་ལས་རིམ་གྱིས་སྐྱེ་བ་དང་། སྟོང་པ་ཉིད་དུ་འདོད་པ་ཅུང་ཟད་ཀྱང་འགལ་བར་མི་འགྱུར་རོ། ། རྒྱུ་ནི་རྒྱུའི་ངོ་བོ་ཉིད་ཀྱིས་སྟོང་པ་དང་།
རང་བཞིན་གྱིས་སྐྱེ་བ་མེད་པ་ཉིད་དུ་རྟོགས་པའི་ཕྱིར། ཆོས་རྣམས་ཀུན་གྱི་རང་བཞིན་གྱི་སྐྱེ་བ་མེད་པའི་ཆ་ལ་སྟོང་པ་ཉིད་ཡིན་པར་རབ་ཏུ་བཤད་དོ། ། དབུ་མ་རྩ་བ་ལས། རྟེན་ཅིང་འབྲེལ་བར་འབྱུང་བ་དང་། ། དེ་ནི་སྟོང་པ་ཉིད་དུ་བཤད། ། ཅེས་སོ། ། མདོར་ན་ཆོས་ཀྱི་བདག་མེད་ཅེས་གསུངས་པའི་ཆོས་ཀུན་ནི། ཕུང་པོ་ལྔ་པ་རྣམས་ལ་བརྗོད་དོ། ། ཕུང་པོ་ལྔའི་དེ་ཁོ་ན་ཉིད་ཀྱི་སྟོང་ཉིད་དོ་ཞེས་ཇི་བཞིན་བཤད་པ་ན། ཀུན་རྫོབ་ཆད་པར་མི་འགྱུར་ཏེ།
དེ་ཁོ་ན་ཉིད་དུ་མེད་ཀྱང་ཀུན་རྫོབ་ཐ་སྙད་དུ་ཡོད་པའི་ཕྱིར། ཅིའི་ཕྱིར་དེ་ནི་ཉིད་ལ་ཀུན་རྫོབ་ཀྱི་དེ་ཁོ་ན་ཉིད་ཅེས་བཤད་ཅེ་ན། ཀུན་རྫོབ་ལས་ལོགས་ཤིག་ན་དེ་ཁོ་ན་ཉིད་དུ་མེད་པའི་ཕྱིར། འདིས་ནི་བདེན་གཉིས་དབྱེར་མེད་དུ་བསྟན་ནོ། ། མ་དཔྱད་པའི་ངོ་ན་སྣང་བཞིན་དཔྱད་ན་མི་རྙེད་པའི་ཕྱིར། ཤེར་སྙིང་ལས་ཀྱང་། གཟུགས་སྟོང་པའོ། ། སྟོང་པ་ཉིད་གཟུགས་སོ། ། གཟུགས་ལས་ཀྱང་སྟོང་པ་ཉིད་གཞན་མ་ཡིན་ནོ། ། སྟོང་པ་ཉིད་ལས་ཀྱང་གཟུགས་གཞན་མ་ཡིན་ནོ། །
ཞེས་སོ། ། ཀུན་རྫོབ་བདེན་པས་སྟོང་པ་ལ་སྟོང་པ་ཉིད་དུ་བཤད་དོ། ། བདེན་པས་སྟོང་བཞིན་དུ་སྣ་ཚོགས་སུ་སྣང་བས་སྟོང་ཉིད་ཁོ་ན་ཀུན་རྫོབ་སྟེ། ཞེས་བཤད་དོ། ། ཅིའི་ཕྱིར་ཞེ་ན། ཆོས་ཅན་ཀུན་རྫོབ་པ་དང་། དེའི་རང་བཞིན་སྟོང་ཉིད་མེད་ན་མི་འབྱུང་བར་ངེས་པའི་ཕྱིར་རོ། ། དཔེར་ན་བྱས་པ་དང་མི་རྟག་པ་བཞིན་ནོ། ། ཡང་སྟོང་པ་ཉིད་ཀུན་རྫོབ་དུ་བཤད་པའི་དོན་གསལ་བར་སྟོན་པ་ནི། སྟོང་ཉིད་ཆོས་ཅན་ཀུན་རྫོབ་ཡིན་ཏེ།
སྒྱུ་མ་ལྟ་བུ་ཡིན་པའི་ཕྱིར། མདོ་ཏིང་ངེ་འཛིན་རྒྱལ་པོ་ལས། འགོག་པའི་བདེན་པ་རྨི་ལམ་འདྲ་བ་སྟེ། ། མྱ་ངན་འདས་པ་རྨི་ལམ་ལྟ་བུར་བརྗོད། ། ཅེས་པ་དང་། སློབ་དཔོན་ཟླ་བས་རིགས་པ་དྲུག་ཅུ་པའི་འགྲེལ་པར། དོན་དམ་པའི་བདེན་པའང་ཀུན་རྫོབ་ཀྱི་བདེན་པ་ཡིན་ནམ་ཞེ་ན། དེ་དེ་བཞིན་ནོ། ། དེ་དེ་བཞིན་ཏེ། བཅོམ་ལྡན་འདས་མ་ཤེས་རབ་ཀྱི་ཕ་རོལ་དུ་ཕྱིན་པ་ལས།
གཟུགས་ཀྱང་རྨི་ལམ་ལྟ་བུ། སྒྱུ་མ་ལྟ་བུ་ཞེས་པ་ནས། མྱ་ངན་ལས་འདས་པའང་རྨི་ལམ་ལྟ་བུ་སྒྱུ་མ་ལྟ་བུ་དེ་ལས་ལྷག་པའི་ཆོས་ཤིག་ཡོད་ནའང་རྨི་ལམ་ལྟ་བུ། སྒྱུ་མ་ལྟ་བུ་ཞེས་དྲངས་ནས་བཤད་དོ། ། འོ་ན་ཀུན་རྫོབ་རྒྱུ་གང་ལས་བྱུང་སྙམ་ན། ཀུན་རྫོབ་འཁྲུལ་པའི་སྣང་བ་ནི། ཉོན་མོངས་པ་དང་། དེས་བསགས་པའི་ལས་ཀྱིས་བསྐྱེད་དོ། ། ལས་གང་གིས་བསྐྱེད་ཅེ་ན། ལས་ནི་སེམས་ལས་བྱུང་བ་ཡིན་ནོ། །
འཁྲུལ་པའི་སེམས་ནི་སྔ་མའི་བག་ཆགས་དག་གིས་བསགས་པ་ལས་བྱུང་ངོ་། ། དེས་ན་ཕན་ཚུན་རྒྱུ་དང་རྒྱུ་ཅན་ཡིན་ཏེ། སེམས་ནི་སྔ་མའི་བག་ཆགས་ལས་བྱུང་ལ། བག་ཆགས་ཀྱང་སེམས་ཀྱིས་བསགས་པའི་ཕྱིར་རོ། ། བག་ཆགས་དང་བྲལ་བའི་སེམས་ནི་བདེ་བ་དང་ལྡན་པ་ཡིན་ཏེ། སྡུག་བསྔལ་གྱི་རྒྱུ་དང་བྲལ་བའི་ཕྱིར་རོ། ། བདེ་བ་དང་ལྡན་པའི་སེམས་ནི་ཞི་བ་སྟེ་ཐར་པའོ། ། སེམས་སྤྲོས་པ་ཉེ་བར་ཞི་བས་ནི། ཡང་དག་པའི་དོན་ལ་རྨོངས་པར་མི་འགྱུར་ཏེ། དེ་ཁོ་ན་ཉིད་ཀྱི་དོན་ལ་སྒྲིབ་བྱེད་དང་བྲལ་བའི་ཕྱིར།
མ་རྨོངས་པས་དེ་ཁོ་ན་ཉིད་ཀྱི་དོན་རིག་ལ། དེ་ཁོ་ན་ཉིད་ཀྱི་དོན་རིག་པས་ཐར་པ་ཐོབ་བོ། ། དེས་ན་ཐར་པ་ཐོབ་པ་ནི་མཆོག་ཏུ་གྱུར་པའི་བྱང་ཆུབ་སེམས་ཁོ་ན་རིག་པ་ལ་ཐུག་གོ ། བྱང་ཆུབ་ཀྱི་མཆོག་ཏུ་གྱུར་པའི་སེམས་ཀྱི་དེ་ཁོ་ན་ཉིད་རིག་པ་ན་སྟོང་པ་ཉིད་རིག་སྟེ། དེ་བཞིན་ཉིད་དང་། ཡང་དག་པའི་མཐའ་དང་། མཚན་མ་མེད་པ་དང་། དོན་དམ་པ་དང་། སྟོང་པ་ཉིད་རྣམས་མིང་གི་རྣམ་གྲངས་སུ་བཤད་པ་ཡིན་པས་སོ། ། ཉེས་པ་ཐམས་ཅད་རྩད་ནས་འཇོམས་པ་ལ་སྟོང་ཉིད་བསྒོམ་དགོས་པ་ཡིན་ལ།
རང་གིས་སྟོང་ཉིད་མི་ཤེས་ཤིང་མ་རྟོགས་ན་དེ་ལ་ཐར་པ་ཐོབ་པའི་སྐལ་བ་མེད་དོ། ། སྟོང་ཉིད་མ་རྟོགས་པའི་ཉེས་དམིགས་གཞན་ཡང་སྟོན་པ་ནི་བཙོན་པ་ལྟ་བུའི་འགྲོ་བ་དྲུག་གི་སྲིད་པར་འཁོར་རོ། ། གང་གིས་འཁོར་ཞེ་ན་དེ་ཁོ་ན་ཉིད་ཀྱིས་དོན་ལ་རྨོངས་པའི་མ་རིག་པས་རྒྱུ་བྱས་ནས་དེ་དག་འཁོར་བར་གྱུར་རོ། ། དེ་ལྟར་ན་རྣལ་འབྱོར་པ་རྣམས་ཀྱི་སྟོང་ཉིད་ཀྱི་དོན་བསྒོམ་པར་བྱ་དགོས་སོ། ། མདོར་ན་གོང་དུ་ཅི་ཙམ་བཤད་ཀྱང་དོན་དམ་བྱང་ཆུབ་ཀྱི་སེམས་བསྒོམ་དགོས་ཞེས་པའི་དོན་ཡིན་པས། བསྒོམ་བྱ་བདག་མེད་རྒྱས་པར་གཏན་ལ་ཕབ་པ་ཡིན་ནོ། ། འོ་ན་རྣལ་འབྱོར་པས་སྟོང་ཉིད་ཀྱི་དོན་ལ་སེམས་གཞོལ་བས་གཞན་གྱི་དོན་དོར་བར་འགྱུར་རོ་ཞེ་ན། རྣལ་འབྱོར་པས་སྟོང་པ་ཉིད་འདི་བསྒོམ་པར་བྱས་ནས། སྟོང་ཉིད་མི་རྟོགས་པའི་གང་ཟག་རྣམས་ལ་སྙིང་རྗེ་ལྷག་པར་སྐྱེས་ནས། གཞན་གྱི་དོན་ལ་དགའ་བའི་བློ་འབྱུང་བ་ཉིད་དུ་ཐེ་ཚོམ་མེད་དོ། །
སྦྱར་བས་གཞན་ལ་ཕན་འདོགས་ཚུལ་བསྟན་པ་ནི། གང་དག་སྔོན་ཆད་ཕ་མ་དང་། ། གཉེན་བཤེས་གྱུར་ཅིང་ཕན་བཏགས་པའི། ། སེམས་ཅན་དེ་དག་རྣམས་ལ་ནི། ། བྱས་པ་གཟོ་བ་སྙམ་དུ་བྱ། ། ཞེས་སོ། ། ཕན་འདོགས་པར་རིགས་པའི་རྒྱུ་མཚན་བསྟན་པ་ནི། སེམས་ཅན་སྲིད་པའི་བཙོན་ར་རུ། ། ཉོན་མོངས་མེ་ཡིས་གདུངས་རྣམས་ལ། ། བདག་གིས་སྡུག་བསྔལ་འབྱིན་པ་ལྟར། །
དེ་བཞིན་བདེ་བ་སྦྱིན་པར་རིགས། ། ཞེས་པའོ། ། ཆོས་ཐམས་ཅད་སྟོང་པ་ཉིད་ཡིན་ན། འཇིག་རྟེན་ན་བདེ་སྡུག་འབྱུང་བ་མེད་པར་འགྱུར་རོ་ཞེ་ན། འཇིག་རྟེན་བདེ་འགྲོ་ངན་འགྲོ་དང་། ། འདོད་དང་མི་འདོད་འབྲས་བུ་དག ། སེམས་ཅན་རྣམས་ལ་ཕན་པ་དང་། ། གནོད་པ་བྱས་ལས་འབྱུང་བར་འགྱུར། ། ཞེས་པ་སྟེ། འདི་དག་གི་བདེ་སྡུག་གི་རྒྱུ་ངོས་བཟུང་ནས་དེ་ལས་བདེ་སྡུག་འབྱུང་བར་བསྟན་ནོ། །
དོན་དམ་སེམས་བསྐྱེད་བསྒོམ་པའི་འབྲས་བུ་བསྟན་པ་ནི། སྙིང་རྗེས་སེམས་ཅན་ལ་ཕན་བཏགས་པ་ལ་བརྟེན་ནས། བླ་ན་མེད་པའི་སངས་རྒྱས་ཀྱི་གོ་འཕང་ཐོབ་པར་འགྱུར་རོ། ། སངས་རྒྱས་ཀྱི་གོ་འཕང་ཐོབ་ནས། འཇིག་རྟེན་པའི་དངོས་གྲུབ་ཐོབ་པར་འགྱུར་བ་ལྟ་ཅི་སྨོས། ཞེས་པ་ནི། ཚངས་དབང་དྲག་པོ་འཇིག་རྟེན་སྐྱོང་། ། ལ་སོགས་ཐོབ་པར་མཚར་ཅི་ཡོད། ། ཅེས་པའོ། ། གཞན་ལ་ཕན་པར་བྱས་པའི་ཕན་ཡོན་བསྟན་པ་ནི།
སེམས་ཅན་ལ་ཕན་པ་བྱས་པ་ཙམ་གྱི། མ་དྲངས་པ་སྟེ་འབད་རྩོལ་མེད་པར་གནས་སྐབས་ཀྱི་ཕན་ཡོན་ལྷ་མིའི་ལོངས་སྤྱོད་ཕུན་སུམ་ཚོགས་པ་དེ་འགྲོ་བ་གསུམ་པོ་སྟེ། ལྷ་ཀླུ་མི་གསུམ་གྱི་གནས་འདི་དག་ན། འདི་ལས་ལྷག་པ་ནམ་ཡང་ཡོད་པ་མ་ཡིན་ནོ། ། མི་དགེ་བ་བྱས་པའི་ཉེས་དམིགས་བསྟན་པ་ནི། སེམས་ཅན་གནོད་པ་བྱས་པ་ལས། ། སེམས་དམྱལ་དུད་འགྲོ་ཡི་དྭགས་གསུམ། ། སྡུག་བསྔལ་རྣམ་པ་དུ་མའི་དངོས། ། ལུས་ཅན་རྣམས་ཀྱིས་མྱོང་བ་ཡིན། ། ཞེས་ཚིག་རྐང་བཞིས་བསྟན་ནོ། །
སེམས་ཅན་ལ་གནོད་པ་བྱས་པའི་འབྲས་བུ་ནི། བཀྲེས་དང་སྐོམ་དང་ཕན་ཚུན་དུ། ། བསོད་དང་འཇོམས་པའི་སྡུག་བསྔལ་གང་། ། མི་བཟོད་བཟློག་པར་དཀའ་བ་སྟེ། ། སེམས་ཅན་ལ་གནོད་པའི་འབྲས་བུ་ཡིན། ། ཞེས་སོ། ། དགེ་བ་དང་མི་དགེ་བའི་རྣམ་སྨིན་གྱི་ཚུལ་གཉིས་པོ་ནི། སེམས་ཅན་ལ་ཕན་གནོད་བྱས་པ་ལས་བྱུང་བར་ཤེས་པར་བྱའོ། ། གཉིས་པོ་གང་ཞེ་ན། སངས་རྒྱས་བྱང་ཆུབ་སེམས་དཔའ་དང་།
བདེ་འགྲོར་འགྲོ་བ་ནི་དགེ་བའི་འབྲས་བུའོ། ། ངན་འགྲོ་གང་ཡིན་པ་ནི་མི་དགེ་བའི་འབྲས་བུའོ། ། མངོན་པར་མཐོ་བ་ཐོབ་པའི་ཐབས་ནི། སྦྱིན་སོགས་དངོས་པོ་ཀུན་གྱི་སེམས་ཅན་ལ་ཕན་གདགས་ཤིང་། རང་གི་ལུས་བཞིན་གནོད་པ་ལས་བསྲུང་བར་བྱའོ། ། བསྲུང་ཞེས་པའི་དོན་སྟོན་པ་ནི། སེམས་ཅན་རྣམས་ལ་གནོད་པ་ནི་དུག་བཞིན་དུ་འབད་པས་སྤང་བར་བྱའོ། ། ངེས་ལེགས་ཐོབ་ཚུལ་ནི། ཆགས་པ་མེད་པར་རང་ཉིད་གཅིག་ཏུ་ཞི་བདེ་དོན་གཉེར་གྱི་རོ་མྱོང་བས་ཉན་ཐོས་བྱང་ཆུབ་དམན་པ་ཐོབ་ཅེས་པ་སྟེ་རང་ཉིད་གཅིག་པུ་ཞི་བདེ་དོན་གཉེར་གྱི་ལམ་ཉམས་སུ་བླངས་ན་ཉན་ཐོས་ཀྱི་དགྲ་བཅོམ་པ་ཐོབ་ཅེས་པའོ། ། སྙིང་རྗེས་སེམས་ཅན་གཞན་གྱི་དོན་ཡོངས་སུ་མ་དོར་བར་གཞན་དོན་བྱས་པས་སངས་རྒྱས་རྫོགས་པའི་བྱང་ཆུབ་ཐོབ་ཅེས་པའོ། །
གོང་དུ་བསྟན་པ་དེ་ལྟར་སེམས་ཅན་ལ་ཕན་པར་བྱས་པ་དང་། གནོད་པ་བྱས་པའི་འབྲས་བུ་བདེ་སྡུག་འབྱུང་བ་ལ་བླང་དོར་ལ་སྤྱད་པས་ན། བླང་དོར་ལ་སྤྱད་པ་དེ་དག་སྐད་ཅིག་མ་གཅིག་ཙམ་གྱིས་ཀྱང་རང་དོན་ལ་ཆགས་པ་ལ་བླ་ན་མེད་པའི་བྱང་ཆུབ་ཀྱི་རྒྱུར་ཇི་ལྟར་གནས་ཏེ་མི་གནས་སོ། ། གཞན་དོན་བྱས་ན་བླ་ན་མེད་པའི་བྱང་ཆུབ་ཆེན་པོའི་འབྲས་བུ་ཅན་དུ་འགྱུར་རོ། ། བྱང་ཆུབ་ཆེན་པོ་ནི་བྱང་ཆུབ་ཀྱི་སེམས་ཀྱི་མྱུ་གུ་བསྐྱེད་ཅིང་། དེའི་རྩ་བའང་སྙིང་རྗེ་ཡིན་པས། རེས་འགའ་བསྒོམ། རེས་འགའ་མི་བསྒོམ་པ་མ་ཡིན་པ་བརྟན་པ་དེ་རྒྱལ་བའི་སྲས་པོ་རྣམས་ཀྱིས་རྒྱུན་དུ་བསྒོམ་པར་བྱའོ། ། ཅིའི་ཕྱིར་སྙིང་རྗེ་བསྒོམ་དགོས་ཤེ་ན། སྙིང་རྗེ་གང་ཞིག་བསྒོམ་པས་སྙིང་རྗེ་ལ་བརྟན་པས་ཏེ་དབང་ཐོབ་པར་བྱས་པས་ནི།
གཞན་གྱི་སྡུག་བསྔལ་མི་བཟོད་པས་རང་དོན་གྱི་བདེ་བ་ཐོབ་པའི་དོན་གྱི་བསམ་པ་དོར་ནས། གཞན་གྱི་དོན་དུ་མནར་མེད་པའང་འཇུག་པར་བྱེད་དོ། ། གཏམ་བྱ་རིན་ཆེན་ཕྲེང་བ་ལས། བླ་མེད་བྱང་ཆུབ་ཐོབ་འདོད་ན། ། དེ་ཡི་རྩ་བ་བྱང་ཆུབ་སེམས། ། རི་དབང་ལྷུན་པོ་ལྟར་བརྟན་དང་། ། ཕྱོགས་མཐས་གཏུགས་པའི་སྙིང་རྗེ་དང་། ། གཉིས་ལ་མི་བརྟེན་སྙིང་རྗེ་ལགས། ། ཞེས་སོ། ། གཞན་དོན་དུ་སྙིང་རྗེ་དང་བྱང་ཆུབ་ཀྱི་སེམས་སྟོང་ཉིད་དང་བཅས་པ་བསྒོམ་པ་འདི་ནི།
རྨད་དུ་བྱུང་བས་ངོ་མཚར་བས་ན་རབ་ཏུ་བསྔགས་སོ། ། འདི་ནི་གང་ཟག་དམ་པ་རྣམས་ཀྱི་ཚུལ་ལུགས་མཆོག་ཏུ་གྱུར་པ་ཡིན་ནོ། ། བྱང་ཆུབ་སེམས་དཔའ་དེ་དག་རྣམས་ཀྱིས་རང་ལུས་དང་ནོར་རྣམས་བྱིན་པ་ངོ་མཚར་བ་ཡིན་ནོ། ། ཆོས་ཐམས་ཅད་སྟོང་པ་ཉིད་ཡིན་ན་དགེ་བའང་སྤྱད་དུ་མེད་དོ་ཞེ་ན། བདེན་འཛིན་གཅོད་པའི་དོན་དུ་ཆོས་རྣམས་སྟོང་པ་ཉིད་དུ་ཤེས་ནས་ཀྱང་། དགེ་བའི་ལས་འབྲས་རྟེན་བྱེད་པ། ། ངོ་མཚར་ལས་ཀྱང་འདི་ངོ་མཚར། ། རྨད་བྱུང་ལས་ཀྱང་འདི་རྨད་བྱུང་། ། ཞེས་སོ། ། འདི་ནི་རིགས་པ་དྲུག་ཅུ་པ་ལས་ཀྱང་གསུངས་སོ། །
སེམས་ཅན་སྐྱོབ་པའི་བསམ་པའི་དོན་འདི་ནི། སེམས་ཅན་མི་འདོར་བ་ཡིན་པས། སེམས་ཅན་ལ་དམིགས་ནས་སྐྱེ་དགོས་པས། སྲིད་པའི་འདམ་དུ་སྐྱེ་མོད་ཀྱི། ། ཞེས་གསུངས་སོ། ། འོན་ཀྱང་སྲིད་པའི་སྐྱོན་གྱིས་མི་གོས་ཏེ། འདམ་དུ་སྐྱེས་པའི་པདྨ་འདམ་གྱིས་གོས་པ་མེད་པ་བཞིན་དུ། སྲིད་པའི་སྐྱོན་གྱིས་གོས་པ་མེད་དོ། ། ཉོན་མོངས་པ་མེད་ན་སྲིད་པར་སྐྱེ་བ་ལེན་པའི་རྒྱུ་མེད་པའི་ཕྱིར། གཞན་དོན་དུ་སྐྱེ་བ་ལེན་པ་མེད་པར་འགྱུར་ཞེ་ན།
ཀུན་ཏུ་བཟང་པོ་ལ་སོགས་པའི་རྒྱལ་སྲས་རྣམས་ཀྱིས་སྟོང་ཉིད་རྟོགས་པའི་ཡེ་ཤེས་ཀྱི་མེས་ཉོན་མོངས་པའི་བུད་ཤིང་མ་ལུས་པ་བསྲེགས་པས་ཉོན་མོངས་པ་མེད་མོད་ཀྱི། འོན་ཀྱང་ཐུགས་རྗེ་བརྟན་པར་འགྱུར་པ་མངའ་བས། གཞན་གྱི་དོན་དུ་འགྲོ་བའི་མགོན་པོས་མཛད་པའི་ཚུལ་སྟོན་པར་མཛད་དོ། ། སྟོན་པར་མཛད་པ་དེ་གང་ཞེ་ན། དགའ་ལྡན་གྱི་གནས་ནས་འཛམ་བུ་གླིང་དུ་གཤེགས་པ་དང་། བལྟམས་པའི་ཚུལ་བསྟན་པ་དང་། བཙུན་མོའི་འཁོར་གྱི་རོལ་པ་དང་། ཁབ་ནས་འབྱུང་བ་དང་། ནཻ་རན་ཛ་ནའི་འགྲམ་དུ་དཀའ་བ་སྤྱད་པ་དང་། རྡོ་རྗེ་གདན་དུ་བྱང་ཆུབ་ཆེན་པོ་བརྙེས་པ་དང་།
བདུད་ཀྱི་སྡེ་འཇོམས་པ་དང་། ཆོས་ཀྱི་འཁོར་ལོ་བསྐོར་བ་དང་། ལྷ་ཡི་ཡུལ་དུ་འཇུག་པ་དེ་བཞིན་དུ། རྩྭ་མཆོག་གི་གྲོང་ཁྱེར་དུ་མྱ་ངན་ལས་འདས་པའི་ཚུལ་ལ་སོགས་པ་ཐུགས་རྗེའི་རྫུ་འཕྲུལ་གྱི་དབང་གིས་སྟོན་པར་མཛད་དོ། ། གཞན་ཡང་གཞན་དོན་དུ་སྤྲུལ་པ་སྣ་ཚོགས་སྟོན་པ་ནི། ཚངས་པ་དང་། དབང་ཕྱུག་དང་། ཁྱབ་འཇུག་དང་། དྲག་པོ་ལ་སོགས་པའི་གཟུགས་སུ་སྤྲུལ་ནས། རྟག་ཏུ་ཐུགས་རྗེ་ཆེན་པོ་རྣམ་པར་རོལ་པའི་སྟོབས་ཀྱིས་འགྲོ་བ་འདུལ་བའི་སྦྱོར་བ་མཛད་དོ། །
མཐར་ཐུག་གི་འབྲས་བུ་སངས་རྒྱས་ཁོ་ནར་ངེས་ན། ཐེག་ཆེན་ཁོ་ནར་ངེས་ཀྱི་ཐེག་པ་གཞན་གཉིས་བསྟན་པ་དོན་མེད་དོ་ཞེ་ན། ཐེག་ཆེན་ལས་ལོགས་སུ་ཐེག་པ་གཉིས་པོ་བསྟན་པའི་དགོས་པ་དག་ཀྱང་ནི། སྲིད་པའི་ལམ་གྱིས་དུབ་པ་རྣམས་ལ་བར་སྐབས་སུ་ངལ་བསོ་བའི་དོན་དུ་ཡིན་གྱི། དེ་ཉིད་ངེས་པའི་དོན་དུ་མ་ཡིན་ནོ། ། ཉན་ཐོས་དེ་དག་ཀྱང་མཐར་ཐུག་ཐེག་པ་ཆེན་པོས་ངེས་པར་འབྱུང་དགོས་སོ། ། འདི་ནི་ཐེག་པ་ཆེན་པོ་ལ་རིམ་གྱིས་དྲངས་པའི་དོན་ནོ། ། ཐེག་པ་ཆེན་པོ་ལ་རིམ་གྱི་འཇུག་ཚུལ་ནི། ཉན་ཐོས་དེ་དག་ཇི་ལྟར་དུ་སངས་རྒྱས་རྣམས་ཀྱིས་དབང་བསྐུར་བ་དེ་སྲིད་དུ། དག་པའི་ཞིང་དུ་པདྨའི་སྦུབས་སུ་སྐྱེས་ནས་ཡེ་ཤེས་ཀྱི་ལུས་གཅིག་གི་གནས།
ཏིང་ངེ་འཛིན་གྱིས་མྱོས་པས་བརྒྱལ་ཏེ་གནས་སོ། ། དེ་ནས་འོད་དཔག་མེད་ལ་སོགས་པའི་ཡེ་ཤེས་འོད་ཟེར་གྱིས་བསྐུལ་ནས། བྱང་ཆུབ་མཆོག་ཏུ་སེམས་བསྐྱེད་དོ། ། དེ་ནས་སྤྲུལ་པའི་གཟུགས་སྣ་ཚོགས་པ་ཉིད་ཀྱིས་སེམས་ཅན་གྱི་དོན་ལ་དགའ་བར་བྱེད་ཅིང་། བསོད་ནམས་དང་ཡེ་ཤེས་ཀྱི་ཚོགས་བསགས་ནས། རིམ་གྱིས་སངས་རྒྱས་ཀྱི་བྱང་ཆུབ་ཐོབ་པར་འགྱུར་རོ། ། འདི་གཞན་དུ་སྐྱེ་བ་ལེན་པའི་རྒྱུ་ངོས་བཟུང་བ་ནི། སྒྲིབ་པ་གཉིས་ཀྱི་བག་ཆགས་རྒྱུད་ལ་ཡོད་པས་ན། བག་ཆགས་དེ་ཉིད་ལ་སྲིད་པར་སྐྱེ་བའི་ས་བོན་དུ་བརྗོད་དེ། ས་བོན་ཡོངས་སུ་སྨིན་པའི་རྗེས་ཀྱི་མཐར་རྒྱུ་རྐྱེན་ཡོངས་སུ་སྨིན་པའི་དབང་གིས་སྲིད་པར་སྐྱེ་བ་ལེན་པའི་མྱུ་གུ་བསྐྱེད་པར་བྱེད་དོ། །
འཇིག་རྟེན་གྱི་བསམ་པའི་དབྱེ་བས་སེམས་ཅན་རྣམ་པ་མང་པོ་ལ། སེམས་ཅན་རྗེས་སུ་འཛིན་པའི་ཐབས་ཚུལ་རྣམ་པ་སྣ་ཚོགས་ཀྱིས་སེམས་ཅན་གྱི་བསམ་པ་དང་རྗེས་སུ་མཐུན་པར་འཇིག་རྟེན་མགོན་པོ་རྣམས་ཀྱིས་ཆོས་བསྟན་ནོ། ། ཆོས་བསྟན་ཚུལ་ནི། ངེས་དོན་དང་ངེས་དོན་མ་ཡིན་པའི་སྣོད་ཀྱི་དབྱེ་བས་ཟབ་པ་དང་ཟབ་པ་མ་ཡིན་པའི་དབྱེ་བ་དང་། གནས་སྐབས་ལ་ལར་ནི། ཟབ་པ་དང་ཟབ་པ་མ་ཡིན་པ་གཉིས་ཀའི་མཚན་ཉིད་ཀྱིས་བསྟན་ནོ། ། གནས་སྐབས་ལ་ལར་ནི་ཆོས་ཅན་དང་། སྟོང་པ་ཉིད་གཉིས་སུ་དབྱེར་མེད་པའི་མཚན་ཉིད་བསྟན་ནོ། ། འོ་ན་གཉིས་སུ་དབྱེར་མེད་ན་ཐ་དད་དུ་བསྟན་པ་ཅི་ཞེ་ན། གནས་སྐབས་ལ་ལར་ཆོས་ཅན་དང་ཆོས་ཉིད་ཀྱི་དབྱེ་བ་ཐ་དད་དུ་བསྟན་པར་མཛད་ཅིང་།
ཡང་ལ་ལར་གང་ཡང་སངས་རྒྱས་ཀྱི་གཟུགས་སྐུ་ཐ་དད་དུ་བསྟན་པ་རྣམས་དང་། ས་བཅུ་དང་ཕ་རོལ་དུ་ཕྱིན་པ་སྟེ། བྱང་ཆུབ་ཀྱི་སེམས་རྟོགས་པའི་ཡན་ལག་ཏུ་ཀུན་ལ་སྟོན་ཅིང་། དེ་རྟོགས་པའི་དོན་དུ་འགོད་པར་མཛད་དོ། ། བྱང་ཆུབ་སེམས་དཔའི་ཆེ་བ་ཁྱད་དུ་བརྗོད་པ་ནི། བདེན་འཛིན་བཟློག་པའི་དོན་དུ་ཐམས་ཅད་སྟོང་པ་ཉིད་དུ་རྩོད་པར་བྱེད་པ་དང་། ལུས་དང་ངག་དང་ཡིད་ཀྱིས་རྟག་ཏུ་སེམས་ཅན་གི་དོན་བྱེད་པ་དེ་ལྟར་ན། རྟག་ཏུ་གཞན་དོན་ལ་གནས་པས་གཞན་དོན་རྒྱུན་ཆད་པ་མ་ཡིན་ནོ། ། མི་གནས་པའི་མྱ་ངན་ལས་འདས་པ་ངོས་བཟུང་ནས་དེ་ལ་གནས་པར་བྱེད་པའི་བདག་ཉིད་ཆེན་པོ་བྱང་ཆུབ་སེམས་དཔའ་ནི་འཁོར་བ་དང་། མྱ་ངན་ལས་འདས་པ་ལ་བླང་དོར་དུ་འཛིན་པའི་ཚུལ་གྱིས་མི་གནས་པ་དེ་ནི།
འདིར་སངས་རྒྱས་རྣམས་ཀྱིས་མི་གནས་པའི་མྱ་ངན་ལས་འདས་པར་བཤད་དོ། ། གང་ལ་རྒྱལ་བའི་སྲས་སུ་བརྗོད་ཅེ་ན། སྟོང་ཉིད་རྟོགས་པའི་ཡེ་ཤེས་ནི་བདུད་རྩིའི་མཆོག་ཏུ་གྱུར་པ་ཡིན་པས། བསོད་ནམས་དང་སྙིང་རྗེ་སྟོང་པ་ཉིད་དུ་རོ་གཅིག་པར་རྟོགས་པ་ནི་མཆོག་ཏུ་གྱུར་པ་ཡིན་ལ། དེ་དག་བདག་དང་གཞན་གྱི་དོན་བསྒྲུབ་པར་བྱ་བའི་དོན་དུ། སྟོང་ཉིད་སྙིང་རྗེ་དང་ལྡན་ཞིང་སྟོང་ཉིད་གང་འཐུང་བ་ནི་རྒྱལ་སྲས་ཡིན་ཞེས་བརྗོད་དོ། ། དེ་ནི་འཇིག་རྟེན་གྱི་འདྲེན་པ་སྟེ་རྒྱལ་བའི་གདུང་འཚོབ་ཀྱི་དོན་དུ་བཞུགས་སོ། ། དེ་ལྟར་བྱང་ཆུབ་སེམས་དཔའི་ཆེ་བ་བརྗོད་ནས་དེ་ལ་འདུད་དགོས་པར་བསྟན་པ་ནི། སྲིད་པ་གསུམ་ན་མཆོད་པར་འོས་པའི་བྱང་ཆུབ་སེམས་དཔའ་དེ་ལ་ལུས་ངག་ཡིད་གསུམ་གྱི་དངོས་པོ་ཀུན་གྱིས་འདུད་དོ། ། ཐེག་པ་ཆེན་པོ་ཉམས་སུ་ལེན་པའི་ཚུལ་བསྟན་པ་ནི།
ཐེག་པ་ཆེན་པོ་འདི་ལ་ནི། བྱང་ཆུབ་ཏུ་སེམས་བསྐྱེད་པ་ནི་མཆོག་ཏུ་གྱུར་པ་ཡིན་པ་བསྟན་པས་ན། བྱང་ཆུབ་དུ་ནི་སེམས་བསྐྱེད་ནས་སྟོང་པ་ཉིད་ལ་འབད་པས་མཉམ་པར་བཞག་པར་བྱའོ། ། བྱང་ཆུབ་ཀྱི་སེམས་ཐེག་པ་ཆེན་པོའི་ཆོས་ཀྱི་རྩ་བ་མ་བཟུང་བར་སངས་རྒྱས་ནམ་ཡང་མ་མཐོང་ཞིང་། འཁོར་བར་གནས་ནས་བདག་གཞན་གྱི་དོན་བསྒྲུབ་པ་ནི་ཐེག་པ་ཆེན་པོའི་སེམས་བསྐྱེད་ལས་ཐབས་གཞན་ཡོད་པ་མ་ཡིན་ནོ། ། བྱང་ཆུབ་མཆོག་ཏུ་སེམས་བསྐྱེད་པ་ཙམ་གྱིས་ནི། བསོད་ནམས་ཀྱི་ཕུང་པོ་དཔག་ཏུ་མེད་པ་ཉེ་བར་བསགས་པ་ཡིན་ནོ། ། གལ་ཏེ་བྱང་ཆུབ་ཀྱི་སེམས་དེ་ལ་གཟུགས་ཡོད་ན། ནམ་མཁའི་ཁམས་སུ་ཤོང་བར་མི་འགྱུར་རོ། ། བྱང་ཆུབ་ཀྱི་སེམས་རྒྱུད་ལ་སྐྱེས་པའི་ཕན་ཡོན་བསྟན་པ་ནི།
སྐྱེས་བུ་གང་ཞིག་བྱང་ཆུབ་ཀྱི་སེམས་སྐད་ཅིག་མ་ཙམ་ཡང་བསྒོམ་པར་བྱེད་པ་དེའི་བསོད་ནམས་ཀྱི་ཕུང་པོའི་ཚད་ནི་རྒྱལ་བས་ཀྱང་བགྲང་བར་མི་སྤྱོད་དེ་མཐའ་མེད་པའི་ཕྱིར་རོ། ། ཉོན་མོངས་པ་མེད་པའི་བྱང་ཆུབ་ཀྱི་སེམས་རིན་པོ་ཆེ་འདི་ནི་ནོར་རྣམས་ཀྱི་ནང་ནས་མཆོག་ཏུ་གྱུར་པ་གཅིག་པུ་པ་དེ་བཤེས་སྤྲིང་ལས། ནོར་གཞན་ཕན་པ་དོན་མ་མཆིས་རྟོགས་མཛོད། ། ཅེས་སོ། ། ནོར་གཞན་ནི་འཕྲོག་དུ་ཡོད་ཀྱི། འདི་འཕྲོག་དུ་མེད་དོ་ཞེས་སྟོན་པ་ནི། ཉོན་མོངས་པའི་བདུད་ལ་སོགས་པ་ཆོམ་རྐུན་དང་འདྲ་བ་རྣམས་ཀྱིས་གཞོམ་པ་དང་འཕྲོག་ཏུ་མེད་པ་ཡིན་ནོ། ། བྱང་ཆུབ་ཀྱི་སེམས་ལ་གནས་དགོས་པར་བསྟན་པ་ནི། བྱང་ཆུབ་སེམས་དཔའི་སྡོམ་པ་དང་། ། ཀུན་ཏུ་བཟང་པོའི་སྨོན་བཞིན་དུ། །
བྱང་ཆུབ་སེམས་ལ་གཞོལ་བ་ཡིས། ། བློ་གྲོས་རབ་ཏུ་བརྟན་པར་བྱ། ། ཞེས་གདམས་སོ། ། བྱང་ཆུབ་ཀྱི་སེམས་ལ་ངོ་མཚར་བའི་བློ་བསྐྱེད་ནས་ཁྱེད་ཅག་གིས་ཀྱང་གོང་དུ་བྱང་ཆུབ་ཀྱི་སེམས་ཀྱི་ཕན་ཡོན་བཤད་པ་དེ་ལྟར་དུ་འབད་པར་གྱིས། དེའི་ཕན་ཡོན་ནི། དེ་རྗེས་ཀུན་ཏུ་བཟང་པོས་བསྔགས་པའི་བྱང་ཆུབ་ཀྱི་སེམས་རང་ཉིད་ཀྱིས་རྟོགས་པར་འགྱུར་རོ། ། བྱང་ཆུབ་ཀྱི་སེམས་འགྲེལ་པ་བརྩམས་པའི་དགེ་བ་བསྔོ་བ་ནི། རྒྱལ་བ་རྣམས་ཀྱི་བྱང་ཆུབ་ཀྱི་སེམས་མཆོག་ལ་བསྟོད་པར་མཛད་པས། ཕན་ཡོན་ཆེན་པོ་ཉིད་དུ་རིག་ནས་དེའི་རྗེས་སུ་འབྲངས་ཏེ། བྱང་ཆུབ་སེམས་ཀྱི་འགྲེལ་པ་བྱས་པའི་བསོད་ནམས་མཚུངས་པ་མེད་པར་དེ་རིང་ཀླུ་སྒྲུབ་བདག་གིས་གང་བསགས་པ་དེ་ནི་བསྔོ་རྒྱུའོ། །
དགེ་བ་དེས་སེམས་ཅན་སྲིད་མཚོའི་རྦ་ཀློང་ནང་དུ་བྱིང་བ་རྣམས་ཀྱི་ཆེད་དུ་བསྔོའོ། ། བསྔོ་བ་ནི། རྐང་གཉིས་དབང་པོ་རྫོགས་པའི་སངས་རྒྱས་ཀྱིས་བརྟེན་པའི་གནས་སུ་འགྲོ་བར་ཤོག་ཅེས་པའོ། ། བྱང་ཆུབ་སེམས་ཀྱི་རྣམ་པར་བཤད་པ་སློབ་དཔོན་འཕགས་པ་ཀླུ་སྒྲུབ་ཀྱིས་བཤད་པའི་འགྲེལ་བཤད་རྫོགས་སོ།། ༈ །བསྒྱུར་བྱེད་གང་གིས་ཞེ་ན། ཆོས་འདི་མཛད་པའི་ཆེ་བ་དང་། བརྗོད་བྱ་བཟང་བ་དང་། རྗོད་བྱེད་དབྱིངས་སུ་གྱུར་པའི་སྟོབས་ཀྱིས་ལོ་ཙཱ་བ་ཆེན་པོ་རྣམས་ཀྱི་རྩལ་ཕྱུང་ཞིང་བསྒྱུར་བ་མང་དུ་སྣང་བ་ལས། ལོ་ཙཱ་བ་རབ་ཞི་ཆོས་ཀྱི་བཤེས་གཉེན་ལ་གཞི་བྱས་ཏེ། གུ་རབ་ཆོས་ཀྱི་ཤེས་རབ་ཀྱི་དང་།
སེང་དཀར་ཤཱཀྱ་འོད་དང་། ཤེས་རབ་གྲགས་པ་དང་། མར་པ་ཆོས་ཀྱི་དབང་ཕྱུག་དང་། པ་ཚབ་ཉི་མ་གྲགས་པ་དང་། མང་སྣ་གྲགས་འབྱོར་ཤེས་རབ་ཀྱི་འགྱུར་དྲུག་ལས། ཚིག་དོན་གང་བཟང་བ་རྣམས་བྲིས་པའོ། ། འཛམ་གླིང་མཁས་པའི་རྒྱན་གྱི་མཆོག་གྱུར་པ། ། རྒྱལ་བའི་ལུང་བསྟན་བརྙེས་པ་ཀླུ་སྒྲུབ་ཀྱིས། ། ལེགས་པར་གསུངས་པ་བྱང་ཆུབ་སེམས་འགྲེལ་འདི། ། གངས་རིའི་ཁྲོད་འདིར་མཁས་རློམ་མང་ན་ཡང་། །
རིང་དུ་བརྟགས་ཀྱང་སྤྱོད་ཡུལ་མ་ཡིན་པས། ། གཞུང་གི་འགྲེལ་པ་མཛད་པ་ཇི་བཞིན་དུ། ། རྣམ་བཤད་ཉི་མའི་འོད་ཟེར་ཞེས་བྱ་འདི། ། གཞན་ལ་ཕན་པའི་བསམ་པས་འདི་བྱས་སོ། ། བདེ་གཤེགས་གསུང་རབ་རབ་ཏུ་ཟབ་པའི་དོན། ། དོན་བཞིན་རྣམ་འགྲེལ་འགྲེལ་པ་ཟབ་པའི་མཆོག ། མཆོག་ཏུ་རབ་བཤད་བཤད་པའི་དགེ་བའི་ཚོགས། ། ཚོགས་གཉིས་རབ་རྫོགས་རྫོགས་སངས་རྒྱས་ཐོབ་ཤོག ། མཁྱེན་རབ་བདག་ཉིད་རྗེ་བཙུན་འཇམ་དཔལ་དབྱངས། ། ཐུགས་རྗེ་ཆེ་ལྡན་འཕགས་པ་སྤྱན་རས་གཟིགས། །
མཐུ་སྟོབས་དབང་ཕྱུག་མི་མཐུན་ཀུན་འཇོམས་པ། ། རིགས་གསུམ་མགོན་པོས་རྟག་ཏུ་དགེ་ལེགས་མཛོད། ། ལྷ་མི་ཀུན་གྱི་མཆོད་པའི་གནས་གྱུར་མཆོག ། འགྲོ་བ་ཡོངས་ལ་ཕན་པའི་དགའ་སྟོན་འགྱེད། ། དཀོན་མཆོག་གསུམ་གྱི་བདེན་པའི་བྱིན་རླབས་ཀྱིས། ། བདག་གི་སྨོན་ལམ་ཇི་བཞིན་འགྲུབ་གྱུར་ཅིག ། བདག་གི་བློ་གྲོས་མཆོག་ཏུ་ཟབ་པ་དང་། ། མང་དུ་ཐོས་ཤིང་ལེགས་པར་སྦྱངས་པའི་མཐུས། ། ལེགས་བཤད་རྩོམ་ལ་ཐོགས་པ་ཡོད་མིན་ཀྱང་། ། རེ་ཞིག་འདི་ཙམ་ཞིག་ལ་གནས་པར་བྱས། །
ཞེས་བྱང་ཆུབ་ཀྱི་སེམས་ཀྱི་འགྲེལ་བཤད་ཉི་མའི་འོད་ཟེར་ཞེས་བྱ་བ་འདི་ནི། རོང་སྟོན་ཆེན་པོ་ཐམས་ཅད་མཁྱེན་པས་རབ་བྱུང་གི་ལོ་ལ་དཔལ་ནཱ་ལེནྡྲ་རྣམ་པར་རྒྱལ་བའི་ཡང་དགོན་ཆོས་ཀྱི་མངོན་པར་མཐོ་བའི་ཆོས་གྲྭར་སྦྱར་བའོ།། ༄༅། །སློབ་དཔོན་འཕགས་པ་ཀླུ་སྒྲུབ་ཀྱིས་མཛད་པའི་ཆོས་དབྱིངས་བསྟོད་པའི་འགྲེལ་པ། ལེགས་བཤད་རྣམ་པར་གཡོ་བའི་སྤྲིན་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཚོགས་གཉིས་རྒྱ་མཚོའི་དབུས་ན་ཆེར་གནས་ཤིང་། ། ཡོན་ཏན་རིན་ཆེན་འབར་བའི་གདེང་ཀ་ཅན། ། སྟོང་ཉིད་ལྟ་ཟེར་སྐྱེ་བོས་མི་བཟོད་པ། ། འཕགས་པ་ཀླུ་སྒྲུབ་ཞབས་ལ་ཕྱག་འཚལ་ལོ། ། ཆོས་དབྱིངས་རྟོགས་ན་ལྟ་ངན་མུན་རི་འཇིག །
ཡང་དག་སྣང་བའི་ཡེ་ཤེས་རབ་རྒྱས་ཏེ། ། སྡུག་བསྔལ་རྒྱ་མཚོ་ཆེ་ལས་ལེགས་བརྒལ་བ། ། ཟབ་དོན་ཆོས་དབྱིངས་རྟོགས་པའི་རྒྱུ་མཐུན་ཡིན། ། ཀླུ་སྒྲུབ་གསུང་རབ་ལེགས་བཤད་རིན་ཆེན་གཏེར། ། གདུལ་བྱའི་སྐྱེ་བོས་དགོས་འདོད་འབྱུང་བའི་གཞི། ། ཐོས་བསམ་ལ་འཇུག་སངས་རྒྱས་འབྱུང་བའི་རྒྱུ། ། དྲི་མེད་ཚིག་གིས་ལེགས་པར་བཤད་པར་བྱ། ། འདི་ལ་ཐོག་མར་བསྟན་བཅོས་ཀྱི་མཚན་བསྒྱུར་ཞིང་བཤད་པ་གཉིས་ལས། དང་པོ། རྒྱ་གར་སྐད་དུ།
དྷརྨཱ་དྷ་ཏུ་ནི། བོད་སྐད་དུ། ཆོས་ཀྱི་དབྱིངས་སོ། ། སྟོ་ཏྲ་ནི། བསྟོད་པའོ། ། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། ། ཞེས་པ་ལོ་ཙཱ་བས་བཀོད་པའི་མཆོད་བརྗོད་དོ། ། གཉིས་པ་སངས་རྒྱས་ཀྱི་རྒྱུ་ཆོས་ཀྱི་དབྱིངས་ཀུན་ལ་གནས་པར་བསྟན་པ་དང་། མ་ཤེས་པའི་ཉེས་དམིགས་བསྟན་པ་ནི། གང་ཞིག་རང་རྒྱུད་ལ་གནས་པའི་ཆོས་ཀྱི་དབྱིངས་ཀུན་ཏུ་མ་ཤེས་ན་སྲིད་པ་གསུམ་དུ་རྣམ་པར་འཁོར་ལ།
རྟོགས་ན་འཁོར་བར་མི་འགྱུར་བའི་རྒྱུ། སེམས་ཅན་ཀུན་ལ་ངེས་པར་གནས་པའི་ཆོས་ཀྱི་དབྱིངས་ལ་ཕྱག་འཚལ་ཞིང་འདུད་དོ། ། འདི་ནི་ཆོས་ཀྱི་དབྱིངས་ལ་བསྟོད་པ་སྟེ། དེ་ལ་འཇུག་དགོས་ཞེས་པའི་དོན་ནོ། ། ཐོབ་བྱའི་མྱང་འདས་ངོས་གཟུང་བ་ནི། དྲི་མ་གང་ཞིག་འཁོར་བའི་རྒྱུར་གྱུར་པ་དེ་ཉིད་གཉེན་པོས་སྦྱང་བ་བྱས་པ་ལས་དྲི་མ་དག་པ་དེ་ཉིད་མྱ་ངན་ལས་འདས་པ་ཞེས་བརྗོད་དོ། ། དྲི་མ་དག་པ་དེ་ཉིད་ལ་ཆོས་ཀྱི་སྐུར་ཡང་བརྗོད་དོ། ། སེམས་ཅན་ཀུན་གྱི་རྒྱུད་ལ་ཆོས་དབྱིངས་ཡོད་ན། ཅིའི་ཕྱིར་མི་མཐོང་ཞེ་ན། ཇི་ལྟར་འོ་མ་དང་འདྲེས་པ་མར་གྱི་སྙིང་པོ་མི་སྣང་བ་དེ་བཞིན་དུ།
ཉོན་མོངས་པ་དང་སེམས་རྒྱུད་འདྲེས་པས་དེས་བསྒྲིབས་ནས་ཆོས་ཀྱི་དབྱིངས་ཀྱང་མི་མཐོང་ངོ་། ། ཇི་ལྟར་འོ་མ་བསྲུབས་པ་དེ་རྣམ་པར་སྦྱངས་པས། དྲི་མ་མེད་པའི་མར་གྱི་སྙིང་པོ་མཐོང་བར་འགྱུར་བ་དེ་བཞིན་དུ། སྒྲིབ་བྱེད་ཀྱི་ཉོན་མོངས་པ་རྣམ་པར་སྦྱངས་པས། ཆོས་དབྱིངས་དྲི་མ་མེད་པར་མཐོང་བར་འགྱུར་རོ། ། ཆོས་དབྱིངས་ཀུན་ལ་གནས་ཀྱང་མི་མཐོང་བའི་དཔེ་གཞན་ལ་ཡང་ཇི་ལྟར་བུམ་ནང་ན་གནས་པའི་མར་མེ་བུམ་པས་བསྒྲིབས་པས་ཕྱི་རོལ་དུ་འོད་ཅུང་ཞིག་ཙམ་ཡང་སྣང་བར་མི་འགྱུར་བ་ལྟར། བུམ་པ་དང་འདྲ་བའི་ཉོན་མོངས་པའི་ནང་ན་གནས་པའི་ཆོས་ཀྱི་དབྱིངས་ཀྱང་མི་མཐོང་ངོ་། ། ཤར་ལ་སོགས་པའི་ཕྱོགས་གང་དང་གང་དག་ནས་བུམ་པ་ལ་བུ་ག་གཏོད་པར་གྱུར་པ་དེ་དང་དེའི་ཕྱོགས་ཉིད་ནས་མར་མེའི་འོད་ཀྱི་རང་བཞིན་འབྱུང་བར་འགྱུར་ཞེས་པ་སྟེ། ཉོན་མོངས་པའི་ཕྱོགས་གཅིག་སྤངས་པས་ཅུང་ཟད་སྣང་བའི་དོན་ནོ། ། གང་གི་ཚེ་སྟོང་ཉིད་རྟོགས་པའི་ཏིང་ངེ་འཛིན་གྱི་རྡོ་རྗེས་བུམ་པ་དང་འདྲ་བའི་ཉོན་མོངས་པ་བཅག་པ་སྟེ་སྤངས་པར་གྱུར་ན།
དེའི་ཚེ་ཆོས་དབྱིངས་དེ་ནི་ནམ་མཁའི་མཐར་ཐུག་པའི་བར་དུ་ཆོས་དབྱིངས་རྟོགས་པའི་ཡེ་ཤེས་སྣང་བར་བྱེད་དོ། ། སྔར་དྲི་མ་དང་བཅས་པ་ཕྱིས་དྲི་བྲལ་དུ་གྱུར་ན། ཆོས་དབྱིངས་ལ་སྐྱེ་འགག་ཡོད་པར་འགྱུར་རོ་ཞེ་ན། སྐྱེ་འགག་མེད་པར་བསྟན་པ་ནི། ཆོས་ཀྱི་དབྱིངས་ནི་སྐྱེ་བ་མ་ཡིན། ནམ་ཡང་འགག་པར་འགྱུར་བ་མེད་ཅེས་པའོ། ། རང་བཞིན་རྣམ་དག་གི་ཚུལ་སྟོན་པ་ནི། དུས་རྣམས་རྟག་ཏུ་ཉོན་མོངས་མེད། ། ཐོག་མ་བར་མཐའ་དྲི་མ་བྲལ། ། ཞེས་པའོ། །
འདིའི་དོན་ནི་དྲི་མའི་ངོ་བོར་ནམ་ཡང་མེད་པས། བྲལ་ཞེས་བརྗོད་དོ། ། དྲི་མའང་སེམས་ཀྱི་རང་བཞིན་དུ་ཡོད་མ་མྱོང་བས། རང་བཞིན་གྱིས་རྣམ་པར་དག་ཅེས་པའི་དོན་རྟོགས་དགོས་སོ། ། ངོ་བོ་དྲི་མེད་ཡིན་ཡང་དྲི་མས་བསྒྲིབས་ན་མི་གསལ་ཞེས་པ་ནི། ཇི་ལྟར་རིན་ཆེན་བཻཌཱུརྻ། ། དུས་རྣམས་ཀུན་ཏུ་འོད་གསལ་ཡང་། ། རྡོ་ཡི་ནང་ན་གནས་གྱུར་ན། ། དེ་ཡི་འོད་ནི་གསལ་མ་ཡིན། ། ཞེས་སོ། །
དཔེ་དེ་བཞིན་དུ་དོན་སྟོན་པ་ནི། ཆོས་ཀྱི་དབྱིངས་ཆོས་ཉིད་ཀྱི་ངོས་ན་ཤིན་ཏུ་དྲི་མ་མེད་པ་ཡིན་ནའང་། ཉོན་མོངས་ཀྱི་བསྒྲིབས་པས་འཁོར་བར་འོད་ནི་གསལ་བ་མ་ཡིན་ནོ། ། ཤིན་ཏུ་དྲི་མེད་ཅེས་པའི་དོན་ནི། གདོད་མ་ནས་དྲི་མའི་ངོ་བོར་མེད་པའོ། ། མྱ་ངན་སྟེ་སྒྲིབ་པ་ལས་འདས་ན་འོད་གསལ་མཐོང་བར་འགྱུར་རོ། ། ཁམས་བདེ་བར་གཤེགས་པའི་སྙིང་པོ་ཡོད་ན་ནི། དཔེར་ན་ས་ལེ་སྦྲམ་གྱི་ཕྱི་རོལ་གྱི་བསྡམས་པས་སེལ་བའི་ལས་བྱས་པས། ས་ལེ་སྦྲམ་མངོན་སུམ་དུ་གསལ་བར་མཐོང་བར་འགྱུར་བ་དེ་བཞིན་དུ་སངས་རྒྱས་ཀྱི་ཁམས་ཏེ་རིགས་མེད་པར་ནི་ལས་བྱས་ཀྱང་ཉོན་མོངས་འབའ་ཞིག་བསྐྱེད་པར་བྱེད་དོ། ། དཔེ་དོན་གཞན་ཡང་སྟོན་པ་ནི།
ཇི་ལྟར་སྦུན་པས་སྙིང་པོ་གཡོགས་གྱུར་པས། ས་བོན་ལས་འབྲས་བུ་མངོན་སུམ་དུ་སྣང་བ་མི་འདོད་པ་ལྟར། དེ་བཞིན་དུ་ཆོས་དབྱིངས་ཉོན་མོངས་ཀྱིས་གཡོགས་པར་གྱུར་པ་ཆོས་ཉིད་མི་མཐོང་བས། དེ་ནི་སངས་རྒྱས་ཞེས་མི་རྟག་ཅེས་བྱའོ། ། གཞན་ཡང་སྒྲིབ་པ་ལས་གྲོལ་བའི་དཔེ་དོན་ནི། ཇི་ལྟར་སྦུན་པ་ལས་གྲོལ་བ་ནི། འབྲས་བུ་ཉིད་མངོན་སུམ་དུ་སྣང་བ་ལྟར། དཔེ་དེ་བཞིན་དུ་ཉོན་མོངས་པ་ལས་གྲོལ་ན་ཆོས་ཀྱི་སྐུ་ནི་རབ་ཏུ་གསལ། ཅེས་སོ། ། དཔེ་དོན་གཞན་ཡང་སྟོན་པ་ནི།
ཆུ་ཤིང་ལ་སྙིང་པོ་མེད་དོ་ཞེས་འཇིག་རྟེན་ན་དཔེར་བྱེད་ཀྱང་། དེའི་འབྲས་བུ་སྙིང་པོ་ཉིད་ངོ་བོར་མངར་པོ་ཟ་བར་བྱེད་པ་ལྟར། ཆོས་དབྱིངས་ཉོན་མོངས་པའི་གཟེབ་དང་བྲལ་བར་གྱུར་ན། རྒྱུའི་ཆོས་དབྱིངས་ཀྱི་འབྲས་བུ་སངས་རྒྱས་ཉིད་ཐོབ་བོ། ། ཕྲིན་ལས་ཀྱིས་སེམས་ཅན་ཀྱི་དོན་བྱེད་པས་ལུས་ཅན་ཀུན་གྱི་བདུད་རྩིར་གྱུར་ཅེས་པའོ། ། ཆོས་དབྱིངས་དྲི་མས་དག་པའི་རྒྱུ་ལ་དེ་བཞིན་གཤེགས་པ་འབྱུང་བ་དེ་བཞིན་དུ། ས་བོན་ཐམས་ཅད་ལས་རྒྱུ་དང་འདྲ་བས་ཏེ་མཐུན་པའི་འབྲས་བུ་འབྱུང་བས་ཏེ། རྒྱུ་མཐུན་གྱི་འབྲས་བུ་འབྱུང་ཞེས་པའི་དོན་ནོ། ། མངོན་པ་ལས། རྒྱུ་མཐུན་རྒྱུ་དང་འདྲ་བའོ། །
ཅེས་པའོ། ། ས་བོན་མེད་པར་འབྲས་བུ་འབྱུང་བ་ཡོད་པར་ཤེས་ལྡན་གང་གིས་ཀྱང་བསྒྲུབ་པར་ནུས་ཞེས་པ་སྟེ། རྒྱུ་མེད་པའི་འབྲས་བུ་མེད་པར་བསྟན་ནོ། ། བྱང་ཆུབ་ཀྱི་རྒྱུའི་ས་བོན་གང་ཞེ་ན། ཁམས་དེ་ཉིད་བྱང་ཆུབ་ཀྱི་ས་བོན་ཏེ། སངས་རྒྱས་ཀྱི་ཆོས་རྣམས་ཀུན་གྱི་རྟེན་དུ་འདོད་དོ། ། ཁམས་དེ་ཉིད་སྦྱངས་པར་གྱུར་པ་ལས་སངས་རྒྱས་གོ་འཕང་ཐོབ་པར་འགྱུར་རོ། ། སྒྲིབ་བྱེད་ཀྱི་དྲི་མ་དཔེའི་སྒོ་ནས་ངོས་གཟུང་བ་ནི། དྲི་མ་མེད་པའི་ཉི་མ་དང་། ཟླ་བའང་སྤྲིན་དང་ཁུགས་སྣ་དུ་བ་དང་།
སྒྲ་གཅན་གདོང་དང་རྡུལ་ལོགས་པ་དང་འདྲ་བའི་སྒྲིབ་པ་ལྔས་བསྒྲིབས་པར་གྱུར་པ་དེ་བཞིན་དུ། འོད་གསལ་བའི་སེམས་ཀྱང་སྒྲིབ་པ་ལྔས་བསྒྲིབས་སོ། ། ལྔ་གང་ཞེ་ན། འགྱོད་དང་གནོད་སེམས་ལེ་ལོ་དང་། རྒོད་པ་དང་ནི་ཐེ་ཚོམ་སྟེ་ལྔའོ། ། གཉེན་པོས་དྲི་མ་འཇོམས་ཀྱི་འོད་གསལ་འཇོམས་པ་མ་ཡིན་ནོ་ཞེས་སྟོན་པ་ནི། སེམས་ལ་ཡོད་པ་ཅན་གྱི་འདོད་ཆགས་ལ་སོགས་པའི་ཉོན་མོངས་པའི་དྲི་མ་ཡེ་ཤེས་ཀྱི་མེས་དྲི་མ་དེ་དག་བསྲེག་པར་བྱེད་པ་ཡིན་གྱི། འོད་གསལ་དེ་ཉིད་བསྲེག་པ་ནི་མ་ཡིན་ནོ། ། དེ་ཉིད་དཔེའི་སྒོ་ནས་བསྟན་པ་ནི། ཇི་ལྟར་དང་པོ་མེ་དང་མ་འཕྲད་པའི་མེ་དག་པའི་གོས།
ཕྱིས་སྣ་ཚོགས་ཀྱི་དྲི་མས་དྲི་མ་ཅན་དུ་བྱས་པས། ཇི་ལྟར་མེའི་ནང་དུ་བཅུག་ན། དྲི་མ་ཚིག་པར་འགྱུར་གྱི། གོས་ཚིག་པ་མིན་པ། དེ་བཞིན་འོད་གསལ་བའི་སེམས་ཀྱང་དེ་བཞིན་ནོ། ། རྡོ་རྒྱུས་ལ་བཅོས་པའི་གོས་དཔེར་བརྗོད་པ་ཡིན་ནོ། ། ཡང་དེའི་དོན་མདོ་དང་སྦྱར་ནས་སྟོན་པ་ནི། རྒྱལ་བས་སྟོང་པ་ཉིད་སྟོན་པའི་མདོ་ཇི་སྙེད་གསུངས་པ་དེ་དག་ལས། གཉེན་པོ་ཀུན་གྱི་ཉོན་མོངས་པ་ལྡོག་པར་བྱེད་ཀྱི། ཆོས་དབྱིངས་དེ་ཉམས་པར་བྱེད་པ་མ་ཡིན་ནོ་ཞེས་སྟོན་ནོ། །
འོད་གསལ་བའི་སེམས་གཞིའི་དུས་ནའང་དྲི་མ་དང་རང་བཞིན་དང་། རང་བཞིན་ཅན་དུ་མེད་པར་སྟོན་པ་ནི། ས་ཡི་དཀྱིལ་ན་ཡོད་པའི་ཆུ། ། དྲི་མ་མེད་པར་གནས་པ་ལྟར། ཉོན་མོངས་ཀྱི་ནང་ན་ཡེ་ཤེས་ཏེ་འོད་གསལ་གྱི་སེམས། དེ་བཞིན་དྲི་མ་མེད་པར་གནས་སོ། ། དེའི་དོན་ནི་གདོད་མ་ནས་དྲི་མའི་ངོ་བོར་མ་སྐྱེས་པའོ། ། དཔེར་ན་གསེར་ལ་གཡའ་ཡོད་ཀྱང་། གཡའི་ངོ་བོར་མེད་པ་ལྟ་བུའོ། ། ཆོས་དབྱིངས་སྤྲོས་བྲལ་དུ་སྟོན་པ་ནི།
ཆོས་དབྱིངས་ཇི་ལྟར་བདག་ཅེས་བརྟག་པར་བྱ་སྟེ། རྟག་པར་བྱ་བ་མ་ཡིན་ཏེ། གང་གི་ཕྱིར་ན་བདག་ཀྱང་མ་ཡིན། བུད་མེད་ཀྱང་མ་ཡིན། སྐྱེས་པའང་མ་ཡིན། གཟུང་བ་དང་འཛིན་པའི་སྤྲོས་པ་ཀུན་ལ་རྣམ་པར་གྲོལ་བའི་ཕྱིར། དོན་དམ་པར་ཆགས་པ་མེད་པའི་ཆོས་ཀུན་ལ། བུད་མེད་དང་སྐྱེས་པ་དམིགས་པ་མ་ཡིན་པའི་ཕྱིར། འོན་ཀྱང་འདོད་ཆགས་སོགས་ཀྱི་དྲི་མ་བློ་གྲོས་ཀྱི་མིག་ལྡོངས་པ་རྣམས་འདུལ་བའི་ཕྱིར། སྐྱེས་པ་དང་བུད་མེད་ཀྱི་ཐ་སྙད་ཀྱང་བསྟན་ཏོ། །
འོ་ན་སེམས་ཀྱི་དྲི་མ་སྦྱོང་བའི་ཐབས་གང་ཡིན་ཞེ་ན། མི་རྟག་པ་དང་། སྡུག་བསྔལ་བ་དང་། སྟོང་པ་ཞེས་བྱ་བ་གསུམ་པོས་སེམས་ཀྱི་དྲི་མ་སྦྱོང་བར་བྱེད་ཅིང་། གཞན་ཡང་ཆོས་ཐམས་ཅད་རང་བཞིན་མེད་པར་བསྟན་པས། མཆོག་ཏུ་སྟེ་ཁྱད་པར་དུ་སེམས་སྦྱོང་བར་བྱེད་དོ། ། ཇི་ལྟར་སྦྱོང་བའི་ཚུལ་ནི་མི་རྟག་པར་བསྟན་པས་རྟག་འཛིན་གྱི་བློ་ལྡོག་པར་བྱེད་དོ། ། སྡུག་བསྔལ་བ་བསྟན་པས་འཁོར་བ་ལས་ངེས་པར་འབྱུང་བའི་བློ་བསྐྱེད་དོ། ། སྟོང་པ་བསྟན་པས་ནི། ཉོན་མོངས་ཀྱི་རྩ་བ་བདག་འཛིན་གཅོད་དོ། །
རང་བཞིན་མེད་པར་བསྟན་པས་ནི། ཤེས་བྱའི་སྒྲིབ་པའང་གཅོད་པར་བྱེད་དོ། ། རང་ལ་ཆོས་ཉིད་ཡོད་ཀྱང་མི་མཐོང་བའི་དཔེ་གཞན་ཡང་སྟོན་པ་ནི། ཇི་ལྟར་བུད་མེད་སྦྲུམ་མའི་ལྟོ་ན་བུ་ཡོད་ཀྱང་མཐོང་བ་མ་ཡིན་པ་དེ་བཞིན་དུ། ཉོན་མོངས་ཀྱིས་གཡོགས་པའི་ཆོས་ཀྱི་དབྱིངས་ཀྱང་དྲི་མ་མ་བསལ་གྱི་བར་དུ་མི་མཐོང་ངོ་། ། སྒྲིབ་བྱེད་ཀྱི་དྲི་མ་གང་ཞེ་ན། བདག་དང་བདག་གི་རྣམ་རྟོག་དང་། མིང་གི་རྗེས་སུ་འབྲངས་པའི་འདུ་ཤེས་དང་། རྒྱུ་མཚན་གྱི་དོན་ལ་དཔྱོད་པའི་རྣམ་རྟོག་བཞི་པོ་སྔར་བྱུང་བ་དང་། མ་འོངས་པ་ན་འབྱུང་བར་འགྱུར་བ་དང་།
འབྱུང་བ་ལས་གྱུར་པ་རྟོག་པ་འདི་དག་གིས་བསྒྲིབས་སོ། ། འདི་ནི་གསལ་བར་བྱ་བའི་རྟོག་པ་ངོས་གཟུང་བའོ། ། གཞི་དང་འབྲས་བུ་ལ་ཐུན་མོང་དུ་སྒྲོ་འདོགས་དཔྱད་ཟིན་ནས། བྱེ་བྲག་ཏུ་འབྲས་བུའི་སྒྲོ་འདོགས་དཔྱོད་པ་ནི། སངས་རྒྱས་རྣམས་ཀྱི་སྨོན་ལམ་ཡང་། ། སྣང་བ་མེད་ཅིང་མཚན་ཉིད་མེད། ། ཅེས་པ་དང་། སོ་སོ་རང་གི་རྟོག་པ་དང་། དེ་རྟོགས་པའི་སྦྱོར་བ་དང་ལྡན་པ་ཉིད་ཀྱང་བདེན་པར་མེད་དོ། ། སངས་རྒྱས་སྐྱེ་འཇིག་གི་འགྱུར་བ་མེད་པར་རྟོག་པའི་མཚན་ཉིད་ཀྱང་བརྟགས་པ་ཙམ་སྟེ།
ཇི་ལྟར་རི་བོང་མགོ་ཡི་རྭ། ། བཏགས་པ་ཉིད་ན་མེད་པ་ལྟར། ། དེ་བཞིན་ཆོས་རྣམས་ཐམས་ཅད་ཀྱང་། ། བཏགས་པ་ཉིད་དེ་ངོ་བོ་ཉིད་ཀྱིས་ཡོད་པ་མ་ཡིན་ནོ། ། གླང་གི་རྭ་ཡང་ལེགས་པར་བརྟགས་པ་ན་ཕྲ་རབ་ཀྱི་རྡུལ་གྱི་ངོ་བོའི་སྒོ་ནས་རྣམ་པར་ཕྱེ་ནས་དམིགས་པ་མ་ཡིན་ནོ། ། ཇི་ལྟར་སྔོན་ཡང་ངོ་བོ་ཉིད་ཀྱིས་མི་དམིགས་པ་དེ་བཞིན་དུ། ཕྱིས་ཀྱང་མི་དམིགས་པས། དེ་ལ་ངོ་བོ་ཉིད་ཀྱིས་གྲུབ་པར་ཅི་ཞིག་བཏགས་པར་བྱས་ཏེ་མེད་དོ། ། རྟེན་འབྱུང་ལ་བརྟེན་ནས་སྐྱེ་འགག་ཏུ་རྣམ་པར་གཞག་སྟེ་རྟེན་ནས་འབྱུང་བར་འགྱུར་བ་དང་། རྟེན་ནས་འགག་པར་འགྱུར་བས་ན།
བདེན་པའི་དངོས་པོ་གཅིག་ཀྱང་ཡོད་པ་མ་ཡིན་པས་བྱིས་པས་ཇི་ལྟར་བདེན་པར་རྟོགས་པར་བྱེད་དེ་མི་རིགས་སོ། ། རི་བོང་གི་རྭ་དང་བ་གླང་གི་རྭ་རིག་པས་བརྟགས་ན་བདེན་པར་མི་དམིགས་པའི་དཔེས་དོན་གཉིས་བསྟན་ཏེ། སྔ་མ་ནི་དོན་དམ་པར་གཏན་ནས་མེད་པ་དང་། ཕྱི་མས་ནི་སྣང་ཡང་བརྟགས་ན་མི་དམིགས་པའི་དཔེའོ། ། དཔེ་དེ་གཉིས་ཀྱི་བདེ་གཤེགས་ཀྱིས་གསུངས་པའི་ཆོས་རྣམས་ཉིད། རྟག་ཆད་ཀྱི་མཐའ་དང་བྲལ་བའི་དབུ་མ་ཉིད་དུ་བསྒྲུབ་པར་བྱེད་དོ། ། རྟག་ཆད་ཀྱི་མཐའ་སྤོང་ཚུལ་ནི། ཇི་ལྟར་དྭང་བའི་སྣོད་ཀྱི་ཆུ་ནང་དུ་ཉི་མ་དང་། ཟླ་བ་དང་། སྐར་མའི་གཟུགས་བརྙན་མཐོང་བར་གྱུར་པ་ན།
སྣང་བའི་ཆ་ནས་ཆད་པ་མ་ཡིན་ལ། ངོ་བོ་ཉིད་མེད་པའི་ཆ་ནས་རྟག་པ་མ་ཡིན་པ་བཞིན་ནོ། ། ཆོས་རྣམས་ཀྱི་མཚན་ཉིད་ཡོངས་སུ་རྫོགས་པ་དང་། མ་ལུས་པའང་དེ་དང་འདྲེའོ། ། ཡང་ན་མཚོན་བྱ་དང་། མཚན་ཉིད་སྟེ་ཡོངས་སུ་རྫོགས་པ་དང་། མ་ལུས་པའང་དེ་དང་འདྲའོ་ཞེས་པའོ། ། དགེ་བ་ཉམས་སུ་བླང་བྱ་མིན་པས་ངོ་བོ་ཉིད་ཀྱི་ཡོད་དོ་ཞེ་ན། ཐོག་མར་དགེ་བ་སེམས་བསྐྱེད། བར་དུ་དགེ་བ་ལམ་གྱི་དངོས་གཞི།
ཐ་མར་དགེ་བ་ལམ་གྱི་འབྲས་བུ་སྟེ། བསླུ་བ་མེད་ཅིང་བརྟན་པའི་དགེ་བ་གང་ཞིག་དེ་ལྟར་བདག་མེད་པ་ལ་ཇི་ལྟར་བདག་དང་བདག་གིར་བརྟགས་ཏེ་བརྟགས་པར་མི་རིགས་སོ། ། བརྟན་ཞེས་པ་ནི་མི་ཉམས་སོ། ། གནས་སྐབས་གཉིས་སུ་སེམས་ཅན་དང་སངས་རྒྱས་སུ་བརྗོད་པར་བསྟན་པ་ནི། ཇི་ལྟར་སོས་ཀའི་དུས་སུ་ཆུ། ། དྲོའོ་ཞེས་ནི་བརྗོད་པ་ཡིན། ། དེ་ཉིད་གྲང་བའི་དུས་སུ་ནི། ། གྲང་ངོ་ཞེས་ནི་བརྗོད་པ་ཡིན། ། ཉོན་མོངས་དྲྭ་བས་གཡོགས་པ་ལ། ། སེམས་ཅན་ཞེས་ནི་བརྗོད་པ་ཡིན། །
དེ་ཉིད་ཉོན་མོངས་བྲལ་གྱུར་ན། ། སངས་རྒྱས་ཞེས་ནི་བརྗོད་པར་བྱ། ། ཞེས་པའོ། ། འདི་ནི་བདག་མེད་ན་འཁོར་འདས་གཉིས་མེད་པར་འགྱུར་རོ་སྙམ་པའི་དྭོགས་པ་སྤོང་ངོ་། ། སྐྱེ་མཆེད་དབྱིངས་དང་བཅས་པ་རང་བཞིན་མེད་པར་བསྒོམ་པར་གདམས་པ་ལ། མིག་དང་གཟུགས་ལ་བརྟེན་ནས་གཟུགས་སུ་སྣང་བའི་རྣམ་པར་ཤེས་པ་འབྱུང་ངོ་། ། དེ་རྟེན་འབྱུང་དུ་བརྟེན་ནས་དེ་ལས་སྐྱེ་བ་མེད་པ་དང་། འགག་པ་མེད་པའི་ཆོས་ཀྱི་དབྱིངས་ནི་རབ་ཏུ་ཤེས་སོ། ། སྒྲ་དང་རྣ་བ་ལ་བརྟེན་ནས་རྣ་བའི་རྣམ་པར་ཤེས་པ་འབྱུང་ངོ་། ། ཤེས་པ་དེ་ཡང་རང་བཞིན་གྱིས་རྣམ་པར་དག་པའོ། །
མཚན་ཉིད་མེད་པའི་ངོ་བོ་ཉིད་མེད་པ་ལ་ཆོས་ཀྱི་དབྱིངས་ཞེས་བརྗོད་དོ། ། ཆོས་དབྱིངས་དེ་རྟོགས་པ་དང་བཅས་པས་དྲི་མ་མེད་པའི་དབྱིངས་ཐོབ་པར་འགྱུར་རོ། ། འདིས་ནི་རྣ་བའི་རྟེན་འབྲེལ་རྟོགས་པས་ཆོས་དབྱིངས་རྟོགས་པར་འགྱུར་བའི་ཕན་ཡོན་བཤད་དོ། ། འདི་ནི་གཞན་ལའང་སྦྱར་རོ། ། སྣ་དང་དྲི་ལ་བརྟེན་ནས་སྣོམ་པ་སྟེ་སྣའི་རྣམ་པར་ཤེས་པ་འབྱུང་ངོ་། ། ཡུལ་དེ་ནི་གཟུགས་ལྟར་གཟུང་དུ་མེད་པའི་དོན་ནོ། ། འདི་ཡི་རྟེན་འབྱུང་ལ་བརྟེན་ནས་སྔ་མ་དེ་བཞིན་དུ། རྣ་བའི་རྣམ་ཤེས་ཀྱི་ཆོས་དབྱིངས་ལ་རྟོགས་པར་བྱེད་དོ། ། རྟེན་འབྱུང་གི་རིག་པས་ལྕེའི་རང་བཞིན་སྟོང་པ་ཉིད་རྟོགས་པར་བྱེད་དོ། ། རོའི་ཁམས་ཀྱི་རྟེན་འབྱུང་ཡིན་པས་རང་བཞིན་གྱིས་དབེན་པ་སྟེ།
རྣམ་པར་ཤེས་པའང་ཆོས་ཀྱི་དབྱིངས་ངོ་བོ་ཡིན་པས་བརྟགས་ན་ཕྱི་ནང་གང་ནའང་གནས་པ་མེད་དོ། ། རང་བཞིན་གྱིས་རྣམ་པར་དག་པའི་ལུས་ཀྱི་ངོ་བོ་སྟེ་རང་བཞིན་ནི་ཆོས་ཀྱི་དབྱིངས་ཞེས་བརྗོད་པར་བྱའོ། ། ཐ་སྙད་དུ་རེག་བྱ་རྒྱུ་རྐྱེན་གྱི་མཚན་ཉིད་དོན་དམ་པར་རྒྱུ་རྐྱེན་ལས་གྲོལ་བར་གྱུར་པ་དེ་ནི་རེག་བྱའི་ཆོས་ཀྱི་དབྱིངས་ཞེས་བརྗོད་པར་བྱའོ། ། ཡིད་གཙོ་བོར་གྱུར་པའི་ཤེས་པའི་ཆོས་རྣམས་ལ་རང་བཞིན་མེད་པ་ཉིད་ཆོས་ཀྱི་དབྱིངས་ཡིན་ལ། རྣལ་འབྱོར་པས་བསྒོམ་པར་བྱ་བ་ནི་དེ་ཉིད་དོ། ། ཆོས་དབྱིངས་ཇི་ལྟ་བུ་ཞེ་ན། རྟོག་པ་དང་རྟག་མི་རྟག་གི་སྤྲོས་པ་རྣམ་པར་སྤངས་པའོ། ། མཐོང་བ་གཟུགས་དང་། ཐོས་པ་སྒྲ་དང་། སྣོམ་པ་དྲི་དང་།
མྱོང་བ་རོ་དང་། རེག་པར་བྱ་བ་དག་ཏུ་གྱུར་པའི་ཆོས་རྣམས་རང་བཞིན་མེད་པ་དེ་ལྟར་དུ་རྣལ་འབྱོར་པས་ཤེས་ན། ཆོས་རྣམས་ཀྱི་རང་གི་མཚན་ཉིད་ཀྱི་གནས་ལུགས་རྫོགས་པར་རྟོགས་པ་ཡིན་ནོ། ། ཨརྻ་དཱེ་བས། གང་གིས་དངོས་གཅིག་དེ་བཞིན་ཉིད་མཐོང་བ། ། དེ་ཡིས་དངོས་ཀུན་དེ་བཞིན་ཉིད་དུ་མཐོང་། ། ཞེས་སོ། ། སྐྱེ་མཆེད་དྲུག་པོ་རང་བཞིན་གྱི་རྣམ་པར་དག་པ་འདི་ཉིད་དེ་ཁོ་ན་ཉིད་ཀྱི་མཚན་ཉིད་དེ་ངོ་བོའོ། ། སྐྱེ་མཆེད་དྲུག་པོ་གང་ཞེ་ན། མིག་དང་།
རྣ་བ་དང་། སྣ་དང་། ལྕེ་དང་། ལུས་ཀྱི་སྐྱེ་མཆེད་དང་། དེ་བཞིན་ཡིད་ཀྱི་སྐྱེ་མཆེད་རྣམས་སོ། ། མདོར་ན་ཡུལ་གཟུགས་གཙོ་བོར་གྱུར་པ་དང་། མིག་དབང་པོ་གཙོ་བོར་གྱུར་པ་དང་། ཡིད་གཙོ་བོར་གྱུར་པའི་ཤེས་པ་རྣམས་རང་བཞིན་མེད་དེ། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། དེ་དག་རང་བཞིན་མེད་པ་ཉིད་ཆོས་ཀྱི་དབྱིངས་ཏེ།
བསྒོམ་པར་བྱ་བ་དེ་ཉིད་དོ་ཞེས་བསྟན་ནོ། ། ཅིའི་ཕྱིར་སེམས་ཀྱི་ཆོས་དབྱིངས་གཙོ་བོར་སྟོན་ཞེ་ན། བླང་དོར་གྱི་གནས་ཐམས་ཅད་འཁོར་འདས་གཉིས་སུ་འདུས་ལ། སེམས་ཉིད་ཀྱི་གནས་སྐབས་ལ་འཁོར་འདས་རྣམ་པ་གཉིས་སུ་མཐོང་བའི་ཕྱིར་རོ། ། ཇི་ལྟར་མཐོང་ཞེ་ན། འཇིག་རྟེན་དང་འཇིག་རྟེན་ལས་འདས་པའི་གནས་སྐབས་གཉིས་ལས། བདག་ཏུ་འཛིན་པའི་གནས་སྐབས་ལས་འཁོར་བ་དང་། སོ་སོ་རང་གིས་དེ་ཁོ་ན་ཉིད་ཀྱི་དོན་རིག་ན་མྱ་ངན་ལས་འདས་པའོ། ། མྱ་ངན་ལས་འདས་པ་གང་ཞེ་ན། འདོད་ཆགས་ཟད་པས་མྱ་ངན་འདས། །
ཞེ་སྡང་གཏི་མུག་ཟད་པ་དང་། ། དེ་ཉིད་འགགས་པས་སངས་རྒྱས་ཉིད། ། ལུས་ཅན་ཀུན་གྱི་སྐྱབས་ཉིད་དོ། ། ཞེས་སོ། ། འཁོར་འདས་གཉིས་པོ་ངོས་བཟུང་ནས། བཅིངས་གྲོལ་གྱི་ཁྱད་པར་བསྟན་པ་ནི། གནས་ཚུལ་ཤེས་པ་དང་། མི་ཤེས་པའི་ཁྱད་པར་དག་ལས། ལུས་འདི་ཉིད་ལ་འཁོར་འདས་ཀྱི་རྒྱུ་ཐམས་ཅད་གནས་ཏེ། བདེན་འཛིན་གྱི་རང་གི་རྣམ་པར་རྟོག་པས་བཅིངས། །
བདག་ཉིད་ཤེས་ན་གྲོལ་བར་འགྱུར། ། བྱང་ཆུབ་རིང་མིན་ཉེ་བ་མིན། ། འགྲོ་མིན་འོང་བ་མ་ཡིན་ཞིང་། ། ཉོན་མོངས་གཟེབ་་་་་་བར་གྱི་འགྲེལ་པ་ཆད། འགྱུར་བ་དེ་ཉིད་ལ་དེ་ཁོ་ན་ཉིད་མཐོང་བ་དང་མ་མཐོང་བའི་ཁྱད་པར་ལས། དང་པོར་མ་མཐོང་ཡང་ཕྱིས་བདག་མེད་རྟོགས་པའི་ཤེས་རབ་ཀྱི་མར་མེ་གནས་ནས་མཆོག་ཏུ་ཞི་བར་གྱུར་པ་ཐོབ་པ་ཡིན་ནོ། ། བྱིས་པ་རྣམས་ནི་བདག་དང་བདག་གི་བ་ལ་གནས་བཅས་པས་འཁོར་བར་འགྱུར་རོ། ། ཞེས་མདོ་སྡེ་ལས་གསུངས་པ་ཡིན་ནོ། ། འདིས་ནི་འཁོར་བའི་རྩ་བ་བདག་འཛིན་ཡིན་ནོ་ཞེས་བསྟན་ནོ། ། བྱིས་པ་ཐར་པ་བསྟན་ནས་མི་ཐོབ་བམ་སྙམ་ན།
སྟོབས་བཅུའི་བྱིན་རླབས་ཀྱི་སྟོབས་ཀྱིས་ཟླ་བ་ཚེས་པ་བཞིན་དུ་བྱིན་རླབས་རིམ་གྱིས་འཇུག་པས་ཐར་པ་ཐོབ་པ་ཡིན་ནོ། ། སངས་རྒྱས་གཞན་དོན་ལ་རྟག་ཏུ་བཞུགས་ན་ཅིའི་ཕྱིར་མི་མཐོང་ཞེ་ན། ཉོན་མོངས་ཅན་གྱི་སེམས་ཅན་གྱིས་དེ་བཞིན་གཤེགས་པ་མི་མཐོང་སྟེ། ཞེས་གསུངས་སོ། ། དཔེར་ན། ཇི་ལྟར་ཡི་དྭགས་རྣམས་ཀྱིས་རྒྱ་མཚོ་སྐེམ་པར་མཐོང་བ་ལྟར། དཔེ་དེ་བཞིན་དུ་མི་ཤེས་པའི་རབ་རིབ་ཀྱིས་བསྒྲིབས་པས་སངས་རྒྱས་རྣམས་ནི་མེད་པར་བརྟག་གོ ། སངས་རྒྱས་གཞན་དོན་དུ་བཞུགས་ཀྱང་། བློ་གྲོས་དམན་པ་དང་། བསོད་ནམས་དམན་པ་ལ་བཅོམ་ལྡན་འདས་ཀྱིས་ཅི་བགྱིར་མཆིས།
ཇི་ལྟར་དམུས་ལོང་གི་ལག་པར་རིན་པོ་ཆེའི་མཆོག་བཞག་ཀྱང་མི་མཐོང་བ་དང་འདྲའོ། ། འོ་ན་འགའ་ཞིག་ལ་སྣང་བ་ཅི་ཞེ་ན། སེམས་ཅན་བསོད་ནམས་ཀྱི་ཚོགས་བསགས་པ་བྱས་པ་རྣམས་ལ། ཐུགས་རྗེའི་འོད་ཀྱིས་གསལ་ཞིང་མཐོང་བའི་དཔལ་དང་ལྡན་ནོ། ། མཚན་སུམ་ཅུ་རྩ་གཉིས་དང་ལྡན་པའི་སངས་རྒྱས་བསོད་ནམས་དང་ལྡན་པ་དེའི་མདུན་ན་བཞུགས་སོ། ། མགོན་པོ་དེའི་གཟུགས་ཀྱི་སྐུས་བསྐལ་པ་མང་པོར་བཞུགས་ནས་ནི་གདུལ་བྱ་དཔག་ཏུ་མེད་པ་འདུལ་བའི་ཕྱིར་གཟུགས་ཀྱི་སྐུ་བསྟན་ནོ། ། ཆོས་ཅན་ཐ་དད་པས་ཆོས་ཀྱི་དབྱིངས་ཐ་དད་པ་མ་ལགས་ཏེ། ཆོས་ཅན་ཐ་དད་ཀྱིས་བྱས་པའི་དབྱིངས་ཀྱི་དབྱེ་བ་མེད་པའི་ཕྱིར། སངས་རྒྱས་ཁྱོད་ཀྱི་སྤྱོད་ཡུལ་ཆོས་ཀྱི་དབྱིངས་ནི་གདུལ་བྱ་རྣམས་ཀྱིས་ངེས་པར་རྟོགས་པར་བྱས་ནས། ཆོས་དབྱིངས་དེར་ནི་ཤེས་པ་མངོན་སུམ་དུ་འཇུག་པར་འགྱུར་རོ། །
སོ་སོ་རང་གི་རིག་པའི་ཡེ་ཤེས་ཀྱི་སྟོབས་ཀྱིས་ཆོས་ཀྱི་དབྱིངས་རྣམ་པར་དག་པ་མཐོང་ན། ས་རྣམས་ཡེ་ཤེས་དེའི་བདག་ཉིད་ལ་གནས་པར་འགྱུར་རོ། ། ས་རྣམས་བགྲོད་ཟིན་ནས་ལོངས་སྤྱོད་རྫོགས་པའི་སྐུའི་ཐོབ་ཚུལ་བསྟན་པ་ནི། ཆོས་ཀྱི་དབང་ཕྱུག་ཆེན་པོའི་གནས་མཆོག་སངས་རྒྱས་ཀྱི་ས་དང་། རྣམ་པར་མཛེས་པའི་འོག་མིན་དེ་ཉིད་དང་། རྣམ་པ་གསུམ་དུ་ཆོས་དབྱིངས་གཅིག་ཉིད་དུ་འདྲེས་པར་ཀླུ་སྒྲུབ་བདག་སྨྲའོ། ། གསུམ་པོ་གང་ཞེ་ན། ས་རྣམས་ཞེས་པ་དང་། དབང་ཕྱུག་ཆེན་པོའི་གནས་མཆོག་ཅེས་པ་དང་། འོག་མིན་ནོ། །
བྱིས་པའི་ནང་ན་ཡོངས་མཁྱེན་ཞེས་པ་ནི། སོ་སོ་སྐྱེ་བོའི་ནང་ན་སྤྲུལ་པའི་སྐུ་དང་། འཕགས་པ་བྱང་ཆུབ་སེམས་དཔའ་རྣམས་ཀྱི་ནང་ན་སྣ་ཚོགས་པ་སྟེ་ལོངས་སྤྱོད་རྫོགས་པའི་སྐུའོ། ། རྒྱུད་བླ་མར་ལོངས་སྤྱོད་རྫོགས་པའི་སྐུ་ལ་སྣ་ཚོགས་རྣམ་པ་ལྔར་བརྗོད་ཅེས་པ་ལྟ་བུའོ། ། དབང་ཕྱུག་ཆེན་པོ་ནི་ཚེ་དཔག་མེད་དོ། ། བསྐལ་པའི་བར་དུ་གནས་པའི་ཚེའི་རྒྱུ་གང་ཡིན་པའང་། ཆོས་ཀྱི་དབྱིངས་རྟོགས་པའོ། ། ཕྱི་རོལ་གྱི་ཡུལ་ལ་སེམས་འཇུག་པའི་ཁམས་རྣམས་ཀྱིའང་། ཚེ་དཔག་ཏུ་མེད་པའི་བསྐལ་པར་གནས་པའང་། སངས་རྒྱས་བདག་ཉིད་ཀྱིས་བསྲུངས་པར་གྱུར་པའང་ཆོས་དབྱིངས་རྟོགས་པའི་རྒྱུ་མཐུན་ནོ། །
བྱང་ཆུབ་སེམས་དཔའ་རྣམས་ཀྱི་སྲོག་ཡུན་རིང་དུ་གནས་པའི་རྒྱུའང་མི་ཟད་པ་ཆོས་དབྱིངས་རྟོགས་པའི་རྒྱུ་མཐུན་ནོ། ། རྗེས་ཐོབ་ཏུ་ཆོས་ཅན་སོ་སོར་རྟོགས་པའི་ཤེས་རབ་ཀྱི་དོན་དུ་ཆོས་དབྱིངས་རྟོགས་པ་རབ་ཏུ་འཇུག་སྟེ། སྣང་བ་མེད་པའི་ཆོས་དབྱིངས་རྟོགས་པའི་ནུས་པའི་བྱེ་བྲག་གི་ཆོས་ཅན་སོ་སོར་རྟོགས་པའི་མཁྱེན་པ་རྒྱས་མི་རྒྱས་ཀྱི་བྱེ་བྲག་ཡོད་པའི་ཕྱིར། འདི་དག་གིས་ཆོས་དབྱིངས་རྟོགས་པའི་ཕན་ཡོན་བསྟན་ནོ། ། བྱང་ཆུབ་ཀྱི་ངོས་ནས་རིང་བར་མི་བསམ་ཞིང་། ཉེ་བའང་བརྟག་པར་མི་བྱ་སྟེ། བྱང་ཆུབ་ཀྱི་ངོས་ནས་ཉེ་རིང་མེད་པའི་ཕྱིར། ཆོས་དབྱིངས་རྟོགས་པ་ངོས་གཟུང་བ་ནི། གཟུགས་སོགས་ཡུལ་དྲུག་སྣང་བ་མེད་པར་གཟུང་འཛིན་གྱི་སྣང་བ་ནུབ་ནས་ཡང་དག་པ་ཇི་ལྟ་བ་བཞིན་རིག་པར་གྱུར་པའོ། ། རྣལ་འབྱོར་པས་ལམ་ཉམས་སུ་ལེན་ཚུལ་དཔེ་དོན་གཉིས་ཀྱིས་བསྟན་པ་ནི།
ཇི་ལྟར་འོ་མ་དང་འདྲེས་པ་ཆུ་སྣོད་གཅིག་ལ་གནས་པ་ལ། ངང་པས་འོ་མ་འཐུང་བར་བྱེད་ཅིང་ཆུ་འཐུང་བ་མ་ཡིན་པ་ལྟར། དཔེ་དེ་བཞིན་དུ་ལུས་གཅིག་པོ་འདིར་རང་གི་ཉོན་མོངས་པ་དང་། ཡེ་ཤེས་གནས་ཀྱང་། རྣལ་འབྱོར་པས་ཡེ་ཤེས་ལེན་ཅིང་མི་ཤེས་པ་འདོར་བར་བྱེད་དོ། ། ཉོན་མོངས་པ་འདོར་བའི་ཐབས་ནི་ཅི་ཞེ་ན། བདག་དང་བདག་གི་བར་འཛིན་པས་ཇི་སྲིད་ཕྱི་རོལ་གྱི་དོན་བདེན་པར་བརྟགས་པས་འཛིན་པ་ནི་སྤང་བྱའོ། ། གང་ཟག་གི་བདག་མེད་པ་དང་ཆོས་ཀྱི་བདག་མེད་པ་རྣམ་པ་གཉིས་མཐོང་བ་ན་སྲིད་པའི་ས་བོན་འགགས་པར་འགྱུར་རོ། ། སངས་རྒྱས་ཐོབ་བྱེད་ཀྱི་རྒྱུ་ཁམས་ཁྱད་པར་བྱེད་པ་གང་ཞེ་ན། སངས་རྒྱས་མྱ་ངན་ལས་འདས་པ་འདི་ནི་དགེ་བའི་གཞིའོ། །
དེའི་ཁྱད་པར་ནི་གཙང་མ་དང་། རྟག་པ་དང་། དགེ་བའི་གཞིའོ། ། གང་གི་ཕྱིར་བདག་གཉིས་ནི་བྱིས་པས་བརྟགས་པའོ། ། བདག་གཉིས་པོ་དེའི་གཉིས་སུ་མེད་པའི་ཏིང་ངེ་འཛིན་ལ་གནས་པ་ནི་རྣལ་འབྱོར་ལ་གནས་པའོ། ། དེའི་དཀའ་སྤྱོད་སྣ་ཚོགས་སྦྱིན་པ་དང་། སེམས་ཅན་དོན་བྱེད་ཀྱི་ཚུལ་ཁྲིམས་དང་། སེམས་ཅན་ལ་ཕན་པར་བྱེད་པའི་བཟོད་པ་སྟེ། གསུམ་པོ་འདིའང་ཁམས་རྒྱས་པར་བྱེད་པའི་རྒྱུ་ཡིན་ནོ། ། དགེ་བའི་ཆོས་ཀུན་ལ་སྤྲོ་བའི་བརྩོན་འགྲུས་དང་།
བསམ་གཏན་ལ་སེམས་འཇུག་པ་དང་། རྟག་ཏུ་ཤེས་རབ་བསྟེན་པ་འདིའང་བྱང་ཆུབ་ཀྱི་ཁམས་རྒྱས་པར་བྱེད་པ་ཡིན་ནོ། ། ཐབས་དང་བཅས་པའི་ཤེས་རབ་སྨོན་ལམ་རྣམ་པར་སྦྱངས་པ་དང་། སྟོབས་ལ་ངེས་གནས་ཡེ་ཤེས་ཏེ། འདིའང་ཁམས་རྒྱས་པར་བྱེད་པའི་ཆོས་གཞིའོ། ། བྱང་ཆུབ་ཀྱི་སེམས་ལ་གུས་པར་མི་བྱེད་པའི་ཉེས་དམིགས་ནི། བྱང་ཆུབ་ཀྱི་སེམས་ལ་ཕྱག་མི་བྱ་ཞེས་སྨྲ་བ་ནི། སྨྲ་བ་ངན་པར་སྨྲ་བ་སྟེ། ཅིའི་ཕྱིར་ཞེ་ན། བྱང་ཆུབ་ཀྱི་སེམས་མ་བྱུང་བར་ཆོས་ཀྱི་སྐུ་མི་མངའ་བའི་ཕྱིར།
བུར་ཤིང་གི་ས་བོན་ལ་སྡང་བ་སྟེ་མི་འདོད་པ་གང་། ཀ་ར་སྤྱད་པར་འདོད་པ་དེས་ཀ་ར་མི་འཐོབ་བོ། ། དེ་ཅིའི་ཕྱིར་ཞེ་ན་བུར་ཤིང་ས་བོན་མེད་པར་ཀ་ར་འབྱུང་བར་འདོད་ཀྱང་མི་འབྱུང་བའི་ཕྱིར། གལ་ཏེ་འབྲས་བུ་ཀ་ར་འདོད་པ་ནི། བུར་ཤིང་ས་བོན་གང་ཞིག་ཐོག་མ་ནས་བསྲུངས་ནས། ཀ་ར་འབྱུང་བའི་སྦྱོར་བ་ལ་ཉེ་བར་གནས་ནས་འབད་པས་བསྒྲུབ་པ་ལས། བུ་རམ་ཀ་ར་སོགས་རྣམས་ནི་དེ་ལས་འབྱུང་བར་འགྱུར་བ་ལྟར་རོ། ། བྱང་ཆུབ་ཀྱི་སེམས་འབད་པས་རབ་ཏུ་བསྲུངས་ནས་སྦྱོར་བ་ལ་ཉེ་བར་གནས་ཤིང་དངོས་གཞི་བསྒྲུབས་པ་ལས། དགྲ་བཅོམ་དང་རྐྱེན་རྟོགས་ཏེ་རང་སངས་རྒྱས་རྣམས་བྱང་ཆུབ་ཀྱི་སེམས་དེ་ལས་སྐྱེ་ཞིང་འབྱུང་བར་འགྱུར་རོ། ། ཇི་ལྟར་སཱ་ལུའི་ས་བོན་དང་མྱུ་གུ་སོགས་ཞིང་ལས་སྐྱེ་བ་ལྟར།
དེ་བཞིན་དུ་ཐེག་པ་མཆོག་ལ་མོས་པ་རྣམས་ཀྱིས་བྱང་ཆུབ་ཀྱི་སེམས་བསྒོམ་པས་འདྲེན་པ་སངས་རྒྱས་དག་ནི་འབྱུང་བར་འགྱུར་རོ། ། སའི་རིམ་པས་གློ་བུར་རྣམ་དག་གི་ཆོས་ཉིད་མཐོང་ཚུལ་ནི། ཇི་ལྟར་མར་ངོའི་བཅུ་བཞི་ལ་ཟླ་བ་ཅུང་ཟད་མཐོང་བ་ལྟར། དེ་བཞིན་དུ་ཐེག་པ་མཆོག་ལ་མོས་པའི་བྱང་སེམས་སྦྱོར་ལམ་པ་རྣམས་ཀྱིས་རིམ་གྱིས་སྒྲིབ་པ་ཅུང་ཟད་སྤངས་པ་མེད་པས་སངས་རྒྱས་ཀྱི་ཆོས་ཀྱི་སྐུ་ཅུང་ཞིག་མཐོང་ངོ་། ། དེ་ལྟར་ཚེས་པའི་ཟླ་བ་ལ་སྐད་ཅིག་སྐད་ཅིག་རྒྱས་པ་ལྟར། དེ་བཞིན་དུ་ས་ལ་བཞུགས་པ་རྣམས་ཀྱིས་རིམ་གྱིས་ཆོས་སྐུ་འཕེལ་བར་མཐོང་། ཇི་ལྟར་ཡར་ངོའི་ཚེས་བཅོ་ལྔ་ལ་ཟླ་བའི་དཀྱིལ་འཁོར་རྫོགས་པར་མཐོང་བ་ལྟར་དུ། དེ་བཞིན་སའི་མཐར་ཐུག་མི་སློབ་ལམ་གྱི་གནས་སྐབས་ན་ཆོས་ཀྱི་སྐུའང་རྫོགས་པར་གསལ་ལོ། ། འདིར་ཆོས་ཀྱི་སྐུ་ཞེས་པ་ནི་སྤངས་པ་ལ་བརྗོད། འདི་ནི་གློ་བུར་རྣམ་དག་གི་ཆོས་ཉིད་མཐོང་ཚུལ་ཡིན་གྱི།
རང་བཞིན་རྣམ་དག་གི་མ་ཡིན་ནོ། ། རྒྱུད་བླའི་འགྲེལ་པར། སློབ་དཔོན་ཐོགས་མེད་ཀྱིས་དྲངས་པའི་མདོ་ལས་གསུངས་པ། སྤྲིན་མཐོང་མཁའ་ལ་ཉི་བཞིན་འདིར་ཁྱོད་ཕྱོགས་གཅིག་བློ་གྲོས་ཅན། ། བློ་མིག་དག་པའི་འཕགས་མཆོག་གིས་ཀྱང་ཐམས་ཅད་མཐོང་མ་ལགས། ། བཅོམ་ལྡན་འདས་ཁྱོད་ཆོས་སྐུ་གང་དག་བློ་གྲོས་མཐའ་ཡས་པ། ། ཤེས་བྱ་མཐའ་མེད་མཁའ་དབྱིངས་ཁྱབ་པ་དེ་དག་གིས་ཀུན་མཐོང་། ། ཞེས་སོ། ། ས་ཐོབ་པའི་སྦྱོར་བ་བསྟན་པ་ནི། སངས་རྒྱས་ཆོས་དང་དགེ་འདུན་ལ་རྟག་ཏུ་མོས་པ་བརྟན་པོའི་སྒོ་ནས་བྱང་ཆུབ་མཆོག་ཏུ་སེམས་དེ་ཡང་དག་པར་བསྐྱེད་པར་བྱས་ནས་ཕྱིར་མི་ལྡོག་པའི་རྟོགས་པ་ཡང་དང་ཡང་དུ་འབྱུང་ཞིང་འཕེལ་བར་འགྱུར་རོ། །
ས་དང་པོའི་སྒྲ་དོན་ནི། ནག་པོ་མི་དགེ་བའི་གཞི་ནི་ཡོངས་སུ་སྤང་ཞིང་། དཀར་པོའི་དགེ་བའི་གཞི་རབ་ཏུ་གཟུང་བས། དེའི་ཚེ་སྦྱོར་བ་ཡོངས་སུ་རྫོགས་པ་དེ་ནི་ཆོས་ཀྱི་དབྱིངས་ངེས་པར་རྟོགས་པའི་སྟོབས་ཀྱི་དགའ་བདེ་སྐྱེས་པས་ས་རབ་ཏུ་དགའ་བ་ཞེས་བརྗོད་དོ། ། འདིའི་དུས་སུ་ཆོས་ཉིད་མངོན་དུ་མཐོང་བ་ཡིན་ནོ། ། ས་གཉིས་པའི་སྒྲ་དོན་ནི། འདོད་ཆགས་ལ་སོགས་པ་སྣ་ཚོགས་པའི་དྲི་མས་རྟག་ཏུ་དྲི་མ་ཅན་དུ་བྱས་པ་ཕྱིས་དྲི་མ་མེད་པར་གནས་པ་ལ། གཉིས་པ་དྲི་མ་མེད་པ་ཞེས་བརྗོད་དོ། ། ས་གསུམ་པའི་སྒྲ་དོན་ནི། ཉོན་མོངས་དྲྭ་བ་རབ་ཏུ་འགགས་ནས་དྲི་མ་མེད་པའི་ཡེ་ཤེས་རབ་ཏུ་གསལ་བས་ཚད་མེད་པའི་མུན་པ་དག་སེལ་བར་བྱེད་པས་ས་གསུམ་པ་འོད་བྱེད་པའོ། །
ས་བཞི་པའི་སྒྲ་དོན་ནི། རྟག་ཏུ་མི་མཐུན་ཕྱོགས་ཀྱིས་དག་པའི་འོད་རབ་ཏུ་གསལ་ཞིང་། འདུ་འཛི་རྣམ་པར་དག་པའི་ཡེ་ཤེས་ཀྱི་འོད་རབ་ཏུ་འཕྲོ་བས། ས་བཞི་པ་འོད་འཕྲོ་བ་ཅན་དུ་འདོད་ཅེས་སོ། ། ས་ལྔ་པའི་སྒྲ་དོན་ནི། རིག་གནས་དང་། རྒྱུ་རྩལ་དང་། བཟོ་གནས་ཀུན་ལ་སྦྱངས་པ་དང་། བསམ་གཏན་གྱི་བྱེ་བྲག་རྣམ་པ་སྣ་ཚོགས་ཉིད་བསྒོམས་པའི་སྟོབས་ཀྱིས་ཉོན་མོངས་པ་ཤིན་ཏུ་སྦྱངས་དཀའ་བ་ལས་རྣམ་པར་རྒྱལ་བས། ས་ལྔ་པ་ལ་ཤིན་ཏུ་སྦྱངས་དཀའ་ཞེས་བརྗོད་དོ། །
ས་དྲུག་པའི་སྒྲ་དོན་ནི། ས་དྲུག་པ་ལ་གནས་པའི་བྱང་ཆུབ་སེམས་དཔའ་མཉམ་བཞག་ཏུ་ཕུང་པོའི་གནས་ཚུལ་རྟོགས་པ་དང་། རྗེས་ཐོབ་ཏུ་ཕུན་སུམ་ཚོགས་པའི་དོན་ཀུན་གྱི་ས་འདིར་ངེས་པར་ལེགས་པ་བྱང་ཆུབ་རྣམ་པ་གསུམ་པོ་དང་མངོན་པ་མཐོ་བའི་ཕུན་སུམ་ཚོགས་པ་ཀུན་བསྡུ་བ་དང་། སྐྱེ་བ་དང་འཇིག་པ་ཟད་པ་ལ། ས་དེ་མངོན་དུ་འགྱུར་བར་འདོད་དོ། ། རྩ་བའི་མ་དཔེའི་ནང་ས་དྲུག་པ་དང་བདུན་པའི་སྒྲ་དོན་གཉིས་ཆ་ཚང་ཆད་འདུག དྲྭ་བ་འགྱེད་པས་བརྩེ་བ་དང་། འཁོར་བའི་རྒྱ་མཚོའི་འདམ་ལས་བརྒལ་བས་ས་བདུན་པ་དེ་ལ་རིང་དུ་སོང་བ་ཞེས་བྱའོ། ། ས་བརྒྱད་པའི་སྒྲ་དོན་ནི། སངས་རྒྱས་ཀྱི་ཐུགས་རྗེས་རྣམ་པ་ཀུན་ཏུ་བཟུང་ཞིང་།
སྟོང་ཉིད་རྟོགས་པའི་ཡེ་ཤེས་ཀྱི་རྒྱ་མཚོར་ཞུགས་པ་དང་། ཕྲིན་ལས་འབད་མེད་ལྷུན་གྱིས་གྲུབ་པར་གྱུར་པས། བདུད་ཀྱི་དཀྱིལ་འཁོར་གྱིས་མི་གཡོ་བ་ཞེས་བྱའོ། ། ས་དགུ་པའི་སྒྲ་དོན་ནི། སོ་སོ་ཡང་དག་པའི་རིག་པས་གདུལ་བྱ་ཀུན་ལ་ཆོས་སྟོན་པའི་འབེལ་བའི་གཏམ་ལ་རྣལ་འབྱོར་པ་བྱང་ཆུབ་སེམས་དཔའ་དེ།

བློ་གྲོས་མཐར་སོང་བས་ཏེ། མཐར་ཕྱིན་པས་ས་དགུ་པ་ལ་ལེགས་པའི་བློ་གྲོས་ཞེས་བརྗོད་དོ། ། ས་བཅུ་པའི་སྒྲ་དོན་ནི། ཡེ་ཤེས་ཀྱི་རང་བཞིན་ཅན་འདིའི་སྐུ་སྒྲིབ་གཉིས་ཀྱི་དྲི་མ་མེད་པ་ནམ་མཁའ་དང་མཉམ་པའི་ཆོས་དབྱིངས་རྟོགས་པའི་ཡེ་ཤེས་སངས་རྒྱས་རྣམས་ཀྱི་ཡོན་ཏན་ཡོངས་སུ་འཛིན་ཅིང་། དམ་པའི་ཆོས་ཀྱི་ཆར་པ་ཀུན་ཏུ་འབྱུང་བས། ས་བཅུ་པ་དེ་ལ་ཆོས་ཀྱི་སྤྲིན་ཞེས་བྱའོ། ། ས་དེ་ལ་གནས་པའི་ཡོན་ཏན་བརྗོད་པ་ནི། སངས་རྒྱས་རྣམས་ཀྱི་ཆོས་འབྱུང་བའི་གནས་ཡིན་ཏེ། ཕ་རོལ་ཏུ་ཕྱིན་པ་ལ་སྤྱོད་པའི་འབྲས་བུ་ཡོངས་སུ་འཛིན་པའི་ཕྱིར། སངས་རྒྱས་འབྲས་བུར་འཛིན་པའི་དོན་ནི། འདི་གནས་ཡོངས་སུ་གྱུར་པ་དེ་སྒྲིབ་པ་སྤངས་པ་ལ་ཆོས་ཀྱི་སྐུ་ཞེས་བརྗོད་དོ། །
བག་ཆགས་ལས་གྲོལ་བའི་ཆོས་ཀྱི་སྐུ་ནི་བསམ་གྱིས་མི་ཁྱབ་སྟེ། དེ་སྟོན་པ་ནི་འཁོར་བའི་བག་ཆགས་བསམ་དུ་ཡོད་ཀྱང་། ཁྱོད་ནི་ཀུན་ཏུ་བསམ་གྱིས་མི་ཁྱབ་པས། གང་གིས་ཀྱང་ཁྱོད་ཤེས་པར་མི་ནུས་པའི་ཕྱིར་ཏེ། ངག་གི་སྤྱོད་ཡུལ་ཀུན་ལས་འདས་པའི་ཕྱིར། གང་གིས་རྟོགས་ཞེས་དབང་པོའི་སྤྱོད་ཡུལ་མ་ཡིན་པའི་ཕྱིར། ཡིད་ཀྱི་ཤེས་པ་རྟོགས་པར་བྱ་བའོ། ། རིན་ཆེན་ཕྲེང་བ་ལས། གང་གིས་མཐོང་བར་གྱུར་ཞེ་ན། ། ཐ་སྙད་དུ་ནི་སེམས་ལ་བརྗོད། །
ཅེས་སོ། ། མཉམ་བཞག་ཏུ་བློ་མེད་ཅེས་པ་ནི་འདི་དང་འགལ་ལོ། ། སངས་རྒྱས་ཐོབ་པའི་རྒྱུའི་དབྱིངས་དང་། འབྲས་བུ་སངས་རྒྱས་གཉིས་ཀ་ལ་བསྟོད་པར་འོས་པར་བསམས་ནས། གང་ཡང་རུང་ལ་ཕྱག་འཚལ་བསྟོད། ། ཅེས་གསུངས་སོ། ། ཡང་ན་གཉིས་ཀ་ལ་བསྟོད་ཅེས་པའི་འགྱུར་བྱའོ། ། ཚུལ་ཇི་ལྟ་བུ་བྱས་པས་སངས་རྒྱས་པར་འགྱུར་ཞེ་ན། དལ་འབྱོར་གྱི་ལུས་འདི། ལམ་ལ་རིམ་གྱིས་འཇུག་པའི་ལུས་འདི་ཉིད་ཀྱིས།
སངས་རྒྱས་སྲས་པོ་གྲགས་ཆེན་རྣམས་ཆོས་ཀྱི་སྤྲིན་གྱིས་ཡེ་ཤེས་ཀྱི་གནས་ཚུལ་ཆོས་ཉིད་སྟོང་པ་ཉིད་མཐོང་བར་གྱུར་ནས་སྟོང་ཉིད་རྟོགས་པའི་ཡེ་ཤེས་ཀྱིས་སངས་རྒྱས་ཐོབ་པ་གང་གི་ཚེ། སེམས་ཀྱི་བག་ཆགས་རབ་ཏུ་བཀྲུས་པས་དྲི་མའི་གཟེབ་ལས་འདས་གྱུར་ནས་སངས་རྒྱས་ཐོབ་བོ། སངས་རྒྱས་ཐོབ་པའི་གནས་སྐབས་ཀྱི་ཕན་ཡོན་བཤད་པ་ནི། དྲི་མ་མེད་པའི་པདྨ་ཆེན་པོའི་རང་བཞིན་གྱི་གདན་ལ་སངས་རྒྱས་དེ་ནི་གནས་པར་གྱུར། པདྨ་ཇི་ལྟ་བུ་ཞེ་ན། པདྨ་པ་རིན་པོ་ཆེ་དུ་མའི་འོད་འདོད་པར་བྱ་བའི་ཟེ་འབྲུ་ཅན་དབུས་ན་བཞག་ནས། པད་ཕྲན་བྱེ་བ་དུ་མས་ཡོངས་སུ་བསྐོར་བའོ། ། འདི་ནི་སངས་རྒྱས་བཞུགས་པའི་པདྨའི་གདན་གྱི་ཆེ་བ་བརྗོད་པའོ། ། བཞུགས་པའི་སངས་རྒྱས་ཀྱི་ཆེ་བ་བརྗོད་པ་ནི། སྟོབས་བཅུ་ཡིས་ནི་ཡོངས་སུ་ངོམས། །
མི་འཇིགས་པ་ཡི་ཡང་དག་ངོམས། ། ཞེས་པ་དང་། བསམ་གྱིས་མི་ཁྱབ་པའི་སངས་རྒྱས་དང་། ཆོས་དང་སྤྲོས་པ་མེད་པར་ཐོབ་པས་གང་ལའང་སྤང་རྟོགས་ཉམས་པ་མི་མངའ་འོ། ། སྔོན་ལེགས་པར་སྤྱད་པའི་ལས་ཀུན་གྱི་སྟོབས་ཀྱིས་བསོད་ནམས་དང་ཡེ་ཤེས་ཀྱི་ཚོགས་བསགས་པས་འབྲས་བུ་སངས་རྒྱས་ལ་རྣམ་པ་ཀུན་ཏུ་འཁོར་གྱིས་བསྐོར་རོ། ། དཔེ་ཇི་ལྟར་ཞེ་ན། ཟླ་བ་ཉ་བ་ལ་སྐར་མའི་ཚོགས་ཀྱིས་བསྐོར་བ་བཞིན་ནོ། ། སངས་རྒྱས་ཕྱག་གི་ཉི་མ་དེར་དྲི་མ་མེད་པའི་རིན་པོ་ཆེའི་འོད་འབར་བ་ལྟ་བུ་དེས། སྲས་ཀྱི་ཐུ་བོར་དབང་བསྐུར་ནས། དབང་བསྐུར་བ་ནི་ཀླུ་སྒྲུབ་བདག་ལའང་སྩོལ་ཞེས་པའོ། །
རྣལ་འབྱོར་ཆེན་པོ་སངས་རྒྱས་ཀྱི་ས་དེར་གནས་ནས། རྨོངས་པ་དམན་པའི་འཇིག་རྟེན་པ་རྣམས་ལ་སྡུག་བསྔལ་གྱིས་འཇིགས་ཤིང་ཉེན་པ་རྣམས་ལ་ལྷའི་སྤྱན་གྱིས་གཟིགས་པར་གྱུར་ནས། སངས་རྒྱས་དེའི་སྐུ་ལས་འོད་ཟེར་དཔག་ཏུ་མེད་པ་འབྱུང་བར་འགྱུར་ཏེ། དེ་རྨོངས་པའི་མུན་པ་རྒྱུད་ལ་ཞུགས་པར་གྱུར་པ་རྣམས་ལ་ཆོས་ཀྱི་སྒོ་རྣམ་པར་འབྱེད་པར་མཛད་པ་ཡིན་ནོ། ། ཡང་ཕྲིན་ལས་ཀྱི་ཐོག་མར་ལྷག་བཅས་ཀྱི་མྱ་ངན་ལས་འདས་པ་རྣམས་ལ་འགོད། ཕྱིས་ལྷག་མེད་ཀྱི་མྱ་ངན་ལས་འདས་པ་རྣམས་ལ་འགོད་པར་མཛད་དོ། ། མྱང་འདས་ངོས་གཟུང་བ་ནི། སེམས་དྲི་མ་མེད་པར་གྱུར་པའོ། ། སེམས་ཅན་གྱི་ཉོན་མོངས་པའི་དངོས་པོ་མེད་པའི་ངོ་བོ་དེའང་མྱང་འདས་དེ་ཉིད་དེ། སྙིང་པོའི་དོན་ཡང་མྱ་ངན་ལས་འདས་པ་དེ་ཡིན་པས།
སེམས་ཀྱི་གནས་ཚུལ་དེ་ཉིད་མཐོང་བ་ནི་བྱང་ཆུབ་སེམས་དཔའ་འཕགས་པའོ། ། ཆོས་སྐུ་ཐོབ་ནས་གཞན་དོན་འབྱུང་བའི་ཚུལ་ནི། ཤིན་ཏུ་དྲི་མ་མེད་པའི་ཆོས་ཀུན་ལ་ཡེ་ཤེས་རྒྱ་མཚོ་གནས་པར་གྱུར་ནས། སྣ་ཚོགས་ནོར་བུ་ཇི་ལྟ་བ་བཞིན་དུ། དེ་ལས་སེམས་ཅན་གྱི་དོན་མཛད་པ་འབྱུང་ངོ་། ། འཇུག་པ་ལས། ཤེས་བྱའི་བུད་ཤིང་སྐམ་པོ་མ་ལུས་པ། ། བསྲེགས་པས་ཞི་དེ་རྒྱལ་རྣམས་ཆོས་སྐུ་སྟེ། ། ཞེས་པ་ལ་བརྟེན་ནས་སངས་རྒྱས་ལ་ཡེ་ཤེས་མེད་པར་འདོད་པ་ནི། སློབ་དཔོན་ཀླུ་སྒྲུབ་ཀྱི་གཞུང་འདི་དང་འགལ་བས་མི་འཐད་དོ། །
གཞུང་འདི་ཉིད་ལས། ཆོས་སྐུ་ལ་ཡེ་ཤེས་རྒྱ་མཚོ་གནས་པར་གསུངས་པ་ཤིན་ཏུ་ལེགས་པར་ཟུངས་ཤིག ཆོས་ཀྱི་དབྱིངས་ཀྱི་བསྟོད་པ་སློབ་དཔོན་ཀླུ་སྒྲུབ་ཀྱིས་མཛད་པའི་འགྲེལ་པ་རྫོགས་སོ། ། རྒྱ་གར་གྱི་མཁན་པོ་ཀྲྀཥྞ་པཎྜི་ཏ་དང་། བོད་ཀྱི་ལོ་ཙཱ་བ་ཚུལ་ཁྲིམས་རྒྱལ་བས་བསྒྱུར་བ་གཞིར་བྱས་པའོ། ། ཟབ་ཅིང་རྒྱ་ཆེ་གསུང་རབ་ཀུན་གྱི་དོན། ། རབ་ཏུ་བསྡུས་ནས་ཚུལ་བཞིན་རབ་བཤད་པའི། ། ཀླུ་སྒྲུབ་གསུང་རབ་ཆོས་དབྱིངས་བསྟོད་པ་འདི། ། རྟོགས་པར་དཀའ་བས་གངས་རིའི་ཁྲོད་འདི་རུ། ། རྣམ་བཤད་བྱས་པ་གཅིག་ཀྱང་མི་སྣང་བས། །
བསོད་ནམས་མདུན་སླད་རབ་ཏུ་འབད་པ་ཡིས། ། འགྲེལ་པ་འདི་བརྩམས་དེ་ཡི་དགེ་བ་ལས། ། འགྲོ་བ་རྣམ་མཁྱེན་གོ་འཕང་ཐོབ་པར་ཤོག ། ཅེས་འཕགས་པ་ཀླུ་སྒྲུབ་ཀྱིས་མཛད་པའི་ཆོས་ཀྱི་དབྱིངས་ལ་བསྟོད་པའི་འགྲེལ་པ་ལེགས་བཤད་རྣམ་པར་གཡོ་བའི་སྤྲིན་ཞེས་བྱ་བ་འདི་ནི། རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་ཆོས་གྲྭར་རབ་བྱུང་གི་ལོ་ལ་སྦྱར་བ་དགེ་ལེགས་སུ་གྱུར་ཅིག། ༄༅། །ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་པ། འཕགས་པ་སྒྲ་གཅན་འཛིན་བཟང་པོས་མཛད་པའི་འགྲེལ་པ། བྱིན་རླབས་རྣམ་པར་གཡོ་བའི་གཏེར་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། ཐུབ་དབང་ཉི་མ་འགྲོ་བ་པདྨོའི་གཉེན། །
གསུང་གི་ཡན་ལག་དམ་ཆོས་སྟོན་པའི་སྒྲ། ། མ་ལུས་འཇིག་རྟེན་ཁམས་སུ་ཁྱབ་སྣང་བ། ། ཐུབ་པ་མཆོག་ལ་གུས་པས་ཕྱག་འཚལ་ལོ། ། ཤེས་རབ་ཕ་རོལ་ཕྱིན་པའི་བདུད་རྩི་ཡི། ། བློ་གྲོས་དབང་པོ་མཆོག་ཏུ་རབ་རྒྱས་པ། ། བརྩེ་བའི་བདག་ཉིད་འགྲོ་ལ་ཚད་མེད་འཇུག ། འཕགས་པ་སྒྲ་གཅན་འཛིན་ལ་ཕྱག་འཚལ་ལོ། ། འཕགས་པ་གང་གི་རྒྱལ་ཡུམ་ཤེར་ཕྱིན་ལ། ། བསྟོད་པའི་ངག་ཚིག་དྲི་མ་མེད་པའི་དོན། ། རྣམ་དཔྱོད་བློ་ཡི་ཞིབ་པར་རྣམ་ཕྱེ་བ། །
དད་ལྡན་སྐྱེ་བོས་གུས་པས་ཉན་པར་བགྱི། ། རྒྱ་གར་སྐད་དུ། པྲཛྙཱ་པཱ་ར་མི་ཏ་སྟོ་ཏྲ། ཞེས་པ་ནི། བོད་སྐད་དུ། ཤེས་རབ་ཀྱི་ཕ་རོལ་ཏུ་ཕྱིན་པའི་བསྟོད་པ་ཞེས་པའོ། ། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ། ། ཞེས་པ་ནི་ལོ་ཙཱ་བས་བཀོད་པའི་མཆོད་བརྗོད་དོ། ། དེའང་ཐོག་མར་ཤེར་ཕྱིན་ལ་གུས་པས་འདུད་པར་བསྟན་པ་ནི། གང་ཁྱོད་ཅེས་པ་ནི།
སྐབས་ཐོབ་ཀྱི་ཤེར་ཕྱིན་ལ་འཇུག་ལ། ཤེར་ཕྱིན་གྱིས་སྟོབས་ལས་བྱུང་བའི་སངས་རྒྱས་ཀྱི་སྐུའི་དཀྱིལ་འཁོར་ཀུན་ལ་ཉེས་པ་མེད་ལ། ཉེས་མེད་ནི་སངས་རྒྱས་སོ། ། སངས་རྒྱས་རྣམས་ཀྱིས་གཟིགས་པར་མཛད་པ་སྟེ། སངས་རྒྱས་ཀྱི་སྤྱོད་ཡུལ་དུ་བསྟན་ནོ། ། ཤེར་ཕྱིན་གྱི་ངོ་བོ་ནི། རྣམ་པར་མི་རྟོག་པ་དང་། ཡོན་ཏན་དཔག་ཏུ་མེད་པའི་འབྱུང་གནས་ཞེས་བསྟོད་ནས་གུས་ཕྱག་འཚལ་ལོ་ཞེས་པའོ། ། ཡིད་ལ་བསམ་པ་ཁྱོད་མཐོང་བ་གང་ཡིན་པ་དེ་ནི་དེ་བཞིན་གཤེགས་པ་མཐོང་ངོ་། ། བསམ་བྱའི་ཤེར་ཕྱིན་སྤྲོས་བྲལ་དུ་བསྟན་པ་ནི།
ནམ་མཁའ་བཞིན་དུ་གོས་མེད་ཅིང་། ། སྤྲོས་པ་མེད་པའི་ཡི་གེ་མེད། ། ཅེས་སོ། ། ཤེར་ཕྱིན་གྱི་ཡོན་ཏན་གཞན་ཡང་བརྗོད་པ་ནི། འཕགས་མ་ཡོན་ཏན་དཔག་ཏུ་མེད་པས་ཕྱུག་པ་ཁྱོད་ཉམས་སུ་བླངས་པས། འཕགས་པ་རྣམས་འབྱུང་བས་མ་ཞེས་བརྗོད་དོ། ། སངས་རྒྱས་འགྲོ་བའི་བླ་མ་རྣམས་དང་ཁྱད་པར་ཡོད་པར་མ་འཁུམས་ཏེ། དཔེར་ན་ཟླ་བ་དང་ནི་ཟླ་འོད་བཞིན། སངས་རྒྱས་ཀྱི་ཡོན་ཏན་སྔོན་འགྲོར་བསྟན་པ་ནི་གུས་པར་བྱ་བའི་ཡུལ་ལ་བཟུང་བས་སངས་རྒྱས་ཀྱི་ཡོན་ཏན་བསྐྱེད་པས་བྱམས་མ་སྟེ། ཤེར་ཕྱིན་བརྟེན་པས་ཡོན་ཏན་འབྱུང་བའི་སྔོན་འགྲོ་ཞེས་བསྟན་ནོ། །
ཡོན་ཏན་གཞན་ཡང་ཐུགས་རྗེ་ཆེན་པོའི་བདག་ཉིད་ཅན་ཡོན་ཏན་གཞན་དང་མཉམ་དུ་མེད་པའི་བདག་ཉིད་ཆེན་པོ་སངས་རྒྱས་སུ་བདེ་བླག་ཏུ་འགྲོའོ། ། ཐོས་བསམ་གྱི་ཡུལ་ལ་འཇུག་པའི་ཕན་ཡོན་བསྟན་པ་ནི། ལན་གཅིག་ཙམ་ཡང་བསམ་པ་རྣམ་པར་དག་པས་ཁྱོད་ལ་ཚུལ་དུ་ལྟ་བ་གང་ཡིན་པ་དེས་ཀྱང་མཐོང་བ་དོན་ཡོད་པར་གྱུར་ནས་དངོས་གྲུབ་ངེས་པར་ཐོབ་པར་འགྱུར་རོ། ། འཕགས་པ་ཐམས་ཅད་ཀྱི་ཡུམ་དུ་བསྟོད་པ་ནི། གཞན་དོན་ལ་མངོན་པར་དགའ་བའི་བདག་ཉིད་ཅན་གྱི་དཔའ་བོ་སྟེ། བྱང་ཆུབ་སེམས་དཔའ་ཐམས་ཅད་ཀྱི་ཟག་མེད་ཀྱི་ཕུང་པོ་གསོ་བ་སྟེ། བསྐྱེད་པར་མཛད་པས་བྱམས་པའི་ཡུམ་ཞེས་བསྟོད་པར་མཛད་དོ། ། ཡུམ་དུ་འཇོག་པའི་རྒྱུ་མཚན་གཞན་ཡང་བསྟན་པ་ནི། གང་གི་སླད་དུ་སྟེ་ཅིའི་ཕྱིར་ཡུམ་དུ་འཇོག་ཞེ་ན། འཇིག་རྟེན་གྱི་འདྲེན་པའི་གཙོ་བོ།
ཐུགས་རྗེའི་བདག་ཉིད་ཅན་གྱི་སངས་རྒྱས་རྣམས་ཁྱོད་ཀྱི་སྲས་སུ་བརྗོད་པར་བྱ་བ་ཡིན་ཕྱིར། དེའི་སླད་དུ་དེ་རྒྱུ་མཚན་གྱི་དགེ་མ་ཁྱོད་སེམས་ཅན་ཀུན་གྱི་ཕན་བདེའི་ཕྱི་མོ་སྟེ་རྩ་བ་ལགས་སོ། ། དྲི་མ་མེད་པའི་ཕ་རོལ་ཏུ་ཕྱིན་པ་སྦྱིན་སོགས་གཞན་ལྔ་པོ་ཡང་། དུས་ཀུན་ཏུ་ནི་ཤེར་ཕྱིན་གྱི་རྗེས་སུ་འབྲང་བར་གསུངས་སོ། ། ཤེར་ཕྱིན་ཁྱོད་ཀྱི་ཡོན་ཏན་དཔག་ཏུ་མེད་པས་ཀུན་གྱིས་མ་སྨད་པ་ཞེས་བརྗོད་དོ། ། སངས་རྒྱས་རྣམས་ཀྱི་བསྔགས་པའི་ཡུལ་དུ་བསྟན་པ་ནི། རྒྱུ་སྐར་རྣམས་ཀྱི་དབུས་ན་ཟླ་བའི་དཀྱིལ་འཁོར་གྱི་རི་མོ་མཛེས་པ་བཞིན་ནོ། ། གདུལ་བྱའི་འགྲོ་བ་ལ་ཕན་བཏགས་པ་ལ་བརྟེན་ནས། གདུལ་བྱ་གནས་པའི་གནས་དེ་དང་དེར་དེ་བཞིན་གཤེགས་པ་རྣམས་ཀྱིས་ཤེར་ཕྱིན་ཁྱོད་གཅིག་པོ་ལ་ཚུལ་མང་དུ་སྣ་ཚོགས་མཚན་གྱིས་བསྔགས་པར་མཛད་དོ། ། ཤེར་ཕྱིན་གྱི་གཞུང་གི་བསྟོད་པ་ནི།
ཟིལ་པའི་ཆུ་ཐིགས་རྣམས་ཉི་མའི་འོད་དང་མཇལ་བ་བཞིན་དུ། རྒོལ་བ་རྣམས་ཀྱིས་རྩོད་པ་དང་། སྐྱོན་འགལ་བ་རྣམས་ཁྱོད་དང་མཇལ་ན་འཇིག་པར་འགྱུར་རོ། ། ཤེར་ཕྱིན་གྱི་གཞུང་གི་བསྟོད་པ་ནི། ཐོས་ན་བྱིས་པ་རྣམས་སྐྲག་པ་བསྐྱེད་པ་ནི། ཤེར་ཕྱིན་ཁྱོད་ཉིད་བྱིས་པ་རྣམས་ཀྱིས་མཐོང་ན་སྐྲག་པ་བསྐྱེད་ཅིང་འཇིགས་པར་བྱེད་དོ། ། མཁས་པ་རྣམས་ཀྱིས་ཐོས་ན་དབུགས་འབྱིན་པ་དང་རྟོགས་པ་བསྐྱེད་པས་དོན་མཐོང་ན་སྡུག་བསྔལ་ཞི་བ་ལགས། ཁྱོད་ལ་མགོན་དུ་བཟུང་བ་གང་ལགས། ཁྱོད་མངོན་པར་ཆགས་པ་མི་མངའ་ན། ཡུམ་གཅིག་པུ་པ་དེ་འགྲན་ཟླ་མེད་པ་དེ་ལ།
གཞན་ལ་འདོད་ཆགས་ཞེ་སྡང་ཇི་ལྟར་འབྱུང་སྟེ་མི་འབྱུང་ངོ་། ། གཞན་ལ་ཉོན་མོངས་པ་མི་སྐྱེ་ཞེས་པའི་དོན་ནོ། ། ཡུམ་ལ་འགྲོ་འོང་གནས་གསུམ་མེད་པར་བསྟན་པ་ནི། ཡུམ་ཁྱོད་ནི་གང་ནས་མ་བྱོན་ཞིང་། གང་དུའང་མི་གཤེགས་པས་འགྲོ་བ་མི་མངའ་ལ། གནས་ནི་ཐམས་ཅད་དུའང་མཁས་པ་རྣམས་ཀྱིས་དམིགས་པ་མ་ལགས་སོ། ། ཡུམ་གང་ཁྱོད་འགྲོ་འོང་དེ་ལྟར་དུ་མ་འཁུམས་པ་སྟེ་མ་རྟོགས་ནས་ཐོག་མར་འགྲོ་འོང་མེད་པར་བསམས་པ་དང་། བར་དུ་སྒྲུབ་པ་དང་། ཐ་མར་བསྒྲུབ་པའི་རྩོལ་སྒྲུབ་ལས་རྣམ་པར་གྲོལ་བ་གང་ཡིན་པ་དེ་རྨད་དུ་བྱུང་བ་ཆེན་པོ་ལགས་སོ། ། འཆིང་གྲོལ་ལ་བདེན་པར་བཟུང་བ་སྐྱོན་དུ་བསྟན་པ་ནི།
ཡུམ་ཁྱོད་ཉིད་བདེན་པར་མཐོང་བའི་ཚུལ་གྱིས་བསྟོད་པ་ནི། ཨེ་མ་ཡ་མཚན་ཆེས་ཆེར་བསྟོད་པར་འོས་མ་ཞེས་པ་དང་། འཇིག་རྟེན་གསུམ་དུ་གྲགས་པ་དང་ལྡན་པས་གྲགས་ལྡན་མ་ཁྱོད་བཟང་མོ་ལགས་ཞེས་སོ། ། རྟོགས་པར་དཀའ་བར་བསྟན་པ་ནི། སྒྱུ་མ་རང་བཞིན་དུ་རང་བཞིན་མེད་པར་ཤིན་ཏུ་རྟོགས་པར་དཀའ་སྟེ། བདེན་འཛིན་གྱི་བག་ཆགས་བརྟན་པའི་ཕྱིར་རོ། ། ཡང་རྟོགས་པར་དཀའ་སྟེ། མ་དཔྱད་པའི་ངོ་ན་སྣང་ཞིང་དཔྱད་ན་སྣང་བའང་བརླག་པས་རྟོགས་གེའི་བློས་དཔག་ཏུ་མེད་པའི་ཕྱིར། རིགས་ཅན་གསུམ་གྱི་ཡུམ་དུ་བསྟན་པ་ནི། སངས་རྒྱས་དང་རང་སངས་རྒྱས་རྣམས་དང་།
ཉན་ཐོས་རྣམས་ཀྱི་ངེས་པར་བསྟེན་པར་བྱ་བ་ཡིན་པས་ཏེ། ཡོན་ཏན་ཐམས་ཅད་འབྱུང་བའི་རྒྱུ་ཡིན་པས་མ་ཞེས་བརྗོད་དོ། ། ཁྱོད་ནི་ཐར་པའི་ལམ་གཅིག་པུ་བ་དེ། དེ་ལྟར་སངས་རྒྱས་ཐོབ་པའི་ལམ་གཞན་དག་མེད་པར་ངེས་སོ། ། སྨྲ་བསམ་བརྗོད་མེད་ཡིན་ན། ཅིའི་ཕྱིར་བསྟན་ཅེ་ན། བརྩེ་བས་འཇིག་རྟེན་གྱི་མགོན་པོ་རྣམས་ཀྱིས་ལུས་ཅན་རྣམས་ལ་ཕན་པའི་དོན་དུ། ཐ་སྙད་ཀྱི་དོན་དུ་བྱས་ནས་དགོས་པ་བསྟན་ནོ། ། དོན་དམ་པར་ནི་བསྟན་པར་བྱ་བར་མེད་པས་མ་བསྟན་པར་ཡང་གདའ་ཞིང་དོན་དམ་པར་ཁྱོད་སྟོན་པར་སུས་རྔོ་ཐོགས་ཏེ་བསྟན་པར་མི་ནུས། བསྟན་པར་མི་ནུས་པའི་རྒྱུ་མཚན་ནི།
མཚན་མ་མེད་ཅིང་གོས་པ་མེད་པ་དང་། ངག་གི་ཡུལ་ཀུན་ལས་འདས་པའི་ཕྱིར། སུ་ཞིག་གི་ཡུལ་ཀུན་ལས་འདས་ན། བཅོམ་ལྡན་འདས་མ་ཤེས་རབ་ཀྱི་ཕ་རོལ་ཏུ་ཕྱིན་པའོ། ། གང་ཡུམ་ཁྱོད་དུས་དང་གནས་སྐབས་འགར་ཡང་རྟེན་དང་བརྟེན་པར་མི་མངའ་འོ། ། དོན་དམ་པར་ངག་གི་ཡུལ་ལས་འདས་པ་དེ་ལྟར་གདའ་ཡང་། ཀུན་རྫོབ་ཏུ་བསྟོད་པ་རྩོམ་པ་པོ་བདག་ཅག་གི་ངག་ལམ་འདི་འདྲ་བར་བསྟོད་པས་བསོད་ནམས་ཀྱིས་མཐུས་ཤིན་ཏུ་མྱ་ངན་ལས་འདའ་བ་ཐོབ་བོ། ། དོན་དམ་པར་ཁྱོད་ནི་བསྟོད་བྱར་མི་གདའ་འོ། ། བསྟོད་པ་བརྩམས་པའི་དགེ་བ་བསྔོ་བ་ནི་དགེ་བའི་རྩ་བ་བདག་གིས་གང་བསགས་པ་དེས་འཇིག་རྟེན་མ་ལུས་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བློ་གཞོལ་ཤིང་དོན་རྟོགས་པར་ཤོག ། ཅེས་པའོ། །
ཤེས་རབ་ཀྱི་ཕ་རོལ་ཏུ་ཕྱིན་པའི་བསྟོད་པ། འཕགས་པ་སྒྲ་གཅན་འཛིན་བཟང་པོས་མཛད་པ་རྫོགས་སོ། ། ཁ་ཆེའི་པཎྜི་ཏ་མཧཱ་ཛ་མ་དང་། བོད་ཀྱི་ལོ་ཙཱ་བ་མར་པ་ཆོས་ཀྱི་དབང་ཕྱུག་གིས་བསྒྱུར་ཅིང་ཞུས་ཏེ་གཏན་ལ་ཕབ་པའོ། ། རྒྱལ་ཡུམ་ཤེས་རབ་ཕ་རོལ་ཕྱིན་མ་ལ། ། སྒྲ་གཅན་འཛིན་གྱིས་བསྟོད་པ་མཛད་པའི་དོན། ། ལེགས་པར་བཤད་པའི་དགེ་བ་གང་ཐོབ་དེས། ། བདག་གཞན་ཀུན་གྱི་བྱང་ཆུབ་མཆོག་ཐོབ་ཤོག ། ཅེས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྟོད་པ་འཕགས་པ་སྒྲ་གཅན་འཛིན་གྱིས་མཛད་པའི་འགྲེལ་པ་བྱིན་རླབས་རྣམ་པར་རོལ་པའི་གཏེར་ཞེས་བྱ་བ་འདི་ནི། རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲའི་དགོན་པར་རབ་བྱུང་གི་ལོར་སྦྱར་བའོ།།
༄༅། །ཤེས་རབ་ཀྱི་ཕ་རོལ་ཏུ་ཕྱིན་པ་ཉམས་སུ་ལེན་པའི་མན་ངག་ཟབ་དོན་སྙིང་པོ་ཞེས་བྱ་བ། བླ་མ་དང་ལྷག་པའི་ལྷ་ལ་ཕྱག་འཚལ་ལོ། ། གང་ལ་གང་གིས་སྐྱབས་སུ་སོང་བ་གང་། ། མི་འཇིགས་བླ་མེད་ཡོངས་སུ་སྦྱིན་མཛད་པ། ། སྐྱོབ་པ་བླ་མེད་ཐུབ་པའི་དབང་པོའི་ཞབས། ། དད་པའི་གཙུག་གི་ནོར་བུས་མཆོད་པར་བྱ། ། གང་སྐུ་ཡིད་འོང་མཚན་དཔེའི་འོད་སྟོང་ལྡན། ། གང་གསུང་སྙན་པ་ལྷའི་རྒྱུད་མངས་སྒྲ། ། གང་ཐུགས་དྲི་མེད་མཁའ་ལྟར་རྣམ་དག་པ། ། རྒྱལ་བ་མ་ཕམ་པ་ལ་ཕྱག་འཚལ་ལོ། །
ལེགས་པར་སྦྱངས་པའི་བློ་གྲོས་མཐུ་ཐོབ་པས། ། གཞན་ལ་མ་གྲགས་མན་ངག་སྙིང་པོའི་དོན། ། སྔོན་མེད་ལེགས་བཤད་ཤིང་རྟའི་སྲོལ་འབྱེད་འདི། ། སྐྱོན་བྲལ་ངག་གི་རྣམ་པར་བཤད་པར་བྱ། ། ལམ་ཉམས་སུ་ལེན་པའི་གཞི་སྐྱབས་འགྲོ་དང་སེམས་བསྐྱེད་གཉིས་ཏེ། སྐྱབས་སུ་འགྲོ་བ་ནི། ལམ་ཉམས་སུ་ལེན་པའི་མི་མཐུན་ཕྱོགས་ཀྱི་འཇིགས་པ་ཐམས་ཅད་ལས་སྐྱོབ་པར་བྱེད་ལ། སེམས་བསྐྱེད་ཀྱིས་ནི་དགེ་བའི་རྩ་བ་ཇི་སྙེད་པ་ཐེག་པ་ཆེན་པོའི་ལམ་དུ་འགྱུར་བར་བྱེད་དོ། ། འདི་གཉིས་ལམ་གྱི་གཞི་དང་རྩ་བ་ཡིན་པས། འདི་ཉམས་སུ་ལེན་པ་ལ་བརྩོན་པར་བྱའོ། །
མདོ་སྡེ་རྒྱན་ལས། ཐོག་མར་སྐྱབས་འགྲོའི་ལེའུ་བསྟན་པ་དང་། རྒྱུད་བླ་མ་ལས། ཐོག་མར་དཀོན་མཆོག་གསུམ་ལ་སྐྱབས་སུ་འགྲོ་བ་བསྟན་ཅིང་། འདིར་ཡང་། དཀོན་མཆོག་གསུམ་ལ་འདོམས་པའི་མན་ངག་གིས་བསྟན་ནོ། ། དཀོན་མཆོག་གསུམ་ལ་སྐྱབས་སུ་འགྲོ་དགོས་ཞེས་པའི་ཚིག་སྒྲོགས་པ་ཙམ་གྱིས་མི་ཕན་པས་ཉམས་སུ་ལེན་པ་ལ་འབད་པར་བྱའོ། ། དངོས་གཞི་དམིགས་པ་རྣམས་ཉམས་སུ་ལེན་པའི་ཚུལ་བསྟན་པ་ནི། ཉན་ཐོས་དང་ཐུན་མོང་བ་བདེན་པ་བཞིའི་རྣམ་པ་མི་རྟག་ལ་སོགས་བཅུ་དྲུག་སྒོམ་པ་ལ་འཇུག་པར་བྱ་སྟེ། ཚེ་འདི་ལ་མངོན་ཞེན་སྤོང་བ་དང་།
རྨི་ལམ་ལ་འབད་པའི་ཐབས་མི་རྟག་པ་དང་། སྡུག་བསྔལ་བའི་རྣམ་པར་བསྒོམ་པར་བྱའོ། ། དེ་ནས་ཉེས་དམིགས་རིག་ནས་སྤོང་འདོད་བསྐྱེད་པའི་དོན་དུ། རྒྱུ། ཀུན་འབྱུང་། རབ་སྐྱེས། རྐྱེན་གྱི་རྣམ་པ་བཞི་བསྒོམ་པར་བྱའོ། ། ཐར་པ་བསྐྱེད་པའི་དོན་དུ། འགོག་པ། ཞི་བ།
གྱ་ནོམ། ངེས་འབྱུང་གི་རྣམ་པ་བཞི་བསྒོམ་པར་བྱའོ། ། ཀུན་འབྱུང་གི་གཉེན་པོ་གང་ཡིན་ཞེ་ན། དེ་སྤོང་བྱེད་ཀྱི་གཉེན་པོ། ལམ། རིག་པ། སྒྲུབ་པ། ངེས་འབྱིན་གྱི་རྣམ་པ་བཞི་བསྒོམ་པར་བྱའོ། ། འདི་རྟོགས་པའི་དོན་དུ། ལམ་རྒྱུད་ལ་བརྟེན་དགོས་པར་བསྟན་པ་ཡིན་ནོ། །
དབུས་མཐའ་ལས། སེམས་ཀྱི་དབྱེ་བ་ཆུང་ངུ་ནི། ། བློ་ལྡན་རྣམས་ཀྱིས་ཤེས་པར་བྱ། ། ཞེས་འབྱུང་བས། ཐར་པ་དང་ཐམས་ཅད་མཁྱེན་པ་ཐོབ་པའི་བདེན་འཛིན་ཕྲ་མོ་འབྱུང་བ་ཡང་རིག་པར་བྱས་ནས་སྤོང་དགོས་པས། རྣམ་པ་མངོན་ཞེན་ལ་སོགས་འགོག ། ཅེས་གསུངས་སོ། ། འདིའི་དོན་ཉམས་སུ་ལེན་པའི་ཚུལ་ནི། མི་རྟག་ལ་སོགས་བཅུ་དྲུག་པོ་རེ་རེ་ཡང་། དམིགས་ཀྱི་བགར་ཏེ།
སོ་སོར་རྟོག་པའི་ཤེས་རབ་ཀྱི་བརྟགས་ནས་ཅིར་ཡང་མ་རྙེད་པའི་དོན་ལ། ཏིང་ངེ་འཛིན་དེའི་བྱེད་པ་ཉིད་ཅེས་འབྱུང་བ་ལྟར་བྱིང་རྒོད་གཉིས་དང་བྲལ་བའི་ཏིང་ངེ་འཛིན་ལ་མཉམ་པར་བཞག་པར་བྱའོ། ། འདིས་མངོན་པར་ཞེན་པ་འགོག་པ་ནི་འབྲས་བུའོ། ། ཤེས་རབ་ཀྱིས་ནི་ཡོངས་རྟོགས་པ། ། ཐམས་ཅད་དམིགས་སུ་མེད་པར་རོ། ། ཞེས་པ་དང་། རྣམ་པ་མངོན་ཞེན་ལ་སོགས་འགོག ། ཅེས་གསུངས་པའི་བསྒོམ་དོན་ནོ། ། ཐེག་པ་གསུམ་ཆར་ཐོབ་པའི་རྒྱུ། ། ཞེས་པས་ནི།
སྟོང་ཉིད་བསྒོམ་པའི་བྱེད་པ་བསྟན་ནོ། ། བདེན་འཛིན་ཕྲ་མོ་ཡང་ཤེས་པར་བྱས་ནས་སྤོང་དགོས་པས། གཟུགས་དང་ཚོར་བ་སོགས་དགག་སྒྲུབ་ཀྱི་རྣམ་པ་ཇི་སྙེད་པ་བྱུང་བ་ཡང་རིག་པར་བྱས་ནས། ཤེས་རབ་ཀྱིས་ནི་ཡོངས་རྟོགས་པ། ། ཐམས་ཅད་དམིགས་སུ་མེད་པར་རོ། ། ཞེས་པའི་ཚུལ་གྱིས་སོ་སོར་རྟོགས་ནས། མི་དམིགས་པའི་དོན་ལ། ཏིང་ངེ་འཛིན་གྱི་མཉམ་པར་བཞག་པར་བྱའོ། ། འདིའི་འབྲས་བུ་ཡང་། རྣམ་པ་མངོན་ཞེན་ལ་སོགས་འགོག །
ཅེས་པ་སྟེ། གཟུགས་སོགས་འདུ་འགོད་བྲལ་ཞེས་པའི་བསྒོམ་དོན་ནོ། ། རང་གི་མཚན་ཉིད་དང་། སྤྱིའི་མཚན་ཉིད་ལ་དམིགས་ནས་བརྗོད་བྱ་དང་། དེའི་རྗོད་བྱེད་ཀྱི་མིང་ལ། མངོན་པར་ཞེན་པ་ཇི་སྙེད་བྱུང་བ་ཡང་། ཐོག་མར་རང་རང་གི་མཚན་ཉིད་ལ་བརྟགས། དེ་ནས་སྤྱིའི་མཚན་ཉིད་ལ་བརྟགས། དེ་ནས་རྗོད་བྱེད་ཀྱི་མིང་ལ་བརྟགས། དེ་ནས་བརྗོད་བྱ་དང་།
རྗོད་བྱེད་ཀྱི་མངོན་པར་ཞེན་པ་ལ། ཤེས་རབ་ཀྱིས་ཡོངས་སུ་བརྟགས་ནས་མི་དམིགས་པའི་དོན་ལ་ཏིང་ངེ་འཛིན་གྱིས་མཉམ་པར་བཞག་པར་བྱའོ། ། བརྗོད་བྱ་རྗོད་བྱེད་མངོན་པར་ཞེན་པ་འགོག་པ་ནི། དགོས་པའམ་འབྲས་བུའོ། ། གནས་དང་གནས་བྲལ་མེད་ཅེས་པའི་བསྒོམ་དོན་ནོ། ། མཉམ་བཞག་ཏུ་བདེན་འཛིན་མངོན་འགྱུར་བའི་ནུས་པ་ཅུང་ཟད་བཅོམ་པས། རྗེས་ཐོབ་ཏུ་བཏགས་པ་ཙམ་དུ་ཞེན་པ་འབྱུང་བས། དེ་འཇོམས་པའི་དོན་དུ། ཤེས་རབ་ཀྱིས་ནི་ཡོངས་རྟོགས་པ། ། ཞེས་པའི་ཚུལ་དུ་བཏགས་པ་ཙམ་ཡང་མི་དམིགས་པར་ཏིང་ངེ་འཛིན་གྱིས་བསྒོམ་པར་བྱའོ། །
ཤེས་རབ་ཀྱིས་བརྟགས་ན། དགེ་མི་དགེ་སོགས་གང་ཡང་མི་དམིགས་པས། དགེ་མི་དགེ་སོགས་གང་དུ་ཡང་བརྗོད་དུ་མེད་པའི་ཚུལ་དུ་རྟོགས་པའི་དམིགས་པའི་དོན་ལ་ཏིང་ངེ་འཛིན་གྱིས་མཉམ་པར་བཞག་པར་བྱའོ། ། འདི་ནི་བརྟགས་དང་བརྗོད་མེད་ཅེས་པའི་སྒོམ་དོན་ནོ། ། མཉམ་པར་བཞག་པའི་དུས་སུ་བསྒྲིམས་ཀྱང་མི་མཐུན་ཕྱོགས་ཅུང་ཟད་འབྱུང་ན་དྲོད་ཆུང་ངུའོ། ། འབད་རྩོལ་ཆེན་པོས་སྒྲིམ་པའི་དུས་སུ་མི་འབྱུང་ན་འབྲིང་པོའོ། ། འབད་རྩོལ་ཆེན་པོ་མ་བྱས་ཀྱང་མི་འབྱུང་ན་ཆེན་པོའོ། ། ཞེས་དམ་པས་གསུང་ངོ་། ། རྩེ་མོའི་དམིགས་རྣམ་བསྒོམ་ཚུལ་ལ། གཟུགས་སོགས་ལ་མངོན་པར་ཞེན་པའི་ཚུལ་གྱིས་མི་གནས་ཏེ།
ཤེས་རབ་ཀྱིས་ཡོངས་སུ་བརྟགས་ནས། གཟུགས་སོགས་མི་དམིགས་པར་རྟོགས་པའི་ཕྱིར་རོ། ། ཅིའི་ཕྱིར་ཤེས་རབ་ཀྱིས་བརྟགས་ན་མི་དམིགས་ཤེ་ན། གཟུགས་དང་ཚོར་བ་སོགས་སུ་སྣང་ཡང་། རང་བཞིན་ནམ་ངོ་བོ་མི་དམིགས་པའི་ཕྱིར་རོ། ། གཟུགས་སོགས་མི་གནས་དེ་དག་ནི། ། དེ་ཡི་ངོ་བོ་རང་བཞིན་མེད། ། ཅེས་པའི་བསྒོམ་དོན་ནོ། ། ཡང་ན་ཤེས་རབ་ཀྱིས་བརྟགས་ནས། གཟུགས་སོགས་ལ་དམིགས་པའི་དོན་ལ་མཉམ་པར་བཞག་པས།
རྗེས་ཐོབ་གནས་བྱ་མ་ཡིན་པར་ངེས་པའོ། ། གཟུགས་དང་ཚོར་བ་སོགས་རགས་པ་ནི་ངོ་བོ་ཉིད་ཀྱིས་སྟོང་ལ། སྐད་ཅིག་གཅིག་དང་། རྡུལ་ཕྲ་རབ་ནི་ངོ་བོ་ཉིད་ཀྱིས་མི་སྟོང་སྙམ་དུ་སྟོང་མི་སྟོང་སོགས་ཀྱི་བྱེ་བྲག་ཡོད་པར་འཛིན་པ་བྱུང་ན། དེ་ཡང་སྤང་དགོས་པས། སྟོང་མི་སྟོང་སོགས་ཀྱི་ཐད་དུ་འཛིན་པ་གཞོམ་པའི་དོན་དུ། ཤེས་རབ་ཀྱིས་ནི་ཡོངས་རྟོགས་པ། ། ཐམས་ཅད་དམིགས་སུ་མེད་པར་རོ། ། ཞེས་པའི་ཚུལ་དུ། ཐམས་ཅད་ཀྱང་སྟོང་པ་ཉིད་དུ་རོ་གཅིག་པར་ལྟ་བས་རྟོགས་ནས།
དེ་ལ་ཏིང་ངེ་འཛིན་གྱིས་མཉམ་པར་བཞག་པར་བྱའོ། ། འོག་ཏུ་ཡང་། གཟུགས་ལ་སོགས་པ་སྟོང་པའི་ཕྱིར། ། སྟོང་ཉིད་རྣམ་པར་དབྱེར་མེད་པས། ། ཞེས་གསུངས་པ་ལྟར་རོ། ། དེ་དག་གཅིག་གི་རང་བཞིན་གཅིག་ཞེས་པའི་བསྒོམ་དོན་ནོ། ། ཁྱད་གཞི་གཟུགས་ནས་རྣམ་མཁྱེན་གྱི་བར་ཤེས་རབ་ཀྱི་བརྟགས་ན་མི་དམིགས་པས། ཁྱད་གཞི་མེད་པའི་ཕྱིར། ཁྱད་ཆོས་རྟག་མི་རྟག་དང་། བདག་ཡོད་མེད་དང་།
ཞི་མ་ཞི་སོགས་ཀྱང་བརྟགས་ན་མི་དམིགས་པས། གཟུགས་སོགས་དེ་དག་བརྟགས་པ་དང་། མི་རྟག་པ་སོགས་དང་། ཡུལ་ཅན་གཉིས་འཛིན་གྱི་བློ་ཐམས་ཅད་ཀྱང་ཐོག་མར་རེ་རེ་ནས་གསལ་བཏབ་ནས། རྗེས་ཐོགས་སུ་སྟོང་ཉིད་རྟོགས་པའི་བློས་མི་དམིགས་པར་ཏིང་ངེ་འཛིན་གྱིས་བསྒོམ་པར་བྱའོ། ། དེ་མི་རྟག་སོགས་པར་མི་གནས་ཞེས་པའི་བསྒོམ་དོན་ནོ། ། ཅིའི་ཕྱིར། ཤེས་རབ་ཀྱི་བརྟགས་ན་མི་དམིགས་ཤེ་ན། དེ་རྣམས་རང་རང་ངོ་བོས་སྟོང་པའི་ཕྱིར་རོ། ། ཕྱི་རོལ་གྱི་དོན་རགས་པ་དང་།
ཤེས་པའི་རྒྱུན་རྣམས་ནི་ཀུན་རྫོབ་ཡིན་པས་ངོ་བོ་ཉིད་ཀྱིས་སྟོང་ལ། རྡུལ་ཕྲ་རབ་དང་སྐད་ཅིག་མ་རྣམས་ནི་དོན་དམ་ཡིན་པས་ངོ་བོ་ཉིད་ཀྱིས་མི་སྟོང་ངོ་སྙམ་ན། ཐམས་ཅད་ཀྱང་རང་རང་གི་ངོ་བོས་སྟོང་པས་སྟོང་པ་ཉིད་དུ་རོ་གཅིག་པར་ལྟ་བས་རྟོགས་ནས་དེ་ལ་ཏིང་ངེ་འཛིན་གྱིས་མཉམ་པར་བཞག་པར་བྱའོ། ། འདིར་ཡང་། དེ་དག་སྐད་ཅིག་རང་བཞིན་གཅིག ། ཅེས་པའི་བསྒོམ་དོན་ནོ། ། ཤེས་རབ་ཀྱིས་བརྟགས་ན། གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ཀྱི་མཚན་མ་དང་། སྤུ་རིས་དང་མི་འདྲ་བའི་ཁྱད་པར་ཡང་མ་དམིགས་པས་ན། ཆོས་རྣམས་ཀྱི་མཚན་མ་མི་དམིགས་པའི་དོན་ལ།
ཏིང་ངེ་འཛིན་གྱིས་མཉམ་པར་བཞག་པར་བྱའོ། ཅིའི་ཕྱིར་བརྟགས་ན་མཚན་མ་མི་དམིགས་ཤེ་ན། ཤེས་རབ་ཀྱིས་བརྟགས་ན་ཆོས་གང་གི་ཡང་མཚན་མར་གཟུང་བྱ་མ་མཐོང་བའི་ཕྱིར། མཚན་མ་མེད་པར་བསྒོམ་པར་བྱའོ་ཞེས་པའི་དོན་ཏེ། ཆོས་རྣམས་མི་འཛིན་གང་ཡིན་དང་། ། དེ་དག་མཚན་མར་མི་མཐོང་ཕྱིར། ། ཞེས་པའི་བསྒོམ་དོན་ནོ། ། ཤེས་རབ་ཀྱིས་ནི་ཡོངས་རྟོགས་པ། ། ཐམས་ཅད་དམིགས་སུ་མེད་པར་རོ། ། ཞེས་པས་ནི་ཐམས་ཅད་ཀྱི་བསྒོམ་དོན་བསྟན་ནོ། །
དྲོད་རྩེ་གཉིས་ཀྱི་སྐབས་སུ་སྟོང་ཉིད་ཡང་ཡང་བསྒོམ་པས་བཟོད་པའི་སྐབས་སུ་བསྒོམ་མི་དགོས་སྙམ་ན། བསྒོམ་དགོས་པར་བསྟན་པ་ནི། ཤེས་རབ་ཀྱིས་བརྟགས་ཏེ། གཟུགས་སོགས་ངོ་བོ་ཉིད་མེད་པར་རྟོགས་པར་བྱས་ནས། ཡང་དང་ཡང་དུ་ཏིང་ངེ་འཛིན་གྱིས་བསྒོམ་པར་བྱའོ། ། ཅིའི་ཕྱིར་གཟུགས་སོགས་ངོ་བོ་ཉིད་མེད་པར་བསྒོམ་པར་བྱ་ཞེ་ན། གཟུགས་སོགས་ངོ་བོ་ཉིད་མེད་པ་ཉིད་གཟུགས་སོགས་ཀྱི་གནས་ཚུལ་ཡིན་པས་ཡང་དང་ཡང་དུ་བསྒོམ་པར་བྱ་དགོས་སོ། ། གཟུགས་སོགས་ངོ་བོ་ཉིད་མེད་ཉིད། ། དེ་མེད་པ་ཉིད་ངོ་བོ་ཉིད། ། ཅེས་པ་སྟེ།
ཚིག་རྐང་གཉིས་གསུངས། དེའི་བསྒོམ་དོན་ནོ། ། འཁོར་བ་ནི་དོར་བྱ། མྱ་ངན་ལས་འདས་པ་ནི་བླང་བྱའོ་སྙམ་དུ་མཚན་མར་འཛིན་པའི་གཉེན་པོ་བསྒོམ་པ་ནི། འཁོར་འདས་གཉིས་སོ་སོ་ནས་རང་བཞིན་མེད་པར་རྟོགས་པར་བྱ་སྟེ། རྗེས་ཐོབ་ཏུ་གཉིས་ཀ་ཡང་རང་བཞིན་མེད་པར་མཉམ་པ་ཉིད་དུ་རྟོགས་ནས་ཏིང་ངེ་འཛིན་གྱིས་བསྒོམ་པར་བྱའོ། ། སྲིད་ཞི་རང་བཞིན་མེད་པར་མཉམ་པ་ཉིད་དུ་བསྒོམ་པ་དང་དོན་གཅིག་གོ ། དེ་དག་སྐྱེ་མེད་ངེས་འབྱུང་མེད། ། ཅེས་པའི་བསྒོམ་དོན་ནོ། ། སངས་རྒྱས་ཀྱི་སར་སྐུ་གསུང་ཐུགས་རྣམ་པར་དག་པ་ཐོབ་པའི་དོན་དུ།
ཆོས་ཐམས་ཅད་རང་བཞིན་མེད་པར་བསྒོམ་པར་བྱའོ་ཞེས་པ་སྟེ། དག་དང་ཞེས་གསུངས་པའི་བསྒོམ་དོན་ནོ། ། ཡང་ན་སངས་རྒྱས་ཀྱི་སར་ལུས་ངག་ཡིད་གསུམ་རྣམ་པར་དག་པ་ཐོབ་པའི་རྒྱུ། མཚན་མ་མེད་པའི་ཏིང་ངེ་འཛིན་བསྒོམ་དགོས་པས་བསྒོམ་ཚུལ་ནི། སོ་སོར་རྟོག་པའི་ཤེས་རབ་ཀྱིས་ཆོས་ཅན་སོ་སོ་ནས་སྟོང་པ་ཉིད་དུ་རྟོགས་པར་བྱས་ནས། དམིགས་པ་ཆོས་རྣམས་ཐམས་ཅད་དེ། ། ཞེས་པའི་ཚུལ་དུ། དམིགས་པ་སོ་སོ་ནས་གསལ་བཏབ་སྟེ། སྟོང་པ་ཉིད་དུ་བསྒོམ་པར་བྱས་ཏེ། ཏིང་ངེ་འཛིན་རྒྱལ་པོ་ལས།
གལ་ཏེ་ཆོས་ལ་བདག་མེད་སོ་སོར་རྟོགས། ། སོ་སོར་དེ་རྟོགས་མྱ་ངན་འདས་ཐོབ་རྒྱུ། ། རྒྱུ་གཞན་གྱིས་ནི་སྡུག་བསྔལ་ཞི་མི་འགྱུར། ། ལྷག་སྤྱོད་ཀྱིས་ནི་ཏིང་འཛིན་བསྒོམ་པ་བཞིན། ། ཞེས་སོ། ། འདི་ནི་དོན་ལེགས་པར་རྟོགས་ནས་བསྒོམ་པ་གལ་ཆེ། སྟོང་ཉིད་བསྒོམ་པའི་ཚུལ་ཡང་རྣམ་པ་གཉིས་ཏེ། སྣང་བ་རྣམ་བདུན་ཤེས་བྱེད་དོ། ། ཞེས་པའི་སྐབས་སུ་བསྟན་པའི་སྒྱུ་མའི་དཔེ་དང་། ཆུ་ཟླའི་དཔེ་དང་།
རྨི་ལམ་གྱི་དཔེ་དང་། སྨིག་སྒྱུའི་དཔེ་རྣམས་ཀྱིས་རང་བཞིན་མེད་པར་གཏན་ལ་ཕབ་པའི་དོན་བསྒོམ་ཚུལ་སྟེ། སྣང་ཙམ་ལ་དམིགས་ནས། འཛིན་སྟངས་ཀྱི་རང་བཞིན་མེད་པར་རྟོགས་ནས་བསྒོམ་པ་སྟེ། སྣང་སྟོང་དབྱེར་མེད་ཀྱི་ཚུལ་དུ་རྟོགས་ནས་བསྒོམ་པའོ། ། འདི་ནི་དབུ་མ་སྒྱུ་མ་ལྟ་བུའི་འདོད་ཚུལ་བསྒོམ་མོ། ། ཐོག་མར་སྣང་བ་སོ་སོ་ནས་གསལ་བཏབ་ནས་རྗེས་ཐོབ་ཏུ་སྣང་བ་ཙམ་ཡང་ནམ་མཁའ་ལ་འཇའ་ཡལ་བ་བཞིན་དུ་སོང་ནས་སྣང་བ་ཙམ་ཡང་མི་དམིགས་པ་ནམ་མཁའི་དཀྱིལ་ལྟར་དུ་བསྒོམ་པ་སྟེ། རྣམ་པར་མི་རྟོག་པ་ལ་འཇུག་པའི་གཟུངས་ལས། མཉམ་བཞག་གིས་ནི་ནམ་མཁའི་དཀྱིལ་ལྟར་དུ་མཁྱེན་ཏོ། ། ཞེས་གསུངས་སོ། །
འདི་ནི་དབུ་མ་རབ་ཏུ་མི་གནས་པའི་འདོད་ཚུལ་གྱིས་བསྒོམ་མོ། ། ཁྱད་གཞི་ཆོས་ཐམས་ཅད་སྟོང་པ་ཉིད་དུ་རྟོགས་པ་ན། དེ་ལ་མཚན་མར་འཛིན་པ་ལོག་པ་ཡང་དོན་གྱིས་གྲུབ་སྟེ། ཁྱད་གཞི་མ་དམིགས་ན། ཁྱད་ཆོས་མི་དམིགས་པའི་ཕྱིར་རོ། ། མཚན་མ་མེད་པའི་བསྒོམ་ཚུལ་བྱེ་བྲག་ཏུ་བཤད་པ་ལས། མཚན་མ་ངོས་བཟུང་བ་ནི། གཟུགས་ནས་རྣམ་མཁྱེན་བར་གྱི་ཆོས་རྣམས་ལས། སོ་སོའི་སྤུ་རིས་མི་འདྲ་བ་དང་། ངོ་བོའི་ཁྱད་པར་མི་འདྲ་བ་རྣམས་ལ་བྱ་སྟེ།
འདུ་ཤེས་ཀྱིས་སོ་སོའི་མི་འདྲ་བའི་ཁྱད་པར་འཛིན་པར་བྱེད་དོ། ། དེའི་རྗེས་སུ་འབྲངས་ནས་བདེན་འཛིན་སྐྱེ་བས། མཚན་མ་མི་དམིགས་པ་བསྒོམ་པ་གནད་དུ་ཆེའོ། ། ཅིའི་ཕྱིར་ཆོས་ཐམས་ཅད་ཀྱི་མཚན་མ་མེད་ཅེ་ན། ཁྱད་གཞི་ཆོས་ཐམས་ཅད་རང་བཞིན་གྱིས་སྟོང་པའི་ཕྱིར་ཏེ། ཤེས་རབ་ཀྱིས་ཡོངས་སུ་བརྟགས་ནས། མོས་པ་ཡིད་ལ་བྱེད་པ་དང་། དེ་ཁོ་ན་ཡིད་ལ་བྱེད་པ་གཉིས་ཀྱི་ཡུལ་མ་དམིགས་པའི་ཕྱིར་རོ། ། འདི་ནི་ཆོས་ཐམས་ཅད་རང་བཞིན་གྱིས་སྟོང་ན། དེ་ལ་བརྟེན་པའི་ཆོས་རྣམས་ཀྱང་མི་དམིགས་པའི་ཕྱིར་ཞེས་པའི་དོན་ཏེ།
དག་དང་དེ་དག་མཚན་མ་མེད། ། དེ་ཡི་མཚན་མར་མི་བརྟེན་པས། ། མོས་མིན་འདུ་ཤེས་མེད་པ་ཡིན། ། ཞེས་པའི་བསྒོམ་དོན་ལེགས་པར་བཤད་དོ། ། མཚན་མ་མེད་པའི་དོན་བསྒོམ་ཚུལ་ནི། ཁྱད་གཞི་ཆོས་ཐམས་ཅད་སྟོང་པ་ཉིད་ཡིན་པས། དེ་ལ་བརྟེན་པའི་མཚན་མ་ཡང་མི་དམིགས་པས། མཚན་མ་ལ་སྒྲོ་འདོགས་གཅོད་པའི་ཚུལ་ནི། མཚན་མའམ་སྤུ་རིས་སོ་སོ་ནས་གསལ་བཏབ་ནས། ཤེས་རབ་ཀྱིས་བརྟགས་ཏེ།
མི་དམིགས་པའི་དོན་ལ་ཏིང་ངེ་འཛིན་གྱིས་མཉམ་པར་གཞག་པར་བྱའོ། ། ཡང་ན་ཏིང་ངེ་འཛིན་ཐམས་ཅད་ཀྱི་དོན་བསྡུས་ན་སྟོང་པ་ཉིད་ཀྱི་ཏིང་ངེ་འཛིན། རྡོ་རྗེ་ལྟ་བུའི་ཏིང་ངེ་འཛིན། སྒྱུ་མ་ལྟ་བུའི་ཏིང་ངེ་འཛིན། སྟོང་པ་ཉིད་ཀྱི་ཏིང་ངེ་འཛིན། སྟོང་ཉིད་རྟོགས་ནས་བསྒོམ་པར་བྱེད་པའི་ཏིང་ངེ་འཛིན་ནོ། ། རྡོ་རྗེ་ལྟ་བུའི་ཏིང་ངེ་འཛིན་ནི། མི་མཐུན་ཕྱོགས་མཚན་མར་འཛིན་པའི་རྟོག་པ་ཐམས་ཅད་འཇོམས་པར་བྱེད་པའི་ཆ་ནས། རྡོ་རྗེ་ལྟ་བུའི་ཏིང་ངེ་འཛིན་ཞེས་བསྟན་ནོ། ། སྒྱུ་མ་ལྟ་བུའི་ཏིང་ངེ་འཛིན་ནི།
ལྡང་འཇུག་ཐམས་ཅད་དུ་ཆོས་ཐམས་ཅད་སྒྱུ་མ་ལྟ་བུར་བསྒོམ་པའི་ཏིང་ངེ་འཛིན་ནོ། ། ཏིང་ངེ་འཛིན་གྱི་བྱེད་པ་ནི། རྗེས་ཐོབ་ཏུ་སེམས་ཅན་གྱི་དོན་སྒྲུབ་པའི་ཕྲིན་ལས་འབྱུང་བའོ། ། ཏིང་ངེ་འཛིན་བསྒོམས་པས། སངས་རྒྱས་རྣམས་ཀྱི་ལུང་བསྟན་ཐོབ་པ་དང་། རློམ་པ་དང་ཟད་པའི་ནུས་པ་ཐོབ་པ་ནི། ཏིང་ངེ་འཛིན་གྱི་ཕན་ཡོན་ནོ། ། བསྒོམ་བྱ་སྟོང་པ་ཉིད་དང་། སྟོང་ཉིད་རྟོགས་པའི་ཡུལ་ཅན་ཏིང་ངེ་འཛིན་དང་། སྟོང་ཉིད་བསྒོམ་པ་པོའི་གང་ཟག་དང་གསུམ་པོ་ཡང་རེ་རེ་ནས་སྟོང་པ་ཉིད་དུ་བསྒོམ་པ་དང་།
རེས་འགའ་ཐམས་ཅད་བསྡོམས་ནས་སྟོང་པ་ཉིད་དུ་རོ་གཅིག་པར་བསྒོམ་པར་བྱ་སྟེ། འདི་ནི་གསུམ་པོ་ཕན་ཚུན་ངོ་བོ་གཅིག་ཅེས་པའི་བསྒོམ་དོན་ནོ། ། འདི་ལྟར་བསྒོམ་པས་རྣམ་པར་མི་རྟོག་པའི་ཏིང་ངེ་འཛིན་ཐོབ་པར་འགྱུར་རོ། ། སྟོང་པ་ཉིད་ཀྱང་བདེན་མེད་དུ་བསྒོམ་པར་བྱ་སྟེ། གལ་ཏེ་སྟོང་མིན་ཅུང་ཟད་ཡོད། ། སྟོང་པ་ཅུང་ཟད་ཡོད་པར་འགྱུར། ། མི་སྟོང་ཅུང་ཟད་ཡོད་མིན་ན། ། སྟོང་པ་ཡོད་པར་ག་ལ་འགྱུར། ། ཞེས་སོ། ། སྟོང་པ་ཉིད་དུ་བདེན་པའི་ཆ་འགོག་པ་ཡིན་གྱི།
སྟོང་པ་ཉིད་སྤྱིའི་ལྡོག་ནས་འགོག་པ་ནི་མ་ཡིན་ནོ། ། ཀླུ་སྒྲུབ་ཀྱིས། ཀུན་རྟོག་ཐམས་ཅད་གཞོམ་པའི་ཕྱིར། ། སྟོང་ཉིད་བདུད་རྩི་བསྟན་པར་མཛད། ། གང་ལ་དེ་ལ་འཛིན་ཡོད་པ། ། དེ་ནི་ཁྱོད་ཀྱིས་སྨད་པར་མཛད། ། ཅེས་སོ། ། ཡུལ་ཅན་ཏིང་ངེ་འཛིན་ཡང་བདེན་མེད་དུ་བསྒོམ་པར་བྱ་དགོས་ཏེ། རྟོག་པ་ལ་རློམ་པ་ཡང་བཀག་པའི་ཕྱིར་དང་། དེ་ལ་སྦྱོར་བ་བཀག་པའི་ཕྱིར་ཞེས་ཀྱང་གསུངས་པས་སོ། །
སྟོང་ཉིད་བསྒོམ་པའི་རྣལ་འབྱོར་པ་ཡང་སྟོང་པ་ཉིད་དུ་ཤེས་པར་བྱ་སྟེ། གང་ཟག་རྫས་ཡོད་དུ་འཛིན་པའི་རྟོག་པ་སྤང་དགོས་པའི་ཕྱིར། སྔ་མ་གཉིས་ནི་ཆོས་ཀྱི་བདག་མེད་བསྒོམ་པའི་ཚུལ་ཡིན་ལ། ཕྱི་མས་ནི་གང་ཟག་གི་བདག་མེད་བསྒོམ་པའི་དོན་ཡང་གྲུབ་བོ། ། རང་བཞིན་ལྷུན་གྱིས་གྲུབ་པའི་རྟོགས་པ་དང་། ། མངོན་པར་སྦྱངས་པ་བློ་གྲོས་མི་དམན་པས། ། ཟབ་དོན་མན་ངག་སྙིང་པོ་རྟོགས་པའི་དོན། ། ཕྲག་དོག་རིང་སྤང་དམ་པའི་བློ་ཅན་གྱིས། ། རབ་ཏུ་གཟུང་ཕྱིར་རྨད་བྱུང་ལེགས་བཤད་བསྟན། ། འགྲན་འདོད་མུན་པའི་ཁྲོད་དུ་ལྷུང་བ་གང་། །
མི་སྨྲའི་བརྟུལ་ཞུགས་བླངས་ནས་གནས་པར་བྱ། ། སྔོན་གྱི་མཁས་པ་དམ་པ་དེ་དག་གི། ། དྲི་ཙམ་བྲོ་བ་ད་ལྟ་ཁོ་བོར་ཟད། ། ལེགས་བཤད་འདི་ཡི་རྗེས་འཇུག་སྐྱེ་བོ་རྣམས། ། བླ་མེད་གོ་འཕང་ཐོབ་པར་འགྱུར་ཞེས་སྨྲ། ། འདིར་འབད་དགེ་བ་གང་ཞིག་ཐོབ་པ་དེས། ། ཕ་མས་གཙོ་བྱས་སྲིད་ན་གནས་པ་ཀུན། ། ས་དང་ལམ་གྱི་རིམ་པ་ལེགས་བགྲོད་ནས། ། ཐམས་ཅད་མཁྱེན་པའི་གོ་འཕང་ཐོབ་པར་ཤོག ། ཅེས་པ་འདི་ཡང་རོང་སྟོན་ཆེན་པོ་ཤེས་བྱ་ཀུན་རིག་གིས་དཔལ་ནཱ་ལེནྡྲར་སྦྱར་བའི་ཡི་གེ་པ་ནི་ནམ་མཁའ་དཔལ་ལྡན་ནོ། །
འདིས་ཀྱང་བསྟན་པ་རིན་པོ་ཆེ་ཕྱོགས་དུས་ཀུན་ཏུ་དར་ཞིང་རྒྱས་པར་གྱུར་ཅིག། ༈ །ཨོཾ་སྭསྟི་པྲ་ཛཱ་བྷྱཿ རྫོགས་སངས་ཡེ་ཤེས་འགྲོ་བློའི་མེ་ལོང་དུ། ། གཟུགས་སྐུའི་བཀོད་པ་ཅི་ཡང་འཆར་བ་ལས། ། བསྐལ་བཟང་འདྲེན་པ་སྟོང་གི་དྲུག་པར་གྲགས། ། རོང་སྟོན་ཆོས་རྗེས་ཡིད་ལ་རོལ་པར་མཛོད། ། གང་དེའི་བསྟན་བཅོས་རབ་མང་མུ་ཏིག་གིས། ། དོ་ཤལ་སྙིང་ལ་བཀོད་པའི་ལེགས་བཤད་གཏམ། ། ཕྱི་དུས་མཛད་པའི་ཆོས་ཚན་བརྒྱ་ཞེ་དྲུག ། འདི་ནི་བཀའ་འབུམ་ཐོར་བུའི་པོ་སྟི་ཀ །
ཕ་དང་མེས་སུ་སྦྱངས་པའི་ཡི་གེ་པ། ། བློ་གསལ་ལགས་པའི་ལག་ལྡན་འགྲམ་ཆང་ལས། ། ལེགས་བཤད་རོ་མངར་འབུམ་ཕྲག་ཡི་གེའི་གཟུགས། ། ཀུན་མཁྱེན་གཉིས་པའི་གསུང་གི་སྣོད་དུ་འཁྱིལ། ། གང་གི་མིང་ནི་དཔལ་ལྡན་གུ་རུ་ཞེས། ། དོན་ལྡན་འཛིན་བྱེད་དེ་ཡིས་འདི་བསྐྲུན་ཏེ། ། ཞུ་དག་དོ་དམ་ཡོ་བྱད་སྦྱོར་བ་པོ། ། དགེ་སློང་ཤེའུ་ལོ་ཙཱ་ཞེས་བྱ་འོ། ། འདི་ལས་སྐྱེས་པའི་རྣམ་དཀར་གངས་རིའི་འོད། ། སྨོན་ལམ་བདུད་རྩིའི་ཟེར་གྱིས་བྲན་བྱས་པའི། །
སྣང་བ་གང་དེས་འགྲོ་བའི་ཆུ་མཐོང་ཆེ། ། ཀུན་མཁྱེན་ཡེ་ཤེས་དཀར་པོར་འཇམ་ཀླས་གྱུར། ། གླེགས་བམ་འདི་ནི་དཔལ་ལྡན་རྒྱུན་དབང་པོའི། ། ན་རིམ་གདན་སའི་གཏོད་ལེན་ཉིད་དུ་ཕུལ། ། ལུང་རྒྱུན་འཆད་ཉན་ཛ་ཧུའི་བུ་མོ་བཞིན། ། འཛམ་གླིང་འགྲོ་བའི་རྒྱན་དུ་མཛེས་གྱུར་ཅིག ། གལ་ཏེ་ཐ་མལ་ནོར་གྱི་སྲེད་ཞགས་ཀྱིས། ། འཆིང་བས་རང་འདོད་གནས་སུ་འདྲེན་བྱེད་ན། ། རྒྱལ་བ་གང་དེའི་བསྟན་སྲུང་མགོན་པོའི་ཚོགས། ། རྗེས་སུ་འབྲང་ཞིང་བསྲུང་བ་ཉིད་དུ་མཛོད། །
ཅེས་རྣམ་འགྱུར་ཞེས་པ་ལྕགས་ཕོ་སྟག་གི་ལོ། ། སྨིན་དྲུག་ཟླ་བའི་དཀར་ཚེས་ལ་ཡོངས་སུ་རྫོགས་པར་གྲུབ་པའི་མཐུས། རོང་སྟོན་ཆེན་པོའི་བསྟན་པ་ཕྱོགས་དུས་ཀུན་ཏུ་དར་ཞིང་རྒྱས་པའི་རྒྱུར་གྱུར་ཅིག འདིའི་ལུང་གི་བརྒྱུད་པ་ནི། རོང་སྟོན་ཐམས་ཅད་མཁྱེན་པ། ཆོས་རྗེ་བརྒྱ་རྡོ་བ་ནམ་མཁའ་དཔལ་བཟང་། ཀུན་མཁྱེན་ཤཱཀྱ་དོན་གྲུབ། འཇམ་དབྱངས་ཀུན་དགའ་ལེགས་གྲུབ། དེས་བདག་དགེ་སློང་དཔལ་བྱམས་པ་ཀུན་དགའ་ཆོས་ཀྱི་གྲགས་པ་ལའོ། ། ཤུ་བྷཾ་མསྟུ་སརྦྦ་ཛ་ག་ཏཱཾ།
ཡེ་དྷརྨཱ་ཧེ་ཏུ་པྲ་བྷ་ཝ་ཧེ་ཏུནྟེ་ཥཱན་ཏ་ཐཱ་ག་ཏོ་ཧྱ་བ་དཏ། ཏེ་ཥཱཉྩ་ཡོ་ནི་རོ་དྷ་ཨེ་ཝཾ་བཱ་དཱི་མ་ཧཱ་ཤྲ་མ་ཎ།། །། PAGE * MERGEFORMAT 2 རོང་སྟོན། སྒོམ་ཁྲིད་མན་ངག་གི་སྐོར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
