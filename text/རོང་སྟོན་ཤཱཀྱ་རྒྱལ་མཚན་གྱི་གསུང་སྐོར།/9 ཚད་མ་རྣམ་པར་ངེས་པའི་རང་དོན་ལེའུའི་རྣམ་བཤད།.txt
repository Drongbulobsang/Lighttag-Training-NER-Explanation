རོང་སྟོན་ཤཱཀྱ་རྒྱལ་མཚན་གྱི་གསུང་སྐོར།
པོད ༩
ཚད་མ་རྣམ་པར་ངེས་པའི་རང་དོན་ལེའུའི་རྣམ་བཤད།
༄༅། །ཚད་མ་རྣམ་པར་ངེས་པའི་རང་དོན་ལེའུའི་རྣམ་བཤད་བཞུགས།། དོན་གཉིས་གྲུབ་པ་བདག་མེད་གཉིས། ། ཡང་དག་མཁྱེན་ནས་སྒྲིབ་གཉིས་ལས། ། རྣམ་པར་གྲོལ་བའི་སྐུ་མངའ་བ། ། ལྷག་པའི་ལྷ་མཆོག་བཅོམ་ལྡན་འདས། ། གང་གི་ཞབས་ལ་ཕྱག་འཚལ་ཏེ། ། རང་དོན་ལེའུའི་རྣམ་བཤད་བརྩམ། ། ཚད་མ་རྣམ་འགྲེལ་བཞིན་དུ་རང་དོན་རྗེས་དཔག་དང་པོར་འཆད་པར་བྱ་བ་མིན་ནམ། ཅིའི་ཕྱིར་མངོན་སུམ་གྱི་རྗེས་སུ་འཆད་ཅེ་ན། རྣམ་འགྲེལ་ལས་ནི་ཚུར་མཐོང་གི་གང་ཟག་རྣམས་ཀྱིས་དོན་དང་དོན་མ་ཡིན་པ་རྣམ་པར་འབྱེད་པ་རྗེས་དཔག་ལ་རག་ལས་པའམ་རང་དོན་ལེའུ་རྟོགས་པར་དཀའ་བར་དགོངས་ནས་དང་པོར་བཤད་པ་ཡིན་ཡང་གཞུང་གི་གོ་རིམ་མ་ཡིན་ལ།
འདིར་ནི་ཚད་མའི་མདོ་དང་མཐུན་པའི་ཕྱིར་མངོན་སུམ་གྱི་རྗེས་སུ་འཆད་པ་ནི་རང་དོན་རྗེས་དཔག་མངོན་སུམ་སྔོན་དུ་འགྲོ་བ་ཅན་དུ་དགོངས་ནས་གཞུང་གི་གོ་རིམ་དང་མཐུན་པར་བྱས་པ་ཡིན་ནོ། ། དེས་ན་ཡང་དག་པའི་ཤེས་པ་ལ་གཉིས་སུ་ཕྱེ་བ་དེ་ལ་མངོན་སུམ་བསྟན་ཟིན་ནས། རྗེས་དཔག་འཆད་པ་ལ། དང་པོ་སྤྱིའི་རབ་དབྱེ་བསྟན་པ་ནི། རྗེས་དཔག་ཅེས་པའི་སྒྲས་བརྗོད་པར་རིགས་པའི་དོན་ཆོས་ཅན། རྣམ་པ་གཉིས་ཡོད་དེ། རང་གི་དོན་གྱི་རྗེས་དཔག་གཅིག་དང་གཞན་གྱི་དོན་གྱི་རྗེས་དཔག་གཅིག་གྲུབ་པའི་ཕྱིར། དབྱེ་བའི་དོན་ནི་དངོས་པོ་ཐ་དད་པའོ། ། གལ་ཏེ་གཉིས་ཀའང་རང་ལ་ལྟོས་ཏེ་རང་དོན་དུ་མཚུངས་ལ། གཞན་ལ་ལྟོས་ཏེ་གཞན་དོན་དུ་མཚུངས་པ་མིན་ནམ་ཞེ་ན།
རང་དོན་རྗེས་དཔག་ཆོས་ཅན། ཕྱི་རྒོལ་གཞན་གྱིས་བསྒྲུབ་བྱ་དངོས་སུ་རྟོགས་པའི་རྒྱུ་གཞན་དོན་རྗེས་དཔག་མ་ཡིན་ཏེ། ཤེས་པའི་རང་བཞིན་ཡིན་པའི་ཕྱིར། གཞན་དོན་རྗེས་དཔག་ཆོས་ཅན། གཞན་མ་ཡིན་པ་རྒོལ་བ་བདག་ཉིད་ཀྱིས་བསྒྲུབ་བྱ་དངོས་སུ་རྟོགས་པའི་རྒྱུ་རང་དོན་རྗེས་དཔག་མ་ཡིན་ཏེ། བརྗོད་པའི་རང་བཞིན་ཡིན་པའི་ཕྱིར། གཏན་ཚིགས་སྟོན་པའི་སྒྲ་རང་དོན་ལེའུ་ལས་ལོགས་ཤིག་ཏུ་མི་བརྗོད་དེ། ལེའུ་གཉིས་ཀྱིས་བརྗོད་པ་དགོས་པ་དང་མཚན་ཉིད་གཉིས་ཀ་ཁྱད་པར་མེད་པའི་ཕྱིར་ཞེ་ན། རང་དོན་རྗེས་དཔག་དང་གཞན་དོན་རྗེས་དཔག་ཆོས་ཅན། ཁྱད་མེད་མིན་ཏེ།
ཁྱེད་གཉིས་ཀྱི་འཇུག་པ་སྟེ་བྱེད་པ་ཐ་དད་པའི་ཕྱིར། ཐ་དད་པ་ཉིད་སྟོན་པ་ནི། རང་དོན་རྗེས་དཔག་གི་དོན་ནི་རྟགས་ཅན་གོ་བར་བྱེད་པ་ཡིན་ལ། བསྒྲུབ་བྱ་དེའི་རྟགས་ནི་གཏན་ཚིགས་སྟོན་པའི་སྒྲས་བརྗོད་པ་ཡིན་པས་བསྒྲུབ་བྱ་གོ་བྱེད་དང་སྒྲུབ་བྱེད་ཀྱི་ཡན་ལག་གོ་བྱེད་གཉིས་སུ་ངེས་པའི་ཕྱིར་རོ། ། དེ་ལ་གཞན་གྱི་དོགས་པ་བརྗོད་པ་ནི་ལོགས་སུ་བསྟན་པར་བྱ་བ་མིན་ཏེ། རང་དོན་དུ་མ་བརྗོད་པའི་མཚན་ཉིད་གཞན་བརྗོད་པར་བྱར་མེད་པའི་ཕྱིར་དང་། གང་ཕྱོགས་ཆོས་ཅན་འགའ་ཞིག་མཐོང་བ་དེ་བསྒྲུབ་བྱའི་ཆོས་གང་དང་འབྲེལ་པ་དེ་ཤེས་པའི་གང་ཟག་ལ་བསྒྲུབ་བྱའི་ཆོས་དེ་རྟགས་དེས་ཆོས་ཅན་དེ་ཉིད་དུ་གོ་བར་བྱེད་པ་ཡིན་ནོ་ཞེས་རང་དོན་ལེའུ་ལས་ཀྱང་རྟགས་ཀྱི་དངོས་པོ་རྟོགས་པ་ཡིན་ལ། དེ་ལྟར་རྟོགས་པ་དེ་ལ་རང་དོན་ལེའུ་ལས་གོ་བར་བྱེད་པའི་མཚན་ཉིད་བརྗོད་པས་རྟོགས་པར་འདོད་པའི་སྒྲུབ་ངག་གི་ཚུལ་བསྟན་པར་བྱས་པ་ལས་གཞན་དུ་བརྗོད་པ་སྟེ་མ་བརྗོད་ན། གོ་བར་བྱེད་པའི་ཆོས་མ་བསྟན་པར་འགྱུར་བའི་ཕྱིར། དེས་ན་རྟགས་ཀྱི་དོན་གང་ཇི་ལྟ་བར་ཤེས་ཤིང་ཚིག་ཀྱང་ཤེས་པའི་གང་ཟག་དེ་དག་ནི་སྒྲུབ་ངག་དེ་རྟོགས་པར་བྱ་བའི་ཕྱིར་ཡང་ཉེ་བར་བསྟན་པ་གཞན་དོན་ལེའུ་ལ་ལྟོས་པ་ནི་མིན་ནོ་ཞེ་ན།
རྟགས་ཀྱི་ཚིག་དོན་གཉིས་ཀ་ཤེས་པ་ལ་ལོགས་སུ་རྩོམ་མི་དགོས་པ་བདེན་མོད་ཀྱི་འོན་ཀྱང་གཞན་དོན་ལེའུ་འདི་ནི་ཆོས་ཅན། ཁྱོད་རང་དོན་ལེའུ་ལས་ལོགས་སུ་བརྩམས་པ་དོན་མེད་པ་མ་ཡིན་ཏེ། རྟགས་ཀྱི་བརྗོད་ཚུལ་མི་ཤེས་པའི་བྱིས་པས་རྟགས་ཀྱི་བརྗོད་ཚུལ་རྟོགས་པའི་རྒྱུར་རང་དོན་ལེའུ་ལས་ལོགས་སུ་བརྩམས་པའི་ཕྱིར། དོན་ཤེས་ན་བརྗོད་ཚུལ་མི་ཤེས་པ་མེད་དོ་ཞེ་ན། ཤེས་བྱ་ཆོས་ཅན། རྟགས་ཤེས་ཀྱང་རྟགས་ཀྱི་བརྗོད་ཚུལ་མི་ཤེས་པ་ཡོད་པར་ཐལ། རྟགས་ཀྱི་དངོས་པོ་ཇི་ལྟ་བ་བཞིན་རྟོགས་ཀྱང་རིགས་པ་ཅན་པ་ལ་སོགས་པ་མ་ཁྱབ་པ་ཆད་པ་དང་ལྡོག་པ་ལྷག་པ་དག་གི་སྒོ་ནས་རྟགས་དེའི་ཆོས་སྨྲ་བ་མཐོང་བའི་ཕྱིར་རོ། ། ལྷག་ཆད་ཅན་དེ་ཉིད་གསལ་བར་སྟོན་པ་ནི། སྒྲ་མི་རྟག་སྟེ། བྱས་པའི་ཕྱིར།
བུམ་པ་བཞིན། བུམ་པ་བྱས་པ་དེ་བཞིན་དུ་སྒྲ་ཡང་བྱས། དེའི་ཕྱིར་སྒྲ་མི་རྟག་ཅེས་པའི་སྒྲུབ་ངག་ཆོས་ཅན། སྒྲུབ་ངག་གི་ཡན་ལག་མ་ཚང་བ་ཡིན་ཏེ། མེད་ན་མི་འབྱུང་བའི་ཁྱབ་པ་དངོས་སུ་མ་བརྗོད་པའི་ཕྱིར། སྒྲུབ་པའི་ཡན་ལག་བརྗོད་པ་ལྷག་པ་ཅན་ཡིན་ཏེ། དཔེ་ལ་མཐོང་བའི་རྟགས་ཆོས་ཅན་ལ་ཉེ་བར་གཏོད་པའི་ཚུལ་གྱིས་དངོས་སུ་བརྗོད་པའི་ཕྱིར་དང་། བསྒྲུབ་པར་བྱ་བ་དངོས་སུ་བརྗོད་པའི་ཕྱིར་དང་། བསྒྲུབ་པར་བྱ་བ་དེ་བརྗོད་པ་དང་ཟློས་པའི་མཇུག་སྡུད་ཀྱི་ཚིག་དག་སྦྱོར་བའི་ངག་ཡིན་པའི་ཕྱིར་རོ། ། སྤྱིའི་རབ་དབྱེ་བསྟན་ནས།
རང་དོན་རྗེས་དཔག་བྱེ་བྲག་ཏུ་བཤད་པ་ནི། རང་དོན་རྗེས་དཔག་དང་གཞན་དོན་རྗེས་དཔག་གཉིས་ཡོད་པ་དེ་ལ། རང་དོན་རྗེས་དཔག་ནི། ཚུལ་གསུམ་པའི་རྟགས་ལས་དོན་མཐོང་བ་ཡིན་ནོ། ། དེ་ཉིད་བཤད་པ་ནི། སྒྲ་མི་རྟག་རྟོགས་ཀྱི་རྗེས་དཔག་གང་ཡིན་དེ་ནི་ཆོས་ཅན། རང་གི་དོན་གྱི་རྗེས་དཔག་ཡིན་ཏེ། ཚུལ་གསུམ་པའི་མཚན་ཉིད་ཅན་གྱི་རྟགས་ལས་རྗེས་སུ་དཔག་པར་བྱ་བ་བསྒྲུབ་བྱ་རྟོགས་པའི་ཚད་མ་ཡིན་པའི་ཕྱིར། རྗེས་དཔག་འདིའི་འབྲས་བུའི་རྣམ་པར་རྟོགས་པ་ནི་མདོ་སྡེ་པ་ལྟར་ན་དོན་འདྲ་བའི་ཤེས་པ་ཚད་མ་དོན་རྟོགས་པ་འབྲས་བུ་ཡིན་པར་མངོན་སུམ་བཞིན་དུ་ཤེས་པར་བྱའོ། ། སེམས་ཙམ་རྣམ་བདེན་པ་རྣམས་ནི།
དུ་བར་སྣང་བའི་བློས་ལར་སྣང་བ་ཅན་གྱི་རྒྱུད་ལ་མེར་སྣང་གི་བག་ཆགས་སད་པ་ཡོད་པར་བསྒྲུབ་ལ། རྣམ་རྫུན་པ་རྣམས་ནི་དུ་བར་སྣང་བའི་རྟགས་ཀྱིས་ལར་སྣང་བ་ཅན་གྱི་རྒྱུད་ལ་མེར་སྣང་གི་བློ་དཔོག་པར་བྱེད་པར་འདོད་དེ། རྣམ་འགྲེལ་ལས། དེར་ནི་བག་ཆགས་སྙིང་པོ་ཅན། ། གསལ་བར་སྣང་བ་ཅན་བློ་ཡི། ། སེམས་ཀྱི་རྒྱུད་ལ་དཔོག་པར་བྱེད། ། ཅེས་འབྱུང་བས་སོ། ། མངོན་སུམ་གྱི་སྐབས་སུ། རྣམ་རྟོག་དངོས་མི་སྣང་ཕྱིར་དང་། ཞེས་རྟོག་པ་རྣམས་ནི་མེད་པའི་ཡུལ་ཅན་དུ་བརྗོད་ལ་མེད་པ་འཛིན་པ་ནི་ཚད་མར་མི་རུང་བའི་ཕྱིར་ཇི་ལྟར་རྗེས་དཔག་ཚད་མར་བརྗོད་ཅེ་ན།
རྗེས་དཔག་དེ་ནི་དེ་མ་ཡིན་ལ་དེར་འཛིན་པའི་ཕྱིར་སྣང་ཡུལ་ལ་འཁྲུལ་ཡང་ཚད་མ་ཉིད་ཡིན་ནོ། ། དེ་ཉིད་འགྲེལ་པ་ནི། རང་གི་སྣང་བ་ཕྱི་རོལ་གྱི་དོན་དུ་མེད་པ་ལ་ཕྱི་རོལ་གྱི་དོན་དུ་ཞེན་ནས་འཇུག་པའི་ཕྱིར་ཐ་སྙད་དུ་མ་འཁྲུལ་བ་ཡིན་ནོ། ། རང་གི་སྣང་ཡུལ་ལ་འཁྲུལ་བ་ཡིན་ཡང་རྗེས་དཔག་ཆོས་ཅན། ཚད་མ་ཡིན་ཏེ། རང་གི་གཞལ་བྱ་ཡི་དོན་དང་འབྲེལ་བས་རང་གི་གཞལ་བྱ་དེ་ལ་མ་འཁྲུལ་བའི་ཕྱིར། འབྲེལ་བའི་ཚུལ་འདི་ལྟར། རང་བཞིན་བྱས་པ་ནི་ཆོས་ཅན། ངོ་བོ་མི་རྟག་པ་མེད་ན་མེད་པ་ཡིན་ཏེ། མི་རྟག་པ་དང་བདག་ཉིད་ཐ་མི་དད་པའི་ཚུལ་གྱིས་འབྲེལ་བའི་ཕྱིར།
འབྲས་བུ་དུ་བ་ནི་ཆོས་ཅན། རྒྱུ་མེ་མེད་ན་མེད་པ་ཡིན་ཏེ། མེ་དེ་ཁྱོད་ཀྱི་བདག་ཉིད་གསར་དུ་འགྲུབ་པར་བྱེད་པ་ཡིན་པའི་ཕྱིར། རྟགས་བསྒྲུབ་བྱའི་ཆོས་ལ་འབྲེལ་བ་དེ་བཞིན་དུ་རྟགས་དེ་ལས་སྐྱེས་པའི་རྟགས་འཛིན་གྱི་ཤེས་པ་ཆོས་ཅན། རང་རྒྱུ་རྟགས་དེ་དག་མེད་ན་མེད་པ་ཡིན་ཏེ། དེ་ལ་འབྲེལ་བའི་ཕྱིར། རྟགས་འཛིན་གྱི་སེམས་དེ་ལས་བྱུང་བའི་ངོ་བོ་དང་རྒྱུ་རྟོགས་པའི་རྗེས་དཔག་ཆོས་ཅན། རང་རྒྱུ་རྟགས་འཛིན་གྱི་སེམས་དེ་དག་མེད་ན་ཁྱོད་མེད་པ་ཡིན་ཏེ། དེ་ལ་འབྲེལ་བའི་ཕྱིར། སྒྲུབ་རྟགས་ལ་འབྲེལ་བ་གྲུབ་པ་དེ་བཞིན་དུ་དགག་རྟགས་ལ་ཡང་ཡོད་པར་སྟོན་པ་ནི།
དགག་རྟགས་ཀྱི་འབྲེལ་པ་སྒྲུབ་པའི་སྐབས་འདིར་ཆོས་ཅན། སྣང་རུང་གི་བུམ་པ་མི་དམིགས་པ་སྣང་རུང་གི་བུམ་པ་མེད་པ་ལ་མི་འཁྲུལ་བ་ཡིན་ཏེ། སྣང་དུ་རུང་བའི་བུམ་པའི་དངོས་པོ་ཡོད་ན་དངོས་པོ་དེ་ལས་གཞན་པའི་རྒྱུ་དབང་པོ་དང་ཡིད་ལ་བྱེད་པ་མ་ཚང་བ་མེད་པ་ཅན་གྱི་བུམ་པ་མཐོང་བའི་ཤེས་པ་ལྡོག་པ་མི་སྲིད་པའི་ཕྱིར་རོ། ། རང་གི་སྣང་བ་དོན་མེད་པ་ལ་དོན་དུ་ཞེན་ནས་ཞེས་བཤད་པའི་སྣང་བ་དོན་དུ་མེད་པའི་ཚུལ་ནི། རྗེས་སུ་དཔག་པའི་སྣང་བ་དེ་ཉིད་ནི་ཆོས་ཅན། དོན་བྱེད་པའི་ནུས་པ་དང་ལྡན་པ་མ་ཡིན་ཏེ། དོན་བྱེད་པའི་ནུས་པ་དང་ལྡན་པ་དེ་ནི་མངོན་སུམ་གྱིས་ཁྱོད་ལས་གཞན་དུ་མཐོང་བའི་ཕྱིར་རོ། ། རྗེས་དཔག་གི་སྣང་བ་དོན་དང་ལྡན་པ་མ་ཡིན་ན་བསླུ་བར་འགྱུར་རོ་ཞེ་ན། རྟགས་ཅན་གྱི་བློ་རྗེས་དཔག་ཆོས་ཅན། ཕྱི་རོལ་གྱི་དངོས་པོ་དེར་སྣང་བ་ཡིས་སྟོང་ཡང་བསླུ་བར་བྱེད་པ་ཉིད་མིན་ཏེ།
རྟགས་འཛིན་གྱི་སེམས་དང་བརྒྱུད་ནས་དངོས་པོ་ལ་འབྲེལ་བའི་ཕྱིར། བརྒྱུད་ནས་ཇི་ལྟར་འབྲེལ་ཞེ་ན། བརྒྱུད་ནས་འབྲེལ་བའི་ཚུལ་འདི་ལྟར་མི་རྟག་པའི་དངོས་པོ་གང་ཇི་ལྟ་བ་དེ་ནི་ཆོས་ཅན། སྒྲའི་སྟེང་དུ་མི་རྟག་པ་བསྒྲུབ་པ་དེ་འདྲའི་རྟགས་འཛིན་སེམས་ཀྱི་རྒྱུ་ཡིན་ཏེ། དེ་ལ་ཕན་འདོགས་བྱེད་ཀྱི་སྒོ་ནས་དེའི་རྗེས་སུ་བྱ་བ་ཡིན་པའི་ཕྱིར། རྟགས་འཛིན་གྱི་སེམས་དེ་ཆོས་ཅན། རང་འབྲས་རྟགས་ཅན་གྱི་བློའི་རྒྱུ་ཡིན་ཏེ། ཁྱོད་ལས་བསྒྲུབ་བྱའི་ཆོས་སུ་གཟུང་བྱ་དེ་ལྟ་བུའི་དངོས་པོ་ལས་རྟགས་འཛིན་གྱི་སེམས་དེས་བསྐྱེད་པའི་རང་འབྲས་རྟགས་ཅན་གྱི་བློ་སྐྱེ་བ་དེ་ལྟར་ཏེ་དེའི་ཕྱིར་རོ། ། རྟགས་འཛིན་གྱི་སེམས་ཀྱི་ངོ་བོ་ནི་དཔེའི་སྟེང་དུ་རྟགས་ཆོས་ཀྱི་འབྲེལ་བ་དྲན་པའི་སྒོ་ནས་བསྒྲུབ་བྱ་རྟོགས་པའི་རྗེས་དཔག་སྐྱེད་བྱེད་དུ་གྱུར་པའོ། ། བསླུ་བྱེད་མིན་ན་འཁྲུལ་བར་མི་འགྱུར་རོ་ཞེ་ན།
རྗེས་དཔག་དེ་ཆོས་ཅན། དངོས་པོ་ལ་བསླུ་བྱེད་མིན་ཡང་འཁྲུལ་བར་རྣམ་གཞག་བྱས་པ་ཡིན་ཏེ། དངོས་པོ་དེ་ཡི་ངོ་བོས་སྟོང་པའི་སྒྲ་དོན་ལ་དངོས་པོ་དེ་ཡི་ངོ་བོར་ཞེན་པའི་ཕྱིར། འདི་ནི་དོན་དམ་དུ་འཁྲུལ་བའི་དབང་དུ་བྱས་ཀྱི། ཐ་སྙད་དུ་འཁྲུལ་བ་ནི་མ་ཡིན་ཏེ། རང་གི་སྣང་བ་ལ་དོན་དུ་ཞེན་ནས་ཞུགས་པས་དེ་དང་རྗེས་སུ་མཐུན་པའི་དོན་ཐོབ་པར་བྱེད་པའི་ཕྱིར་རོ། ། འོ་ན་རྗེས་དཔག་དང་རྗེས་དཔག་ལྟར་སྣང་ལ་ཚད་མ་ཡིན་མིན་ཁྱད་པར་མེད་པར་འགྱུར་ཏེ་འཁྲུལ་བར་མཚུངས་པའི་ཕྱིར་རོ་ཞེ་ན། འཁྲུལ་ཡང་ཚད་མ་ཡིན་མིན་གྱི་ཁྱད་པར་ཡོད་པའི་དཔེ་བསྟན་པ་ནི། རྗེས་དཔག་ཆོས་ཅན། ཁྱོད་དང་རྗེས་དཔག་ལྟར་སྣང་དག་ཡུལ་ཇི་ལྟར་གནས་པ་བཞིན་གྱི་དོན་ཅན་གྱི་མ་འཁྲུལ་བ་མ་ཡིན་ཡང་།
ཁྱོད་ཚད་མ་ཉིད་དུ་རྣམ་པར་གཞག རྗེས་དཔག་ལྟར་སྣང་ཚད་མིན་དུ་གཞག་ཏུ་རུང་སྟེ། ཁྱོད་དོན་བྱེད་པར་ནུས་པའི་རང་གི་གཞལ་བྱ་འཇལ་བྱེད་དུ་རྗེས་སུ་འབྲེལ། རྗེས་དཔག་ལྟར་སྣང་རང་གི་གཞལ་བྱ་འཇལ་བྱེད་དུ་འཇུག་པ་མེད་པའི་ཕྱིར་རོ། ། དཔེར་ན་ནོར་བུའི་འོད་ལ་ནོར་བུར་ཞེན་པ་དང་སྒྲོན་མེའི་འོད་ལ་ནོར་བུར་ཞེན་པའི་བློ་ཡིས་ནོར་བུ་ཐོབ་ཕྱིར་མངོན་པར་རྒྱུག་པའི་བློ་གཉིས་ལོག་པའི་ཤེས་པར་ཁྱད་པར་མེད་ཀྱང་ཇི་ལྟར་ནོར་བུ་ཐོབ་པའི་དོན་བྱེད་མི་བྱེད་ལ་ཁྱད་པར་ཡོད་པ་དེ་བཞིན་ནོ། ། རྒྱས་པར་དཀའ་འགྲེལ་དུ་བལྟ་བར་བྱའོ། ། འཇུག་ཡུལ་ལ་བརྒྱུད་ནས་འབྲེལ་པ་དེ་ཉིད་ཀྱི་ཕྱིར་མངོན་སུམ་དང་རྗེས་སུ་དཔག་པ་གཉིས་ཀ་ཆོས་ཅན། དངོས་པོའི་ཡུལ་ཅན་ཡིན་ཏེ། བླང་དོར་ལ་དཔྱོད་པ་སྟེ་འཇུག་བྱ་དང་ལྡོག་བྱའི་ཡུལ་སྟོན་པའི་ཚད་མ་ཡིན་པའི་ཕྱིར། ཁྱབ་པ་ཡོད་དེ།
དཔྱོད་པ་ནི་དོན་བྱེད་པར་རུང་བའི་ཡུལ་ཅན་ཡིན་པའི་ཕྱིར། ཇི་ལྟར་དཔྱོད་ཅེ་ན། རྟོག་པ་སྔོན་དུ་གཏོང་བ་བླང་དོར་ལ་ཅུང་ཟད་ཡོངས་སུ་རྟོག་པའི་གང་ཟག་ནི་ཆོས་ཅན། བླང་དོར་གྱི་ཡུལ་ཁོང་དུ་མ་ཆུད་པར་ཞེན་པ་ཙམ་གྱིས་ནི་བླང་དོར་ལ་འཇུག་པར་མི་རིགས་ཏེ། བདེ་བ་དང་སྡུག་བསྔལ་གྱི་སྒྲུབ་པར་བྱེད་པ་ཚད་མས་ཤེས་པ་སྔོན་དུ་བཏང་ནས་ཇི་ལྟར་འོས་པར་བླང་དོར་བསྒྲུབ་པར་འདོད་པས་བླང་དོར་ལ་འཇུག་དགོས་པའི་ཕྱིར། རྗེས་སུ་དཔག་པའི་སྣང་བ་དེ་ཉིད་དོན་དང་ལྡན་པ་མ་ཡིན་ཞེས་པ་དེ་ཉིད་ཀྱི་དོན་རིགས་པས་སླར་ཡང་གསལ་བར་བྱེད་པ་ནི། རྗེས་སུ་དཔག་པའི་སྣང་བ་དེ་ཉིད་ཆོས་ཅན། དགོས་པའི་དོན་སྒྲུབ་པར་བྱེད་པའི་ཕྱི་རོལ་གྱི་དངོས་པོ་མིན་པར་ཐལ། དོན་སྒྲུབ་པར་བྱེད་པའི་དངོས་པོ་འགགས་ཀྱང་ཁྱོད་མི་འགག་པའི་ཕྱིར། ལ་མེ་ལྡན་རྟོགས་ཀྱི་རྗེས་དཔག་གི་སྣང་བ་དེ་ཆོས་ཅན།
མེའི་དངོས་པོ་མ་ཡིན་པར་ཐལ། ཁྱོད་ལས་བཙོ་བསྲེག་གི་དོན་ཅུང་ཟད་ཀྱང་འགྲུབ་པ་མེད་པའི་ཕྱིར་རོ། ། གཏན་ཚིགས་གཉིས་པོ་དེ་ཉིད་ཀྱི་ཕྱིར་སྣང་ཙམ་དུ་ཡོད་ཀྱང་སྤྱི་ནི་དོན་མ་ཡིན་ནོ། ། ཚད་མ་གཉིས་ཀ་དངོས་པོའི་ཡུལ་ཅན་དུ་གྲུབ་པ་དེས་ན། མངོན་སུམ་དུ་མ་ཟད་རྗེས་དཔག་འདི་ཡང་ཆོས་ཅན། ཚད་མ་ཡིན་ཏེ། དངོས་པོའི་རང་བཞིན་ལ་གསར་དུ་མི་བསླུ་བའི་ཤེས་པ་ཉིད་ཡིན་པའི་ཕྱིར་དང་། བསྒྲུབ་བྱའི་ཆོས་སུ་གཟུང་བྱའི་དངོས་པོ་དེ་དང་འབྲེལ་བའི་དངོས་པོའི་རྟགས་ལ་ལྟོས་ནས་གཞལ་བྱ་འཇལ་བའི་ཡང་ཕྱིར་རོ། ། ཚད་མ་གཉིས་ཀ་དངོས་པོའི་ཡུལ་ཅན་དུ་བསྟན་ཟིན་ཏོ། ། གལ་ཏེ་ཚད་མ་གཉིས་ཀ་དངོས་པོའི་ཡུལ་ཅན་ཡིན་ཏེ།
ཞེས་པ་འདི་མི་འཐད་དེ། ཕྱོགས་ཀྱི་གླང་པོས། འབྲས་བུ་སྔར་བཞིན་ཡུལ་དང་ནི། ། ངོ་བོ་མཚུངས་མིན་ཞེས་ཡུལ་དང་ངོ་བོ་མི་མཚུངས་པར་བཤད་པས་སོ་ཞེ་ན། སློབ་དཔོན་གྱིས་ནི་གཅིག་ལ་གསལ་མི་གསལ་ཆ་གཉིས་མི་འཐད་པའི་ཕྱིར། སྣང་བ་ཐ་དད་པ་ཙམ་ལ་དགོངས་ནས་ཚད་མ་གཉིས་ཀྱི་གཟུང་དོན་གྱི་དབྱེ་བ་བཤད་པ་ཡིན་པས་སྐྱོན་མེད་དོ། ། དེ་ཉིད་འགྲེལ་པ་ནི། གཅིག་ལ་དེ་མི་འཐད་པའི་ཕྱིར། ཞེས་པའི་དོན་ནི། མངོན་སུམ་དང་རྗེས་དཔག་གཉིས་ཀྱི་སྣང་བ་དེ་དག་ནི་ཆོས་ཅན།
གཅིག་པར་འཐད་པ་མ་ཡིན་ཏེ། ཕན་ཚུན་རྣམ་པ་མི་མཐུན་པའི་ཕྱིར། ཚིག་རྐང་ཕྱེད་དང་གཉིས་ཀྱི་དོན་སྟོན་པ་ནི། ཚད་མ་གཉིས་ཀྱི་སྣང་བ་ཐ་དད་པ་དེའི་ཕྱིར། སློབ་དཔོན་ཕྱོགས་ཀྱི་གླང་པོ་ཆོས་ཅན། ཚད་མ་གཉིས་ཀྱི་དམིགས་པའི་ཡུལ་ཐ་དད་པས་ཚད་མ་གཉིས་ཀྱི་ཡུལ་ཐ་དད་དུ་བཤད་ཀྱི། ཚད་མ་གཉིས་ཀྱི་འཇུག་པར་བྱ་བའི་ཡུལ་ཐ་དད་པ་སྟེ་དངོས་པོར་མི་མཚུངས་པ་ལ་དགོངས་ནས་ཚད་མ་གཉིས་ཀྱི་ཡུལ་ཐ་དད་དུ་བཤད་པ་མ་ཡིན་པར་ཐལ། ཁྱོད་ཀྱིས་ཚད་མ་གཉིས་ཀ་དངོས་པོའི་ཡུལ་ཅན་དུ་བཞེད་པའི་ཕྱིར་རོ། ། ཁྱོད་ཀྱིས་ཚད་མ་གཉིས་ཀྱི་ཡུལ་ཐ་དད་ཅེས་བྱ་བ་ཡང་ཁྱོད་ཀྱི་དགོངས་པ་དཔྱད་པའི་སྐབས་འདིར་ཐ་མི་དད་པ་བཀག་པ་ཉིད་དུ་བལྟའི་ཚད་མ་གཉིས་ཀྱི་སྣང་ཡུལ་རྫས་དུ་མ་ཉིད་དུ་དགོངས་སོ་སྙམ་དུ་དཔྱད་པར་བྱ་བ་མིན་ཏེ། ཁྱོད་ཀྱིས་རྗེས་སུ་དཔག་པའི་རྣམ་པར་རྟོག་པ་ནི་སྣང་ཡུལ་དངོས་པོ་མེད་པ་ཅན་ཉིད་དུ་བཞེད་པ་ཡིན་པའི་ཕྱིར་རོ། །
ཇི་ལྟར་རྗེས་དཔག་གི་སྣང་བ་དངོས་པོར་མེད་ཅེ་ན། རྗེས་དཔག་ཆོས་ཅན། མངོན་སུམ་གྱི་སྣང་ཡུལ་བཞིན་དུ་ཁྱོད་ཀྱི་སྣང་བ་རྫས་སུ་གྲུབ་པ་མ་ཡིན་ཏེ། ཁྱོད་ཀྱི་སྣང་བ་རང་གི་ཡུལ་དུ་འདོད་པའི་ཕྱི་རོལ་དངོས་པོའི་རྗེས་སུ་འགྲོ་བ་དང་ལྡོག་པའི་རྗེས་སུ་མི་བྱེད་པའི་ཕྱིར་རོ། ། གསལ་བ་ལས་རྫས་ཐ་དད་པའི་སྤྱི་འདིའི་ཡུལ་ཡིན་ནོ་ཞེ་ན། དེ་མ་ཡིན་པར་ཐལ། སྤྱི་ཡང་གསལ་བའི་དངོས་པོ་ལས་རྫས་གཞན་དུ་དོན་མཐུན་དུ་བརྗོད་དུ་མེད་པ་ཉིད་ཀྱིས་སོ། ། གལ་ཏེ་ཚད་མ་གཉིས་ཀའི་ཡུལ་དངོས་པོ་ཉིད་ཡིན་ན། ད་ནི་ཇི་ལྟར་རྟགས་ལས་སྤྱི་རྟོགས་ལ་གཞན་མངོན་སུམ་ལས་ནི་རང་གི་མཚན་ཉིད་རྟོགས་ཤེ་ན། བཤད་པ།
རྟགས་དུ་བ་ཆོས་ཅན། ཁྱོད་དང་ཁྱོད་ཀྱི་རྟགས་ལ་བརྟེན་པའི་རྗེས་དཔག་གཉིས་ཀ་སྤྱིའི་ཡུལ་ཅན་དུ་བཤད་དུ་རུང་བ་ཡིན་ཏེ། དུ་ལྡན་ལའི་སྟེང་དུ་མེ་དེ་མིན་པའི་རང་བཞིན་ལས་ལྡོག་པའི་མེའི་དངོས་པོ་ཙམ་ཞིག་རབ་ཏུ་བསྒྲུབ་པའི་གཏན་ཚིགས་ཡིན་པའི་ཕྱིར་རོ། ། མེའི་ཁྱད་པར་གྱི་ཆོས་མེ་ལྕེའི་རྩེ་མོ་རྣོ་བ་དང་ཁ་དོག་དམར་བ་དང་དབྱིབས་ཟླུམ་པ་ལ་སོགས་པ་སོ་སོར་གནས་པ་རྣམས་བསྒྲུབ་པའི་ནུས་པ་མེད་པའི་ཕྱིར་ཏེ། ཁྱོད་དང་ཁྱོད་ཀྱི་རྟགས་ལ་བརྟེན་པའི་རྗེས་དཔག་གཉིས་མེའི་ཁྱད་པར་གྱི་ཆོས་མེ་ལྕེའི་རྩེ་མོ་རྣོ་བ་དང་དབྱིབས་ཟླུམ་པ་ལ་སོགས་པ་སོ་སོར་ངེས་པའི་དངོས་ཀྱི་ཡུལ་ཅན་མ་ཡིན་ནོ། ། ཁྱད་པར་གནས་པ་མེད་ཕྱིར་རོ། ། ཞེས་འགྲེལ་པ་ནི། རྟགས་དུ་བ་ཆོས་ཅན། སྤྱིའི་ཡུལ་ཅན་དུ་བཤད་དུ་རུང་སྟེ། བཙོ་བསྲེག་ལ་སོགས་པའི་དགོས་པ་གང་དང་ལྡན་པའི་དོན་དེ་ཤེས་པར་འདོད་པའི་གང་ཟག་ལ་མེ་དེ་ལས་ལྡོག་པ་མེ་མ་ཡིན་ལས་ཐ་དད་པའི་དོན་ཙམ་བློ་ལ་འཇོག་པར་བྱེད་པའི་གཏན་ཚིགས་ཡིན་པའི་ཕྱིར།
དགོངས་པ་ནི། གསལ་བ་རྣམས་ལ་ཐུན་མོང་དུ་ཡོད་པའི་སྤྱི་གཅིག་འདིས་འཇལ་བ་མ་ཡིན་གྱི་སྤྱིའི་དོན་ནི་ཁྱད་པར་མེད་པའི་དོན་ཡིན་ནོ། ། དེ་ཉིད་སྟོན་པ་ལ། ཁྱད་པར་གནས་པ་མེད་ཕྱིར་ར། །་ ཞེས་གསུངས་པ་རྒྱས་པར་སྟོན་པ་ནི། དུ་བ་དེ་ཆོས་ཅན། མེའི་དངོས་པོ་ཡོད་པ་བསྐལ་བ་སྟེ་བསྒྲུབ་མི་ནུས་པའི་ཕྱིར་ཁྱོད་ཀྱི་རྟགས་ལ་བརྟེན་པའི་བློ་སྤྱིའི་ཡུལ་ཅན་དུ་བཤད་པ་མིན་ཏེ། ཁྱོད་ལས་ཐ་དད་པར་གནས་པའི་མེ་རང་མཚན་གྱི་མི་འདྲ་བའི་ཁྱད་པར་རྟོགས་པ་མེད་པའི་ཕྱིར་དང་། ཁྱོད་ལ་བརྟེན་པའི་བློ་སྤྱིའི་ཡུལ་ཅན་བཤད་པ་ཙམ་ཡིན་པའི་ཕྱིར། ཇི་ལྟར་རྟགས་ལས་ཁྱད་པར་མི་རྟོགས་ཤེ་ན།
རྟགས་ཡང་དག་ཆོས་ཅན། ཐ་དད་པར་གནས་པའི་རང་མཚན་གྱི་མི་འདྲ་བའི་ཁྱད་པར་དངོས་སུ་རྟོགས་བྱེད་མིན་ཏེ། ཁྱོད་ལས་རྟོགས་པ་ཡང་སྤྱི་དེ་ལྟ་བུ་ཡིན་པའི་ཕྱིར་དང་། ཁྱོད་མཐུན་དཔེ་ལ་རྗེས་སུ་འགྲོ་བ་ལ་ལྟོས་པའི་ཕྱིར་རོ། ། ཅིག་ཤོས་སྔོ་འཛིན་མངོན་སུམ་ནི་ཆོས་ཅན། རང་གི་མཚན་ཉིད་ཀྱི་ཡུལ་ཅན་ཡིན་ཏེ། རྟགས་ལ་མི་ལྟོས་པར་རང་གི་མྱོང་བ་ལས་དོན་རྟོགས་པའི་ཕྱིར། དེར་ཐལ། ཡུལ་དུས་རང་བཞིན་སོ་སོར་གནས་པའི་རྣམ་པ་ཅན་གྱི་མ་འཁྲུལ་བའི་བློ་ཡིན་པའི་ཕྱིར། དེར་ཐལ།
མཐོང་བའི་ཁྱད་པར་ལས་གཞན་མ་མཐོང་བའི་ཁྱད་པར་འཛིན་པས་དབེན་པས་ནའོ། ། རྟགས་སྤྱིའི་ཡུལ་ཅན་དུ་འཆད་པའི་སྐབས་འདིར་ཆོས་ཅན། ཡན་ལག་གཞན་རྟགས་ལས་བསྒྲུབ་བྱ་རྟོགས་པའི་བློ་ནི་རང་མཚན་གྱི་དངོས་ཀྱི་ཡུལ་ཅན་དེ་ལྟ་མ་ཡིན་ཏེ། རྟགས་དེ་ལ་རང་མཚན་གྱི་མི་འདྲ་བའི་ཁྱད་པར་རྣམས་བསྒྲུབ་པའི་ནུས་པ་མེད་པའི་ཕྱིར། ཚད་མ་གཉིས་ཀ་དངོས་པོའི་ཡུལ་ཅན་དུ་བསྟན་པ་ལ་རྒོལ་བ་ཐམས་ཅད་མི་འཐད་པ་དེའི་ཕྱིར། དོན་ལ་མི་བསླུ་བར་ཚད་མ་གཉིས་ཀ་ཡང་མཚུངས་པའི་ཕྱིར་ཚད་མ་གཉིས་ཀ་དངོས་པོའི་ཡུལ་ཅན་ཉིད་ཡིན་ནོ། ། རྗེས་དཔག་གི་ངོ་བོ་བསྟན་ནས་དེའི་རྒྱུ་རྟགས་གཏན་ལ་དབབ་པ་ལ། རྟགས་ཀྱི་མཚན་ཉིད་བསྟན་པ་ནི། ཚུལ་གསུམ་རྟགས་ལས་དོན་མཐོང་ཡིན། ། ཞེས་པའི་ཚུལ་གསུམ་པོ་དེ་གང་ཡིན་ཞེ་ན།
ཚུལ་གསུམ་པོ་དེ་ནི་རྗེས་སུ་དཔག་བྱ་ལ་ཡོད་པར་ངེས་པ། དེ་མཚུངས་ལ་ཡོད་པར་ངེས་པ། མེད་པ་ལ་མེད་པར་ངེས་པ་གསུམ་པོ་འདི་ཡིན་ནོ། ། དང་པོའི་དོན་སྟོན་པ་ནི། རྗེས་སུ་དཔག་པར་བྱ་བ་ཞེས་པའི་སྒྲ་ནི། ཚུལ་དང་པོ་སྟོན་པའི་སྐབས་འདིར་ཤེས་པར་འདོད་པའི་བྱེ་བྲག་དང་ལྡན་པའི་ཆོས་ཅན་ལ་འཇུག་པ་ཡིན་ཏེ། ཚུལ་དང་པོའི་སྐབས་འདིར་ཁྱོད་ཤེས་འདོད་ཆོས་ཅན་ལ་འཇུག་པ་ལ་དགོས་པ་དང་རྒྱུ་མཚན་ཡོད་པའི་ཕྱིར། བྱས་པ་ཆོས་ཅན། སྒྲ་མི་རྟག་པར་བསྒྲུབ་པའི་ཕྱོགས་ཀྱི་ཆོས་སུ་གྲུབ་པ་ཡིན་ཏེ། སྒྲ་མི་རྟག་པར་བསྒྲུབ་པའི་ཤེས་འདོད་ཆོས་ཅན་སྒྲ་དེ་ལ་འགོད་ཚུལ་དང་མཐུན་པར་མངོན་སུམ་མམ་རྗེས་སུ་དཔག་པས་མཐོང་བའི་ཕྱིར་རོ། །
དེ་མཚུངས་ལ་ཡོད་པར་ངེས་པ་འཆད་པ་ནི། ཁྱོད་ཀྱིས་སྒྲ་མི་རྟག་པར་བསྒྲུབ་པའི་རྗེས་ཁྱབ་མཐུན་དཔེའི་སྟེང་དུ་མི་རྟག་པ་ལ་འབྲེལ་ཞིང་ཆོས་ཅན་དེ་དང་ཆོས་ཡོད་དུ་མཐུན་པའི་ཕྱོགས་ཉིད་ལ་ཡོད་པར་ཚད་མས་ངེས་པ་ཕྱོགས་ཆོས་བཞིན་དུ་ཁྱོད་ལ་ཡང་མཚུངས་པའི་ཕྱིར་རོ། ། ཉིད་ཀྱི་སྒྲས་མེད་པ་ལ་མེད་པར་ངེས་པ་བསྟན་ཏོ། ། རྟགས་ཆོས་ཅན་གྱི་ཁྱད་པར་དུ་བྱས་པ་ཡིན་ན་གཞན་དཔེ་ལ་ཡོད་པར་འགལ་ལ། ཁྱད་པར་དུ་མི་བྱེད་ན་ཡང་རྗེས་སུ་དཔག་པར་བྱ་བའི་ཆོས་སུ་རུང་བ་མ་ཡིན་པས་ཕྱོགས་ཀྱི་ཆོས་སུ་གྲུབ་པའི་ཚེ་རྗེས་ཁྱབ་ཏུ་འགལ་ཞིང་རྗེས་འགྲོ་གྲུབ་པའི་ཚེ་ཕྱོགས་ཆོས་སུ་མི་འཐད་དོ་ཞེ་ན། སྒྲས་ཁྱད་པར་དུ་བྱས་པས་སྒྲ་ལས་གཞན་ན་མེད་དགོས་པ་མ་ཡིན་ཏེ། སྒྲས་གཞན་ལྡན་རྣམ་གཅོད་གྱིས་ཁྱད་པར་དུ་བྱས་པ་མ་ཡིན་གྱི་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པའི་ཕྱིར། སྒྲ་ལ་རྣམ་གཅོད་དུ་མ་ཡོད་དམ་ཞེ་ན། རྗོད་བྱེད་ཀྱི་སྒྲ་ཆོས་ཅན། ཁྱོད་ལ་རྣམ་གཅོད་དུ་མ་ཡོད་དེ།
ཁྱོད་ལ་རྗོད་བྱེད་ཀྱི་ཆོས་ཀྱི་ཚིག་ཕྲད་སྦྱོར་ཚུལ་ཐ་དད་པར་བྱེད་པས་ཁྱོད་ལ་རྣམ་གཅོད་གསུམ་གཞག་ཏུ་རུང་བའི་ཕྱིར། ཚིག་ཕྲད་ཀྱི་སྦྱོར་ཚུལ་གྱིས་རྣམ་གཅོད་གསུམ་དུ་ཇི་ལྟར་འགྱུར་ཞེ་ན། ཁྱད་པར་རྟགས་དང་ཚིག་ཕྲད་ལྷན་ཅིག་ཏུ་བརྗོད་པ་སྒྲ་ལ་བྱས་པ་ཡོད་པ་ཁོ་ན་ཞེས་པའི་ཚིག་ཆོས་ཅན། སྒྲ་ལ་བྱས་པ་ནི་མི་ལྡན་སྙམ་པའི་དོགས་པ་གཅོད་ནུས་ཡིན་ཏེ། སྒྲ་ལ་བྱས་པ་མི་ལྡན་པ་རྣམ་པར་གཅོད་པའི་ཚིག་དོན་མཐུན་ཡིན་པའི་ཕྱིར། ཁྱད་པར་ཅན་མཐུན་ཕྱོགས་དང་ཁོ་ན་ལྷན་ཅིག་ཏུ་བརྗོད་པ་རྟགས་ཡང་དག་མཐུན་ཕྱོགས་ཁོ་ན་ལ་ཡོད་ཅེས་པའི་ཚིག་ཆོས་ཅན། རྟགས་ཡང་དག་མི་མཐུན་ཕྱོགས་ཁོ་ན་ལ་ཡོད་སྙམ་པའི་དོགས་པ་གཅོད་ནུས་པ་ཡིན་ཏེ། མཐུན་ཕྱོགས་ལས་གཞན་མི་མཐུན་ཕྱོགས་ལ་རྟགས་ཡང་དག་ལྡན་པ་གཅོད་པའི་ཚིག་དོན་མཐུན་པའི་ཕྱིར། རྒྱུ་ལས་འབྲས་བུ་འབྱུང་བ་ཁོ་ནའོ་ཞེས་བྱ་བ་དང་ཁོ་ན་ལྷན་ཅིག་ཏུ་བརྗོད་པའི་ཚིག་ཆོས་ཅན། རྒྱུ་ལས་འབྲས་བུ་མི་འབྱུང་སྙམ་པའི་དོགས་པ་གཅོད་ནུས་ཏེ།
རྒྱུ་ལས་འབྲས་བུ་འབྱུང་བ་གཏན་མི་ལྡན་པ་དེ་རྣམ་པར་གཅོད་བྱེད་གྱི་ཚིག་དོན་མཐུན་ཡིན་པའི་ཕྱིར། ཉིད་ནི་རྣམ་གཅོད་གསུམ་དུ་གྲངས་ངེས་པར་སྟོན་པའི་སྒྲའོ། ། ཚིག་ཕྲད་མ་སྦྱར་བའི་ཚེ་ཡང་རྣམ་གཅོད་རྟོགས་པ་ཡོད་དམ་ཞེ་ན། བུམ་པར་ཆུ་འོན་ཅིག་ཅེས་པའི་ངག་ཆོས་ཅན། ཁྱོད་ལ་ཚིག་ཕྲད་དེ་དངོས་སུ་སྦྱར་བ་མེད་ཀྱང་ཁྱོད་ལ་བརྟེན་ཏེ་སྨྲ་བ་པོའི་བརྗོད་འདོད་ཀྱི་དབང་ལས་ངེས་གཟུང་དེའི་དོན་རྟོགས་པར་འགྱུར་བ་ཡོད་དེ། རང་གི་བརྗོད་བྱའི་འགལ་ཟླ་རྣམ་པར་གཅོད་པའི་འབྲས་བུ་ཅན་དུ་རང་རྒྱུ་བརྗོད་འདོད་ལས་སྐྱེས་པའི་ངེས་གཟུང་གི་སྙིང་པོ་ཅན་གྱི་ཚིག་ཡིན་པའི་ཕྱིར། ཚིག་ཀུན་ངེས་གཟུང་སྙིང་པོ་ཅན་ཞེས་སོ། ། ཚིག་ཕྲད་སྦྱར་བ་མེད་ཀྱང་ངེས་གཟུང་དོན་རྟོགས་པའི་དཔེ་གཅིག་བསྟན་པ་ནི། དཔེར་ན་ཁོ་ནའི་སྒྲ་སྦྱར་བ་མེད་ཀྱང་རྒྱལ་པོ་སྐྱ་སེང་གི་བུ་ནག་པ་འཕོང་སྐྱེན་མི་སྐྱེན་སྙམ་པའི་དོགས་པ་གཅོད་པའི་ཆེད་དུ་ནག་པ་འཕོང་སྐྱེན་ཞེས་བརྗོད་པའི་ཚིག་ལས་མི་ལྡན་རྣམ་གཅོད་གྱི་དོན་གོ་བ་ལྟ་བུའམ། སྲིད་སྒྲུབ་འཕོང་སྐྱེན་པར་གྲགས་པས་མི་སྐྱེན་པའི་དོགས་པ་མེད་ཀྱང་སྲིད་སྒྲུབ་དང་འདྲ་བའི་འཕོང་སྐྱེན་པ་གཞན་ཡང་ཡོད་དམ་སྙམ་པའི་དོགས་པ་གཅོད་པའི་ཆེད་དུ་གཞན་ལྡན་རྣམ་གཅོད་ཀྱི་ཚིག་བརྗོད་པར་འདོད་པ་ལས་བྱུང་བའི་སྲིད་སྒྲུབ་འཕོང་སྟེ་མདའ་སྐྱེན་པའི་ཚིག་ལས་གཞན་ལྡན་རྣམ་གཅོད་ཀྱི་དོན་གོ་བ་ལྟ་བུའམ།
མཚོ་སྐྱེས་ལ་སྔོན་པོ་སྲིད་དམ་མི་སྲིད་སྙམ་པའི་དོགས་པ་གཅོད་པའི་དོན་དུ་སྔོན་པོར་གྱུར་པའི་མཚོ་སྐྱེས་སྲིད་ཅེས་པ་ལས་མི་སྲིད་རྣམ་གཅོད་ཀྱི་དོན་གོ་བ་བཞིན་ནོ། ། དོན་གསུམ་བཤད་ནས་དཔེ་གསུམ་རིམ་པ་བཞིན་སྦྱོར་བའི་ངེས་པ་ཡོད་པ་མིན་གྱི། ཚིག་ཕྲད་སྦྱར་བ་མེད་ཀྱང་ངེས་གཟུང་གི་དོན་རྟོགས་པ་ཡོད་པ་སྤྱིར་བཀོད་ནས་དཔེ་གསུམ་གདམ་ཀ་ཅན་མཛད་པའི་ཕྱིར་རོ། ། ཞེས་པ་འདི་ནི་ཆོས་ཀྱི་གྲགས་པའི་དགོངས་པའོ། ། འཕོང་སྐྱེན་ཞེས་པའི་ཚིག་གིས་འཕོང་མི་སྐྱེན་པ་གཅོད་ན། གཏོང་ཕོད་པ་སོགས་ཀྱང་གཅད་དགོས་ཏེ། གཉིས་ཀ་རང་གི་བརྗོད་བྱ་ལས་གཞན་ཡིན་པར་ཁྱད་པར་མེད་པའི་ཕྱིར་ཞེ་ན། རྣམ་གཅོད་གསུམ་བསྟན་པའི་སྐབས་དེར་ཡང་ཆོས་ཅན། ནག་པ་འཕོང་སྐྱེན་པ་ཁོ་ནའོ་ཞེས་སོགས་ཀྱི་ངག་གིས་བརྗོད་བྱའི་དོན་རྣམས་ལ་འགལ་ཟླ་གཅོད་པའི་རྟོགས་པ་སྐྱེད་པར་བྱེད་ཀྱི་གཞན་ཡིན་ཙམ་གཅོད་པ་མིན་ཏེ། འཇིག་རྟེན་ན་ཐ་དད་པར་བྱེད་པའི་ཚིག་ཕྲད་ཀྱིས་འགལ་ཟླ་གཅོད་ཀྱི་གཞན་ཙམ་གཅོད་པ་མིན་པ་དེ་ལྟར་གྲགས་པའི་ཕྱིར།
རྟགས་མ་གྲུབ་ན། ནག་པ་འཕོང་སྐྱེན་པ་ཁོ་ནའོ་ཞེས་སོགས་ཀྱི་ངག་ཆོས་ཅན། དེར་ཐལ། གཞན་ཙམ་གཅོད་མི་ནུས་ཀྱི་འགལ་ཟླ་གཅོད་པར་ནུས་པའི་ཕྱིར། དེར་ཐལ། ཁྱོད་ཀྱིས་རང་རྒྱུ་བརྗོད་འདོད་ལ་སྣང་བ་ཉིད་བརྗོད་ཅིང་རང་རྒྱུ་བརྗོད་འདོད་ཀྱང་འགལ་ཟླ་གཅོད་བྱེད་དུ་ཞུགས་པའི་ཕྱིར། ཁྱབ་པ་ཡོད་དེ། རྗོད་བྱེད་ཀྱི་སྒྲ་རྣམས་ནི་རང་རྒྱུ་བརྗོད་འདོད་ཀྱི་རྗེས་སུ་འབྲང་བའི་ཕྱིར། ནག་པ་འཕོང་སྐྱེན་པ་ལྟར་དུ་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པས་ཆོས་ཅན་གྱི་ཆོས་སུ་གྲུབ་ཀྱང་རྗེས་སུ་འགྲོ་མེད་པའི་སྐྱོན་མེད་དོ་ཞེས་སྟོན་པ་ནི། མི་ལྡན་པ་རྣམ་གཅོད་ཀྱིས་ཁྱད་པར་དུ་བྱས་པའི་རྟགས་གོང་དུ་བསྒྲུབས་པ་དེས་ན།
བྱས་པ་ཆོས་ཅན། ཆོས་ཅན་སྒྲའི་ཆོས་ཀྱི་ཁྱད་པར་དུ་གྲུབ་པ་ཡིན་ཏེ། སྒྲའི་མི་ལྡན་རྣམ་གཅོད་ཀྱིས་ཁྱད་པར་བྱས་པ་ཡིན་པའི་ཕྱིར། ཁྱད་པར་ཅན་ཆོས་ཅན། སྒྲ་དེའི་ཁྱད་པར་གྱི་ཆོས་ཡིན་པས་དཔེ་ལ་རྗེས་འགྲོ་མེད་པའི་སྐྱོན་བརྟེན་པ་མ་ཡིན་ཏེ། སྒྲས་མི་ལྡན་རྣམ་གཅོད་ཀྱི་ཁྱད་པར་དུ་བྱས་ཀྱི་གཞན་ལྡན་རྣམ་གཅོད་ཀྱིས་ཁྱད་པར་དུ་བྱས་པ་མ་ཡིན་པའི་ཕྱིར་རོ། ། གཞན་ལྡན་རྣམ་གཅོད་དུ་མི་འཐད་པར་བསྟན་པ་ནི། གཞན་ལྡན་རྣམ་གཅོད་གྱིས་ཁྱད་པར་དུ་བྱས་པར་འདོད་ན། གཅིག་སྒྲ་མི་རྟག་པ་སྒྲུབ་བྱེད་དེར་འགྱུར་ན། གཞན་བུམ་པ་དེ་མི་རྟག་པར་སྒྲུབ་བྱེད་ཉིད་མ་ཡིན་པར་འགྱུར་བར་ཐལ།
སྒྲས་གཞན་དང་ལྡན་པ་རྣམ་པར་གཅོད་པས་ཁྱད་པར་དུ་བྱས་པའི་ཕྱིར། གཞན་ཡང་ཁྱད་པར་དང་ཁྱད་པར་ཅན་དང་འབྲེལ་བའི་ཚིག་ཕྲད་ཀྱང་ཁྱད་པར་མེད་པར་ཐལ། ཁོ་ནའི་སྒྲ་ཁྱད་པར་དང་ཁྱད་པར་ཅན་གང་ལ་སྦྱར་ཡང་སྒྲ་གཞན་ལྡན་རྣམ་གཅོད་ཀྱི་ཚིག་ཏུ་འགྱུར་བའི་ཕྱིར། རྟགས་ཆོས་ཅན་གྱིས་མི་ལྡན་རྣམ་གཅོད་ཀྱིས་ཁྱད་པར་དུ་བྱས་པར་བསྟན་པ་འདིས་ནི་སྒྲུབ་པར་བྱ་བའི་ཆོས་མི་རྟག་པ་ཆོས་ཅན། ཁྱོད་དང་སྒྲ་ལ་ཡང་ཁྱད་པར་དང་ཁྱད་པར་ཅན་གྱི་དངོས་པོས་ངེས་པར་བྱ་བ་ཡིན་ཏེ། ཁྱོད་སྒྲས་མི་ལྡན་པ་རྣམ་གཅོད་ཀྱིས་ཁྱད་པར་དུ་བྱས་པའི་ཕྱིར། དེས་ན། སྒྲས་ཁྱད་པར་དུ་བྱས་པ་ཡོད་ཀྱང་། སྒྲ་ལས་གཞན་ལ་རྗེས་འགྲོ་མེད་པ་མ་ཡིན་ནོ། ། རྗེས་འགྲོ་མེད་པའི་སྐྱོན་མེད་པ་དེ་བཞིན་དུ།
བྱས་པ་ཆོས་ཅན། སྒྲ་ལ་སྤྱི་མི་རྟག་པ་བསྒྲུབ་པར་བྱ་བ་ཡིན་ཡང་། གྲུབ་ཟིན་པ་ལ་སླར་ཡང་སྒྲུབ་པར་བྱེད་པའི་སྐྱོན་ཅན་ཡང་མ་ཡིན་ཏེ། སྒྲ་དེ་དང་མི་རྟག་པ་མི་ལྡན་པ་རྣམ་པར་བཅད་པ་སྔར་ཚད་མས་མ་གྲུབ་པ་གསར་དུ་ངེས་པར་བྱེད་པའི་ཕྱིར། འོ་ན་ཆོས་ཅན་ལ་རྟགས་མེད་པར་འགྱུར་ཏེ་ཆོས་ཅན་དེ་དང་ཆོས་ཡོད་དུ་མཚུངས་པ་ཉིད་ལ་ཞེས་རྟགས་མཐུན་ཕྱོགས་ཁོ་ན་ལ་ངེས་པར་བཟུང་བའི་ཕྱིར་ཞེ་ན། དེ་དང་མཚུངས་པ་ཉིད་ལ་ཡོད་པ་ཞེས་ངེས་གཟུང་ཆོས་ཅན། ཆོས་ཅན་ལ་རྟགས་མེད་པར་བསྟན་པ་མིན་ཏེ། དེ་དང་ཞེས་པའི་སྒྲའི་བསྡུས་པའི་ཆོས་ཅན་ལ་རྟགས་ཡོད་པར་བསྟན་པའི་ཕྱིར། འོ་ན་ངེས་གཟུང་གིས་ཅི་བྱ་ཞེ་ན། དགོས་པ་ཡོད་དེ།
གཞན་མི་མཐུན་ཕྱོགས་ལ་རྟགས་ཡང་དག་ཡོད་པ་དགག་པའི་དོན་ནམ་ཆེད་ཡིན་པའི་ཕྱིར། གཞན་མི་མཐུན་ཕྱོགས་ལ་རྟགས་ཡང་དག་ཡོད་པར་རྣམ་པར་གཅོད་པ་ཡིན་གྱི་ཆོས་ཅན་ལ་རྟགས་གཅོད་པ་མིན་ཏེ། ཆོས་ཅན་དེ་ལ་རྟགས་ཡོད་པར་གྲུབ་པ་དེ་དང་ཞེས་པའི་སྒྲའི་བསྡུ་བས་སྡུད་པའི་མཐུན་ཕྱོགས་ཁོ་ན་ལ་རྟགས་ངེས་པར་གཟུང་བའི་ཚིག་དོན་མཐུན་ཡིན་པའི་ཕྱིར། དཔེར་ན། དང་པོ་ནོར་ལྷ་རང་ལས་བུ་གཉིས་སྐྱེས་གྱུར་ཏེ། ། ན་ར་སྟོབས་བཟང་དང་ནི་སྲེད་མེད་བུ་ཉིད་དོ། ། ཞེས་པའི་ཉིད་ཀྱི་སྒྲས་གཉིས་ལས་མང་བ་གཅོད་ཀྱི་ན་ར་ནི་མི་གཅོད་པ་ལྟ་བུའོ། ། ཕྱོགས་ཆོས་དང་རྗེས་འགྲོའི་ངོ་བོ་ནི་བསྟན་ཟིན་ན། ལྡོག་པའི་ངོ་བོ་གང་ཡིན་ཞེ་ན། བསྒྲུབ་པར་བྱ་བའི་ཆོས་ཅན་དེ་དང་རིགས་མཐུན་པ་ལ་ཡོད་པ་ཚུལ་གཉིས་པ་དང་ལྡན་པའི་གཏན་ཚིགས་བྱས་པ་ཆོས་ཅན།
སྒྲ་མི་རྟག་པར་བསྒྲུབ་པར་བྱ་བའི་ཚུལ་གསུམ་པ་ལྡོག་ཁྱབ་ཡིན་ཏེ། བསྒྲུབ་བྱའི་ཆོས་དང་འབྲེལ་བས་བསྒྲུབ་བྱའི་ཆོས་དེའི་དངོས་པོ་མེད་པ་ལ་མེད་པ་ཉིད་དུ་ངེས་པའི་ཕྱིར། དེ་ཡང་ཚད་མས་ངེས་པ་གཟུང་བར་བྱ་བ་ཡིན་ཏེ། ཐ་མར་སྨོས་པའི་ངེས་པ་ནི་ཕྱོགས་ཆོས་དང་རྗེས་འགྲོའི་ཚུལ་གཉིས་སུ་མ་ཟད་ཚུལ་གསུམ་ཀ་ལ་བལྟ་བའམ་སྦྱར་བར་བྱའོ། ། ཕྱོགས་ཆོས་དང་རྗེས་འགྲོ་ངེས་པའི་ཚུལ་བཤད་ཟིན་ཏོ། ། ལྡོག་པ་ངེས་པའི་ཚུལ་ཇི་ལྟ་བུ་ཞེ་ན། མེ་ལས་དོན་གཞན་དུ་བ་ཆོས་ཅན། མི་མཐུན་དཔེ་ལ་ཡོད་ན་བལྟར་རུང་བའི་ཡུལ་ཅན་རྒྱུ་མེ་མ་དམིགས་པས་ཁྱོད་མེ་མེད་ལས་ལྡོག་པའི་ལྡོག་པ་འགྲུབ་པར་འགྱུར་ཏེ། མཐུན་དཔེའི་སྟེང་དུ་ཁྱོད་མེ་ལས་རབ་ཏུ་སྐྱེ་བར་རྒྱུ་འབྲས་ངེས་བྱེད་ཀྱི་ཚད་མས་གྲུབ་པའི་ཕྱིར། གཞན་མཐུན་ཕྱོགས་ལ་སྣང་རུང་མ་དམིགས་པ་ཙམ་གྱིས་ནི་ལྡོག་པ་འགྲུབ་པ་མ་ཡིན་ནོ། །
རང་བཞིན་བྱས་པ་དག་ཆོས་ཅན། མི་མཐུན་དཔེ་ལ་ཡོད་ན་བལྟར་རུང་བའི་ཡུལ་ཅན་ཁྱབ་པར་བྱེད་པའི་ངོ་བོ་མི་རྟག་པ་མི་དམིགས་པས་ཁྱོད་རྟག་པ་ལས་ལྡོག་པའི་ལྡོག་པར་འགྲུབ་པར་འགྱུར་གྱི། གཞན་སྣང་རུང་མ་དམིགས་པ་ཙམ་གྱིས་ནི་ཁྱོད་ཀྱིས་སྒྲ་མི་རྟག་པར་བསྒྲུབ་པའི་ལྡོག་པ་འགྲུབ་པ་མ་ཡིན་ཏེ། མཐུན་དཔེའི་སྟེང་དུ་ཡོད་པ་མི་རྟག་པ་དེ་ཙམ་དང་རྗེས་སུ་འབྲེལ་བར་གནོད་པ་ཅན་གྱི་ཚད་མས་འགྲུབ་པའི་ཕྱིར་ཞེས་བྱ་བའི་དོན་ཏོ། ། སྣང་རུང་མ་དམིགས་པའི་གཏན་ཚིགས་ལ་ཡང་ཆོས་ཅན། ལྡོག་པ་ངེས་བྱེད་ཡོད་དེ། སྣང་རུང་གི་དངོས་པོ་མེད་པ་ལས་བཟློག་པ་ཡོད་པ་ལ་འཇུག་པའི་མངོན་སུམ་ཉིད་ཁྱོད་ཀྱི་ལྡོག་པ་ངེས་བྱེད་ཡིན་པའི་ཕྱིར་རོ། ། ཤེས་བྱ་ཆོས་ཅན། སྒྲུབ་རྟགས་སུ་མ་ཟད་སྣང་རུང་མ་དམིགས་པ་ལ་ཡང་ལྡོག་པ་ཚད་མའི་སྟོབས་ཀྱིས་ངེས་པ་ཡིན་ཏེ། སྣང་རུང་གི་དངོས་པོ་མེད་པ་ལས་བཟློག་པ་ཡོད་པ་ལ་དམིགས་བྱེད་མངོན་སུམ་འཇུག་དགོས་པའི་ཕྱིར་རོ། །
ལྡོག་པ་རྗེས་འགྲོའི་ཤུགས་ལ་གོ་བ་མ་ཡིན་ནམ་སྟེ། དགོས་པ་ཅིའི་ཕྱིར་ལོགས་སུ་བསྟན་ཅེ་ན། ལྡོག་པ་བསྟན་པའི་དགོས་པ་ལ་ཕྱོགས་སྔ་མ་བརྗོད་པ་ནི། དེ་དང་མཐུན་པ་ཉིད་ལ་ཡོད་པ་ཞེས་བྱ་བས་མི་མཐུན་ཕྱོགས་ལ་ལྡོག་པ་གྲུབ་མོད་ཀྱི་བསྣན་ནས་མེད་པ་ལ་མེད་པ་ཉིད་བརྗོད་པ་ནི། རྗེས་འགྲོའི་ངེས་གཟུང་གིས་ཆོས་ལས་ལྡོག་གཞན་དང་འགལ་བའི་མི་མཐུན་ཕྱོགས་ཁོ་ན་ལ་རྟགས་འགོག་གམ་སྙམ་པའི་དོགས་པ་གཅད་པའི་ཆེད་དང་། མེད་པ་དང་གཞན་པ་དང་འགལ་བའི་མི་མཐུན་ཕྱོགས་གསུམ་ལས་མེད་པའི་མི་མཐུན་ཕྱོགས་ཁོ་ན་ལ་རྟགས་མེད་པ་ཉིད་ལྡོག་པ་ཡིན་གྱི་གཞན་པའི་མི་མཐུན་ཕྱོགས་ལ་མེད་པ་ཡང་མ་ཡིན་ཏེ། གལ་ཏེ་ཡིན་ན་མི་རྟག་པ་ལས་ལྡོག་གཞན་ལ་བྱས་པ་ཞུགས་པས་བྱས་པ་གཏན་ཚིགས་མིན་པར་འགྱུར་བས་སོ། ། འགལ་བའི་མི་མཐུན་ཕྱོགས་ཁོ་ན་ལ་རྟགས་མེད་པ་ཡང་ལྡོག་པ་མ་ཡིན་ཏེ། གལ་ཏེ་ཡིན་ན་གྲང་རེག་ཁོ་ན་ལས་ལྡོག་གི་རེག་བྱ་བཏང་སྙོམས་པ་ལས་མི་ལྡོག་པའི་ཕྱིར་ན་མེས་དྲོ་བ་རྟོགས་པར་མི་འགྱུར་བར་ཐལ་བས་སོ་ཞེས་པའི་དོན་རྣམས་ངེས་པར་བྱ་བའི་ཕྱིར་ཡིན་ནོ་ཞེས་སློབ་དཔོན་དབང་ཕྱུག་སྡེ་ཟེར་རོ། ། ལྡོག་པ་བརྗོད་པའི་དགོས་པ་དེ་ལྟར་དུ་འདོད་པ་དེ་ལ་སྐྱོན་འདི་ལྟ་སྟེ།
རྗེས་འགྲོའི་ངེས་གཟུང་རྟོག་པའི་གང་ཟག་ཆོས་ཅན། ཁྱོད་ཀྱི་རྒྱུད་ལ་རྗེས་འགྲོའི་ངེས་གཟུང་གིས་བསྒྲུབ་བྱའི་ཆོས་ལས་ལྡོག་ཆོས་གཞན་གང་ཡིན་ལ་རྟགས་ཡོད་པ་འགོག་པར་དོགས་པ་ནི་མེད་པར་ཐལ། རྗེས་འགྲོའི་ངེས་གཟུང་གིས་ཁྱོད་ཀྱི་རྒྱུད་ལ་རྟགས་བསྒྲུབ་བྱའི་ཆོས་ཀྱི་ལྡོག་པ་ཁོ་ན་ལ་གྲུབ་པར་བསྟན་ནམ་སྙམ་པའི་དོགས་པ་མི་སྲིད་པ་ཉིད་ཀྱི་ཕྱིར་རོ། ། དེས་ན་དོགས་པ་དེ་གཅད་པའི་དོན་དུ་ལོགས་སུ་སྨོས་པ་མ་ཡིན་ནོ། ། འགལ་བ་ལ་འགོག་པ་ཡང་མ་ཡིན་ནོ་ཞེས་བྱ་བ་ཡང་མི་འཐད་དེ། རྗེས་འགྲོའི་ངེས་གཟུང་ཆོས་ཅན། ཁྱོད་ཀྱིས་འགལ་བའི་མི་མཐུན་ཕྱོགས་ལ་རྟགས་འགོག་པ་ཡང་དེ་ཁོ་ན་ལ་འགོག་པ་མ་ཡིན་པར་ཐལ། འགལ་བའི་མི་མཐུན་ཕྱོགས་དེ་ཁོ་ན་ལ་རྟགས་འགོག་ན་ནི་སྐྱོན་དུ་འགྱུར་བའི་ཕྱིར། སྐྱོན་ཇི་ལྟ་བུ་ཞེ་ན། མེ་ཆོས་ཅན།
ཙནྡན་གྱི་མེ་ལ་དྲོ་བ་རྟོགས་པར་བྱེད་པའི་རྟགས་ཡང་དག་ཏུ་མི་འགྱུར་བར་ཐལ། རྒྱུ་མཚན་གང་གིས་ན་ཙནྡན་གྱི་མེ་ལ་དྲོ་བའི་རེག་བྱ་བསྒྲུབ་པའི་འགལ་བའི་མི་མཐུན་ཕྱོགས་དེ་ཁོ་ན་ལས་ལྡོག་པའི་ཕྱིར། རྟགས་ཁས་བླངས་སོ། ། དེ་དང་མཐུན་པ་ཁོ་ན་ལ་ཡོད་པ་ཞེས་བྱ་བས་ནི་ཆོས་ཅན། རྟགས་མི་མཐུན་ཕྱོགས་ལས་ལྡོག་པར་བསྟན་པ་གང་གིས་འགལ་བ་དེ་ཁོ་ན་ལས་རྟགས་ལྡོག་པའི་ཕྱིར་རམ་རྒྱུ་མཚན་གྱིས་མེས་དྲོ་བ་རྟོགས་པར་མི་འགྱུར་བའི་སྐྱོན་མེད་དེ། འགལ་བ་ཁོ་ན་དེ་དང་མཐུན་པ་མ་ཡིན་པར་ནི་བསྟན་པར་མི་འགྱུར་བའི་ཕྱིར། དེར་ཐལ། འོན་ཀྱང་བསྒྲུབ་བྱའི་ཆོས་ཅན་དེ་དང་ཆོས་ཡོད་དུ་མཐུན་པ་ལས་ལྡོག་པ་གཞན་པ་དང་མེད་པའི་མི་མཐུན་ཕྱོགས་ཀྱང་མི་མཐུན་ཕྱོགས་སུ་ཤུགས་ལ་བསྟན་པའི་ཕྱིར། རྒྱུ་མཚན་དེས་ན། ཚུལ་གསུམ་པ་ལྡོག་ཁྱབ་ནི་ཆོས་ཅན།
རྗེས་འགྲོའི་ངེས་གཟུང་གིས་གཞན་པའི་མི་མཐུན་ཕྱོགས་ལ་རྟགས་འགོག་ན་རྟགས་མི་སྲིད་པར་ཐལ་བ་ལ་སོགས་པའི་སྐྱོན་སྤང་བའི་ཕྱིར་ལོགས་སུ་བརྗོད་མི་དགོས་པར་ཐལ། རྗེས་འགྲོའི་ངེས་གཟུང་འདི་ལ་བསྒྲུབ་བྱའི་ཆོས་ལས་ལྡོག་གཞན་ལ་རྟགས་འགོག་ན་གཏན་ཚིགས་མི་སྲིད་པ་ལ་སོགས་པའི་སྐྱོན་མེད་པའི་ཕྱིར་རོ། ། ལྡོག་པ་ལོགས་སུ་བསྟན་པའི་དགོས་པ་གཞན་གྱི་འདོད་ཚུལ་བཀག་ཟིན་ནས། རང་ལུགས་བསྟན་པ་ནི། ཚུལ་གསུམ་པ་ཆོས་ཅན། ཁྱོད་རྗེས་འགྲོའི་ཤུགས་ལ་གོ་བས་ལོགས་སུ་བསྟན་པ་ལ་དགོས་པ་མེད་པའི་སྐྱོན་མེད་དེ། རྗེས་སུ་འགྲོ་བ་དང་ལྡོག་པ་དག་ལས་ཐམས་ཅད་ཉེ་བར་བསྡུས་པའི་ཁྱབ་པ་ངེས་པ་དང་ལྡན་པའི་ཚུལ་གང་རུང་གཅིག་ཕྱོགས་ཆོས་དང་སྦྱར་བས་ཀྱང་དོན་གྱི་གོ་བས་ཚུལ་གཉིས་པ་རྟོགས་པར་བྱེད་པ་ཡིན་ནོ། ། ཞེས་རྗེས་སུ་འགྲོ་ལྡོག་གི་སྦྱོར་བ་བསྟན་པའི་དོན་དུ་རྗེས་འགྲོ་ལས་ལོགས་སུ་བསྟན་པའི་ཕྱིར། ཁྱབ་པ་གང་རུང་གཅིག་བརྗོད་པས་གཉིས་པ་འཕེན་པ་དེའི་ཕྱིར། མཐུན་སྦྱོར་དང་མི་མཐུན་སྦྱོར་གང་རུང་གཅིག་ཀྱང་སྦྱོར་བར་འགྱུར་བ་ཡིན་ནོ། །
གལ་ཏེ་མཉན་པར་བྱ་བ་ཉིད་ལྡོག་པ་ཅན་ཡིན་ཡང་གོ་བར་བྱེད་པ་མ་ཡིན་པའི་ཕྱིར་ལྡོག་པ་རྟོགས་པས་རྗེས་འགྲོ་རྟོགས་པར་ངེས་པ་མ་ཡིན་ནོ་ཞེ་ན། མཉན་བྱ་ཆོས་ཅན། ཁྱོད་ཀྱིས་སྒྲ་མི་རྟག་པར་བསྒྲུབ་པའི་ལྡོག་ཁྱབ་ཚད་མ་ངེས་ཤིང་རྗེས་ཁྱབ་མེད་པ་མ་ཡིན་པར་ཐལ། ཁྱོད་ཀྱིས་སྒྲ་མི་རྟག་པར་བསྒྲུབ་པའི་ལྡོག་ཁྱབ་ཀྱང་མེད་པའི་ཕྱིར་རོ། ། མེད་པའི་ཚུལ་ནི། རྟག་མི་རྟག་གང་རུང་ལས་ལྡོག་པས་ལྡོག་པ་ངེས་ཤེ་ན། ཐུན་མོང་མ་ཡིན་པའི་མ་ངེས་པའི་གཏན་ཚིགས་སུ་སོང་བ་གཞིར་བཟུང་ནས་མཉན་པར་བྱ་བ་ཉིད་ནི་ཆོས་ཅན། རྟག་མི་རྟག་འགའ་ལས་ཀྱང་ལྡོག་པ་མ་ཡིན་ཏེ། སྒྲ་མི་རྟག་པར་བསྒྲུབ་པའི་བསྒྲུབ་བྱ་ལ་ཐེ་ཚོམ་སྒྲུབ་པར་བྱེད་པའི་ཕྱོགས་ཆོས་ཅན་ཡིན་པའི་ཕྱིར། ཁྱབ་པ་ཡོད་དེ།
ལྡོག་ཁྱབ་ཚད་མས་ངེས་པ་དང་ལྡན་པ་ལ་ནི་ཐེ་ཚོམ་མེད་པའི་ཕྱིར་ཏེ་བྱས་པ་ཉིད་ལས་སྒྲ་མི་རྟག་པར་བསྒྲུབ་པ་བཞིན་ནོ། ། མཉན་བྱ་ཆོས་ཅན། རྟག་པ་ལས་ལྡོག་པས་དེ་ལ་མེད་པར་ངེས་ཀྱང་མི་རྟག་པ་ལས་ལྡོག་མི་ལྡོག་ཐེ་ཚོམ་ཟའོ་ཞེ་ན། རྟག་པ་ལས་ལྡོག་པར་ཚད་མས་ངེས་ན་མི་རྟག་པ་ལ་འཇུག་དགོས་པར་ཐལ། དངོས་པོའི་ཆོས་ཡིན་པའི་ཕྱིར་དང་མི་རྟག་པའི་དངོས་པོ་ཐམས་ཅད་ལས་ལྡོག་པ་ནི་ཕུང་གསུམ་དུ་འགལ་བའི་ཕྱིར། དེས་ན་རྟག་མི་རྟག་གི་ཕྱོགས་གཉིས་ལ་ཡོད་པར་དོགས་པ་ཉིད་ཀྱིས་བསྒྲུབ་བྱ་ལ་ཐེ་ཚོམ་སྐྱེད་བྱེད་ཀྱི་མ་ངེས་པ་ཉིད་དུ་འགྱུར་རོ། ། འོ་ན་ཀུན་ལས་བཏུས་སུ་ལྡོག་པ་དང་ལྡན་པར་བཤད་པ་དང་འགལ་ལོ་ཞེ་ན། མཉན་བྱ་ཆོས་ཅན། འདིར་ལྡོག་པ་རྣལ་མར་མ་གྲུབ་པའི་གཏན་ཚིགས་སུ་བསྟན་ནས་ཀུན་ལས་བཏུས་སུ་མི་མཐུན་ཕྱོགས་ལས་ལྡོག་པ་དང་ལྡན་པར་བཤད་པ་དང་འགལ་མི་དགོས་ཏེ། མི་མཐུན་ཕྱོགས་ལ་རྗེས་སུ་འགྲོ་བ་མ་མཐོང་བ་ཙམ་གྱི་ལྡོག་ལྡན་གྱི་གཏན་ཚིགས་སུ་བཤད་པའི་ཕྱིར།
དེ་ཙམ་གྱིས་ལྡོག་པ་ངེས་སོ་ཞེ་ན། མི་མཐུན་ཕྱོགས་ལ་རྗེས་འགྲོ་མ་མཐོང་བ་ཙམ་གྱི་ལྡོག་པའི་རྣམ་པ་འདི་ལྟ་བུ་ནི་ཆོས་ཅན། རྟགས་ཡིན་ལྡོག་ཁྱབ་མ་ཡིན་པར་ཐལ། བསྒྲུབ་བྱ་གོ་བར་བྱེད་པའི་རྟགས་ཀྱི་ཡན་ལག་གི་ཁྱབ་པ་མ་ཡིན་པའི་ཕྱིར། བསྒྲུབ་བྱ་གོ་བར་བྱེད་པའི་རྟགས་ཀྱི་ལྡོག་པའི་ཁྱབ་པ་གང་ཡིན་པ་དེ་ནི་བསྒྲུབ་པར་བྱ་བ་དང་རིགས་མཐུན་པ་ལ་ཡོད་པའི་གཏན་ཚིགས་ཞེས་སོགས་ཀྱི་སྐབས་སུ་བརྗོད་ཟིན་ཏོ། ། ལྡོག་པའི་ཁྱབ་པ་དེ་ཡང་ཆོས་ཅན། རྗེས་འགྲོ་ཚད་མས་རྟོགས་པ་མེད་པར་བསྟན་པར་མི་ནུས་ཏེ། བསྒྲུབ་བྱའི་ཆོས་དེའི་ངོ་བོ་ལ་བདག་གཅིག་ཏུ་འབྲེལ་བ་དང་། རྒྱུའི་དངོས་པོ་ལ་དེ་བྱུང་དུ་འབྲེལ་བར་མཐོང་བའི་འབྲེལ་བ་ངེས་བྱེད་ཀྱི་ཚད་མ་ཉིད་ཁྱོད་སྒྲུབ་པར་བྱེད་པ་ཡིན་པའི་ཕྱིར་རོ། ། མཉན་བྱ་གཏན་ཚིགས་མིན་པའི་དོན་ནི།
གཏན་ཚིགས་རྣམས་ནི་དཔེའི་སྟེང་དུ་ཁྱབ་འབྲེལ་གྲུབ་ནས་བསྒྲུབ་བྱ་གོ་བར་བྱེད་པ་ཡིན་ན་མཉན་བྱ་ལ་མི་རྟག་པས་ཁྱབ་པ་གྲུབ་པ་ན་བསྒྲུབ་བྱ་གྲུབ་ཟིན་པའི་ཕྱིར་དང་། རྟགས་ཀྱི་ཚུལ་གྲུབ་པའི་དུས་སུ་མ་གྲུབ་པ་དེ་ནི་རྟགས་ཀྱིས་བསྒྲུབ་པར་བྱ་བ་ཡིན་ན་སྒྲའི་མི་རྟག་པ་ཉིད་ནི་མཉན་བྱའི་རྗེས་འགྲོ་གྲུབ་པའི་དུས་ཉིད་དུ་གྲུབ་པས་མཉན་བྱའི་རྟགས་ལ་མི་ལྟོས་པས་སོ། ། འོ་ན་དངོས་པོ་སྒྲ་མི་རྟག་པར་བསྒྲུབ་པ་ལ་ཡང་མཚུངས་སོ་ཞེ་ན། མི་མཚུངས་ཏེ། དངོས་པོ་ལ་མི་རྟག་པས་ཁྱབ་པ་ངེས་པའི་དུས་སུ་སྒྲ་མི་རྟག་པར་ངེས་པ་མིན་པའི་ཕྱིར། མཉན་བྱར་མ་ཟད་ཐུན་མོང་མིན་པ་ཐམས་ཅད་གོ་བྱེད་མིན་ཏེ། ཁྱབ་པ་གྲུབ་པའི་དུས་སུ་བསྒྲུབ་བྱ་གྲུབ་པས་གཏན་ཚིགས་ལ་བྱེད་པ་མེད་པའི་ཕྱིར། འོ་ན་གྲུབ་ཟིན་བསྒྲུབ་པར་འགྱུར་གྱི་ཐེ་ཚོམ་སྐྱེད་བྱེད་དུ་མི་འགྱུར་རོ་ཞེ་ན། ཁྱབ་འབྲེལ་གྲུབ་ན་དེ་ལྟར་བདེན་མོད་ཀྱི། འོན་ཀྱང་ཁྱབ་འབྲེལ་ཚད་མས་གྲུབ་པར་མི་འདོད་པས་སྐྱོན་མེད་དོ། །
དེ་ཉིད་ཀྱི་ཕྱིར་ཀུན་ལས་བཏུས་ལས། གང་དག་ཐུན་མོང་མིན་པ་དང་། ། སྤྱི་དང་འགལ་བ་མི་འཁྲུལ་བའི། ། ཆོས་རྣམས་ཐམས་ཅད་དུ་དེ་ལ། ། ཐེ་ཚོམ་བསྐྱེད་པའི་རྟགས་རྣམས་ཡིན། ། ཞེས་བཤད་དོ། ། ཅིའི་ཕྱིར་འབྲེལ་པ་ངེས་པར་མི་འདོད་ཅེ་ན། ཁྱབ་འབྲེལ་ངེས་པ་ནི་མཐུན་དཔེ་ལ་རག་ལས་པ་ཡིན་ན། འདི་ལ་ཁྱབ་འབྲེལ་གཏན་ལ་འབེབས་པའི་གཞི་མཐུན་དཔེ་མེད་པའི་ཕྱིར་རོ། ། ཅིའི་ཕྱིར་འབྲེལ་པ་ངེས་པ་དཔེ་ལ་རག་ལས་ཤེ་ན།
དཔེ་ནི་ཁྱབ་པ་ངེས་པའི་ལྟོས་གཞི་ཡིན་པའི་ཕྱིར་དང་། ཁྱབ་པ་ལ་ངེས་པར་མཁོ་ཞིང་ཁྱབ་པ་ངེས་པའི་དགོས་པ་ལས་གཞན་ཡང་མེད་པའི་ཕྱིར་རོ། ། ཅིའི་ཕྱིར་ཁྱབ་པ་ལ་ཉེ་བར་མཁོ་བ་ཡིན་ཞེ་ན། བསྒྲུབ་བྱ་གོ་བར་བྱེད་པའི་རྟགས་ཀྱི་ཡན་ལག་ཡིན་ཞིང་ཕྱོགས་ཆོས་ཀྱི་ཡན་ལག་མིན་པའི་ཕྱིར། རྟགས་ཀྱི་ཡན་ལག་ཡིན་པ་ཡང་། གཏན་ཚིགས་མཚན་ཉིད་གསུམ་ཡིན་ཕྱིར། ། དཔེ་ནི་ལོགས་ཤིག་བརྗོད་བྱ་མིན། ། ཞེས་བྱ་བས་ངེས་སོ། ། གངས་རིའི་ཁྲོད་འདིར་མཁས་རློམ་དུ་མ་ཡིས། ། ཅུང་ཟད་ཙམ་ཡང་རྟོགས་པར་མ་གྱུར་པ། །
རྟོགས་པར་དཀའ་བའི་རིགས་པ་སྟོན་པ་ལ། ། བདག་གི་བློ་གྲོས་མིན་པ་གཞན་ཡོད་མིན། ། སྒྲ་གཅིག་གིས་ཚུལ་གཉིས་ཀ་བསྟན་པར་ནུས་པ་འོ་ན་རྟགས་ཚུལ་གཉིས་པར་འགྱུར་རོ་ཞེ་ན། ཚུལ་གཉིས་པར་འགྱུར་བ་མིན་ཏེ། རྗེས་སུ་འགྲོ་བ་དང་ལྡོག་པ་ཚུལ་ཐ་དད་པའི་ཕྱིར། ཐ་དད་པའི་སྒྲུབ་བྱེད་ལ་ལུང་རིགས་གཉིས་ལས། རིགས་པ་ནི་སྒྲུབ་ངག་གཉིས་ཀྱི་དངོས་ཀྱི་བརྗོད་བྱ་ཐ་དད་པའི་ཕྱིར་དང་རྗེས་སུ་འགྲོ་ལྡོག་གཉིས་ཀྱི་བསལ་བྱ་སོ་སོར་ངེས་པའི་ཕྱིར་དང་། དཔེ་སོ་སོ་ལ་གྲུབ་པ་ཁོ་ན་ཡིན་པའི་ཕྱིར་རོ། ། ལུང་ཡང་ཡོད་དེ། རིགས་པའི་ཐིགས་པ་ལས།
རྗེས་སུ་འགྲོ་བ་དང་ལྡོག་པ་གཉིས་ནི་ཕན་ཚུན་རྣམ་པར་གཅོད་པའི་ངོ་བོ་ཁོ་ན་ཡིན་པའི་ཕྱིར་ཞེས་འབྱུང་བས་སོ། ། གང་དག་རྗེས་སུ་འགྲོ་ལྡོག་ངོ་བོ་གཅིག་ཏུ་སྨྲ་བ་རྣམས་ཀྱིས་ནི་འདི་དང་རིགས་པའི་ཐིགས་པ་ལ་འབད་པ་མ་བྱས་པར་ངེས་སོ། ། བདག་གི་བློ་གྲོས་ཉིན་བྱེད་དབང་པོ་ཡིས། ། རིགས་པའི་འོད་ཟེར་མཐའ་ཡས་སྤྲོ་བྱེད་ཀྱང་། ། མང་དུ་མ་གསན་མཚན་མོ་རྒྱུ་བའི་ཚོགས། ། སླར་ཡང་བློ་མིག་ལྡོངས་པར་གྱུར་པ་མཚར། ། རྗེས་སུ་འགྲོ་ལྡོག་དེ་དག་ནི་ཆོས་ཅན། ཁྱོད་སྟོན་བྱེད་ཀྱི་སྦྱོར་བ་བསྡུས་ཏེ་བརྗོད་དུ་རུང་སྟེ། སྒྲུབ་ངག་གང་རུང་གཅིག་གིས་ཀྱང་བསྟན་པར་ནུས་པའི་ཕྱིར། ཚུལ་བསྡུས་ནས་གཅིག་ཏུ་བྱེད་པ་ནི་མིན་ཏེ།
ཚུལ་ཐ་དད་པ་ཁོ་ན་ཡིན་པའི་ཕྱིར། ངག་གཅིག་གིས་ཀྱང་བསྟན་པར་ནུས་པའི་སྒྲུབ་བྱེད་དུ་རིགས་སྒོའི་ལུང་དགོད་པ་ནི། དེ་སྐད་དུ། ཁྱབ་པ་འགའ་ཞིག་རབ་ཏུ་གྲགས་པས། ཤེས་ཟིན་པ་དེ་ལ་གང་རུང་སྨྲས་པ་སྒྲུབ་བྱེད་དུ་བསྟན་པ་ལས་ཡང་ན་མ་གྲགས་ཀྱང་དོན་གྱིས་གོ་བས་སྒྲུབ་ངག་གང་ཡང་རུང་བས་ཁྱབ་པ་གཉིས་ཀ་རབ་ཏུ་བསྟན་པའི་ཕྱིར་གཉིས་ཀ་དངོས་སུ་བརྗོད་མི་དགོས་ཞེས་བཤད་དོ། ། ལྡོག་ཁྱབ་ལས་འཕྲོས་པའི་རྩོད་པ་ནི། གསལ་བྱེད་པ་གཞན་དག་མེད་པ་ལ་མེད་པ་ཉིད་མི་འགྲུབ་སྟེ། དངོས་པོ་མེད་པ་ལ་ནི་ནུས་པ་ཐམས་ཅད་དང་བྲལ་བའི་ཕྱིར། གནས་གཞི་དང་ལ་སོགས་པ་བྱེད་པ་ལ་སོགས་པའི་ནུས་པ་ཐམས་ཅད་མི་འཐད་པའི་ཕྱིར་རང་མཚན་ཁོ་ན་དགག་སྒྲུབ་ཀྱི་གཞིར་འདོད་དོ་ཞེ་ན། སྐྱོན་དུ་མ་ཡོད་པ་ལས་རེ་ཞིག་སྐྱོན་འདི་བརྗོད་དེ།
གསལ་བྱེད་པ་འདི་ནི་ཆོས་ཅན། ཕྱུགས་པས་ཀྱང་ཕྱུགས་ཏེ་བླུན་པར་ཐལ། ཕྱུགས་དག་ཀྱང་གང་མི་རིགས་པར་མཐོང་བ་དེའི་ཚེ་དེ་ལ་མི་སྤྱོད་ན་ཁྱོད་ཀྱིས་དངོས་མེད་དགག་གཞིར་མི་རིགས་པར་མཐོང་བཞིན་དུ་དངོས་མེད་རྟགས་ལྡོག་པའི་གཞིར་ཁས་ལེན་པའི་ཕྱིར་རོ། ། བདག་ཉིད་མི་ཤེས་པའི་བྱ་བ་གཞན་ཅི་ཡོད་དེ་མེད་པར་ཐལ། ཆེན་པོའི་ཆེན་པོ་སློབ་དཔོན་ཕྱོགས་གླང་ལ་སོགས་པ་ལ་སྨོད་པའི་ཕྱིར། གསལ་བྱེད་པ་འདི་ཆོས་ཅན། གསལ་བར་རྒྱལ་པོ་ངན་པའི་ཆོས་ལུགས་དང་འདྲ་བར་རིགས་པ་མེད་པར་དབང་གིས་ཕྱུག་པར་ཐལ། ལྡོག་པའི་དོན་སྟོན་པར་བྱེད་པའི་ཚིག་མེད་པ་ལ་མེད་པ་ཉིད་མི་འཐད་ཅེས་བྱ་བ་ལ་སོགས་པ་དེ་ཉིད་ཀྱིས་མེད་པ་ལ་ཐ་སྙད་མི་འཐད་པར་སྟོན་ཅིང་གཞན་དག་དངོས་པོ་མེད་པ་ལ་ཐ་སྙད་བྱེད་པ་འགོག་པར་བྱེད་པའི་ཕྱིར། དངོས་མེད་ལས་རྟགས་ལྡོག་པ་མེད་ཅེས་སྨྲས་པས་གཞན་གྱིས་དེའི་དོན་རྟོགས་པར་མི་ནུས་པར་ཐལ། བདག་ཉིད་ཀྱིས་དངོས་མེད་ལས་རྟགས་ལྡོག་པ་མེད་ཅེས་པའི་མི་སྨྲ་བའི་ཕྱིར།
སྨྲ་ན་ཡང་དངོས་པོ་མེད་པ་ལ་སྒྲ་འཇུག་པར་ཐལ་བའི་སྐྱོན་འདི་སྤང་བར་མི་ནུས་པར་ཐལ་ལོ། ། གཞན་ཡང་། གཏན་ཚིགས་ཆོས་ཅན། དངོས་པོ་མེད་པ་ལ་སྒྲུབ་པ་ཐོབ་པ་སྟེ་ཡོད་པར་ཐལ། སྣང་རུང་གང་ཞིག དངོས་པོ་མེད་པ་ལ་འགོག་པར་མི་རིགས་པའི་ཕྱིར། ཁྱབ་པ་ཡོད་དེ། ཡོད་པ་དེའི་མཚན་ཉིད་དངོས་པོ་མེད་པ་ལས་ལྡོག་པ་ཉིད་ཡིན་པའི་ཕྱིར་རོ། ། གསལ་བྱེད་པ་ཆོས་ཅན། དངོས་པོ་མེད་པ་ལས་རྟགས་ལྡོག་པ་མེད་དོ་ཞེས་ལྡོག་པའི་ལྡོག་པ་དེ་ཉིད་རེ་ཞིག་ཇི་ལྟར་འདོད་དེ།
འདོད་པར་མི་རིགས་པར་ཐལ། དངོས་པོ་དེ་དགག་སྒྲུབ་ཀྱི་གཞིར་མི་འཐད་པའི་ཕྱིར། རྟགས་ལྡོག་པ་མེད་པ་ལ་རྟགས་སྒྲུབ་པ་སྟེ་ཡོད་པ་ཡིན་པ་དེས་ན། བླུན་པོ་གསལ་བྱེད་པ་ཆོས་ཅན། ཁྱོད་ཀྱི་ཀུན་སྤྱོད་ལ་ལྟོས་ཤིག་སྟེ་ཁྱོད་ཀྱི་རྣམ་བཞག་དེ་མི་འཐད་པར་ཐལ། ཁྱོད་དངོས་པོར་ཡོད་པ་དངོས་མེད་ལ་ཡོད་པ་ཡིན་ལ། དངོས་པོ་མེད་པ་དངོས་མེད་ལ་ཡོད་པ་མིན་ཞེས་བདེན་ཞེན་གྱིས་སྨྲ་བའི་ཕྱིར། གལ་ཏེ་དངོས་མེད་ལས་ལྡོག་པ་མེད་པར་འདོད་ན། གཏན་ཚིགས་ཐམས་ཅད་ཆོས་ཅན། དངོས་མེད་ལ་འཇུག་པར་ཐལ།
དངོས་མེད་དེ་ལས་ལྡོག་མེད་དུ་ཚད་མས་གྲུབ་པའི་ཕྱིར། འཇུག་པ་དེ་ཡང་འདོད་པ་མིན་ན། ཁྱོད་དངོས་མེད་ལས་ལྡོག་པ་ཅི་སྟེ་འགོག་སྟེ་འགོག་པར་མི་རིགས་པར་ཐལ། ཁྱོད་དངོས་མེད་ལ་མི་འཇུག་པའི་ཕྱིར། ཁྱབ་པ་ཡོད་དེ། ཁྱོད་དངོས་མེད་ལ་མི་འཇུག་ན་འདི་ཉིད་དངོས་མེད་ལ་དགག་པ་སྟེ་ལྡོག་པ་ཡིན་པས་སོ། ། གསལ་བྱེད་པ་ཆོས་ཅན། དངོས་མེད་འདི་ལ་མི་སྨྲ་བ་ཐོབ་པ་སྟེ་དགག་རྟགས་ཐ་སྙད་འཇུག་པ་མེད་པར་ཐལ། དགག་པ་དང་སྒྲུབ་པའི་ཐ་སྙད་དེ་ཡང་དངོས་པོ་མེད་པ་ལ་འཇུག་པ་མེད་པའི་ཕྱིར། ཁྱབ་པ་ཡོད་དེ།
སྒྲུབ་པ་དང་དགག་པའི་ཐ་སྙད་མ་གཏོགས་པར་སྒྲ་ལས་བྱུང་བའི་ཐ་སྙད་གཞན་ཡོད་པ་མིན་པས་སོ། ། འགྲོ་བ་འཇིག་རྟེན་འདི་ལ་ཆོས་ཅན། དགག་བྱ་དགག་པའི་དོན་ནི་ཅུང་ཟད་ཀྱང་མེད་པར་འགྱུར་ཏེ། དགག་བྱ་ཡོད་པ་རྣམས་ལ་དགག་བྱ་དགག་ཏུ་མེད། དགག་བྱ་མེད་པ་ལའང་དགག་བྱ་དེ་ནི་དགག་ཏུ་ཡོད་པ་མི་སྲིད་པ་འདི་ཡིས་སོ། ། གལ་ཏེ་ཡུལ་དུས་ལ་ལྟོས་ནས་དགག་བྱ་འགོག་པ་ཡིན་ཏེ། དགུན་ཁ་གངས་ལ་མྱུ་གུ་མི་སྐྱེ་ཞེས་པ་བཞིན་ནོ་ཞེ་ན། ཡོད་པ་ལ་འགོག་གམ་མེད་པ་ལ་འགོག ཡོད་པ་ལ་འགོག་ན། མྱུ་གུ་དེ་ཆོས་ཅན།
ཇི་ལྟར་ཁྱོད་ཡོད་པའི་གཞི་ལ་ཁྱོད་ཡོད་པ་དེ་ལྟར་ནི་མི་འགོག་པར་ཐལ། ཁྱོད་ཡོད་པའི་གཞི་ལ་ཁྱོད་འགོག་མི་ནུས་པའི་ཕྱིར། མེད་པ་ལ་འགོག་ཅེ་ན། ཇི་ལྟར་མྱུ་གུ་དེ་མེད་པ་ཆོས་ཅན། ཁྱོད་ལ་མྱུ་གུ་དེ་ལྟར་ཡང་ནི་འགོག་པར་མི་འགྱུར་བར་ཐལ། ཁྱོད་གཞན་དགག་གཞིར་མི་རུང་བའི་ཕྱིར། རྟགས་ཁས་བླངས་སོ། ། འོ་ན་ཁྱོད་ཀྱི་ཕྱོགས་ལ་དངོས་པོ་མེད་པ་ལ་ཐ་སྙད་ཇི་ལྟར་འཇུག་ཅེ་ན། དངོས་མེད་དགག་སྒྲུབ་ཀྱི་ཐ་སྙད་མི་འཇུག་པར་འདོད་པ་ལ་སྐྱོན་ཡོད་པ་དེའི་ཕྱིར། ། ཆོས་ཀྱི་གྲགས་པའི་ལུགས་འདིར་ནི་ཆོས་ཅན།
དགག་སྒྲུབ་ཀྱི་ཐ་སྙད་ཕྱི་རོལ་གྱི་དངོས་པོ་ལ་དངོས་སུ་བརྟེན་པ་མིན་ཏེ། དངོས་པོ་དང་དངོས་མེད་པའི་སྒྲ་དོན་ལ་བརྟེན་ནས་མི་རྟག་ཅེས་སོགས་སྒྲུབ་པ་དང་རྟག་པ་མ་ཡིན་ཞེས་སོགས་དགག་པའི་ཐ་སྙད་ཐམས་ཅད་འཇུག་པར་འདོད་པ་ཡིན་པའི་ཕྱིར། དགག་སྒྲུབ་ཕྱི་རོལ་ལ་དངོས་སུ་བརྟེན་པ་མེད་ན་རྟོག་པ་ལ་ཇི་ལྟར་ཕྱི་རོལ་ཏུ་སྣང་བར་འགྱུར་ཞེ་ན། དགག་སྒྲུབ་བྱེད་པའི་རྟོག་པ་ཆོས་ཅན། ཕྱི་རོལ་ལ་དགག་སྒྲུབ་དངོས་སུ་བརྟེན་པ་མེད་ཀྱང་ཁྱོད་ལ་དགག་སྒྲུབ་ཀྱི་ཐ་སྙད་ཕྱི་རོལ་ལ་བརྟེན་པ་ལྟར་སྣང་སྟེ། ཕྱི་རོལ་ལ་དགག་སྒྲུབ་དངོས་སུ་བརྟེན་པ་དེ་འདྲ་མེད་ཀྱང་དགག་སྒྲུབ་ཀྱི་རྟེན་ཆོས་ཅན་དེ་ཕྱི་རོལ་གྱི་དགག་སྒྲུབ་ཏུ་རློམས་ནས་ཆོས་ཅན་དེ་དག་དང་ནི་དགག་སྒྲུབ་ཏུ་འབྲེལ་བར་སྣང་བའི་ཕྱིར། དགག་སྒྲུབ་བྱེད་པའི་གཞི་སྒྲ་དོན་དེ་ཡང་ཆོས་ཅན། ཀུན་རྫོབ་ཏུ་ཡོད་ཅེས་ཐ་སྙད་ལ་བརྟེན་པར་འདོད་དེ། རྗོད་བྱེད་ཀྱི་སྒྲ་འཇུག་པའི་སྤྱི་ཡིན་པའི་ཕྱིར། ངོ་བོ་ནི་རྣམ་པ་ལ་ཕྱི་རོལ་ཏུ་བཏགས་པའི་རང་བཞིན་སྒྲོ་བཏགས་ཁོ་ནའོ། །
སྒྲ་དོན་ལ་དགག་སྒྲུབ་བྱེད་པ་དེ་ལྟར་མིན་པར་རང་མཚན་ལ་བྱེད་ན། ཕྱི་རོལ་གྱི་དགག་སྒྲུབ་ཀྱི་ཆོས་རྣམས་རྫས་ཐ་དད་དམ་ཐ་མི་དད་པ་ཡིན། གཉིས་པ་ལྟར་ན། ཕྱི་རོལ་གྱི་དོན་རྣམས་ཆོས་ཅན། ཁྱོད་ལ་ཆོས་མི་རྟག་པ་ལྟ་བུ་གཅིག་སྒྲུབ་པ་ན། ཁྱོད་ལ་བདག་མེད་དུ་གྱུར་པའི་ཤེས་བྱ་ལ་སོགས་པ་ཐམས་ཅད་བསྒྲུབ་པ་དང་ཁྱོད་ལ་རྟག་པ་ལྟ་བུ་གཅིག་འགོག་པ་ན་མ་བྱས་པ་ལ་སོགས་པ་ཡང་བཀག་པར་འགྱུར་བར་ཐལ། ཁྱོད་ཀྱི་དགག་སྒྲུབ་ཀྱི་ཆོས་རྣམས་བདག་ཉིད་ཐ་དད་མེད་པ་གཅིག་པའི་ཕྱིར། རྫས་ཐ་དད་དོ་ཞེ་ན། བུམ་པ་ལ་མི་རྟག་པ་སྒྲུབ་པ་དང་རྟག་པ་བཀག་པ་དག་ཆོས་ཅན། ཆོས་ཅན་གཅིག་ལ་གཞི་མཐུན་དུ་འདུ་བར་མི་འགྱུར་བར་ཐལ།
རྫས་ཐ་དད་པའི་ཕྱིར། ཀ་བ་དང་བུམ་པ་རྫས་གཞན་ཡིན་པ་བཀག་པ་དང་། གཞན་ཀ་བ་དང་བུམ་པ་སྒྲུབ་པ་བཞིན་ནོ། ། འོ་ན་རྟོག་པ་ལ་དགག་སྒྲུབ་ཇི་ལྟར་སྣང་ཞེ་ན། དེ་དག་དང་ནི་འབྲེལ་བར་སྣང་ཞེས་པའི་འཕྲོས་དོན་སྟོན་པ་ལ། དེ་ལ་དགག་སྒྲུབ་ཇི་ལྟར་འབྲེལ་བར་སྣང་བའི་ཚུལ་བཤད་པ་ནི། ལྡོག་པ་སྣ་ཚོགས་པའི་ཆོས་ཀྱི་གཞིར་གྱུར་པའི་ཆོས་ཅན་བུམ་པ་ལྟ་བུ་གཅིག་གི་དབང་དུ་བྱས་ཏེ། བུམ་པ་མི་རྟག་པར་རྟོགས་པའི་རྗེས་དཔག་ཆོས་ཅན། བུམ་པ་ལ་མི་རྟག་པ་ལྟ་བུ་གཅིག་རྟགས་ཀྱིས་བསྒྲུབ་པ་ན་བུམ་པ་ལ་མི་རྟག་པ་དེ་གསར་དུ་བརྟེན་པ་ལྟ་བུར་སྣང་སྟེ་བུམ་པ་མི་རྟག་པར་གསར་དུ་ངེས་པའི་སེལ་འཇུག་ཡིན་པའི་ཕྱིར། གཞན་བུམ་པའི་ལུས་ཅན་ལ་སོགས་པ་རྣམས་བཏང་སྙོམས་ལྟ་བུར་སྣང་སྟེ་དེ་རྣམས་ལ་དགག་སྒྲུབ་ཅི་ཡང་མི་བྱེད་པའི་སེལ་འཇུག་ཡིན་པའི་ཕྱིར།
བུམ་པ་ལ་རྟག་པ་རྟགས་ཀྱིས་འགོག་པ་ན་བུམ་པ་རྟག་པ་དེ་ཡིས་གསར་དུ་དབེན་པ་ལྟ་བུར་སྣང་སྟེ་བུམ་པ་རྟག་པ་དང་བྲལ་བར་ངེས་པའི་སེལ་འཇུག་ཡིན་པའི་ཕྱིར། བུམ་པ་ལ་མ་བྱས་པ་འགོག་པ་ནི་དེ་ལས་གཞན་བྱས་པའི་རྣམ་པ་སྣང་བ་ལྟ་བུ་སྟེ། བྱས་པ་ཡུལ་དུ་བྱས་ནས་མ་བྱས་པ་དང་བྲལ་བར་ངེས་པའི་སེལ་འཇུག་ཡིན་པའི་ཕྱིར། སྒྲུབ་པ་ལ་ནི་འགལ་ཟླ་སྣང་བར་མ་ངེས་པས་འདི་མ་སྨོས་པ་ཡིན་ནོ། ། འདིར་ལྟ་བུའི་སྒྲ་སྨོས་པ་ཆོས་ཅན། དགོས་པ་ཡོད་དེ། དོན་དམ་པར་མི་རྟག་པ་སྔར་མེད་ལྡན་པ་དང་རྟག་པ་གསར་དུ་བྲལ་བ་མེད་ཀྱི་འཁྲུལ་ངོར་སྣང་བ་ཙམ་ཡིན་ཏེ་ཞེས་བསྟན་པའི་ཆེད་ཡིན་པའི་ཕྱིར། དགག་སྒྲུབ་བྱེད་པའི་རྟོག་པ་ཆོས་ཅན། དོན་རང་མཚན་ལ་དངོས་སུ་འཇུག་པ་མ་ཡིན་ཏེ། དོན་ལ་མེད་པ་སྒྲོ་བཏགས་པའི་དོན་ཅན་གྱི་ཐ་སྙད་ཡིན་པའི་ཕྱིར།
སྒྲོ་བཏགས་པའི་རང་བཞིན་ལ་ཇི་ལྟར་ཆོས་དང་ཆོས་ཅན་གྱི་ཐ་སྙད་འཇུག་ཅེ་ན། རྟོག་པའི་བློས་བསྟན་ཅིང་བཀོད་པའི་ཆོས་དང་ཆོས་ཅན་ཐ་དད་པའི་ཐ་སྙད་ཆོས་ཅན། སྒྲོ་བཏགས་པའི་རང་བཞིན་ལ་ཁྱོད་མི་འཇུག་པའི་ངེས་པ་མེད་དེ། ཇི་ལྟར་ཆོས་ཅན་གཅིག་ལ་བརྟེན་ནས་དོན་རྣམས་ཀྱི་ཐ་སྙད་བྱེད་པ་དེ་བཞིན་དུ་ཐ་སྙད་བྱེད་པ་པོས་ཁྱོད་ཀྱི་དེ་ཉིད་མ་བརྟགས་མ་ཕྱེ་བར་བདེན་པའི་སྒྲ་ཡི་དོན་ལ་བརྟེན་ནས་ཁྱོད་ཁས་ལེན་པས་སོ། ། འོ་ན་སྨིག་རྒྱུ་ལ་ཆུ་འཛིན་བཞིན་དུ་ཆོས་དང་ཆོས་ཅན་དུ་སྒྲོ་བཏགས་འདི་ལ་ཡང་བདེན་པའི་ཤེས་པས་གནོད་དོ་ཞེ་ན། ཁྱོད་དོན་ལ་བདེན་པའི་ཤེས་པས་གནོད་པ་མིན་ཏེ། ཐ་དད་པའི་དོན་ཕན་ཚུན་ལྡོག་པའི་རྟེན་ཡོད་པ་ལ་འཇུག་པའི་ཐ་སྙད་དོན་མཐུན་ཡིན་པའི་ཕྱིར། གནོད་བྱེད་མེད་པའི་སྒྲུབ་བྱེད་གཞན་ཡང་བཤད་པ་ནི། འཇིག་རྟེན་ན་རབ་ཏུ་གྲགས་པའི་ཆོས་དང་ཆོས་ཅན་ཐ་དད་པའི་ཐ་སྙད་ཆོས་ཅན། ཁྱོད་ཀྱི་དོན་ལ་ཐ་སྙད་པའི་བདེན་པའི་ཤེས་པས་གནོད་པ་མེད་དེ།
རང་རྒྱུ་ཐོག་མ་མེད་པའི་བག་ཆགས་བརྒྱུད་པ་ལས་བྱུང་བའི་ཐ་སྙད་དོན་མཐུན་ཡིན་པའི་ཕྱིར། ཐ་དད་པའི་དོན་ལ་བརྟེན་པ་ཉིད་བཤད་པ་ནི། ཆུ་འཛིན་པའི་འབྲས་བུ་ཅན་ཆོས་ཅན། ཆུ་མི་འཛིན་པ་ལས་ཐ་དད་པ་ཡིན་ཏེ། ཆུ་འཛིན་པའི་དོན་བྱེད་པ་དེ་ལས་ཏེ་དེའི་ཕྱིར། གྲང་བ་སྐྱོབ་པའི་འབྲས་བུ་མེད་པ་ཆོས་ཅན། གྲང་བ་སྐྱོབ་པ་ལས་ཐ་དད་པ་ཡིན་ཏེ། གྲང་བ་སྐྱོབ་པའི་འབྲས་བུའི་དོན་བྱེད་མི་ནུས་པ་དེ་ལས་ཏེ་དེའི་ཕྱིར། ཆུ་འཛིན་པའི་འབྲས་བུ་ཅན་དང་གྲང་བ་སྐྱོབ་པའི་འབྲས་བུ་དང་མི་ལྡན་པ་ཆོས་ཅན། ལྡོག་པ་སོ་སོར་ཡོད་ཀྱང་རྫས་ཐ་དད་མིན་ཏེ།
དོན་ལྡོག་པ་དང་ལྡན་པའི་ཆོས་ཅན་གཅིག་ལ་གཞི་མཐུན་དུ་འདུ་བའི་ཕྱིར། དོན་ཐ་དད་པའི་རྟེན་ཅན་གྱི་འཕེལ་བ་སྟེ་སྒྲུབ་པ་ལྟ་བུར་བྱེད་པའི་བསླད་པ་དེ་དང་འགྲིབ་པ་ལྟ་བུར་བྱེད་པའི་བསླད་པ་རྟོག་པ་དེ་དག་ཆོས་ཅན། དོན་དམ་པར་དགག་སྒྲུབ་ཀྱི་ཆོས་དེ་དང་ལྡན་པ་མིན་ཡང་འཇུག་ལྡོག་གི་ཡུལ་མཐོང་བར་ངེས་པ་ཉིད་ལ་སྦྱོར་བར་བྱེད་དེ། དེ་དང་ལྡན་པ་མིན་ཡང་མི་བསླུ་བའི་འབྲེལ་པ་འགའ་ལས་དོན་ཐོབ་པར་བྱེད་ནུས་ཀྱི་སེལ་འཇུག་གི་ཐ་སྙད་ཡིན་པའི་ཕྱིར། དགག་སྒྲུབ་བྱེད་པའི་སྒྲ་རྟོག་གི་ཐ་སྙད་དོན་མཐུན་དེ་དག་ཆོས་ཅན། ཐ་སྙད་བྱེད་པ་པོས་བསླད་པའང་ཤེས་པ་མིན་ཏེ། དོན་དམ་པར་དགག་སྒྲུབ་ཀྱི་ཆོས་ཡོད་པ་མིན་ཡང་ཡོད་པ་ལྟར་དུ་སྟོན་པའི་ཐ་སྙད་དུ་མི་བསླུ་བའི་སེལ་འཇུག་ཡིན་པ་དེས་ནའོ། ། ཆོས་སྦྱིན་དགེ་གསུང་སློབ་མ་ཕས་ཀྱི་རྒོལ་བ་ལས། ། རྒྱལ་བའི་དམ་ཆོས་རྔ་སྒྲ་སྙན་པར་གྲགས་པ་ཅན། ། སློབ་དཔོན་ཆོས་མཆོག་གཞུང་གི་དགོངས་པ་ཇི་བཞིན་དུ། །
རིགས་པའི་ཚུལ་དང་འབྲེལ་བའི་ངག་གིས་ལེགས་པར་བཤད། ། གཏན་ཚིགས་ཀྱི་མཚན་ཉིད་ཚུལ་གསུམ་རྒྱ་ཆེར་བསྟན་ཟིན་ཏོ། ། མཚན་ཉིད་དེ་དང་ལྡན་པའི་གཏན་ཚིགས་ཀྱི་རབ་དབྱེ་ལ། མི་དམིགས་པ་དང་། བདག་དང་འབྲས་བུ་ཞེས་བྱ་གསུམ། ། ཁོ་ནའི་སྒྲས་གསུམ་དུ་གྲངས་ངེས་པར་བསྟན་ཏོ། ། འགྲེལ་པ་ནི། རྟགས་ཡང་དག་ནི་ཆོས་ཅན། ཁྱོད་ལ་གསུམ་ཡོད་དེ། ཁྱོད་ལ་མ་དམིགས་པ་དང་རང་བཞིན་དང་འབྲས་བུ་ཡི་གཏན་ཚིགས་དང་གསུམ་གྲུབ་པའི་ཕྱིར།
མ་དམིགས་པའི་གཏན་ཚིགས་ནི་དཔེར་ན། སྣང་རུང་གི་ལྟོ་ལྡིར་བ་མ་དམིགས་པའི་ས་ཕྱོགས་ཀྱི་བྱེ་བྲག་འགའ་ཞིག་ན་ཆོས་ཅན། བུམ་པ་མེད་དེ། ལྟོ་ལྡིར་བ་ཡོད་ན་མངོན་སུམ་དུ་དམིགས་པའི་མཚན་ཉིད་ཀྱིར་འགྱུར་བ་ལས་མ་དམིགས་པའི་ཕྱིར་རོ། ། དེ་ཉིད་བཤད་པ་ནི། གལ་ཏེ་སྣང་རུང་གི་ལྟོ་ལྡིར་བ་ཡོད་ན་དམིགས་པའི་ཡོད་པ་ཅན་དུ་འགྱུར་གྱི་གཞན་ཡོད་བཞིན་དུ་མ་དམིགས་པ་ནི་མིན་ཏེ། སྣང་རུང་གི་ལྟོ་ལྡིར་བ་ཡོད་ན་མངོན་སུམ་གྱིས་དམིགས་དགོས་པའི་ཕྱིར། རང་བཞིན་གྱི་གཏན་ཚིགས་ནི། ཤ་པའི་སྡོང་པོ་ནི་ཆོས་ཅན། ཤིང་ཡིན་ཏེ།
ཤ་པ་ཡིན་པའི་ཕྱིར་རོ། ། ཞེས་པ་ལྟ་བུའོ། ། འབྲས་བུ་ཡི་གཏན་ཚིགས་ནི། ལ་འདི་ན་ཆོས་ཅན། མེ་ཡོད་དེ་དུ་བ་ཡོད་པའི་ཕྱིར་ཞེས་བྱ་བ་ལྟ་བུའོ། ། གཏན་ཚིགས་གསུམ་ཡོད་པ་དེ་ལ་རང་བཞིན་དང་འབྲས་བུའི་གཏན་ཚིགས་གཉིས་ནི་དངོས་པོ་སྟེ་ཡོངས་གཅོད་ཀྱི་ཆ་སྒྲུབ་པར་བྱེད་པ་ཡིན་ལ། གཅིག་སྣང་རུང་མ་དམིགས་པ་ནི་དགག་པའི་གཏན་ཚིགས་སོ། ། བསྒྲུབ་བྱ་ལ་ལྟོས་ནས་གཏན་ཚིགས་འཇོག་པ་ཡིན་ན་བསྒྲུབ་བྱ་ཐ་དད་པས་གཏན་ཚིགས་ཐ་དད་པ་ཡིན་ནོ། ། བསྒྲུབ་བྱ་ལ་ལྟོས་ནས་འཇོག་པ་ཡང་གཏན་ཚིགས་ཐམས་ཅད་ཀྱི་སྐྱོན་དང་ཡོན་ཏན་ནི་རང་རང་གི་བསྒྲུབ་པར་བྱ་བ་ལ་ལྟོས་ནས་བསམ་པར་བྱ་བ་ཡིན་པའི་ཕྱིར་ཞེས་འབྱུང་བས་ངེས་སོ། ། བསྒྲུབ་བྱ་ལ་ལྟོས་ནས་ཇི་ལྟར་ཐ་དད་ཅེ་ན།
བསྒྲུབ་བྱ་སྒྲུབ་པ་དང་དགག་པ་སོ་སོར་ངེས་པས་གཏན་ཚིགས་ཀྱང་སྒྲུབ་རྟགས་དང་དགག་རྟགས་གཉིས་སུ་བཞག་པ་ཡིན་ལ། བསྒྲུབ་པ་ཡང་རང་ལས་ཐ་དད་པ་དང་ཐ་མི་དད་པ་གཉིས་སུ་གནས་པས་འབྲས་བུ་དང་རང་བཞིན་གྱི་གཏན་ཚིགས་གཉིས་སུ་ངེས་པ་ཡིན་ཏེ། དེས་ན་ཡུལ་གསུམ་ལ་བལྟོས་ནས་གཏན་ཚིགས་གསུམ་དུ་བཞག་པར་ཤེས་པར་བྱའོ། ། དགག་རྟགས་ཇི་སྙེད་རང་བཞིན་གྱི། ། གཏན་ཚིགས་དག་ཏུ་སྒྲོ་འདོགས་པའི། ། ལོག་རྟོག་མུན་པ་འཐིབས་པོ་རྣམས། ། རིགས་པའི་སྒྲོན་མེ་འདི་ཡིས་བསལ། ། ཞེས་བྱ་བ་ནི་བར་སྐབས་ཀྱི་ཚིགས་སུ་བཅད་པའོ། ། རྟགས་ཡང་དག་རྣམས་ནི་ཆོས་ཅན། དོན་གྱིས་རང་རང་གི་བསྒྲུབ་བྱའི་ཆོས་ཀྱི་དོན་ལ་འཁྲུལ་པ་མེད་དེ།
རང་རང་གི་བསྒྲུབ་བྱའི་ཆོས་ལ་རང་བཞིན་གྱིས་འབྲེལ་བའི་ཕྱིར་ཞེས་ཤེས་བྱར་བསྟན་ནས། བྱེ་བྲག་ཏུ་བསྟན་པ་ནི། བྱས་པ་དེ་ནི་ཆོས་ཅན། མི་རྟག་པ་ལ་མི་འཁྲུལ་བ་ཡིན་ཏེ། མི་རྟག་པ་དང་ཐ་མི་དད་ཅིང་མི་རྟག་པ་དེའི་བདག་ཉིད་ཡིན་པའི་ཕྱིར། མི་རྟག་པ་དེའི་བདག་ཉིད་ཡིན་ན་བསྒྲུབ་པར་བྱ་བ་དང་སྒྲུབ་པར་བྱེད་པ་ཁྱད་པར་མེད་པར་འགྱུར་རོ་ཞེ་ན། བྱས་པ་ཆོས་ཅན། ཁྱོད་མི་རྟག་པ་དང་བདག་ཉིད་གཅིག་པས་ཁྱོད་ཀྱིས་སྒྲ་མི་རྟག་པར་བསྒྲུབ་པ་ལ་བསྒྲུབ་བྱ་སྒྲུབ་བྱེད་ཐ་དད་མེད་པའི་སྐྱོན་བསྟན་པ་མིན་ཏེ། ཁྱོད་དང་མི་རྟག་པའི་ལྡོག་པའི་ཆོས་ཀྱི་བྱེ་བྲག་རྟོག་པས་ཀུན་ནས་བརྟགས་པས་གེགས་བྱས་ནས་གཞན་སེལ་འཇུག་གི་བློ་གཉིས་ཀྱིས་དུས་གཅིག་ཏུ་མི་ངེས་པའི་ཕྱིར། དེ་ལ་ཕྱོགས་ཀྱི་གླང་པོའི་ལུང་ཚད་མར་དགོད་པ་ནི།
དེ་སྐད་དུ་ཡང་རྗེས་སུ་དཔག་པ་རྟགས་དང་རྗེས་སུ་དཔག་པར་བྱ་བའི་ཆོས་དང་ཆོས་ཅན་གྱི་ཐ་སྙད་འདི་ཐམས་ཅད་ནི་རྟོག་པའི་བློ་ལ་ཡོད་པའི་ཆོས་དང་ཆོས་ཅན་གྱི་བྱེ་བྲག་ཁོ་ནས་ཡིན་ནོ་ཞེས་འཆད་དོ། ། ཤེས་བྱ་ཆོས་ཅན། ཆོས་དང་ཆོས་ཅན་ཉིད་དུ་ཐ་དད་པ་རྟོག་པའི་བློས་ཀུན་བཏགས་པ་ཡིན་གྱི། བྱས་པའི་དོན་ཀྱང་སྒྲོ་བཏགས་འབའ་ཞིག་ཏུ་འགྱུར་བ་ནི་མ་ཡིན་པར་ཐལ། རྟོག་པའི་བློ་ཡིས་ཀུན་བཏགས་པའི་བྱེ་བྲག་རང་དགའ་བ་རྣམས་ནི་དོན་རྟོགས་ཤིང་ཐོབ་བྱེད་གྱི་རྟེན་མིན་པའི་ཕྱིར་རོ། ། གལ་ཏེ་གཞན་སེལ་ཕྱིན་ཅི་ལོག་དེ་དག་གིས་བརྟགས་པ་ཕྱི་རོལ་དང་འབྲེལ་བ་མེད་པའི་ཡུལ་གྱིས་དོན་གོ་བར་འདོད་ན་ནི། བྱས་པ་ཆོས་ཅན། ཁྱོད་ལ་བརྟེན་ནས་དོན་མི་རྟོགས་ཤིང་འཇུག་ཡུལ་གྱི་དོན་མི་ཐོབ་པ་ཁོ་ནར་ཐལ། ཕྱི་རོལ་དང་འབྲེལ་བ་མེད་པའི་སྒྲོ་བརྟགས་འབའ་ཞིག་ཡིན་པའི་ཕྱིར་རོ། ། ངེས་ཤེས་ཀྱི་ངོ་ན་ལྡོག་མཚམས་ཐ་དད་ལས་ལྡོག་པའི་རྒྱུ་ནི།
དངོས་པོ་ཀུན་ཆོས་ཅན། མཐུན་དངོས་རིགས་མཐུན་དང་གཞན་དངོས་རིགས་མི་མཐུན་ལས་ལྡོག་པ་ལ་བརྟེན་པ་ཅན་ཡིན་ཏེ། གང་གི་ཕྱིར་ན་རང་བཞིན་གྱིས་ཕན་ཚུན་མ་འདྲེས་པར་རང་རང་གི་ངོ་བོ་ལ་གནས་པའི་ཕྱིར། དེ་ལྟ་ཡིན་པ་དེའི་ཕྱིར་ལྡོག་མཚམས་ཀྱི་དོན་གང་དང་གང་ལས་དོན་དེ་ལྡོག་པ་རྒྱུ་མཚན་དུ་བྱས་ནས་རིགས་ཐ་དད་དུ་དབྱེ་བ་ཆོས་ཅན། དགོས་པ་ཡོད་པ་ཡིན་ཏེ། རང་གི་མཚན་ཉིད་དེའི་ཁྱད་པར་གྱི་ཆོས་རྟོགས་པར་འཇུག་པ་དག་རབ་ཏུ་བྱེད་པའི་ཕྱིར། དེས་ན་ཁྱད་པར་བྱས་པ་རང་མཚན་པ་གང་ཞིག་ཆོས་ཅན། སྒྲ་རྟོག་གི་ཡུལ་དུ་མི་རྟག་པ་དང་ཐ་དད་དུ་རྣམ་པར་གནས་ཏེ། ཁྱོད་ཀྱི་ལྡོག་ཆ་དངོས་ཡུལ་དུ་བྱེད་པའི་སྒྲ་རྟོག་གི་ཆོས་གང་གིས་གོ་བར་འགྱུར་བའི་ཁྱོད་ཀྱི་ལྡོག་ཆ་དེ་དེ་ལས་གཞན་པའི་སྒྲ་རྟོག་རྣམས་ཀྱིས་དངོས་སུ་གོ་བར་ནུས་པ་མ་ཡིན། མི་རྟག་པའི་ལྡོག་པ་དངོས་ཡུལ་དུ་བྱེད་པའི་སྒྲ་རྟོག་གང་གིས་གོ་བར་འགྱུར་བའི་མི་རྟག་པའི་ལྡོག་ཆ་དེ་དེ་ལས་གཞན་པའི་སྒྲ་རྟོག་རྣམས་ཀྱིས་གོ་བར་ནུས་པ་མ་ཡིན་པའི་ཕྱིར་རོ། །
དགོངས་པ་ནི། སྒྲ་རྟོག་གཅིག་གིས་ཡུལ་དུ་བྱས་པ་ལ་སྒྲ་རྟོག་གཞན་མི་འཇུག་གོ་ཞེས་སྟོན་པ་ཡིན་ནོ། ། གལ་ཏེ་འཇུག་ན་སྐྱོན་ཅི་ཡོད་ཅེ་ན། སྒྲ་རྟོག་རྣམ་གྲངས་པར་འགྱུར་བའི་སྐྱོན་ཡོད་དོ། ། དེ་ཉིད་ཀྱི་ཕྱིར། རྣམ་འགྲེལ་ལས། དེ་དག་སྤྱོད་ཡུལ་ཐ་དད་ཅན། ། གཞན་དུ་དངོས་པོ་གཅིག་པུ་ལ། ། སྒྲ་འམ་བློ་གཅིག་གིས་ཁྱབ་ན། ། ཡུལ་གཞན་མེད་པ་དེ་ཡི་ཕྱིར། །
རྣམ་གྲངས་བ་ནི་ཉིད་དུ་འགྱུར། ། ཞེས་གསུངས་སོ། ། འབྲས་བུའི་གཏན་ཚིགས་ཀྱི་འབྲེལ་བ་བསྟན་པ་ནི། འབྲས་བུ་དུ་བ་ཡང་ཆོས་ཅན། མེ་ལ་རང་བཞིན་གྱིས་འབྲེལ་བ་ཡིན་ཏེ། མེའི་རང་བཞིན་དེ་ལས་བྱུང་བའི་ཕྱིར། འབྲེལ་བའི་སྒོ་ནས་རྟགས་གཉིས་སུ་བསྟན་ནས། དེ་ལ་བརྟེན་པའི་རྗེས་དཔག་ཚད་མར་བསྟན་པ་ལ་དང་པོ་མངོན་སུམ་དང་ཁྱད་མེད་བསྟན་པ་ནི། འབྲས་བུ་དང་རང་བཞིན་གྱི་རྟགས་ལ་བརྟེན་པའི་རྗེས་སུ་དཔག་པར་བྱ་བའི་ཤེས་པ་འདི་གཉིས་ནི་ཆོས་ཅན། རང་གི་གཞལ་བྱའི་དངོས་པོ་དེ་དངོས་སུ་སྣང་བའི་ཚད་མ་མིན་ཏེ།
རང་གི་གཞལ་བྱའི་དངོས་པོ་དེ་ལས་དངོས་སུ་མ་སྐྱེས་པའི་ཕྱིར། འོ་ན་ཚད་མིན་དུ་འགྱུར་རོ་ཞེ་ན། ཚད་མར་བསྟན་པ་ནི། དེ་དངོས་སུ་མི་སྣང་ཡང་ཚད་མ་ཡིན་པར་ཐལ། རང་གི་གཞལ་བྱ་དང་འབྲེལ་བའི་སྒོ་ནས་གསར་དུ་མི་བསླུ་བའི་ཤེས་པ་ཡིན་པའི་ཕྱིར། དཔེར་ན་མངོན་སུམ་བཞིན་ནོ། ། འབྲེལ་བ་ཡིན་ཏེ། རང་གི་གཞལ་བྱའི་དངོས་པོ་དེར་འཁྲུལ་བ་མེད་པ་དག་ཡིན་ཏེ། རང་གི་གཞལ་བྱའི་དངོས་པོ་དེ་ལས་སྐྱེས་པའི་ཕྱིར་རོ། ། ཐུན་མོང་གི་དབྱེ་བ་བཤད་ཟིན་ཏོ། །
གཏན་ཚིགས་གསུམ་པོ་སོ་སོར་བཤད་པ་ལ། དང་པོ་མ་དམིགས་པའི་གཏན་ཚིགས་འཆད་པར་བྱ་སྟེ། དེ་ལ་མ་དམིགས་པ་གོ་བྱེད་དུ་བསྟན་པ་ནི། བུམ་པ་མེད་པར་ངེས་པའི་ཐ་སྙད་ཀྱི་འབྲས་བུ་འཇུག་པ་ཅན་གྱི་ལྟོ་ལྡིར་བ་དམིགས་རུང་མ་དམིགས་པ་ཆོས་ཅན། ལྟོ་ལྡིར་བ་དམིགས་རུང་མ་དམིགས་པའི་ས་ཕྱོགས་སུ་བུམ་པ་མེད་པའི་ཐ་སྙད་བྱ་རུང་བསྒྲུབ་པའི་གཏན་ཚིགས་ཡིན་ཏེ། དེ་སྒྲུབ་ཀྱི་ཕྱོགས་ཆོས་གང་ཞིག བུམ་པ་མེད་པའི་ཐ་སྙད་བྱ་རུང་ལ་མི་འཁྲུལ་བའི་ཁྱབ་པ་རྣལ་མར་ངེས་པས་སོ། ། མི་འཁྲུལ་བ་ཉིད་བསྟན་པ་ནི། སྣང་རུང་མ་དམིགས་པ་ལ་མེད་པའི་ཐ་སྙད་གྲུབ་པའི་གང་ཟག་ལ། མེད་པར་ངེས་པའི་ཐ་སྙད་འཇུག་པའི་འབྲས་བུ་ཅན་གྱི་སྣང་རུང་མི་དམིགས་པ་ནི་ཆོས་ཅན།
མེད་པའི་ཐ་སྙད་དེ་ལ་མི་འཁྲུལ་བ་ཡིན་ཏེ། དཔེའི་སྟེང་དུ་ཐ་སྙད་ཀྱི་ཡུལ་ཁྱོད་ཡོད་པ་ནི་མེད་པའི་ཐ་སྙད་ལ་འཁྲུལ་བར་མེད་པར་གྲུབ་པའི་ཕྱིར། དཔྱོད་པ་བ་སོགས་མི་དམིགས་པའི་རྟགས་ཀྱིས་མེད་པའི་དོན་བསྒྲུབ་པར་འདོད་པ་དགག་པ་ནི། བློ་མི་དམིགས་པའི་རྟགས་ཀྱིས་མེད་པའི་དོན་བསྒྲུབ་པར་བྱ་བ་ཡིན་ན། ལྟོ་ལྡིར་བ་དམིགས་རུང་མ་དམིགས་པའི་ས་ཕྱོགས་ཆོས་ཅན། ལྟོ་ལྡིར་བ་མེད་པའི་སྒྲུབ་བྱེད་ཐུག་པ་མེད་པར་འགྱུར་བར་ཐལ། ལྟོ་ལྡིར་བ་མེད་པ་ཡང་ལྟོ་ལྡིར་བ་དམིགས་པའི་བློ་མེད་པས་བསྒྲུབ་དགོས་ཤིང་ལྟོ་ལྡིར་བ་དམིགས་པའི་བློ་མེད་པ་དེ་ཡང་བློ་མི་དམིགས་པའི་རྟགས་གཞན་གྱིས་བསྒྲུབ་པར་བྱ་དགོས་པས་སོ། ། འདོད་ན་ལྟོ་ལྡིར་བ་མེད་པ་མི་རྟོགས་པར་འགྱུར་ཏེ་འདོད་པ་དེའི་ཕྱིར། ཅི་སྟེ་ཤེས་པས་ཤེས་པ་རིག་པ་བཞིན་དུ་ལྟོ་ལྡིར་བ་དམིགས་པའི་བློ་མེད་པ་ཡང་བློ་མི་དམིགས་པའི་རྟགས་ལ་ལྟོས་པ་མེད་པར་རང་ཉིད་ཀྱིས་འབྲས་བུ་འགྲུབ་པར་འགྱུར་ཞེ་ན་ནི། དཔྱོད་པ་བ་ཆོས་ཅན།
ལྟོ་ལྡིར་བ་མེད་པར་བསྒྲུབ་པ་ལ་བློ་མི་དམིགས་པའི་རྟགས་བཀོད་པ་དོན་མེད་པར་ཐལ། ཤེས་པ་མེད་པ་རང་ཉིད་ཀྱིས་གྲུབ་པ་དེ་བཞིན་དུ་ཡོད་པ་ལྟོ་ལྡིར་བ་མེད་པར་ཡང་ལྟོ་ལྡིར་བ་མེད་པ་རང་ཉིད་ཀྱིས་འགྲུབ་པར་འགྱུར་བས་སོ། ། ལྟོ་ལྡིར་བ་ཡིན་མོད་འོན་ཀྱང་བུམ་པ་ལ་སྦྱོར་བར་བྱ་སྟེ། འཇུག་པ་བདེ་བས་སོ། ། ཅི་སྟེ་གཞན་དག་འཛིན་མངོན་སུམ་དམིགས་པའི་ཤུགས་ཀྱིས་བུམ་འཛིན་མི་དམིགས་པ་འགྲུབ་པའི་ཕྱིར་བུམ་འཛིན་མེད་པ་མངོན་སུམ་གྱིས་གྲུབ་པ་ཡིན་གྱི་བློ་མ་དམིགས་པའི་རྟགས་ཀྱིས་ནི་མིན་ནོ་ཞེ་ན། གཞན་བུམ་པས་དབེན་པའི་ས་ཕྱོགས་ཡོད་པར་མངོན་སུམ་གྱིས་གྲུབ་པས་བུམ་པ་མེད་པ་ཅི་སྟེ་མི་འགྲུབ་སྟེ་འགྲུབ་པར་ཐལ། བུམ་འཛིན་མེད་པ་མངོན་སུམ་གྱིས་གྲུབ་པ་དེ་བཞིན་དུ་བུམ་པ་མེད་པ་ལ་ཡང་མཚུངས་པས་སོ། ། མེད་པའི་དོན་བསྒྲུབ་བྱར་འདོད་པ་བཀག་ཟིན་ཏོ། ། འོ་ན་མེད་པའི་ཐ་སྙད་ཀྱང་མི་རྟོགས་པས་ཐ་སྙད་ཀྱང་མི་འགྲུབ་བོ་ཞེ་ན། སྣང་རུང་མ་དམིགས་པ་ལས་མེད་པ་གཞན་ཡིན་ན་བདེན་ཡང་གང་གི་ཚེ་སྣང་རུང་གི་རྣམ་པ་འདི་ལྟ་བུའི་མི་དམིགས་པ་ཉིད་བུམ་པ་མེད་པའི་ཆོས་ཅན་རྣམས་ཀྱི་མེད་པའི་དོན་ཡིན་པ་དེའི་ཚེ་ནི་འདི་ལྟར་འགྱུར་ཏེ།
བུམ་པ་མེད་པའི་ཐ་སྙད་ཀྱི་ཡུལ་ལྟོ་ལྡིར་བ་དམིགས་རུང་མ་དམིགས་པ་ཆོས་ཅན། ལྟོ་ལྡིར་བ་དམིགས་རུང་མ་དམིགས་པའི་ས་ཕྱོགས་སུ་བུམ་པ་མེད་པའི་ཡུལ་ཅན་ཤེས་པ་དང་སྒྲའི་ཐ་སྙད་དག་རྟོགས་པར་བྱེད་པའམ་སྒྲུབ་པར་བྱེད་པ་ཡིན་ཏེ། དེ་སྒྲུབ་ཀྱི་ཕྱོགས་ཆོས་གང་ཞིག ཁྱོད་ལ་བུམ་པ་མེད་པའི་ཐ་སྙད་ཀྱིས་ཁྱབ་པ་རྣལ་མར་གྲུབ་པས་སོ། ། རྣལ་མར་གྲུབ་པར་ཐལ། བུམ་པ་མེད་པའི་ཐ་སྙད་ཀྱི་ཡུལ་ཁྱོད་རབ་ཏུ་བསྟན་པས་བུམ་པ་མེད་པའི་བརྡ་ལ་འཇུག་པའི་ཕྱིར། དཔེར་ན་ནོག་སོགས་འདུས་པ་ཆུང་ངུ་འདི་ནི་བ་ལང་ཡིན་ཏེ། ལྐོག་ཤལ་ལ་སོགས་པ་འདུས་པའི་བདག་ཉིད་ཡིན་པའི་ཕྱིར་ཞེས་བྱ་བ་ལྟ་བུའོ། ། ལྟོ་ལྡིར་བ་སྣང་རུང་མ་དམིགས་པས་ལྟོ་ལྡིར་བས་དབེན་པའི་ས་ཕྱོགས་ལ་བུམ་པ་མེད་པའི་ཐ་སྙད་བྱ་རུང་བསྒྲུབ་པའི་གཏན་ཚིགས་ཆོས་ཅན། ཁྱོད་ཀྱི་དཔེ་མ་གྲུབ་པར་རྒོལ་བ་ཡང་བསལ་བ་ཡིན་ཏེ།
སྔོན་པོ་སྣང་རུང་མ་དམིགས་པ་ལ་མེད་པའི་ཐ་སྙད་བྱེད་པ་ཐམས་ཅད་ཁྱོད་ཀྱི་མཐུན་དཔེ་དེ་ལྟ་ཡིན་དང་ཡིན་པའི་ཕྱིར་རོ། ། ཡུལ་གྲུབ་ན་ཡུལ་ཅན་ཡང་གྲུབ་པས་ཐ་སྙད་ཀྱང་བསྒྲུབ་ཏུ་མེད་དོ་ཞེ་ན། ཐ་སྙད་ཀྱི་ཡུལ་གྲུབ་ན་ཡུལ་ཅན་ཐ་སྙད་གྲུབ་པས་མ་ཁྱབ་པར་ཐལ། ཐ་སྙད་ཀྱི་ཡུལ་རྟོགས་ཀྱང་ཡུལ་ཅན་ཐ་སྙད་མ་རྟོགས་པ་དག་སྣང་བའི་ཕྱིར་རོ། ། གང་གི་ཚེ་རྣམ་པ་འདི་ལྟ་བུའི་མི་དམིགས་པ་ཉིད་མེད་པ་རྣམས་ཀྱི་མེད་པ་ཡིན་པ་དེའི་ཚེ་ཞེས་བཤད་པ་ལ་རྩོད་པ་བརྗོད་པ་ནི། གལ་ཏེ་བུམ་པའི་དངོས་པོ་ལོག་པ་ནི་བུམ་པའི་དངོས་པོ་མེད་པ་ཡིན་ལ། ལྟོ་ལྡིར་བ་མི་དམིགས་པ་ནི་ལྟོ་ལྡིར་བ་དམིགས་པའི་བློ་ཤེས་པ་ལོག་པ་ཡིན་ན་དེ་ཇི་ལྟར་བུམ་པའི་དངོས་པོ་མེད་པ་ཡིན། བུམ་པ་མེད་དེ། དམིགས་པའི་མཚན་ཉིད་ཀྱིར་གྱུར་པ་མ་དམིགས་པའི་ཕྱིར་ཞེས་བཤད་པ་ལ་འཕྲོས་པའི་རྩོད་པ་ནི། ལྟོ་ལྡིར་བ་དམིགས་པའི་ཤེས་པ་ལྡོག་པས་བུམ་པའི་དངོས་པོ་མེད་པར་ཡང་ཇི་ལྟར་འགྱུར་ཏེ་མི་འགྱུར་བར་ཐལ།
འབྲས་བུ་ལོག་ཀྱང་རྒྱུ་མེད་པར་མི་འགྲུབ་པའི་ཕྱིར་རོ་ཞེ་ན། ཕྱོགས་སྔ་དང་པོའི་ལན་ནི། བུམ་པ་ཆོས་ཅན། ལྟོ་ལྡིར་བ་དམིགས་པ་ནི་བུམ་པ་ཡོད་པ་ཡིན་པར་བརྗོད་དེ། ལྟོ་ལྡིར་བ་སྣང་རུང་གི་བུམ་པ་དེ་འདྲ་བའི་ཡོད་པ་རྣམ་པར་བཞག་པ་ནི། ལྟོ་ལྡིར་བ་དམིགས་པའི་རྒྱུ་མཚན་ཅན་ཡིན་པའི་ཕྱིར། དང་ནི་ཟླས་དབྱེའོ། ། དེས་ན་སྣང་རུང་གི་ལྟོ་ལྡིར་བ་མ་དམིགས་པ་ཡང་སྣང་རུང་གི་བུམ་པའི་དངོས་པོ་མེད་པར་འཐད་པ་ཡིན་ནོ། ། ཕྱོགས་སྔ་ཕྱི་མའི་ལན་ནི། དམིགས་པའི་རྒྱུ་གཞན་ཚང་བ་ན་དམིགས་པར་རུང་བའི་རང་བཞིན་བུམ་པ་ཡོད་པ་ནི་ཆོས་ཅན།
ལྟོ་ལྡིར་བ་དམིགས་པ་ཞེས་བརྗོད་དེ། ལྟོ་ལྡིར་བ་དམིགས་པ་དེ་ལ་མི་འཁྲུལ་བའི་ཕྱིར། དེས་ན་ལྟོ་ལྡིར་བ་དམིགས་པ་ལོག་པས་སྣང་རུང་གི་བུམ་པ་ཡང་མེད་པར་འགྱུར་བས་རྩོད་དུ་མེད་པ་ཡིན་ནོ། ། མི་དམིགས་པ་ནི་དེ་ལ་མི་འཁྲུལ་བ་ཡིན་ཏེ་ཞེས་པ་ལས་འཕྲོས་པའི་རྩོད་པ་ནི། བུམ་པ་དམིགས་པའི་རྒྱུའི་ཚོགས་པ་ཆོས་ཅན། གཏན་ཚིགས་ཀྱི་ངོ་བོ་མི་འཐད་པར་མ་ཟད། བུམ་པ་དམིགས་པའི་ཤེས་པ་ལ་འཁྲུལ་བར་ཡང་འགྱུར་ཏེ། ཁྱོད་ཀྱིས་བུམ་པ་དམིགས་པའི་ཤེས་པ་བསྐྱེད་པར་ནུས་པ་ཡོངས་སུ་འགྱུར་བ་ལ་ལྟོས་པའི་ཕྱིར། དེས་ན་སྣང་རུང་མ་དམིགས་པ་ཡང་མེད་པ་ལ་འཁྲུལ་ལོ་ཞེ་ན། ཤེས་པ་བསྐྱེད་པར་ནུས་པ་ཡོངས་སུ་འགྱུར་བ་ལ་ལྟོས་པའི་གནས་སྐབས་ཆོས་ཅན།
ཁྱོད་ཀྱི་དུས་སུ་དོན་ཡོད་པ་དམིགས་པ་ལ་འཁྲུལ་བས་སྣང་རུང་མ་དམིགས་པ་མེད་པ་ལ་འཁྲུལ་བ་མ་ཡིན་པར་ཐལ། ཁྱོད་ཀྱི་དུས་སུ་ཡོད་པ་ལ་དམིགས་པས་མ་ཁྱབ་ཀྱང་འབྲས་བུ་དག་འཛིན་མངོན་སུམ་སྐྱེས་པའི་དུས་ན་བུམ་པ་ཡོད་ན་དམིགས་དགོས་པ་ལས་མ་དམིགས་པས་མེད་པར་རྟོགས་པའི་ཕྱིར། གཞན་བུམ་པས་དབེན་པའི་ས་ཕྱོགས་ཆོས་ཅན། དག་འཛིན་མངོན་སུམ་སྐྱེས་པའི་དུས་སུ་བུམ་པ་མེད་པར་རྟོགས་པར་ཐལ། དེ་སྐྱེས་པའི་དུས་སུ་ཁྱོད་དམིགས་པ་ན་བུམ་པ་དེ་མི་དམིགས་པར་གྲུབ་པའི་ཕྱིར་རོ། ། ནུས་པ་ཡོངས་འགྱུར་ལ་ལྟོས་པའི་གནས་སྐབས་ཆོས་ཅན། ཁྱོད་ཀྱི་དུས་སུ་དོན་ཡོད་པ་དམིགས་པ་ལ་འཁྲུལ་བས་སྣང་རུང་མ་དམིགས་པ་མེད་པ་ལ་འཁྲུལ་བ་མ་ཡིན་པར་ཐལ། ཁྱོད་ཀྱི་དུས་སུ་དོན་ཡོད་པ་ལ་དམིགས་པས་མ་ཁྱབ་པས་མ་དམིགས་པ་ལས་མེད་པའི་ཐ་སྙད་མི་བྱེད་ཀྱིས་འབྲས་བུ་དག་འཛིན་གྱི་ཤེས་པ་སྐྱེས་པའི་དུས་ན་བུམ་པ་ཡོད་ན་དམིགས་དགོས་པ་ལས་མ་དམིགས་པས་བུམ་པ་མེད་པར་རྟོགས་པའི་ཐ་སྙད་བྱེད་པའི་ཕྱིར། ཡང་ཁྱབ་པ་ལ་རྩོད་པ་ནི། རྣལ་འབྱོར་པ་མཐུ་དང་ལྡན་པས་བུམ་པ་མི་དམིགས་པར་བྱིན་གྱིས་བརླབས་པའི་ཕྱིར་བུམ་པ་ཡོད་ཀྱང་མི་དམིགས་པར་འགྱུར་བས་སྣང་རུང་མ་དམིགས་པ་མེད་པའི་ཐ་སྙད་ལ་འཁྲུལ་ལོ་ཞེ་ན།
རྣལ་འབྱོར་པ་མཐུ་ལྡན་ཆོས་ཅན། བུམ་པ་ཡོད་བཞིན་དུ་མ་དམིགས་པར་བྱིན་གྱིས་བརླབས་པ་མིན་པར་ཐལ། ཁྱོད་ཀྱི་བྱིན་རླབས་ཀྱིས་ཡུལ་བུམ་པ་དང་དབང་པོ་དག་ལས་གང་ཡང་རུང་བ་ཞིག་གམ་གཉིས་ཀ་གཞན་དུ་འགྱུར་བ་མེད་པར་ཁྱོད་ཀྱིས་བུམ་པ་མི་དམིགས་པར་བྱིན་གྱིས་བརླབས་པ་ཉིད་མི་འཐད་པའི་ཕྱིར་རོ། ། གཞན་དུ་བྱས་པར་འགྱུར་མོད་ཅེ་ན། ཁྱོད་ཀྱི་བྱིན་རླབས་ཀྱིས་བུམ་པ་དང་དབང་པོ་དེ་ནུས་མེད་དུ་འདུས་བྱས་ན་ནི་བུམ་ཡོད་མ་དམིགས་པར་འགྱུར་ཏེ། དེ་འདུས་བྱས་ན་ནི་བུམ་པ་དམིགས་བྱེད་ཀྱི་བློ་མེད་པས་སོ། ། འོ་ན་སྣང་རུང་མ་དམིགས་པ་མེད་པ་ལ་འཁྲུལ་ལོ་ཞེ་ན། ཁྱོད་ཀྱིས་བུམ་པ་ཡོད་ཀྱང་མི་དམིགས་པར་བྱིན་གྱིས་བརླབས་པས་སྣང་རུང་མ་དམིགས་པ་མེད་པ་ལ་འཁྲུལ་བ་མ་ཡིན་པར་ཐལ། དེའི་ཚེ་བུམ་པ་ཡོད་ཀྱང་སྣང་རུང་མ་ཡིན་པའི་ཕྱིར། དབང་པོ་འབའ་ཞིག་བྱིན་གྱིས་བརླབས་པའི་ཚེ་བུམ་པ་བལྟར་རུང་ཡང་དབང་པོའི་ཉེས་པས་མ་དམིགས་པའི་ཕྱིར་ཁྱབ་པ་འཁྲུལ་ལོ་ཞེ་ན།
ལན་འདི་ཟུངས་ཤིག དབང་པོ་འབའ་ཞིག་བྱིན་གྱིས་བརླབས་པ་དེའི་ཚེ་ཡང་སྣང་རུང་མ་དམིགས་པ་མེད་པ་ལ་འཁྲུལ་བ་མ་ཡིན་པར་ཐལ། དེའི་ཚེ་ཡང་བྱིན་གྱིས་བརླབས་པའི་རྣམ་པ་དེ་ལྟ་བུའི་དབང་པོས་བསྐྱེད་པའི་ཤེས་པས་གཟུང་བར་བྱ་རུང་བའི་བུམ་པ་མེད་པ་ནི་ཡོད་པ་ཉིད་ཀྱི་ཕྱིར་རོ། ། མཁས་རློམ་གཞན་གྱིས་སྔོན་ཆད་མ་རྙེད་པ། ། བདག་ཉིད་ཆེན་པོའི་རྣམ་བཤད་དགོངས་པ་བཞིན། རྣམ་བཤད་འདི་ལ་བཀོད་པའི་དགེ་བ་ཡིས། ། རྒྱལ་བ་སྲས་བཅས་ཐུགས་དགོངས་རྫོགས་གྱུར་ཅིག ། སྣང་རུང་མ་དམིགས་པ་མེད་པ་ལ་མི་འཁྲུལ་བ་དེའི་ཕྱིར། ཤེས་པ་དང་ཡུལ་ཅན་དུ་འདྲེས་རུང་བའི་བུམ་པ་ཡོད་པ་ཉིད་ཀྱི་དོན་ལྟོ་ལྡིར་བ་དམིགས་པ་ནི་ཆོས་ཅན། བུམ་པ་འདིའི་ཡོད་པ་ཡིན་ཞེས་བརྗོད་དུ་རུང་བ་ཡིན་ཏེ།
བུམ་པ་ཡོད་པའི་རྒྱུ་མཚན་ཡིན་པའི་ཕྱིར་རོ། ། དམིགས་པ་དེ་ལས་བཟློག་པའི་ལྟོ་ལྡིར་བ་སྣང་རུང་མི་དམིགས་པ་ནི་ཆོས་ཅན། བུམ་པ་མེད་པ་ཡིན་ཞེས་བརྗོད་དེ་བུམ་པ་མེད་པའི་རྒྱུ་མཚན་ཡིན་པས་སོ། ། སྣང་རུང་གི་ལྟོ་ལྡིར་བ་མི་དམིགས་པ་དེས་ཀྱང་ཆོས་ཅན་སྣང་རུང་གི་བུམ་པས་དབེན་པའི་ས་ཕྱོགས་སུ་ཡུལ་ཅན་བུམ་པ་མེད་པའི་ཐ་སྙད་བྱ་རུང་སྒྲུབ་པར་བྱེད་དེ། དེ་བསྒྲུབ་ཀྱི་ཚུལ་གསུམ་ཡིན་པས་སོ། ། དོན་ཡོད་པ་དམིགས་པ་ལ་མི་འཁྲུལ་བར་བསྟན་པ་འདིས་ནི་ཆོས་ཅན། ཁྱོད་ལ་དགོས་པ་ཡོད་དེ། ཁྱོད་ཀྱིས་རྒྱུ་འབྲས་བུ་ལ་འཁྲུལ་བས་མ་ངེས་པའི་རྩོད་པ་ཡང་བསལ་བ་ཡིན་པའི་ཕྱིར་རོ། ། རྒྱུ་མེད་པ་ལ་མི་འཁྲུལ་བའི་འབྲས་བུ་མེད་པ་དེ་ལ་ཡང་ཆོས་ཅན། བུམ་པ་མེད་པའི་དོན་རྟགས་ཀྱིས་བསྒྲུབ་མི་དགོས་ཏེ།
དེ་ནི་མངོན་སུམ་གྱི་སྟོབས་ཀྱིས་ངེས་པའི་ཕྱིར་རོ། ། འོ་ན་ཐ་སྙད་ཀྱང་མི་བསྒྲུབ་སྟེ། རྒྱུ་མཚན་ཅན་དུ་གྲུབ་ཟིན་པའི་ཕྱིར་རོ་ཞེ་ན། བུམ་པ་མེད་པའི་ཐ་སྙད་ཆོས་ཅན། གཞི་གཞན་དུ་ལྟོར་ལྡིར་བ་མ་དམིགས་པ་དེའི་རྒྱུ་མཚན་ཅན་ཡིན་པར་གྲུབ་ཀྱང་རྟགས་ཀྱིས་བསྒྲུབ་པ་འཐད་དེ། མེད་པའི་ཐ་སྙད་དེའི་རྒྱུ་ཡོད་པའི་སྒོ་ནས་ཆོས་ཅན་ལ་མི་དམིགས་པའི་རྟགས་ཀྱིས་བསྒྲུབ་པར་བྱ་བ་ཡིན་པའི་ཕྱིར་ཏེ། རྒྱུ་མཚན་ཅན་གཞན་བ་ལང་གི་ཐ་སྙད་བཞིན་ནོ། ། རེ་ཞིག་མི་དམིགས་པ་དེ་ཉིད་ཚད་མས་ཇི་ལྟར་གྲུབ་ཅེ་ན། འདི་ནི་འོག་ཏུ་མངོན་སུམ་ཉིད་ཀྱིས་འགྲུབ་པ་ཡིན། ཞེས་འཆད་པར་འགྱུར་རོ། །
མ་དམིགས་པའི་གཏན་ཚིགས་གོ་བྱེད་དུ་བཤད་ཟིན་ཏོ། ། སྦྱོར་བའི་དབྱེ་བ་བཤད་པ་ནི། མེད་པར་ངེས་པའི་འབྲས་བུ་ཅན། མི་དམིགས་ཞེས་བཤད་པའི་མི་དམིགས་པའི་གཏན་ཚིགས་དེ་ཡང་ཆོས་ཅན། རྣམ་པ་བཞི་ཡོད་དེ། སྦྱོར་བ་ལ་འཇུག་པའི་བྱེ་བྲག་གིས་འགལ་བ་དང་འབྲས་བུ་གྲུབ་པ་གཉིས་དང་རྒྱུ་དང་རང་བཞིན་མི་དམིགས་པ་གཉིས་ཡོད་པས་སོ། །

གཉིས་ནི་དམིགས་པ་རྟགས་སུ་བཀོད་པ་མ་ཡིན་ནམ་ཇི་ལྟར་མི་དམིགས་པ་རྣམ་པ་བཞི་ཡིན་ཞེ་ན། འགལ་བ་དང་འབྲས་བུ་གྲུབ་པ་གཉིས་དམིགས་པ་རྟགས་སུ་བཀོད་པས་མི་དམིགས་པ་བཞིར་བཤད་པ་མི་འཐད་པ་མ་ཡིན་པར་ཐལ། དགག་པའི་གཏན་ཚིགས་གང་ཅི་སྙེད་དེ་ཐམས་ཅད་ནི་སྣང་རུང་མ་དམིགས་པ་ལས་གོ་བྱེད་ཡིན་པས་རང་བཞིན་མ་དམིགས་པར་འདུས་པའི་ཕྱིར། མ་དམིགས་པ་ལས་གོ་བྱེད་ཡིན་པའི་ཚུལ་འདི་ལྟར་དགག་པའི་གཏན་ཚིགས་དེ་ནི་ཆོས་ཅན། རྣམ་པ་གཉིས་ཀྱིས་རང་གི་དགག་བྱའི་ཆོས་འགོག་པར་བྱེད་དེ། རང་གི་དགག་བྱའི་ཆོས་ཀྱི་འགལ་ཟླ་འགའ་ཞིག་སྒྲུབ་པས་སམ་འབྲེལ་ཡུལ་དགག་པས་རང་གི་དགག་བྱའི་ཆོས་འགོག་པས་སོ། ། འགལ་ཟླ་དམིགས་པ་རང་བཞིན་མི་དམིགས་པར་མི་འདུའོ་ཞེ་ན། ལན་ལ་འགལ་ཟླ་བསྒྲུབ་པའི་གཏན་ཚིགས་ནི་འགལ་བ་རྟོགས་པ་ཁོ་ན་ལས་གོ་བྱེད་དུ་འགྱུར་དགོས་པས། དང་པོ་ལྷན་ཅིག་མི་གནས་པའི་འགལ་བ་བཤད་པ་ནི། དཔྱོད་པ་བ་ཁྱོད་ཀྱིས་ཀྱང་སྒྲུབ་པ་རྟགས་སུ་བཀོད་ནས་དགག་བྱའི་ཆོས་མེད་པའི་འགལ་ཟླ་སྒྲུབ་ན་ཡང་། དགག་བྱའི་ཆོས་དང་འགལ་བའམ་མི་འགལ་བ་ཞིག་རྟགས་སུ་བཀོད་ནས་སྒྲུབ་གྲང་ན།
མི་འགལ་བ་གཏན་ཚིགས་སུ་འགོད་ན། སྐྱེས་བུའི་ལུས་ནི་ཆོས་ཅན། སྐྱེས་བུ་ཕ་རོལ་པོ་ལ་ཐམས་ཅད་མཁྱེན་པ་ཡོད་པ་འགོག་པའི་རྟགས་ཡང་དག་མིན་པར་ཐལ། ཐམས་ཅད་མཁྱེན་པ་དང་ལྷན་ཅིག་ཡོད་པར་འགལ་བ་མེད་པའི་ཕྱིར། འགལ་བ་འགོད་ན་དགག་བྱའི་ཆོས་དང་འགལ་བ་རྟགས་སུ་བཀོད་པ་དེ་ལ་ཡང་ཆོས་ཅན། སྣང་བ་མ་དམིགས་པ་མེད་པར་འགལ་ཟླ་སྒྲུབ་པའི་རྟགས་དགག་བྱའི་ཆོས་དང་འགལ་བར་མི་རྟོགས་ཏེ། འདི་ལྟར་གྲང་རེག་རྒྱུ་མ་གཏུགས་པ་ཅན་འབྱུང་བ་ལ་གཞན་ཚ་རེག་སྟོབས་ལྡན་ཡོད་ན་གྲང་རེག་མེད་པའི་ཕྱིར་ཚ་རེག་དང་གྲང་རེག་འགལ་བར་རྟོགས་ལ། འགལ་བར་རྟོགས་པ་དེ་ཡང་སྣང་བ་མི་དམིགས་པ་ཁོ་ན་ལས་འགྲུབ་དགོས་པའི་ཕྱིར་རོ། ། ཕན་ཚུན་སྤངས་འགལ་སྟོན་པ་ནི། སྔོན་པོ་དང་སྔོན་པོ་མིན་པ་དག་ཀྱང་ཆོས་ཅན།
འགལ་བ་ཡིན་ཏེ། ཕན་ཚུན་སྤངས་ཏེ་གནས་པའི་མཚན་ཉིད་ཅན་ཡིན་པའི་ཕྱིར། རྟག་པ་དང་མི་རྟག་པ་ཉིད་བཞིན་ནོ། ། ལྷན་ཅིག་མི་གནས་པའི་འགལ་བ་སྣང་རུང་མི་དམིགས་པ་ལ་ལྟོས་པར་མ་ཟད་ཕན་ཚུན་སྤངས་འགལ་དེ་ལ་ཡང་ཆོས་ཅན། ཆོས་ཅན་སྒྲ་ལ་མི་རྟག་པར་དམིགས་པས་གཞན་རྟག་པ་མི་དམིགས་པར་དོན་གྱིས་གྲུབ་པར་བརྗོད་པ་འཐད་པ་ཡིན་ཏེ། མི་རྟག་པ་དམིགས་པས་རྟག་པ་མི་དམིགས་པ་དེ་ལྟ་མ་ཡིན་ན་རྟག་པ་དམིགས་པ་མ་བཀག་པ་ཅན་དུ་འགྱུར་བས་རྟག་པ་མེད་པ་མི་འགྲུབ་པའི་ཕྱིར་རོ། ། འབྲེལ་ཟླ་མ་དམིགས་པ་མ་དམིགས་པའི་རྟགས་སུ་བསྟན་ནས། འབྲེལ་ཡུལ་མ་དམིགས་པ་མ་དམིགས་པའི་རྟགས་སུ་བསྟན་པ་ནི། དཔྱོད་པ་བ་ཆོས་ཅན། གཅིག་འབྲེལ་ཡུལ་བཀག་པས་ཆོས་ལ་གཞན་འབྲེལ་ཟླ་མེད་པར་སྒྲུབ་པ་ལ་ནི་མི་དམིགས་པ་རྟགས་སུ་གྲུབ་པ་ཉིད་དེ།
རྟགས་སུ་བཀོད་པའི་དགག་པ་ནི་མི་དམིགས་པའི་ངོ་བོ་ཡིན་པའི་ཕྱིར་རོ། ། དེ་ཉིད་དྲི་ལན་གྱི་སྒོ་ནས་གསལ་བར་སྟོན་པ་ནི། དོན་གཞན་དགག་པ་བསྒྲུབ་པར་བྱ་བ་དེ་ལ་ཡང་དགག་བྱའི་ཆོས་ཀྱི་རྒྱུ་དང་འབྲས་བུ་དག་གམ་གཉིས་ཀ་མིན་པ་བཀག་པ་གཏན་ཚིགས་ཡིན་གྲང་ན། དེ་ལ་རྒྱུ་འབྲས་གཉིས་ཀ་མ་ཡིན་པ་བཀག་པ་རྟགས་སུ་བཀོད་པ་ཡིན་ན་ནི། གཞན་དུ་བ་ཆོས་ཅན། མྱུ་གུ་དེ་མེད་པས་ཁྱོད་མེད་པར་མི་རིགས་ཏེ། མྱུ་གུ་ལས་ཐ་དད་མྱུ་གུ་ལ་མ་འབྲེལ་བའི་ཕྱིར། འབྲས་བུ་བཀག་པ་རྟགས་སུ་འགོད་དོ་ཅེ་ན། འདི་ལ་དམིགས་བསལ་སྟོན་པ་ནི། དཔྱོད་པ་བ་ཆོས་ཅན།
འབྲས་བུ་མྱུ་གུ་མ་དམིགས་ཀྱང་རྒྱུ་ས་བོན་མེད་པར་ག་ལ་འགྱུར་ཏེ་མི་འགྱུར་བར་ཐལ། ས་བོན་གྱིས་འབྲས་བུ་མྱུ་གུ་བསྐྱེད་པ་ལ་གེགས་སྲིད་པས་རྒྱུ་ས་བོན་ནི་གདོན་མི་ཟ་བར་འབྲས་བུ་མྱུ་གུ་དེ་དང་ལྡན་པ་མིན་པའི་ཕྱིར། གེགས་སྲིད་པ་མ་གྲུབ་ཅེ་ན། རྒྱུ་ས་བོན་ཙམ་གྱིས་མྱུ་གུ་བསྐྱེད་པ་ལ་གེགས་སྲིད་པར་ཐལ། མྱུ་གུ་དངོས་སུ་བསྐྱེད་པར་ནུས་པ་མྱུ་གུའི་དངོས་རྒྱུ་ཡིན་གྱི་མི་ནུས་པ་ནི་མ་ཡིན་པའི་ཕྱིར། འདི་ལའང་ས་བོན་བྱ་རིགས་ཀྱིས་ཟོས་པ་ལ་སོགས་པས་མ་ངེས་སོ་ཞེ་ན། མྱུ་གུའི་རྒྱུ་ཚོགས་ཐ་མ་ཆོས་ཅན། ཁྱོད་ཀྱིས་མྱུ་གུ་བསྐྱེད་པའི་གནས་སྐབས་ན་འགལ་རྐྱེན་གྱིས་གེགས་བྱར་ཡང་མི་ནུས་ཏེ། མྱུ་གུ་དངོས་སུ་བསྐྱེད་པར་ནུས་པ་ཡིན་པའི་ཕྱིར། དེར་ཐལ།
ནུས་པ་ཆེས་ཆེར་ཡོངས་སུ་འགྱུར་བ་ལ་ལྟོས་པ་མེད་པར་དེ་མ་ཐག་ཁོ་ནར་མྱུ་གུ་བསྐྱེད་པའི་ཕྱིར་ཏེ། མྱུ་གུའི་རྒྱུ་ནུས་པ་ཐོགས་མེད་ཀྱི་སྐད་ཅིག་ཡིན་པས་སོ། ། ཁྱབ་པ་ཡོད་དེ། གེགས་ནི་སྔ་ཕྱིའི་ཆ་ཤས་དང་བཅས་པ་ལ་འཇུག་པ་ལས་ནུས་པ་ཐོགས་མེད་ཀྱི་སྐད་ཅིག་མ་ལ་སྔ་ཕྱིའི་ཆ་ཤས་མེད་པའི་ཕྱིར་རོ། ། གཞན་ཡང་ཁྱོད་ཀྱིས་མྱུ་གུ་བསྐྱེད་པ་ལ་གེགས་མེད་པར་ཐལ། ཁྱོད་ཀྱིས་འབྲས་བུ་མྱུ་གུ་བསྐྱེད་པ་ལ་མི་མཐུན་པའི་ཁྱད་པར་སྐྱེད་པ་མེད་པའི་ཕྱིར། ཁྱབ་པ་ཡོད་དེ། འབྲས་བུ་སྐྱེ་བ་དང་མི་མཐུན་པ་བསྐྱེད་པ་ནི་གེགས་ཀྱི་མཚན་ཉིད་ཡིན་པའི་ཕྱིར་རོ། ། མི་མཐུན་པའི་ཁྱད་པར་སྐྱེད་པ་ལ་གེགས་སུ་བརྗོད་པ་དེ་ལྟར་མ་ཡིན་པར་དངོས་མེད་ལ་འདོད་ན། མྱུ་གུ་སྐྱེ་བའི་གེགས་ནི་ཆོས་ཅན།
མྱུ་གུའི་རྒྱུ་ཚོགས་ཐ་མས་མྱུ་གུ་སྐྱེད་པའི་གེགས་བྱེད་མ་ཡིན་པར་ཐལ། མྱུ་གུའི་རྒྱུ་ཚོགས་ཐ་མས་མྱུ་གུ་སྐྱེད་པ་ལ་ཁྱད་པར་ཅུང་ཟད་ཀྱང་མི་བྱེད་པའི་ཕྱིར། དངོས་འབྲས་བཀག་པ་རྟགས་སུ་བཀོད་པ་ནི་གོ་བྱེད་དུ་འགྱུར་རོ་ཞེས་བསྟན་པ་ནི། འབྲས་བུ་དངོས་སུ་སྐྱེད་བྱེད་དེ་འདྲ་བའི་རྒྱུ་ནི་འབྲས་བུ་མེད་པ་ལས་མེད་པར་རྟོགས་པར་འགྱུར་བ་ཉིད་དེ། དཔེར་ན་དུ་བ་ཚད་མས་མ་དམིགས་པའི་དངོས་གཞི་དང་ལྡན་པའི་དང་རྭ་འདི་ནི་ཆོས་ཅན། དུ་བའི་རྒྱུ་ནུས་པ་ཐོགས་པ་མེད་པ་དག་མེད་དེ། དུ་བ་མེད་པའི་ཕྱིར་ཞེས་བྱ་བ་ལྟ་བུའོ། ། ཆོས་ཀྱི་གྲགས་པ་ཆོས་ཅན། འབྲས་བུ་དུ་བ་དེ་མི་དམིགས་པས་ཆོས་ཅན་ལ་དུ་བའི་དངོས་རྒྱུ་མེད་པར་བསྒྲུབ་པའི་རྟགས་ནི་རང་བཞིན་མི་དམིགས་པར་བཤད་པ་ལ་རྒྱུ་མཚན་ཡོད་དེ། འབྲས་བུ་དུ་བ་དེ་ནི་དུ་བའི་དངོས་རྒྱུ་ལ་ཁྱབ་པ་དང་ལྡོག་པ་སྟེ་ཁྱབ་ཆེས་པ་མེད་པའི་ཕྱིར་དུ་བའི་དངོས་རྒྱུ་དེའི་རང་གི་ངོ་བོ་དེ་དང་ཁྱད་པར་མེད་པས་སོ། །
དེ་རང་བཞིན་མ་དམིགས་པར་འདུས་པ་དེ་བཞིན་དུ་འབྲས་བུ་དེ་དང་འགལ་བ་དམིགས་པར་ཡང་འདུས་སོ། ། དཔེར་བརྗོད་ན་ནི། མེ་ཆེན་པོས་ཁྱབ་པར་ནོན་པའི་དབུས་ཀྱི་ས་ཕྱོགས་འདི་ན་ཆོས་ཅན། གྲང་བའི་རྒྱུ་ནུས་པ་ཐོགས་པ་མེད་པ་དག་མེད་དེ། མེ་སྟོབས་ཆེན་ཡོད་པའི་ཕྱིར་ཞེས་བྱ་བ་ལྟ་བུའོ། ། འབྲས་བུ་ཙམ་བཀག་པ་གོ་བྱེད་མིན་པར་བཤད་པ་ནི། རྒྱུའི་རྫས་སྤྱི་ལ་བསམས་ནས་འབྲས་བུ་མི་དམིགས་པ་གོ་བྱེད་མིན་པར་བརྗོད་དེ། དཔེར་ན་ས་ཕྱོགས་འདི་ན་ཆོས་ཅན། མེ་མེད་དེ། དུ་བ་མེད་པའི་ཕྱིར་རོ་ཞེས་བྱ་བ་ལྟ་བུའོ། །
རྒྱུ་བཀག་པ་གཏན་ཚིགས་སུ་བཀོད་ན་གོ་བྱེད་དུ་འགྱུར་རོ་ཞེས་བསྟན་པ་ནི། དུ་བའི་རྒྱུ་མེ་མི་དམིགས་པ་ནི་ཆོས་ཅན། རྒྱ་མཚོ་ལ་དུ་བའི་དངོས་པོ་མེད་པ་གོ་བར་བྱེད་པའི་རྟགས་ཡང་དག་ཡིན་ཏེ། དེ་ལྟར་བསྒྲུབ་པའི་ཚུལ་གསུམ་ཡིན་པས་སོ། ། རང་བཞིན་མི་དམིགས་པ་ནི་རང་ཉིད་མེད་པ་ཁོ་ན་ཡིན་པས་མེད་པའི་དོན་སྒྲུབ་པ་མིན་ཏེ། དེ་ལ་ནི་ཡུལ་ཅན་ཤེས་པ་དང་བརྗོད་པའི་ཐ་སྙད་སྒྲུབ་པ་འབའ་ཞིག་ཏུ་ཟད་དོ། ། དུ་བའི་དངོས་རྒྱུ་དེའི་ངོ་བོ་ལ་ཁྱབ་པའི་འབྲས་བུ་དུ་བ་མེད་པ་ནི་ཆོས་ཅན། དུ་བ་ཚད་མས་མ་དམིགས་པའི་ས་ཕྱོགས་ལ་དུ་བའི་དངོས་པོ་མེད་པའི་ཐ་སྙད་བྱ་རུང་བསྒྲུབ་པའི་གཏན་ཚིགས་ཡིན་པར་མ་ཟད་དུ་བ་མེད་པར་བསྒྲུབ་པའི་དོན་སྒྲུབ་ཀྱི་གཏན་ཚིགས་ཀྱང་ཡིན་ཞེས་བརྗོད་དེ། དེ་སྒྲུབ་ཀྱི་ཚུལ་གསུམ་གང་ཞིག ཁྱོད་ངེས་པའི་ཚད་མས་དུ་བ་མེད་པའི་དོན་མི་ངེས་པའི་ཕྱིར་ཞེས་ལོ་ཙཱ་བ་གསུངས།
རྟགས་བཀོད་པ་པོ་གང་གི་ཚེ་ཁྱབ་པར་བྱེད་པའི་ཆོས་ཤིང་མི་དམིགས་པས་ཁྱབ་པར་བྱ་བ་ཤ་པ་མེད་པར་སྨྲ་བ་དེའི་ཚེ་ཡང་ཤིང་མེད་པ་ཆོས་ཅན། ཤིང་ཚད་མས་མ་དམིགས་པའི་བྲག་རྫོང་དུ་ཤ་བ་མེད་པའི་ཐ་སྙད་བྱ་རུང་བསྒྲུབ་པའི་གཏན་ཚིགས་ཡིན་པར་མ་ཟད། ཤ་པའི་དངོས་པོ་མེད་པར་བསྒྲུབ་པའི་གཏན་ཚིགས་ཀྱང་ཡིན་པ་ཉིད་དོ། ། རྒྱུ་མཚན་དེས་ན། ཤེས་བྱ་ཆོས་ཅན། དགག་པའི་གཏན་ཚིགས་གང་ཇི་སྙེད་པ་ཐམས་ཅད་སྣང་རུང་མ་དམིགས་པ་ལས་གོ་བྱེད་ཡིན་ཏེ། གོང་དུ་བཤད་པ་དེ་ལྟར་འགལ་ཟླ་སྒྲུབ་པ་དང་འབྲེལ་ཡུལ་བཀག་པའི་སྒོ་ནས་དགག་བྱའི་ཆོས་འགའ་ཞིག་འགོག་པ་ལ་ནི་གོ་བར་བྱེད་པ་ཐམས་ཅད་མི་དམིགས་པའི་རང་བཞིན་ཡིན་གྱི། དགག་པའི་གཏན་ཚིགས་གཞན་ནི་མ་ཡིན་པའི་ཕྱིར། དགག་པའི་གཏན་ཚིགས་ཐམས་ཅད་མ་དམིགས་པའི་གཏན་ཚིགས་སུ་འཐད་པར་བསྟན་ནས། འཇུག་པའི་བྱེ་བྲག་གིས་རྣམ་པ་བཞི་ཞེས་པའི་དོན་གསལ་བར་སྟོན་པ་ནི།
དགག་པའི་ཡུལ་ཅན་གྱི་མི་དམིགས་པའི་གཏན་ཚིགས་དེ་ནི་ཆོས་ཅན། སྦྱོར་བའི་བྱེ་བྲག་གིས་རྣམ་པ་བཞིར་འགྱུར་ཏེ། སྦྱོར་བའི་བྱེ་བྲག་གིས་ཁྱོད་ལ་རང་བཞིན་འགལ་དམིགས། འགལ་འབྲས་དམིགས་པ། རྒྱུ་དང་རང་བཞིན་མ་དམིགས་རྣམས་སུ་ཡོད་པའི་ཕྱིར། བཞི་པོ་སོ་སོར་དཔེར་བརྗོད་པ་ལ། འགལ་བ་གྲུབ་ནི། དཔེར་ན་མེ་ཆེན་པོས་ཁྱབ་པར་ནོན་པའི་མདུན་གྱི་ས་ཕྱོགས་འདི་ན་ཆོས་ཅན། གྲང་བའི་རེག་པ་མེད་དེ། མེ་སྟོབས་ཆེན་ཡོད་པའི་ཕྱིར་རོ་ཞེས་བྱ་བ་ལྟ་བུའོ། །
རང་བཞིན་འགལ་དམིགས་མ་དམིགས་པའི་རྟགས་སུ་བསྟན་པ་འདིས་ནི་ཁྱབ་པར་བྱེད་པ་འགལ་བ་གྲུབ་པ་ཡང་མ་དམིགས་པའི་རྟགས་སུ་བཤད་པར་རིག་པར་བྱ་སྟེ། དེའི་དཔེར་བརྗོད་ན། མེ་ཆེན་པོས་ཁྱབ་པར་ནོན་པའི་དབུས་ཀྱི་ས་ཕྱོགས་འདི་ན་ཆོས་ཅན། བ་མོའི་རེག་པ་མེད་དེ། མེ་ཆེན་པོ་ཡོད་པའི་ཕྱིར་ཞེས་བྱ་བ་ལྟ་བུའོ། ། འགལ་བའི་འབྲས་བུ་གྲུབ་པ་ནི། དཔེར་ན་དུ་དྲག་འཕྱུར་བས་ཁྱབ་པར་ནོན་པའི་དབུས་ཀྱི་ས་ཕྱོགས་འདི་ན་ཆོས་ཅན། གྲང་བའི་རེག་པ་མེད་དེ། དུ་བ་དྲག་འཕྱུར་བ་ཡོད་པའི་ཕྱིར་རོ་ཞེས་བྱ་བ་ལྟ་བུའོ། ། རྒྱུ་མ་གྲུབ་པ་ནི།
དཔེར་ན། སྐྱ་རྫས་དང་ལྡན་པའི་རྒྱ་མཚོ་འདི་ན་ཆོས་ཅན། དུ་བ་མེད་དེ། མེ་མེད་པའི་ཕྱིར་རོ་ཞེས་པ་ལྟ་བུའོ། ། རང་བཞིན་མ་གྲུབ་པ་ནི། དཔེར་ན། དུ་བ་ཚད་མས་མ་དམིགས་པའི་ས་ཕྱོགས་འདི་ན་ཆོས་ཅན། དུ་བ་མེད་དེ། དུ་བ་ཡོད་ན་དམིགས་པའི་རིག་བྱར་གྱུར་པ་ལས་མ་དམིགས་པའི་ཕྱིར་རོ་ཞེས་བྱ་བ་ལྟ་བུའོ། ། འདི་མ་དམིགས་པའི་རྟགས་སུ་བསྟན་པ་འདིས་ནི་ཁྱབ་པར་བྱེད་པའི་རང་བཞིན་མ་གྲུབ་པ་ཡང་མ་དམིགས་པའི་རྟགས་སུ་བཤད་པ་ཡིན་ཏེ།
འདིར་དཔེར་བརྗོད་ན། ཤིང་ཚད་མས་མ་དམིགས་པའི་ས་ཕྱོགས་འདི་ན་ཆོས་ཅན། ཤིང་ཤ་པ་མེད་དེ། ཤིང་མེད་པའི་ཕྱིར་རོ་ཞེས་བྱ་བ་ལྟ་བུའོ། ། འབྲས་བུ་དུ་བ་ལ་སོགས་པ་ལྐོག་གྱུར་འགོག་པ་ནི་སྔར་བཤད་པའི་རིགས་པས་མ་དམིགས་པ་ཡིན་ཡང་སྣང་བ་མི་དམིགས་པ་མ་ཡིན་ནོ་ཞེས་དོགས་པ་ལ་འགལ་བ་གྲུབ་པ་ལ་སོགས་པ་གསུམ་པོ་སྣང་བ་མི་དམིགས་པར་བསྡུ་བར་བཤད་པ་ནི། མེད་པའི་དོན་དང་ཐ་སྙད་བསྒྲུབ་པའི་མི་དམིགས་པའི་གཏན་ཚིགས་གསུམ་པོ་འདི་ཐམས་ཅད་ལ་ཡང་འདི་ལྟར་འགྱུར་ཏེ། རྒྱུ་མེ་དེ་དག་དམིགས་པའི་རྒྱུ་གཞན་ཉེ་བར་མ་གྲུབ་པ་མེ་མེད་ཆོས་ཅན། དུ་བ་ཡོད་ན་བལྟར་རུང་བའི་བདག་ཉིད་ཁོ་ནའི་གཏན་ཚིགས་ཡིན་པར་རིག་པར་བྱ་སྟེ། རྒྱུ་མ་དམིགས་པའི་གཏན་ཚིགས་གང་ཞིག དུ་བ་བལྟར་རུང་བ་ལས་གཞན་པ་བལྟར་མི་རུང་བ་དག་ཡིན་ན་རྒྱུ་མེད་པའི་མ་དམིགས་པའི་གཏན་ཚིགས་དག་ཏུ་མི་འགྲུབ་པའི་ཕྱིར།
གྲང་རེག་དེ་དག་དང་འགལ་བའི་འབྲས་བུ་གྲུབ་པ་དུ་བ་དྲག་འཕྱུར་བ་དག་ཆོས་ཅན། གཞི་གཞན་དུ་གྲང་རེག་བལྟར་རུང་བའི་བདག་ཉིད་ཁོ་ནའི་གཏན་ཚིགས་ཡིན་ཏེ། འགལ་འབྲས་དམིགས་པའི་གཏན་ཚིགས་གང་ཞིག གཞི་གཞན་དུ་གྲང་རེག་བལྟར་མི་རུང་ན་འགལ་བའི་འབྲས་བུ་ཡོད་པའམ་གྲུབ་པའི་གཏན་ཚིགས་དག་ཏུ་མི་འགྲུབ་པའི་ཕྱིར། གྲང་རེག་དེ་དང་འགལ་བ་གྲུབ་པ་མེ་སྟོབས་ཆེན་ཆོས་ཅན། ཆོས་སྔ་མ་བཞིན། འགལ་བ་གྲུབ་པའི་གཏན་ཚིགས་གང་ཞིག གྲང་རེག་བལྟར་མི་རུང་ན་འགལ་བ་གྲུབ་པའི་གཏན་ཚིགས་དག་ཏུ་མི་འགྲུབ་པའི་ཕྱིར་རོ། ། ཞེས་ལོ་ཙཱ་བ་ཆེན་པོ་བློ་ལྡན་ཤེས་རབ་འཆད་དོ། ། ཆོས་མཆོག་གི་བཤད་པ་ནི་གཞུང་གི་དགོངས་པ་མིན་ཞེས་ལོ་ཙཱ་བ་གསུང་ངོ་། །
རྩ་བའི་མ་དམིགས་པ་བཞི་ལས་གཞན་གསུམ་སྣང་རུང་མ་དམིགས་པར་འདུས་པ་བསྟན་ནས། རང་བཞིན་མ་དམིགས་པའི་དོན་བསྡུ་བ་བསྟན་པ་ནི། ཤེས་བྱ་ཆོས་ཅན། སྣང་རུང་གི་བུམ་པའི་དངོས་པོ་མི་དམིགས་པ་ལས་ནི་བུམ་པའི་དངོས་པོ་མེད་པར་རྟོགས་པར་འགྱུར་ཏེ། སྣང་དུ་རུང་བའི་བུམ་པ་མཐོང་བ་མེད་པའི་རྒྱུ་གཞན་མ་ཚང་བ་མི་སྲིད་པར་རྒྱུ་གཞན་ཐམས་ཅད་ཚང་བའི་ཚེ་བུམ་པ་ཡོད་ན་དམིགས་དགོས་པས་སོ། ། འདི་རང་འགྲེལ་སྟོང་ཕྲག་ཕྱེད་དང་བཞི་བརྒྱ་པ་ལས་བཤད་པ་བཞིན་ཡིན་ནོ། ། གལ་ཏེ་གྲང་རེག་དང་འགལ་བའི་འབྲས་བུ་དམིགས་པས་ཀྱང་གྲང་རེག་མེད་པར་འགྲུབ་ན་གྲང་རེག་དང་འགལ་བ་དེའི་རྒྱུ་དམིགས་པས་གྲང་རེག་མེད་པར་ཅི་སྟེ་མི་འགྲུབ་ཅེ་ན། མེའི་རྒྱུ་དེ་ནི་ཆོས་ཅན། མེ་བསྐྱེད་ངེས་ཡིན་པའི་སྒོ་ནས་ཁྱོད་དམིགས་པས་གྲང་རེག་མེད་པར་འགྲུབ་པ་མིན་ཏེ། ཁྱོད་མེ་ལ་འཁྲུལ་པའི་ཕྱིར།
དཔེར་ན་འདི་ན་གྲང་བའི་རེག་པ་མེད་དེ། ཤིང་ཡོད་པའི་ཕྱིར་ཞེས་བྱ་བ་ལྟ་བུའོ། ། མེའི་རྒྱུ་རྣམས་ནི་ཆོས་ཅན། ཁྱོད་མེ་བསྐྱེད་ངེས་ཡིན་པའི་རྒྱུ་མཚན་གང་ལས་ཁྱོད་ཀྱི་རྟགས་ལས་གྲང་རེག་དེ་མེད་པར་གོ་བར་འགྱུར་བ་མིན་པར་ཐལ། ཁྱོད་ཀྱིས་གྲང་བ་བཟློག་པའི་མེ་གདོན་མི་ཟ་བར་བསྐྱེད་པར་འགྱུར་བ་ནི་མིན་པའི་ཕྱིར། དེར་ཐལ། ཁྱོད་ཀྱིས་འབྲས་བུ་མེ་རྩོམ་པར་མ་ངེས་པས་ནའོ། ། རྒྱུ་ཚོགས་ཐ་མའི་གནས་སྐབས་ཀྱི་ཁྱད་པར་ནི་འབྲས་བུ་ལ་འཁྲུལ་པ་མེད་པས་རྒྱུ་ཚོགས་ཐ་མས་དཔོག་པར་བྱེད་དོ་ཞེ་ན། མེའི་རྒྱུ་ཚོགས་ཐ་མ་དེ་ཆོས་ཅན། ཁྱོད་ཀྱི་རྟགས་ཀྱིས་ཆོས་ཅན་ལ་མེ་བསྒྲུབ་པ་འཐད་པ་མིན་ཏེ།
ཁྱོད་ལས་འབྲས་བུ་མེ་སྐྱེ་བ་ནི་སྡོད་པ་མེད་པར་དེ་མ་ཐག་ཏུ་གྲུབ་པའི་ཕྱིར། མི་འཐད་པའི་སྒྲུབ་བྱེད་གསལ་བར་བཤད་པ་ནི། རྒྱུའི་རྒྱུན་གྱི་མཐའ་ཡི་སྐད་ཅིག་གི་བར་དུ་སྐྱེ་བ་ལ་གེགས་སྲིད་པས་དཔག་མི་ནུས་ཀྱི་མཐའི་སྐད་ཅིག་མ་ལ་ནི་གེགས་མེད་པས་དེས་དཔག་དགོས་ན་འདི་ལའང་སྐྱོན་ཡོད་དེ། མེའི་རྒྱུ་ཚོགས་ཐ་མའི་སྐད་ཅིག་མ་ཆོས་ཅན། ཆོས་ཅན་ལ་མེ་བསྒྲུབ་པའི་རྟགས་ཡང་དག་མ་ཡིན་པར་ཐལ། རྟགས་ཡང་དག་ཡིན་ན་དུས་དང་པོར་རྟགས་དེ་མཐོང་བ་ལས་གཉིས་པར་འབྲེལ་བ་དྲན་པ་ལ་ལྟོས་ཏེ་དུས་གསུམ་པར་རྗེས་སུ་དཔག་པར་བྱ་བ་རྟོགས་པར་བྱེད་དགོས་ན། ཁྱོད་ཀྱིས་མེ་བསྒྲུབ་པའི་རྟགས་ཆོས་ཀྱི་འབྲེལ་བ་དྲན་པ་དེའི་སྔོན་རོལ་དུ་ཁྱོད་ལས་འབྲས་བུ་མེ་སྐྱེ་བ་ཉིད་མངོན་སུམ་དུ་འགྱུར་བའི་ཕྱིར། དེར་ཐལ། བར་ཆད་མེད་པར་མེ་བསྐྱེད་ངེས་ཡིན་པའི་ཕྱིར། མེ་མངོན་སུམ་དུ་གྱུར་པ་ལ་མི་དཔོག་ཀྱང་ལྐོག་གྱུར་ལ་དཔོག་གོ་ཞེ་ན།
དཔྱོད་པ་བ་ཆོས་ཅན། མེ་ལྐོག་ཏུ་གྱུར་བའི་གཞི་ལས་མེའི་རྒྱུ་ཚོགས་ཐ་མ་མངོན་སུམ་གྱིས་གྲུབ་པ་གང་གིས་མེའི་རྒྱུ་ཚོགས་ཐ་མའི་རྟགས་ལས་མེ་དེ་རྗེས་དཔག་གིས་རྟོགས་པར་འགྱུར་བ་མ་ཡིན་པར་ཐལ། འབྲས་བུ་མེ་མངོན་སུམ་གྱིས་གྲུབ་པ་མིན་པ་ལ་ནི་མེའི་རྒྱུ་ཚོགས་ཐ་མའི་དངོས་པོ་ཁྱོད་ཀྱིས་མངོན་སུམ་གྱིས་རྟོགས་པ་མེད་པའི་ཕྱིར། རྒྱུ་མཚན་དེའི་ཕྱིར་རྒྱུ་ཚོགས་ཐ་མའི་རྟགས་ལས་འབྲས་བུ་རྗེས་དཔག་གིས་མི་འགྲུབ་བོ། ། འགལ་བའི་རྒྱུ་དམིགས་པ་རྟགས་མ་ཡིན་ན། མེས་གྲང་རེག་གི་འབྲས་བུ་འགོག་མི་ནུས་པར་འགྱུར་རོ་ཞེ་ན། དགག་བྱའི་ཆོས་ཀྱི་རྒྱུ་མཚན་ཏེ་རྒྱུ་དང་འགལ་ན་ནི་དགག་བྱའི་ཆོས་མེད་པ་གོ་བར་བྱེད་པ་ཁོ་ན་ཡིན་ཏེ། དཔེར་ན་མེ་ཆེན་པོས་ཁྱབ་པར་ནོན་པའི་ས་ཕྱོགས་འདི་ན་ཆོས་ཅན། གྲང་རེག་གི་འབྲས་བུ་སྤུ་ལོང་བྱེད་པ་དང་སོ་ཐམ་ཐམ་ལ་སོགས་པའི་བྱེ་བྲག་དག་མེད་དེ། གདུང་བར་བྱེད་པའི་བྱེ་བྲག་གྲང་རེག་སེལ་ནུས་ཉེ་བའི་ཕྱིར་ཞེས་བྱ་བ་ལྟ་བུའོ། །
མེས་ཡོངས་སུ་གདུང་བ་དཔགས་ནས་སྤུ་ལོང་བྱེད་པ་འགོག་པ་མ་ཡིན་ནམ། ཅིའི་ཕྱིར་རྒྱུ་མཚན་དག་འགལ་ན་ཞེས་བརྗོད་ཅེ་ན། སྤུ་ལོང་ཞེས་བྱེད་པ་ལ་སོགས་པའི་བྱེ་བྲག་དང་འགལ་བ་ཡོངས་སུ་གདུང་བའི་རྒྱུ་མེ་སྟོབས་ཆེན་ནི་ཆོས་ཅན། མེ་སྟོབས་ཆེན་གྱིས་ཁྱབ་པར་ནོན་པའི་ས་ཕྱོགས་སུ་གྲང་རེག་གི་འབྲས་བུ་སྤུ་ལོང་བྱེད་མེད་པར་བསྒྲུབ་པའི་རྒྱུ་འགལ་དམིགས་ཀྱི་རྟགས་ཡང་དག་ཡིན་པར་ཐལ། དེ་ལྟ་བུའི་ས་ཕྱོགས་སུ་གྲང་རེག་གི་འབྲས་བུ་སྤུ་ལོང་བྱེད་མེད་པར་བསྒྲུབ་པའི་རྟགས་ཡང་དག་གང་ཞིག གྲང་བའི་རེག་པ་དང་ལྷན་ཅིག་མི་གནས་པའི་འགལ་བ་ཡིན་པའི་ཕྱིར། མ་ཁྱབ་ན། དེ་བསྒྲུབ་ཀྱི་རྟགས་ཡང་དག་ཡིན་པར་ཐལ། ཁྱོད་ཀྱིས་གྲང་བའི་རེག་པ་རྒྱུན་བཅད་ནས་དེའི་འབྲས་བུ་སྤུ་ལོང་བྱེད་ཀྱང་འགོག་པར་བྱེད་པའི་ཚུལ་གསུམ་ཡིན་པའི་ཕྱིར། མེ་སྟོབས་ཆེན་གྲང་རེག་མེད་པར་གོ་བྱེད་དུ་བསྟན་པ་འདིས་ནི་མེ་དེའི་འབྲས་བུ་ལས་ཀྱང་མེ་དེ་དང་འགལ་བ་གྲང་རེག་གི་འབྲས་བུ་ཡང་མེད་པར་རྟོགས་པར་བཤད་པར་རིག་པར་བྱ་སྟེ།
དཔེར་ན་དུ་བ་དྲག་འཕྱུར་བས་ཁྱབ་པར་ནོན་པའི་དབུས་ཀྱི་ས་ཕྱོགས་འདི་ན་ཆོས་ཅན། སྤུ་ལོང་ཞེས་བྱེད་པ་ལ་སོགས་པའི་བྱེ་བྲག་དང་ལྡན་པ་མ་ཡིན་ཏེ། དུ་བ་དྲག་འཕྱུར་བ་ཡོད་པའི་ཕྱིར་རོ་ཞེས་བྱ་བ་ལྟ་བུའོ། ། འདི་གང་གི་ནང་དུ་འདུ་སྙམ་ན། རྒྱུ་འགལ་དམིགས་སུ་མ་ཟད་རྒྱུ་དེ་དང་འགལ་བའི་འབྲས་བུ་གྲུབ་པ་འདི་ཡང་སྔར་བསྟན་པའི་རྒྱུ་མ་གྲུབ་པའི་ནང་དུ་འདུས་པ་ཉིད་ཡིན་ནོ། ། མ་དམིགས་པའི་གཏན་ཚིགས་འདི་ནི་ཆོས་ཅན། སྦྱོར་བའི་བྱེ་བྲག་གིས་ཁྱོད་ལ་བཅུ་ཡོད་པ་ཡིན་ཏེ། སྦྱོར་བའི་བྱེ་བྲག་གིས་ཁྱོད་ལ་འགལ་ཟླ་དམིགས་པ་དྲུག འབྲེལ་ཡུལ་བཀག་པ་བཞི་ཡོད་པ་དེ་ལྟར་ན་སྟེ་དེའི་ཕྱིར། སྦྱོར་བའི་དབྱེ་བ་བཤད་ཟིན་ཏོ། །
རྒྱུ་དང་འགལ་བའི་འབྲས་བུ་དམིགས་པར་མ་ཟད་དུ་བས་གྲང་རེག་མེད་པར་བསྒྲུབ་པའི་འགལ་འབྲས་དམིགས་པའི་གཏན་ཚིགས་ཆོས་ཅན། ཁྱོད་ཀྱིས་གྲང་རེག་མེད་པར་བསྒྲུབ་པ་ལ་ཡང་ཡུལ་དང་ནི་དུས་ལ་སོགས་པ་རང་བཞིན་གྱི་ཁྱད་པར་གསུམ་ལ་ལྟོས་པར་འདོད་དེ། ཡུལ་དུས་དང་གནས་སྐབས་ཀྱི་ཁྱད་པར་ལ་ལྟོས་པ་ལས་གཞན་ལྟོས་པ་མེད་ན་ཁྱོད་ཀྱིས་གྲང་རེག་མེད་པར་བསྒྲུབ་པའི་ཁྱབ་པ་འཁྲུལ་བར་འགྱུར་བས་སོ། ། དཔེར་ན་མི་གྲང་བ་བསྒྲུབ་པ་ལ་ཐལ་བ་རྟགས་སུ་བཀོད་པ་བཞིན་ནོ། ། སྣང་རུང་མ་དམིགས་པ་བསྟན་ནས། རྒྱང་འཕེན་པ་དང་དཔྱོད་པ་བ་ལ་སོགས་པ་རྣམས་འདོད་ཆགས་དང་བྲལ་བ་ལ་སོགས་པ་མ་མཐོང་བ་ཙམ་གྱིས་འགོག་པ་དེ་དགག་པའི་ཕྱིར་དུ་མི་སྣང་བ་མ་དམིགས་པ་འཆད་པ་ལ། དང་པོ་བསྐལ་བའི་དབྱེ་བ་བསྟན་པའི་ཕྱིར་དུ། བསྐལ་པ་རྣམས་ལ་ནི། ། མེད་པར་ངེས་པ་ཡོད་མ་ཡིན། ། ཞེས་གསུངས་པ་འགྲེལ་བ་ལ།
དང་པོ་བསྐལ་པ་རྣམས་ལ་ནི་ཞེས་པའི་ཚིག་གི་དོན་ནི། རྒྱང་འཕེན་པ་ཆོས་ཅན། ཁྱོད་ལ་བསྐལ་པ་ནི་རྣམ་པ་གསུམ་ཞེས་བརྗོད་དུ་རུང་སྟེ། ཁྱོད་ལ་རི་རབ་ལྟ་བུ་ཡུལ་དང་མ་འོངས་ལྟ་བུ་དུས་དང་། ཤ་ཟ་ལྟ་བུ་རང་བཞིན་གྱིས་བསྐལ་པས་ནའོ། ། བསྐལ་དོན་གསུམ་པོ་དེ་དག་ལ་ནི་བསྐལ་དོན་མ་དམིགས་པ་ཙམ་ཆོས་ཅན། བསྐལ་དོན་མེད་ངེས་སུ་གོ་བར་བྱེད་པའི་རྟགས་ཡང་དག་མ་ཡིན་པར་ཐལ། དེ་སྒྲུབ་ཀྱི་ཁྱབ་པ་འཁྲུལ་བས་སོ། ། གལ་ཏེ་བསྐལ་དོན་དེ་ཆོས་ཅན། ཇི་ལྟར་མེད་པ་མ་ཡིན་ཏེ་ཡིན་པར་ཐལ།
གང་ཟག་ཐམས་ཅད་ཀྱིས་མ་དམིགས་པའི་ཕྱིར། ཁྱབ་པ་ཡོད་དེ། བསྐལ་དོན་ཡོད་ན་ནི་ཡུལ་དང་རང་བཞིན་གྱིས་བསྐལ་བ་ཡང་གདོན་མི་ཟ་བར་ཡུལ་དེ་ན་གནས་པ་དང་རིས་མཐུན་པ་འགའ་ཞིག་གིས་དམིགས་པའམ། དུས་ཀྱིས་བསྐལ་པ་ཡང་འདས་པ་དང་མ་འོངས་པ་ན་དམིགས་དགོས་པའི་ཕྱིར་ཞེ་ན། གང་ཟག་ཐམས་ཅད་ཀྱི་དམིགས་པ་ལོག་པ་ནི་ཆོས་ཅན། འདིར་སངས་རྒྱས་པ་ལ་བསྐལ་དོན་མེད་ངེས་སུ་བསྒྲུབ་པའི་རྟགས་ཡང་དག་ཡིན་པའི་སྒོ་ནས་སྐྱོན་གནས་པ་མ་ཡིན་པར་ཐལ། སངས་རྒྱས་པ་ལ་བསྐལ་དོན་མེད་པར་བསྒྲུབ་པའི་རྟགས་ཡང་དག་མིན་པའི་ཕྱིར་ཏེ། རྒོལ་བ་བདག་དང་གཞན་དག་ལ་ཕྱོགས་ཆོས་མ་གྲུབ་པའི་ཕྱིར། མ་གྲུབ་པ་དེའི་ཕྱིར་རྒྱང་འཕེན་པ་འདི་དག་ཉིད་ཀྱིས་དམིགས་པ་ལོག་པ་ཉིད་བསྐལ་དོན་མེད་པའི་ཚད་མར་བྱེད་པ་ན་བསྐལ་དོན་སྤོང་བ་ཡིན་དགོས་སོ། ། ཡིན་པ་དེའི་ཚེ་སྐྱོན་ཡོད་པར་བསྟན་པ་ནི།
བསྐལ་དོན་རྒྱང་འཕེན་པའི་ཚད་མས་མ་དམིགས་པ་དེ་ནི་ཆོས་ཅན། བསྐལ་དོན་མེད་པ་ཉིད་དུ་བསྒྲུབ་པའི་རྟགས་ཡང་དག་ནི་མ་ཡིན་པར་ཐལ། བསྐལ་མ་གྲུབ་པ་དག་ལས་ཀྱང་ཡོད་པའི་ཕྱིར། བསྐལ་དོན་ཡོད་མེད་དཔྱོད་པའི་སྐབས་དེར་ཡང་ཆོས་ཅན། བསྐལ་དོན་མེད་པར་འགྲུབ་སྟེ། བསྐལ་དོན་ལ་བདག་ཉིད་ཀྱི་མངོན་སུམ་དང་རྗེས་དཔག་དང་ལུང་རྣམས་མི་འཇུག་པའི་ཕྱིར། ཁྱབ་པ་ཡོད་དེ། བསྐལ་དོན་ཡོད་ན་ནི་མངོན་སུམ་དང་རྗེས་སུ་དཔག་པ་དང་ལུང་རྣམས་ལས་གང་རུང་གཅིག་འཇུག་དགོས་པའི་ཕྱིར་རོ་ཞེ་ན། རྒྱང་འཕེན་པ་ཆོས་ཅན། བསྐལ་དོན་ཡོད་ན་ཁྱོད་ཀྱི་བསྟན་བཅོས་སྒྲུབ་བྱེད་དུ་འཇུག་པས་ཁྱབ་པ་མ་ཡིན་པར་ཐལ།
བསྐལ་དོན་འགའ་ཞིག་ལ་ཁྱོད་ཀྱི་བསྟན་བཅོས་ཀྱི་བརྗོད་བྱའི་དབང་དུ་བྱས་པ་མེད་པའི་ཕྱིར། དེ་ཉིད་བཤད་པ་ནི། རྟགས་མ་གྲུབ་ན། དཔྱོད་པ་བའི་བསྟན་བཅོས་ཆོས་ཅན། བསྟན་བཅོས་ཡང་དག་མ་ཡིན་པར་ཐལ། སྐྱེས་བུའི་འདོད་དོན་བསྒྲུབ་པའི་ཐབས་སྟོན་བྱེད་མིན་པས་སོ། ། རྟགས་བསལ་ཁས་བླངས། ཁྱབ་པ་ཡོད་དེ། བསྟན་བཅོས་ཡང་དག་རྩོམ་པ་ལ་འཇུག་པ་ནི་སྐྱེས་བུའི་དོན་སྒྲུབ་པར་བྱེད་པའི་ཐབས་འགའ་ཞིག་ལ་བརྟེན་ནས་འཇུག་པ་ཡིན་པའི་ཕྱིར། གལ་ཏེ་དེ་ལྟ་མ་ཡིན་ན།
དཔྱོད་པ་བའི་ལུང་ནི་ཆོས་ཅན། བླང་དོར་གྱི་དོན་ལ་ཚད་མར་མི་འགྱུར་བར་ཐལ། སྐྱེས་བུའི་དོན་དང་འབྲེལ་མེད་བརྗོད་པའི་ཕྱིར་རོ། ། སྐྱེས་བུའི་འདོད་དོན་སྟོན་པའི་སྐབས་དེར་ཡང་དཔྱོད་པ་བའི་བསྟན་བཅོས་ཆོས་ཅན། བསྐལ་དོན་ལ་སོགས་པའི་དོན་མང་པོ་དག་གདོན་མི་ཟ་བར་ཁྱོད་ཀྱིས་བསྟན་པར་བྱ་བ་ནི་མ་ཡིན་པར་ཐལ། འགའ་ཞིག་ཁྱོད་ཀྱིས་སྟོན་མི་ནུས་ཤིང་། འགའ་ཞིག་སྟོན་མི་དགོས་པས་སོ། ། བསྟན་མི་ནུས་པ་དཔེར་ན་བདག་ཉིད་སོ་སོ་ལ་ངེས་པ་སྐྱེས་བུ་རྣམས་ཀྱི་སེམས་ཀྱི་འཇུག་པ་ལྟ་བུའོ། ། རང་གི་སེམས་བསྟན་མི་ནུས་ཀྱང་རྒྱུ་མཚན་ལས་སྟོན་པར་བྱེད་དོ་ཞེ་ན། རྒྱང་འཕེན་པས་རྒྱུ་མཚན་མ་ངེས་པ་ཅན་གྱི་སེམས་ཀྱི་འཇུག་ཚུལ་འགའ་ཞིག་ཆོས་ཅན།
རྒྱང་འཕེན་པས་ཁྱོད་ཀྱི་རྒྱུ་མཚན་ཚད་མས་ངེས་པའི་སྟོབས་ལས་བསྟན་བཅོས་ལ་གསལ་བར་འགོད་ནུས་པ་མ་ཡིན་པར་ཐལ། རྒྱང་འཕེན་པས་ཁྱོད་ཀྱི་རྒྱུ་མཚན་ངེས་པ་མ་ཡིན་པའི་ཕྱིར། བསྟན་མི་དགོས་པ་ནི་དཔེར་ན་ཡུལ་དང་དུས་ཀྱིས་ཆོད་པ་སྐབས་སུ་ཉེ་བར་མཁོ་བ་མེད་པའི་རྫས་ཀྱི་ཁྱད་པར་ཞིང་ཁམས་སྟོང་པའི་མེ་ཏོག་ལྟ་བུའོ། ། དེ་དག་ནི་དགོས་ནུས་མེད་པའི་ཕྱིར་བསྟན་བཅོས་ཀྱི་ཡུལ་དུ་བྱེད་པ་མ་ཡིན་ནོ། ། ལུང་འཇུག་པར་མ་ངེས་པ་དེ་ལྟར་དུ་མངོན་སུམ་ཡང་འཇུག་པར་མ་ངེས་ཞེས་སྟོན་པ་ནི། བསྐལ་པ་དག་ནི་ཆོས་ཅན། དབང་པོའི་མངོན་སུམ་གྱི་གཟུང་དོན་མ་ཡིན་པར་ཐལ། རང་གི་མཐུས་ཉེ་བར་གནས་པའི་དབང་པོའི་ཤེས་པ་སྐྱེད་པའི་ནུས་པ་ཡང་ཡོད་པ་མ་ཡིན་པའི་ཕྱིར་རོ། ། རང་གི་མཐུ་དང་ཉེ་བར་གནས་པ་དང་ནུས་པ་དང་གསུམ་སྨོས་པའི་དགོས་པ་ནི་ངག་ལས་ཤེས་པར་བྱའོ། ། རྗེས་དཔག་གིས་མ་ཁྱབ་པར་བསྟན་པ་ནི།
བསྐལ་དོན་དངོས་སུ་མི་སྣང་ཡང་འབྲས་བུའི་རྟགས་ཀྱིས་དཔོག་པར་བྱེད་དོ་ཞེ་ན། རྒྱང་འཕེན་པ་ཆོས་ཅན། མིག་དངོས་སུ་མི་སྣང་ཡང་འབྲས་བུ་མིག་ཤེས་ཀྱི་རྟགས་ལས་རྟོགས་པ་བཞིན་དུ་འབྲས་བུ་ཡི་རྟགས་གང་གིས་བསྐལ་དོན་རྗེས་སུ་དཔག་པར་བྱ་བར་འགྱུར་བ་མ་ཡིན་པར་ཐལ། བསྐལ་དོན་དེ་དག་གི་འབྲས་བུ་གདོན་མི་ཟ་བར་དམིགས་པ་ཡང་མ་ཡིན་པའི་ཕྱིར་རོ། ། དེས་ན་བསྐལ་དོན་དེ་དག་ལ་ནི་རྒྱང་འཕེན་པའི་ཚད་མ་གསུམ་དམིགས་བྱེད་དུ་ལོག་ཏུ་ཟིན་ཀྱང་མེད་དོ་ཞེས་ངེས་པར་ནུས་པ་མ་ཡིན་ནོ། ། དོན་གྱི་ངོ་བོ་དང་རང་བཞིན་གྱི་ཁྱད་པར་ལ་སྐུར་བ་འདེབས་པའི་འཁྲུལ་པ་ཉིད་དཔེ་དང་བཅས་ཏེ་བརྗོད་པ་ནི། དབང་པོ་ལས་འདས་པའི་དོན་སྤོང་བར་བྱེད་པ་དཔེར་ན། སེམས་འདོད་ཆགས་དང་བྲལ་བའམ་ལྷའི་ཁྱད་པར་དག་མེད་ཅེས་པ་དང་། རང་བཞིན་གྱི་ཁྱད་པར་སྤོང་བར་བྱེད་པ་དེ་དཔེར་ན། སྦྱིན་པ་དང་འཚེ་བ་ལ་སོགས་པ་སྤོང་བའི་སེམས་པ་ནི་མངོན་པར་མཐོ་བའི་རྒྱུ་མིན་ཏེ།
དེ་རྣམ་པར་ཤེས་པར་བྱེད་པ་མེད་པའི་ཕྱིར་ཏེ། མངོན་མཐོ་དེ་མ་ཐག་ཏུ་མི་བསྐྱེད་པའི་ཕྱིར་ཞེས་བྱ་བ་ལྟ་བུའོ། ། དེ་ལ་གནོད་བྱེད་བརྗོད་པ་ནི། མངོན་མཐོ་དེ་མ་ཐག་ཏུ་མི་བསྐྱེད་ན་མངོན་མཐོའི་རྒྱུ་མ་ཡིན་པར་འདོད་པ་དེ་ཕྱིན་ཅི་ལོག་ཡིན་པར་ཐལ། རྒྱུ་ཡིན་ན་འབྲས་བུ་དེ་མ་ཐག་ཏུ་བསྐྱེད་མི་དགོས་པའི་ཕྱིར། རྟགས་མ་གྲུབ་ན། མྱུ་གུ་སྐྱེད་བྱེད་དུ་མངོན་སུམ་གྱིས་གྲུབ་པའི་ས་བོན་ལ་སོགས་པ་ཆོས་ཅན། མྱུ་གུའི་རྒྱུ་མ་ཡིན་པར་ཐལ། རྒྱང་འཕེན་པས་འབྲས་བུ་མངོན་མཐོ་དེ་དང་ལྡན་པ་མ་ཡིན་པར་འདོད་པའི་སྦྱིན་པ་སོགས་དང་འབྲས་བུ་དེ་མ་ཐག་ཏུ་སྐྱེད་བྱེད་མ་ཡིན་པར་ཆོས་མཚུངས་པས་སོ། ། འབྲས་བུ་མྱུ་གུ་དེ་མ་ཐག་ཏུ་སྐྱེད་བྱེད་ཉིད་དུ་མེད་པའི་ཕྱིར།
འདི་ལོ་ཙཱ་བ་ལྟར་རོ། ། ཆོས་མཆོག་གིས་བཤད་པ་ནི་གཞུང་དོན་མིན་ཞེས་ལོ་ཙཱ་བ་གསུངས་སོ། ། དེ་མ་ཐག་ཏུ་མི་བསྐྱེད་ན་རྒྱུ་མིན་ནོ་ཞེ་ན། རྒྱང་འཕེན་པ་ཆོས་ཅན། རྒྱུ་ཡིན་ན་འབྲས་བུ་དེ་མ་ཐག་ཏུ་བསྐྱེད་པས་མ་ཁྱབ་པར་ཐལ། རྒྱུ་ལས་འབྲས་བུ་དུས་ཀྱིས་ཆོད་པ་དག་ཀྱང་སྐྱེ་བར་མཐོང་བའི་ཕྱིར། དཔེར་ན་བྱི་བ་དང་ཁྱི་སྨྱོན་པའི་དུག་གི་འགྱུར་བ་དེ་མ་ཐག་ཏུ་མི་འབྱུང་ཡང་ཕྱིས་འབྱུང་བ་བཞིན་ནོ། ། དེས་ན་མངོན་པར་མཐོ་བའི་རྒྱུར་ཚུར་མཐོང་གིས་མ་དམིགས་པ་ཙམ་ནི་ཆོས་ཅན། སྦྱིན་སོགས་འདི་མངོན་མཐོའི་རྒྱུ་མ་ཡིན་པར་བསྒྲུབ་པ་ལ་སྒྲུབ་བྱེད་ཀྱི་ཚད་མ་མ་ཡིན་པར་ཐལ། སྦྱིན་སོགས་ལས་མངོན་མཐོ་དེ་འབྱུང་བ་ལ་འགལ་བ་མེད་པའི་ཕྱིར།
མངོན་མཐོ་དེ་འབྱུང་བ་ལ་ཚད་མ་ཅི་ཡོད་ཅེ་ན། མངོན་མཐོའི་རྒྱུ་ཡིན་མིན་མ་ངེས་པ་དེ་ཉིད་ཀྱི་ཕྱིར་སྦྱིན་སོགས་མངོན་མཐོའི་རྒྱུ་ཡིན་ནམ་མ་ཡིན་སྙམ་དུ་དཔྱོད་པའི་ཚུར་མཐོང་ཆོས་ཅན། སྦྱིན་སོགས་མངོན་མཐོའི་རྒྱུ་ཡིན་པ་སྤོང་བར་མི་རིགས་ཏེ། སྦྱིན་སོགས་མངོན་མཐོའི་རྒྱུ་ཡིན་མིན་ཐེ་ཚོམ་ཟ་བ་འམ་སྦྱིན་སོགས་མངོན་མཐོའི་རྒྱུ་ཡིན་པའི་སྒྲུབ་བྱེད་ཀྱི་ཚད་མ་ཤེས་སྲིད་པས་སོ། ། འབྲས་བུ་ཆོད་པ་དག་ཀྱང་བསྐྱེད་པ་དེའི་ཕྱིར་དཔྱོད་པ་བ་ཆོས་ཅན། སྦྱིན་སོགས་མངོན་མཐོའི་རྒྱུ་ཡིན་པ་དང་སེམས་ཆགས་བྲལ་གྱི་དོན་འདི་ལ་ཤེས་པར་བྱེད་པ་ཁྱོད་ཀྱི་ཚད་མས་མ་གྲུབ་པ་ཡིན་ཡང་དེ་ཙམ་གྱིས་དེ་དག་མེད་པར་ངེས་པ་ནི་མ་ཡིན་པར་ཐལ། སྦྱིན་སོགས་མངོན་མཐོའི་རྒྱུའི་རང་བཞིན་ནམ་སེམས་ཆགས་བྲལ་གྱི་དོན་འགའ་ཞིག་མཐོང་བས་ཏེ་སྒྲུབ་བྱེད་ཡོད་ཀྱང་ཁྱོད་ཀྱི་བློ་ལ་གསལ་བ་མེད་པའི་ཕྱིར་དང་། རྒྱུ་རྣམས་ཀྱིས་ནི་འབྲས་བུ་དེ་མ་ཐག་ཏུ་བསྐྱེད་པའི་ངེས་པ་མེད་པའི་ཕྱིར། དེ་མ་ཐག་ཏུ་མི་བསྐྱེད་ན་སྒྲུབ་བྱེད་ཡོད་པར་མི་གྲུབ་པས་རྒྱུར་མི་རུང་ཞེ་ན། འབྲས་བུ་དེ་མ་ཐག་ཏུ་མི་བསྐྱེད་ན་རྒྱུ་མ་ཡིན་པ་མི་དགོས་པར་ཐལ།
དེ་མ་ཐག་ཏུ་མི་བསྐྱེད་ཀྱང་རིམ་གྱིས་རྒྱུ་ལས་འབྲས་བུ་འགའ་ཞིག་འབྱུང་བ་ཚད་མ་གཉིས་ལ་གསལ་བར་འགྱུར་བའི་ཕྱིར། གོང་དུ་ལུང་ལྡོག་ན་དོན་ལྡོག་ཅེས་ལུང་ཚད་མར་འདོད་པ་བྱེ་བྲག་ཏུ་དགག་པ་ནི། དཔྱོད་པ་པ་ཆོས་ཅན། ལུང་ལྡོག་ན་དོན་ལྡོག་པས་མ་ཁྱབ་པར་ཐལ། གང་གི་ཕྱིར་ན། རྗོད་བྱེད་ཀྱི་སྒྲ་དེ་དག་ལས་དོན་གྱི་རང་བཞིན་ཇི་ལྟ་བ་བཞིན་ངེས་པར་འགྱུར་བ་མ་ཡིན་པའི་ཕྱིར། དེར་ཐལ། རྗོད་བྱེད་ཀྱི་སྒྲ་རྣམས་ལས་དངོས་པོ་ཇི་ལྟར་ཡོད་པ་བཞིན་དུ་འཇུག་པ་ཡང་མ་ཡིན་པའི་ཕྱིར། དེར་ཐལ། རྗོད་བྱེད་ཀྱི་སྒྲ་དེ་དག་ནི་སྨྲ་བ་པོའི་བརྗོད་པར་འདོད་པས་འཇུག་པའི་ཕྱིར།
རྗོད་བྱེད་ཀྱི་སྒྲ་ཆོས་ཅན། རང་རྒྱུ་བརྗོད་འདོད་དེ་ཉིད་ཀྱི་གོ་བར་བྱེད་པ་ཡིན་ཏེ། རང་རྒྱུ་བརྗོད་འདོད་དེ་ལ་འཁྲུལ་བ་མེད་པའི་གཏན་ཚིགས་ཡིན་པས་སོ། ། སྔ་མ་ལ་ཁྱབ་པ་ཡོད་དེ། སྐྱེས་བུའི་འདོད་པ་ཐམས་ཅད་ནི་དངོས་པོ་ཇི་ལྟར་ཡོད་པ་ཉིད་བཞིན་དུ་འཇུག་པ་མ་ཡིན་པས་སོ། ། རང་བཞིན་གྱིས་འབྲེལ་བ་མེད་ཀྱང་བརྗོད་བྱ་རྗོད་བྱེད་ཀྱི་འབྲེལ་པ་ལས་གོ་བ་ཡིན་ནོ་སྙམ་ན། བུམ་པ་ཞེས་པའི་ཚིག་གི་དངོས་པོས་ནི་ཆོས་ཅན། གཞན་བུམ་པ་གོ་བར་བྱེད་པའི་རྟགས་ཡང་དག་ཀྱང་མ་ཡིན་པར་ཐལ། བུམ་པ་དེ་དང་མ་འབྲེལ་བའི་རང་བཞིན་ཡིན་པའི་ཕྱིར། ཙ་ར་ཀ་པ་སོགས་གལ་ཏེ་ལུང་ཐམས་ཅད་ཚད་མ་མ་ཡིན་གྱི།
དོན་ཇི་ལྟ་བ་བཞིན་དུ་མཐོང་བའི་ཤེས་རབ་དང་ཇི་ལྟ་བ་བཞིན་དུ་བསྟན་པར་འདོད་པའི་བརྩེ་བ་ལ་སོགས་པའི་ཡོན་ཏན་དང་ལྡན་པའི་སྐྱེས་བུ་ནི་ཡིད་ཆེས་པའི་གནས་ཡིན་ལ། གང་ཟག་དེས་བསྟན་པའི་ལུང་ནི་དོན་ལ་མི་བསླུ་བས་བླང་དོར་ལ་འཇུག་པའི་ཡན་ལག་ཡིན་ནོ་ཞེ་ན། ཚུར་མཐོང་ཆོས་ཅན། ལུང་སྨྲ་བ་པོ་ཁྱད་པར་ཅན་དུ་ཤེས་པར་བྱས་ནས་ལུང་བདེན་པའི་དོན་ཅན་དུ་ཁས་ལེན་པར་མི་རིགས་པར་ཐལ། གལ་ཏེ་ལུང་སྨྲ་བ་པོ་དེ་ཉིད་ཁྱད་པར་ཅན་དུ་ཤེས་པར་ནུས་ན་དེའི་ལུང་གི་བདེན་བའི་དོན་འདི་འདོད་པར་རིགས་པ་ལས་ལུང་སྨྲ་བ་པོ་ཁྱད་པར་ཅན་དུ་ཤེས་པར་མི་ནུས་པའི་ཕྱིར། འོ་ན་ཇི་ལྟར་འཇུག་ཅེ་ན། ལུང་ངམ་ལུང་མ་ཡིན་ཚོལ་བ་ཡིན་ཡང་རུང་བླང་དོར་ལ་རྟོག་པ་སྔོན་དུ་གཏོང་བའི་རྟོགས་ལྡན་ཐམས་ཅད་ཆོས་ཅན། ལུང་ལ་ཞེན་པ་ཙམ་གྱིས་འཇུག་པ་ནི་མིན་ཏེ། ལུང་བདེན་པའི་དོན་ཅན་དུ་ཤེས་པ་ལས་འཇུག་པར་འདོད་པའི་བློ་སྐྱེ་བས་དེ་ལས་འཇུག་པའི་ཕྱིར། སྐྱེས་བུ་ཁྱད་པར་ཅན་ཡིན་མིན་དུ་བརྟགས་ནས་ཁྱད་པར་ཅན་དུ་ཤེས་ན་ལུང་ལ་འཇུག
མི་ཤེས་ན་མི་འཇུག་པར་འདོད་ན་ནི། ཚུར་མཐོང་དེ་ཆོས་ཅན། ཁྱོད་ལུང་ལ་འཇུག་པར་མི་འགྱུར་བར་ཐལ། ཉེས་ཟད་དང་ལྡན་པའི་སྐྱེས་བུ་ཁྱད་པར་ཅན་དེ་ལྟ་བུ་ནི་ཁྱོད་ཀྱིས་ཤེས་པར་མི་ནུས་པའི་ཕྱིར། ལུང་ཚད་མ་མི་འདོད་པ་ནི་མ་ཡིན་ཏེ། ལུང་ཚད་མ་དེ་འདྲ་བས་ནི་དོན་ཕྱིན་ཅི་མ་ལོག་པ་ཉིད་བརྗོད་པའི་ཕྱིར་རོ། ། འོན་ཀྱང་དངོས་པོ་སྟོབས་ཞུགས་ལ་འཇུག་པའི་ཡན་ལག་ཏུ་མི་འདོད་དོ། ། ཤེས་པར་མི་ནུས་པ་ཉིད་བཤད་པ་ནི། ཤེས་པར་མི་ནུས་པའི་ཚུལ་འདི་ལྟར། རྒྱང་འཕེན་པ་ཆོས་ཅན།
གཞན་གྱི་སེམས་ཀྱི་སྐྱོན་དང་ཡོན་ཏན་དངོས་པོ་སྟོབས་ཞུགས་ཀྱི་རྗེས་དཔག་གིས་རྟོགས་པ་མ་ཡིན་པར་ཐལ། གཞན་གྱི་སེམས་ཀྱི་སྐྱོན་དང་ཡོན་ཏན་ངེས་པར་བྱེད་པའི་དངོས་པོ་སྟོབས་ཞུགས་ཀྱི་རྟགས་ཡང་དག་ནི་མེད་པའི་ཕྱིར། མངོན་སུམ་གྱིས་རྟོགས་སོ་ཞེ་ན། གཞན་གྱི་སེམས་ཀྱི་སྐྱོན་ཡོན་དེ་དག་ནི་སེམས་ཀྱི་ཆོས་ཡིན་པས་ཁྱོད་ཀྱི་དབང་པོའི་ཡུལ་ལས་འདས་པའི་ཕྱིར། གལ་ཏེ་རྗེས་དཔག་གིས་རྟོགས་པར་འདོད་ན་ཡང་། རང་ལས་སྐྱེས་པའི་ལུས་ངག་གི་ཐ་སྙད་ལས་རྗེས་སུ་དཔོག་གྲང་ན། སེམས་ཀྱི་ཡོན་ཏན་ཡོད་པར་སྟོན་པའི་ལུས་ངག་གི་ཐ་སྙད་ཆོས་ཅན། སེམས་ཀྱི་ཡོན་ཏན་ཡོད་པ་ཁོ་ན་ལ་འཇུག་པ་མ་ཡིན་པར་ཐལ། ཕལ་ཆེར་བློ་སྔོན་དུ་བཏང་ནས་སེམས་ཡོན་ཏན་ཡོད་པ་ལས་གཞན་དུ་མེད་པ་ལ་ཡང་ཁྱོད་བྱ་བར་ནུས་པའི་ཕྱིར། དེར་ཐལ།
ཁྱོད་སྐྱེས་བུའི་འདོད་པ་ཁོ་ནས་འཇུག་པའི་ཕྱིར་དང་། སྐྱེས་བུ་དེ་དག་ཀྱང་བསམ་པ་སྣ་ཚོགས་པ་ཅན་ཡིན་པའི་ཕྱིར། རྒྱུ་མཚན་དེས་ན། སེམས་ཀྱི་ཡོན་ཏན་ཡོད་པར་སྟོན་པའི་ལུས་ངག་གི་ཐ་སྙད་འདི་ཆོས་ཅན། ཇི་ལྟར་སེམས་ཀྱི་ཡོན་ཏན་རྟོགས་པར་བྱེད་པའི་རྟགས་ཡང་དག་ཡིན་ཏེ་མ་ཡིན་པར་ཐལ། ཁྱོད་ཀྱིས་སེམས་ཀྱི་ཡོན་ཏན་བསྒྲུབ་པའི་ཁྱབ་པ་རྣལ་མར་ངེས་པ་མེད་པས་སོ། ། དེར་ཐལ། ཁྱོད་སེམས་ཀྱི་ཡོན་ཏན་ལ་འཆོལ་བའི་ཕྱིར། དཔྱོད་པ་བ་ན་རེ། གལ་ཏེ་སྐྱེས་བུ་ལ་བརྟེན་པའི་ཚིག་ནི་ཆོས་ཅན།
ལུང་ཚད་མ་མ་ཡིན་པར་ཐལ། རང་བྱེད་པ་པོ་ཤེས་པར་དཀའ་བའི་ཕྱིར། རིག་བྱེད་ཀྱི་ཚིག་ནི་ཆོས་ཅན། ཕྱིན་ཅི་མ་ལོག་པ་ཡིན་ཏེ། སྐྱེས་བུས་མ་བྱས་པའི་ཕྱིར་ཞེ་ན། རིག་བྱེད་ཀྱི་ཚིག་དེ་ནི་ཆོས་ཅན། སྐྱེས་བུ་མ་བྱས་པ་མིན་པར་ཐལ། སྐྱེས་བུས་མ་བྱས་པ་མི་འཐད་པའི་ཕྱིར། དང་ནི་སྡུད་པའི་ཚིག་གོ ། སྐྱེས་བུས་མ་བྱས་པ་ལ་སྒྲའི་རང་བཞིན་རྟག་པའམ་ཚིག་གི་བཀོད་པའི་ཁྱད་པར་མ་བྱས་པའམ་སྒྲ་དོན་གྱི་འབྲེལ་པ་སྐྱེས་བུ་ལ་མི་ལྟོས་པ་དང་གསུམ་ལས་མ་འདས་སོ། །
ཕྱི་མ་ལྟར་ན་ནི་རིག་བྱེད་ཀྱི་ཚིག་ཆོས་ཅན། ཁྱོད་དང་དོན་གྱི་འབྲེལ་པ་སྐྱེས་བུ་ལ་མི་ལྟོས་པ་མ་ཡིན་པར་ཐལ། ཁྱོད་ཀྱིས་དོན་བརྗོད་པ་ནི་སྐྱེས་བུས་བརྡ་ཉེ་བར་བསྟན་པ་ལ་ལྟོས་པ་ཡི་ཡང་ཕྱིར་རོ། ། ཡང་གི་སྒྲས་ནི་རང་གི་ངོ་བོ་མ་བྱས་པའང་མི་འཐད་པར་སྟོན་པ་ཡིན་ནོ། ། དེ་ཉིད་བཤད་པ་ནི། རིག་བྱེད་ཀྱི་སྒྲ་དག་ནི་ཆོས་ཅན། མི་རྟག་པར་ཐལ། རང་འཛིན་ཉན་ཤེས་ཀྱིས་དམིགས་པར་རུང་བ་ཐོབ། དམིགས་པར་མི་རུང་བའི་བདག་ཉིད་གཏོང་བ་ཡིན་པའི་ཕྱིར། ཁྱབ་པ་མེད་ན།
རང་འཛིན་ཉན་ཤེས་ཀྱིས་དམིགས་རུང་ཐོབ། དམིགས་མི་རུང་གཏོང་བ་མེད་པར་ཐལ། ཁྱོད་ཀྱི་རང་བཞིན་སྔར་མེད་སྐྱེ་བ་དང་སྔར་ཡོད་ཉམས་པ་མེད་པའི་རྟག་པ་ཡིན་པའི་ཕྱིར། རྟག་ཏུ་ཉན་ཤེས་ཀྱིས་དམིགས་པར་རུང་བ་དེའི་བདག་ཉིད་ཡིན་ན་ནི། རེས་འགའ་རང་འཛིན་ཉན་ཤེས་ཀྱིས་དམིགས་པ་དང་། རེས་འགའ་མི་དམིགས་པའི་གནས་སྐབས་ཀྱང་མེད་པར་ཐལ། རྟག་ཏུ་ཉན་ཤེས་ཀྱིས་དམིགས་པའི་ཕྱིར། རྟག་ཏུ་དམིགས་རུང་ཡིན་ཡང་ལྷན་ཅིག་བྱེད་རྐྱེན་ལ་ལྟོས་ནས་རེས་འགའ་དམིགས་པ་དང་མི་དམིགས་པར་འགྱུར་བས་སྐྱོན་མེད་དོ་ཞེ་ན། རང་གི་ལྷན་ཅིག་བྱེད་རྐྱེན་གཞན་ལ་ལྟོས་ནས་རང་འབྲས་ཉན་ཤེས་ཀྱིས་དམིགས་པ་ཡང་མིན་པར་ཐལ། རང་གི་ལྷན་ཅིག་བྱེད་རྐྱེན་གྱིས་ཁྱོད་ལ་ཁྱད་པར་ཅུང་ཟད་ཀྱང་མ་བྱས་པའི་ཕྱིར།
སྒྲ་ལས་གཞན་ལ་ཕན་པ་བྱེད་དོ་ཞེ་ན་ནི། སྒྲའི་རྐྱེན་ཆོས་ཅན། སྒྲ་དེའི་རྐྱེན་ཞེས་འབྲེལ་བའི་སྒྲས་སྒྲ་དང་རྐྱེན་དང་རྐྱེན་ཅན་དུ་བསྡུ་བ་མི་འཐད་པར་ཐལ། ཁྱོད་སྒྲ་དང་རྐྱེན་དང་རྐྱེན་ཅན་དུ་འབྲེལ་བ་མི་འཐད་པའི་ཕྱིར། རྟགས་ཁས་བླངས། རྐྱེན་གྱིས་སྒྲ་ལས་གཞན་པའི་ཕན་པ་བྱེད་ཅིང་། ཕན་པ་དེ་དང་སྒྲ་འབྲེལ་བས་དེའི་ཞེས་བརྗོད་པ་ཡིན་ནོ་ཞེ་ན། ཕན་པ་སྒྲ་དེ་དང་འབྲེལ་བར་འདོད་པ་ཡིན་ན་ཡང་། སྒྲ་དང་སྒྲའི་ཕན་པ་དག་ཆོས་ཅན། ཅི་ཞིག་འབྲེལ་པ་སྟེ་འབྲེལ་བ་མ་ཡིན་པར་ཐལ།
ཕན་ཚུན་རྫས་ཐ་དད་ཅིང་ཕན་གདགས་བྱ་འདོགས་བྱེད་ཀྱང་མ་ཡིན་པའི་ཕྱིར། གལ་ཏེ་རྒྱ་ཤུགས་དང་མཁར་གཞོང་ལྟར་སྒྲ་དང་ཕན་པ་གཉིས་རྟེན་དང་བརྟེན་པའི་དངོས་པོ་ཡིན་ནོ་ཞེ་ན། སྒྲའི་ཕན་པ་ཆོས་ཅན། ཁྱོད་དང་སྒྲ་དོན་གཞན་པའི་རྟེན་དང་བརྟེན་པ་ཡིན་ནོ་ཞེས་བྱ་བ་དེ་ཡང་མི་གྲུབ་པར་ཐལ། སྒྲས་ཁྱོད་ཀྱི་བདག་ཉིད་ཀྱི་ཕན་པ་བྱས་པ་མེད། ཁྱོད་ཀྱིས་སྒྲའི་བདག་ཉིད་ཀྱི་ཕན་པ་བྱས་པ་མེད་པའི་ཕྱིར། ཕན་པ་བདག་ཉིད་སྒྲ་དང་ཕན་པ་དང་པོ་ལས་གཞན་པར་འདོད་ན་ནི། སྒྲའི་ཕན་པ་ཆོས་ཅན། སྒྲའི་ཕན་པ་ཞེས་དྲུག་པའི་སྒྲས་སྒྲ་ཡི་ཕན་པར་ཉེ་བར་བསྡུ་བ་མི་འཐད་པར་ཐལ། སྒྲ་ལས་དོན་གཞན་ཁོ་ན་ཡིན་པའི་ཕྱིར།
ཞེས་པའི་བརྒལ་ཞིང་བརྟགས་པ་མཚུངས་སོ། ། ཕན་པ་དང་པོས་གཉིས་པ་སོགས་བྱེད་པར་འདོད་ན་ནི། སྒྲ་ཆོས་ཅན། ཁྱོད་ཀྱི་ཕན་པ་བྱེད་པ་ཐུག་པ་མེད་པར་ཡང་འགྱུར་བར་ཐལ། ཁྱོད་ཀྱི་ཕན་པ་དང་པོས་ཁྱོད་ལས་རྫས་གཞན་པའི་ཕན་པ་གཉིས་པ་སོགས་བྱེད་པའི་ཕྱིར། ཡང་ནི་སྐྱོན་ལ་སོགས་པའོ། ། ཕན་པ་བསྐྱེད་བྱ་དང་སྒྲ་སྐྱེད་བྱེད་ཀྱི་དངོས་པོ་ཡིན་ན་ནི། སྒྲ་ཆོས་ཅན། ཁྱོད་ཀྱིས་ཕན་པ་དེ་དག་རྟག་ཏུ་བསྐྱེད་པར་འགྱུར་བར་ཐལ། རྐྱེན་ལ་ལྟོས་པ་མེད་པར་ཁྱོད་ཀྱིས་ཕན་པ་སྐྱེད་པའི་ཕྱིར།
ཕན་པ་བསྐྱེད་པ་རྐྱེན་གཞན་ལ་ལྟོས་ན་ནི་གཞན་ལ་ལྟོས་པ་ཡང་མ་ཡིན་ཏེ། ཞེས་པ་ནས་ཐུག་མེད་དུ་འགྱུར་བའི་བར་གྱི་ཐལ་བ་སྔ་མ་རྣམས་འདིར་འགྱུར་རོ། ། སྒྲ་རྟག་པ་མི་འཐད་པ་དེའི་ཕྱིར་རྗོད་བྱེད་ཀྱི་སྒྲ་དེ་ནི་ཆོས་ཅན། མི་རྟག་པར་ཐལ། ཉན་ཤེས་ཀྱི་དམིགས་སུ་རུང་བའི་བདག་ཉིད་རེ་འགའ་བ་ཡིན་པ་ཡིན་པའི་ཕྱིར། སྐྱེས་བུས་བྱས་པ་ཡིན་ཏེ། སྐྱེས་བུའི་བྱེད་པ་ལྕེ་རྐན་ལ་སོགས་པའི་རྗེས་སུ་འགྲོ་བ་དང་ལྡོག་པའི་རྗེས་སུ་བྱེད་པ་ཅན་ཡིན་པའི་ཕྱིར། སྐྱེས་བུས་བྱས་པ་དེ་ལྟ་མ་ཡིན་ན། ཁྱོད་ལས་རང་གི་བརྗོད་བྱ་དོན་གཞན་རྟོགས་པར་ཡང་མི་འགྱུར་བར་ཐལ། རང་གི་བརྗོད་བྱ་ལ་བརྡ་འབྲེལ་དང་མེད་ན་མི་འབྱུང་བའི་འབྲེལ་བ་གང་ཡང་མེད་པའི་ཕྱིར།
སྒྲའི་ངོ་བོ་ཡོད་ཙམ་གྱིས་གོ་བྱེད་ཡིན་ནོ་ཞེ་ན། དཔྱོད་པ་བ་ཆོས་ཅན། སྒྲའི་ངོ་བོ་བརྗོད་རུང་དུ་ཡོད་པ་ཉིད་ནི་དོན་གྱི་ཁྱད་པར་གཅིག་ཁོ་ན་དང་འབྲེལ་བ་མ་ཡིན་པར་ཐལ། རྗོད་བྱེད་ཀྱི་སྒྲའི་ངོ་བོ་རྗོད་བྱེད་དུ་རུང་བར་ཡོད་པ་དེ་ནི་དོན་ཐམས་ཅད་ལ་ཁྱད་པར་མེད་པར་འཇུག་པའི་ཕྱིར། གལ་ཏེ་ཡུལ་ལ་མ་ལྟོས་པའི་དབང་པོ་དང་ཡུལ་གྱི་ངོ་བོ་ཡོད་ཙམ་གྱིས་ཡུལ་ཡུལ་ཅན་དུ་ངེས་པ་བཞིན་དུ་སྒྲ་དང་དོན་ཡང་བརྡ་ལ་ལྟོས་མེད་དུ་ཕན་ཚུན་རུང་བ་ཉིད་ཀྱིས་གོ་བྱ་གོ་བྱེད་དུ་ངེས་པར་བྱེད་པ་ཡིན་ནོ་ཞེ་ན། དཔེ་དོན་གཉིས་ཀ་འཐད་པ་མ་ཡིན་ཏེ། རྗོད་བྱེད་ཀྱི་སྒྲ་དང་དོན་དུ་མ་ཟད་ཡུལ་དབང་དེ་ལ་ཡང་འདི་ལྟར་འགྱུར་ཏེ། རྟེན་བཅས་ཀྱི་མིག་གི་དབང་པོ་ཆོས་ཅན། གཟུགས་ལ་ལྟོས་མེད་དུ་གཟུགས་ཀྱི་ཡུལ་ཅན་དུ་ངེས་པ་མ་ཡིན་པར་ཐལ། ཁྱོད་གཟུགས་གཅིག་བུའི་ཡུལ་ཅན་དུ་སོ་སོར་ངེས་པ་ནི་ཁྱོད་གཟུགས་དེ་ལས་སྐྱེས་པའི་མཚན་ཉིད་དམ་རྒྱུ་མཚན་ཁོ་ན་ལས་ཡིན་པའི་ཕྱིར་ཏེ།
གཟུགས་དེས་ཁྱོད་ལ་ཕན་བཏགས་པའི་སྒོ་ནས་ཁྱོད་ཀྱིས་རང་གི་བདག་འབྲས་མིག་གི་རྣམ་པར་ཤེས་པ་བསྐྱེད་པའི་ཕྱིར་རོ། ། གཟུགས་ཀྱིས་དབང་པོ་ལ་ཕན་འདོགས་པ་དེ་ལྟ་མ་ཡིན་ན། རྟེན་བཅས་ཀྱི་མིག་གི་དབང་པོ་ནི་ཆོས་ཅན། རང་འབྲས་མིག་ཤེས་བསྐྱེད་པ་གཟུགས་ལ་ལྟོས་པར་བྱ་བར་མི་འགྱུར་བར་ཐལ། ཁྱོད་ཀྱིས་རང་འབྲས་མིག་ཤེས་བསྐྱེད་པ་ལ་གཟུགས་ཀྱིས་ཕན་མི་འདོགས་པའི་ཕྱིར། ཡུལ་གཞན་སྒྲ་བཞིན་ནོ། ། གཏན་ཚིགས་ཐིགས་པ་ལས། རྒྱུ་རྐྱེན་རྣམས་ཕན་ཚུན་ཁྱད་པར་ཅན་དུ་བསྒྲུབས་ནས་འབྲས་བུ་བསྐྱེད་པ་དང་། ཕན་ཚུན་ཉེ་བར་འདུས་པ་ཙམ་གྱིས་བསྐྱེད་པ་གཉིས་གསུངས་པ་ལས་འདི་དང་པོའི་དབང་དུ་བྱས་པ་ཡིན་ཏེ། ལྟོས་པ་ཕན་འདོགས་བྱེད་དུ་གསུངས་པའི་ཕྱིར་རོ། །
གལ་ཏེ་ཅིའི་ཕྱིར་མིག་དབང་ལ་གཟུགས་དེ་ཁོ་ནས་ཕན་འདོགས་པར་བྱེད་ཀྱི་སྒྲ་ལ་སོགས་པས་མིན་ཞེ་ན། དྲི་བ་དེ་ལ་མིག་དབང་ལ་གཟུགས་ཀྱིས་ཕན་འདོགས་ལ་སྒྲས་ཕན་མི་འདོགས་པ་གང་དེ་ལྟ་བུར་འགྱུར་བ་ཆོས་ཅན། དགག་ཏུ་མེད་དེ། དངོས་པོའི་རང་བཞིན་རྟེན་འབྲེལ་གྱི་ཆོས་ཉིད་ཡིན་པའི་ཕྱིར་ཞེས་ཆོས་ཉིད་ཀྱི་རིགས་པའི་སྒོ་ནས་ལན་འདེབས་པ་ཡིན་ནོ། ། འདི་ནི་ཚད་མས་གྲུབ་པའི་དོན་ཡིན་པས་སུས་ཀྱང་བསྙོན་པར་མི་ནུས་པའི་ཕྱིར་རིགས་པ་རྣམས་ཀྱི་མཆོག་ཡིན་ཏེ། ཐམས་ཅད་མཁྱེན་པ་གྲུབ་པ་ལས། ། རིགས་པའི་ནང་ན་ཆོས་ཉིད་ལྟར། ། ཞེས་འབྱུང་བས་སོ། ། འདི་ལྟར་སཱ་ལུའི་ས་བོན་ལས་ནི་ནས་ཀྱི་མྱུ་གུ་མི་འབྱུང་གི འོན་ཀྱང་ནས་ཀྱི་ས་བོན་ལས་འབྱུང་བ་རྟེན་འབྲེལ་གྱི་ཆོས་ཉིད་ཡིན་པ་བཞིན་ནོ། །
གལ་ཏེ་རྗོད་བྱེད་ཀྱི་སྒྲ་རྣམས་ཀྱང་ཆོས་ཅན། རང་གི་བརྗོད་བྱའི་དོན་ལས་སྐྱེ་བ་ཡིན་པར་ཐལ། བརྡ་ལ་ལྟོས་མེད་དུ་རང་གི་ངོ་བོ་རུང་བ་ཉིད་ཀྱིས་དོན་ངེས་པར་བྱེད་པའམ་གོ་བྱེད་དུ་འགྱུར་བ་ཡིན་པའི་ཕྱིར། མ་སྐྱེས་པར་འདོད་ན། རིག་བྱེད་ཀྱི་སྒྲ་འདི་ནི་ཆོས་ཅན། དོན་འདིའི་རྗོད་བྱེད་ཡིན་ནོ་ཞེས་བརྗོད་བྱའི་དོན་དང་འབྲེལ་བ་མི་འགྲུབ་པར་ཐལ། རང་གི་བརྗོད་བྱ་དོན་གཞན་སྔ་མ་ལས་སྐྱེས་པ་དེ་མེད་པའི་ཕྱིར། འབྲེལ་བ་མི་འགྲུབ་པར་མ་ཟད་རང་གི་བརྗོད་བྱའི་དོན་དང་ལྡན་པར་ཡང་མི་འགྱུར་བར་ཐལ། རང་རྒྱུ་བརྗོད་འདོད་གྱིས་དོན་ལ་བརྡ་མ་སྦྱར་བའི་ཕྱིར། ཁྱབ་པ་ཡོད་དེ།
དོན་ལས་ཤེས་པར་འདོད་པའི་བློ་སྐྱེ་བ་ཡིན་ལ། ཤེས་འདོད་དེས་ནི་དོན་ཤེས་པའི་ཕྱིར་དུ་བརྡ་སྦྱར་བས་ན་བརྡ་སྦྱར་བ་དེས་བརྗོད་བྱའི་དོན་དང་ལྡན་པར་འགྱུར་བ་ཡིན་དགོས་པའི་ཕྱིར། ལུས་ཀྱི་རིག་བྱེད་དང་མཐོ་བ་དང་རྒྱ་ལ་སོགས་པ་བཞིན་ནོ། ། འབྲེལ་བ་དངོས་པོ་ལ་གནས་པ་བརྡས་གསལ་བར་བྱེད་པ་ཡིན་ནོ་ཞེ་ན། རིག་བྱེད་ཀྱི་སྒྲ་ནི་ཆོས་ཅན། རང་གི་བརྗོད་བྱའི་དོན་དེ་རྟོགས་པར་བྱེད་པ་མ་ཡིན་པར་ཐལ། རང་རྒྱུ་བརྡ་སྟོན་འདོད་ཀྱི་བསམ་པ་དེ་ལས་བྱུང་བ་མ་ཡིན་པས་སོ། ། སྒྲ་རྟག་པར་འདོད་པས་རྟགས་ཁས་བླངས་པས་སོ། ། དཔེར་ན་བུམ་པ་ལས་བྱུང་བ་མ་ཡིན་པའི་ནམ་མཁས་བུམ་པ་ལ་སོགས་གོ་བར་མི་བྱེད་པ་བཞིན་ནོ། ། གལ་ཏེ་དོན་ལས་སྐྱེས་པའི་སྒྲའི་རང་བཞིན་ངེས་པས་དོན་གྱི་གོ་བྱེད་དུ་མི་འདོད་དེ།
གང་གི་ཕྱིར་ན། དོན་དེ་ལས་སྐྱེ་བར་འགྱུར་བ་སྒྲའི་རང་བཞིན་ནི་དོན་རྣམས་ལ་ངེས་པ་མ་ཡིན་པའི་ཕྱིར། འོན་ཀྱང་སྒྲ་འདི་ནི་དོན་འདི་ཁོ་ན་རྟོགས་པར་བྱེད་པ་ཡིན་ནོ་ཞེས་ཤེས་པར་བྱེད་པའམ་གོ་བར་བྱེད་པའི་ནུས་པ་ངེས་པ་ཡིན་ནོ་ཞེ་ན། རིག་བྱེད་ཀྱི་སྒྲའི་ནུས་པ་དེ་ཡང་ཆོས་ཅན། རང་གི་བརྗོད་བྱ་དོན་གཞན་སྔ་མའི་འབྲས་བུ་ཉིད་ལས་མ་འདས་པར་ཐལ། རང་གི་དོན་གཞན་སྔ་མ་ལས་བྱུང་བའི་སྟོབས་ཀྱིས་དེ་ཡོད་པ་དང་མེད་པའི་རྗེས་སུ་འགྲོ་ལྡོག་བྱེད་པ་ཡིན་པའི་ཕྱིར། ཁྱབ་པ་ཡོད་དེ། དངོས་པོ་གཞན་དག་ལ་ཡང་འབྲས་བུ་དེའི་མཚན་ཉིད་ནི་དེ་ཙམ་དུ་ཟད་པའི་ཕྱིར་རོ། ། གལ་ཏེ་འབྲས་བུར་མི་འདོད་ན། རིག་བྱེད་ཀྱི་སྒྲའི་ནུས་པ་ཉིད་ནི་ཆོས་ཅན།
བརྡ་ལ་ལྟོས་མེད་དུ་དོན་གྱི་གོ་བྱེད་དུ་ངེས་པ་ཉིད་མི་འཐད་པར་ཐལ། རང་གི་བརྗོད་བྱ་སྔ་མའི་འབྲས་བུ་ཡིན་པ་ལས་འདས་པའི་ཕྱིར། གཞན་ཡང་རིག་བྱེད་ཀྱི་སྒྲ་དེ་ཉིད་ཆོས་ཅན། རང་གི་ངོ་བོ་དོན་གོ་བྱེད་དུ་ངེས་པ་ཡིན་པར་ཐལ། རང་གི་ནུས་པ་དོན་གྱི་གོ་བྱེད་དུ་ངེས་པ་ཡིན་པའི་ཕྱིར། ཁྱབ་པ་ཡོད་དེ། རང་གི་ནུས་པ་ཡང་རང་ལས་དོན་གཞན་མ་ཡིན་པའི་ཕྱིར། དོན་གཞན་ཉིད་ཡིན་ན་ནི། དཔྱོད་པ་བ་ཆོས་ཅན། སྒྲའི་ནུས་པ་དེ་ཉིད་རྗོད་བྱེད་དུ་འགྱུར་གྱི་རྗོད་བྱེད་ཀྱི་སྒྲ་ནི་རྗོད་པར་བྱེད་པ་མ་ཡིན་པར་འགྱུར་བར་ཐལ།
སྒྲ་ལས་རྫས་ཐ་དད་པའི་སྒྲའི་ནུས་པ་དེ་ཉིད་ལས་དོན་རྣམས་ལ་དམིགས་པའི་ཤེས་པ་སྐྱེ་བའི་ཕྱིར། སྒྲའི་ནུས་པ་ཆོས་ཅན། ཁྱོད་ལ་སྒྲའི་ནུས་པ་ཞེས་དྲུག་པའི་འབྲེལ་བའང་མི་འགྲུབ་པར་ཐལ། སྒྲ་ལས་དོན་གཞན་ཡིན་པའི་ཕྱིར། ནུས་པ་དང་ནུས་པ་ཅན་དོན་གཞན་མིན་པ་དེའི་ཕྱིར་རྣམ་པ་ཐམས་ཅད་དུ་སྒྲས་བརྗོད་པར་བྱ་བའམ་དབང་པོས་གཟུང་བར་བྱ་བའི་ཡུལ་འགའ་ཞིག་ཏུ་ངེས་པར་བྱེད་པའི་རང་བཞིན་དེ་ཐམས་ཅད་ནི་ཆོས་ཅན། རང་གིས་ངེས་པར་བྱེད་པའི་ཡུལ་རང་སྐྱེད་པར་བྱེད་པ་ཉིད་དུ་གསལ་བར་བྱེད་དེ། རང་གི་རྒྱུའི་ངོ་བོ་ཉིད་ལས་རང་གི་ངེས་པར་བྱ་བ་ཕན་བཏགས་པའི་བདག་ཉིད་དུ་བྱུང་བ་ཡིན་པས་སོ། ། གལ་ཏེ་དོན་མེད་ན་སྒྲ་མི་འབྱུང་བ་ཉིད་ཀྱིས་སྒྲ་ལས་དོན་རྟོགས་པ་ནི་མིན་གྱི་འོན་ཀྱང་སྒྲོན་མེས་གཟུགས་གསལ་བར་བྱེད་པ་བཞིན་དུ་ངོ་བོ་རུང་བ་ཉིད་ཀྱིས་དོན་གསལ་བར་བྱེད་པ་ཡིན་ཏེ། དེས་ན་དོན་དང་འབྲེལ་བ་མེད་པའི་ཕྱིར་དོན་རྟོགས་པར་མི་འགྱུར་རོ་ཞེས་པའི་སྐྱོན་འདི་མེད་དོ་ཞེ་ན། རྗོད་བྱེད་ཀྱི་སྒྲ་ཆོས་ཅན།
དོན་དང་འབྲེལ་བ་མེད་པར་དོན་གོ་བྱེད་དུ་ངེས་པ་མ་ཡིན་པར་ཐལ། གཟུགས་ལ་སྒྲོན་མ་གསལ་བྱེད་དུ་འཇུག་པ་བཞིན་དུ་ཁྱོད་རང་གི་ངོ་བོས་དོན་རྟོགས་པར་བྱེད་པ་མ་ཡིན་པའི་ཕྱིར་རོ། ། རྗོད་བྱེད་ཀྱི་སྒྲ་ནི་ཆོས་ཅན། རང་གི་བརྗོད་བྱ་དེ་ཡོད་པ་ལ་བརྡ་སྦྱར་བ་མཐོང་བ་དང་མེད་པ་ལ་མ་མཐོང་བ་དང་དེ་དག་གི་དྲན་པ་ལ་ལྟོས་ནས་རང་གི་བརྗོད་པར་བྱ་བའམ་ཡུལ་རྟོགས་པར་བྱེད་པ་ཡིན་ཏེ། རང་གི་བརྗོད་བྱའི་དོན་རྟོགས་པར་བྱེད་པ་གང་ཞིག ཁྱོད་དོན་ལ་བརྡ་སྦྱར་བ་མ་མཐོང་བ་དང་བརྗེད་པ་དག་གིས་ཁྱོད་ལས་དོན་རྟོགས་པ་མེད་པའི་ཕྱིར། དཔེར་ན་རྟགས་བཞིན་ནོ། ། མ་མཐོང་བ་དྲན་པ་ལ་ལྟོས་པའི་གཏན་ཚིགས་སྨྲས་པ་ནི། དཔྱོད་པ་བ་ཆོས་ཅན། རྗོད་བྱེད་ཀྱི་སྒྲས་དོན་རྟོགས་པར་བྱེད་པ་དོན་མེད་པ་ལ་བརྡ་སྦྱར་བ་མ་མཐོང་བ་དང་དྲན་པ་ལ་ལྟོས་ཏེ།
ཐེ་ཚོམ་ཟ་བའི་བརྡ་དང་དོན་མང་པོ་དག་ལ་མཐོང་བའི་སྒྲ་ལས་ནི་དོན་ལ་ཐེ་ཚོམ་དུ་འགྱུར་བའི་ཕྱིར་དང་། དོན་གཅིག་ཁོ་ན་ལ་བརྡ་སྦྱར་བ་མཐོང་བ་ལ་ཐེ་ཚོམ་ཟ་བ་མེད་པའི་ཕྱིར་དང་། ཡང་དུ་མ་ལ་བརྡ་སྦྱར་བ་མཐོང་ན་དོན་ལ་ཐེ་ཚོམ་སྐྱེ་བར་འགྱུར་བའི་ཕྱིར་རོ། ། ལྡོག་པའི་སྒོ་ནས་བརྡ་ལས་དོན་གོ་བར་བསྟན་ནས། གྲུབ་པའི་སྒོ་ནས་ཀྱང་སྟོན་པ་ནི། གོ་སྒྲ་ཆོས་ཅན། བརྡ་མཐོང་བ་ཇི་ལྟ་བ་བཞིན་དུ་རང་གི་བརྗོད་བྱ་རྟོགས་པར་བྱེད་པ་ཡིན་ཏེ། ཉན་པ་པོས་ཁྱོད་ལས་ཁྱད་པར་གཞན་པ་ལ་བརྡ་སྦྱར་བ་མཐོང་བ་ན་རྣམ་པ་གཞན་དུ་ཆུ་ལ་བརྡ་སྦྱར་ན་ཡང་ལོག་པར་འགྱུར་བའི་ཕྱིར། དཔེར་ན་ཀ་ལིའི་སྒྲ་དག་ལས་འགྲོ་ལྡིང་བས་སྨྱོ་བ་རྟོགས་ཀྱང་ཡུལ་དབུས་པ་དག་གིས་དུས་ཀྱི་ཁྱད་པར་རྟོགས་པ་བཞིན་ནོ། ། ཉན་པ་པོས་ཁྱོད་ལས་གཞན་དུ་ཆུ་ལ་བརྡ་སྦྱར་བ་མཐོང་བར་གྱུར་ན་ཁྱོད་ལས་དོན་གཞན་ཆུ་ཡོངས་སུ་འཛིན་པའི་ཕྱིར།
དཔེར་ན་མ་རིའི་སྒྲ་ལས་འགྲོ་ལྡིང་བས་རང་ཡུལ་ལ་ཆར་འབབ་པ་ལ་བརྡ་བྱེད་ཀྱང་། ཕྱིས་ཡུལ་དབུས་སུ་གསོད་པ་ལ་བརྡ་གོམས་པས་གསོད་པ་དག་རྟོགས་པ་བཞིན་ནོ། ། སོགས་པས་ཅོ་རིའི་སྒྲ་འགྲོ་ལྡིང་བས་བཟའ་བ་དང་། ཡུལ་དབུས་པས་ཆོམ་རྐུན་ལ་བརྡ་སྦྱོར་བ་ལ་སོགས་པ་ལྟ་བུའོ། ། རུང་བས་དོན་རྟོགས་པ་མ་ཡིན་པ་དེའི་ཕྱིར། རྗོད་བྱེད་ཀྱི་སྒྲ་འདི་དག་ཆོས་ཅན། མཐོང་བ་དང་མ་མཐོང་བ་དེའི་སྒྲུབ་པར་བྱེད་པ་མི་འཁྲུལ་བ་ཉིད་རྟོགས་པ་ལ་བརྟེན་ནས་རང་གི་བརྗོད་བྱ་རྟོགས་པར་བྱེད་པ་ཡིན་ཏེ། རང་གི་བརྗོད་བྱ་ཡོད་པ་ལ་བརྡ་སྦྱར་བ་མཐོང་བ་དང་མེད་པ་ལ་མ་མཐོང་བ་དང་དྲན་པ་ལ་ལྟོས་ནས་རང་གི་བརྗོད་བྱ་རྟོགས་པར་བྱེད་པའི་ཕྱིར། རྟགས་མཐུན་ཕྱོགས་ལ་མཐོང་མི་མཐུན་ཕྱོགས་ལ་མ་མཐོང་བ་ལ་ལྟོས་ནས་གོ་བྱེད་དུ་འགྱུར་བ་བཞིན་ནོ། ། སྒྲ་བྱས་ཀྱང་སྒྲ་དོན་གྱི་འབྲེལ་པ་དངོས་པོ་ཡིན་པས་སྐྱེས་བུ་ལ་མི་ལྟོས་སོ་སྙམ་ན།
ཁྱོད་དང་དོན་གྱི་འབྲེལ་པ་དངོས་པོ་མ་ཡིན་པར་ཐལ། ཁྱོད་དོན་གྱི་གོ་བྱེད་གང་ཞིག སྐྱེས་བུས་བརྡ་ཉེ་བར་བསྟན་པ་མེད་ན་ཁྱོད་ལས་དོན་མི་རྟོགས་པའི་ཕྱིར་རོ། ། བརྡ་ཉེ་བར་བསྟན་པ་ལ་ལྟོས་ན་ནི། རྗོད་བྱེད་ཀྱི་སྒྲ་རྣམས་ཆོས་ཅན། རྟོག་ཡུལ་གྱི་དོན་གང་ལའང་ཁྱོད་ཀྱིས་བརྗོད་རུང་བཀག་པ་མེད་པར་ཐལ། སྐྱེས་བུས་བརྡ་ཉེ་བར་བསྟན་པ་ལ་ལྟོས་ནས་རང་གི་བརྗོད་བྱ་རྟོགས་པར་བྱེད་པའི་ཕྱིར། རྒྱུ་མཚན་དེའི་ཕྱིར། ཁྱོད་དང་དོན་གྱི་འབྲེལ་པ་རྟག་དངོས་རྣམ་པར་གནས་པ་སེལ་བ་ཡིན་ཏེ། གོང་དུ་བཤད་པ་དེ་ལྟར་ཁྱོད་དང་དོན་གྱི་འབྲེལ་བ་སྐྱེས་བུའི་འདོད་པའི་རང་དབང་ཉིད་གྱིས་འཇུག་པ་ཡིན་པའི་ཕྱིར།
རྩོད་པ་འདི་རྒྱས་པར་ནི་ཁོ་བོས་ཚད་མ་རྣམ་འགྲེལ་དུ་བཀག་པའི་ཕྱིར་རྣམ་ངེས་འདིར་རྒྱས་པར་མི་སྤྲོའོ། ། རིག་བྱེད་ཀྱི་སྒྲ་རྟག་པ་དང་སྒྲ་དང་དོན་གྱི་འབྲེལ་པ་སྐྱེས་བུ་ལ་མི་ལྟོས་པར་འདོད་པ་བཀག་ཟིན་ནས། སྒྲ་དང་དོན་གྱི་འབྲེལ་བ་སྐྱེས་བུས་མ་བྱས་པ་དེ་ནི་གང་གིས་ཀྱང་ངེས་པར་མི་ནུས་ཞེས་བསྟན་པའི་ཕྱིར་བཤད་པ། རིག་བྱེད་ཀྱི་སྒྲ་ཆོས་ཅན། ཁྱོད་ཀྱི་དོན་ངེས་ནི་ཚད་མ་གང་ལས་རྟོགས་ཏེ་མི་རྟོགས་པར་ཐལ། རྒྱལ་དཔོག་པ་བདག་ཉིད་ཀྱིས་མི་རྟོགས་ཤིང་། སྐྱེས་བུ་གཞན་དང་རིག་བྱེད་ཉིད་ཀྱིས་ཀྱང་མི་རྟོགས་པའི་ཕྱིར། སྔ་མ་མ་གྲུབ་ན། རྒྱལ་དཔོག་པ་བདག་ཉིད་ཆོས་ཅན། ཁྱོད་ཀྱིས་རིག་བྱེད་ཀྱི་དོན་ངེས་མི་རྟོགས་པར་ཐལ།
ཆགས་སོགས་དང་ལྡན་པའི་ཕྱིར། རིག་བྱེད་ཀྱི་སྒྲ་ཆོས་ཅན། སྐྱེས་བུ་གཞན་ལས་ཀྱང་ཁྱོད་ཀྱིས་དོན་ངེས་རིག་པ་མ་ཡིན་པར་ཐལ། སྐྱེས་བུ་གཞན་ཆགས་སོགས་དང་ལྡན་པའི་ཕྱིར། རྟགས་ཁས་བླངས་ཏེ། ཆགས་བྲལ་གྱི་སྐྱེས་བུ་མི་སྲིད་པར་འདོད་པས་སོ། ། རིག་བྱེད་ཉིད་ཀྱིས་ཁྱོད་ཀྱི་དོན་ངེས་རིག་པར་བྱེད་པ་མིན་པར་ཐལ། དེ་ཡིན་ན་རྒྱལ་དཔོག་པས་ཁྱོད་ཀྱི་རྣམ་བཤད་བྱས་པ་དོན་མེད་པར་ཐལ་བའི་སྐྱོན་ཡོད་པའི་ཕྱིར། རྩ་བ་ལ་འདོད་ན། མཐོ་རིས་འདོད་པས་མེ་ལ་སྦྱིན་སྲེག་བྱིན་ཞེས་ཐོས་པ་ན་དེ་ཆོས་ཅན།
སྔགས་ཀྱིས་སྦྱངས་པའི་མར་མེ་ནང་དུ་བླུགས་པ་ཁོ་ན་ཁྱོད་ཀྱི་དོན་ཡིན་གྱི་ཁྱི་ཤ་ཟོ་ཞེས་བྱ་བ་འདི་ཁྱོད་ཀྱི་དོན་མིན་ཞེས་བྱ་བ་འདིར་ཚད་མ་གང་ལས་རྟོགས་ཏེ་མི་རྟོགས་པར་ཐལ། ཁྱོད་ཀྱི་དོན་ངེས་གང་ལས་ཀྱང་མི་རྟོགས་པ་དེས་ན་སྟེ་དེའི་ཕྱིར། ཨག་ནི་ཧོ་ཏྲ་ཛ་ཧུ་ཡ་སྟེ་ཞེས་པའི་རིག་བྱེད་ཀྱི་སྒྲ་ཆོས་ཅན། བསྲེག་རྫས་མེར་བླུགས་པ་ཁོ་ན་ལ་འཇུག་སྟེ། དེ་ལ་འཇུག་པར་འཇིག་རྟེན་པའི་ཚིག་ཏུ་གྲགས་པའི་ཕྱིར་ཞེ་ན། ཨག་ནི་སོགས་ཀྱི་རིག་བྱེད་ཀྱི་སྒྲ་ཆོས་ཅན། ཁྱོད་ཀྱི་དོན་ངེས་འཇིག་རྟེན་པའི་ཚིག་གིས་མི་གྲུབ་པར་ཐལ། དོན་སྣ་ཚོགས་ལ་འཇུག་ཏུ་རུང་བ་ཅན་གྱི་སྒྲ་ཡིན་པའི་ཕྱིར། དབང་པོ་ལས་འདས་པའི་དོན་མཐོང་བའི་སྐྱེས་བུ་གང་གིས་ཁྱོད་ཀྱི་དོན་ངེས་འདི་མཐོ་རིས་འདོད་པས་མེ་ལ་སྦྱིན་སྲེག་སྦྱིན་པ་ཁོ་ན་ཡིན་གྱི་ཁྱི་ཤ་ཟ་བ་མིན་ནོ་ཞེས་རྣམ་པར་འབྱེད་ནུས་ཏེ་མི་ནུས་པར་ཐལ། དབང་པོ་ལས་འདས་པའི་དོན་མཐོང་བའི་སྐྱེས་བུ་མེད་པའི་ཕྱིར།
གཞན་ཡང་རིག་བྱེད་ཀྱི་དོན་ངེས་འཇིག་རྟེན་གྱི་གྲགས་པས་མི་འགྲུབ་པར་ཐལ། རིག་བྱེད་ཀྱི་བསྟན་བཅོས་ལས་མཐོ་རིས་དང་ལྷ་མོ་ལ་སོགས་པའི་སྒྲས་འཇིག་རྟེན་ན་རབ་ཏུ་གྲགས་པ་མ་ཡིན་པའི་དོན་བདེ་བ་ཁྱད་པར་ཅན་དང་གཙུབ་ཤིང་སོགས་ལ་བརྗོད་པར་བཤད་པའི་ཕྱིར། ཨག་ནི་སོགས་ཀྱི་སྒྲ་མེ་ལ་སྦྱིན་སྲེག་སྦྱིན་པ་ཁོ་ན་ལ་འཇུག་སྟེ། དེ་ཁོ་ན་ལ་འཇུག་པར་ཡུལ་གཞན་དུ་རིག་བྱེད་ཀྱི་ལུང་གཞན་གྱིས་བཤད་པའི་ཕྱིར་ཞེ་ན། ཨག་ནི་སོགས་ཀྱི་རིག་བྱེད་ཀྱི་སྒྲའི་བཤད་པར་གྱུར་པའི་རིག་བྱེད་ཀྱི་སྒྲ་གཞན་དེ་འདྲ་དག་ནི་ཆོས་ཅན། ཁྱོད་ལས་རིག་བྱེད་ཀྱི་དོན་ངེས་མི་འགྲུབ་པར་ཐལ། ཨག་ནི་སོགས་དེ་འདྲ་བར་ཁྱོད་ཀྱང་ཁྱི་ཤ་ཟ་བའི་རྗོད་བྱེད་དུ་འཇུག་པར་འགྱུར་བའི་ཕྱིར། གཞན་ཡང་། ཨག་ནི་སོགས་ཀྱི་སྒྲ་དོན་ངེས་དང་ལྡན་པར་མ་གྲུབ་པ་དེ་རབ་ཏུ་འགྲུབ་པའི་དོན་དུ་སྒྲུབ་བྱེད་དུ་བཀོད་པའི་རིག་བྱེད་ཀྱི་ལུང་གཞན་ཆོས་ཅན། ཁྱོད་ལ་ཨག་ནི་སོགས་ཀྱི་སྒྲའི་དོན་ངེས་བསྒྲུབ་པའི་ནུས་པ་མེད་དེ།
རང་དོན་ངེས་དང་ལྡན་པར་མ་གྲུབ་པའི་ཕྱིར། དེར་ཐལ། ཁྱོད་དོན་ངེས་དང་ལྡན་པ་ལ། རིག་བྱེད་རིག་པར་བྱེད་མིན་ན། ། ཞེས་སོགས་ཀྱི་བརྒལ་ཞིང་བརྟགས་པའི་སྐྱོན་མཚུངས་པའི་ཕྱིར་རོ། ། ཞེས་རིགས་པའི་རལ་གྲིས་གསུངས། དཔྱོད་པ་བ་ཆོས་ཅན། ཁྱོད་ལ་ཨག་ནི་སོགས་ཀྱི་སྒྲའི་དོན་ངེས་གྲགས་པའང་མི་ཡིས་བརྗོད་པ་ཡིན་པས་དེ་ནི་ཚད་མར་མི་འདོད་པའི་སྡང་བ་དང་གྲགས་པ་དེ་ལས་རིག་བྱེད་ཀྱི་དོན་ངེས་ཀྱང་རྟོགས་པར་བྱེད་ཅིང་འདོད་པ་འདི་ནི་ཅི་ཞིག་ཡིན་ཏེ་མི་འཐད་པར་ཐལ། གྲགས་པ་སྤྱིར་ཚད་མ་མ་ཡིན་ན། རིག་བྱེད་ཀྱི་དོན་ངེས་སྒྲུབ་བྱེད་ཀྱི་ཚད་མར་འགལ་བའི་ཕྱིར་ཞེས་བདག་གི་བླ་མ་སངས་རྒྱས་དཔལ་གྱིས་གསུངས།
གལ་ཏེ་བསྲེག་རྫས་མེར་བླུགས་པའི་རྗོད་བྱེད་དུ་གྲགས་པ་ལས་བརྒལ་ནས་ཁྱི་ཤ་ཟ་བའི་རྗོད་བྱེད་དུ་རྟོག་པ་ལ་རྒྱུ་ཅི་ཡོད་ཅེ་ན། འཇིག་རྟེན་ལ་རབ་ཏུ་གྲགས་པའི་ཚིག་ཆོས་ཅན། རིག་བྱེད་ཀྱི་དོན་ངེས་སྒྲུབ་བྱེད་དེར་འཛིན་པ་ལ་རྒྱུ་ཅི་ཡོད་དེ་མེད་པར་ཐལ། སྒྲུབ་བྱེད་ཀྱི་ཚད་མ་ཉིད་ནི་མ་ཡིན་པའི་ཕྱིར། ཨག་ནི་སོགས་ཀྱི་རིག་བྱེད་ཀྱི་སྒྲ་ནི་ཆོས་ཅན། གྲགས་པ་ཉིད་ཀྱིས་ཁྱོད་ཀྱི་དོན་ངེས་ནི་མི་འགྲུབ་པར་ཐལ། ཁྱོད་ནི་དོན་ངེས་པ་ལ་གྲགས་པས་དོགས་པ་སྐྱེད་པར་བྱེད་པའི་ཕྱིར། དེར་ཐལ། གང་གི་ཕྱིར་ན་འཇིག་རྟེན་པ་དེ་ལ་དོན་སྣ་ཚོགས་ལ་འཇུག་པར་མཐོང་བའི་ཕྱིར། གལ་ཏེ་འཇིག་རྟེན་ན་གྲགས་པ་གང་ལ་གནོད་བཅས་གནོད་མེད་གཉིས་ལས་རིགས་པས་གནོད་མེད་དེ་སྒྲུབ་བྱེད་དུ་གཟུང་ཞེ་ན།
རླུང་གི་བུ་སྐྱེས་བུ་གཤོབ་ཅན་གྱི་ཚིག་དེ་ཆོས་ཅན། སྒྲུབ་བྱེད་དུ་ཅི་སྟེ་མི་འཛིན་ཏེ་འཛིན་པར་རིགས་པར་ཐལ། ཁྱོད་ལ་རིགས་པས་དངོས་སུ་གནོད་པ་ཡོད་པ་མིན་པའི་ཕྱིར། དཔྱོད་པ་བ་ཆོས་ཅན། རིག་བྱེད་ཀྱི་དོན་ངེས་འདི་ལ་སྒྲུབ་བྱེད་དངོས་པོ་སྟོབས་ཞུགས་ཀྱི་རིགས་པ་སྲིད་པ་མིན་པར་ཐལ། དབང་པོའི་ཡུལ་ལས་འདས་པ་ལ་ལུང་དོན་གྱི་རྟེན་ཅན་ཏེ་ལུང་ལ་བརྟེན་པའི་ཚུལ་གསུམ་ལས་གཞན་དངོས་པོ་སྟོབས་ཞུགས་ཀྱི་རིགས་པ་མེད་པའི་ཕྱིར། ལུང་གིས་འགྲུབ་ཅེ་ན། རིག་བྱེད་ཀྱི་སྒྲ་ཆོས་ཅན། ལུང་གིས་ཁྱོད་ཀྱི་དོན་ངེས་མ་གྲུབ་པར་ཐལ། ལུང་དེའི་དོན་ངེས་ཀྱང་གནས་པ་མེད་པའི་ཕྱིར།
ཨག་ནི་སོགས་ཀྱི་རིག་བྱེད་ཀྱི་སྒྲ་ཆོས་ཅན། ཁྱོད་བསྲེག་རྫས་མེར་བླུགས་པ་ཁོ་ནའི་ངེས་བྱེད་དུ་མཐོང་བ་མེད་པ་རྣམས་ལ་གདོན་མི་ཟ་བར་བསྲེག་རྫས་མེར་བླུགས་པ་ཁོ་ན་ལ་འཇུག་པ་ཡིན་མིན་ཐེ་ཚོམ་སྐྱེད་བྱེད་དུ་འགྱུར་ཏེ། བསྲེག་རྫས་མེར་བླུགས་པ་ལས་རྣམ་པ་གཞན་ལ་འཇུག་མི་སྲིད་པ་མེད་པའི་ཕྱིར། དེར་ཐལ། རང་ཉིད་དོན་སྣ་ཚོགས་བརྗོད་པར་ནུས་པ་ཅན་གྱི་སྒྲ་ཡིན་པའི་ཕྱིར། འཇིག་རྟེན་གྱི་གྲགས་པས་རིག་བྱེད་ཀྱི་དོན་ངེས་གྲུབ་པར་འདོད་པ་བཀག་ཟིན་ཏོ། ། རིག་བྱེད་ཀྱི་དོན་ངེས་གྲུབ་པར་འདོད་པ་འགོག་པ་ལ། ཕྱོགས་སྔ་མ་ནི། རིག་བྱེད་ཉིད་ཀྱིས་རང་གི་དོན་ངེས་རྒྱལ་དཔོག་སྤྱོད་པ་བ་ལ་བཤད་ལ། དེས་བདག་ལ་བཤད་དོ་ཞེས་དཔྱོད་པ་པ་སྨྲའོ། །
ལན་ནི་གྲོང་ཁྱེར་པ་ཏྲ་ལ་པུ་ཏྲར་འགྲོ་བའི་ལམ་གང་ཡིན་ཞེས་དྲིས་པ་ན། སྐྱེས་བུ་གཡོན་ཅན་འགའ་ཞིག་ལམ་ནི་གཡས་ཕྱོགས་འདི་ཡིན་ནོ་ཞེས་སྡོང་དུམ་འདི་སྨྲ་ཞེས་ཟེར་བ་ལ་སྐྱེས་བུ་གཞན་དག་ལམ་འདི་ཡིན་ཞེས་བདག་ཉིད་སྨྲ་ཞེས་པའི་ཚིག་གཉིས་སྐྱེས་བུས་སྨྲས་པར་ཁྱད་པར་མེད་པ་དེ་ལྟར་དུ་རིག་བྱེད་ཉིད་ཀྱི་དོན་ངེས་པར་རིག་བྱེད་ཉིད་སྨྲའོ་ཞེས་པའི་ཚིག་དང་། སངས་རྒྱས་པས་ཨག་ནི་སོགས་ཀྱི་རིག་བྱེད་ཀྱི་སྒྲ་ཁྱི་ཤ་ཟ་བའི་རྗོད་བྱེད་དུ་འཇུག་ཅེས་པའི་ཚིག་གཉིས་པོ་ཆོས་ཅན། སྐྱེས་བུས་སྨྲས་མ་སྨྲས་ཀྱི་བྱེ་བྲག་བརྟག་པར་བགྱིས་ཏེ་བྱེ་བྲག་མེད་པར་ཐལ། སྐྱེས་བུས་སྨྲས་པ་དང་རིག་བྱེད་ཀྱིས་སྨྲས་པ་གང་རུང་གང་ཞིག རིག་བྱེད་ཀྱིས་མ་སྨྲས་པའི་ཕྱིར། རྟགས་མ་གྲུབ་ན། རིག་བྱེད་རྟག་པར་འགལ། རྒྱལ་དཔོག་པས་རིག་བྱེད་ཀྱི་དོན་ངེས་པར་རིག་བྱེད་ཉིད་སྨྲའོ་ཞེས་པའི་ཚིག་དང་། སངས་རྒྱས་ཨག་ནི་སོགས་ཀྱི་རིག་བྱེད་ཀྱི་སྒྲ་ཁྱི་ཤ་ཟ་བ་ལ་ཡང་འཇུག་ཅེས་པའི་ཚིག་གཉིས་པོ་ཆོས་ཅན།
སྐྱེས་བུས་སྨྲས་མ་སྨྲས་ཀྱི་བྱེ་བྲག་བརྟག་པར་གྱིས་ཏེ་བྱེ་བྲག་མེད་པར་ཐལ། གྲོང་ཁྱེར་པ་ཏྲ་ལ་པུ་ཏྲར་འགྲོ་བའི་ལམ་གང་ཡིན་དྲིས་པ་ན་སྐྱེས་བུ་འགའ་ཞིག་ལམ་གཡས་ཕྱོགས་འདི་ཡིན་ཞེས་སྡོང་དུམ་འདི་སྨྲ་ཞེས་ཟེར་བ་དང་། གཞན་དག་ལམ་འདི་ཡིན་ཞེས་པའི་ཚིག་གཉིས་པོ་སྐྱེས་བུས་སྨྲས་པར་བྱེ་བྲག་མེད་པ་དེ་ལྟར་དུ་ཁྱེད་གཉིས་ཀྱང་སྐྱེས་བུ་རང་གིས་སྨྲས་པར་མཚུངས་པའི་ཕྱིར། ཨག་ནི་སོགས་ཀྱི་རིག་བྱེད་ཀྱི་སྒྲ་ཆོས་ཅན། དོན་གཅིག་ཁོ་ནའི་གསལ་བྱེད་དུ་ངེས་པ་གང་ལས་ཡིན་ཏེ་མི་འཐད་པར་ཐལ། དོན་ཐམས་ཅད་ལ་རྗོད་བྱེད་དུ་འཇུག་ཏུ་རུང་བའི་ཕྱིར། བརྡ་ལ་ལྟོས་མེད་དུ་དོན་རྗོད་བྱེད་མིན་པར་ཐལ། བརྗོད་འདོད་དབང་གིས་དོན་རྗོད་པར་བྱེད་པ་མ་གཏོགས་པར་ཁྱོད་དོན་རྗོད་བྱེད་དུ་འཇུག་པའི་རྒྱུ་མཚན་མེད་པའི་ཕྱིར། རིག་བྱེད་ཀྱི་སྒྲ་ཆོས་ཅན། ཁྱོད་ཀྱི་དོན་ངེས་གང་གིས་ཀྱང་ཤེས་ཏེ་མི་ཤེས་པར་ཐལ།
ཁྱོད་ཀྱི་དོན་ངེས་དབང་པོའི་ཡུལ་ལས་འདས་པའི་ཕྱིར། ཁྱབ་པ་ཁས་བླངས། དཔྱོད་པ་པ་ཆོས་ཅན། རིག་བྱེད་ཀྱི་སྒྲ་དེ་དོན་གཅིག་ཁོ་ན་ལ་འཇུག་པ་ཅན་དེ་གང་ལས་རྟོགས་ཏེ་མི་རྟོགས་པར་ཐལ། རིག་བྱེད་ཀྱི་སྒྲ་དེ་ནི་སྐྱེས་བུས་བྱས་པ་མིན་ཞིང་རང་རྒྱུ་བརྗོད་འདོད་ཀྱིས་དོན་ལ་བརྡ་སྦྱར་བ་མེད་པའི་ཕྱིར་རོ། ། ཁྱབ་པ་ཡོད་དེ། བརྗོད་འདོད་ནི་བརྗོད་བྱ་སོ་སོར་ངེས་པའི་རྒྱུ་ཡིན་ཞིང་། བརྗོད་བྱ་རྗོད་བྱེད་དུ་འབྲེལ་བར་བྱེད་པའི་བརྡ་ནི་དོན་སོ་སོར་ངེས་པ་དེའི་གསལ་བྱེད་ཡིན་པའི་ཕྱིར། ངོ་བོ་ཉིད་ཀྱིས་རྗོད་བྱེད་དུ་ངེས་ན་ནི་ཨག་ནི་སོགས་ཀྱི་རིག་བྱེད་ཀྱི་སྒྲ་ཆོས་ཅན། དོན་གཞན་དུ་བརྡ་སྦྱོར་བ་མེད་པར་འགྱུར་བར་ཐལ།
བསྲེག་རྫས་མེར་བླུགས་པ་ལ་བརྡ་སྦྱར་བ་ཡང་དོན་མེད་པར་འགྱུར་བར་ཐལ། ངོ་བོ་ཉིད་ཀྱིས་དོན་གཅིག་ཁོ་ནའི་རྗོད་བྱེད་དུ་ངེས་པའི་ཕྱིར། ཞིང་ཚིག་ཕྲད་དོ། ། ངོ་བོ་ཉིད་ཀྱིས་ངེས་པ་ཉིད་བརྡས་གསལ་བར་བྱེད་དོ་ཞེ་ན། དེ་ལྟ་ནའང་ངོ་བོ་ཉིད་ཀྱིས་དོན་གྱི་རྗོད་བྱེད་དུ་ངེས་པ་གང་ལས་ཡིན་ཏེ་མ་ཡིན་པར་ཐལ། བརྡ་ལ་ལྟོས་ནས་དོན་རྗོད་བྱེད་ཡིན་པའི་ཕྱིར། ཁྱབ་པ་ཡོད་དེ། ཡུལ་གང་ལ་འདོད་པ་རང་རྒྱུད་པས་བརྡ་སྦྱར་བའི་རྗོད་བྱེད་དེ་ལ་ངོ་བོ་ཉིད་ཀྱིས་རྗོད་བྱེད་དུ་ངེས་པ་ཞེས་བྱ་གང་ཞིག་ཡོད་དེ་མེད་དགོས་པས་སོ། ། ཨག་ནི་ཧོ་ཏྲ་ཛ་ཧུ་ཡ་སྟེ་ཞེས་པའི་སྒྲ་འདི་ཆོས་ཅན། རྒྱལ་དཔོག་པས་མི་འདོད་པའི་ཁྱི་ཤ་ཟ་བའི་རྗོད་བྱེད་དུ་རུང་བ་ཉིད་ཀྱང་བརྡས་གསལ་བར་བྱེད་པར་འགྱུར་བར་ཐལ།
དོན་ཐམས་ཅད་ཀྱི་རྗོད་བྱེད་དུ་རུང་བ་དེས་ན་སྟེ་དེའི་ཕྱིར། དེ་ཆོས་ཅན། བརྗོད་བྱའི་དོན་ལ་མི་བསླུ་སྟེ། རིག་བྱེད་ཀྱི་ཕྱོགས་གཅིག་ཡིན་པའི་ཕྱིར། མེ་ཁ་བའི་གཉེན་པོ་ཡིན་པ་བཞིན་ཞེས་རིག་བྱེད་ཀྱི་ཕྱོགས་གཅིག་ལུང་གི་མཚན་ཉིད་དུ་དཔྱོད་པ་བ་སྨྲའོ། ། རྟགས་དེའི་དོན་རིག་བྱེད་ཀྱི་ཕྱོགས་གཅིག་ཡིན་པ་ཆོས་ཅན། ཨག་ནི་སོགས་ཀྱི་སྒྲ་བདེན་པའི་དོན་ཅན་དུ་བསྒྲུབ་པའི་མ་ངེས་པའི་གཏན་ཚིགས་ཉིད་དུ་ཐལ། དེ་བསྒྲུབ་ཀྱི་ཕྱོགས་ཆོས་གང་ཞིག ཁྱབ་པ་རྣལ་མར་ཡང་མ་ངེས། ཕྱིན་ཅི་ལོག་ཏུ་ཡང་མ་ངེས་པའི་ཕྱིར།
མི་མཐུན་ཕྱོགས་ལ་མ་མཐོང་བས་ཁྱབ་པ་རྣལ་མར་ངེས་ཤེ་ན། མི་མཐུན་ཕྱོགས་ལ་མ་མཐོང་བས་ཁྱབ་པ་རྣལ་མར་ངེས་པ་མི་འཐད་པར་ཐལ། མི་མཐུན་ཕྱོགས་ལ་མ་མཐོང་བ་ཙམ་གྱིས་ཁྱབ་པ་མི་འཁྲུལ་བ་མི་འགྲུབ་པའི་ཕྱིར། གལ་ཏེ་སྒྲ་སྦྱོར་བའི་ཤུགས་ཉིད་ལས་སྒྲ་ཐམས་ཅད་ནི་བརྗོད་བྱའི་དོན་དང་འབྲེལ་པར་གྲུབ་པ་ཡིན་ཏེ། བརྡ་སྦྱོར་བའི་ཡུལ་མེད་ན་བརྡ་མི་སྦྱོར་བའི་ཕྱིར་ཞེ་ན། རྟོག་པའི་སྣང་ཡུལ་མེད་ན་བརྡ་མི་སྦྱོར་བ་དེ་ལྟར་ནི་རིགས་མོད་ཀྱི་འོན་ཀྱང་། རྗོད་བྱེད་ཀྱི་སྒྲ་ཆོས་ཅན། རྟོག་པའི་སྣང་ཡུལ་དེ་ལྟ་བུ་ཉིད་ཐ་སྙད་དུ་རབ་ཏུ་གྲུབ་ཀྱང་ཁྱོད་བརྗོད་བྱའི་དོན་ལ་མི་སླུ་བར་ཐེ་ཚོམ་ཟ་མ་སྟེ་མ་ངེས་པ་ཉིད་དུ་ཐལ། ཁྱོད་འཇིག་རྟེན་ན་རང་གི་བརྗོད་བྱའི་དོན་ཡོད་པ་ལས་གཞན་དུ་མེད་པ་ལ་ཡང་ཐ་སྙད་བྱེད་པར་མཐོང་བའི་ཕྱིར་རོ། ། དེར་ཐལ།
ཁྱོད་འདོད་པའི་དབང་གིས་དོན་གང་ལ་ཡང་འཇུག་པ་བཟློག་ཏུ་མེད་པའི་ཕྱིར་རོ། ། ལུང་དང་དོན་ལ་དངོས་པོའི་འབྲེལ་བ་མེད་པ་དེའི་ཕྱིར། ལུང་ཆོས་ཅན། ཁྱོད་ལོག་པས་བསྐལ་དོན་མེད་པར་རྟོགས་པར་རིགས་པ་མིན་པར་ཐལ། ཁྱོད་ལོག་ཀྱང་བསྐལ་དོན་མེད་པར་མ་ངེས་པས་སོ། ། ཀྱང་གི་སྒྲས་མངོན་སུམ་རྗེས་དཔག་བསྡུ། རིག་བྱེད་ཀྱི་ལུང་ཚད་མར་འདོད་པ་བཀག་ཟིན་ཏོ། ། སྣང་རུང་གི་བུམ་པ་དམིགས་པའི་མངོན་སུམ་ལོག་པའི་མི་དམིགས་པ་ཉིད་ཆོས་ཅན། སྣང་རུང་གི་བུམ་པའི་དངོས་པོ་དངོས་པོ་མེད་པ་སྒྲུབ་པར་བྱེད་པ་ཡིན་ཏེ། དེ་སྒྲུབ་ཀྱི་ཚུལ་གསུམ་ཡིན་པས་སོ། །
འབྲས་བུ་ལོག་ཀྱང་རྒྱུ་མི་ལྡོག་པས་ཁྱབ་པ་འཁྲུལ་ལོ་ཞེ་ན། སྣང་རུང་གི་བུམ་འཛིན་ཤེས་པ་མེད་ན་སྣང་རུང་གི་བུམ་པ་མེད་པས་ཁྱབ་པར་ཐལ། སྣང་རུང་གི་བུམ་པའི་དོན་ཡོད་ན་བུམ་པ་དམིགས་བྱེད་ཀྱི་རྒྱུ་མ་ཚང་བ་མེད་པས་བུམ་པ་དམིགས་པའི་ཤེས་པ་དེ་མེད་པ་མི་སྲིད་པའི་ཕྱིར། དོན་དེ་ལྟར་གནས་པ་དེ་ལ། ཚུར་རོལ་མཐོང་བ་བདག་ཉིད་ཀྱི་མངོན་སུམ་དམིགས་བྱེད་དུ་ལོག་བ་མེད་པའི་སྒྲུབ་བྱེད་ཀྱི་ཚད་མར་བྱེད་པས་ནི་ཆོས་ཅན། ཚུར་མཐོང་གི་མངོན་སུམ་དེས་གཟུང་བར་འོས་པ་ཉིད་མེད་ཅེས་དགག་པར་རིགས་ཀྱི་དོན་ཐམས་ཅད་ནི་ཚུར་མཐོང་གིས་མ་དམིགས་པས་མེད་ཅེས་འགོག་པར་ནི་རིགས་པ་མ་ཡིན་པར་ཐལ། དོན་ཐམས་ཅད་ནི་ཡོད་ན་ཚུར་མཐོང་གི་མངོན་སུམ་གྱིས་དམིགས་དགོས་པ་དེ་ལྟར་མ་ཡིན་པའི་ཕྱིར། ཐམས་ཅད་མཁྱེན་པའི་མངོན་སུམ་གྱིས་ནི་ཐམས་ཅད་གཟུང་བར་འོས་པས་ཚུ་རོལ་མཐོང་བ་ཞེས་སྨོས་སོ། ། དེ་ལྟར་སྣང་བ་མི་དམིགས་པ་དང་མི་སྣང་བ་མ་དམིགས་པ་བཤད་ནས། ད་ནི་དེ་གཉིས་ཀྱི་འབྲས་བུ་སྟོན་ཏེ།
དེ་ལ་དང་པོ་མི་སྣང་བ་མ་དམིགས་པའི་འབྲས་བུ་འཆད་པ་ནི། མི་སྣང་བ་མ་དམིགས་པའི་རྟགས་དེ་ནི་ཆོས་ཅན། དགག་བྱའི་ཆོས་ཀྱི་དོན་ཡོད་ངེས་ཀྱི་ཐ་སྙད་མི་འཇུག་པའི་འབྲས་བུ་ཅན་དུ་འདོད་དེ། ཡོད་ངེས་ཀྱི་ཐ་སྙད་འཇུག་པ་ནི་ཚད་མ་གཉིས་ཀྱི་བློ་སྔོན་དུ་འགྲོ་བ་ཅན་ཡིན་པ་ལས་ཁྱོད་ཀྱིས་དེ་ལྟར་བསྒྲུབ་པའི་དགག་བྱའི་ཆོས་ལ་དེ་མེད་པའི་ཕྱིར། དེ་ཉིད་འགྲེལ་བ་ནི། བསྐལ་བའི་ཡུལ་ལ་ཚུར་མཐོང་རང་གི་མངོན་སུམ་དང་རྗེས་སུ་དཔག་པ་མེད་པ་དེ་ནི་ཆོས་ཅན། བསྐལ་དོན་ཡོད་ངེས་པའི་ཤེས་པ་དང་སྒྲ་དང་ཐ་སྙད་འགོག་པའི་འབྲས་བུ་ཅན་ཡིན་ཏེ། བསྐལ་དོན་དམིགས་བྱེད་ཀྱི་ཚད་མ་ལོག་པའི་རྟགས་ཡིན་པའི་ཕྱིར། ཁྱབ་པ་ཡོད་དེ། ཡོད་ངེས་ཀྱི་ཐ་སྙད་དེ་དག་ནི་དམིགས་པ་སྔོན་དུ་འགྲོ་བ་ཅན་ཡིན་པའི་ཕྱིར།
བསྐལ་དོན་ཚུར་མཐོང་གི་ཚད་མས་མ་དམིགས་པ་དེ་ནི་ཆོས་ཅན། བསྐལ་དོན་ཡོད་ངེས་ཀྱི་ཐ་སྙད་མི་འཇུག་པའི་འབྲས་བུ་ཅན་དུ་འདོད་དེ། བསྐལ་དོན་ཡོད་ངེས་ཀྱི་རྒྱུ་བསྐལ་དོན་དམིགས་བྱེད་ཀྱི་བློ་མེད་པའི་རྟགས་ཡིན་པའི་ཕྱིར། ཁྱབ་པ་ཡོད་དེ། ཡོད་ངེས་ཀྱི་ཐ་སྙད་འཇུག་པ་ནི་དམིགས་བྱེད་ཀྱི་བློ་སྔོན་དུ་འགྲོ་བ་ཅན་ཉིད་ཡིན་པའི་ཕྱིར། དེ་ཉིད་འགྲེལ་པ་ནི། བསྐལ་པའི་ཡུལ་ལ་མངོན་སུམ་དང་རྗེས་སུ་དཔག་པ་འཇུག་པ་མེད་པ་ནི་ཆོས་ཅན། བསྐལ་དོན་ཡོད་པའི་ཤེས་པ་དང་སྒྲ་དང་ཐ་སྙད་འགོག་པའི་འབྲས་བུ་ཅན་ཡིན་ཏེ། བསྐལ་དོན་དམིགས་བྱེད་ཀྱི་ཚད་མ་མེད་པའི་རྟགས་སུ་བཀོད་པའི་གཏན་ཚིགས་ཡིན་པའི་ཕྱིར། ཁྱབ་པ་ཡོད་དེ།
ཡོད་པའི་ཐ་སྙད་དེ་ནི་དམིགས་པ་སྔོན་དུ་འགྲོ་བ་ཅན་ཡིན་པའི་ཕྱིར། སྣང་རུང་མ་དམིགས་པའི་འབྲས་བུ་འཆད་པ་ནི། གཞན་སྣང་རུང་མ་དམིགས་པ་ནི་ཆོས་ཅན། མེད་ངེས་ཀྱི་ཐ་སྙད་འཇུག་པའི་འབྲས་བུ་ཅན་ཡིན་ཏེ། མེད་ངེས་ཀྱི་ཐ་སྙད་དེའི་རྒྱུ་མཚན་མཐོང་བ་ཅན་གྱི་གཏན་ཚིགས་ཡིན་པའི་ཕྱིར། དེ་ཉིད་འགྲེལ་བ་ནི། མ་དམིགས་པ་སྔ་མ་བུམ་པ་སྣང་རུང་མ་དམིགས་པ་ནི་ཆོས་ཅན། བུམ་པ་ཡོད་ངེས་ཀྱི་ཐ་སྙད་འགོག་པའི་འབྲས་བུ་ཅན་ཡིན་པར་མ་ཟད་བུམ་པ་མེད་པའི་ཤེས་པ་དང་སྒྲ་དང་ཐ་སྙད་འཇུག་པའི་འབྲས་བུ་ཅན་ཡང་ཡིན་ཏེ། བུམ་པ་མེད་པའི་ཐ་སྙད་ཀྱི་ཡུལ་རབ་ཏུ་བསྟན་པས་སྔར་དཔེ་ལ་རབ་ཏུ་གྲུབ་པའི་ཐ་སྙད་ཤེས་འདོད་ཆོས་ཅན་ལ་བསྒྲུབ་པའི་གཏན་ཚིགས་ཡིན་པའི་ཕྱིར། ཡང་གི་སྒྲ་བཤད་པའི་ཕྱིར་སྨྲས་པ།
མི་སྣང་བ་མི་དམིགས་པའི་གཏན་ཚིགས་འདི་ཆོས་ཅན། ཁྱོད་དང་སྣང་རུང་མ་དམིགས་པ་གཉིས་ནི་རང་གི་དགག་བྱའི་ཆོས་ཀྱི་དོན་ཡོད་པའི་ཐ་སྙད་དགག་པའི་འབྲས་བུ་ཅན་ཉིད་དུ་ནི་འདྲ་བ་ཡིན་ཏེ། ཁྱོད་དགག་བྱའི་ཆོས་ཀྱི་ཐ་སྙད་རང་གི་རྒྱུ་མེད་པ་རྟགས་སུ་བཀོད་པའི་གཏན་ཚིགས་ཡིན་ཞིང་། སྣང་རུང་མ་དམིགས་པ་ཡོད་པ་ལས་བཟློག་པ་མེད་པའི་ཐ་སྙད་ཀྱི་རྒྱུ་སྣང་བ་མི་དམིགས་པ་ཡོད་པ་དག་གིས་སོ། ། གཅིག་མི་སྣང་བ་མི་དམིགས་པ་ལ་ནི་དགག་བྱའི་ཆོས་ཀྱི་དོན་ཡོད་མེད་ཐེ་ཚོམ་ཟ་བའི་ཕྱིར་ཡོད་ངེས་ཀྱི་ཐ་སྙད་དགག་ནུས་ལ། གཞན་སྣང་རུང་མ་དམིགས་པ་ལ་ཡོད་པ་ལས་བཟློག་པ་མེད་པར་ངེས་པའི་ཕྱིར་ཐེ་ཚོམ་དང་ངེས་པའི་ཐ་སྙད་གཉིས་ཀ་དགག་ནུས་སོ། ། གཏན་ཚིགས་གཉིས་ཡོད་པ་དེ་ལ་གཉིས་པ་མི་སྣང་བ་མི་དམིགས་པ་ནི་ཆོས་ཅན། ངེས་པ་སྔོན་དུ་འགྲོ་བའི་གཏན་ཚིགས་ཡིན་པ་ཡོད་པའི་ཐ་སྙད་དགག་པ་ལ་ཉེ་བར་མཁོ་བའི་ཕྱིར་སྒྲུབ་བྱེད་ཀྱི་ཚད་མར་བཤད་ཀྱི་དགག་བྱའི་ཆོས་ཀྱི་དོན་ལྡོག་པ་མཐོང་བ་ལ་སོགས་པ་ལ་ཉེ་བར་སྦྱོར་བ་ནི་མ་ཡིན་ཏེ། དགག་བྱའི་ཆོས་ཀྱི་དོན་མེད་ངེས་སུ་བསྒྲུབ་པ་ལ་ཁྱབ་པ་ལ་ཐེ་ཚོམ་མི་ཟ་བའི་རྟགས་ཡིན་པའི་ཕྱིར། ཁྱབ་པ་ཡོད་དེ།
ངེས་པར་བྱེད་པའི་ཡན་ལག་ཁྱབ་པ་མ་ངེས་པ་ལས་ནི་བསྒྲུབ་བྱ་མི་རྟོགས་པའི་ཕྱིར། འདི་ནི་སྒྲུབ་བྱེད་གྱི་ཚད་མ་རྣལ་མ་ཡིན་ཏེ། རྣམ་འགྲེལ་ལས། ཡོད་མེད་ངེས་པའི་འབྲས་ཅན་མིན། ། ཕྱིར་ན་ཚད་མ་ཉིད་མི་འགྱུར། ། ཞེས་པ་དང་། སློབ་དཔོན་ཆོས་མཆོག་གིས་མི་སྣང་བ་མ་དམིགས་པ་ནི་ངེས་པར་བྱེད་པ་མིན་པས་ན་དོན་གང་ལ་ཡང་སྐྱེས་བུ་འཇུག་པར་བྱེད་པ་མ་ཡིན་པའི་ཕྱིར་ཚད་མ་མ་ཡིན་ནོ་ཞེས་བཤད་པས་སོ། ། དེས་ན་འདི་ལ་སྦྱོར་བའི་དབྱེ་བ་དེ་ཡང་མ་བཤད་དོ། ། དང་པོ་བུམ་པ་སྣང་རུང་མ་དམིགས་པ་ནི་ཆོས་ཅན། བུམ་པ་མེད་པ་དེ་ལ་སྒྲུབ་བྱེད་ཀྱི་ཚད་མ་ཡིན་ཏེ།
བུམ་པ་མེད་པར་ངེས་པའི་འབྲས་བུ་ཅན་གྱི་གཏན་ཚིགས་ཡིན་པའི་ཕྱིར་རོ། ། དགག་པའི་གཏན་ཚིགས་བཤད་ཟིན་ཏོ། ། གནས་མ་བུའི་སྡེ་པ་ལ་སོགས་པས་ཕྱིས་འབྱུང་གི་མི་རྟག་པ་འདོད་པ་དགག་པའི་ཕྱིར་དུ་རང་བཞིན་གྱི་གཏན་ཚིགས་འཆད་པ་ལ། དང་པོ་རང་བཞིན་གྱི་གཏན་ཚིགས་དང་རང་བཞིན་ངོས་གཟུང་བ་ནི། བྱས་པ་ཆོས་ཅན། སྒྲ་མི་རྟག་པར་བསྒྲུབ་པའི་རང་བཞིན་གྱི་གཏན་ཚིགས་ཡིན་ཏེ། དེ་བསྒྲུབ་ཀྱི་སྒྲུབ་རྟགས་གང་ཞིག མི་རྟག་པ་དང་བདག་ཉིད་གཅིག་ཏུ་འབྲེལ་བའི་ཕྱིར། ཇི་ལྟར་བདག་ཉིད་གཅིག་ཅེ་ན། བྱས་པ་དེ་ཆོས་ཅན།
མི་རྟག་པ་དང་བདག་ཉིད་གཅིག་པ་ཡིན་པར་ཐལ། ཁྱོད་ཡོད་ཙམ་དང་མི་རྟག་པ་དང་བདག་ཉིད་གཅིག་ཏུ་རྗེས་སུ་འབྲེལ་བ་ཅན་ཡིན་པའི་ཕྱིར། བདག་ཉིད་གཅིག་ཏུ་འབྲེལ་བའི་ཚུལ་འདི་ལྟར། དེ་ཡོད་ཙམ་དང་རྗེས་འབྲེལ་ཞེས་གསུངས་པ་ཆོས་ཅན། དགོས་པ་ཡོད་དེ། བསྒྲུབ་བྱའི་ཆོས་ཀྱི་དོན་མི་རྟག་པ་དེའི་བདག་ཉིད་བྱས་པ་དེ་ནི་ཡོད་ཙམ་དང་མི་རྟག་པ་དང་བདག་ཉིད་གཅིག་ཏུ་རྗེས་སུ་འབྲེལ་བ་ཅན་ཁོ་ན་ཡིན་གྱི་ཕྱིས་འབྱུང་གི་རྒྱུ་གཞན་དག་ལ་མི་རྟག་པ་རག་ལས་པ་ནི་མིན་པར་བསྟན་པའི་ཕྱིར། ཇི་ལྟར་ཕྱིས་འབྱུང་མིན་ཞེ་ན། བྱས་པ་དེ་ཆོས་ཅན། མི་རྟག་པ་དེའི་བདག་ཉིད་དུ་འགལ་བར་ཐལ། ཁྱོད་ཡོད་པའི་དུས་ན་མི་རྟག་པ་ཡོད་པར་མ་འགྱུར་བར་ཕྱིས་འབྱུང་བ་ཡིན་པའི་ཕྱིར།
ཁྱབ་པ་ཡོད་དེ། རྒྱུ་ཙམ་རྣམས་ཀྱང་འབྲས་བུ་བསྐྱེད་པ་ལ་འཁྲུལ་བའི་ཕྱིར། ཕྱིས་འབྱུང་བདག་ཉིད་དུ་འགལ་བ་དེའི་ཕྱིར་བྱས་པ་དེ་ཡོད་པ་ཙམ་དང་བདག་གཅིག་ཏུ་རྗེས་སུ་འབྲེལ་བ་མི་རྟག་པ་ཉིད་ཀྱི་བདག་ཉིད་རང་བཞིན་བྱས་པ་ནི་ཆོས་ཅན། སྒྲ་མི་རྟག་པར་གོ་བར་བྱེད་པའི་རང་བཞིན་གྱི་གཏན་ཚིགས་ཡིན་ནོ། ། བསྒྲུབ་བྱའི་ཆོས་ཀྱི་རང་བཞིན་དེ་ཡང་གཏན་ཚིགས་ཉིད་དུ་སྒྲས་ཉེ་བར་འགོད་པ་ན། འདི་ལྟར་འགོད་དེ། བྱས་པ་ཆོས་ཅན། སྒྲ་འཇིག་པར་བསྒྲུབ་པའི་ལྟོས་པ་པའི་གཏན་ཚིགས་ཡིན་ཏེ། རང་བཞིན་གྱི་གཏན་ཚིགས་གང་ཞིག ཁྱོད་བརྗོད་པའི་སྒྲས་ཁྱོད་ཀྱི་ཁྱད་པར་བྱེད་ཆོས་འཕངས་པའི་ཕྱིར།
རྒྱུ་རྐྱེན་ཡོད་པ་ཉིད་རྟགས་སུ་བཀོད་པ་ཆོས་ཅན། དེ་བསྒྲུབ་ཀྱི་དག་པ་བའི་གཏན་ཚིགས་ཡིན་ཏེ། རང་བཞིན་གྱི་གཏན་ཚིགས་གང་ཞིག ཁྱོད་བརྗོད་པའི་སྒྲས་ཁྱོད་ཀྱི་ལྟོས་ས་མ་འཕངས་པའི་ཕྱིར། ཞེས་ཉེ་བར་འགོད་པ་ཡིན་ནོ། ། དང་པོ་ལྟོས་པ་བ་སྟོན་པ་ལ། ལྟོས་པ་བ་ངོས་བཟུང་བ་ནི། གཟུགས་ནི་ཆོས་ཅན། བྱས་པ་ཡིན་ཏེ། རང་གི་ངོ་བོ་འགྲུབ་པར་བྱ་བའི་ཕྱིར་རྒྱུ་རྐྱེན་གཞན་གྱི་བྱེད་པ་ལ་ལྟོས་པའི་ཕྱིར།
རྒྱུ་རྐྱེན་གྱི་བྱེད་པ་ལ་ལྟོས་པ་བྱས་པ་ཡིན་པ་དེས་ན་བྱས་པ་ཞེས་པའི་སྒྲ་འདི་ནི་ཆོས་ཅན། བྱས་པ་རང་གི་ངོ་བོ་བརྗོད་པ་ཡིན་ཡང་ཁྱད་པར་བྱེད་ཆོས་ཤུགས་ལ་བརྗོད་པ་ཡིན་ཏེ། བྱེད་པ་པོའི་རྒྱུ་རྐྱེན་གྱི་ཁྱད་པར་གཞན་དེ་དག་བློ་ཡུལ་དུ་འཕེན་པར་བྱེད་པའི་ངག་ཡིན་པའི་ཕྱིར། བྱས་པ་ལྟོས་པ་བར་བཤད་པ་འདིས་ནི་ཆོས་ཅན། རིགས་ཅན་གཞན་ཡང་མཚོན་པ་ཡིན་ཏེ། རྒྱུ་རྐྱེན་གྱི་བྱེ་བྲག་གི་ཐ་དད་པ་ཅན་ཉེར་ལེན་ལ་སོགས་པ་ཡང་ལྟོས་པ་བར་བཤད་པ་ཡིན་པའི་ཕྱིར། སྔར་བཤད་པ་དེ་ལྟར་རང་བཞིན་གྱི་རྟགས་ཀྱི་འགོད་ཚུལ་ཁ་ཅིག་ཏུ་ནི་ཁྱད་པར་བྱེད་ཆོས་ལ་ལྟོས་ནས་རང་བཞིན་གྱི་གཏན་ཚིགས་སུ་བརྗོད་ལ། སྦྱོར་བའི་འགོད་ཚུལ་ཁ་ཅིག་ཏུ་ནི་ཁྱད་པར་ལ་མ་ལྟོས་པར་སྟེ། དཔེར་ན་སྒྲ་མི་རྟག་པར་སྒྲུབ་པ་ལ་ཡོད་པ་ཉིད་རྟགས་སུ་བཀོད་པ་བཞིན་ནོ། ། སྦྱོར་བའི་འགོད་ཚུལ་ཁ་ཅིག་ཏུ་ནི།
གཏན་ཚིགས་ཀྱི་རང་བཞིན་དུ་གྱུར་བའི་བདག་ཉིད་ཁྱད་པར་གྱི་ཆོས་ཡོངས་སུ་བཟུང་ནས་འགོད་པ་ནི། དཔེར་ན་སྒྲ་དེ་ཉིད་མི་རྟག་པར་བསྒྲུབ་པ་ལ་སྐྱེ་བ་དང་ལྡན་པ་རྟགས་སུ་བཀོད་པ་བཞིན་ནོ། ། རང་བཞིན་གཏན་ཚིགས་ཀྱི་རབ་དབྱེ་གསུམ་བཤད་པའི་ཕྱོགས་འདིས་ནི་ཆོས་ཅན། རིགས་ཅན་གཞན་ཡང་མཚོན་པ་ཡིན་ཏེ། ཁྱོད་ལ་བརྟེན་ནས་གཞན་དུ་ཁྱད་པར་བྱེད་ཆོས་དང་འབྲེལ་བའི་དོན་བརྗོད་པའི་སྒྲས་བསྒྲུབ་བྱའི་ཆོས་དང་བདག་ཉིད་ཐ་མི་དད་པའི་སྒྲུབ་རྟགས་རྟགས་སུ་བཟུང་བ་ཐམས་ཅད་རང་བཞིན་གཏན་ཚིགས་ཀྱི་དབྱེ་བར་བལྟ་བར་བྱ་བ་ཡིན་པའི་ཕྱིར། མི་རྟག་པའི་རང་བཞིན་བྱས་པ་དེ་ཡང་ཆོས་ཅན། སྒྲ་ལ་མི་རྟག་པ་གོ་བར་བྱེད་པའི་རྟགས་ཡང་དག་ཡིན་ན་ནི་དེའི་ཚེ་གལ་ཏེ་རང་གི་བསྒྲུབ་པར་བྱ་བའི་ཆོས་ཀྱིས་ཁྱབ་པ་ཚད་མས་ངེས་དགོས་པ་ཡིན་ཏེ། ཁྱབ་པ་ཚད་མས་མ་ངེས་པའམ་ཆོས་ཅན་ལ་བརྟེན་པ་ཕྱོགས་ཆོས་མ་ངེས་ན་ནི་བསྒྲུབ་བྱའི་ཆོས་ཀྱི་རང་བཞིན་གྱི་རྟགས་ཀྱིས་གོ་བར་བྱ་བ་སྒྲ་དང་མི་རྟག་པའི་ཚོགས་དོན་གོ་བར་བྱེད་པ་ཉིད་མིན་པར་འགྱུར་བའི་ཕྱིར། དཔེར་ན་རང་གསལ་བའི་ངོ་བོ་ཡིན་པ་ཉིད་ཀྱིས་གཞན་གསལ་བར་བྱེད་པའི་སྒྲོན་མ་ནི་སྒྲོན་མ་དེའི་རང་བཞིན་མ་རྟོགས་ན་རང་གི་དོན་གསལ་བའི་བྱ་བ་མི་བྱེད་པ་བཞིན་ནོ། ། ཁྱབ་པའམ་འབྲེལ་བ་ཚད་མས་ངེས་པ་དེའི་ཕྱིར།
ཁྱབ་པར་བྱ་བ་བྱས་པ་ནི་སྒྲ་མི་རྟག་པ་གོ་བར་བྱེད་པ་ཡིན་ལ། ཁྱབ་པར་བྱེད་པ་མི་རྟག་པ་ནི་སྒྲའི་སྟེང་དུ་ཁྱོད་ཀྱིས་གོ་བར་བྱ་བ་ཡིན་ཏེ། ཁྱོད་ཀྱིས་སྒྲ་མི་རྟག་པར་བསྒྲུབ་པའི་ཚུལ་གསུམ་ཚད་མས་ངེས་པ་ཉིད་ཀྱི་ཕྱིར། ཁྱབ་པར་བྱེད་པའི་ཆོས་མི་རྟག་པ་དེ་ནི་ཆོས་ཅན། རང་ལོག་པ་ན་ཁྱབ་པར་བྱ་བ་བྱས་པ་དེ་ལྡོག་པར་བྱེད་པ་ཡིན་ཏེ། བྱས་པའི་ཁྱབ་བྱེད་ཡིན་པའི་ཕྱིར། རྟགས་མ་གྲུབ་ན། མི་རྟག་པ་འདི་ཆོས་ཅན། བྱས་པ་དེའི་ཁྱབ་པར་བྱེད་པར་གྲུབ་པ་ཡིན་པར་ཐལ། བྱས་པ་ཁྱོད་ལས་ཐ་དད།
ཁྱོད་མེད་ན་བྱས་པ་མེད་པ་དེ་ལྟར་ཡིན་པའི་ཕྱིར། གོ་བྱ་གོ་བྱེད་དུ་ངེས་པ་ཁྱབ་བྱ་ཁྱབ་བྱེད་དུ་ངེས་པ་ལ་རག་ལས་པ་དེའི་ཕྱིར། རྟགས་དང་བསྒྲུབ་བྱའི་ཆོས་ཁྱབ་བྱ་ཁྱབ་བྱེད་དུ་ངེས་པར་བསྟན་པ་འདིས་ནི་ཆོས་ཅན། གོ་བྱ་དང་གོ་བྱེད་དུ་འགྱུར་བའི་རྒྱུ་མཚན་བསྟན་པ་ཡིན་ཏེ། སྦྱོར་བ་རྣམ་པ་གཉིས་ཀྱི་བརྗོད་བྱ་གཏན་ཚིགས་དང་བསྒྲུབ་བྱའི་ཆོས་གོ་བར་བྱ་བ་དང་གོ་བར་བྱེད་པ་ཉིད་དུ་འགྱུར་བའི་རྒྱུ་མཚན་ཡང་ཁྱབ་བྱ་ཁྱབ་བྱེད་དུ་ངེས་པ་ཁོ་ན་ལས་ངེས་པ་ཡིན་པར་བཤད་པར་རིག་པར་བྱ་བ་ཡིན་པའི་ཕྱིར།

གོ་བྱེད་ཁྱབ་པ་ངེས་པ་ལ་ལྟོས་པར་བཤད་ནས་སྦྱོར་བའི་དབྱེ་བ་བཤད་པ་ནི། གཏན་ཚིགས་སྟོན་བྱེད་ཀྱི་ངག་ནི་ཆོས་ཅན། སྦྱོར་བའི་དབང་གིས་རྣམ་པ་གཉིས་ཡོད་དེ། ཆོས་མཐུན་པ་ཉིད་ཅན་གྱི་སྦྱོར་བ་གཅིག་དང་ཆོས་མི་མཐུན་པ་ཉིད་ཅན་གྱི་སྦྱོར་བ་གཅིག་གྲུབ་པའི་ཕྱིར། བསྒྲུབ་བྱའི་ཆོས་ཅན་དང་དཔེའི་ཆོས་ཅན་གཉིས་བསྒྲུབ་བྱའི་ཆོས་ལྡན་དུ་མཐུན་པར་སྟོན་པ་དང་མི་མཐུན་པར་སྟོན་པའི་ཆ་ནས་ཆོས་མཐུན་སྦྱོར་དང་མི་མཐུན་སྦྱོར་དང་ཞེས་བཤད་དོ། ། ཆོས་མཐུན་སྦྱོར་དང་མི་མཐུན་སྦྱོར་འདི་གཉིས་ནི་ཆོས་ཅན། ཁྱོད་གཉིས་སྒྲའི་སྦྱོར་ཚུལ་ཐ་དད་པས་ཚུལ་གསུམ་སྟོན་པ་ཡིན་མིན་གྱི་ཁྱད་པར་ཡོད་མི་དགོས་པར་ཐལ། སྦྱོར་བའི་བྱེ་བྲག་མ་གཏོགས་པར་བརྗོད་བྱའི་དོན་ཚུལ་གསུམ་སྟོན་བྱེད་དུ་ནི་བྱེ་བྲག་ཅི་ཡང་མེད་པའི་ཕྱིར། སྦྱོར་བའི་ཁྱད་པར་འདི་ནི་གཞན་དོན་དུ་བརྗོད་པར་བྱ་བ་མ་ཡིན་ནམ་ཞེ་ན། གཞན་དོན་དུ་མ་ཟད་རང་གི་དོན་གྱི་རྗེས་སུ་དཔག་པ་ལ་ཡང་སྦྱོར་བའི་དབྱེ་བ་བསྟན་པ་ཆོས་ཅན། དགོས་པ་ཡོད་དེ།
སྦྱོར་བ་དེ་མཐོང་བ་གོམས་པ་ལས་རང་ཉིད་ཀྱིས་བསྒྲུབ་བྱ་རྟོགས་པ་ན་ཡང་རང་དོན་དེ་ལྟར་དུ་འགྱུར་བར་བསྟན་པའི་ཆེད་ཡིན་པའི་ཕྱིར། རྟོག་གེ་པ་གཞན་ཐམས་ཅད་རྗེས་སུ་འགྲོ་ལྡོག་གཅིག་སྦྱར་བས་གཉིས་ཀ་མི་རྟོགས་པས་གཉིས་ཀ་རྟོགས་པའི་དོན་དུ་གཉིས་ཀ་བརྗོད་དགོས་ཞེས་འདོད་པ་དགག་པ་ནི། ཆོས་མཐུན་པ་ཉིད་ཅན་གྱི་སྦྱོར་བ་ལ་ཡང་ཆོས་ཅན། དོན་གྱིས་ཁྱོད་ལས་ཆོས་མི་མཐུན་པ་ཉིད་རྟོགས་ཏེ། ཁྱོད་ཀྱིས་རྗེས་འགྲོ་དངོས་སུ་བསྟན་པའི་ཕྱིར། ཁྱབ་པ་ཡོད་དེ། ལྡོག་པ་གྲུབ་པ་དེ་མེད་ན་བསྒྲུབ་པར་བྱ་བའི་ཆོས་ཀྱིས་གཏན་ཚིགས་ལ་ཁྱབ་པའི་རྗེས་སུ་འགྲོ་བ་མེད་པའི་ཕྱིར་རོ། ། ཆོས་མཐུན་སྦྱོར་ལས་ལྡོག་པ་རྟོགས་པ་དེ་བཞིན་དུ་ཆོས་མི་མཐུན་པ་ལ་ཡང་ཆོས་ཅན། ཁྱོད་ལས་རྗེས་སུ་འགྲོ་བ་རྟོགས་ཏེ། ཁྱོད་ཀྱིས་ལྡོག་པ་དངོས་སུ་བསྟན་པའི་ཕྱིར།
ཁྱབ་པ་ཡོད་དེ། རྗེས་འགྲོ་གྲུབ་པ་དེ་མེད་ན་བསྒྲུབ་པར་བྱ་བ་མེད་པ་ལ་གཏན་ཚིགས་མེད་པས་ཁྱབ་པ་ལ་ཐེ་ཚོམ་ཟ་བའི་ཕྱིར་རོ། ། ཞེས་ལྡོག་པ་གཅིག་པུ་ཅན་དགག་པའི་སྐབས་སུ་འཆད་པར་འགྱུར་རོ་ཞེས་ཤཱཀྱ་བློ་གསུངས། གཏན་ཚིགས་ཀྱི་སྦྱོར་བ་དེ་དག་ཀྱང་དཔེར་ན། གང་ཅུང་ཟད་བྱས་པ་དེ་ཐམས་ཅད་ནི་མི་རྟག་སྟེ། དཔེར་ན་བུམ་པ་ལ་སོགས་པ་བཞིན་ནོ། ། སྒྲ་ཡང་བྱས་པ་ཡིན་ནོ་ཞེས་བྱ་བ་ནི་རྗེས་སུ་འགྲོ་བ་ཅན་གྱི་སྦྱོར་བ་ཡིན་ནོ། ། ངག་འདིར་ནི་ཆོས་ཅན། ཕྱོགས་སྒྲ་མི་རྟག་པ་གདོན་མི་ཟ་བར་ངག་གིས་ཟིན་པར་བསྟན་པར་མི་བྱ་སྟེ། ཤུགས་ཀྱིས་སྒྲ་མི་རྟག་པའོ་ཞེས་གོ་བར་འགྱུར་བ་ཡིན་པ་དེས་ནའོ། །
ལྡོག་པ་ཅན་གྱི་སྦྱོར་བ་ཡང་དཔེར་ན། མི་རྟག་པ་ཉིད་མེད་ན་བྱས་པ་ཉིད་དུ་འགྱུར་བ་མིན་ཏེ། དཔེར་ན་འདུས་མ་བྱས་ཀྱི་ནམ་མཁའ་བཞིན། སྒྲ་ནི་བྱས་པ་ཡིན་ཞེས་བྱ་བའོ། ། ངག་འདིར་ནི་ཆོས་ཅན། རྗེས་སུ་དཔག་པར་བྱ་བ་སྒྲ་མི་རྟག་པ་དངོས་སུ་མི་བརྗོད་དེ། ཁྱོད་ཀྱིས་བྱས་པ་མི་རྟག་པ་དེ་མེད་ན་མེད་པའི་ཁྱབ་པ་དང་སྒྲ་ལ་ཡང་བྱས་པ་ཡོད་པར་བསྟན་པ་ན་སྒྲའི་དངོས་པོ་མི་རྟག་པ་དེའི་བདག་ཉིད་དུ་ཡོད་པ་ཡིན་ནོ་ཞེས་ཤུགས་ཀྱིས་གྲུབ་པའི་ཕྱིར། ཇི་ལྟར་མི་རྟག་པ་མེད་ན་མེད་ཅེ་ན། བྱས་པ་ཆོས་ཅན། མི་རྟག་པ་མེད་ན་ཁྱོད་མེད་པར་ཐལ།
མི་རྟག་པ་དེའི་ངོ་བོར་གྲུབ་པ་ཉིད་ཀྱིས་སོ། ། ཁྱོད་ལས་རྗེས་སུ་འགྲོ་བ་རྟོགས་པ་ཡང་དོན་གྱི་གོ་བས་འགྲུབ་སྟེ། ཁྱོད་ཀྱིས་ལྡོག་པ་དངོས་སུ་བསྟན་པའི་ཕྱིར། ཁྱབ་པ་ཡོད་པའི་ཚུལ་འདི་ལྟར། མི་རྟག་པ་དེའི་བདག་ཉིད་དུ་མ་ངེས་པས་ནི་མི་རྟག་པ་དེ་ལྡོག་པས་ལྡོག་པར་མི་འགྱུར་བའི་ཕྱིར་རོ། ། འབྲེལ་ཡུལ་མ་ཡིན་པ་ལྡོག་ཀྱང་གཞན་མི་ལྡོག་པ་དེས་ན། རྗེས་འགྲོའི་ཁྱབ་པ་ངེས་པ་རབ་ཏུ་བསྒྲུབས་ནས་ལྡོག་པ་བརྗོད་པར་བྱའོ། ། སྦྱོར་བའི་དབྱེ་བ་འཕྲོས་དང་བཅས་པ་བཤད་ནས། བྱས་པ་དང་མི་རྟག་པ་བདག་གཅིག་ཏུ་ལྟོས་མེད་ཀྱི་རྟགས་ཀྱིས་གྲུབ་པར་བསྟན་པ་ལ། དང་པོ་ལྟོས་མེད་ཀྱི་རྟགས་འགོད་པ་ལ།
ཕྱོགས་སྔ་མ་བརྗོད་པ་ཡིན་ཏེ། བྱས་པ་ཁྱབ་བྱ་ཁྱབ་བྱེད་དུ་ངེས་པ་གཏན་ཚིགས་སུ་འདོད་པ་ད་ནི་བློ་གང་གིས་གང་བྱས་པ་མི་རྟག་ཅེས་དེ་སྐད་དུ་བརྗོད་པར་འགྱུར་བ་བྱས་པ་གདོན་མི་ཟ་བར་མི་རྟག་པའོ་ཞེས་ཇི་ལྟར་ཤེས་པར་བྱ་ཞེ་ན། ལན་ལ། དང་པོ་ལྟོས་མེད་ཀྱི་རྟགས་འགོད་པ་ནི། བྱས་པ་ལ་མི་རྟག་པས་ཁྱབ་པའི་ཚུལ་འདི་ལྟར། འཇིག་པ་ནི་ཆོས་ཅན། བྱས་པ་ལ་རང་གི་ངོ་བོས་རྗེས་སུ་འབྲེལ་བ་ཉིད་ཡིན་ཏེ། བྱས་པའི་རྒྱུ་ལས་དོན་གཞན་ལ་ལྟོས་མེད་དུ་བྱས་པ་དང་ལྷན་གཅིག་ལས་སྐྱེས་པའི་ཕྱིར། དེ་ཉིད་བཤད་པ་ནི། བུམ་གཟུགས་སོགས་ཀྱི་དངོས་པོ་ནི་ཆོས་ཅན།
ཁྱོད་འཇིག་པ་དེའི་ངོ་བོར་འགྱུར་བ་འཇིག་རྒྱུ་དོན་གཞན་ལ་ལྟོས་པ་མེད་པ་ཡིན་ཏེ། རང་གི་རྒྱུ་ཁོ་ན་ལས་འཇིག་པའི་ངང་ཅན་དུ་འབྱུང་བའི་ཕྱིར། ལྟོས་མེད་ཡིན་པ་དེ་བས་ན། བུམ་གཟུགས་སོགས་དེ་ནི་ཆོས་ཅན། མི་རྟག་པར་ཐལ། བྱས་པ་ཡིན་པའི་ཕྱིར། ཁྱབ་པ་ཡོད་དེ། གང་ཅུང་ཟད་བྱས་པ་ཐམས་ཅད་རང་བཞིན་གྱིས་འཇིག་པའི་ངང་ཅན་ཡིན་པས་སོ། ། བྱས་པ་ཡོད་པ་ལ་འཇིག་པས་ཁྱབ་པ་ནི་གནོད་པ་ཅན་གྱི་རིགས་པས་གྲུབ་པ་མ་ཡིན་ནམ། ལྟོས་མེད་ཀྱི་རྟགས་ཀྱིས་ཅི་ཞིག་བྱ་ཞེ་ན།
འདི་ལ་སློབ་དཔོན་ཆོས་མཆོག་གིས་འཇིག་རྒྱུ་གཞན་ཡོད་ན་འཇིག་པར་མ་ངེས་པས་གནོད་པ་ཅན་གྱི་རིགས་པས་སྐད་ཅིག་མ་མི་འགྲུབ་པའི་ཕྱིར། གནོད་པ་ཅན་གྱི་ཡན་ལག་ཡོངས་སུ་སྦྱོང་བའི་དོན་དུ་འདི་བཀོད་པ་ཡིན་ནོ་ཞེས་འཆད་དོ། ། བོད་ཁ་ཅིག་ནི། འཇིག་པ་རྒྱུ་གཞན་ལ་ལྟོས་པར་ཁས་ལེན་པ་ལ་ལྟོས་མེད་དང་། གཏན་མི་འཇིག་པར་འདོད་པ་ལ་གནོད་པ་ཅན་བཀོད་པ་ཡིན་ནོ་ཞེས་འདོད་དེ། ལྟོས་བཅས་ལ་སྐྱོན་བརྗོད་པ་ནི་རྩ་བ་ལ་ཁྱབ་པ་ཡོད་པའི་ཚུལ་འདི་ལྟར། བུམ་གཟུགས་སོགས་ཀྱི་དངོས་པོ་རྣམས་ནི་ཆོས་ཅན། ངེས་པར་འགྱུར་བ་སྟེ་འཇིག་པ་མེད་པར་ཐལ། ཁྱོད་འཇིག་པར་འགྱུར་བ་འཇིག་རྒྱུ་དོན་གཞན་ལ་ལྟོས་པ་དང་བཅས་པའི་ཕྱིར་རོ། ། དེ་ཉིད་བཤད་པ་ནི།
བུམ་གཟུགས་སོགས་ཀྱི་དངོས་པོ་ནི་ཆོས་ཅན། ཁྱོད་འཇིག་པར་འགྱུར་བ་ཕྱིས་འབྱུང་གི་རྒྱུ་ལ་ལྟོས་པ་མེད་པ་ཡིན་ཏེ། ཁྱོད་འཇིག་པར་འགྱུར་བ་ཕྱིས་འབྱུང་གི་རྒྱུ་ལ་ལྟོས་པ་དང་བཅས་པ་ཉིད་ཡིན་ན་ནི་བུམ་པ་ལ་སོགས་པ་འགའ་ཞིག་རྟག་པར་ཡང་འགྱུར་བའི་སྐྱོན་ཡོད་པའི་ཕྱིར་རོ། ། གལ་ཏེ་ལྟོས་བཅས་ཡིན་ཡང་འཇིག་པར་འགྱུར་ཏེ། འཇིག་རྒྱུ་མང་པོ་ཡོད་པས་སོ་ཞེ་ན། འཇིག་པའི་རྒྱུ་མང་པོ་ཡོད་ཀྱང་བུམ་སོགས་ཀྱི་དངོས་པོ་འགའ་ཞིག་ཆོས་ཅན། མི་འཇིག་པར་ཡང་འགྱུར་བར་ཐལ། འཇིག་རྒྱུ་ཐོ་བ་ལ་སོགས་པ་དེ་དག་ཀྱང་རང་གི་རྐྱེན་ལ་རག་ལས་ནས་འབྲས་བུ་བསྐྱེད་པ་ལ་ཉེ་བ་ཡིན་པའི་ཕྱིར་དང་། གདོན་མི་ཟ་བར་ཁྱོད་འཇིག་བྱེད་ཀྱི་དངོས་རྒྱུར་ཉེ་བ་མ་ཡིན་པའི་ཕྱིར། དེར་ཐལ།
ཐོ་སོགས་དེ་དག་ཀྱང་རང་གི་རྐྱེན་ལ་རག་ལས་ནས་ཁྱོད་འཇིག་བྱེད་ཀྱི་རྒྱུར་ཉེ་དགོས་པའི་ཕྱིར། འཇིག་བྱེད་ཀྱི་རྒྱུར་འདོད་པའི་ཐོ་བ་ལ་སོགས་པ་རྣམས་ནི་ཆོས་ཅན། གདོན་མི་ཟ་བར་འབྲས་བུ་བུམ་པའི་འཇིག་པ་དང་ལྡན་པ་སྟེ་སྐྱེད་བྱེད་མ་ཡིན་ཏེ། ཁྱོད་ཀྱིས་བུམ་པའི་འཇིག་པ་བསྐྱེད་པ་ལ་མཐུན་རྐྱེན་མ་ཚང་བ་དང་འགལ་རྐྱེན་གྱིས་གེགས་བྱེད་པ་སྲིད་པའི་ཕྱིར། དེ་ཉིད་ཚིགས་སུ་བཅད་པས་བསྡུས་པ་ནི། འཇིག་པ་རྒྱུ་དང་ལྡན་པར་སྨྲ་བ་གནས་མ་བུའི་སྡེ་པ་རྣམས་ཀྱིས་འཇིག་པའི་རྒྱུར་འདོད་པའི་ཐོ་བ་ལ་སོགས་པ་ཐམས་ཅད་དག་ནི་ཆོས་ཅན། བུམ་པའི་འཇིག་པ་བསྐྱེད་པ་ལ་འཁྲུལ་བ་ཉིད་དུ་ཐལ། ཁྱོད་ཀྱིས་འབྲས་བུ་བུམ་པའི་འཇིག་པ་བསྐྱེད་པར་ངེས་པ་མེད་པའི་ཕྱིར། ཞེས་བཤད་དོ། ། འཇིག་རྒྱུ་དོན་གཞན་མེད་པ་དེའི་ཕྱིར།
བུམ་སོགས་ཀྱི་དངོས་པོ་དེ་ནི་ཆོས་ཅན། ཁྱོད་འཇིག་པ་དེའི་ངོ་བོར་ངེས་པ་ཡིན་ཏེ། ཁྱོད་འཇིག་པ་དེའི་ངོ་བོར་འགྱུར་བ་ཕྱིས་འབྱུང་གི་རྒྱུ་ལ་ལྟོས་པ་མེད་པར་སྐྱེས་པའི་ཕྱིར། རྒྱུའི་ཚོགས་ཐ་མས་རང་གི་འབྲས་བུ་བསྐྱེད་པ་ལ་གེགས་བྱེད་པ་མི་སྲིད་པ་བཞིན་ནོ། ། ལྟོས་མེད་ཀྱི་རྟགས་ལ་རྩོད་པ་སྤང་བ་ལ་མཐུན་པའི་རྒྱུ་ཚོགས་ཀྱིས་མ་ངེས་པར་སྨྲ་བ་སྤང་བ་ནི། གལ་ཏེ་ལྟོས་མེད་འཇིག་ངེས་ལ་འཁྲུལ་བར་ཐལ། དངོས་པོ་འགའ་ཞིག་འཇིག་པ་འགའ་ཞིག་ཏུ་འགྱུར་བ་རྒྱུ་གཞན་ལ་ལྟོས་པ་མེད་དུ་ཟིན་ཀྱང་འཇིག་པ་དེའི་ངོ་བོར་མ་ངེས་པ་མིན་ནམ་སྟེ་ཡིན་པའི་ཕྱིར། དཔེར་ན་ས་དང་ས་བོན་དང་ཆུའི་ཚོགས་པ་དག་གིས་མྱུ་གུ་བསྐྱེད་པ་གཞན་ལ་ལྟོས་པ་མེད་ཀྱང་རེ་འགའ་མྱུ་གུ་མི་བསྐྱེད་པར་མཐོང་བ་བཞིན་ནོ་ཞེ་ན། མྱུ་གུའི་རྒྱུ་ཚོགས་ཆོས་ཅན། ཁྱོད་ཀྱིས་མྱུ་གུ་བསྐྱེད་པ་གཞན་ལ་ལྟོས་མེད་མིན་པར་ཐལ།
ཁྱོད་ཀྱིས་མྱུ་གུ་སྐྱེད་པའི་སྐབས་དེར་ཡང་ཁྱོད་ཀྱི་རྒྱུན་ཡོངས་སུ་འགྱུར་བ་ལ་ལྟོས་པའི་ཕྱིར་རོ། ། ཚོགས་པས་འབྲས་བུ་བསྐྱེད་པ་གཞན་ལ་ལྟོས་པ་དེ་ལྟར་དུ་དངོས་པོ་འཇིག་པ་ནི་ཕྱིས་འབྱུང་གི་རྒྱུ་འགའ་ལ་ཡང་ལྟོས་པ་མ་ཡིན་ནོ། ། རྒྱུ་ཚོགས་ལ་གཉིས་ལས་དང་པོ་དང་ཐ་མ་གཉིས་ལས། ཐ་མས་འབྲས་བུ་བསྐྱེད་པའི་སྐབས་དེ་ལ་ཡང་མྱུ་གུའི་རྒྱུ་ཚོགས་ཐ་མ་གང་ཡིན་པ་དེ་ནི་ཆོས་ཅན། འབྲས་བུ་དང་ལྡན་པ་ཉིད་དེ། འགལ་རྐྱེན་གྱིས་བར་དུ་ཆོད་པར་མེད་པར་ཁྱོད་ཀྱིས་འབྲས་བུ་བསྐྱེད་པའི་ཕྱིར། རྒྱུ་ཚོགས་གཉིས་ཡོད་པ་དེ་ལ་མྱུ་གུའི་རྒྱུ་ཚོགས་ཐ་མ་དེ་ཉིད་ཆོས་ཅན། མྱུ་གུའི་དངོས་རྒྱུ་ཡིན་ཏེ། མྱུ་གུ་དངོས་སུ་བསྐྱེད་ངེས་ཡིན་པའི་ཕྱིར། ནུས་པ་ཡོངས་སུ་འགྱུར་བ་མྱུ་གུའི་རྒྱུ་ཚོགས་སྔ་མ་དག་ནི་ཆོས་ཅན།
མྱུ་གུ་དངོས་སུ་བསྐྱེད་ངེས་མིན་ཡང་མྱུ་གུའི་རྒྱུར་ཐལ། མྱུ་གུའི་དངོས་རྒྱུའི་དོན་དུ་ཁྱོད་འཇུག་དགོས་པ་ཡིན་པའི་ཕྱིར། མྱུ་གུའི་རྒྱུ་ཚོགས་ཐ་མ་དེ་ཆོས་ཅན། ཁྱོད་ཀྱིས་མྱུ་གུ་བསྐྱེད་པ་དེར་ནི་འགལ་རྐྱེན་གྱིས་གེགས་བྱེད་པར་ནུས་པ་འགའ་ཡང་ཡོད་པ་མིན་ཏེ། མྱུ་གུ་དངོས་སུ་བསྐྱེད་ནུས་པའི་ཕྱིར། ཞེས་མཐའ་ཡི་སྐད་ཅིག་ན་ནི་གེགས་མེད་ཅེས་སོགས་མང་དུ་བཤད་ཟིན་ཏོ། ། མི་མཐུན་པའི་རྒྱུ་ཚོགས་ཀྱིས་མ་ངེས་པ་སྤང་བ་ནི། གལ་ཏེ་སཱ་ལུའི་ས་བོན་དང་ལྷན་ཅིག་ཏུ་གནས་པའི་ནས་ཀྱི་ས་བོན་ཐ་མ་ལ་སོགས་པ་ཡང་ཆོས་ཅན། སཱ་ལུའི་མྱུ་གུ་བསྐྱེད་པ་གཞན་ལ་ལྟོས་པ་མེད་པ་མིན་ནམ་སྟེ་ཡིན་པར་ཐལ། ནས་ཀྱི་མྱུ་གུ་སྐྱེད་བྱེད་གང་ཞིག
ཁྱོད་ཀྱིས་ནས་ཀྱི་མྱུ་གུ་དེ་བསྐྱེད་པའི་རྐྱེན་དག་ནི་དུས་རེས་འགའ་ས་ལུའི་མྱུ་གུ་དེ་ལ་ཡང་ཉེ་བའི་ཕྱིར། འདོད་ན་ས་ལུའི་མྱུ་གུ་བསྐྱེད་ངེས་སུ་ཐལ། སཱ་ལུའི་མྱུ་གུ་བསྐྱེད་པ་གཞན་ལ་ལྟོས་པ་མེད་པའི་ཕྱིར་ཞེ་ན། སཱ་ལུའི་མྱུ་གུ་དེ་ཆོས་ཅན། ཇི་ལྟར་ནས་ཀྱི་ས་བོན་ལས་གཞན་ལ་ལྟོས་མེད་ཡིན་ཏེ་སྟེ་མིན་པར་ཐལ། གང་གི་ཕྱིར་ན་ས་ལུའི་ས་བོན་དེའི་རང་གི་ངོ་བོ་ལ་ལྟོས་པ་ཡིན་པའི་ཕྱིར། དེར་ཐལ། སཱ་ལུའི་ས་བོན་ལ་ལྟོས་ཤིང་། ནས་ཀྱི་ས་བོན་ལ་སོགས་པ་དེ་དག་ལ་ནི་ཁྱོད་སྐྱེད་པར་བྱེད་པའི་ཉེར་ལེན་གྱི་རྒྱུའི་རང་གི་ངོ་བོ་གང་ཡིན་པ་དེ་ཉིད་མེད་པའི་ཕྱིར། དེ་ལྟ་ན་ནི་འོ་ན་རྟགས་སུ་བཀོད་པའི་བྱས་པའམ་ཡོད་པ་འགའ་ཞིག་ལ་ཡང་ཆོས་ཅན།
འཇིག་པ་དེའི་རང་གི་ངོ་བོ་སྐྱེད་བྱེད་ཀྱི་རྒྱུ་ལ་ལྟོས་པར་ཐལ། འཇིག་པ་དེའི་རང་གི་ངོ་བོ་ཉེར་ལེན་གྱི་རྒྱུ་ལ་མེད་པས་སོ། ། འདོད་ན་འཇིག་ངེས་སུ་གྲུབ་པ་མིན་པར་ཐལ། ལྟོས་བཅས་ཡིན་པའི་ཕྱིར་ཞེ་ན། ལན་ལ་མྱུ་གུ་གཉིས་ལ་ཉེར་ལེན་ཐ་དད་དུ་ཡོད་པར་བསྟན་པ་དང་། འཇིག་མི་འཇིག་ཏུ་སྐྱེད་བྱེད་ཐ་དད་མེད་པ་དང་མི་མཚུངས་པར་བསྟན་པ་དང་དོན་གསུམ་ལས་དང་པོ་ནི། སཱ་ལུའི་ས་བོན་ལ་སོགས་པ་ཆོས་ཅན། སཱ་ལུའི་མྱུ་གུའི་ཉེར་ལེན་གྱི་རང་གི་ངོ་བོ་ཡིན་ཏེ། དེ་ཡིན་པར་རང་གི་རྒྱུ་ལས་བྱུང་བ་ཡིན་པའི་ཕྱིར། ནས་ཀྱི་ས་བོན་དེ་ནི་ཆོས་ཅན།
སཱ་ལུའི་མྱུ་གུ་དེའི་ཉེར་ལེན་གྱི་རང་བཞིན་དུ་མི་འགྱུར་ཏེ། སཱ་ལུའི་མྱུ་གུའི་ཉེར་ལེན་དུ་སྐྱེད་བྱེད་ཀྱི་རྒྱུ་ཅན་མ་ཡིན་པའི་ཕྱིར་ཏེ། ཁྱོད་ཀྱིས་ནས་ཀྱི་མྱུ་གུ་བསྐྱེད་པར་ནུས། སཱ་ལུའི་མྱུ་གུ་བསྐྱེད་པར་མི་ནུས་པ་ནི་རང་གི་རྒྱུས་བྱས་པའི་ཕྱིར། རྒྱུའི་ནུས་པ་ངེས་པར་དཀའ་བས་འདི་བསྐྱེད་ནུས་མི་ནུས་ཀྱི་དབྱེ་བ་མི་འཐད་དོ་ཞེ་ན། རྒྱུའི་ནུས་པ་སོ་སོར་ངེས་པ་དེ་ཡང་ཆོས་ཅན། ཚད་མས་རྟོགས་པར་ཐལ། རང་རང་གི་ཉེར་ལེན་ཅན་གྱི་རྒྱུའི་རང་གི་ངོ་བོར་རྒྱུ་འབྲས་ངེས་བྱེད་ཀྱི་ཚད་མས་རྟོགས་པ་ཉིད་ཀྱི་ཕྱིར་རོ། ། དོན་རྣམས་ཀྱི་རྒྱུའི་རང་བཞིན་སོ་སོར་ངེས་པ་དེ་ཡང་ཆོས་ཅན། གློ་བུར་བ་ནི་མི་རིགས་པར་ཐལ།
ཡུལ་དང་དུས་དང་རྫས་རེས་འགའ་བ་ཡིན་པའི་ཕྱིར། ཁྱབ་པ་ཡོད་དེ། རྒྱུ་ལ་ལྟོས་པ་མེད་པ་ཡིན་ན་ནི་ཡུལ་དང་དུས་དང་རྫས་སོ་སོར་ངེས་པར་མི་འཐད་པ་ཡིན་པའི་ཕྱིར་རོ། ། གཉིས་པ་ནི། གནས་མ་བུའི་སྡེ་པ་ཆོས་ཅན། མྱུ་གུ་གཉིས་ལ་ཉེར་ལེན་ཐ་དད་ཡོད་པ་དེ་བཞིན་དུ་བྱས་ཡོད་ཀྱི་སྐབས་འདི་ལ་ཡང་རྒྱུ་གང་གི་སྟོབས་ཀྱིས་དངོས་པོ་འདི་དག་ལས་འགའ་ཞིག་འཇིག་པའི་བདག་ཉིད་དུ་སྐྱེ་བར་འགྱུར། འགའ་ཞིག་མི་འགྱུར་བའི་ངེས་པའི་རྒྱུ་འགའ་ཞིག་བརྗོད་དགོས་པར་ཐལ། དངོས་པོ་འགའ་ཞིག་འཇིག་པར་སྐྱེ་འགའ་ཞིག་མི་འཇིག་པར་སྐྱེ་བའི་ཕྱིར། འདོད་ན་དེ་མིན་པར་ཐལ། བྱས་ཡོད་ཀྱི་སྐབས་འདིར་འཇིག་མི་འཇིག་སོ་སོར་ངེས་པར་བྱེད་པའི་རྒྱུའི་རང་བཞིན་ནི་འགའ་ཡང་མེད་པའི་ཕྱིར།
དེར་ཐལ། སྐྱེ་བ་ཅན་ཐམས་ཅད་ནི་འཇིག་པ་དང་ལྡན་པར་གྲུབ་པའི་ཕྱིར། གལ་ཏེ་སྐྱེ་བ་ཅན་གྱི་རང་བཞིན་ནི་སྐྱེ་བའི་རྒྱུས་འཇིག་པ་དང་ལྡན་པར་འགྱུར་རོ་ཞེ་ན། དེའི་སྐྱེ་བ་ནི་ཆོས་ཅན། འཇིག་པའི་རྒྱུ་མིན་པར་ཐལ། འཇིག་པའི་རང་བཞིན་ཡིན་པའི་ཕྱིར། རྒྱུ་མེད་ཀྱང་རང་བཞིན་ངེས་སོ་ཞེ་ན། དངོས་པོ་རྣམས་ལ་ཡང་ཆོས་ཅན། ཡུལ་དུས་རང་བཞིན་ངེས་པ་ཡོད་པ་མ་ཡིན་པར་ཐལ། རྒྱུ་མེད་པ་ཡིན་པའི་ཕྱིར།
གསུམ་པ་མི་མཚུངས་པར་བསྟན་པ་ནི། དངོས་པོ་འདི་ལ་ཆོས་ཅན། འཇིག་པ་དང་མི་འཇིག་པ་སྐྱེད་བྱེད་ཀྱི་རྒྱུའི་རང་བཞིན་གྱི་རྣམ་པར་དབྱེ་བ་འགའ་ཡང་མེད་པར་ཐལ། སྐྱེ་བ་ཅན་ཐམས་ཅད་འཇིག་པར་མཚུངས་པ་དེའི་ཕྱིར། འདོད་ན། འབྲས་བུ་འདུས་བྱས་ལ་ཡང་འཇིག་མི་འཇིག་གི་རྣམ་དབྱེ་མེད་པར་ཐལ། རྒྱུ་དེ་ལ་འཇིག་མི་འཇིག་ཏུ་སྐྱེད་བྱེད་ཀྱི་རྣམ་དབྱེ་མེད་པའི་ཕྱིར། འདོད་ན། ནས་དང་ས་ལུའི་མྱུ་གུ་གཉིས་ལ་རྒྱུ་ཐ་དད་ཡོད་པ་ལྟར། དངོས་པོ་ལ་འཇིག་མི་འཇིག་ཏུ་སྐྱེད་བྱེད་ཀྱི་རྒྱུ་ཐ་དད་ཡོད་པར་མི་མཚུངས་པར་ཐལ་ལོ། །
གནོད་པ་ཅན་གྱི་རིགས་པས་བསྒྲུབ་པ་ལ། དང་པོ་དངོས་པོ་ལ་དོན་བྱེད་པས་ཁྱབ་པ་བསྟན་པ་ནི། གལ་ཏེ་རྒྱུ་རྐྱེན་ཚོགས་པ་ལས་སྐྱེ་བ་ཅན་ཐམས་ཅད་ནི་འཇིག་པ་ཡིན་ནོ་ཞེས་བྱ་བ་འདི་ཡང་ངེས་པ་མེད་པ་ཡིན་ཏེ། རྒྱུའི་ཚོགས་པ་དེ་དག་ལ་ནི་མ་ལུས་པར་ཚད་མས་མཐོང་བ་མེད་པའི་ཕྱིར་རོ། ། ངེས་པ་མེད་པའི་ཚུལ་ཡང་འདི་ལྟར་གཟུགས་དང་ཤེས་པ་སོགས་ཀྱི་དངོས་པོ་རྣམས་ཀྱི་ཚོགས་པ་ནི་ཐོགས་བཅས་ཐོགས་མེད་བསྐྱེད་པའི་ནུས་པ་སྣ་ཚོགས་པར་མཐོང་བ་བཞིན་དུ་རྒྱུའི་ཚོགས་པ་ཕལ་ཆེར་འཇིག་པ་སྐྱེད་བྱེད་ཡིན་ཡང་རྒྱུའི་ཚོགས་པ་དེ་ལས་འགའ་ཞིག་འབྲས་བུ་མི་འཇིག་པའི་བདག་ཉིད་དུ་བསྐྱེད་པ་གང་ཡིན་པར་ཡང་འགྱུར་སྲིད་དེ། འབྲས་བུ་རྟག་པ་བསྐྱེད་པའི་རྒྱུ་འགོག་པའི་རྟགས་མེད་པའི་ཕྱིར་རོ། ། དངོས་པོ་ལ་མི་རྟག་པས་མ་ཁྱབ་བོ་ཞེ་ན། དངོས་པོ་ཡིན་ན་རྟག་པ་མ་ཡིན་པས་ཁྱབ་སྟེ། དངོས་པོའི་མཚན་ཉིད་ནི་དོན་བྱེད་ནུས་པ་ཡིན་པའི་ཕྱིར་ཏེ། ནུས་པ་བརྗོད་པ་ཐམས་ཅད་བྲལ་བ་ནི་ཉེ་བར་བརྗོད་པ་མེད་པའི་མཚན་ཉིད་ཡིན་པའི་ཕྱིར།
འོ་ན་ནི་དགྲ་བཅོམ་མཐའི་སེམས་ཀྱི་སྐད་ཅིག་ཉེ་བར་བརྗོད་པ་མེད་པ་དངོས་མེད་དུ་ཐལ་ལོ་ཞེ་ན། ལྷག་མེད་དུ་འདའ་ཁའི་སེམས་ཆོས་ཅན། ཁྱོད་དོན་བྱེད་མི་ནུས་པ་མ་ཡིན་པར་ཐལ། འབྲས་བུ་བྱེད་པའི་ཕྱིར། འོ་ན་མཐའ་ཞེས་བརྗོད་པ་དང་འགལ་ལོ་ཞེ་ན། ཁྱོད་ལ་མཐའ་ཞེས་བརྗོད་པ་དོན་མི་བྱེད་པ་མིན་པར་ཐལ། སེམས་ཅན་དུ་བགྲང་བའི་སྐད་ཅིག་གཞན་ཉེ་བར་ལེན་པ་མེད་པ་ལ་ཁྱོད་མཐའི་མཚན་ཉིད་ཅན་དུ་བཤད་པ་ཡིན་པའི་ཕྱིར་རོ། ། ཁམས་གསུམ་དུ་འབྲས་བུ་གང་གི་རྐྱེན་བྱེད་པ་བསྟན་པ་ནི། མྱ་ངན་ལས་འདའ་བའི་སེམས་ཀྱི་སྐད་ཅིག་ཐ་མ་དེ་ཡང་ཆོས་ཅན། དོན་བྱེད་ནུས་པར་ཐལ།
གཟུགས་མེད་པའི་ཁམས་སུ་ཡང་ཐ་ན་ཤེས་བྱ་ལ་ཁྱབ་པའི་ཡེ་ཤེས་ལ་ཕན་པ་བྱེད་ནུས་པ་ཉིད་ཡིན་པའི་ཕྱིར་དང་། ཁམས་གཞན་འདོད་གཟུགས་དག་ཏུ་ནི་མངོན་ཤེས་ལ་སོགས་དུ་མ་ལ་ཕན་འདོགས་པར་འགྱུར་བའི་ཕྱིར། བསྒྲིམ་པ་སྟེ་གཟིགས་བཞེད་མེད་ན་ཕན་འདོགས་མི་ནུས་པར་འགྱུར་རོ་ཞེ་ན། ཁྱོད་ལ་བཅོམ་ལྡན་འདས་གཟིགས་བཞེད་མེད་པ་མིན་པར་ཐལ། བཅོམ་ལྡན་འདས་ཁྱོད་ལ་བསྒྲིམ་པ་སྟེ་གཟིགས་བཞེད་མེད་པ་མི་སྲིད་པའི་ཕྱིར་རོ། ། གལ་ཏེ་ཐ་མའི་སེམས་མ་ཤེས་ན་ནི། བཅོམ་ལྡན་འདས་གཞན་གྱི་དོན་ལ་འཇུག་པ་ན་ཆོས་ཅན། གཞན་དོན་སྒྲུབ་པར་བྱེད་པའི་ཡན་ལག་མ་ཚང་བ་མེད་པ་མི་འཐད་པར་ཐལ། གཞན་དོན་སྒྲུབ་པ་དེའི་ཡན་ལག་ཐ་མའི་སེམས་ཤེས་པ་མ་ཚང་བས་ནའོ། ཁྱབ་པ་ཡོད་དེ་ཆོས་གཅིག་ཡོངས་སུ་མ་ཤེས་ན་ཡང་བྱ་བ་དང་བྱ་བ་མིན་པ་ཐར་ཕྱིན་པ་མི་རྟོགས་པར་འགྱུར་བའི་ཕྱིར་རོ། །
རྟགས་གྲུབ་སྟེ། དེ་ལྟ་ན་དུས་ཐམས་ཅད་དུ་བླང་དོར་ཐམས་ཅད་ཤེས་པ་ལ་ཐེ་ཚོམ་སྐྱེ་བའི་ཕྱིར་ཏེ། གནས་སྐབས་འགའ་ཞིག་ཏུ་ཅི་ཞིག་ལྟར་ཐམས་ཅད་ཉེ་བར་མཁོ་བའི་ཕྱིར་རོ། ། མྱ་ངན་ལས་འདའ་ཁའི་སེམས་ཀྱི་སྐད་ཅིག་ཐ་མ་ཆོས་ཅན། འབྲས་བུ་བྱེད་པའི་ནུས་པ་མེད་པ་ཉིད་ཀྱང་མིན་ཏེ། འབྲས་བུ་འགའ་བྱེད་པའི་ཕྱིར། འབྲས་བུ་མི་བྱེད་ཀྱང་རྐྱེན་དང་བྲལ་བ་མ་ཡིན་གྱི་རྐྱེན་དང་མ་བྲལ་ན་ནི་འབྲས་བུ་བྱེད་པ་ཉིད་དོ། ། དངོས་པོ་ལ་དོན་བྱེད་པས་ཁྱབ་པ་བསྒྲུབས་ནས། རྟག་པ་ལ་དོན་བྱེད་པ་འགོག་པ་ལ་རྟགས་འགོད་པ་ནི། སྐད་ཅིག་མ་མིན་པ་ནི་ཆོས་ཅན།
ཐ་མའི་སེམས་དེ་ལྟར་དུ་རྐྱེན་དང་ཕྲད་པ་ནི་འབྲས་བུ་བྱེད་པ་མིན་པར་ཐལ། རྐྱེན་ཡོད་མེད་ཀྱི་རྣམ་པ་ཐམས་ཅད་དུ་དོན་བྱེད་པ་མི་སྲིད་པའི་ཕྱིར་རོ། ། རྟགས་དེ་ཉིད་སྒྲུབ་པའི་བཤད་པ་ནི། སྐད་ཅིག་མ་མ་ཡིན་པ་དེ་ནི་ཆོས་ཅན། དོན་བྱེད་པ་སྲིད་པ་མིན་ཏེ། རིམ་དང་ཅིག་ཅར་གྱིས་དོན་བྱེད་པ་འགལ་བའི་ཕྱིར་རོ། ། རིམ་གྱིས་དོན་བྱེད་པ་ནི་མིན་ཏེ། རྐྱེན་ལ་ལྟོས་མེད་དུ་འབྲས་བུ་བྱེད་པའི་ཕྱིར། ཁྱབ་པ་ཡོད་དེ། རྐྱེན་ལ་ལྟོས་པ་མེད་པར་རང་ཡོད་པ་ཙམ་གྱིས་བྱེད་པ་པོར་འགྱུར་བ་ནི་འབྲས་བུ་སྡོད་པར་ཏེ་རིམ་ཅན་དུ་བྱས་པ་མི་རིགས་པའི་ཕྱིར་རོ། །
སྐད་ཅིག་དང་པོར་མི་བྱེད་ཀྱི་ཕྱིས་བྱེད་དོ་ཞེ་ན། ཁྱོད་སྔར་འབྲས་བུ་བྱེད་པ་པོ་མ་ཡིན་པ་ན་ནི་ཕྱིས་ཀྱང་བྱེད་པར་མི་འགྱུར་ཏེ། རང་གི་ངོ་བོ་སྔ་ཕྱི་འགྱུར་བ་མེད་པའི་ཕྱིར། རྐྱེན་ལ་ལྟོས་ནས་འབྲས་བུ་བྱེད་པ་ཡིན་པར་འདོད་ན་ཡང་རིག་བྱེད་དགག་པར་ལན་བཤད་ཟིན་ཏོ། ། འབྲས་བུ་གཅིག་ཆར་བྱེད་པ་ཡང་མིན་ཏེ། གཅིག་ཆར་བྱེད་པ་ལ་ཡང་སྐྱོན་ཡོད་པའི་ཕྱིར། རྟགས་མ་གྲུབ་ན། རྟག་པ་ནི་ཆོས་ཅན། ཕྱིས་ཀྱང་འབྲས་བུ་མི་བྱེད་པར་མི་འཐད་པར་ཐལ། དོན་བྱེད་ཅིང་རྟག་པ་དེའི་རང་གི་ངོ་བོ་ཡིན་པའི་ཕྱིར།
རིམ་དང་ཅིག་ཆར་གྱིས་དོན་བྱེད་པར་མི་རུང་བ་དེས་ན། རྟག་པ་དེ་ནི་ཆོས་ཅན། ཡོད་པ་དངོས་པོའི་མཚན་ཉིད་ལས་འདས་པ་ཡིན་ཏེ། འབྲས་བུ་བསྐྱེད་པའི་ནུས་པ་ཐམས་ཅད་ལྡོག་པའི་ཕྱིར། དེ་ཉིད་ཀྱི་དོན་སྡུད་པ་ནི། གཟུགས་སོགས་ཀྱི་དངོས་པོ་གང་ཡིན་པ་དེ་ཆོས་ཅན། འགྲོ་བ་འདིར་དོན་དམ་དུ་ཡོད་པ་ཡིན་ཏེ། དོན་བྱེད་ནུས་པ་ཡིན་པའི་ཕྱིར། སྐད་ཅིག་མ་མ་ཡིན་པ་དེ་ལ་ཆོས་ཅན། དངོས་པོར་མེད་དེ་རིམ་དང་རིམ་མ་ཡིན་པར་དོན་བྱེད་པ་འགལ་བའི་ཕྱིར།
དེ་ལྟར་རྟག་པ་ལ་དོན་བྱེད་པ་ཁེགས་པས་ན་མི་རྟག་པ་ཁོ་ན་ལ་གྲུབ་པར་འགྱུར་བས་འཇིག་པ་རྒྱུ་མེད་པའི་སྒོ་ནས་ལམ་སྦྱངས་ནས། གནོད་པ་ཅན་གྱིས་བྱས་པ་ལ་མི་རྟག་པས་ཁྱབ་པ་ལེགས་པར་བསྒྲུབས་པ་ཡིན་ནོ། ། རྩོད་རིགས་ལས། ཁྱབ་པ་སྒྲུབ་པར་བྱེད་པ་ནི་བསྒྲུབ་པར་བྱ་བ་ལས་བཟློག་པ་ལ་གནོད་པ་ཅན་གྱི་ཚད་མ་ཉེ་བར་བསྟན་ཞེས་བཤད་དོ། ། གནོད་པ་ཅན་གྱི་རིགས་པས་བྱས་ཡོད་མི་རྟག་པར་བསྒྲུབ་པ་ལས་ཡང་ན། རྣམ་ཤེས་ཆད་འགྱུར་དང་སྐྱེ་འགག་རིག་པའི་རིགས་པས་ཕུང་ཁམས་སྐྱེ་མཆེད་ཀྱི་བྱས་པ་མི་རྟག་པར་བསྒྲུབ་པ་ནི། ཤེས་བྱ་ཆོས་ཅན། དུས་ཐམས་ཅད་འཇིག་པར་ངེས་པ་མེད་པའི་སྐྱོན་མེད་དེ། ཕུང་པོ་དང་ཁམས་དང་སྐྱེ་མཆེད་ཀྱི་མཚན་ཉིད་ཀྱི་བྱས་པ་མི་རྟག་པ་ཉིད་དུ་འོག་ཏུ་རིགས་པས་བསྒྲུབ་པའི་ཕྱིར། ཕུང་ཁམས་སྐྱེ་མཆེད་དུ་མ་འདུས་པའི་བྱས་པ་ཡོད་པས་དེ་ལ་མི་རྟག་པས་ཁྱབ་པ་བསྒྲུབ་དགོས་ཤེ་ན།
ཕུང་པོ་ལ་སོགས་པ་དེའི་རང་བཞིན་མིན་པའི་བྱས་པ་ལ་ནི་ཆོས་ཅན། ཁྱོད་ལ་མི་རྟག་པས་ཁྱབ་པའི་རྗེས་སུ་འགྲོ་བ་སྒྲུབ་པ་མི་འཐད་པར་ཐལ། ཁྱོད་ལ་སྒྲུབ་བྱེད་ཀྱི་ཚད་མ་མེད་པས་ཁྱོད་མ་གྲུབ་པའི་ཕྱིར། སངས་རྒྱས་པ་ཁོ་བོ་ཅག་བྱས་པ་ནི་ཕུང་པོ་ལྔ་པོ་དེ་ཉིད་ཡིན་ཏེ། ཇི་སྐད་དུ་ཆོས་མངོན་པ་ལས། འདུས་བྱས་གང་ཞེ་ན། ཕུང་པོ་ལྔའོ་ཞེས་གསུངས་པ་ཡིན་ནོ། ། ཕུང་པོ་ལྔ་ཡོད་པ་དེ་ལ་མིག་སོགས་དབང་པོ་ལྔ་ནི་ཆོས་ཅན། འཕོ་བ་མི་རྟག་པའི་རང་བཞིན་ཅན་ཡིན་ཏེ། ཁྱོད་འབྲས་བུ་རྣམ་པར་ཤེས་པ་རྣམ་པར་ཆད་པ་དང་རྣམ་པར་འགྱུར་བ་མཐོང་བའི་ཕྱིར།
ཁྱབ་པ་ཡོད་དེ། དབང་པོ་སོགས་དེ་དག་གི་རང་བཞིན་རྟག་པ་དེ་ཉིད་ཡིན་ན་ནི་འབྲས་བུ་རེས་འགའ་བ་དེ་མི་འཐད་པའི་ཕྱིར་དང་། རྐྱེན་ལ་ལྟོས་པར་ཡང་འགལ་བའི་ཕྱིར་རོ། ། དབང་པོ་མི་རྟག་པ་ཡིན་པ་དེ་བཞིན་དུ་ཡུལ་གཟུགས་སོགས་དང་བདེ་བ་དང་སྡུག་བསྔལ་བ་སོགས་ཀྱི་ཚོར་བ་དང་མཚན་མ་ཉེ་བར་རྟོག་པའི་འདུ་ཤེས་དང་འདོད་ཆགས་ལ་སོགས་ཀྱི་འདུ་བྱེད་དང་ཡུལ་ལ་ཉེ་བར་དམིགས་པའི་རྣམ་པར་ཤེས་པའི་ཕུང་པོ་ནི་ཆོས་ཅན། མི་རྟག་པ་ཡིན་ཏེ། སྐྱེ་བ་དང་འགག་པར་མངོན་སུམ་གྱིས་སོ་སོར་རིག་པ་ཉིད་ཡིན་པའི་ཕྱིར། མི་རྟག་པ་དེ་ལྟ་བུའི་རང་བཞིན་ཅན་འཇིག་པར་མཐོང་བའི་གློག་ལ་སོགས་དེ་དག་ནི་ཆོས་ཅན། ཁྱོད་མི་རྟག་པ་ཡིན་པ་ལ་རྩོད་པ་མེད་དེ། རང་གི་རྒྱུའི་རང་བཞིན་གྱིས་ཁྱོད་འཇིག་པ་དེའི་ངོ་བོར་སྒྲུབ་པར་བྱེད་པ་ཡིན་ནོ་ཞེས་རྟོགས་པའི་ཕྱིར། རྣམ་པ་དེ་ལྟ་བུའི་སྐྱེ་བ་ཅན་གཞན་དཀར་པོ་ལ་སོགས་པ་དག་ཀྱང་ཆོས་ཅན།
མི་རྟག་པར་ཐལ། རང་གི་རྒྱུས་འཇིག་པ་དེ་རང་གི་ངོ་བོ་དེ་ལ་སྦྱོར་བར་བྱེད་པའི་ཕྱིར། ཕུང་པོ་མི་རྟག་པར་བསྟན་པ་འདིས་ནི་ཆོས་ཅན། གཞན་ཡང་མི་རྟག་པར་བསྟན་ཏེ། ཁམས་སྐྱེ་མཆེད་ཀྱི་བྱས་པ་དག་ཀྱང་མི་རྟག་པར་བཤད་པའི་ཕྱིར། ཆོས་ཀྱི་སྐྱེ་མཆེད་དང་ཁམས་ཀྱང་ཆོས་ཅན། ཁྱོད་མི་རྟག་པར་གཞག་པ་ལ་འགལ་བ་མེད་དེ། ཚོར་བ་དང་འདུ་ཤེས་དང་འདུ་བྱེད་ཀྱི་ཕུང་པོ་གསུམ་པོ་གང་རུང་དུ་ཅི་རིགས་པར་འདུས་པ་ཡིན་པའི་ཕྱིར། བྱས་པ་ལ་མི་རྟག་པས་ཁྱབ་པར་བསྟན་པ་འདིས་ནི་ཡོད་པ་དངོས་པོ་ཡང་མི་རྟག་པར་བཤད་པ་ཡིན་ནོ། ། བྱེ་བྲག་ཏུ་སྨྲ་བས་བརྟགས་པའི་རྣམ་པར་རིག་བྱེད་མིན་པ་དང་ནམ་མཁའ་དང་སོ་སོར་བརྟགས་པ་དང་བརྟགས་མིན་གྱི་འགོག་པ་རྣམས་ནི་མདོ་སྡེ་པས་བཀག་པའི་ཕྱིར་ཁོ་བོ་ཅག་ཀྱང་མི་འདོད་པས།
ཆོས་ཀྱི་སྐྱེ་མཆེད་དང་ཁམས་ཕུང་པོ་གསུམ་དུ་བསྡུས་པ་ལ་སྐྱོན་མེད་དོ། ། རྗེས་དཔག་དང་མངོན་སུམ་གྱིས་མི་རྟག་པར་གྲུབ་པ་འོ་ན་ད་ནི། དངོས་པོ་འཇིག་པར་བསྒྲུབ་པ་ལ་ལྟོས་པ་མེད་པའི་རྟགས་ལ་ནུས་པ་ཅི་ཞིག་ཡོད་དེ་མེད་པར་ཐལ། གང་གི་ཕྱིར་ན་ཕུང་པོ་ལ་སོགས་པ་དག་ནི་གཏན་ཚིགས་དང་གཞན་མངོན་སུམ་ཁོ་ནས་མི་རྟག་པར་འགྲུབ་པའི་ཕྱིར་རོ་ཞེ་ན། ཕུང་པོ་འགའ་ཞིག་ཆོས་ཅན། རྣམ་ཤེས་ཆད་འགྱུར་གྱི་རྟགས་དང་མངོན་སུམ་གྱིས་མི་རྟག་པར་གྲུབ་ཀྱང་ལྟོས་མེད་ཀྱི་རྟགས་དོན་མེད་པ་མིན་པར་ཐལ། འདུས་བྱས་ཀྱི་རྣམ་པ་དེ་ལྟ་བུ་དག་མི་རྟག་པ་དེས་ཁྱབ་པ་ནི་ལྟོས་པ་མེད་པའི་རྟགས་ལས་འགྲུབ་དགོས་པ་ཡིན་པའི་ཕྱིར། འཇིག་པ་ལ་ཕྱིས་བྱུང་གི་རྒྱུ་གཞན་ཡོད་པ་ཉིད་ཡིན་ན་ནི། བྱས་པ་ལ་མི་རྟག་པས་མ་ཁྱབ་པར་འགྱུར་ཏེ། འདུས་བྱས་འགའ་ཞིག་གི་འཇིག་པ་དེ་ལྟར་ཡིན་ཡང་གཞན་ལ་འཇིག་རྒྱུ་མ་ཚང་བས་མི་འཇིག་པར་ཡང་འགྱུར་བའི་ཕྱིར།
འཇིག་རྒྱུ་གཞན་ལ་ལྟོས་པ་མེད་པ་ཉིད་འདིས་ནི་ཆོས་ཅན། དངོས་པོ་འཇིག་ངེས་མིན་པ་དེ་མེད་པའི་རང་གི་ངོ་བོ་ཉིད་དུ་སྒྲུབ་པར་བྱེད་དེ། དངོས་པོ་འཇིག་པར་བསྒྲུབ་པའི་ཕྱོགས་ཆོས་གང་ཞིག འཇིག་པ་ཡུལ་འགའ་ཞིག་ལ་དུས་འགའ་ཞིག་གི་ཚེ་འགྱུར་བ་དང་འགལ་བའི་ཕྱིར། ཇི་ལྟར་འགལ་བའི་ཚུལ་བཤད་པ་ནི། གལ་ཏེ་དུས་རེས་འགའ་འམ་དངོས་པོ་འགའ་ཞིག་ཁོ་ན་ལ་འཇིག་པ་གྲུབ་པར་འགྱུར་ན་ནི། འཇིག་རྒྱུ་གཞན་ལ་ལྟོས་པ་མེད་པའི་རང་བཞིན་གང་ཡིན་པ་དེ་ནི་ཆོས་ཅན། འཇིག་རྒྱུ་གཞན་ལ་ལྟོས་པ་མེད་པ་ཉིད་དུ་མི་འགྱུར་བར་ཐལ། ཁྱོད་འཇིག་པར་འགྱུར་བ་ཕྱིས་འབྱུང་གི་དུས་དང་རྫས་དེ་ལ་ལྟོས་པའི་ཕྱིར། ཞེས་པས་འགལ་བ་བསྟན་ཏོ། །
ལྟོས་མེད་ཡིན་པ་འོ་ན་ནི་འཇིག་པ་དེའི་རང་གི་ངོ་བོ་དེ་ལྟོས་པ་མེད་པའི་ཕྱིར། འཇིག་པ་རྒྱུ་མེད་པ་ཅན་དུ་འགྱུར་རོ་ཞེ་ན། དངོས་པོར་ཡོད་པ་ཆོས་ཅན། ཁྱོད་འཇིག་པའི་རྒྱུ་མེད་པ་ཅན་དུ་མི་འགྱུར་བར་ཐལ། རང་གི་རྒྱུའི་དངོས་པོ་ཉིད་ལས་འཇིག་པ་དེ་ལྟར་དུ་སྐྱེས་པའི་ཕྱིར། རྟགས་གྲུབ་སྟེ། ཡོད་པ་འབྱུང་བ་ནི་འཇིག་པ་དེ་འདྲ་བ་ཉིད་དུ་འགྱུར་བའི་ཕྱིར་རོ། ། གལ་ཏེ་ཡོད་པ་དངོས་པོ་ཡང་ནི་རྒྱུ་མེད་པས་གདོན་མི་ཟ་བར་རྒྱུ་འགའ་ཞིག་ལས་འབྱུང་བ་མ་ཡིན་པས་འཇིག་པ་རྒྱུ་མེད་དུ་གྲུབ་བོ་ཞེ་ན། འོ་ན་ནི་ཡོད་པ་འདིའི་རྫས་འགའ་ཞིག་ཆོས་ཅན། ཡུལ་འགའ་ཞིག་ཏུ་དུས་འགའ་ཞིག་གི་ཚེ་ལྡོག་པར་མི་འགྱུར་བར་ཐལ།
གློ་བུར་བ་སྟེ་རྒྱུ་མེད་ཡིན་པའི་ཕྱིར། ཁྱབ་པ་ཡོད་དེ། དངོས་པོ་གང་ཡུལ་དུས་འགའ་ཞིག་ལ་ཉེ་བར་བརྟེན་པ་དེ་ཡུལ་དུས་གང་ལ་ཅུང་ཟད་འབྲེལ་བ་ཡིན་ལ། ཡུལ་དུས་ལ་བརྟེན་པ་དེ་མིན་པ་དེ་ཡུལ་དུས་ལ་འབྲེལ་པ་མ་ཡིན་པའི་ཕྱིར། གལ་ཏེ་དེ་མིན་ན། ཡོད་པ་དངོས་པོ་འདི་ཆོས་ཅན། ཡུལ་དུས་སོ་སོར་ངེས་པ་དང་ལྡན་པར་མི་འགྱུར་བར་ཐལ། རྒྱུ་དང་འབྲེལ་བ་མ་ཡིན་པའི་ཕྱིར། དངོས་པོ་འདི་ནི་ཆོས་ཅན། འགར་ཡང་གློ་བུར་བ་མིན་པར་ཐལ།
ཡུལ་དུས་ལ་ལྟོས་པ་དེའི་ཕྱིར། འཇིག་པ་རྒྱུ་མེད་དུ་ཐལ་བ་སྤངས་ཟིན་ཏོ། ། འཇིག་རྒྱུ་མེད་པའི་དགོངས་པ་བཤད་པ་ནི། འོ་ན་ད་ནི་འཇིག་པ་རྒྱུ་མེད་པར་ཇི་ལྟར་འགྱུར་ཞེ་ན་འཇིག་པ་ཆོས་ཅན། ཁྱོད་ཀྱི་རྒྱུ་མེད་པའི་སྒོ་ནས་རྒྱུ་མེད་དུ་བཤད་པ་མ་ཡིན་པར་ཐལ། སྐྱེས་པའི་དངོས་པོ་དེའི་ངོ་བོའི་རྒྱུ་ལས་གཞན་ལ་མི་ལྟོས་པ་ལ་དགོངས་ནས་རྒྱུ་མེད་དུ་བཤད་པ་ཙམ་ཡིན་པའི་ཕྱིར། འཇིག་པ་དང་དངོས་པོ་གཞན་དུ་མེད་པར་བསྟན་པ་ནི། དངོས་པོ་ལ་འཇིག་པས་ཁྱབ་པའི་རིགས་པ་གཞན་ཡང་འཇིག་པ་ཞེས་བྱ་བ་དངོས་པོ་ལས་གཞན་དུ་གྱུར་པ་འགའ་ཡང་མེད་ཀྱི་དངོས་པོ་ཉིད་འཇིག་པ་ཡིན་ཏེ། དངོས་པོ་དེ་ཉིད་སྐད་ཅིག་མར་གནས་པར་སྐྱེས་པའི་ཕྱིར། མི་རྟག་པར་ངེས་པའི་དུས་བསྟན་པ་ནི།
དངོས་པོ་ཉིད་འཇིག་པ་ཡིན་ན་དངོས་པོ་རྟོགས་པའི་དུས་སུ་མི་རྟག་པ་ཡང་རྟོགས་དགོས་སོ་ཞེ་ན། བློ་ཞན་པ་རྣམས་ཀྱིས་ནི་ཆོས་ཅན། མི་རྟག་པ་འདི་ཡི་རང་བཞིན་དེ་ཡོད་པའི་དུས་ལས་ཕྱིས་ངེས་པར་འགྱུར་གྱི་སྔར་ཡོད་པའི་དུས་ལ་ནི་དངོས་སུ་མི་རྟག་པར་ངེས་པ་མ་ཡིན་ཏེ། སྔར་འཇིག་པ་མཐོང་ཡང་ཁྱོད་ཀྱི་བློ་ལ་ངེས་པའི་ཚུལ་གྱིས་གསལ་བ་མེད་པའི་ཕྱིར། ཕྱིས་ངེས་པ་དེས་ན། ཕྱིས་ཞིག་པ་དེའི་དབང་གིས་སྔར་གྱི་དངོས་པོ་མི་རྟག་པར་རྣམ་པར་འཇོག་སྟེ། སྔར་དུག་ཏུ་མི་ཤེས་པ་ཕྱིས་དུག་གི་རྣམ་པར་འགྱུར་བ་མཐོང་ནས་དུག་ཏུ་རྣམ་པར་འཇོག་པ་བཞིན་ནོ། ། འཇིག་པ་ཡོད་པའི་རྒྱུ་ཁོ་ན་ལས་བྱུང་བ་དེ་བས་ན། ཤེས་བྱ་ཆོས་ཅན། བྱས་པ་དེ་ལ་མི་རྟག་པས་ཁྱབ་པ་ཡིན་ཏེ།
འཇིག་པ་འདི་ནི་ཡོད་པའི་རྒྱུ་མ་གཏོགས་པ་རྒྱུ་གཞན་ལ་ལྟོས་པ་མེད་པར་དངོས་པོ་དང་རྒྱུ་ཉེར་ལེན་གཅིག་ལས་སྐྱེས་པའི་ཕྱིར། ལྟོས་མེད་ཀྱི་རྟགས་བསྒྲུབ་ཚུལ་གཞན་བཤད་པ་ནི། ཡང་ཇི་ལྟར་ན་འཇིག་པ་ལྟོས་པ་མེད་པ་ཞེས་བྱ་བ་འདི་རྟོགས་པར་བྱ་ཞེ་ན། འཇིག་པ་དེའི་རྒྱུར་འདོད་པ་ཐོ་བ་སོགས་ཆོས་ཅན། འཇིག་པའི་རྒྱུ་མ་ཡིན་པར་ཐལ། འཇིག་པ་བསྐྱེད་པའི་ནུས་པ་མེད་པའི་ཕྱིར་ཡང་ངོ་། ། འཇིག་པ་དངོས་མེད་ཀྱི་རྒྱུ་མ་ཡིན་པར་ཐལ། ཡང་གི་སྒྲས་དངོས་པོ་མེད་པ་བྱེད་པའི་བྱ་བ་བཀག་པའི་ཡང་ཕྱིར་རོ་ཞེས་བྱ་བའོ། ། དེ་ཉིད་བཤད་པ་ནི་ཇི་ལྟར་ཐོ་སོགས་ལ་འཇིག་པ་བསྐྱེད་པའི་ནུས་པ་མེད་ཅེ་ན། གལ་ཏེ་ཐོ་སོགས་ཀྱིས་བུམ་པའི་འཇིག་པ་བསྒྲུབ་ན།
བུམ་པ་དང་དོན་གཅིག་ཏུ་བསྒྲུབ་པའམ། དོན་གཞན་དུ་བསྒྲུབ། དང་པོ་ལྟར་ན་བུམ་པའི་དངོས་པོ་དེ་ཆོས་ཅན། འཇིག་རྒྱུས་ཁྱོད་ཀྱི་འཇིག་པ་བྱེད་པ་མིན་པར་ཐལ། ཁྱོད་འཇིག་པར་གྲུབ་ཟིན་པའི་ཕྱིར། གཉིས་པ་ལྟར་ན། བུམ་པའི་འཇིག་རྒྱུ་ཆོས་ཅན། བུམ་པའི་འཇིག་པ་དེ་ལ་ཕན་པ་ཅུང་ཟད་བྱས་པ་མེད་པར་ཐལ། བུམ་པའི་འཇིག་པ་བུམ་པ་ལས་དོན་གཞན་ཁོ་ན་བྱེད་ན་ཡང་ངོ་། ། རྒྱུ་མཚན་དེས་ན་འཇིག་པར་བྱེད་པས་འཇིག་པ་དོན་གཞན་བྱེད་པ་ནི་མིན་ནོ། །
གཅིག་དང་གཅིག་མིན་པ་གང་ཡང་མི་བྱེད་པ་དེས་ན། ཐོ་སོགས་འདི་ཆོས་ཅན། བུམ་པའི་འཇིག་པ་ཅུང་ཟད་ཀྱང་མི་བྱེད་པར་ཐལ། བུམ་པའི་འཇིག་པ་བུམ་པ་དེ་དང་དེ་མ་ཡིན་པའི་རང་བཞིན་གང་ཡང་མི་བྱེད་པས་ནའོ། ། འདོད་ན། བུམ་པའི་འཇིག་པའི་ལྟོས་པར་བྱ་བ་རྒྱུ་མིན་པར་ཐལ་ལོ། ། ནུས་པ་མེད་པར་བསྟན་ནས། རྩ་བའི་ཡང་གི་སྒྲས་ནི་དངོས་པོ་མེད་པ་བྱེད་པ་བྱ་བ་བཀག་པའི་ཡང་ཕྱིར་རོ་ཞེས་གསུངས་པ་བཤད་པའི་ཕྱིར་དུ་འཇིག་རྒྱུས་དངོས་མེད་མི་བྱེད་པར་བསྟན་པ་ནི། ཇི་ལྟར་དངོས་མེད་བྱེད་པའི་བྱ་བ་འགོག་ཅེ་ན། འགོག་ཚུལ་འདི་ལྟར་འཇིག་པ་ཞེས་བྱ་བ་ནི་དངོས་པོ་མེད་པར་གྱུར་པ་ཡིན་པར་ཉན་ཐོས་སྡེ་པ་དག་སེམས་ཏེ།
སེམས་པ་དེས་ན་འཇིག་པའི་རྒྱུ་འདི་ནི་ཆོས་ཅན། ཁྱོད་ཀྱིས་དངོས་པོ་མེད་པ་བྱེད་དོ་ཞེས་བྱ་བར་འགྱུར་བར་ཐལ། ཁྱོད་ཀྱིས་འཇིག་པ་བྱེད་པའི་ཕྱིར། ཁྱབ་པ་ཁས་བླངས་སོ། ། དེ་ལ་འདོད་ན། གལ་ཏེ་དངོས་པོ་མེད་པ་ཞེས་བྱ་བའི་ངོ་བོ་གང་ཞིག་འབྲས་བུར་འགྱུར་དགོས་ལ། དགོས་ན་ནི་བུམ་པ་ཞིག་པ་དེ་ཉིད་ཆོས་ཅན། དངོས་པོ་མེད་པ་མ་ཡིན་པར་ཐལ། དངོས་པོ་ཡིན་པས་སོ། ། འཇིག་པ་དངོས་མེད་ཡིན་པ་དེ་བས་ན།
འཇིག་རྒྱུ་ནི་ཆོས་ཅན། རང་འབྲས་དངོས་པོ་མི་བྱེད་པར་ཐལ། དངོས་པོ་མེད་པ་བྱེད་དོ་ཞེས་བྱ་བ་ཡིན་པའི་ཕྱིར་ཞེས་བྱ་བར་འགྱུར་བས། བྱ་བ་དགག་པ་བྱས་པར་འགྱུར་རོ། ། བྱ་བ་དགག་པ་བྱས་པ་དེ་ལྟར་འདོད་པ་ཡང་མི་རིགས་ཏེ། འཇིག་རྒྱུ་འདི་ཆོས་ཅན། འཇིག་པའི་ལྟོས་པར་བྱ་བའི་རྒྱུར་ཇི་ལྟར་འགྱུར་ཏེ་མི་འགྱུར་བར་ཐལ། འཇིག་པ་ལ་ཕན་པ་ཅུང་ཟད་ཀྱང་མི་བྱེད་པའི་ཕྱིར། ལྟོས་མེད་དུ་གྲུབ་པ་དེས་ན་དངོས་པོ་འཇིག་པ་ནི་རྒྱུ་གཞན་ལ་ལྟོས་པ་མེད་པར་གྲུབ་བོ། ། འཇིག་པ་དངོས་པོའི་ངོ་བོ་ཉིད་དུ་བསྟན་པ་ནི།
ལྟོས་མེད་ཀྱི་རྟགས་གྲུབ་པ་དེའི་ཕྱིར། སྐད་ཅིག་གིས་འགྱུར་བ་གྲུབ་པའི་དངོས་པོ་གང་ཡིན་པ་དེ་ལ་ཆོས་ཅན། ངོ་བོ་ཉིད་ཀྱིས་འཇིག་པ་གྲུབ་པར་འགྱུར་ཏེ། གཞན་ལ་ལྟོས་མེད་དུ་འཇིག་པའི་ཕྱིར་རོ། ། དངོས་སུ་མཐོང་བ་དེ་ལས་གཞན་པའི་འདུས་བྱས་རྣམས་ལའང་ཆོས་ཅན། ངོ་བོ་ཉིད་ཀྱིས་འཇིག་པ་གྲུབ་པར་འགྱུར་ཏེ། རྟགས་སྔ་མ་བཞིན་ནོ། ། མར་མེ་སོགས་འགའ་ཞིག་ལ་ཆོས་ཅན། འགྱུར་བ་མི་རྟག་པར་མཐོང་བ་འདི་ནི། ཁྱོད་ལ་ངོ་བོ་ཉིད་ཀྱིས་གྲུབ་པར་འགྱུར་བ་ཡིན་ཏེ།
འཇིག་རྒྱུ་གཞན་ལ་ལྟོས་མེད་དུ་འཇིག་པའི་ཕྱིར་རོ། ། མར་མེ་སོགས་དེ་བཞིན་དུ། གཞན་རི་ལ་སོགས་པ་ལ་ཡང་ཆོས་ཅན། ངོ་བོ་ཉིད་ཀྱིས་འཇིག་པ་གྲུབ་པར་འགྱུར་བ་ཡིན་ཏེ། མར་མེ་སོགས་དང་གཞན་ལ་ལྟོས་མེད་དུ་འཇིག་པར་ཁྱད་པར་མེད་པའི་ཕྱིར། རང་བཞིན་གྱི་རྟགས་གཞན་ལ་བསྒྲེ་བའི་ཡང་བཤད་པ་ནི། བྱས་ཡོད་མི་རྟག་པ་ལ་བདག་གཅིག་པའི་འབྲེལ་བ་གྲུབ་པའི་སྒོ་ནས་གོ་བྱེད་ཡིན་པ་དེ་བཞིན་དུ་རང་བཞིན་གྱི་གཏན་ཚིགས་གཞན་རྒྱུ་རྐྱེན་གྱི་བྱེ་བྲག་གིས་ཐ་དད་པ་ལ་སོགས་པའི་རྟགས་དག་ཀྱང་ཆོས་ཅན། བདག་གཅིག་འབྲེལ་པ་གྲུབ་པའི་སྒོ་ནས་གོ་བྱེད་ཡིན་ཏེ། བདག་ཉིད་ཇི་ལྟ་བའི་ཚད་མ་དག་གིས་བསྒྲུབ་བྱའི་ཆོས་དེ་ཙམ་དང་རྗེས་སུ་འབྲེལ་བ་གྲུབ་པ་ཁོ་ནའི་སྒོ་ནས་བསྒྲུབ་བྱ་གོ་བར་བྱེད་པ་ཡིན་པར་རིག་པར་བྱ་བ་ཡིན་པའི་ཕྱིར། དངོས་པོའི་རང་བཞིན་རྒྱུ་རྐྱེན་གྱི་བྱེ་བྲག་གིས་ཐ་དད་པ་གང་ཡིན་པ་དེ་ནི་ཆོས་ཅན།
མི་རྟག་པ་དེ་ཉིད་ལ་མེད་ན་མི་འབྱུང་བའི་འབྲེལ་བ་གྲུབ་པར་ངེས་པ་ཡིན་ཏེ། ཁྱོད་གྲུབ་ཙམ་གྱིས་མི་རྟག་པ་དེ་ཙམ་དང་རྗེས་སུ་འབྲེལ་བའི་རང་བཞིན་ཡིན་པའི་ཕྱིར་རོ། ། ཤེས་བྱ་ཆོས་ཅན། སྒྲུབ་བྱེད་དེ་ཡང་བསྒྲུབ་བྱའི་ཆོས་ཀྱི་བདག་ཉིད་བོར་ནས་ཇི་ལྟར་ཡོད་པར་འགྱུར་ཏེ། མི་འགྱུར་བར་ཐལ། དངོས་པོ་དེ་ཙམ་དང་རྗེས་སུ་འབྲེལ་བའི་རང་བཞིན་ཞེས་བྱ་བའི་ཚིག་གིས་རྟགས་དེ་ཉིད་བསྒྲུབ་བྱའི་ཆོས་ཀྱི་རང་གི་ངོ་བོར་དངོས་སུ་ཡོད་པ་ཡིན་པར་དོན་མཐུན་དུ་བརྗོད་པའི་ཕྱིར། རང་བཞིན་གྱི་གཏན་ཚིགས་བརྗོད་ཟིན་ཏོ། བརྡ་སྤྲོད་པ་ལ་སོགས་པ་དུ་བ་བརྒྱ་བྱིན་གྱི་སྤྱི་བོ་ལས་ཀྱང་འབྱུང་བའི་ཕྱིར་འབྲས་བུའི་གཏན་ཚིགས་འཁྲུལ་ལོ་ཞེས་སྨྲ་བ་དགག་པའི་ཕྱིར་དུ་འབྲས་བུ་ཡི་གཏན་ཚིགས་འཆད་པ་ལ་དོན་གཞན་ལ་འབྲས་བུ་གཏན་ཚིགས་སུ་བསྟན་པ་དང་། དེ་ལ་རྩོད་པ་སྤང་བ་དང་དུ་བ་མེ་ལ་མི་འཁྲུལ་བར་བསྒྲུབ་པ་དང་གསུམ་ལས། དང་པོ་ནི།
འབྲས་བུ་དུ་བ་ཆོས་ཅན། དུ་ལྡན་གྱི་ལ་ལ་དོན་གཞན་མེ་རྟོགས་པར་བྱ་བ་ལ་ནི་གཏན་ཚིགས་ཡིན་ཏེ། ཕྱོགས་ཆོས་གང་ཞིག མེ་ལ་འཁྲུལ་པ་མེད་པའི་ཁྱབ་པ་ངེས་པ་ཡིན་པའི་ཕྱིར། ལྡན་པ་ཅན་དང་འདུ་བ་ཅན་ལ་སོགས་པ་ཡང་མི་འཁྲུལ་བ་མིན་ནམ་ཞེ་ན། མེ་དེ་ལས་སྐྱེས་པ་མིན་པའི་དུ་བ་ནི་ཆོས་ཅན། མེ་ལ་ལ་མི་འཁྲུལ་བ་མིན་པར་ཐལ། མེ་ལ་ལ་རག་མ་ལས་པའི་ཕྱིར། ཁྱབ་པ་ཡོད་དེ། དོན་དེ་ལ་རག་མ་ལས་པའི་ངོ་བོ་རྣམས་ནི་དོན་དེ་དང་ལྷན་ཅིག་འབྱུང་བར་ཏེ་འབྲེལ་བར་ངེས་པ་མེད་པའི་ཕྱིར་རོ། །
རྩོད་པ་སྤང་བ་ལ་གསུམ་ལས། རྩོད་པ་དང་པོ་སྤང་བ་ནི། གལ་ཏེ་ཆོས་དང་ཆོས་ཅན་ལས་དོན་གཞན་གཏན་ཚིགས་ཡིན་ན། འོ་ན་དུ་བ་དེ་ལ་དང་མེ་དེའི་ཆོས་སུ་ཇི་ལྟར་འགྱུར་ཞེ་ན། དུ་བ་ཆོས་ཅན། ལ་དང་མེའི་ཆོས་སུ་ཐལ། ལ་དང་མེ་དེ་ལ་བརྟེན་པའི་ཕྱིར་རོ། ། འོ་ན་ཇི་ལྟར་ན་རྒྱུ་དང་འབྲས་བུ་ཡི་དངོས་པོ་ཡིན་ཞེ་ན། རྟེན་དང་བརྟེན་པ་ཡིན་པ་དེ་ཉིད་ཀྱི་ཕྱིར་རྒྱུ་འབྲས་སུ་གྲུབ་སྟེ། རྒྱུ་འབྲས་སུ་གྲུབ་པ་དེ་ལྟ་མ་ཡིན་ན་རྟེན་དང་བརྟེན་པ་ཉིད་དུ་མི་གྲུབ་པའི་ཕྱིར་རོ། །
གལ་ཏེ་དུ་བའི་རྟེན་ནི་ས་ཕྱོགས་ཡིན་ལ་རྒྱུ་ནི་མེ་མ་ཡིན་ནམ་ཞེ་ན། དུ་བ་དང་ལྡན་པའི་ས་ཕྱོགས་ཆོས་ཅན། དུ་བའི་རྒྱུ་ཉིད་དུ་ཐལ། དུ་བའམ་དུ་བ་དེའི་རྒྱུ་མེ་རྣམས་ཀྱི་གཞི་ཡིན་པའི་ཕྱིར། རྩོད་པ་གཉིས་པ་སྤང་བ་ནི། གལ་ཏེ་མེ་དེ་ལས་སྐྱེས་པའི་ཕྱིར་འབྲས་བུ་དུ་བ་མེ་གོ་བར་བྱེད་པ་ཡིན་ན་མེ་ཙམ་དང་ཙནྡན་གྱི་མེ་རྣམ་པ་ཐམས་ཅད་དུ་གོ་བར་བྱ་བ་དང་ལུས་ཅན་དང་དུ་བ་གོ་བར་བྱེད་པའི་དངོས་པོ་ཡིན་པར་ཐལ་ཏེ། ལུས་ཅན་དང་དུ་བ་རྣམ་པ་ཐམས་ཅད་དུ་བསྐྱེད་པར་བྱ་བ་དང་མེ་དང་ཙནྡན་གྱི་མེ་སྐྱེད་པར་བྱེད་པ་ཡིན་པའི་ཕྱིར་རོ་ཞེ་ན། ། དུ་བ་ཆོས་ཅན། ཙནྡན་གྱི་མེའི་བསྐྱེད་བྱ་མིན་པར་ཐལ། ཙནྡན་གྱི་མེ་མེད་པར་འབྱུང་བའི་ཕྱིར།
ཁྱབ་པ་ཡོད་དེ། དོན་དེ་མེད་པར་ཡང་འབྱུང་བ་ནི་དོན་དེ་ལས་སྐྱེ་བར་ངེས་པ་མེད་པའི་ཕྱིར་རོ། ། དུ་བ་དང་ལུས་ཅན་ལའང་སྦྱོར་རོ། ། དོན་གཞན་འབྲེལ་བ་གྲུབ་པ་ཁོ་ན་ལ་རྒྱུ་འབྲས་གྲུབ་པ་དེའི་ཕྱིར། རྒྱུ་མེ་ལ་རྣམ་པར་གནས་པའི་རང་བཞིན་ནི་ཇི་སྙེད་ཅིག་རྒྱུར་མེད་ན་མི་འབྱུང་བའི་འབྲས་བུ་དུ་བ་ནི་ཆོས་ཅན། དུ་ལྡན་གྱི་ལ་ལ་མེ་དེ་དག་ནི་གོ་བར་བྱེད་པའི་གཏན་ཚིགས་ཡིན་ཏེ། དེ་སྒྲུབ་ཀྱི་ཕྱོགས་ཆོས་གང་ཞིག མེ་དེ་དག་གི་འབྲས་བུ་ཉིད་དུ་ངེས་པའི་ཕྱིར་རོ། ། གང་དག་མེ་དེ་དག་མེད་ན་མི་འབྱུང་བའི་ཆོས་དུ་བ་དེ་དག་ཁོ་ནས་མེ་གོ་བར་བྱེད་པ་ཡིན་གྱི་ལུས་ཅན་སོགས་ནི་མ་ཡིན་ནོ། ། རྩོད་པ་གསུམ་པ་སྤང་བ་ནི།
གལ་ཏེ་དུ་བ་དང་ལུས་ཅན་ཆ་ཤས་ཀྱིས་བསྐྱེད་པར་བྱ་བར་ཐལ། དུ་བ་མེ་ལས་སྐྱེས་ཀྱང་ལུས་ཅན་མིན་པའི་ཕྱིར། སྐྱེས་ན་ལུས་ཅན་མེ་ལ་རྟགས་སུ་འགྱུར་རོ། ། མེ་ཙམ་དང་ཙནྡན་གྱི་མེ་ཡང་ཆ་ཤས་ཀྱིས་སྐྱེད་པར་བྱེད་པ་ཉིད་དུ་ཐལ་བར་འགྱུར་ཏེ། མེ་དུ་བ་སྐྱེད་བྱེད་ཡིན་ཡང་ཙནྡན་གྱི་མེ་མ་ཡིན་པའི་ཕྱིར་རོ་ཞེ་ན། ཆ་ཤས་ཀྱིས་བསྐྱེད་བྱ་སྐྱེད་བྱེད་དུ་ཐལ་བ་མ་ཡིན་ཏེ། ཙནྡན་གྱི་མེ་དེས་བསྐྱེད་པར་བྱ་བའི་ཁྱད་པར་ཙནྡན་གྱི་དུ་བ་རྟགས་སུ་བཟུང་ན་ཙནྡན་གྱི་མེ་གོ་བྱེད་དུ་འདོད་པའི་ཕྱིར་རོ། ། རྟགས་ཀྱི་བྱེ་བྲག་དུ་བ་དག་གིས་ཁྱད་པར་དུ་བྱས་པ་ཅན་གྱི་སྤྱི་དུ་བའི་ལུས་ཅན་རྣམས་བཟུང་ན་མེ་གོ་བྱེད་དུ་འདོད་པའི་ཕྱིར་རོ། ། སྤྱི་ཁྱད་པར་དུ་མ་བྱས་པར་རྟགས་སུ་བརྗོད་པར་འདོད་ན་ནི། ལུས་ཅན་ཆོས་ཅན།
ལ་ལ་མེ་བསྒྲུབ་པའི་རྟགས་ཡང་དག་ཏུ་མི་འདོད་དེ། མེ་ལ་འཁྲུལ་བའི་ཕྱིར། ། རྩོད་པ་སྤངས་ཟིན་ནས། དུ་བ་མེ་ལ་མི་འཁྲུལ་བར་བསྒྲུབ་པ་ལ་དང་པོ་གནོད་པ་ཅན་གྱི་ཐལ་བ་དགོད་པ་ནི། གལ་ཏེ་དུ་བ་མེ་ལ་མི་འཁྲུལ་ལོ་ཞེས་བྱ་བ་འདི་ཇི་ལྟར་རྟོགས་པར་བྱ་ཞེ་ན། དུ་བ་འདི་ཆོས་ཅན། རྒྱུ་དང་ལྡན་པ་ལས་འདས་པར་འགྱུར་བར་ཐལ། དུ་བ་གང་ཞིག་མེ་དེ་ལ་འཁྲུལ་བའི་ཕྱིར། དུ་བ་མེ་ལ་མི་འཁྲུལ་བའི་ཚུལ་བཤད་པ་ནི། སྣང་རུང་དེའི་མཚན་ཉིད་དུ་གྱུར་པའི་མ་དམིགས་པ་ལས་རྒྱུ་གང་དག་དམིགས་ན།
འབྲས་བུ་གང་ཞིག་དམིགས་ལ་རྒྱུ་དེ་ལས་གཅིག་མ་ཚང་ན་ཡང་འབྲས་བུ་མི་དམིགས་པ་དེ་ནི་རྒྱུ་དེའི་འབྲས་བུ་ཡིན་ཏེ། ལྔ་པོ་དེ་ཡང་དུ་བ་ལ་ཡོད་དོ། ། སྔ་ཕྱིའི་མ་དམིགས་པ་གཉིས་དང་བར་གྱི་དམིགས་པ་ནི་འབྲས་བུ་ཡི་ཡུལ་ཅན་ཡིན་ལ། ལྷག་མའི་དམིགས་པ་དང་མ་དམིགས་པ་གཉིས་ནི་རྒྱུའི་ཡུལ་ཅན་ནོ། ། ལྔ་པོ་དག་བསྡུས་ནས་མངོན་སུམ་དང་མི་དམིགས་པ་གཉིས་སུ་འདུས་པར་ཆོས་མཆོག་འཆད་དོ། ། དུ་བ་དེ་ཆོས་ཅན། མེའི་འབྲས་བུར་འགྲུབ་སྟེ། ལན་གཅིག་མེ་ལས་སྐྱེ་བ་དེ་ལྟར་མཐོང་བས་སོ། ། ཁྱབ་པ་ཡོད་དེ། འབྲས་བུ་མ་ཡིན་པ་ནི་རྒྱུ་མ་ཡིན་པ་ལས་ལན་གཅིག་ཀྱང་མི་འབྱུང་བའི་ཕྱིར་རོ། །
གལ་ཏེ་གཙུབ་ཤིང་གཙུབས་པ་དང་མེ་ཤེལ་ལ་སོགས་པ་དག་ལས་མེ་མེད་ཀྱང་དུ་བ་འབྱུང་བས་མེའི་འབྲས་བུ་མ་ཡིན་ནོ་ཞེ་ན། གཙུབ་ཤིང་གཙུབས་པ་ལས་བྱུང་བས་མེའི་འབྲས་བུ་མ་ཡིན་མི་དགོས་པར་ཐལ། གཙུབ་ཤིང་གཙུབས་པའི་སྐབས་དེར་ཡང་བུད་ཤིང་འགྱུར་བའི་རྒྱུ་དྲོ་བའི་རེག་པའི་ཁྱད་པར་ནི་མེ་ཡིན་པའི་ཕྱིར་རོ། ། འཁྲུལ་ན་རྒྱུ་མེད་དུ་འགྱུར་བར་བཤད་པ་ནི། འབྲས་བུ་དུ་བ་ཆོས་ཅན། རྒྱུ་མེད་པ་ཅན་དུ་འགྱུར་བར་ཐལ། དུ་བ་གང་ཞིག རྒྱུ་མེ་མེད་པར་འབྱུང་བའི་ཕྱིར་རོ། ། ཁྱབ་པ་ཡོད་དེ། གང་ཞིག་གང་མེད་པར་འབྱུང་བ་དེ་ནི་དེའི་རྒྱུ་ཅན་མ་ཡིན་པས་ཁྱབ་པས་སོ། །
དུ་བ་ཡང་ཆོས་ཅན། མེ་དེའི་རྒྱུ་ཅན་དུ་མི་འགྱུར་བར་ཐལ། མེ་མེད་པར་འབྱུང་བ་དེས་ནའོ། ། གལ་ཏེ་གཞན་བརྒྱ་བྱིན་གྱི་སྤྱི་བོའི་རྒྱུ་ཅན་ཡིན་པའི་ཕྱིར། རྒྱུ་མེད་པ་ཅན་མིན་ནོ་ཞེ་ན། ཁྱོད་གྲོག་མཁར་ལས་འབྱུང་བས་རྒྱུ་ཅན་དུ་འགྱུར་བ་མིན་པར་ཐལ། ཁྱོད་གྲོག་མཁར་ལས་བྱུང་བར་འདོད་པ་དེ་ལ་ཡང་གྲོག་མཁར་གྱི་འབྲས་བུ་མ་ཡིན་པར་ཐལ་བའི་སྐྱོན་མཚུངས་པའི་ཕྱིར་ཏེ། གྲོག་མཁར་དེ་མེད་ཀྱང་མེ་ཡོད་ན་འབྱུང་བའི་ཕྱིར། མེ་དང་གྲོག་མཁར་གཉིས་ཀ་ལས་འབྱུང་ན་རྒྱུ་མེད་དུ་ཐལ་བ་བསྟན་པ་ལས་ཡང་ན་གཅིག་ལས་སྐྱེ་ན་གཞན་ལས་མི་སྐྱེ་བས་རྒྱུ་མེད་དུ་འགྱུར་བར་བསྟན་པ་ནི། མེ་དེའམ་གཞན་གྲོག་མཁར་ཡང་རུང་སྟེ་མེ་དང་གྲོག་མཁར་གཉིས་ཆོས་ཅན།
ཁྱོད་གཉིས་གང་ལས་ཀྱང་ཇི་ལྟར་དུ་བ་འབྱུང་བར་འགྱུར་ཏེ་མི་འགྱུར་བར་ཐལ། དུ་བ་བསྐྱེད་པའི་རང་བཞིན་མ་ཡིན་པའི་ཕྱིར་རོ། ། ཁྱབ་པ་ཡོད་དེ། རང་གི་ངོ་བོས་དུ་བ་དེ་བསྐྱེད་པའི་རང་བཞིན་མ་ཡིན་པ་ནི་དུ་བ་དེ་སྐྱེད་པར་བྱེད་པ་མ་ཡིན་པའི་ཕྱིར། འདོད་ན་དུ་བ་དེ་ཆོས་ཅན། རྒྱུ་མེད་པ་ཅན་དུ་འགྱུར་བར་ཐལ། མེ་དང་མེ་མིན་གང་ལས་ཀྱང་མ་བྱུང་བའི་ཕྱིར། གལ་ཏེ་མེའི་དུ་བ་དེ་ཉིད་གྲོག་མཁར་ལས་འབྱུང་བ་ནི་མིན་གྱི་དེ་དང་འདྲ་བ་འབྱུང་བའི་ཕྱིར་ཞེ་ན། གྲོག་མཁར་ལས་འབྱུང་བའི་སྔོ་འཕྱུར་བ་ཆོས་ཅན། ཇི་ལྟར་མེ་ལས་བྱུང་བའི་སྔོ་འཕྱུར་དེ་དང་དུ་བར་འདྲ་བ་ཡིན་ཏེ་མིན་པར་ཐལ།
མེ་ལས་བྱུང་བའི་སྔོ་འཕྱུར་བ་དང་མེ་ཡོད་དུ་མི་འདྲ་བའི་རྒྱུ་ལས་འབྱུང་བའི་ཕྱིར། ཁྱབ་པ་ཡོད་དེ། མེའི་སྔོ་འཕྱུར་བ་དེ་དང་རྒྱུ་འདྲ་བ་ལས་བྱུང་ན་དེ་དང་འདྲ་བར་འགྱུར་དགོས་པའི་ཕྱིར་རོ། ། གལ་ཏེ་དངོས་རྒྱུ་མི་འདྲ་བ་ལས་ཀྱང་འབྲས་བུ་དེ་དང་འདྲ་བར་འབྱུང་བའི་ཕྱིར། དངོས་པོ་ཆོས་ཅན། རྒྱུ་ཐ་དད་དེ་དག་གི་ནུས་པ་སོ་སོར་མ་ངེས་པར་ཐལ། དངོས་རྒྱུ་མི་འདྲ་བ་ལས་འབྲས་བུ་འདྲ་བར་འབྱུང་བའི་ཕྱིར། དངོས་པོ་མཐའ་དག་གི་འབྲས་བུ་སྣ་ཚོགས་ཀྱི་རང་བཞིན་རྒྱུ་མེད་པར་འགྱུར་བར་ཐལ། རྒྱུའི་ནུས་པ་ཐ་དད་པས་འབྲས་བུ་ཐ་དད་པར་བྱེད་པ་མ་ཡིན་པའི་ཕྱིར། འདོད་ན།
དེ་ལ་ཡང་ཡུལ་དུས་སོ་སོར་ངེས་པ་མ་ཡིན་པར་ཐལ་ལོ་ཞེས་ཉེས་པ་བཤད་ཟིན་ཏོ། ། གཞན་ཡང་ཐམས་ཅད་ལས་ཐམས་ཅད་སྐྱེ་བར་ཡང་འགྱུར་རོ། ། རྒྱུ་ཐ་དད་ཀྱི་ནུས་པ་སོ་སོར་མ་ངེས་པའི་ཕྱིར། རྒྱུའི་ནུས་པ་སོ་སོར་མ་ངེས་ན་ཐམས་ཅད་ལས་ཐམས་ཅད་ལས་སྐྱེ་བར་ཐལ་བ་དེའི་ཕྱིར། ཉེར་ལེན་གྱི་རྒྱུ་ཐ་དད་པ་ལས། འབྲས་བུ་ཐ་དད་པ་དང་། ཉེར་ལེན་གྱི་རྒྱུ་ཐ་དད་པ་མ་ཡིན་པ་ལས་འབྲས་བུ་ཐ་དད་པ་མིན་པར་འགྱུར་བ་ཡིན་ནོ། ། རྒྱུ་མཚན་དེའི་ཕྱིར། དུ་བ་ནི་མཐོང་བའི་རྣམ་པ་མེ་དེ་དང་རིགས་མི་མཐུན་པའི་དོན་བརྒྱ་བྱིན་གྱི་སྤྱི་བོ་ལས་མི་འབྱུང་སྟེ། འབྱུང་ན་རྒྱུ་མེད་དུ་ཐལ་བར་འགྱུར་བའི་སྐྱོན་ཡོད་པའི་ཕྱིར།
རྒྱུ་མེད་ལ་དངོས་པོ་རེས་འགའ་བ་མིན་པའི་སྐྱོན་བསྟན་པ་ནི། རྒྱུ་མེད་དུ་འདོད་པ་དེ་ལྟ་ན་ཡང་། རྒྱུ་མེད་པའི་ཕྱིར་གཞན་ལ་མི་ལྟོས་པར་འགྱུར་ལ། མི་ལྟོས་པའི་ཕྱིར་རྟག་ཏུ་ཡོད་པའམ་མེད་པར་འགྱུར་རོ། ། དངོས་པོ་རྣམས་ནི་ཆོས་ཅན། རྒྱུ་ལ་ལྟོས་པ་ལས་འབྱུང་བ་ཡིན་ཏེ། རེས་འགར་འབྱུང་བས་སོ། ། དེ་བཤད་པ་ནི། དུ་བ་དེ་རྒྱུ་མེད་པ་ལས་འབྱུང་ན་ནི། ནམ་ཡང་མི་འབྱུང་བར་མི་འགྱུར་བར་ཐལ།
རྒྱུ་ལ་ལྟོས་པ་མེད་པར་འབྱུང་བའི་ཕྱིར། ཁྱབ་པ་ཡོད་དེ། དུ་བ་དེ་འབྱུང་བ་ལ་རྒྱུ་མ་ཚང་བ་མེད་པའི་ཕྱིར། དུ་བ་འབྱུང་བར་འདོད་པའི་དུས་བཞིན་ནོ། ། ཡང་ན་ནི་རྒྱུ་རྐྱེན་ཚོགས་པ་དེའི་ཚེ་ཡང་འབྱུང་བར་མི་འགྱུར་ཏེ། མེད་པའི་དུས་དང་རྒྱུ་མེད་དུ་ཁྱད་པར་མེད་པའི་ཕྱིར། རྒྱུ་ལ་མི་ལྟོས་ཀྱང་རེས་འགའ་བར་གྲུབ་བོ་ཞེ་ན། དངོས་པོ་རྒྱུ་ལ་ལྟོས་པ་དང་བཅས་པ་རྣམས་རེས་འགའ་བར་འགྱུར་ཏེ། འགྱུར་བའི་ཚུལ་འདི་ལྟར། དངོས་པོ་ཆོས་ཅན།
རྒྱུ་རྐྱེན་ལ་ལྟོས་པ་ཡིན་ཏེ། རྒྱུ་ཡོད་པའི་དུས་དག་ན་འབྱུང་བར་རུང་། མེད་པའི་དུས་དག་ན་འབྱུང་བར་མི་རུང་བ་ཉིད་དང་ལྡན་པའི་ཕྱིར། རྟགས་མ་གྲུབ་ན། དངོས་པོ་དག་ལ་ནི་ཆོས་ཅན། འབྲས་བུ་དེ་དང་ལྡན་པ་དང་གཅིག་ཤོས་དག་ཏུ་ངེས་པར་མི་རུང་བར་ཐལ། འབྲས་བུ་འབྱུང་བར་རུང་བའི་ཡུལ་དུས་དང་མི་རུང་བའི་ཡུལ་དུས་འདྲ་བ་ཅན་ཏེ་ཁྱད་པར་མེད་པའི་ཕྱིར། ཡུལ་དུས་སོགས་འབྲས་བུ་སྐྱེད་རུང་ཡིན་གྱི་རྒྱུ་མ་ཡིན་ནོ་ཞེ་ན། འབྲས་བུ་བསྐྱེད་པར་རུང་བ་ཡང་རྒྱུའི་དངོས་པོ་ལས་གཞན་ཅི་སྟེ་གཞན་མ་ཡིན་ནོ། ། རྒྱུ་མེད་ལ་རྟག་ཏུ་ཡོད་པའམ་མེད་པར་འགྱུར་བའི་སྐྱོན་ཡོད་པ་དེའི་ཕྱིར།
དུ་བ་ནི་ཆོས་ཅན། རྒྱུ་རྐྱེན་དེ་དག་ལ་ལྟོས་པ་དང་བཅས་པ་ཞེས་བྱ་བ་ཡིན་ཏེ། མི་མཐུན་པའི་ཡུལ་དང་དུས་འགའ་ཞིག་སྤངས་ནས་མཐུན་པའི་ཡུལ་དང་དུས་གཞན་དག་ན་ཡོད་པའི་དངོས་པོ་ཡིན་པའི་ཕྱིར། ཁྱབ་པ་ཡོད་པའི་ཚུལ་འདི་ལྟར། ཡུལ་དུས་སོ་སོར་ངེས་པ་དེ་ལྟར་དུ་ཡོད་པ་ཉིད་རྒྱུ་ལ་ལྟོས་པས་ཁྱབ་པ་ཡིན་ནོ། ། ཡུལ་དུས་ཀྱིས་ཕན་པ་མི་བྱེད་དོ་ཞེ་ན། དུ་བ་ནི་ཆོས་ཅན། ཡུལ་དུས་སོ་སོར་ངེས་པ་དེར་མི་རུང་བར་ཐལ། ཡུལ་དུས་དེ་དག་གིས་བྱས་པའི་ཕན་པ་ལ་མི་ལྟོས་པའི་ཕྱིར་རོ། ། མེ་ལས་འབྱུང་ཞིང་མེ་མེད་ལས་མི་འབྱུང་བར་བསྟན་པ་ནི།
རྒྱུ་མེད་ཡུལ་དུས་ལ་ལྟོས་པར་མི་རུང་བ་དེ་བས་ན། རྒྱུ་ལ་ལྟོས་པ་ཡིན་ཏེ། ཡུལ་དང་དུས་སོ་སོར་ངེས་པའི་ཕྱིར། དུ་བ་འདི་ཆོས་ཅན། མེ་དེས་བསྐྱེད་པར་བྱ་བའི་ངོ་བོ་ཉིད་ཡིན་ཏེ། མེ་ལས་ལན་ཅིག་འབྱུང་བར་མཐོང་ལ་མེ་མ་ཚང་ན་འབྱུང་བར་མ་མཐོང་བའི་ཕྱིར། ཁྱབ་པ་ཡོད་དེ། གཞན་དུ་ན་ལན་འགའ་ཡང་མེད་པའི་ཕྱིར་རོ། ། དུ་བ་དེ་ཆོས་ཅན། ཇི་ལྟར་གཞན་བརྒྱ་བྱིན་གྱི་སྤྱི་བོ་ལས་འབྱུང་སྟེ་མི་འབྱུང་བར་ཐལ།
མེའི་འབྲས་བུ་དེར་ངེས་པའི་ཕྱིར། མེ་མེད་ལས་འབྱུང་ན་ནི་དུ་བ་མ་ཡིན་པར་འགྱུར་ཏེ། དུ་བ་ནི་དེས་བསྐྱེད་པའི་རང་བཞིན་གྱི་ཁྱད་པར་ཡིན་པའི་ཕྱིར། དེ་བཞིན་དུ་རྒྱུ་མེ་ཡང་འབྲས་བུ་དེ་ལྟ་བུ་བསྐྱེད་པའི་རང་བཞིན་ཡིན་ནོ། ། དེ་གཞན་ལས་ཀྱང་འབྱུང་ན་ནི་དེ་དེའི་རང་བཞིན་མ་ཡིན་པས་ལན་འགའ་ཡང་བསྐྱེད་པར་མི་འགྱུར་རོ། ། ཡང་ན་དེ་དུ་བ་མ་ཡིན་ཏེ་དུ་བ་བསྐྱེད་པའི་རང་བཞིན་མ་ཡིན་པ་ལས་བྱུང་བའི་ཕྱིར་རོ། ། དུ་བ་སྐྱེད་བྱེད་དེའི་རང་བཞིན་ཉིད་ཡིན་ནོ་ཞེ་ན། བརྒྱ་བྱིན་གྱི་སྤྱི་བོ་དེ་ཉིད་ཆོས་ཅན། ཁྱོད་ལ་དུ་བ་ཞུགས་པས་དུ་བ་མེ་ལ་འཁྲུལ་བའི་སྐྱོན་མེད་པར་ཐལ། ཁྱོད་དུ་བའི་རྒྱུར་གྱུར་པའི་མེ་ཡིན་པས་སོ། །
དུ་བ་མེ་ལ་མི་འཁྲུལ་བར་བསྟན་པ་དེ་ཉིད་སྡུད་པ་ནི། གལ་ཏེ་བརྒྱ་བྱིན་གྱི་སྤྱི་བོ་མེའི་འབྲས་བུ་དུ་བ་སྐྱེད་བྱེད་ཀྱི་རང་བཞིན་ཡིན་ན། བརྒྱ་སྤྱི་དེ་ཉིད་མེ་ཡོད་དུ་ཐལ། འོན་ཏེ་བརྒྱ་སྤྱི་དེ་མེའི་རང་བཞིན་མིན་ན། བརྒྱ་སྤྱི་དེ་ཆོས་ཅན། ཇི་ལྟར་ཁྱོད་ལས་དུ་བ་འབྱུང་སྟེ་མི་འབྱུང་བར་ཐལ། མེ་ཡོད་མིན་པའི་ཕྱིར། ཁྱབ་པ་ཡོད་དེ། དུ་བ་སྐྱེད་བྱེད་ཀྱི་རྒྱུའི་རང་བཞིན་མེ་ཡོད་ཡོད་པས་སོ། ། མེ་མེད་ལས་བྱེ་བྲག་ལྡན་པ་སྟེ་ཐ་དད་པར་ཐལ།
དུ་བ་དེའི་ངོ་བོ་ལ་ཕན་འདོགས་པའི་ནུས་པ་ཅན་ཡིན་པས་སོ། ། གལ་ཏེ་མེ་མེད་ལས་འབྱུང་ན། དུ་བ་དེ་ནི་ཆོས་ཅན། རྒྱུ་མེད་དུ་འགྱུར་བར་ཐལ། དུ་བའི་རྒྱུ་མིན་པ་ལས་འབྱུང་བའི་ཕྱིར། རྒྱུ་མི་འདྲ་བ་ལས་འབྲས་བུ་འདྲ་བ་མི་འབྱུང་བ་འོ་ན་ད་ནི་ལྷན་ཅིག་བྱེད་རྐྱེན་སོགས་རྐྱེན་གསུམ་ཐ་དད་པ་ལས་འབྲས་བུ་གཅིག་ཇི་ལྟར་སྐྱེ་སྟེ་སྐྱེ་བར་མི་རིགས་པ་ལས་མི་སྐྱེ་བ་མ་ཡིན་ཏེ། དཔེར་ན་མིག་དང་གཟུགས་དང་ཡིད་ལ་བྱེད་པ་ལས་མིག་གི་རྣམ་པར་ཤེས་པ་སྐྱེ་བ་ལྟ་བུའོ་ཞེ་ན། རྒྱུ་དུ་མ་ལས་འབྲས་བུ་སྐྱེ་བར་མི་འདོད་པ་ནི་མིན་ཏེ། རྒྱུ་དུ་མ་ལས་འབྲས་བུ་སྐྱེ་བར་མཐོང་ཞིང་། རྒྱུ་རྐྱེན་གཅིག་པུ་རེ་རེ་ཁོ་ནས་འབྲས་བུ་སྐྱེད་པར་བྱེད་པའམ་སྐྱེད་བྱེད་དེའི་རང་བཞིན་ཡིན་པ་ནི་འགའ་ཡང་མེད་པའི་ཕྱིར།
གང་གིས་བསྐྱེད་ཅེ་ན། འོན་ཀྱང་མྱུ་གུའི་རྒྱུ་ཚོགས་ཆོས་ཅན། མྱུ་གུ་སྐྱེད་པར་བྱེད་པ་དང་དེའི་རང་བཞིན་ཡིན་ཏེ། ཁྱོད་ལས་འབྲས་བུ་མྱུ་གུ་འབྱུང་བར་མཐོང་བའི་ཕྱིར། སྐྱེད་བྱེད་དང་སྐྱེད་བྱེད་ཀྱི་རང་བཞིན་གཉིས་སྨོས་པ་ནི་རང་ལུགས་ལ་ཁྱད་མེད་ཀྱང་། མུ་སྟེགས་པ་རྣམས་རྒྱུ་རྐྱེན་སོ་སོ་བ་སྐྱེད་བྱེད་ཀྱི་རང་བཞིན་ཚོགས་པ་སྐྱེད་བྱེད་དུ་འདོད་པས་དེའི་འདོད་པ་ལ་ལྟོས་ནས་བཞག་གོ ། འབྲས་བུ་འདྲ་བ་ཆོས་ཅན། དངོས་རྒྱུའི་ཚོགས་པ་འདྲ་བ་དེ་ཁོ་ན་རྗེས་སུ་དཔག་སྟེ་ཤར་ནུབ་ཀྱི་ས་ལུའི་མྱུ་གུ་ལ་དངོས་རྒྱུ་འདྲ་བ་སྔོན་དུ་སོང་བར་བསྒྲུབ་པའི་ཚུལ་གསུམ་ཡིན་པའི་ཕྱིར། མྱུ་གུའི་རྒྱུའི་ཚོགས་པ་དེ་ཉིད་ཆོས་ཅན། འབྲས་བུ་མྱུ་གུའི་རང་གི་ངོ་བོ་གནས་པའི་རྟེན་ཡིན་ཏེ།
ཁྱོད་ཀྱི་རྒྱུན་འཇུག་པ་དེ་སྲིད་དུ་རང་འབྲས་མྱུ་གུའི་རྒྱུན་མ་ཆད་པར་འཇུག་པའི་ཕྱིར། དེ་ཉིད་ཀྱི་ཕྱིར་ལྷན་ཅིག་བྱེད་པའི་རྐྱེན་རྣམས་ཀྱང་ཆོས་ཅན། འགའ་ཞིག་གིས་བསྐྱེད་འགའ་ཞིག་གིས་མི་བསྐྱེད་པའམ་རྣམ་གྲངས་མེད་པར་འབྲས་བུ་སྐྱེད་པར་བྱེད་པ་ཡིན་ནོ། ། འབྲས་བུ་ལ་ནུས་པ་འཇུག་པར་མཚུངས་པའི་ཕྱིར། རྒྱུ་རིགས་ཐ་དད་པའི་རྩོད་པ་སྤང་བ་ནི། རྒྱུ་མི་འདྲ་བ་ལ་འབྲས་བུ་འདྲ་བ་མི་འབྱུང་བ་མ་ཡིན་ཏེ། ཨུཏྤ་ལའི་ས་བོན་དང་བ་ལང་གི་ལྕི་བ་ལས་ཨུཏྤ་ལ་རིགས་གཅིག་སྐྱེ་བའི་ཕྱིར་ཞེ་ན། གང་ཡང་ལྕི་བ་ལ་སོགས་པ་ཅུང་ཟད་རིགས་མི་མཐུན་པ་ལས་ཨུཏྤ་ལ་ལ་སོགས་པ་འབྱུང་བར་མཐོང་བ་དེ་ལ་ཡང་ཨུཏྤ་ལ་ཞེས་རིགས་གཅིག་དེ་སྐད་དུ་བརྗོད་ཀྱང་། ལྕི་བ་དང་ཨུཏྤ་ལ་རང་གི་ས་བོན་ལས་སྐྱེ་བ་ཅན་གྱི་ཨུཏྤ་ལའི་མིང་ཅན་གཉིས་པོ་ཆོས་ཅན། རང་གི་ངོ་བོ་རིགས་ཐ་དད་པ་ཡོད་པ་ཁོ་ན་ཡིན་ཏེ།
རྒྱུའི་རང་གི་ངོ་བོ་ཐ་དད་པ་ལས་སྐྱེས་པའི་ཕྱིར། དཔེར་ན་ས་བོན་དང་སྡོང་བུ་ལས་སྐྱེས་པའི་ཆུ་ཤིང་ལྟ་བུའོ། ། དེ་གཉིས་ཇི་ལྟར་ཐ་དད་ཅེ་ན། དེ་ལྟ་བུ་ནི་འཇིག་རྟེན་ན་གསལ་བ་ཁོ་ནར་རྣམ་པ་ཐ་དད་པའི་སྒོ་ནས་རྣམ་པར་འབྱེད་དོ། ། ས་བོན་ལས་སྐྱེས་པའི་ཆུ་ཤིང་སྐྱ་ལ་ཕྲ། སྡོང་བུའི་ཆུ་ཤིང་སྔོ་ལ་སྦོམ་པའི་ཕྱིར། དངོས་དང་བརྒྱུད་རྒྱུའི་རྩོད་པ་སྤང་བ་ནི། འབྲས་བུ་འདྲ་བས་རྒྱུ་འདྲ་བ་དཔོག་པ་འཁྲུལ་ཏེ། ས་བོན་དང་ཆུ་ཤིང་མི་འདྲ་བའི་ཕྱིར་ཞེ་ན། འབྲས་བུ་འདྲ་བ་ཆོས་ཅན།
རྒྱུ་མི་འདྲ་བ་ལ་བརྒྱུད་འབྲས་འདྲ་བ་མཐོང་བས་ཁྱོད་ཀྱིས་རྒྱུ་འདྲ་བ་དཔོག་པ་འཁྲུལ་བ་མ་ཡིན་པར་ཐལ། བརྒྱུད་རྒྱུ་འདྲ་བར་རྗེས་སུ་དཔོག་པ་མིན་གྱི། ཁྱོད་ཀྱིས་འདྲ་བར་རྗེས་སུ་དཔོག་པར་བྱེད་པའི་རྒྱུ་ཡང་དེ་མ་ཐག་པ་དངོས་རྒྱུ་ཉིད་ཡིན་པའི་ཕྱིར། རྒྱུ་འདྲ་བ་ལས་འབྲས་བུ་འདྲ་བ་སྐྱེ་བའི་རྗེས་འགྲོ་བསྟན་པ་ནི། འབྲས་བུ་ཡི་རྫས་རང་བཞིན་མཚུངས་པ་ཤར་ནུབ་ཀྱི་ས་ལུའི་མྱུ་གུ་ལྟ་བུ་རྣམས་ལ་ནི་ཆོས་ཅན། དངོས་རྒྱུ་འདྲ་བ་དེ་ནི་སྔོན་དུ་སོང་བར་འདྲ་བ་ཡིན་ཏེ། འབྲས་བུ་འདྲ་བ་ཡིན་པའི་ཕྱིར། དཔེར་ན་ཚོགས་པ་གཅིག་ལ་རྗེས་སུ་འབྲེལ་བའི་ཆུ་ཤིང་སྡོང་བུ་གཅིག་ལས་སྐྱེས་པའི་ཡལ་ག་བཞིན་ནོ། ། རྒྱུ་འདྲ་བ་ལོག་ན་འབྲས་བུ་འདྲ་བ་ལྡོག་པ་ནི། ནས་དང་སྲན་མ་ལ་སོགས་པའི་མྱུ་གུ་གང་ཡིན་པ་དེ་ལ་ནི་ཆོས་ཅན།
རང་བཞིན་ཐ་དད་པ་ཡང་ཡོད་པ་ཡིན་ཏེ། དངོས་ཀྱི་རྒྱུ་ཐ་དད་ལས་སྐྱེས་པའི་ཕྱིར། དཔེར་ན་ས་བོན་དང་སྡོང་བུ་ལས་སྐྱེས་པའི་ཆུ་ཤིང་དེ་དག་ཉིད་བཞིན་ནོ། ། རྒྱུ་གང་ལས་འབྲས་བུ་ཅི་འདྲ་བ་སྐྱེ་བར་མཐོང་བའི་འབྲས་བུ་དེ་ཆོས་ཅན། ཁྱོད་ལས་རྒྱུ་འདྲ་བ་རྗེས་སུ་དཔོག་ནུས་པ་ཡིན་ཏེ། གང་གི་ཆོས་ཅན་ལ་དེ་སྒྲུབ་ཀྱི་ཕྱོགས་ཆོས་གང་ཞིག ཁྱོད་ལ་དངོས་རྒྱུ་འདྲ་བས་ཁྱབ་པ་དེས་ནའོ། ། འབྲས་བུ་འདྲ་བ་དཔོག་པའི་སྒོ་བརྒྱུད་རྒྱུ་མི་འདྲ་བ་དཔོག་པའི་སྒོ་ནས་ཁྱོད་ཀྱིས་རྒྱུ་འདྲ་བ་བསྒྲུབ་པའི་ཁྱབ་པ་འཁྲུལ་པའི་སྐྱོན་མེད་དེ། ། བར་དུ་ཆོད་པའི་བརྒྱུད་པའི་རྒྱུ་འདྲ་བ་དག་ནི་རྗེས་སུ་དཔོག་པ་མིན་པས་སོ། ། དངོས་རྒྱུ་འདྲ་བ་ལ་འཁྲུལ་ཏེ་ནགས་དང་ཅིག་ཤོས་ཐ་དད་ཀྱང་འབྲས་བུ་ག་གོན་རྣམ་པ་འདྲ་བའི་ཕྱིར་ཞེ་ན།
རྣམ་པ་ཐ་དད་པ་འབའ་ཞིག་ནི་དེ་དང་རིགས་ཐ་དད་པར་འཇོག་པའི་རྒྱུ་མཚན་མིན་ནོ། ། རྣམ་པ་འདྲ་བ་འབའ་ཞིག་ནི་རིགས་ཐ་དད་པ་དེ་ཉིད་མིན་པའི་རྒྱུ་མཚན་ཡང་མིན་ནོ། ། འོན་ཀྱང་འབྲས་བུ་རིགས་ཐ་དད་པའི་རང་བཞིན་གཞན་ཡང་ཡོད་པ་ཡིན་ཏེ། བཅོས་མ་དང་བཅོས་མ་མིན་པའི་ནོར་བུ་དང་བྱུ་རུ་ལ་སོགས་པ་རྣམ་པ་འདྲ་ཡང་ལྕིད་ཀྱི་སྒོ་ནས་འབྱེད་པ་བཞིན་ནོ། ། གནས་སྐབས་ཁ་ཅིག་ཏུ་རྣམ་པ་འདྲ་ཡང་མེ་ཏོག་ཐ་དད་པས་འབྱེད་དེ། སྔོན་པོ་དང་ཅིག་ཤོས་ཀྱི་མེ་ཏོག་ཅན་གྱི་ཤུར་པ་ཀ་བཞིན་ནོ། ། གནས་སྐབས་ཁ་ཅིག་ཏུ་ནི་འབྲས་བུ་ཐ་དད་པས་འབྱེད་དེ། འབྲས་བུ་མེད་པ་དང་ཅིག་ཤོས་ཀྱི་ཀར་ཀོ་ཏ་བཞིན་ནོ། ། ཁ་ཅིག་ཏུ་ནི་རོ་ལས་འབྱེད་དེ། ནགས་དང་ཅིག་ཤོས་ལྡུམ་རྭའི་རྒྱལ་མོ་ག་གོན་བཞིན་ནོ། །
ཁ་ཅིག་ཏུ་ནི་ནུས་པས་འབྱེད་དེ། རེག་པ་དང་མྱངས་པས་འཁྲུ་བའི་ཨ་རུ་ར་བཞིན་ནོ། ། རྒྱུ་རིགས་ཐ་དད་ན་འབྲས་བུ་རིགས་ཐ་དད་པ་དེའི་ཕྱིར། རིགས་ཐ་དད་དུ་ཤིན་ཏུ་རྣམ་པར་ཕྱེ་བའི་འབྲས་བུ་ནི་རྒྱུ་ཐ་དད་ལ་འཁྲུལ་པ་མེད་དེ། རྒྱུ་ཁྱད་པར་ཡོད་ཀྱང་འབྲས་བུ་ཁྱད་པར་མེད་ན་འབྲས་བུ་རྒྱུ་མེད་དུ་འགྱུར་བར་ཐལ་བའི་སྐྱོན་དུ་འགྱུར་བའི་ཕྱིར། འབྲས་བུ་རྒྱུ་ལ་མི་འཁྲུལ་བར་བསྟན་པའི་དོན་བསྡུ་བ་ནི། དུ་བ་དེའི་རང་བཞིན་ཆོས་ཅན། མེ་ཡོད་དང་རིགས་མི་མཐུན་པ་ལས་མི་འབྱུང་སྟེ། མེ་དེའི་རྒྱུ་ཅན་ཡིན་པ་དེའི་ཕྱིར། མ་གྲུབ་ན་དུ་བ་གང་ཞིག་ཆོས་ཅན།
དེར་ཐལ། རྗེས་སུ་འགྲོ་ལྡོག་ངེས་པའི་ཚད་མ་ལས་མེ་གང་གི་རྗེས་སུ་འགྲོ་ལྡོག་བྱེད་པར་མཐོང་བའི་ཕྱིར། ཚུལ་གཉིས་ངེས་པ་འབྲེལ་བ་ངེས་པ་ལ་ལྟོས་པར་བསྟན་པ་ནི། ཤེས་བྱ་ཆོས་ཅན། རྟགས་མི་མཐུན་ཕྱོགས་ལ་མ་མཐོང་ཙམ་དང་མཐུན་ཕྱོགས་ལ་མཐོང་ཙམ་ལས་ཁྱབ་པའི་ཚུལ་གཉིས་ངེས་པ་མིན་པར་ཐལ། རྒྱུ་དང་འབྲས་བུའི་དངོས་པོ་ངེས་པར་བྱེད་པའམ། རང་བཞིན་དང་རང་བཞིན་ཅན་དུ་ངེས་པར་བྱེད་པའི་དོན་གཞན་སྔ་མ་ཚད་མ་ལས་མེད་ན་མི་འབྱུང་བའི་འབྲེལ་པ་ངེས་པའི་སྒོ་ནས་ཁྱབ་པའི་ཚུལ་གསུམ་ངེས་དགོས་པའི་ཕྱིར། འབྲེལ་པ་མི་དགོས་ཤེ་ན། གཞན་དུ་བ་ནི་ཆོས་ཅན། ཁྱོད་ཡོད་པ་དང་ནི་དོན་གཞན་མེ་དག་ངེས་པར་ཡོད་པའི་ངེས་པ་གང་ལ་ཡོད་དེ་མེད་པར་ཐལ།
མེ་ལས་ཐ་དད་དེ་ལ་འབྲེལ་བ་ལས་གཞན་དུ་སྟེ་མ་འབྲེལ་བའི་ཕྱིར། བྱས་པ་ཆོས་ཅན། མི་རྟག་པ་དང་ལྷན་ཅིག་ཏུ་ངེས་པར་ཡོད་པའི་ངེས་པ་གང་ལ་ཡོད་དེ་མེད་པར་ཐལ། ཐ་དད་འབྲེལ་བ་མེད་པའི་ཕྱིར། བུམ་པ་ཆོས་ཅན། འཇིག་ངེས་མ་ཡིན་པར་ཐལ། ཁྱོད་ཀྱི་འཇིག་པ་རང་ལས་ཕྱིས་འབྱུང་དོན་གཞན་གྱི་རྒྱུ་མཚན་ཅན་ཡིན་པའི་ཕྱིར། དཔེར་ན་གོས་སྔོན་པོར་གྱུར་པ་ཚོན་ལ་ལྟོས་པས་གྲུབ་ཙམ་ནས་སྔོན་པོར་མ་ངེས་པ་བཞིན་ནོ། ། འབྲེལ་པ་མེད་ན་ཚུལ་གཉིས་མི་འགྲུབ་པར་བསྟན་ནས། བདག་གཅིག་འབྲེལ་བ་ལ་ལོག་རྟོག་དགག་པ་ནི།
རང་བཞིན་རྟགས་སུ་བཤད་པ་ལས་རིགས་པ་གཞན་ཡང་། ཆོས་མི་རྟག་པ་དེ་ཆོས་ཅན། དངོས་པོ་ལས་རྫས་གཞན་ཉིད་དུ་ཐལ། དངོས་པོ་ལས་ཕྱིས་འབྱུང་དོན་གཞན་གྱི་རྒྱུ་མཚན་ཅན་ཡིན་པར་འགྱུར་པའི་ཕྱིར། དེ་བཤད་པ་ནི། དངོས་པོ་དེའི་རང་བཞིན་དུ་རིགས་པ་མིན་པར་ཐལ། དངོས་པོ་དེ་གྲུབ་པའི་དུས་ན་མ་གྲུབ་བམ། དངོས་པོ་དང་༼དངོས་རྒྱུ་༽སྔ་ཕྱི་རྫས་ཐ་དད་ལས་སྐྱེས་པའི་ཕྱིར། ཁྱབ་པ་ཡོད་དེ། དངོས་པོ་རྣམས་ཀྱི་ཐ་དད་པའམ།
རྒྱུ་ཐ་དད་ལས་ཐ་དད་དུ་འཇོག་པ་ནི་རྒྱུ་མཚན་གཉིས་པོ་འདི་ཁོ་ན་ཡིན་པའི་ཕྱིར། གཉིས་པོ་གང་ཞེ་ན། གཅིག་གྲུབ་དུས་གཅིག་མ་གྲུབ་པའི་ཆོས་འགལ་བར་གནས་པའམ། རྒྱུ་སྔ་ཕྱི་ཐ་དད་པའོ། ། ཁྱབ་པ་མེད་ན། དངོས་པོ་ཆོས་ཅན། སྔོན་པོ་ལ་སོགས་པ་འགའ་ཡང་སེར་པོ་ལ་སོགས་པ་གང་ལས་ཀྱང་རྫས་ཐ་དད་མེད་པར་ཐལ། གྲུབ་མ་གྲུབ་འགལ་བར་གནས་པ་དང་། དངོས་རྒྱུ་སྔ་ཕྱི་ཐ་དད་པ་དེས་ཀྱང་རྫས་ཐ་དད་པར་མ་གྲུབ་པའི་ཕྱིར། འདོད་ན།
དངོས་པོ་རིལ་རྫས་གཅིག་ཏུ་འགྱུར་རོ། ། འདོད་ན། སྔོ་སེར་སོགས་ལྷན་ཅིག་སྐྱེ་བ་དང་ལྷན་ཅིག་འཇིག་པར་ཐལ། རྫས་གཅིག་ཡིན་པ་དེས་ནའོ། །་ ཆུ་མེ་ལ་སོགས་པ་ཐམས་ཅད་བསྲེག་པ་ལ་སོགས་ཐམས་ཅད་ལ་ཉེ་བར་སྦྱོར་བར་འགྱུར་རོ། ། རྫས་གཅིག་ཀྱང་དོན་སོ་སོར་བྱེད་ཅེ་ན། སྐྱེ་འཇིག་ལྷན་ཅིག་ཏུ་བྱེད་པ་དེ་ལྟ་མིན་ན་རྫས་གཅིག་ཅེས་བྱ་བར་མི་འགྱུར་རོ། ། རྫས་གཅིག་ཅེས་པ་དང་རྫས་ཐ་དད་ཅེས་པ་མིང་ཐ་དད་པ་ཙམ་དུ་ཟད་པར་ཐལ། རྫས་དུ་མའི་དོན་ཁས་བླངས་ནས་རྫས་གཅིག་ཅེས་དེ་སྐད་བརྗོད་པའི་ཕྱིར། རང་ལ་མཚུངས་པ་སྤང་བ་ནི།
དངོས་པོ་དང་དངོས་པོ་རིལ་འཇིག་པ་རྒྱུ་དོན་ཐ་དད་པ་ཉིད་མེད་པར་འདོད་ཀྱང་མི་རྟག་པ་དངོས་པོ་དེའི་རང་བཞིན་མ་ཡིན་པར་ཁྱོད་ལ་ཡང་མཚུངས་པ་མིན་ནམ་སྟེ་མཚུངས་ཏེ། དངོས་པོའི་དུས་ན་མི་རྟག་པ་ཉིད་མ་གྲུབ་པའི་ཕྱིར་ཞེ་ན། མི་མཚུངས་ཏེ། མི་རྟག་པ་ཉིད་ཅེས་བྱ་བ་དངོས་པོ་ལས་གང་ཕྱིས་འགྲུབ་པར་འགྱུར་བ་འགའ་ཡང་མེད་དེ། དངོས་པོ་སྐད་ཅིག་མར་གནས་པའི་ཆོས་ཅན་དེ་ཁོ་ན་མི་རྟག་པ་ཡིན་པའི་ཕྱིར་ཞེས་རང་བཞིན་རྟགས་སུ་མང་དུ་བཤད་ཟིན་ཏོ། ། དངོས་པོ་ཉིད་མི་རྟག་པ་ཡིན་ན་དངོས་པོ་དང་དངོས་པོའི་མི་རྟག་པ་ཞེས་ཆོས་ཆོས་ཅན་གྱི་ཚིག་གི་རྣམ་དབྱེ་མེད་པར་འགྱུར་རོ་ཞེ་ན། བུམ་པའི་མི་རྟག་པ་ཞེས་ཆོས་བརྗོད་པ་དང་བུམ་པ་མི་རྟག་ཅེས་ཆོས་ཅན་བརྗོད་པའི་ཚིག་ཐ་དད་པ་ལ་ཡང་། ཐ་དད་པའི་རྒྱུ་མཚན་ནི་འདི་ཡིན་ཏེ། བུམ་པ་ཡི་མི་རྟག་པ་ཞེས་པའི་ཚིག་ཆོས་ཅན། ཁྱད་པར་གཞན་སྤོང་བའི་ཚིག་ཡིན་ཏེ།
ཆོས་ཅན་བུམ་པ་དེ་དྲུག་པའི་སྒྲས་ལྡོག་པ་གཞན་དང་འབྲེལ་མི་རུང་གི་ཚུལ་གྱིས་བརྗོད་པའི་ཕྱིར། བུམ་པ་མི་རྟག་ཅེས་པའི་ཚིག་ཆོས་ཅན། ཁྱད་པར་གཞན་མི་སྤོང་བའི་སྒྲ་ཡིན་པར་ཐལ། ཆོས་ཅན་བུམ་པ་དེ་ལྡོག་ཆོས་གཞན་དང་འབྲེལ་བ་མ་བཅད་པར་མི་རྟག་པ་ཙམ་དུ་བརྗོད་པའི་ཕྱིར། ཁྱད་པར་ནི་འདི་ཙམ་དུ་ཟད་ཀྱི་བརྗོད་བྱའི་དོན་ལ་ཁྱད་པར་མེད་དོ་ཞེས་ཚད་མ་རྣམ་འགྲེལ་དུ་གཏན་ལ་ཕབ་ཟིན་ཏོ། ། དངོས་པོ་དང་མི་རྟག་པ་ལ་རྟོགས་མ་རྟོགས་ཀྱི་ཁྱད་པར་མེད་པར་འགྱུར་རོ་ཞེ་ན། དངོས་པོ་འདིའི་རང་བཞིན་མི་རྟག་པ་དེ་ནི་མཐོང་བཞིན་དུ་ཡང་མི་རྟོགས་སོ། ། ཅིའི་ཕྱིར་མི་རྟོགས་ཤེ་ན། རྟག་ཏུ་སྔར་གྱི་དེ་ལྟར་དུ་ཡོད་པར་དོགས་པས་བསླུས་པའམ། འདྲ་བ་གཞན་འབྱུང་བས་བསླུས་པས་སོ། །
ཅིའི་ཕྱིར་ཞེ་ན། མི་རྟག་པ་རྟོགས་པར་ངེས་པའི་གེགས་བློ་ཞན་པ་རྒྱུད་ལ་ཡོད་པ་དམིགས་པས་སོ། ། འོ་ན་དུས་ནམ་ངེས་ཤེ་ན། ངེས་པའི་དུས་བསྟན་པ་ནི། བུམ་པའི་སྐད་ཅིག་ཐ་མ་འགག་བཞིན་པར་མཐོང་བ་རྣམས་ཆོས་ཅན། བུམ་པ་མི་རྟག་པར་རྟོགས་ཏེ། དེ་མི་རྟག་པར་ངེས་པའི་ཕྱིར། ཕྱིས་བུམ་པའི་རྒྱུ་ལོག་པ་དེའི་ཚེ་ཆོས་ཅན། བུམ་པ་མི་རྟག་པ་ཉིད་དུ་རྣམ་པར་བཞག་སྟེ། དེ་མི་རྟག་པར་ངེས་པའི་དུས་ཡིན་པས་སོ། །
ཅིའི་ཕྱིར་ཞེ་ན། བུམ་པ་དེའི་རྒྱུ་རྐྱེན་མི་དམིགས་པས་མི་གནས་པར་རྟོགས་པའི་ཕྱིར་ཞེས་ཀྱང་བཤད་ཟིན་ཏོ། ། དངོས་པོ་ཉིད་མི་རྟག་པ་དེ་ལྟ་མིན་ན་ཕྱིས་གཞན་གྱི་རྒྱུ་མཚན་ཅན་ཡིན་ནམ་རྒྱུ་མཚན་མེད་པ་ཅན་ཉིད་ཡིན་ཡང་རུང་སྟེ། མི་རྟག་པ་དེ་ཉིད་ཆོས་ཅན། དངོས་པོ་ལས་དོན་གཞན་ཁོ་ནར་འགྱུར་ཏེ། དངོས་པོ་དང་འབྲས་བུར་མཚུངས་ཤིང་བདག་ཉིད་མི་གཅིག་པའི་ཕྱིར། འདོད་པ་དེ་ལྟ་ཡིན་ན་ནི་དངོས་པོ་ཆོས་ཅན། མི་རྟག་པ་དེ་དང་ལྡན་པར་མི་འགྱུར་ཏེ། གཞན་གྱི་ཆེད་དུ་ཡང་ལྡན་མི་དགོས། ཁྱོད་ལ་འཇིག་བྱེད་ལྡན་ཡང་མི་དགོས་པའི་ཕྱིར།
དགོས་ན་ནི། དངོས་པོ་འདི་ཆོས་ཅན། ཁྱོད་ལ་འཇིག་བྱེད་མི་རྟག་པ་དོན་གཞན་ཉིད་ཀྱིས་ཅི་ཞིག་བྱ་སྟེ། མི་དགོས་པར་ཐལ། མི་རྟག་དེ་ཉིད་རང་གི་བདག་ཉིད་དུ་གྱུར་པའི་མི་རྟག་པ་ཡིན་པས་སོ། ། འཇིག་པར་བྱེད་ཀྱང་རང་གི་བདག་ཉིད་མི་བྱེད་ཅེ་ན། མི་རྟག་པ་དོན་གཞན་དང་ལྡན་ཡང་འཇིག་པ་དེའི་ངོ་བོར་མི་འཐད་པར་ཐལ། རང་བཞིན་མི་གཡོ་བ་རྟག་པའི་ཕྱིར། མི་རྟག་པ་ཉིད་དམ་ཆོས་གཞན་དེ་ཡང་ཕྱིས་འབྱུང་གི་རྒྱུ་དོན་གཞན་ལས་འབྱུང་ན་ནི་མི་རྟག་པ་དངོས་པོའི་རྒྱུ་ཡིན་པའམ། འབྲས་བུ་ཡིན་པ་ཞིག་ཏུ་འགྱུར་གྲང་།
གཉིས་ཀ་མིན་ནོ་ཞེ་ན། དངོས་པོ་ཆོས་ཅན། མི་རྟག་པ་དང་འབྲེལ་བ་མེད་པར་ཐལ། དེ་ལས་དོན་གཞན། དེའི་རྒྱུ་ཡང་མིན་འབྲས་བུ་ཡང་མིན་པའི་ཕྱིར། འདོད་ན། སྒྲ་དེ་ལ་མི་རྟག་པ་ཡོད་པར་རྗེས་སུ་དཔག་པ་མི་སྲིད་པར་ཐལ། འདོད་པ་དེའི་ཕྱིར། གཉིས་སུ་བརྟགས་པ་དེ་ལ། དངོས་པོའི་རྒྱུར་འདོད་ན།
དེའི་རྒྱུ་ཉིད་མིན་པར་ཐལ། དེ་ལས་ཕྱིས་འབྱུང་བའི་ཕྱིར། དེའི་འགྲེལ་པ་ནི། ཇི་ལྟར་བུམ་པའི་དངོས་པོ་དེའི་རྒྱུ་ཡིན་ཏེ་མིན་པར་ཐལ། བུམ་པ་དེ་དངོས་པོར་གྲུབ་ནས་ཕྱིས་དོན་གཞན་ལས་འབྱུང་བའི་ཕྱིར། འབྲས་བུར་འདོད་ན་ཡང་ཁྱབ་པ་ག་ལ་ངེས་ཞེས་པའི་དོན་སྟོན་པ་ནི། རྒྱུའི་དངོས་པོ་ཆོས་ཅན། ཁྱོད་ཡོད་པ་ལ་གདོན་མི་ཟ་བར་མི་རྟག་པ་ཡོད་པར་ངེས་པ་མིན་པར་ཐལ། འབྲས་བུ་མི་རྟག་པ་ཁྱོད་ལས་ཕྱིས་འབྱུང་གི་འབྲས་བུ་ལ་ལྟོས་པའི་ཕྱིར། འདོད་ན་སྒྲ་ལ་མི་རྟག་པ་དེ་ཡོད་པར་སྒྲུབ་པའི་མ་ངེས་པའི་གཏན་ཚིགས་སུ་ཐལ།
ཁྱབ་པ་ཕྱིན་ཅི་ལོག་ཏུ་ངེས་པའི་ཕྱོགས་ཆོས་ཅན་གང་ཞིག འདོད་པ་དེའི་ཕྱིར། ལྟོས་པའི་རྟགས་མ་གྲུབ་སྟེ་དངོས་པོ་ཙམ་ལས་མི་རྟག་པ་འབྱུང་བ་ཡིན་ཞེ་ན། མི་རྟག་པ་ཆོས་ཅན། འཇིག་རྒྱུ་གཞན་ལ་ལྟོས་པ་མེད་པ་དང་དངོས་པོ་དེ་ཙམ་དང་རྗེས་སུ་འབྲེལ་བ་གྲུབ་སྟེ། འཇིག་རྒྱུ་གཞན་ལ་ལྟོས་པ་མེད་པར་འཇིག་པའི་ཕྱིར། དངོས་པོའི་རྒྱུ་ལས་དངོས་པོ་འབྱུང་། དངོས་པོ་ལས་འཇིག་པ་འབྱུང་ངོ་ཞེ་ན། དངོས་པོ་དེ་ལས་མི་རྟག་པ་འགའ་ཞིག་འབྱུང་ཡང་དངོས་པོ་ཆོས་ཅན། སྔར་གྱི་བདག་ཉིད་ལས་ཉམས་པ་མེད་པར་ཐལ།
ཁྱོད་ལ་འཇིག་པ་རང་གི་བདག་ཉིད་དུ་ལྡན་མི་དགོས་པས་སོ། ། འདོད་ན། འཇིག་པ་དང་ལྡན་པར་མི་འགྱུར་བར་ཐལ་བ་སྔ་མ་བཞིན་ནོ། ། འདོད་ན། འདོད་པ་དེས་ན་དངོས་པོ་ཆོས་ཅན། སྒྲ་ལ་མི་རྟག་པ་དེ་རྗེས་སུ་དཔོག་ནུས་པ་མིན་པར་ཐལ། མི་འཇིག་པའི་རང་བཞིན་ཡིན་པའི་ཕྱིར། བདག་གཅིག་འབྲེལ་པ་ལ་ལོག་རྟོག་བཀག་ཟིན་ཏོ། ། མ་མཐོང་ཙམ་གྱིས་ལྡོག་པ་ངེས་པ་དགག་པ་ལ། ཕྱོགས་ཆོས་སྔ་མ་ནི་ཇི་ལྟར་རྗེས་སུ་མི་དཔོག་སྟེ།
འདི་ལྟར་མི་རྟག་པ་མིན་པའི་དངོས་པོ་ལ་ནི་ལན་འགར་ཡང་སྐྱེ་བ་མ་མཐོང་ལ་མ་མཐོང་བ་ལས་ནི་མི་མཐུན་ཕྱོགས་ལས་ལྡོག་པ་ངེས་པ་དེས་ན་ཁྱབ་པ་འཁྲུལ་པ་མེད་པ་ཡིན་ཞེ་ན། ལན་ལ། མ་མཐོང་ཙམ་འཁྲུལ་པ་དང་། མི་འཁྲུལ་བ་ལ་གནོད་པ་བརྗོད་པའོ། དང་པོ་ལ་འཁྲུལ་པར་རིགས་པས་བསྒྲུབ་པ་ནི། དངོས་པོ་ཆོས་ཅན། རྟགས་མི་མཐུན་ཕྱོགས་ལ་མ་མཐོང་བ་ཙམ་ཁྱབ་པ་འཁྲུལ་པ་མེད་པ་མིན་པར་ཐལ། ཁྱབ་པ་འཁྲུལ་པ་སྲིད་པ་ཉིད་ཀྱི་ཕྱིར། ཕྲུ་བ་གཅིག་ཏུ་ཚུད་པས་འབྲས་ལྷག་མ་ཚོས་པར་དཔག་པ་བཞིན། ཇི་ལྟར་ཚོས་པ་དཔག་མི་ནུས་པ་དེ་ནི།
མང་པོ་ཞིག་ཚོས་པར་མཐོང་ཡང་ཕྲུ་བའི་ནང་དུ་ཚུད་པར་མཚུངས་པའི་རྟགས་ཙམ་གྱིས་ནི་འབྲས་ཆན་ལྷག་མ་ཚོས་པར་མ་གྲུབ་སྟེ། ཁྱབ་པ་འཁྲུལ་བར་མཐོང་བའི་ཕྱིར། འདི་ལྟར་ཚོས་པ་འདི་ལྟ་བུའི་རང་བཞིན་ཡིན་ལ་འདི་དང་ཚོས་པའི་རྒྱུ་འདྲ་བའི་ཕྱིར་འབྲས་ཆན་ལྷག་མ་ཚོས་ཞེས་བྱ་བར་མི་འགྱུར་རོ། ། དེ་ལྟ་བུ་རྟགས་སུ་བཀོད་པ་དེ་ལྟ་མིན་ན། ཕྲུ་བ་གཅིག་གི་ནང་དུ་ཚུད་པའི་རྗེས་སུ་དཔག་པ་རྟགས་དེ་ཆོས་ཅན། འབྲས་ཆན་ལྷག་མ་ཚོས་པར་བསྒྲུབ་པའི་ལྷག་མ་དང་ལྡན་པའི་འཁྲུལ་པ་ཅན་ཡིན་ནོ། ། ཡང་ལྷག་མ་དང་ལྡན་ཞེས་བྱ་བ་འདི་ནི་ཅི་ཞེ་ན། རྒོལ་བ་ཆོས་ཅན། རྟགས་གང་ཞིག་མི་མཐུན་ཕྱོགས་ལ་མ་མཐོང་བ་ཙམ་གྱིས་ལྡོག་པ་རབ་ཏུ་སྟོན་པར་བྱེད་པ་དེ་ལ་ལྷག་མ་དང་ལྡན་ཞེས་བརྗོད་དེ། ལྡོག་པ་བསྒྲུབ་པ་ལ་རྟགས་མི་མཐུན་ཕྱོགས་ལ་མ་མཐོང་ཙམ་དེ་ནི་བསྒྲུབ་བྱ་ལ་ཐེ་ཚོམ་ཟ་བ་དེའི་རྒྱུ་ཡིན་པའི་ཕྱིར།
དེ་ལྟ་བུའི་རྟགས་ནི་མི་མཐུན་ཕྱོགས་ལ་འཇུག་པར་ཐེ་ཚོམ་ཟ་བའི་ཕྱིར་ཏེ། རྟགས་དེའི་ལྡོག་པ་དེ་ནི་དཔྱད་ཀྱང་མ་ངེས་པའི་ཕྱིར། མ་དམིགས་པས་མེད་པར་ངེས་ཤེ་ན། མ་ཡིན་ཏེ། མི་དམིགས་པ་ཐམས་ཅད་ནི་མེད་པ་རྟོགས་པར་བྱེད་པ་མ་ཡིན་པའི་ཕྱིར། མ་མཐོང་བས་ལྡོག་པ་མི་འགྲུབ་པ་དེའི་ཕྱིར། རྣལ་འབྱོར་པ་རྟོགས་ལྡན་ནི་ཆོས་ཅན། བྱས་མི་རྟག་དེ་གཉིས་རང་བཞིན་འབྲེལ་པ་འབའ་ཞིག་ཀྱང་འདོད་པར་བྱ་དགོས་ཏེ། གཅིག་མི་རྟག་པ་ལྡོག་པས་གཞན་བྱས་པ་ལྡོག་པར་འདོད་པས་སོ། ། གཞན་དུ་ན་གཏན་ཚིགས་བྱས་པ་ཆོས་ཅན།
སྒྲ་མི་རྟག་པ་གོ་བྱེད་མིན་པར་འགྱུར་ཏེ། བསྒྲུབ་བྱའི་ཆོས་དང་འབྲེལ་བ་གྲུབ་པ་དེ་ལྟ་མ་ཡིན་པའི་ཕྱིར། འབྲེལ་བ་ངེས་དགོས་པ་ལུང་གིས་བསྟན་ཚུལ་ནི། ངེས་པ་བརྗོད་པར་མཛད་པ་ཡིན་ནོ། ། གང་ལ་ཞེ་ན། གཏན་ཚིགས་ཀྱི་ནི་ཚུལ་གསུམ་ག་ལའང་ངོ་། ། གང་གིས་ཤེ་ན། ཕྱོགས་ཀྱི་གླང་པོ་དེ་ཡིས་སོ། ། དགོས་པ་ཅིའི་དོན་དུ་ཞེ་ན། མ་གྲུབ་པའི་གཉེན་པོར་ཕྱོགས་ཆོས།
ལྡོག་དོན་འགལ་བའི་གཉེན་པོར་རྗེས་འགྲོ་དང་། འཁྲུལ་བ་ཅན་མ་ངེས་པའི་གཉེན་པོར་ལྡོག་པ་ལ་བརྗོད་དོ། ། སློབ་དཔོན་ཕྱོགས་ཀྱི་གླང་པོ་ཆོས་ཅན། འབྲེལ་བ་དེ་ཉིད་སྟོན་པར་མཛད་པ་ན་རྒོལ་བ་གཉིས་ཀ་ལ་རྗེས་སུ་འགྲོ་ལྡོག་ངེས་པས་རབ་ཏུ་གྲུབ་པ་ནི་སྒྲུབ་པ་ཡིན་ནོ་ཞེས་ངེས་པ་བཤད་པ་ལ་རྒྱུ་མཚན་ཡོད་པ་ཡིན་ཏེ། འབྲེལ་བ་ངེས་པ་མེད་པར་རྗེས་སུ་འགྲོ་བ་དང་ལྡོག་པ་ངེས་པ་མེད་པ་དེས་ནའོ། ། རྗེས་སུ་འགྲོ་ལྡོག་གཉིས་ཀ་ངེས་དགོས་པ་དེ་ལ་རྗེས་འགྲོ་ལ་ངེས་པ་སྨོས་པ་ཆོས་ཅན། དགོས་པ་ཡོད་པ་ཡིན་ཏེ། འགལ་བ་དང་དེའི་ཕྱོགས་དང་མཐུན་པ་འགལ་བའི་ལྷག་ལྡན་རྣམས་རྗེས་འགྲོ་གྲུབ་པར་བསལ་བའི་ཕྱིར། ལྡོག་པ་ལ་ངེས་པ་སྨྲོས་པ་ཆོས་ཅན། དགོས་པ་ཡོད་དེ།
ཐུན་མོང་གི་མ་ངེས་པ་ལྡོག་པ་ཡོད་པ་བསལ་བའི་ཕྱིར། གཉིས་ཀ་ལ་ཞེས་སྨོས་པ་ཆོས་ཅན། དགོས་པ་ཡོད་དེ། རྟགས་རྒོལ་བ་གཅིག་ཁོ་ན་ལ་གྲུབ་པ་གཞན་དོན་གྱི་རྟགས་ཡིན་པ་འགོག་པའི་ཕྱིར། རབ་ཏུ་གྲུབ་པ་ཞེས་སྨོས་པ་ཆོས་ཅན། དགོས་པ་ཡོད་དེ། མཐུན་ཕྱོགས་ལ་ཐེ་ཚོམ་ཟ་བ་འགལ་བའི་ལྷག་ལྡན་དང་། མི་མཐུན་ཕྱོགས་ལ་ཐེ་ཚོམ་ཟ་བ་ཡང་དག་ལྷག་ལྡན་དང་། གཉིས་ཀ་ལ་ཐེ་ཚོམ་ཟ་བ་ཐུན་མོང་མ་ཡིན་པའི་ཚུལ་གཉིས་གྲུབ་པ་དགག་པའི་ཕྱིར། མ་མཐོང་ཙམ་མི་འཁྲུལ་བ་ལ་གནོད་པ་བརྗོད་པ་ལ་ལུང་དང་རིགས་པའི་གནོད་བྱེད་གཉིས་ལས།
དང་པོ་ལ་ལྡོག་ཁྱབ་མི་བརྗོད་པར་ཐལ་བ་ནི། རང་སྡེ་འགའ་ཞིག་འབྲེལ་པ་མེད་པར་མ་མཐོང་བ་ཙམ་གྱིས་ལྡོག་པ་ངེས་པར་འདོད་ན་ནི། ལུང་གི་གནོད་པ་དུ་མ་ཡོད་པའི་ནང་ནས་རེ་ཞིག་འགལ་བ་དང་མ་ངེས་པའི་གཉེན་པོར་ཁྱབ་པ་གཉིས་ཀ་བརྗོད་པར་བྱ་བ་གང་ཡིན་པ་འདི་ནི་རིགས་སོ་ཞེས་བཤད་པ་གང་ཡིན་པ་སྟེ། ཆོས་མི་མཐུན་པ་སྨོས་པ་ནི་མ་ངེས་པའི་གཉེན་པོར་རོ་ཞེས་གསུངས་པ་མི་འཐད་པར་ཐལ། མི་མཐུན་ཕྱོགས་ལ་མ་མཐོང་ཙམ་གྱིས་ལྡོག་པ་ངེས་པའི་ཕྱིར། གལ་ཏེ་མི་མཐུན་སྦྱོར་དེས་མི་མཐུན་ཕྱོགས་ལ་མ་མཐོང་ཙམ་སྟོན་པར་བྱེད་དོ་ཞེ་ན། ཕྱིར་རྒོལ་བ་ཆོས་ཅན། ཁྱོད་ཀྱིས་རྟགས་མི་མཐུན་ཕྱོགས་ལ་མ་མཐོང་ཙམ་རྟོགས་པའི་དོན་དུ་མི་མཐུན་སྦྱོར་སྨོས་པ་དོན་མེད་པར་ཐལ། དེ་མ་སྨོས་ཀྱང་མི་མཐུན་ཕྱོགས་ལ་མ་མཐོང་ཙམ་རྟོགས་པར་འགྱུར་བའི་ཕྱིར། རྟགས་མི་མཐུན་ཕྱོགས་ལ་མཐོང་བའི་འཁྲུལ་པ་བཟློག་པའི་དོན་དུ་སྨོས་ཤེ་ན།
མི་མཐུན་སྦྱོར་བརྗོད་པས་སྔར་ཡོད་ལྡོག་པར་འགྱུར་བ་རྟགས་མི་མཐུན་ཕྱོགས་ལ་མཐོང་བའི་འཁྲུལ་བ་ཁྱོད་ཀྱིས་བཟློག་བྱར་བརྟགས་པ་གང་ཡིན་པ་དེ་ནི་ཆོས་ཅན། ཕྱིར་རྒོལ་དེ་ལ་ཁྱོད་ཡོད་པས་ཁྱོད་བཟློག་དོན་དུ་མི་མཐུན་སྦྱོར་སྨོས་པ་དོན་མེད་དུ་ཐལ། ཕྱིར་རྒོལ་དེ་ལ་ཁྱོད་མེད་པའི་ཕྱིར། གལ་ཏེ་མཐུན་ཕྱོགས་ལ་མཐོང་བ་དྲན་པའི་དོན་དུ་རྗེས་འགྲོ་སྨོས་དགོས་པ་ལྟར། མི་མཐུན་སྦྱོར་གྱི་ཚིག་གིས་མི་མཐུན་ཕྱོགས་ལ་མ་མཐོང་བ་དྲན་པར་བྱེད་དོ་ཞེ་ན། མཐུན་ཕྱོགས་ལ་མཐོང་བ་མ་རྟོགས་པ་ནི་བསྒྲུབ་བྱ་རྟོགས་པའི་ཡན་ལག་མིན་པས་དེ་ལ་ནི་རྗེས་འགྲོ་དྲན་པའི་དོན་དུ་མཐུན་སྦྱོར་སྨོས་པར་རིགས་མོད། རྟགས་མི་མཐུན་ཕྱོགས་ལ་མ་མཐོང་བ་དྲན་པའི་དོན་དུ་མི་མཐུན་སྦྱོར་སྨོས་པ་ནི་དོན་མེད་པར་ཐལ། མ་མཐོང་བ་ནི་མཐོང་བ་མེད་པའི་ཕྱིར། མཐོང་བ་མེད་པ་མིན་ན་ནི། ཕྱིར་རྒོལ་དེ་ལ་ནི་ཆོས་ཅན།
མི་མཐུན་ཕྱོགས་ལ་རྟགས་མཐོང་བར་ཐལ། རྟགས་མ་མཐོང་བ་མེད་པའི་ཕྱིར། ཞེས་པས་གནོད་པར་འགྱུར་ཏེ། རྟགས་མི་མཐུན་ཕྱོགས་ལ་མ་མཐོང་བ་དེ་འགྲུབ་པར་བྱ་བའི་ཕྱིར་མི་མཐུན་སྦྱོར་བརྗོད་པ་དོན་མེད་པར་ཐལ། རྟགས་མཐོང་བ་དེ་མེད་ན་མ་མཐོང་བ་གྲུབ་པ་ཁོ་ན་ཡིན་པའི་ཕྱིར། གལ་ཏེ་མི་མཐུན་ཕྱོགས་ལ་མ་དམིགས་པ་དེ་ཙམ་གྱིས་རྟགས་མེད་དོ་ཞེས་བྱ་བར་ངེས་པ་མ་ཡིན་པས་ངེས་པ་དེའི་དོན་དུ་བརྗོད་ཅེ་ན། གལ་ཏེ་མི་མཐུན་ཕྱོགས་ལ་རྟགས་མ་དམིགས་ཀྱང་མེད་དོ་ཞེས་བྱ་བར་མི་རྟོགས་ན། ཕྱིར་རྒོལ་ཆོས་ཅན། མི་མཐུན་ཕྱོགས་ལ་རྟགས་མ་དམིགས་པ་བརྗོད་པས་ཀྱང་མི་རྟོགས་པར་ཐལ་བར་འགྱུར་ཏེ། ངག་དེ་ཡང་མ་དམིགས་པ་ཁོ་ན་བརྗོད་པར་བྱེད་པ་ཡིན་པའི་ཕྱིར།
གཅིག་བསྒྲུབ་བྱའི་ཆོས་མི་དམིགས་པས་རྟགས་མེད་ཅེས་སྒྲུབ་པར་བྱེད་ནུས་པ་ཡང་མ་ཡིན་ཏེ། རྟགས་ཆོས་འབྲེལ་མེད་ཐ་དད་ཅིང་། འབྲེལ་ཡུལ་མ་ཡིན་པ་བཀག་པས་ཆོས་འགོག་ན་ཧ་ཅང་ཐལ་བར་འགྱུར་བའི་སྐྱོན་ཡང་ཡོད་པའི་ཕྱིར། ཆོས་མེད་པ་དེས་རྟགས་མེད་པ་བསྒྲུབ་པ་ནི་མ་ཡིན་ཏེ། འོན་ཀྱང་རྟགས་རང་ཉིད་མ་དམིགས་པ་ཁོ་ནས་མེད་པར་ངེས་པ་ཡིན་ནོ་ཞེ་ན། རྟགས་དེ་ཆོས་ཅན། མི་མཐུན་ཕྱོགས་ལ་མེད་པར་མི་རིགས་པར་ཐལ། མི་མཐུན་ཕྱོགས་ལ་སྣང་རུང་མ་དམིགས་པ་དེ་མེད་པའི་ཕྱིར། ཁྱབ་པ་ཡོད་དེ། མེད་པར་རིགས་པ་ལ་སྣང་རུང་མ་མཐོང་བས་ཁྱབ་པས་སོ། །
གནས་སྐབས་ལ་ལར་འདོད་རྒྱལ་དུ་རྟགས་མ་དམིགས་པ་དེ་ལྟར་གྱུར་ཀྱང་། བསྒྲུབ་བྱའི་ཆོས་མེད་པ་ལ་རྟགས་མེད་པའི་ཁྱབ་པ་མི་འགྲུབ་པར་ཐལ། རྟགས་ཆོས་དེ་དག་འབྲེལ་མེད་ཐ་དད་པའི་ཕྱིར། མི་མཐུན་ཕྱོགས་ལ་རྟགས་མེད་དོ་ཞེས་བརྗོད་པས་ཀྱང་མེད་པ་དེ་ལྟར་འགྱུར་བ་ནི་མ་ཡིན་པར་ཐལ། ཚིག་གིས་རྟགས་མི་མཐུན་ཕྱོགས་ལ་མེད་དོ་ཞེས་བརྗོད་པས་དེ་ལྟར་འགྱུར་ན་ཧ་ཅང་ཐལ་བར་འགྱུར་བའི་ཡང་ཕྱིར་རོ། ། འབྲེལ་པ་མེད་ན་ལྡོག་པ་མི་འགྲུབ་པ་དེ་བས་ན། སྔ་རྒོལ་ཆོས་ཅན། ཕྱི་རྒོལ་དེ་ལ་ཆོས་ལྡོག་པ་གང་གིས་ན་རྟགས་འདི་ལྡོག་གོ་ཞེས་བྱ་བར་འགྱུར་བའི་རིགས་པ་བརྗོད་དགོས་ཏེ། དེ་ལ་ཆོས་མེད་པ་ལ་རྟགས་ལྡོག་པར་བསྟན་པར་འདོད་པས་སོ། ། རྒོལ་བས་མི་མཐུན་ཕྱོགས་ལ་རྟགས་མེད་ཅེས་བྱ་བའི་ཚིག་གིས་ཀྱང་རྟགས་མེད་པར་ངེས་པ་ཁོ་ན་མིན།
གལ་ཏེ། རྟགས་མི་མཐུན་ཕྱོགས་ལ་ཇི་ལྟར་མེད་པའི་རིགས་པ། མི་མཐུན་ཕྱོགས་ལ་རྟགས་མེད་པར་ཐལ། འབྲེལ་ཡུལ་བསྒྲུབ་པའི་ཆོས་ལྡོག་པས་སོ་ཞེས་བརྗོད་ན། དེའི་ཚེ་ཕྱི་རྒོལ་གྱིས་མི་མཐུན་ཕྱོགས་ལ་རྟགས་མེད་ཅེས་བྱ་བར་རྟོགས་སོ། ། བསྒྲུབ་བྱའི་ཆོས་དེ་མེད་པ་ལ་རྟགས་མི་དམིགས་པས་ལྡོག་པ་གྲུབ་པ་མ་ཡིན་ནམ་ཞེ་ན། འདི་ལ་ལན་ཅུང་ཟད་ལ་ལར་འདོད་རྒྱལ་དུ་ཞེས་པར་བཤད་ཟིན་ཏོ། ། གཉིས་པ་ལྷག་ལྡན་འཁྲུལ་ཅན་མ་ཡིན་པར་ཐལ་བ་ནི། ལུང་འགལ་གཞན་ཡང་། སློབ་དཔོན་གྱིས་ལྷག་ལྡན་འཁྲུལ་ཅན་ཇི་ལྟར་དུ་གསུངས་ཏེ་གསུངས་པར་མི་རིགས་པར་ཐལ།
མ་མཐོང་ཙམ་གྱིས་ལྡོག་པ་གྲུབ་པའི་ཕྱིར། ལྷག་ལྡན་གང་ཞེ་ན། དཔེར་ན་འབྲས་བུ་ཤིང་ཐོག་ལྷག་མ་འདི་དག་ནི། སྨིན་པའམ་རོ་མངར་བ་འདི་བྲོ་བ་ཡིན་ཏེ། གཟུགས་ཁྱད་པར་མེད་པའི་ཕྱིར་དང་། ཤིང་སྡོང་གཅིག་ལས་སྐྱེས་པའི་ཕྱིར། ཟོས་པའི་ཤིང་ཐོག་དང་འདྲའོ་ཞེས་པ་ལྟར་རོ། ། བརྗོད་མ་ཐག་པ་འདི་ལ་ཆོས་ཅན། ཁྱབ་པ་འཁྲུལ་པ་ཅན་ཇི་ལྟར་ཡིན་ཏེ་མིན་པར་ཐལ།

ཟོས་པ་ལས་གཞན་ལྷག་མ་རྣམས་ཕྱོགས་ཆོས་ཅན་དུ་བྱས་ནས། བསྒྲུབ་པར་བྱ་བའི་ཆོས་མེད་པ་ལ་མ་དམིགས་པ་ཙམ་ཁྱོད་ལ་ཡོད་པས་སོ། ། ཁ་ཅིག་ན་རེ། བསྒྲུབ་བྱ་ལ་མངོན་སུམ་གྱིས་གནོད་པར་དོགས་པའི་ཕྱིར་གནོད་མེད་ཀྱི་ཡུལ་ཅན་མ་ཚང་བས་རྟགས་འདི་འཁྲུལ་པར་བཞག་པ་ཡིན་ནོ་ཞེས་ཟེར་རོ། ། ཇི་སྐད་བརྗོད་པའི་གཏན་ཚིགས་ཆོས་ཅན། བསྒྲུབ་བྱ་ལ་མངོན་སུམ་གྱིས་གནོད་པས་ཁྱབ་པ་འཁྲུལ་བ་མ་ཡིན་པར་ཐལ། ཕྱོགས་སུ་བྱས་པའི་ཡུལ་ལ་བསལ་བ་ཞུགས་པ་མེད་པའི་ཕྱིར། གལ་ཏེ་གནོད་པར་དོགས་པས་ཕྱོགས་ལ་གནོད་པར་འགྱུར་ཞེ་ན། གལ་ཏེ་གནོད་པ་དེ་ལྟ་བུར་དོགས་པས་ཕྱོགས་ལ་བསལ་བ་ཞུགས་ན་ནི། གཞན་ཕྱོགས་སྐྱོན་མེད་པ་ལ་ཡང་ཆོས་ཅན། བསལ་པ་ཞུགས་པར་ཧ་ཅང་ཐལ་བར་འགྱུར་ཏེ།
གནོད་པ་མེད་པར་ཚད་མས་ངེས་པ་མེད་པའི་ཕྱིར། གནོད་བྱེད་ཀྱི་ཚད་མ་ཞུགས་པས་གནོད་པར་བྱེད་པ་ཡིན་གྱི། གནོད་བྱེད་ཀྱི་ཚད་མ་མ་ཞུགས་པར་དོགས་པས་གནོད་ན་ནི། ཕྱིར་རྒོལ་ཆོས་ཅན། རྒོལ་བས་ཁྱོད་ཀྱི་ངོར་བཀོད་པའི་རྟགས་ཐམས་ཅད་ལ་ཡིད་བརྟན་མེད་པར་ཐལ། ཁྱོད་ཀྱིས་ཕྱོགས་ལ་གནོད་པར་དོགས་པས་དེ་ལ་གནོད་པའི་ཕྱིར། དེས་ན་ལྡོག་པ་ཚད་མས་ངེས་པའི་རྟགས་ཁོ་ན་སྒྲུབ་པར་བྱེད་པ་ཡིན་ཏེ། ལྡོག་པ་མ་ངེས་པར་བསྒྲུབ་བྱ་བསྒྲུབ་མི་ནུས་པའི་ཕྱིར། མི་ནུས་པ་དེའི་ཕྱིར་སྒྲུབ་བྱེད་དེ་ལྟ་བུའི་ངོ་བོ་ནི་ལྡོག་པ་ཚད་མས་ངེས་པ་ལ་ལྟོས་སོ། ། མ་དམིགས་པས་མི་མཐུན་ཕྱོགས་འགའ་ཞིག་ལ་རྟགས་མེད་པར་གྲུབ་ཀྱང་།
ཤིང་སྡོང་གཅིག་ལས་སྐྱེས་པ་སོགས་ཀྱི་རྟགས་ཆོས་ཅན། ཤིང་ཐོག་ལྷག་མ་རོ་མངར་བ་དང་ལྡན་པར་བསྒྲུབ་པའི་ལྷག་མ་དང་ལྡན་པའི་འཁྲུལ་པ་ཅན་ཡིན་ཏེ། ཕྱོགས་ཆོས་གང་ཞིག མཐུན་ཕྱོགས་ལ་མཐོང་མི་མཐུན་ཕྱོགས་ལ་མ་མཐོང་ཡང་ལྡོག་པ་ཚད་མས་ངེས་པ་མེད་པའི་ཕྱིར། ངེས་པ་མེད་པར་ཐལ། ལྡོག་པ་ལ་ཐེ་ཚོམ་ཟ་བའི་ཕྱིར། མ་གྲུབ་སྟེ་མི་མཐུན་ཕྱོགས་ལ་མེད་པར་ངེས་ཤེ་ན། བསྒྲུབ་བྱའི་ཆོས་མེད་པའི་མི་མཐུན་ཕྱོགས་ཐམས་ཅད་ལ་རྟགས་མེད་པར་མི་འགྲུབ་པར་ཐལ། རྟགས་ཆོས་འབྲེལ་མེད་ཐ་དད་པའི་ཕྱིར། གསུམ་པ་ལྡོག་པ་ཅན་རྟགས་སུ་ཐལ་བ་ནི།
ལུང་འགལ་གཞན་ཡང་། རིགས་པ་ཅན་པ་ལྡོག་པ་འབྲས་བུ་ཅན་དུ་འདོད་པའི་སྲོག་སོགས་ཀྱང་ཆོས་ཅན། ལྡོག་པ་ངེས་པར་ཐལ། འདོད་ན་གཏན་ཚིགས་ཡང་དག་ཏུ་ཐལ། ཕྱོགས་ཁྱབ་ངེས་པའི་ཕྱིར། རིགས་པ་ཅན་པ་ན་རེ། གསོན་པའི་ལུས་འདི་ནི་བདག་མེད་པ་མ་ཡིན་ཏེ། ཡིན་ན་སྲོག་ལ་སོགས་པ་དང་ལྡན་པ་མ་ཡིན་པར་ཐལ། བདག་མེད་ཡིན་པའི་ཕྱིར། ཁྱབ་པ་ཁས་བླངས་ཀྱིས་གྲུབ་པ་ནི།
བདག་མེད་པ་བུམ་པ་ལ་སོགས་པ་མངོན་སུམ་དུ་མཐོང་བ་དང་མ་མཐོང་བ་དག་ལ་སྲོག་ལ་སོགས་པ་མེད་པས་ཁྱབ་པའི་ཕྱིར། ཁྱབ་བྱེད་སྲོག་མེད་དེ་ལོག་ན་ཁྱབ་བྱ་བདག་མེད་དེ་ལྡོག་པས། གསོན་ལུས་ལ་བདག་ཡོད་པར་རྟོགས་པར་འགྱུར་རོ་ཞེས་ཟེར་རོ། ། བུམ་པ་ལ་སོགས་པ་ཆོས་ཅན། ཁྱོད་ལ་སྲོག་ལ་སོགས་པ་ལྡོག་པར་ཚད་མས་རྟོགས་པ་མེད་པར་ཐལ། ཁྱོད་ལ་བདག་མེད་པར་མ་གྲུབ་པའི་ཕྱིར། རྟགས་གསོན་ལུས་ལ་ཡང་མཚུངས། མ་དམིགས་པས་མེད་པར་གྲུབ་ཅེ་ན། བདག་མ་དམིགས་པས་མེད་པར་མ་གྲུབ་པར་ཐལ། བདག་ཡོད་ཀྱང་བལྟར་མི་རུང་བའི་ཕྱིར།
རྟགས་ཕྱི་རོལ་པས་བདག་ཤིན་ཏུ་ལྐོག་གྱུར་བསྐལ་དོན་དུ་འདོད་པས་ཁས་བླངས་སོ། ། བདག་མེད་དུ་འགྲུབ་སྟེ། ཁྱོད་ཀྱིས་བདག་མེད་དུ་ཁས་བླངས་པའི་ཕྱིར་ཞེ་ན། ད་ནི་གསོན་ལུས་ཆོས་ཅན། བདག་བཅས་སུ་ཇི་ལྟར་འགྲུབ་སྟེ་མི་འགྲུབ་པར་ཐལ། བདག་མེད་དུ་ཁས་བླངས་པའི་ཕྱིར། དེ་ཁས་བླངས་ཚད་མ་ཅན་མིན་ཞེ་ན། གཞན་བུམ་པ་ཆོས་ཅན། སངས་རྒྱས་པའི་ཁས་བླངས་ཀྱིས་བདག་མེད་པར་ཇི་ལྟར་འགྲུབ་པར་འགྱུར་ཏེ་མི་འགྲུབ་པར་ཐལ། དེ་ཁས་བླངས་ཚད་མ་ཅན་མ་ཡིན་པས་སོ། །
གསོན་ལུས་ཆོས་ཅན། རིགས་པ་ཅན་པས་བདག་བཅས་སུ་ལུང་ཙམ་ལ་བརྟེན་ནས་ཁས་བླངས་པར་འགྱུར་གྱི་རྟགས་ཀྱི་རྗེས་སུ་དཔག་པར་བྱ་བ་ཡིན་པར་སྨྲ་བ་ནི་མ་ཡིན་པར་ཐལ། རིགས་པ་ཅན་པས་ཁས་བླངས་ཀྱི་སྒོ་ནས་ཁྱོད་བདག་བཅས་དང་བུམ་སོགས་བདག་མེད་དག་ཏུ་རྣམ་པར་ཕྱེ་ནས་བདག་མེད་དེ་ལ་སྲོག་མེད་པས་སྲོག་སོགས་ཁྱོད་བདག་བཅས་སུ་རྟོགས་པར་བྱེད་པ་ཉིད་དུ་བརྗོད་པས་སོ། ། ཐེ་ཚོམ་ཟ་བ་རྟགས་སུ་མི་བཟློག་པར་ཐལ་བ་ནི། ཡང་དག་ལྷག་ལྡན་དང་ཐུན་མོང་མ་ཡིན་པ་སྨྲ་བས་ངག་སྨྲ་ཕ་རོལ་པོ་ཆགས་ལྡན་དུ་བསྒྲུབ་པའི་གཏན་ཚིགས་དེ་ཡང་ཆོས་ཅན། ལྡོག་པ་ངེས་པར་ཐལ། མི་ཕྱོགས་ལ་མ་མཐོང་ཙམ་གྲུབ་པའི་ཕྱིར། འདོད་ན་རྟགས་ཡང་དག་ཏུ་ཐལ། འདོད་ན་སློབ་དཔོན་གྱིས་རྟགས་སྐྱོན་ཅན་དུ་བརྗོད་པར་བྱ་བ་མིན་པར་ཐལ། འདོད་ན།
གང་ཡང་སློབ་དཔོན་གྱིས་ཕྱོགས་ཆོས་རྒོལ་ཕྱིར་རྒོལ་གཉིས་ཀ་དང་། གང་རུང་དང་ཐེ་ཚོམ་ཟ་བ་དང་ཆོས་ཅན་གཞི་མ་གྲུབ་ནས་ཕྱོགས་ཆོས་མ་གྲུབ་པ་བཞི་རྟགས་ཀྱི་སྐྱོན་དུ་སྦྱར་ལ། དེ་བཞིན་དུ་ཕྱོགས་ཆོས་ཅན་དགུ་ལ་མཐུན་པའི་ཕྱོགས་ལ་ཡོད་པ་གཞལ་བྱ་དང་མེད་པ་འགལ་བ་དང་། སོགས་པ་ཐུན་མོང་མ་ཡིན་པ་དང་ལྷག་ལྡན་དང་ཕྱོགས་གཉིས་ལ་མ་མཐོང་བ་ཡང་ཅི་རིགས་པ་རྟགས་ཀྱི་སྐྱོན་དུ་བརྗོད་པར་བྱའོ་ཞེས་གསུངས་པ་མི་རིགས་པར་ཐལ་ལོ། ། དེ་བཤད་པ་ནི། དབང་ཕྱུག་སྡེ་ཆོས་ཅན། སློབ་དཔོན་གྱིས་ལྡོག་པ་ལ་ཐེ་ཚོམ་དུ་གྱུར་པ་སྨྲ་བས་ཕ་རོལ་པོ་ཆགས་ལྡན་དུ་བསྒྲུབ་པ་ཡང་རྟགས་ཡང་དག་ཡིན་པ་མི་བཟློག་པར་ཐལ། ལྡོག་པ་ཡང་མི་མཐུན་ཕྱོགས་ལ་མི་དམིགས་པ་ཙམ་ལས་འཇོག་པ་ཡིན་པ་དེས་ནའོ། ། ཁྱབ་པ་ཡོད་དེ། མེད་པར་ངེས་པ་མ་ཡིན་པར་མི་དམིགས་པ་ཙམ་ཁོ་ནར་ཟད་ན་ཐེ་ཚོམ་ཟ་བའི་ཕྱིར།
རྟགས་གྲུབ་སྟེ། ཚད་མས་དམིགས་ན་ཐེ་ཚོམ་དེ་མེད་པའི་ཕྱིར་རོ། ། གལ་ཏེ་ཅི་རིགས་པ་ཞེས་སྨོས་པའི་ཕྱིར་ཐེ་ཚོམ་ཟ་བ་རྟགས་ཡིན་པ་མི་བཟློག་པ་ཁོ་ནའོ་ཞེ་ན། མི་བཟློག་པ་མ་ཡིན་ཏེ། ངག་གང་ཞིག རྒོལ་ཕྱིར་རྒོལ་གཉིས་ཀ་ལ་ལྡོག་པ་ངེས་པ་བརྗོད་པ་དེ་ཁོ་ན་སྒྲུབ་པ་དང་སུན་འབྱིན་པའི་ངག་ཏུ་གསུངས་པའི་ཕྱིར་རོ། ། དེས་ན་ཅི་རིགས་པ་དེ་ནི་ཆོས་ཅན་གཞི་མ་གྲུབ་པ་སོགས་རྟགས་ཀྱི་སྐྱོན་དུ་སྦྱར་ན། མི་མཐུན་དཔེ་གཞི་མ་གྲུབ་པ་ཡང་སྐྱོན་དུ་འགྱུར་སྙམ་ན་མ་ཡིན་ཅི་རིགས་པར་སྦྱར་ཞེས་པའོ། ། དོན་བསྡུ་བ་ནི། ཐེ་ཚོམ་ཟ་བ་རྟགས་ཡིན་པ་བཀག་པ་དེའི་ཕྱིར།
ཕྱོགས་ཀྱི་གླང་པོ་ཆོས་ཅན། ཐེ་ཚོམ་ཟ་བ་དེ་རྟགས་ཡིན་པ་ལ་དགག་པ་བཤད་པ་ལ་རྒྱུ་མཚན་ཡོད་དེ། མི་མཐུན་ཕྱོགས་ལ་མ་དམིགས་ཀྱང་ཐེ་ཚོམ་ཟ་བས་ལྡོག་པ་མེད་པར་དགོངས་པའི་ཕྱིར། མཉན་བྱ་རྟགས་སུ་ཐལ་བ་ནི། མཉན་པར་བྱ་བ་ཉིད་ཀྱང་ཆོས་ཅན། རྟག་པ་དང་མི་རྟག་པ་དེ་ལས་ལྡོག་པར་ཐལ། རྟག་པ་དང་མི་རྟག་པ་དག་ལ་མ་མཐོང་ཙམ་ཡིན་པའི་ཕྱིར། འདོད་ན་སྒྲ་ལ་རྟག་པ་དང་མི་རྟག་པ་དེ་དག་རྣམ་པར་གཅོད་པའི་གཏན་ཚིགས་སུ་འགྱུར་ཏེ། ཕྱོགས་ཆོས་གང་ཞིག་འདོད་པ་དེའི་ཕྱིར། ཁྱབ་པ་ཡོད་དེ།
རྟག་པ་དང་མི་རྟག་པ་དེ་རྣམ་པར་གཅོད་པ་ནི་དེ་དག་ལས་ལྡོག་པ་ལས་གཞན་མ་ཡིན་པས་སོ། ། ཁྱོད་ལ་ཡང་གཅོད་པར་མཚུངས་ཤེ་ན། མཉན་བྱ་ནི་ཆོས་ཅན། སྒྲ་ལ་རྟག་པ་དང་མི་རྟག་པ་རྣམ་པར་གཅོད་པ་མ་ཡིན་པར་ཐལ། རྟག་མི་རྟག་གང་ལས་ཀྱང་ལྡོག་པ་ཉིད་དུ་མ་ངེས་པའི་ཕྱིར། མ་གྲུབ་ན། མཉན་བྱ་གང་ཞིག་ཆོས་ཅན། སྒྲ་ལ་མི་རྟག་པ་དེ་ཇི་ལྟར་མེད་པར་རྟོགས་པར་མི་བྱེད་དེ་བྱེད་པར་ཐལ། ཕྱོགས་ཆོས་ཅན་གང་ཞིག་མི་རྟག་པ་གང་ལ་མེད་དོ་ཞེས་ལྡོག་པ་ངེས་པ་དེ་ཡོད་པའི་ཕྱིར། རྟག་པ་ལའང་སྦྱར་རོ། །
གལ་ཏེ་རྟག་མི་རྟག་གཉིས་ཀ་རྣམ་པར་གཅོད་པ་ནི་མ་ཡིན་ཏེ། གཅིག་བཅད་ན་གཅིག་ཤོས་གྲུབ་པའི་ཚད་མ་གཞན་གྱིས་གནོད་པའི་ཕྱིར། ཇི་ལྟར་གནོད་ན། རྟག་མི་རྟག་ཕན་ཚུན་རྣམ་པར་གཅོད་པའི་ངོ་བོ་ཅན་རྣམས་ནི་གཅིག་རྟག་པ་རྣམ་པར་བཅད་པས་གཞན་མི་རྟག་པ་གྲུབ་པའི་ཕྱིར། རྟག་མི་རྟག་གཉིས་དགག་པ་ནི་མ་ཡིན་ཏེ། ཆོས་ཅན་གཅིག་ལ་ཆོས་གཅིག་སྒྲུབ་པ་དང་དགག་པ་དག་ནི་འགལ་བའི་ཕྱིར་རོ་ཞེ་ན། མ་མཐོང་བས་ལྡོག་པ་འགྲུབ་ན། མཉན་བྱས་རྟག་མི་རྟག་གཉིས་ཀ་གཅོད་པར་ཐལ་བའི་སྐྱོན་ཡོད་པ་ད་ནི། མཉན་བྱ་ཆོས་ཅན། མི་མཐུན་ཕྱོགས་ལ་མ་མཐོང་བ་ཙམ་ལྡོག་པ་སྒྲུབ་བྱེད་ཀྱི་ཚད་མ་མིན་པར་ཐལ།
དེ་ཡིན་པ་ལ་རྟག་མི་རྟག་གཉིས་ཀ་གཅོད་པ་སོགས་ཀྱི་གནོད་བྱེད་སྲིད་པའི་ཕྱིར། མཉན་བྱ་མ་མཐོང་ཙམ་གྱིས་ལྡོག་པ་འགྲུབ་པ་ལ་སྐྱོན་ཡོད་པ་དེ་བཞིན་དུ་རྟགས་གཞན་ལ་ཡང་ཆོས་ཅན། མ་མཐོང་ཙམ་གྱིས་ལྡོག་པ་འགྲུབ་པ་ལ་ཚད་མ་གཞན་གྱིས་གནོད་པ་སྲིད་དེ། མ་མཐོང་ཙམ་གྱི་མཚན་ཉིད་དང་ལྡན་པ་ལྡོག་ཁྱབ་ཡིན་པ་ལ་གནོད་པ་སྲིད་ན་དེའི་མཚན་ཉིད་ཅན་གཞན་ཡང་སུན་ཕྱུང་བ་ཁོ་ནར་འགྱུར་བས་སོ། ། འདོད་ན་རྟགས་ཐམས་ཅད་ལ་ཡང་ཡིད་བརྟན་མེད་པར་ཐལ། མ་མཐོང་ཙམ་གྱིས་ལྡོག་པ་ངེས་པར་འཇོག་ཅིང་དེ་ཐམས་ཅད་ལ་གནོད་པ་སྲིད་པའི་ཕྱིར། འོ་ན་རྗེས་སུ་དཔག་པའི་ཡུལ་ལ་ཡང་མངོན་སུམ་དང་རྗེས་སུ་དཔག་པ་དང་འགལ་བ་མཐོང་བས་ཡིད་བརྟན་དུ་མེད་པར་ཐལ་ཞེ་ན། དངོས་པོ་སྟོབས་ཞུགས་ཀྱི་རྗེས་སུ་དཔག་པའི་ཡུལ་ལ་གནོད་པ་མཐོང་བ་མ་ཡིན་ཏེ། ཇི་སྐད་བཤད་པ་དེ་ལྟ་བུའི་རྗེས་དཔག་གི་ཡུལ་ལ་གནོད་པ་མི་སྲིད་པའི་ཕྱིར་རོ། ། འོ་ན་འགལ་བ་འཁྲུལ་པ་མེད་པ་ཅན་མི་བརྗོད་པར་འགྱུར་རོ་ཞེ་ན།
དངོས་པོ་སྟོབས་ཞུགས་ཀྱི་ཡུལ་ལ་ནི་འདོད་པ་ཡིན་ཏེ། སློབ་དཔོན་གྱིས་རྗེས་སུ་དཔག་པའི་ཡུལ་མ་བརྗོད་པའི་ཕྱིར། འདིས་ནི་སློབ་དཔོན་ལ་ཉན་དགོས་པར་བསྟན་ཏོ། ། གང་ལ་སྲིད་ཅེ་ན། འདི་གང་ལ་སྲིད་པའི་ཡུལ་འོག་ཏུ་བསྟན་པར་བྱའོ། ། དྲུག་པ་མ་དམིགས་པས་འགོག་ནུས་པར་ཐལ་བ་ནི། བྱེ་བྲག་པས་རེག་བྱ་བཏང་སྙོམས་རླུང་ཁོ་ན་ལ་ལྡན་ཏེ། འབྱུང་བཞི་གང་རུང་ལ་ལྡན་ཞིང་། ས་སོགས་གཞན་རྣམས་ལ་མི་ལྡན་པའི་ཕྱིར། སྣང་བའི་ས་སོགས་ལ་ལྡན་སྙམ་ན་མི་ལྡན་ཏེ།
མི་དམིགས་པའི་ཕྱིར་སྨྲ་བ་ཡང་ཁྱེད་ལྟར་ན་རིགས་པར་ཐལ། མ་དམིགས་པ་ལས་མེད་པར་འགྲུབ་པའི་ཕྱིར། འདོད་ན་མ་མཐོང་བ་ཙམ་གྱིས་སྣང་བ་དག་ལ་འགོག་པར་བྱེད་ན་དེ་ཡང་རིགས་པ་མ་ཡིན་ཞེས་བཤད་པ་ཇི་ལྟར་རིགས་པ་མ་ཡིན་ཏེ་རིགས་པར་ཐལ་ལོ། ། མི་སྣང་བའི་ས་སོགས་ལ་ཇི་ལྟར་འགོག་དྲིས་པས། དེ་ལའང་མེད་དེ་མ་དམིགས་པའི་ཕྱིར་ཞེས་མ་དམིགས་པས་མེད་པར་འགྲུབ་པ་སྨྲ་བ་ཡང་ཁྱེད་ལྟར་ན་ཇི་ལྟར་རིགས་པ་མ་ཡིན་ཏེ་རིགས་པར་ཐལ། མ་དམིགས་པ་ལས་མེད་པར་འགྲུབ་པའི་ཕྱིར། འདོད་ན་མ་མཐོང་བ་ཙམ་གྱིས་མི་སྣང་བ་དག་ལ་འགོག་པར་བྱེད་ན་དེ་ཡང་རིགས་པ་མ་ཡིན་ནོ་ཞེས་བཤད་པ་ཇི་ལྟར་རིགས་པ་མ་ཡིན་ཏེ་རིགས་པར་ཐལ་ལོ། ། འདི་ནི་རྣམ་འགྲེལ་ངེས་སུ་དངོས་བསྟན་དང་ཤུགས་བསྟན་དུ་ལྷ་དབང་བློས་བཤད་དེ། ས་ཙམ་ལ་རེག་པ་དམིགས་པའི་མཚན་ཉིད་ཀྱིར་གྱུར་པ་ལས་མ་དམིགས་པའི་ཕྱིར་དགག་པར་རིགས་པ་ཁོ་ན་མ་ཡིན་ནམ་ཞེ་ན། རེག་བྱ་བཏང་སྙོམས་པ་ཆོས་ཅན།
མ་དམིགས་པས་ས་སོགས་ཐམས་ཅད་ལ་ཁྱོད་དགག་པར་རིགས་པ་མ་ཡིན་ཏེ། ས་སོགས་ལ་ཁྱོད་སྣང་དུ་རུང་བ་དང་སྣང་རུང་དེའི་རང་བཞིན་གྱི་ཡུལ་ལ་ཡོད་ན་སྣང་རུང་ཙམ་མ་དམིགས་པ་འགོག་པ་མ་ཡིན་པའི་ཕྱིར། ཅིའི་ཕྱིར་ཞེ་ན། བྱེ་བྲག་པ་དེས་ནི་ས་ལ་སོགས་པ་སྣང་མི་སྣང་སྤྱིར་བཟུང་ནས་དགག་པ་སྨྲས་པས་སོ། ། ཤིང་བལ་དང་རྡོ་བ་དང་ལོ་མ་ལ་སོགས་པ་དག་ཆོས་ཅན། ས་སོགས་དེ་དག་ལ་རེག་བྱ་བཏང་སྙོམས་པ་དགག་པར་རིགས་པ་མ་ཡིན་པར་ཐལ། ཁྱོད་ལ་ས་དེ་ཡོད་ཀྱང་རེག་བྱ་འཇམ་རྩུབ་བཏང་སྙོམས་ཐ་དད་པར་མཐོང་བའི་ཕྱིར། རེག་བྱ་བཏང་སྙོམས་པ་ཆོས་ཅན། ཁྱོད་ས་སོགས་ཐམས་ཅད་ལ་མ་མཐོང་བ་ཙམ་གྱིས་དགག་པར་རིགས་པ་མ་ཡིན་པར་ཐལ། སའི་ཁྱད་པར་འགའ་ཞིག་ལ་སྲིད་པར་དོགས་པར་འགྱུར་བའི་ཕྱིར།
ལུང་ལ་བརྟེན་པའི་ཐལ་བ་བརྗོད་ཟིན་ནས། ལུང་གི་གནོད་པ་ལས་གཞན་དུ་རིགས་པའི་གནོད་བྱེད་ཀྱང་སྟོན་པ་ནི། གལ་ཏེ་ཅི་ཞིག་ལྟར་མི་མཐུན་པའི་ཕྱོགས་ལ་མ་མཐོང་བ་ཙམ་གྱིས་རྟགས་ཆོས་འབྲེལ་པ་མེད་པར་ཡང་ཆོས་དེར་འཁྲུལ་པ་མེད་དོ་ཞེ་ན། རང་གཞན་གྱི་སྡེ་པ་ཆོས་ཅན། རྟགས་མི་མཐུན་ཕྱོགས་ལ་མ་མཐོང་ཙམ་གྱིས་ལྡོག་ཁྱབ་ངེས་པ་མ་ཡིན་པར་ཐལ། ཡུལ་བཟང་པོ་འགའ་ཞིག་ན་ཤིང་ཐོག་རྫས་ཁ་ཅིག་ཅི་ཞིག་ལྟར་རོ་མངར་བར་མཐོང་བ་ཡུལ་གཞན་ན་སྐྱུར་བ་སོགས་སུ་མཐོང་བའི་ཕྱིར། དཔེར་ན་སྨན་སྐྱུ་རུ་ར་ཁ་ཅིག་ཞིང་ཁྱད་པར་ཅན་ལས་ནི་རོ་དང་ནུས་པ་དང་སྨིན་པར་བྱེད་པ་ཁྱད་པར་ཅན་དུ་འགྱུར་ཞིང་གཞན་ལས་ནི་མ་ཡིན་པ་ལྟ་བུའོ། ། དུས་སྔ་ཕྱི་དང་ལེགས་པར་བྱ་བ་ཞིང་ལས་ཀྱི་ཁྱད་པར་ལས་ཀྱང་དེར་འདྲའོ། ། དབུས་ལྟ་བུའི་ཡུལ་དེ་པ་རྣམས་ཀྱིས་རོ་ནུས་ཅན་དེ་ལྟར་དུ་མཐོང་བའི་ཕྱིར་ཞེས་པའི་རྟགས་དེ་ཉིད་ཀྱིས། སྐྱུ་རུ་ར་ཐམས་ཅད་རོ་ནུས་ཅན་དེ་ལྟར་ཡིན་པར་ནི་མི་འགྱུར་ཏེ།
སྐྱུ་རུ་ར་རྣམས་ལ་རྒྱུ་བཟང་ངན་གྱི་ཁྱད་པར་སྲིད་པའི་ཕྱིར། ཁྱབ་པ་ཡོད་དེ། རྒྱུ་ཁྱད་པར་སྲིད་པ་རྣམས་ལ་ཡོན་ཏན་གཞན་དུ་སྲིད་པའི་ཕྱིར། སྐྱུ་རུ་ར་རྣམས་ལ་རྒྱུ་ཁྱད་པར་མེད་ན་ནི་སྐྱུ་རུ་ར་ཐམས་ཅད་མཚུངས་པར་རྗེས་སུ་དཔག་ཏུ་རུང་སྟེ། དཔེར་ན་བྱེད་པ་པོ་མ་མཐོང་བའི་རིག་བྱེད་ཀྱི་ཚིག་རྣམས་ཆོས་ཅན། སྐྱེས་བུའི་འདུ་བྱེད་པ་སྔོན་དུ་འགྲོ་བ་ཅན་ཡིན་ཏེ། སྐྱེས་བུའི་ཚིག་དང་ཚིག་ཏུ་ཁྱད་པར་མེད་པའི་ཕྱིར་ཞེས་པ་ལྟ་བུའོ། ། སྐྱེས་བུས་མ་བྱས་ཏེ་ངོ་བོ་སྨྲ་དཀའ་བ་ནུས་པ་དུག་ཞི་བ་སོགས་མཐོང་བའི་ཕྱིར་ཞེ་ན། དེ་ཙམ་གྱིས་སྐྱེས་བུས་མ་བྱས་པར་མི་འགྲུབ་སྟེ། ངོ་བོ་སྨྲ་དཀའ་བ་དང་ནུས་པ་དུག་ཞི་བ་སོགས་ཀྱི་རྣམ་པ་ཐམས་ཅད་སྐྱེས་བུ་དག་གིས་བྱེད་པ་ལ་ཡང་མཐོང་བའི་ཕྱིར།
ཚིག་ཏུ་ཁྱད་པར་མེད་པས་སྐྱེས་བུས་བྱས་པར་བསྒྲུབ་ན། སེམས་སུ་ཁྱད་པར་མེད་པས་སེམས་ཐམས་ཅད་ཆགས་ལྡན་དུ་བསྒྲུབ་བོ་ཞེ་ན། མི་མཚུངས་པར་སྟོན་པ་ནི་ཚིག་དང་ལུས་ལ་སོགས་པ་ཅུང་ཟད་ཙམ་ཆོས་མཐུན་པས་སེམས་ཀྱི་ཡོན་ཏན་རྣམ་པ་ཐམས་ཅད་དུ་མཐུན་པར་རྗེས་སུ་དཔག་པར་འགྱུར་བ་ལ་གང་གིས་ཁྱབ་ན། སེམས་ཀྱི་ཡོན་ཏན་ལ་རྒྱུ་ཁྱད་པར་མེད་པས་ཁྱབ་པ་ལས་དེ་ལྟར་སྐྱེས་བུ་དག་ནི་ཆོས་ཅན། སེམས་ཀྱི་ཡོན་ཏན་ལ་རྒྱུ་ཁྱད་པར་མེད་པ་ཅན་མ་ཡིན་ཏེ། ཤེས་རབ་ལ་སོགས་པའི་སེམས་ཀྱི་ཡོན་ཏན་ཐམས་ཅད་ལ་ཆེ་ཆུང་ལ་སོགས་པའི་ཁྱད་པར་མཐོང་བའི་ཕྱིར། ལེགས་པར་བྱ་བ་གོམས་པའི་བྱེ་བྲག་ལས་ཀྱང་སེམས་ཀྱི་ཡོན་ཏན་ལ་ཁྱད་པར་རྟོགས་པའི་ཕྱིར། དེ་བཞིན་དུ་སྔར་ཆགས་པ་དང་མ་བྲལ་ཡང་དུས་གཞན་དུ་ཆགས་པ་དང་བྲལ་བ་ཡང་སྲིད་པའི་ཕྱིར། ཁྱོད་ཀྱིས་ཆགས་བྲལ་འདོད་ཀྱང་ཁོ་བོས་མི་སྲིད་པར་དཔོག་ཅེ་ན། ཕྱི་རོལ་པ་ཆོས་ཅན།
ཁྱོད་ཀྱིས་ཆགས་བྲལ་མི་སྲིད་པར་རྗེས་སུ་དཔོག་ནུས་པ་མ་ཡིན་ཏེ། ཆགས་བྲལ་འགྱུར་སྲིད་པ་ལ་གནོད་པར་བྱེད་པའི་གཏན་ཚིགས་མཐོང་བ་མེད་པའི་ཕྱིར། ཁྱབ་པ་ཡོད་དེ། མ་མཐོང་བའི་ཡུལ་ལ་གནོད་པར་བྱ་བ་དང་གནོད་པར་བྱེད་པའི་ཁྱད་པར་མི་འགྲུབ་པའི་ཕྱིར་རོ། ། རྟགས་གྲུབ་སྟེ། འདོད་ཆགས་དང་བྲལ་བའི་རྒྱུ་མ་མཐོང་བའི་ཕྱིར་ཏེ་འབྲས་བུ་འདོད་ཆགས་དང་བྲལ་བ་མ་མཐོང་བའི་ཕྱིར། སྔར་ཆགས་ཅན་ལ་ཆགས་བྲལ་གྱི་འབྲས་བུ་མི་སྲིད་ཅེ་ན། མི་སྲིད་པ་མིན་ཏེ། འདོད་ཆགས་ལ་སོགས་པའི་འབྲས་བུ་ཆགས་སོགས་དང་རིགས་མཐུན་པར་འབྱུང་བ་འཁྲུལ་བ་མེད་པ་ཅན་དུ་མེད་པའི་ཕྱིར། ཆགས་བྲལ་དེ་ལྟ་བུ་ནི་སྤང་བར་འོས་པ་མ་ཡིན་པར་ཐལ།
ཆགས་བྲལ་སྲིད་ཀྱང་དེའི་ཁྱད་པར་བལྟར་མི་རུང་བའི་ཕྱིར། ཚིག་རྣམས་ནི་ཆོས་ཅན། བལྟར་མི་རུང་གི་ཆགས་བྲལ་དེ་ལྟ་བུ་མ་ཡིན་ཏེ། ཁྱད་པར་བལྟར་རུང་བ་ཡིན་པའི་ཕྱིར། ལ་ལར་བལྟར་མི་རུང་བ་ཉིད་ཡིན་ན་ཡང་། ཚིག་ཆོས་ཅན། མ་མཐོང་བའི་ཁྱོད་ཀྱི་ཁྱད་པར་རྣམས་མ་བྱས་པར་མི་འཐད་དེ། སྐྱེས་བུའི་ཚིག་དང་རིགས་མི་མཐུན་པ་ཉིད་དུ་ཁས་ལེན་པ་འགལ་བའི་ཕྱིར། རིག་བྱེད་ཀྱི་ཚིག་རྣམས་ཆོས་ཅན། ཁྱོད་ཀྱི་ཁྱད་པར་དུག་ཞི་བ་སོགས་དམིགས་པས་མ་བྱས་པ་མ་ཡིན་ཏེ།
དུག་ཞི་བ་སོགས་ནི་གཞན་སྐྱེས་བུའི་ཚིག་ལ་ཡང་བྱ་བར་ནུས་པའི་ཕྱིར་རོ། ། འཁྲུལ་པས་བྱས་པ་ཙམ་དུ་མཚུངས་པར་བཟུང་བ་ཡིན་ཞེ་ན། ཁྱོད་བྱས་པར་འཛིན་པ་འཁྲུལ་པར་མི་གྲུབ་སྟེ། ཁྱོད་བྱས་པ་ཡིན་པ་ལ་གནོད་བྱེད་མེད་པ་ཕྱིར། ཚིག་བྱས་པར་འཛིན་པ་དང་སེམས་ཐམས་ཅད་ཆགས་ལྡན་དུ་འཛིན་པ་མཚུངས་སོ་ཞེ་ན། མི་མཚུངས་ཏེ། གཅིག་ཤོས་ལ་འཁྲུལ་པའི་རྒྱུ་མཚན་ཡོད་དེ། ཚིག་བྱས་པར་འཛིན་པ་ལ་འཁྲུལ་པའི་རྒྱུ་མཚན་མེད་པའི་ཕྱིར། ངོ་བོ་འདྲ་ཡང་ཁྱད་པར་ལྐོག་དུ་གྱུར་པས་འཁྲུལ་ལོ་ཞེ་ན། སྒྲ་མངོན་སུམ་པ་རྣམས་ཆོས་ཅན།
ཁྱོད་ཀྱི་ཁྱད་པར་ལྐོག་དུ་གྱུར་པ་མེད་དེ། ཁྱོད་ལ་མངོན་སུམ་དུ་གྱུར་པ་མ་ཡིན་པའི་ངོ་བོ་མེད་པའི་ཕྱིར། སྒྲ་བྱས་པར་འཛིན་པ་ལ་གནོད་བྱེད་མེད་ན་ཆགས་བྲལ་མི་སྲིད་པར་འཛིན་པ་ལ་ཡང་མེད་དོ་ཞེ་ན། སྒྲ་ཆོས་ཅན། ཁྱོད་བྱས་པར་འཛིན་པ་དང་ཆགས་བྲལ་མི་སྲིད་པར་འཛིན་པ་གནོད་བྱེད་མེད་པར་མཚུངས་པ་མ་ཡིན་པར་ཐལ། ཁྱོད་བྱས་པ་ཡིན་ན་ཡང་གནོད་བྱེད་མེད། ཆེ་ཆུང་མཐོང་བ་ཆགས་བྲལ་མི་སྲིད་པ་ལ་གནོད་བྱེད་ཡིན་པའི་ཕྱིར། སྐྱེས་བུ་དག་ལ་ཡོན་ཏན་གྱི་ཁྱད་པར་ངོ་བོ་ལས་ཐ་དད་པའི་ཁྱད་པར་བལྟར་མི་རུང་ཡོད་པས་དེ་བྱས་པར་འཛིན་པ་འཁྲུལ་ལོ་ཞེ་ན། ངོ་བོ་ལས་ཐ་དད་པའི་ཚིག་གི་ཁྱད་པར་ཆོས་ཅན། ཚིག་དེའི་ངོ་བོ་མ་ཡིན་པར་ཐལ།
དེ་ལས་དོན་གཞན་གྱི་ངོ་བོར་གྱུར་པའི་ཕྱིར། ཚིག་མ་བྱས་པ་ལ་གནོད་བྱེད་ཡོད་པ་དེའི་ཕྱིར། ཚིག་གི་རང་བཞིན་ཆོས་ཅན། ཁྱོད་མཐོང་མ་མཐོང་ཐམས་ཅད་སྐྱེས་བུས་བྱེད་དེ། ཚིག་ཏུ་ཁྱད་པར་མེད་པའི་ཕྱིར། ཡང་ན་ནི་སྐྱེས་བུའི་ཚིག་འགའ་ཡང་བྱས་པ་མ་ཡིན་པར་ཐལ། རིག་བྱེད་ཀྱི་ཚིག་དང་ཚིག་ཏུ་ཁྱད་པར་མེད་པའི་ཕྱིར། འབྲེལ་པ་མེད་ན་ཚུལ་གཉིས་མི་འགྲུབ་པར་ལུང་རིགས་གཉིས་ཀྱིས་བསྟན་ཟིན་ཏོ། ། ཚུལ་གཉིས་འབྲེལ་བའི་རྗེས་སུ་བྱེད་པར་བསྟན་པ་ནི། འབྲེལ་པ་མེད་པར་མ་མཐོང་ཙམ་གྱིས་ལྡོག་པ་ངེས་པ་མི་འཐད་པ་དེའི་ཕྱིར།
ངོ་བོ་ཉིད་མི་རྟག་པ་ཆོས་ཅན། ཁྱོད་ལྡོག་ན་ངོ་བོ་ཉིད་བྱས་པ་ལྡོག་པར་བྱེད་པ་ཡིན་ཏེ། བྱས་པ་དེ་ཡོད་ཙམ་དང་ཁྱོད་རང་བཞིན་གཅིག་ཏུ་འབྲེལ་བའི་ཕྱིར། དཔེར་ན་ཤིང་གིས་ཤ་པ་ལྡོག་པར་བྱེད་པ་ལྟ་བུའོ། ། ཡལ་ག་ལ་སོགས་པ་དང་ལྡན་པའི་ཁྱད་པར་འགའ་ཞིག་ལ་ཤ་པ་ཞེས་དེ་སྐད་དུ་གྲགས་པའི་ཕྱིར་ཤ་པ་དེ་ནི་ཆོས་ཅན། རང་གི་ངོ་བོ་ཤིང་ཡོངས་སུ་བོར་ནས་ཀྱང་ཇི་ལྟར་ཡོད་པར་འགྱུར་ཏེ་ཡོད་པར་མི་རིགས་པར་ཐལ། ཤིང་དེའི་རང་གི་ངོ་བོ་ཡིན་པའི་ཕྱིར། བྱས་པ་དེ་ནི་ཆོས་ཅན། མི་རྟག་པ་དེ་ལ་ནི་འཁྲུལ་པ་མེད་དེ། དེ་ལ་རང་བཞིན་གཅིག་ཏུ་འབྲེལ་བའི་ཕྱིར།
འབྲས་བུ་དུ་བ་ཆོས་ཅན། རྒྱུ་མེ་ལྡོག་པ་ཡིས་ཀྱང་ཁྱོད་ལྡོག་པར་བྱེད་དེ། མེ་ལ་འཁྲུལ་པ་མེད་པའི་ཕྱིར། རྒྱུ་མེ་ལྡོག་པ་ན་ཡང་འབྲས་བུ་དུ་བ་ལྡོག་པར་བྱེད་དོ་ཞེས་འགྲེལ་པས་བཤད་དོ། ། མི་ལྡོག་ཅེ་ན། དུ་བ་དེ་ཆོས་ཅན། མེ་དེའི་འབྲས་བུ་ཉིད་དུ་མི་འགྱུར་བར་ཐལ། མེ་ལྡོག་པ་ན་ལྡོག་པ་ལས་གཞན་དུ་སྟེ་མི་ལྡོག་པའི་ཕྱིར། དེས་ན་འབྲས་བུ་དུ་བའི་དངོས་པོ་ཆོས་ཅན། རྒྱུ་མེའི་དངོས་པོ་དང་རང་བཞིན་འབྲེལ་པ་ཡོད་པར་ངེས་ཏེ།
མེ་དང་ཐ་དད་དེ་ལྡོག་ན་ལྡོག་པའི་ཕྱིར། དོན་བསྡུ་བ་ནི་ངོ་བོ་དང་རྒྱུ་ལྡོག་ན་ལྡོག་པ་དེའི་ཕྱིར། རང་བཞིན་དང་འབྲས་བུ་གཉིས་ཀར་ཡང་རང་བཞིན་འབྲེལ་པ་ཁོ་ནས་ལྡོག་གོ ། འབྲེལ་པ་མེད་པར་ལྡོག་ཚུལ་མི་རུང་བ་ནི། གཅིག་ཆོས་ལྡོག་པས་གཞན་རྟགས་ནི་ཇི་ལྟར་ལྡོག་སྟེ་མི་ལྡོག་པར་ཐལ། རྟགས་ཆོས་ཐ་དད་འབྲེལ་པ་དེ་ལྟ་མིན་ནའོ། ། མི་ལ་རྟ་མི་བདོག་ན་ཕྱུགས་ཀྱང་བདོག་པ་མིན་ནམ་ཅི་སྟེ་མི་བདོག་པ་མིན་པ་བཞིན། འབྲེལ་མེད་ལ་རྗེས་འགྲོ་མི་རུང་བ་ནི། གཞི་གཅིག་ལ་གཅིག་རྟགས་ཉེ་བའི་ཕྱིར། ཇི་ལྟར་གཞན་ཆོས་ཉེ་བར་འགྱུར་ཏེ་མི་འགྱུར་བར་ཐལ།
རྟགས་ཆོས་ཐ་དད་འབྲེལ་པ་མེད་པའི་ཕྱིར། མི་ལ་ཕྱུགས་བདོག་པ་དེ་བཞིན་དུ་རྟ་ཡང་བདོག་གམ་ཅི་སྟེ་བདོག་མི་དགོས་པ་བཞིན་ནོ། ། འབྲེལ་པ་མེད་ན་རྗེས་སུ་འགྲོ་ལྡོག་མེད་པ་དེའི་ཕྱིར། རང་བཞིན་འབྲེལ་པ་གྲུབ་པ་ཁོ་ནས་གཏན་ཚིགས་བསྒྲུབ་བྱ་གོ་བར་བྱེད་པ་ཡིན་ཏེ། རང་བཞིན་འབྲེལ་པ་དེ་ཡང་ཆོས་ཅན། གཉིས་ཡོད་དེ། དེའི་ངོ་བོའི་མཚན་ཉིད་ཅན་དང་དེ་ལས་བྱུང་བའི་མཚན་ཉིད་ཅན་གྱི་འབྲེལ་པ་གཉིས་སུ་ངེས་པའི་ཕྱིར། དེ་ལ་འབྲེལ་པ་གཉིས་པོ་དེ་གང་དུ་ངེས་ཤེ་ན། མེད་ན་མི་འབྱུང་བའི་འབྲེལ་པ་དེ་ཉིད་ཆོས་ཅན། དཔེ་དག་གི་སྟེང་དུ་རབ་ཏུ་སྟོན་ཏེ།
དཔེའི་སྟེང་དུ་གཏན་ལ་དབབ་པར་བྱ་བ་ཡིན་པའི་ཕྱིར། འབྲས་རང་གི་རྟགས་འདི་ལ་ཆོས་ཅན། ཁྱབ་པ་སྟོན་པ་ལ་ཆོས་མི་མཐུན་དཔེ་ངེས་པར་གཞི་གྲུབ་མི་དགོས་ཏེ། མཐུན་དཔེ་ལ་འབྲེལ་པ་ངེས་པ་དེའི་ཕྱིར། ཚུལ་གཉིས་ཀྱི་འབྲེལ་པ་དཔེ་ལ་སྟོན་པ་ནི། མེད་ན་མི་འབྱུང་བའི་འབྲེལ་པ་དེ་ཉིད་ཆོས་ཅན། མཐུན་དཔེ་ལ་སྟོན་ཏེ། མཐུན་དཔེའི་སྟེང་དུ་གཏན་ལ་དབབ་པར་བྱ་བ་ཡིན་པའི་ཕྱིར། འབྲས་རང་གི་རྟགས་འདི་ལ་ཆོས་ནི། ལྡོག་ཁྱབ་འགྲུབ་པ་ལ་ཆོས་མི་མཐུན་དཔེ་ངེས་པར་གཞི་གྲུབ་མི་དགོས་ཏེ།
མཐུན་དཔེའི་སྟེང་དུ་འབྲེལ་པ་རྟོགས་པས་ཆོས་ལྡོག་ན་རྟགས་ལྡོག་པ་དེའི་ཕྱིར། རྗེས་འགྲོ་ངེས་ཚུལ་སྟོན་པ་ནི། ཕྱིར་རྒོལ་ཆོས་ཅན། མཐུན་དཔེ་ལ་འབྲེལ་པ་སྟོན་ཏེ། བྱས་པ་དེ་ཡོད་ཙམ་བསྒྲུབ་པར་བྱ་བའི་ཆོས་མི་རྟག་པ་དེའི་རང་གི་ངོ་བོ་དང་རྗེས་སུ་འབྲེལ་པར་སྟོན་པའི་ཕྱིར་ཏེ། བྱས་པའི་ངོ་བོ་ཉིད་སྐྱེད་པར་བྱེད་པ་གང་ཡིན་པ་དེ་ནི་མི་རྟག་པ་དངོས་སུ་སྐྱེད་པར་བྱེད་ཡིན་ནོ། ། ཞེས་རྟོགས་པའི་ཚད་མ་མཐུན་དཔེས་རབ་ཏུ་སྟོན་པའི་ཕྱིར། ཚད་མ་དེས་ཀྱང་བྱས་པ་དེ་ཡོད་ཙམ་དང་། བསྒྲུབ་པར་བྱ་བའི་མི་རྟག་པ་རང་ཆས་སུ་རྗེས་སུ་འབྲེལ་པར་རྟོགས་པར་འགྱུར་རོ། ། མཐུན་དཔེ་ལ་འབྲེལ་པ་སྟོན་ཏེ།
རྟགས་ཆོས་ངོ་བོ་གཅིག་པ་སྟོན་པ་ལས་ཡང་ན་མཐུན་དཔེ་ལ་ཆོས་རྟགས་ཀྱི་རྒྱུའི་དངོས་པོ་རབ་ཏུ་སྟོན་པའི་ཕྱིར་ཏེ། རྒྱུ་འབྲས་ངེས་བྱེད་ཀྱི་ཚད་མ་ལས་མེ་ཡོད་པའི་རྗེས་ན་དུ་བ་ཡོད་པའི་ཕྱིར་རོ་ཞེས་དཔེ་ལ་དོན་གཞན་གྱི་འབྲེལ་པ་རབ་ཏུ་སྟོན་པའི་ཕྱིར་རོ། ། ལྡོག་པ་ངེས་ཚུལ་ནི། མི་རྟག་པ་ཉིད་མེད་ན་བྱས་པ་ཉིད་མེད་དེ། བྱས་པ་མི་རྟག་པ་དེའི་ངོ་བོར་རབ་ཏུ་གྲུབ་པའི་ཕྱིར། མེ་མེད་ན་ཡང་དུ་བ་མེད་དེ། མེ་དུ་བའི་རྒྱུའི་དངོས་པོར་རབ་ཏུ་གྲུབ་པའི་ཕྱིར། འདི་ལྟར་བྱས་པ་དེ་ནི་ཆོས་ཅན། རང་གི་ངོ་བོ་མི་རྟག་པ་མེད་པར་ཇི་ལྟར་ཡོད་པར་འགྱུར་ཏེ། མི་རྟག་པ་དེའི་རང་གི་ངོ་བོ་ཡིན་པའི་ཕྱིར།
དུ་བ་དེ་ནི་ཆོས་ཅན། རྒྱུ་མེ་མེད་པར་ཇི་ལྟར་ཡོད་པར་འགྱུར་ཏེ། མེ་ཁྱོད་ཀྱི་རྒྱུ་ཡིན་པའི་ཕྱིར། ཆོས་ལྡོག་ན་རྟགས་ལྡོག་པ་དེའི་ཕྱིར་མི་མཐུན་དཔེ་གཞི་མེད་པར་ཡང་ཆོས་མི་མཐུན་པའི་དཔེ་ལ་ལྡོག་པ་རབ་ཏུ་འགྲུབ་བོ་ཞེས་རྩ་བར་བཤད་དོ། ། རྒྱུ་དང་རང་བཞིན་ལྡོག་ན་འབྲས་བུ་དང་རང་བཞིན་ཅན་ལྡོག་པ་དེའི་ཕྱིར་རྒྱུ་མེ་མེད་དང་རང་བཞིན་ཤིང་དག་མེད་པ་འགའ་ཞིག་ཆོས་ཅན། ཆོས་ཅན་ལ་རྒྱུ་དང་རང་བཞིན་དག་དགག་པ་སྟེ་མེད་པར་བསྒྲུབ་པའི་ཡང་གཏན་ཚིགས་ཡིན་ནོ་ཞེས་སྦྱར་རོ། ། དོན་དུ་བ་ལྟ་བུ་འགའ་ཞིག་དགག་པ་བསྒྲུབ་པར་འདོད་པས་ཀྱང་། རྒྱུ་མེ་ལྡོག་པ་གཏན་ཚིགས་ཉིད་དུ་བརྗོད་པར་བྱའོ། ། ཕྱོགས་ཆོས་གང་ཞིག མེ་དེ་དག་ལྡོག་པ་ན།
རང་དང་འབྲེལ་བའི་དུ་བ་ལྡོག་པར་བྱེད་པའི་ཕྱིར། དོན་ཤ་པ་འགའ་ཞིག་དགག་པ་སྟེ་མེད་པར་བསྒྲུབ་པར་འདོད་པས་ཀྱང་། རང་བཞིན་ལ་ཁྱབ་པར་བྱེད་པ་ཤིང་ལྡོག་པ་གཏན་ཚིགས་ཉིད་དུ་བརྗོད་པར་བྱའོ། ། ཕྱོགས་ཆོས་གང་ཞིག ཤིང་དེ་དག་ལྡོག་པ་ན་རང་དང་འབྲེལ་པ་ཤ་པ་ལྡོག་པར་བྱེད་པའི་ཕྱིར། རྟགས་ཆོས་འབྲེལ་པ་དེ་ལྟ་མ་ཡིན་ན། མེ་ལོག་པས་གཞན་དུ་བ་ལྡོག་པར་མི་འགྲུབ་པར་ཐལ། མེ་དུ་འབྲེལ་པ་མེད་པའི་ཕྱིར། སྔ་མ་གཉིས་སུ་མ་ཟད་བུམ་པ་དམིགས་པར་རིགས་པ་ལས་མི་དམིགས་པ་ཡང་དགག་པའི་གཏན་ཚིགས་ཡིན་ནོ་ཞེས་བཤད་དོ། ། དགག་པའི་ཡུལ་ཅན་གྱི་དགག་པའི་ཐ་སྙད་ཀྱི་གཏན་ཚིགས་ལ་དགག་པའི་གཏན་ཚིགས་ཞེས་བཤད་པ་ལ་རྒྱུ་མཚན་ཡོད་དེ།
སྣང་རུང་དེ་ལྟ་བུའི་བུམ་པ་མི་དམིགས་པ་ནི་བུམ་པ་མེད་པར་བསྒྲུབ་པའི་དོན་སྒྲུབ་ཀྱི་གཏན་ཚིགས་མིན་ཏེ། སྣང་རུང་གི་བུམ་པ་མ་དམིགས་པ་རང་ཉིད་བུམ་པ་དགག་པའི་ངོ་བོ་ཡིན་པའི་ཕྱིར། རྒྱུ་དང་ཁྱབ་པར་བྱེད་པ་མི་དམིགས་པ་ནི་དོན་སྒྲུབ་དང་། ཐ་སྙད་སྒྲུབ་གཉིས་ཀའི་ཡང་གཏན་ཚིགས་ཡིན་ནོ། ། དེ་གཉིས་ཀྱི་ཁྱད་པར་ནི་ཆོས་ཅན་ལ་མཚན་ཉིད་མཚོན་བྱའི་འབྲེལ་པ་སྒྲུབ་པ་ཐ་སྙད་སྒྲུབ་དང་། དེ་ལས་གཞན་པ་རྣམས་ནི་དོན་སྒྲུབ་བོ། ། རྒྱན་གྱིས་ཐམས་ཅད་ཐ་སྙད་སྒྲུབ་ཏུ་བཤད་པ་ནི། ཀུན་རྫོབ་བསྒྲུབ་པ་ཙམ་ལ་དགོངས་སོ། ། ཡང་དགག་རྟགས་གསུམ་དུ་བསྟན་པ་ནི། དགག་པའི་གཏན་ཚིགས་འདི་ནི་རྣམ་པ་གསུམ་ཁོ་ན་སྟེ།
གསུམ་གང་ཞེ་ན། དམིགས་སུ་ཡོད་པའི་རྒྱུ་མི་དམིགས་པ་དང་། ཁྱབ་པར་བྱེད་པ་མ་དམིགས་པ་དང་། རང་གི་བདག་ཉིད་དེ་ལྟར་ངེས་པ་མི་དམིགས་པའོ། ། མ་དམིགས་པའི་གཏན་ཚིགས་དེ་ནི་ཆོས་ཅན། ཕྱེ་ན་རྣམ་པ་དུ་མ་བཤད་དེ། འགལ་ཟླ་མ་རྟོགས་པ་འབྲེལ་ཡུལ་མ་དམིགས་པའི་སྦྱོར་བ་བཞི། འགའ་ཟླ་རྟོགས་པའི་སྦྱོར་བ་དྲུག་ཡོད་པའི་དབྱེ་བ་དེ་དང་དེ་དག་གིས་སོ། ། རང་གི་དོན་གྱི་རྗེས་སུ་དཔག་པ་བཤད་ཟིན་ཏོ།། །། PAGE * MERGEFORMAT 2 རོང་སྟོན།
ཚད་མ་རྣམ་ངེས་རང་དོན་ལེའུའི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
