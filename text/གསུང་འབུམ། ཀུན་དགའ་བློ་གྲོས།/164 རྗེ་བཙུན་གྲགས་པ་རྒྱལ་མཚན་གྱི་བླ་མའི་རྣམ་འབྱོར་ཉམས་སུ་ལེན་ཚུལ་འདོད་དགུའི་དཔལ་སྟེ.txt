གསུང་འབུམ། ཀུན་དགའ་བློ་གྲོས།
པོད ༡༦༤
རྗེ་བཙུན་གྲགས་པ་རྒྱལ་མཚན་གྱི་བླ་མའི་རྣམ་འབྱོར་ཉམས་སུ་ལེན་ཚུལ་འདོད་དགུའི་དཔལ་སྟེར།
༄༅། །རྗེ་བཙུན་གྲགས་པ་རྒྱལ་མཚན་གྱི་བླ་མའི་རྣམ་འབྱོར་ཉམས་སུ་ལེན་ཚུལ་འདོད་དགུའི་དཔལ་སྟེར་བཞུགས་སོ།། སྭསྟི། ཚར་ཆེན་ཆོས་ཀྱི་རྒྱལ་པོ་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོས་ཚ་ལུང་རྡོ་རྗེའི་བྲག་ཁྲོད་དུ་རྟ་མགྲིན་ཡང་གསང་གི་ཉམས་བཞེས་མཛད་པའི་ཚེ། ལན་ཅིག་ཐུགས་ཉམས་འུར་ནས་དེ་སྐོར་གྱི་རི་ཐམས་ཅད་སྐད་ཅིག་ཉིད་ལ་མྱུར་བས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང་མངོན་སུམ་དུ་མཇལ་ནས་ངའི་སྐུ་འདྲ་བཞེངས་ཤིག ཞེས་ལུང་བསྟན་ནས་བཞེངས་པའི་ལུང་བསྟན་སྐུ་འདྲ་རིན་པོ་ཆེ་ཐུབ་བསྟན་དགེ་འཕེལ་ན་བཞུགས་པ་འདི་ལ་གསོལ་བ་བཏབ་ན། སྤྱིར་བསྟན་འགྲོའི་བདེ་སྐྱིད་དང་། བྱེ་བྲག་རྗེ་བཙུན་ས་སྐྱ་པའི་གདུང་རབས་ཆད་མེད་མྱུར་འབྱོན་ལ་ཤིན་ཏུ་ཁྱད་ཆེ་བར་ཡོད་ཅེས་ཚར་ཆེན་ཆོས་ཀྱི་རྒྱལ་པོའི་གསང་བའི་རྣམ་ཐར་དུ་གསུངས་པ་ལྟར་དོན་གནས་བསྟར་ཆགས་སུ་བྱུང་བས། ས་སྐྱ་པའི་གདུང་རབས་ཀྱི་ཆེད་འདི་ལ་གསོལ་བ་འདེབས་པ་ཤིན་ཏུ་གལ་ཆེ། དེའི་ཚུལ་སྤྱིར་བླ་མའི་རྣལ་འབྱོར་མི་འདྲ་བ་དུ་མ་བྱུང་ཡང་། འཇམ་མགོན་སངས་རྒྱས་ཕུན་ཚོགས་ཀྱིས་རྗེ་བཙུན་རིན་པོ་ཆེ་ལ་དམིགས་བསལ་སྦྱར་བའི་བླ་མའི་རྣལ་འབྱོར་ཉུང་ངུ་ཞིག་མཛད་འདུག་པ་དེ་གཞིར་བཟུང་ནས་འདིར་བརྗོད་པར་བྱའོ། །
དེ་ཡང་ལང་མཁར་དགེ་འཕེལ་ན་བཞུགས་པའི་ལུང་བསྟན་སྐུ་འདྲའམ། གྲགས་པའི་མཐའ་ཅན་བཞིས་བཞེངས་པ་སོགས་རྗེ་བཙུན་རིན་པོ་ཆེའི་སྐུ་བརྙན་ཁྱད་པར་ཅན་རྣམས་ཀྱི་དྲུང་དུ། ཆུ་བཞིའམ་གཉིས་སྔོན་འགྲོའི་ཉེར་སྤྱོད་ལྔ་སྦྲེང་ཚར་གྱིས་ཐོག་དྲངས་སྣ་ལྔའི་མཆོད་པ་བརྒྱ་ཚར་སོགས་ཅི་འབྱོར་བཤམས། གསོལ་བ་འདེབས་པ་རྣམས་ཀྱི་མདུན་རྡོ་དྲིལ་གོས་ཟུང་མཎྜལ་འབྲུ་བཅས་དྲི་བཟང་གི་ཆུ་རྔ་རོལ་དུང་སོགས་བཤམས་ལ་མཆོད་པ་བྱིན་རླབས་ཆུ་བཞི་མ་ལྟར་ན་ཀྱཻ་རྡོར་བཞིན་དང་། ཆུ་གཉིས་མ་ལྟར་ན། ཚེ་དཔག་མེད་ལྟར་བརྗོད་ལ་སྐྱབས་ཡུལ་རྗེ་བཙུན་གྱི་སྐུ་དེ་ཉིད་མཆོག་གསུམ་ཀུན་འདུས་ཀྱི་ངོ་བོར་བསམས་པའི་སྐྱབས་འགྲོ་ཅི་མང་སྐྱབས་གསོལ་གྱི་ཚིག་དང་བཅས་པ། སེམས་ཅན་ཐམས་ཅད་ཀྱི་དོན་དུ་སོགས། སེམས་བསྐྱེད་བླ་མཆོད་ཀྱི་དབུ་བཞིན། ཚད་མེད་བཞི་བསྒོམ། སྭ་བྷཱ་ཝའི་སྔགས་ཀྱིས་སྐུ་རྟེན་སྟོང་པར་སྦྱངས།
སྟོང་པའི་ངང་ལས་མདུན་གྱི་ནམ་མཁར་སེང་གེ་ཆེན་པོ་བརྒྱད་ཀྱིས་བཏེགས་པའི་རིན་པོ་ཆེ་གསེར་གྱི་ཁྲི་སྣ་ཚོགས་པདྨ་ཉི་ཟླའི་གདན་གྱི་སྟེང་དུ་བདག་གི་དྲིན་ཆེན་རྩ་བའི་བླ་མ་སོགས་སྐྱབས་གནས་ཐམས་ཅད་གཅིག་ཏུ་འདུས་པའི་ངོ་བོ། མཁྱེན་བརྩེ་ནུས་གསུམ་གྱི་བདག་ཉིད། དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་འཛིན་པ། དཔལ་ས་སྐྱ་པ་ཆེན་པོ་གྲུབ་པའི་འཁོར་ལོས་བསྒྱུར་རྒྱལ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དཔལ་བཟང་པོ་རབ་མཛེས་དགེ་བསྙེན་མཆོག་གི་སྐུ་ཅན་མཚན་དཔེའི་གཟི་འོད་འབར་ཞིང་། ལྷ་དང་མིའི་རྒྱུ་བཟང་ལས་གྲུབ་པའི་ན་བཟའ་དཀར་པོས་བོད་ཆས་སུ་གསོལ་བ། གདུལ་བྱའི་རྒྱུད་ལ་གྲུབ་གཉིས་བདེ་བླག་ཏུ་སྩོལ་བའི་ཕྱིར་རིགས་ལྔའི་ཕྱག་རྒྱ་དང་ཕྱག་མཚན་འཛིན་པ་སོགས་ཕྱག་སྟབས་ངེས་མེད་སྣ་ཚོགས་སུ་་་་་་སྐུ་འདྲ་རྣམས་ལ་གང་ཡོད་དེ་གསལ་བཏབ་ཆོག མཛད་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས། གསུང་དབྱངས་ཡན་ལག་དྲུག་ཅུ་དང་ལྡན་པས་ཟབ་མོ་རྣམ་པར་ངེས་པའི་ཆོས་ཀྱི་སྒྲ་སྒྲོག་པ། ཐུགས་བདེ་སྟོང་དབྱེར་མེད་པའི་ཏིང་ངེ་འཛིན་གྱི་སྒོ་དུ་མ་ལ་མཉམ་པར་འཇོག་བཞིན་པ།
བདག་ལ་དགེས་པའི་འཛུམ་མདངས་ཅན། མཐོང་ཐོས་དྲན་རེག་ཙམ་གྱིས་བླ་ན་མེད་པའི་ཡེ་ཤེས་ཀྱི་མཆོག་སྩོལ་བའི་སྐུ་ཅན་དུ་གྱུར། དེའི་མཐའ་སྐོར་དུ་བླ་མ། ཡི་དམ། སངས་རྒྱས་བྱང་སེམས། ཉན་ཐོས་རང་རྒྱལ། ཆོས་སྲུང་ནོར་ལྷའི་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས།
འོག་མིན། བདེ་བ་ཅན། ཨུ་རྒྱན། གསེར་མདོག་ཅན་ལ་སོགས་པའི་ཞིང་ཁམས་ནས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ་སྐྱབས་གནས་དམ་པ་ཐམས་ཅད་ཀྱིས་བསྐོར་བ་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ཇཿཧཱུྃ་བཾ་ཧོཿ མདུན་བསྐྱེད་ལ་གཉིས་སུ་མེད་པར་ཐིམ་པས། སྐྱབས་གནས་ཀུན་འདུས་ཀྱི་ངོ་བོར་བཞུགས་པར་གྱུར། དེ་ནས་གསོལ་འདེབས་སྤྱི་བྱེ་བྲག་བྱ་སྟེ། ལམ་ཟབ།
ལམ་འབྲས། བདེ་ཕུར། གུར། ཞལ། སྡོམ་གསུམ། ཕར། ཚད་ལ་སོགས་པའི་བླ་མ་བརྒྱུད་པ་ལ་གསོལ་འདེབས་རང་བློས་གང་ཤེས་དང་། ཐུབ་དབང་། བྱམས་པ། འཇམ་དབྱངས།
རྒྱན་དྲུག་མཆོག་གཉིས་སོགས་ཀྱི་བསྟོད་པ་དང་། བིར་བསྟོད་གོང་བསྟོད་ནས་བཟུང་རྩ་བའི་བླ་མ་ལ་ཐུག་གི་བར་གྱི་བསྟོད་པ་གསོལ་འདེབས་ཅི་ཤེས་བྱ། བྱེ་བྲག་རྗེ་བཙུན་རིན་པོ་ཆེ་ལ་གསོལ་བ་རྩེ་གཅིག་ཏུ་འདེབས་པ་ནི། སློབ་དཔོན་རིན་པོ་ཆེ་བསོད་ནམས་རྩེ་མོ་ལ་གསོལ་བ་བཏབ་ཚར་བའི་རྗེས་སུ་བདག་ལ་སྐྱིད་སྡུག་ལེགས་ཉེས་མཐོ་དམན་ཅི་བྱུང་ཡང་ཁྱེད་ལས་སྐྱབས་གཞན་མེད་སྙམ་དུ་བློ་ལིང་གིས་བཀལ། ཁ་ཚིག་ཙམ་མ་ཡིན་པར་སྙིང་ཁུང་རུས་པའི་གཏིང་ནས་གདུང་ཤུགས་དྲག་པོ་བསྐྱེད་དེ། ངག་ཏུ་དཔལ་ལྡན་རྩ་བའི་བླ་མ་རིན་པོ་ཆེ་སོགས་ཤླཽ་ཀ་གཅིག ཆོས་རྣམས་ཀུན་གྱི་དེ་ཉིད་གཟིགས་སོགས་ལ་གྲངས་བཟུང་སྟེ་བརྒྱ་སྟོང་སོགས་ཅི་ནུས་བཏོན། གསོལ་འདེབས་འདི་བྱིན་རླབས་ཤིན་ཏུ་ཆེ་སྟེ། རྗེ་བཙུན་རིན་པོ་ཆེ་ཉིད་བཞུགས་པའི་སྐབས། དཀར་ཤཱཀྱ་གྲགས་སོགས་སློབ་མ་རྣམས་ཕྱོགས་གཞན་དུ་འབྱོན་ཚེ་ཐུགས་དམ་སྐྱབས་འཇུག་ཞུས་པས་ན།
ཕྱག་གཉིས་སློབ་མ་དེའི་སྤྱི་བོར་བཞག་ནས། གསུང་ལས་ཁྱེད་རང་ང་དགེ་བསྙེན་རྒན་པོ་མགོ་སེ་ཡོད་རེ་བསམ་པར་གྱིས་ལ། ཆོས་རྣམས་ཀུན་གྱི་དེ་ཉིད་གཟིགས་སོགས་གསོལ་བ་ཐོབ་ཅིག་དང་། མི་བསླུ་བར་བྱེད་དོ། ། ཞེས་གསུངས་པ་ཡིན་པས་བྱིན་རླབས་ཤིན་ཏུ་ཆེ། གསོལ་འདེབས་དེ་ཡང་ས་སྐྱའི་གདུང་རབས་མྱུར་འབྱོན་ཁོ་ན་ཡིན་ཚེ། ཆོས་རྣམས་མའི་མཇུག་ལ་ཕྱག་འཚལ་གྱི་རྗེས་སུ། ལྷ་རིགས་འཁོན་གདུང་ས་སྐྱ་པའི་གདུང་རབས་ཆད་མེད་མྱུར་འབྱོན་ཤོག ཅེས་དང་། དུས་མིན་འཆི་བཟློག་ལྟ་བུ་ཡིན་ན།
བདག་ཅག་དཔོན་སློབ་འཁོར་བཅས་ཀྱི། ། དུས་མིན་འཆི་བ་བཟློག་ཏུ་གསོལ། ། ཞེས་སོགས་རང་གང་མོས་ཀྱི་འདོད་གསོལ་སྦྱར་ཞིང་། སྤྱིར་བཏང་ཕལ་ཆེར་ལ། བདག་སོགས་སེམས་ཅན་ཐམས་ཅད་ལ། ། མཆོག་དང་ཐུན་མོང་དངོས་གྲུབ་སྩོལ། ། ཞེས་སྦྱར་ནས་གྲངས་བཟུང་། དེའི་རྗེས་སུ་ཡོན་ཏན་རྒྱ་མཚོ་མ་སོགས། བོད་དང་རྒྱ་གཞུང་གི་བསྟོད་པ་རྒྱས་པ་རྣམས་གང་ཤེས་དང་། ཁྱད་པར་གདུང་རབས་མྱུར་འབྱོན་ཡིན་ན་ཁོ་བོས་བརྩམས་པའི་རྡོ་རྗེ་ལུ་གུ་རྒྱུད་དང་།
ཞལ་དཀར་རྗེ་དྲུང་ངག་དབང་ཤེས་རབ་ཀྱིས་མཛད་པའི་ཕན་བདེའི་འབྱུང་གནས་སོགས་ཀྱི་སྒོ་ནས་རྩེ་གཅིག་ཏུ་གསོལ་བ་བཏབ། གཞན་ཡང་འདོད་གསོལ་གང་ཤེས་བརྗོད། དེ་ནས་ས་པཎ་གྱི་སྐུ་བསྟོད་སོགས་ཆོས་སྤྱོད་ཀྱི་འཕྲོ་རྣམས་བྱས་ལ། མཆོད་པ་བསངས་སྦྱངས་བྱིན་རླབས་ཀྱི་རྣམ་དབྱེ་ནི་གོང་གི་དེས་ཤེས། འབུལ་ཚིག་ཆུ་བཞི་མ་ལྟར་ན་ཀྱཻ་རྡོར་བཞིན་ལ། རྗེ་བཙུན་འཁོར་དང་བཅས་ལ་འབུལ། ། བཞེས་ནས་བདག་ལ་དགེས་པར་མཛོད། ། ཅེས་དང་། ཆུ་གཉིས་མ་ལྟར་ན་རབ་འབྱམས་རྒྱ་མཚོ་མ་སོགས་སྦྱར་བས་ཆོག གཉིས་ཀ་ལ་མཚན་སྔགས་ནི།
ཨོཾ་བཛྲ་དྷཱ་ར་བྷཱཊྚ་ར་ཀ་ཀིརྟི་དྷྭ་ཛ་ས་པ་རི་ཝཱ་ར་ཞེས་སྦྱར་ལ་རོལ་མོའི་བར་དབུལ། ཨོཾ་སརྦ་བིད་སོགས་ནམ་མཁའ་མཛོད་ཀྱི་སྔགས་རྒྱ་བྱས་ལ། རྒྱལ་སྲིད་སྣ་བདུན་སོགས་སྤྲུལ་ནས་བདེ་བར་གཤེགས་པ་སོགས་དང་། ཁ་དོག་དབྱིབས་ལེགས་སོགས་ཀྱིས་འབུལ། མི་འདྲ་བའི་ཁྱད་པར། མོས་བློས་རྗེ་བཙུན་འཁོར་བཅས་ལ་འབུལ་ན། ། ཞེས་སྦྱར་མཎྜལ་གྲངས་གསོག་བྱེད་ཚེ། དྲི་བཟང་བརླན་དང་བཅས་པས། ཚོམ་བུ་བདུན་མ་ལན་ཉེར་གཅིག་སོགས་ཅི་འགྲུབ་དང་། འབྲུ་ཡང་ཡང་ཁ་གསོས་ལ།
ས་གཞི་སྤོས་བྱུགས་མ་བརྒྱ་ཚར་སོགས། མཐར་ཚོམ་བུ་སོ་བདུན་མ་ལན་གསུམ་བདུན་སོགས་ཅི་འགྲུབ་ཕུལ་ལ། གང་གི་མཆོད་རྫས་མ་དང་། དེང་ནས་བྱང་ཆུབ་སོགས་བྱ། སྡིག་བཤགས་གྲངས་གསོག་བྱེད་ན། བགྱིས་དང་བགྱིད་སྩལ་བགྱིས་ལ་ཡི་རང་བའི། ། ཐོག་མེད་འཁོར་བར་བསགས་པའི་སྡིག་པ་རྣམས། ། འགྲོ་བ་ཀུན་གྱིས་བསགས་པའི་སྡིག་པ་དང་། ། ལྷན་ཅིག་རབ་ནོངས་སྡོམ་པའི་སེམས་གྱིས་བཤགས། ། ཞེས་ཚེ་འདིར་སྡིག་ཆེ་བ་ཞིག་གིས་ཐོག་དྲངས།
འགྱོད་དགོས་ཐམས་ཅད་ལ་སྙིང་ཐག་པ་ནས་བཤགས་འབུལ་གྱི་ཚིག་དེ་བརྒྱ་སྟོང་སོགས་བརྗོད་པའི་མཐར། སྐྱབས་སེམས་ཀྱི་སྡོམ་པ་ལེན་པ་ནི་ཐལ་མོ་སྦྱར་ལ། དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ་བརྗོད། ནུས་ན་བདག་ནི་ཐོག་མེད་མ་ཡོངས་རྫོགས། བསྡུ་ན་བཟང་སྤྱོད་ཀྱི་ཡན་ལག་བདུན་པ་ཤིན་ཏུ་བསྡུ་ན་ཕྱག་འཚལ་བ་དང་སོགས་ཤླཽ་ཀ་གཅིག ཞེན་པ་སྤང་བ་དང་། དབང་དང་དངོས་གྲུབ་བླང་བ་ནི། འཇིག་རྟེན་གྱི་ཁམས་ན་བདག་པོས་ཡོངས་སུ་མ་བཟུང་བའི་ལོངས་སྤྱོད་ཀྱི་དངོས་པོ་དང་། བཏང་སྙོམས་པ་བར་མའི་སེམས་ཅན་ཐམས་ཅད་དཔལ་ལྡན་བླ་མ་དམ་པ་ལ་དབུལ་བ་བགྱིའོ། །
བདག་གཏི་མུག་དང་བྲལ་བར་བྱིན་གྱིས་བརླབ་ཏུ་གསོལ། ལན་གསུམ། བདག་ལ་སྡང་བར་བྱེད་པའི་དགྲ་བགེགས། གདོན་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་ཞེ་སྡང་དང་བྲལ་བར་བྱིན་གྱིས་བརླབ་ཏུ་གསོལ། གསུམ། བདག་གི་གཉེན་བཤེས། མཛའ་གྲོགས། ལྷ་ཐམས་ཅད་དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་འདོད་ཆགས་དང་བྲལ་བར་བྱིན་གྱིས་བརླབ་ཏུ་གསོལ།
གསུམ། བདག་གིས་བདག་ཏུ་བཟུང་བའི་ལོངས་སྤྱོད་ཀྱི་དངོས་པོ་ཐམས་ཅད། དཔལ་ལྡན་བླ་མ་དམ་པ་ལ་དབུལ་བར་བགྱིའོ། ། བདག་སེར་སྣ་དང་བྲལ་བར་བྱིན་གྱིས་བརླབ་ཏུ་གསོལ། གསུམ། རང་ཐ་མལ་པར་གནས་པའི་ལག་པ་གཡས་པར་ཡེ་ཤེས་ཀྱི་རལ་གྲི་ངར་དང་ལྡན་པ་ཐོགས་ནས་སྨིན་མཚམས་ནས་ལྟག་པའི་བར་བཅད་དེ་མདུན་དུ་མི་མགོའི་སྒྱེད་པུ་བློས་འཁྱུད་ཚད་གསུམ་གྱི་སྟེང་དུ་ཐོད་ཡ་གན་རྐྱལ་བསྒྱེལ་ནས་དཔྲལ་བ་རང་ལ་བསྟན་ནས་བཞག་དེ་ནས་རྐང་པ་གཡས་པ་དུམ་བུར་གཏུབས་ནས་ཐོད་པའི་ནང་དུ་བསྐྱུར། དེ་བཞིན་རྐང་པ་གཡོན་པ་དུམ་བུར། ལག་པ་གཡོན་པ་མགོ་བོའི་ལྷག་མ། རོ་སྟོད། ནང་ཁྲོལ་རྣམས།
རོ་སྨད། མཐར་ལག་པ་གཡས་པ་རལ་གྲི་དང་བཅས་པ་དུམ་བུ་དུམ་བུར་བྱས་ནས་ཐོད་པའི་ནང་དུ་བསྐྱུར། འདིའི་དམིགས་པ་ལས་དང་པོ་རྣམས་ཅུང་བློར་མི་ཚུད་ཅིང་མི་བདེ་ནའང་། དོན་བསྒོམ་མི་བདེ་རྒྱུ་ཅུང་ཟད་ཙམ་ཡང་མེད་དེ་སེམས་སྣང་ཡིན་པའི་ཕྱིར་རོ། ། དེ་ནས་རང་རླུང་སེམས་ཙམ་ལས་གྲུབ་པའི་ཀྱཻ་རྡོ་རྗེ་ཧེ་རུ་ཀ་ཞལ་གཅིག་ཕྱག་གཉིས་པའི་སྐུར་གྱུར། ཐོད་པའི་ནང་གི་ཤ་རུས་རྣམས་རྒྱས་པར་སྤྲོ་ན་ཀྱཻ་རྡོར་གྱི་གཏོར་མ་ལྟར་བྱིན་གྱིས་བརླབས། བསྡུ་ན། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་བརྗོད་པས་བྱིན་གྱིས་བརླབ་པར་བསམ། དེ་ནས་རང་གི་སྙིང་ག་ནས་སྤྲུལ་པའི་མཆོད་པའི་ལྷ་མོ་ཐོད་པ་ཐོགས་པས་མཆོད་པར་བསམ་ལ།
ངག་ཏུ་རྩ་བའི་བླ་མ་དམ་པའི་ཞལ་དུ་ཨོཾ་ཨཱཿཧཱུྃ། དེ་བཞིན་དུ་བརྒྱུད་པའི་བླ་མ་རྣམས་ཀྱི༞ ཡི་དམ་ལྷ་ཚོགས་རྣམས་ཀྱི༞ ཕྱོགས་བཅུའི་སངས་རྒྱས་རྣམས་ཀྱི༞ རྒྱལ་སྲས་བྱང་ཆུབ་སེམས་དཔའི༞ འཕགས་པ་རང་རྒྱལ་རྣམས་ཀྱི༞ དགྲ་བཅོམ་ཉན་ཐོས་རྣམས་ཀྱི༞ དཔལ་མགོན་ཆོས་སྐྱོང་སྲུང་མའི༞ གནོད་སྦྱིན་ནོར་ལྷའི་ཞལ་དུ་ཨོཾ་ཨཱཿཧཱུྃ། དགེས་ཤིང་ཚིམ་ནས་དངོས་གྲུབ་མ་ལུས་པ་སྩལ་དུ་གསོལ། ཕ་མ་ལ་སོགས་རིགས་དྲུག་གི་སེམས་ཅན་ཐམས་ཅད་ཡི་དམ་གྱི་ལྷར་གསལ་བའི་ཞལ་དུ་ཨོཾ་ཨཱཿཧཱུྃ། རིགས་དྲུག་གི་སྡུག་བསྔལ་ཐམས་ཅད་དང་བྲལ་བར་གྱུར་ཅིག ལན་ཆགས་བུ་ལོན་ཤ་འཁོན་གཉེར་བའི་མི་དང་མི་མ་ཡིན་པའི་གནོད་བྱེད་ཐམས་ཅད་ཡི་དམ་གྱི་ལྷར་གསལ་བའི་ཞལ་དུ་ཨོཾ་ཨཱཿཧཱུྃ། ལན་ཆགས་དང་བུ་ལོན་ཐམས་ཅད་ཁྱེར་ཞིང་ཤ་འཁོན་དུ་གཉེར་བ་བྱང་ནས་གནོད་སེམས་མ་ལུས་པ་ཞི་བར་གྱུར་ཅིག བདུད་རྩིའི་ལྷག་མ་སྣོད་དང་བཅས་པ་དང་། གཞན་ཡང་འཇིག་རྟེན་ཁམས་འདིར་བཅུད་ལེན་གྱི་རྫས་ཐམས་ཅད་དང་། ཤ་ལྔ།
བདུད་རྩི་ལྔ་ཡེ་ཤེས་ལྔ་ཡོངས་སུ་སྦྱར་བའི་ཟག་པ་མེད་པའི་བདེ་བ་ཆེན་པོ་སྐྱེད་པར་བྱེད་པའི་ཡེ་ཤེས་ཀྱི་བདུད་རྩི་ཐམས་ཅད་རྩ་བའི་བླ་མ་དམ་པ་ལ་འབུལ་བར་བགྱིའོ། ། བདེ་བ་ཆེན་པོའི་ཡེ་ཤེས་ཕྱིན་ཅི་མ་ལོག་པར་མྱུར་དུ་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ཞེས་ལྟོས་པ་མེད་པར་ཕུལ། གསང་མཆོད་ནི། རང་གི་སེམས་ཀྱིས་སྤྲུལ་པའི་རིག་མ་མཚན་ཉིད་དང་ལྡན་པ་ཕུལ་ཞིང་། བླ་མ་ཡབ་ཡུམ་སྙོམས་པར་ཞུགས་པས་བདེ་བ་ཆེན་པོས་ཐུགས་རྒྱུད་གང་བར་གྱུར། ཅེས་བརྗོད། དེ་ཁོ་ན་ཉིད་ཀྱི་མཆོད་པ་ནི། མཆོད་རྫས། མཆོད་ཡུལ།
མཆོད་མཁན་རྣམས་རང་སེམས་དང་དབྱེར་མེད་པར་དེ་ཁོ་ན་རྣམ་པར་མི་རྟོག་པའི་ངང་ལ་མཉམ་པར་བཞག་པའོ། ། དངོས་གྲུབ་བླང་བ་ནི། བླ་མ་དུས་གསུམ་སངས་རྒྱས་ཐམས་ཅད་འདུས་པའི་ངོ་བོ། སྐུ་བཞི་ཡེ་ཤེས་ལྔ་དང་ལྡན་པའི་བདག་ཉིད་ཅན་དངོས་ཡིན་སྙམ་དུ་མོས་གུས་ཁྱད་པར་ཅན་སྙིང་ཁོངས་རུས་པའི་གཏིང་ནས་དུང་དུང་པ་བྱས་ལ་ངག་ཏུ། དུས་གསུམ་སངས་རྒྱས་ཐམས་ཅད་འདུས་པའི་ངོ་བོ་དཔལ་ལྡན་བླ་མ་དམ་པ་ལ་གསོལ་བ་འདེབས་སོ། ། ལུས་ངག་ཡིད་གསུམ་ལ་དབང་བཞི་སྩལ་དུ་གསོལ། ཚར་གཅིག ཅེས་གསོལ་བ་བཏབ་ནས་ནོར་ལྷ་རྣམས་འོད་དུ་ཞུ། ཆོས་སྐྱོང་ལ་ཐིམ། དེ་ཉན་ཐོས་ལ་ཐིམ།
དེ་རང་སངས་རྒྱས་ལ་ཐིམ། དེ་བྱང་སེམས་ལ་ཐིམ། དེ་སངས་རྒྱས་ལ་ཐིམ། དེ་ཡི་དམ་ལ་ཐིམ། དེ་བརྒྱུད་པའི་བླ་མ་ལ་ཐིམ། དེ་རྩ་བའི་་་་་་རང་གིས་དབང་ཐོབ་ཀྱི་རྩ་བའི་བླ་མ་མིན་ཀྱང་དེ་དང་དབྱེར་མེད་ཅིང་། སྐྱབས་གནས་ཐམས་ཅད་སྤྲུལ་པ་པོ་ཡིན་པས་སྐྱོན་མེད། བླ་མ་ལ་ཐིམ་ཞེས་བརྗོད་ཅིང་བསམ། རྩ་བའི་བླ་མ་དེ་ཉིད། སངས་རྒྱས་བྱང་སེམས་ཐམས་ཅད་འདུས་པའི་ངོ་བོ་ཡིན་སྙམ་དུ་མོས་གུས་དྲག་པོ་བྱས་ལ།
ངག་ཏུ། བླ་མའི་དཔྲལ་བའི་ཨོཾ་ལས་འོད་ཟེར་དཀར་པོ་དང་། ཨོཾ་ཡིག་གི་ཕྲེང་བ་བྱུང་། རང་གི་དཔྲལ་བར་ཐིམ། ལུས་ཀྱི་ནང་གང་། ལུས་རྩའི་དྲི་མ་སྦྱངས། བུམ་པའི་དབང་ཐོབ། སྐུའི་བྱིན་རླབས་ཞུགས། བླ་མའི་མགྲིན་པའི་ཨཱཿལས་འོད་ཟེར་དམར་པོ་དང་། ཨཱཿཡིག་གི་ཕྲེང་བ་བྱུང་།
རང་གི་མགྲིན་པར་ཐིམ། ལུས་ཀྱི་ནང་གང་། ངག་ཡི་གེའི་དྲི་མ་སྦྱངས། གསང་བའི་དབང་ཐོབ། གསུང་གི་བྱིན་རླབས་ཞུགས། བླ་མའི་ཐུགས་ཀའི་ཧཱུྃ་ལས་འོད་ཟེར་སྔོན་པོ་དང་། ཧཱུྃ་ཡིག་གི་ཕྲེང་བ་བྱུང་། རང་གི་སྣ་སྒོ་གཡོན་ནས་ཞུགས། ལུས་ཀྱི་ནང་གང་། སྙིང་གར་ཡི་གེ་ཧཱུྃ་གི་རྣམ་པར་གྱུར།
ཡིད་བདུད་རྩིའི་དྲི་མ་སྦྱངས། ཤེས་རབ་ཡེ་ཤེས་ཀྱི་དབང་ཐོབ། ཐུགས་ཀྱི་བྱིན་རླབས་ཞུགས། བླ་མའི་སྐུ་གསུང་ཐུགས་ལས་འོད་ཟེར་དཀར་དམར་མཐིང་གསུམ་དང་། ཡི་གེ་འབྲུ་གསུམ་གྱི་ཕྲེང་བ་བྱུང་། རང་གི་གནས་གསུམ་དུ་ཐིམ། ལུས་ཀྱི་ནང་གང་། ལུས་ངག་ཡིད་གསུམ་དང་། སྙིང་པོ་ཡེ་ཤེས་རླུང་གི་དྲི་མ་བག་ཆགས་དང་བཅས་པ་སྦྱངས། དབང་བཞི་པ་ཐོབ།
སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་བྱིན་རླབས་ཞུགས་ཏེ་ལྷན་སྐྱེས་ཀྱི་ཡེ་ཤེས་རྒྱུད་ལ་སྐྱེས། ཞེས་བརྗོད་ཅིང་། ཅུང་ཟད་མཉམ་པར་གཞག སླར་ཡང་དུས་གསུམ་སངས་རྒྱས་ཐམས་ཅད་ཀྱི་ངོ་བོ་རྗེ་བཙུན་འཁྲུལ་པའི་དྲི་མ་ཟད་པར་སྤངས་པ་གྲགས་པ་རྒྱལ་མཚན་ལ་གསོལ་བ་འདེབས་སོ། ། བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གསུམ། དེ་ལྟར་གསོལ་བ་བཏབ་པས་རྗེ་བཙུན་གྱི། སྐུ་ལས་སྐུ་གཉིས་པ་ཞིག་མར་མེ་གཅིག་ལས་གཉིས་མཆེད་ཀྱི་ཚུལ་དུ་བྱོན་ནས། རང་གི་སྤྱི་བོར་ཞུགས་པ་དེ་བདེ་བ་ཆེན་པོའི་ངོ་བོར་འོད་དུ་ཞུ་སྟེ་རང་ལ་གཉིས་སུ་མེད་པར་ཐིམ་པས། བླ་མའི་སྐུ་གསུང་ཐུགས་དང་རང་གི་ལུས་ངག་ཡིད་གསུམ་དབྱེར་མེད་དུ་འདྲེས་ཏེ་བདེ་སྟོང་གི་རང་བཞིན་དུ་གྱུར།
ཅེས་བརྗོད་ལ། ཟུང་འཇུག་ཕྱག་རྒྱ་ཆེན་པོའི་ངང་དུ་ཅུང་ཟད་མཉམ་པར་གཞག དེ་ནས་རྗེས་ཀྱི་བྱ་བ་ནི། དགེ་བ་འདི་ཡིས་ནམ་མཁའི་མཐའ་ཀླས་པའི། ། སོགས་བླ་མཆོད་ཀྱི་མཇུག་བཞིན་བཀྲ་ཤིས་ཀྱི་བར་བྱའོ། ། ཡང་བསྡུས་པ་ལ་དགའ་ན། མཆོད་པ་བྱིན་རླབས་ནས་བཟུང་། ཡེ་ཤེས་པ་སྤྱན་འདྲེན་བསྟིམ་གྱི་བར་གོང་བཞིན་ལ། རྗེ་བཙུན་གྱི་གསོལ་འདེབས་རྒྱས་བསྡུས་གང་ཤེས་བྱ། ཞེན་པ་སྤང་བ་ནས་བཟུང་ཉམས་སུ་བླངས་ལ་བསྔོ་སྨོན་ཤིས་བརྗོད་སྐབས་སྦྱར་བྱ།
ཤིན་ཏུ་བསྡུ་ན་སངས་རྒྱས་ཕུན་ཚོགས་ཀྱི་གསུང་བཞིན་ནོ། ། ཡང་སྐུ་རྟེན་མེད་པར་ནམ་མཁར་བསྐྱེད་ཚེ། མར་མེ་གཅིག་ལས་གཉིས་མཆེད་དེ་མི་དགོས་པར་བླ་མ་རྗེ་བཙུན་རིན་པོ་ཆེ་འོད་དུ་ཞུ་ནས་རང་ལ་ཐིམ་པར་ཞེས་སྦྱར་བས་འཐུས་སོ། ། ཞེས་རྗེ་བཙུན་རིན་པོ་ཆེའི་བླ་མའི་རྣལ་འབྱོར་ལ་བརྟེན་པ་གཙོ་བོ་དཔལ་ས་སྐྱ་པའི་གདུང་རབས་མྱུར་འབྱོན་གྱི་གསོལ་འདེབས་དང་། ཞར་ལ་རྣམ་གཞག་གཞན་ཡང་སྟོན་པ་འདི་ནི་སྙིགས་མའི་དུས་འདིར་ས་སྐྱའི་གདུང་རབས་ཉག་ཕྲ་སྐབས་གདན་ས་ནས་གང་ཅིའི་རིམ་གྲོ་བསྒྲུབས་མུས་དང་ཆབས་ཅིག་པར་དགེ་འཕེལ་སྐུ་འདྲ་རིན་པོ་ཆེ་ལ་མཆོད་འབུལ་གསོལ་འདེབས་ཞིག་བགྱིས་ན་ལེགས་འདྲ་ཞེས་མཛོད་པ་ཤེས་རབ་ཕུན་ཚོགས་ཀྱིས་བསྐུལ་མ་དང་། དེ་བསྟུན་དཔལ་ས་སྐྱའི་ཆོས་གྲྭ་རྣམ་གཉིས་ནས་དགེ་འདུན་བརྒྱད་གྲྭ་ཞིག མཆོད་འབུལ་གསོལ་འདེབས་བསྐང་འཕྲིན་གྱི་ཡོ་བྱད་བཅས་དགེ་འཕེལ་དུ་ཆེད་བརྫངས་བགྱིས་སྐབས་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་བླ་མའི་རྣལ་འབྱོར་འདི་བཞིན་ལྷག་བསམ་རྣམ་དག་གིས་ཀུན་ནས་བསླངས་ཏེ། འཇམ་མགོན་སངས་རྒྱས་ཕུན་ཚོགས་ཀྱིས་མཛད་པའི་རྗེ་བཙུན་བླ་མའི་རྣལ་འབྱོར་དང་། བླ་མཆོད་འཆི་མེད་གོ་འཕང་སྦྱིན་པ་ལ་གཞི་བྱས། ཞེན་པ་སྤང་བ་སོགས་སྔགས་འཆང་ཆེན་པོས་མཛད་པའི་ལམ་ཟབ་ཕྱི་མའི་ཉམས་ལེན་ནས་ཁ་བསྐངས་ཏེ་རང་བཟོ་མེད་པར་སྦྱར་བ་འདིའི་དགེ་བས་དཔལ་ས་སྐྱའི་གདུང་རབས་སྲིད་མཐའི་བར་དུ་རྒྱས་པའི་རྒྱུར་གྱུར་ཅིག། །།
སརྦ་མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། རྗེ་བཙུན་གྲགས་པ་རྒྱལ་མཚན་གྱི་བླ་མའི་རྣལ་འབྱོར་ཉམས་སུ་ལེན་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
