གསུང་འབུམ། ཀུན་དགའ་བློ་གྲོས།
པོད ༡༨
ཟབ་དོན་རབ་གསལ་ཞེས་བྱ་བ་ཞུགས་སོ།
༄༅། །དཔལ་རྭ་ཚར་གཉིས་ཀྱི་ཐུན་མོང་མ་ཡིན་པའི་བཞེད་པ་རྡོ་རྗེ་འཇིགས་བྱེད་བཅུ་གསུམ་པའི་མངོན་དཀྱིལ་ལྷན་ཐབས་ཆ་ལག་བཅས་ཕྱོགས་གཅིག་ཏུ་བཀོད་པ་ཟབ་དོན་རབ་གསལ་ཞེས་བྱ་བ་ཞུགས་སོ།། ན་མོ་གུ་རུ་མཉྫུ་གྷོ་ཥཱ་ཡ། རྒྱལ་བའི་མཁྱེན་བརྩེ་གཅིག་བསྡུས་འཇམ་པའི་དཔལ། ། སཽ་མ་པཱུ་རིར་དབང་ཕྱུག་གདུལ་དོན་དུ། ། རབ་ཁྲོས་དཀྱིལ་འཁོར་སྤྲུལ་ནས་དུས་དགྲའི་རྒྱུད། ། གསུང་མཛད་བཅོམ་ལྡན་རྡོ་རྗེ་འཇིགས་བྱེད་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། མཆོག་དང་ཐུན་མོང་དངོས་གྲུབ་དུས་འདིར་སྩོལ། ། དེ་དང་ལྷན་ཅིག་ཞལ་སྦྱོར་བཅོམ་ལྡན་མ། ། མ་ལུས་རྒྱལ་བ་བསྐྱེད་པའི་ཡུམ་མཆོག་མ། །
དྷརྨཱ་གྷ་ཛའི་ཌཱ་ཀའི་དེད་དཔོན་མ། ། གསང་ཆེན་མངའ་བདག་རྡོ་རྗེ་རོ་ལངས་མར། ། གསོལ་བ་འདེབས་སོ ། མཆོག་དང་ཐུན ། ཨུ་རྒྱན་གནས་ནས་རྒྱུད་ཆེན་སྤྱན་དྲངས་ཏེ། ། ལྷོ་ཕྱོགས་ཐོད་པ་ཅན་གྱི་དུར་ཁྲོད་དུ། ། འཇམ་ཁྲོས་ཞལ་གཟིགས་མཆོག་གི་དངོས་གྲུབ་བརྙེས། ། ལམ་འདིའི་རྩ་ལག་གྲུབ་ཆེན་ལ་ལི་ཏ། ། གསོལ་བ ། མཆོག་དང །
མཁའ་འགྲོས་ལུང་བསྟན་བླ་མ་འཇིགས་བྱེད་དུ། ། མངོན་སུམ་ཞལ་གཟིགས་དབང་དང་གདམས་པ་ཐོབ། ། མཐའ་དམག་དཔུང་བཅོམ་རྡོ་རྗེ་གདན་པའི་ཞབས། ། གྲུབ་པའི་དབང་ཕྱུག་ཨ་མོ་གྷ་བཛྲ། ། གསོལ་བ་འདེབས ། མཆོག་དང་ཐུན ། ཕྱི་ནང་རིག་གནས་ཀུན་མཁྱེན་པཎྜི་ཏ། ། བླ་མ་ལྷ་ཡིས་རྗེས་བཟུང་གདམས་པ་ཐོབ། ། ཧ་ཧ་རྒོད་པར་ཕྱག་ཆེན་དངོས་གྲུབ་བརྙེས། ། གྲི་གུག་འབར་བས་བདུད་འཇོམས་ཡེ་འབྱུང་ཞབས། །
གསོལ་བ ། མཆོག་དང ། ཕག་མོས་ལུང་བསྟན་དམ་པས་རྗེས་སུ་བཟུང་། ། པདྨ་བཀོད་པར་འཇམ་དཔལ་གཤིན་རྗེ་གྲུབ། ། བི་དྷི་པ་ལས་གདུག་ཅན་རྒྱལ་པོ་བཏུལ། ། གྲུབ་པའི་དབང་ཕྱུག་པདྨ་བཛྲ་ལ། ། གསོལ་བ ། མཆོག་དང ། ཨུ་རྒྱན་པདྨ་བཀོད་པའི་དུར་ཁྲོད་དུ། ། དུས་དགྲའི་ཞལ་གཟིགས་གཉིས་སྤངས་སྤྱོད་པ་མཛད། །
སེང་གའི་རྒྱལ་པོ་དབང་བསྡུས་ལེགས་ལམ་སྦྱར། ། མཐུ་སྟོབས་དབང་ཕྱུག་བལ་པོ་བྷ་རའི་ཞབས། ། གསོལ་བ ། མཆོག ། འཇམ་དཔལ་རྣམ་སྤྲུལ་སྐད་གཉིས་སྨྲ་བའི་དབང་། ། རྒྱ་བལ་ཡུལ་བྱོན་གསང་ཆེན་གདམས་པ་བླངས། ། གངས་ཅན་ལྗོངས་འདིར་མཐུ་ཆེན་བསྟན་པའི་བདག ། རྗེ་བཙུན་རྭ་ལོ་རྡོ་རྗེ་གྲགས་པ་ལ། ། གསོལ་བ ། མཆོག་དང །
རྭ་ཆེན་སྲས་མཆོག་ཧ་ལ་ནག་པོ་སོགས། ། ཆིག་བརྒྱུད་གདམས་པ་ཀུན་གྱི་བཀའ་བབས་ཐོབ། ། རབ་འབྱམས་རྒྱལ་བའི་ཐུགས་བཅུད་དུས་འཁོར་གྱི། ། བསྟན་པ་རྒྱས་མཛད་རྭ་ལོ་ཆོས་རབ་ལ། ། གསོལ་བ ། མཆོག་དང ། རྗེ་བཙུན་ཡབ་ལས་གདམས་པའི་བཅུད་ཐོབ་ནས། ། རྩེ་གཅིག་བསྒྲུབ་པས་བདེ་ཆེན་ཡེ་ཤེས་བརྙེས། ། ཟབ་དོན་སྨྲ་བའི་སེང་གེ་རིགས་སྔགས་འཆང་། ། རྭ་བན་དབང་པོ་ཡེ་ཤེས་སེངྒེ་ལ། །
གསོལ་བ ། མཆོག་དང ། འབུམ་ཕྲག་རྒྱུད་སྡེའི་སྙིང་པོ་གཤིན་རྗེའི་གཤེད། ། ནག་པོ་སྐོར་གསུམ་སྔོན་བྱུང་རྣམ་པ་གསུམ། ། དུས་ཀྱི་འཁོར་ལོ་ཆོས་འབྱུང་དུག་ལ་སོགས། ། ཡབ་ཆོས་སྨྲ་བའི་སེང་གེ་འབུམ་སེང་ལ། ། གསོལ་བ ། མཆོག་དང ། ཕྱོགས་ལས་རྣམ་པར་རྒྱལ་བ་འགྲོ་བའི་མགོན། ། རྡོ་རྗེ་འཛིན་པའི་དེད་དཔོན་གསང་བའི་མཛོད། །
གྲུབ་པ་མཆོག་གི་རྣམ་འཕྲུལ་བྱེ་བ་བརྒྱ། ། སྟོན་མཛད་རྗེ་བཙུན་རོང་པ་རྒ་ལོ་ལ། ། གསོལ་བ ། མཆོག་དང ། ཤེས་རབ་ཆེན་པོས་ཟབ་རྒྱས་ཆོས་རྣམས་ཀྱི། ། ཕྱི་ནང་གཞན་གསུམ་དྲང་ངེས་དོན་གཟིགས་ནས། ། གསང་ཆེན་སྨྲ་བའི་སེང་གེ་དུས་འཁོར་བ། ། མཚུངས་བྲལ་རོང་པ་ཤེས་རབ་སེང་གེ་ལ། ། གསོལ་བ ། མཆོག་དང །
གཞོན་ནུ་ཉིད་ནས་ཤེས་བྱའི་གནས་ལ་སྦྱངས། ། ཚུལ་ཁྲིམས་སྡོམ་ལྡན་དམ་པར་ཡོངས་སུ་གྲགས། ། ཟབ་དང་རྒྱ་ཆེའི་དམ་ཆོས་བདུད་རྩི་ཡིས། ། སྐལ་ལྡན་སྐྱོང་མཛད་བག་སྟོན་ཆེན་པོ་ལ། ། གསོལ་བ ། མཆོག་དང ། ཚུལ་ཁྲིམས་རྣམ་དག་རྒྱ་མཚོ་ཡངས་པའི་ལྗོངས། ། ཐོས་བསམ་སྒོམ་པའི་ཡིད་བཞིན་རིན་ཆེན་དབང་། ། མཁས་དང་གྲུབ་པའི་རྒྱལ་མཚན་རྩེར་སོན་པའི། ། སྐྱེ་དགུའི་གདུང་སེལ་ཚུལ་ཁྲིམས་རྒྱལ་མཚན་ལ། །
གསོལ་བ ། མཆོག་དང ། ཤེས་བྱ་རབ་འབྱམས་མཁྱེན་པའི་པཎྜི་ཏ། ། བྱང་ཆུབ་ཐུགས་གཉིས་འབྱོངས་པའི་དཔལ་དང་ལྡན། ། གསང་ཆེན་ཕྲིན་ལས་བཟང་པོས་བསྟན་པ་སྐྱོང་། ། ཀུན་མཁྱེན་ཆེན་པོ་ཤེས་རབ་དཔལ་བཟང་ལ། ། གསོལ་བ ། མཆོག་དང ། རིག་གནས་ཀུན་ལ་སྤོབས་པའི་དགེ་བ་ཅན། ། རྒྱལ་མཚན་ཏོག་ལྟར་གངས་ཅན་མཁས་གྲུབ་ཀྱི། །
གཙུག་ན་མངོན་པར་མཐོ་བ་གྲུབ་པའི་དབང་། ། རྭ་ལོ་གཉིས་པ་དགེ་བ་རྒྱལ་མཚན་ལ། ། གསོལ་བ ། མཆོག་དང ། མཚུངས་མེད་ཤེས་རབ་ཆེན་པོས་ཆོས་ཀུན་མཁྱེན། ། སྨྲ་བའི་ཟླ་བ་ཕྱོགས་ལས་རྣམ་པར་རྒྱལ། ། ལྷག་པའི་ལྷ་ཡིས་རྗེས་བཟུང་གྲྭ་ཐང་པ། ། མཐུ་སྟོབས་དབང་ཕྱུག་ཤེས་རབ་ཟླ་བ་ལ། ། གསོལ་བ ། མཆོག་དང །
ཀུན་བཟང་རིགས་བརྒྱའི་གར་མཁན་རྡོ་རྗེ་འཆང་། ། གསང་ཆེན་ཆོས་ཀྱི་མངའ་བདག་གྲུབ་པའི་གཙོ། ། སྐལ་བཟང་པདྨོ་བཞད་པ་ཉི་མའི་དབང་། ། བཀའ་དྲིན་མཉམ་མེད་ཀུན་སྤངས་ཆོས་རྗེ་ལ། ། གསོལ་བ ། མཆོག་དང ཡང་བརྒྱུད་པ་གཉིས་པ་ནི། རོང་པ་ཤེས་རབ་སེང་གེའི་རྗེས་སུ། ལམ་འདིའི་གདམས་པའི་གཏེར་མཛོད་འཕགས་པའི་ཞབས། ། གསང་སྔགས་རྒྱ་མཚོའི་མངའ་བདག་གྲགས་ཆེན་པ། ། ཀུན་མཁྱེན་བསྟན་པའི་རྩ་ལག་གངས་ཁྲོད་པ། །
མཚུངས་བྲལ་ས་བཟང་མ་ཏི་པཎ་ཆེན་ལ། ། གསོལ་བ ། མཆོག་དང ། གསང་ཆེན་སྨྲ་བ་གཞོན་ནུ་བློ་གྲོས་ཞབས། ། རྡོ་རྗེ་འཆང་དབང་རྗེ་བཙུན་ཨེ་ཝྃ་པ། ། ཐུགས་ཀྱི་སྲས་མཆོག་པཎ་ཆེན་གྲགས་རྒྱལ་བ། ། རྗེ་བཙུན་བླ་མ་ནམ་མཁའ་བརྟན་པ་ལ། ། གསོལ་བ ། མཆོག་དང ། དཀྱིལ་འཁོར་ཀུན་གྱི་རིགས་བདག་དྲིན་ཆེན་རྗེ། །
དགའ་ཆེན་ཡན་ལག་བདུན་ལྡན་ཧེ་རུ་ཀ ། ངེས་གསང་ལེགས་པའི་ལམ་སྟོན་བློ་གྲོས་ཅན། ། བཀའ་དྲིན་མཉམ་མེད་རྗེ་བཙུན་སྒོ་རུམ་པ། ། གསོལ་བ ། མཆོག་དང བརྒྱུད་པ་གསུམ་པ་ནི། རྭ་འབུམ་སེང་ནས། ། རྭ་བན་འབུམ་སེང་ཞལ་སློབ་དབང་ཕྱུག་གྲགས། ། མཐུ་སྟོབས་དབང་ཕྱུག་ལྡོང་སྟོན་ཤེས་རབ་དཔལ། ། འགྲོ་བའི་མགོན་པོ་འཕགས་པ་རིན་པོ་ཆེ། ། རྒྱལ་མཚན་བཟང་པོ་ཞེས་གྲགས་ཤར་ཆེན་པ། །
གསོལ་བ ། མཆོག་དང ། མཚུངས་མེད་དཀོན་མཆོག་རྒྱལ་མཚན་སྒོ་རུམ་པ། ། མགོན་དེས་རྗེས་བཟུང་ཚུལ་ཁྲིམས་རྒྱལ་མཚན་ཞབས། ། བདག་ཉིད་ཆེན་པོ་བསོད་ནམས་རྒྱལ་མཚན་པ། ། མཁྱེན་པའི་སྤྱན་ཡངས་མཁན་ཆེན་སེང་གེ་དཔལ། ། གསོལ་བ ། མཆོག ། མཁས་གྲུབ་དམ་པ་རྗེ་བཙུན་བྲག་ཐོག་པ། ། ཐམས་ཅད་མཁྱེན་པ་འཇིགས་མེད་དཔའ་བོའི་ཞབས། །
སྔགས་འཆང་དབང་པོ་བསོད་ནམས་མཆོག་ལྡན་པ། ། དྲིན་ཆེན་བླ་མ་ཚེ་དབང་བཀྲ་ཤིས་ལ། ། གསོལ་བ ། མཆོག ཁ་སྐོང་ནི། ། བློ་མཆོག་གསུང་གི་དབང་ཕྱུག་ངུར་སྨྲིག་གར། ། སྐལ་བཟང་གདུལ་བྱའི་སྙིང་གི་མུན་བསལ་ནས། ། དངོས་གྲུབ་རྒྱ་མཚོའི་དགའ་སྟོན་སྩོལ་བའི་རྗེ། ། མཐུ་སྟོབས་དབང་ཕྱུག་ཚར་ཆེན་རྡོ་རྗེ་འཆང་། ། གསོལ་བ །
མཆོག ། འཇམ་དཔལ་དབྱངས་དངོས་ཤེས་བྱ་ཐམས་ཅད་མཁྱེན། ། བརྩེ་ཆེན་སྙིགས་དུས་འགྲོ་བའི་སྐྱབས་གཅིག་པུ། ། བྱིན་རླབས་ནུས་མཐུའི་དབང་ཕྱུག་རྡོ་རྗེ་འཛིན། ། གསང་ཆེན་བསྟན་པའི་རྒྱལ་མཚན་འཛིན་པའི་དཔལ། ། གསོལ་བ ། མཆོག ། བསོད་ནམས་ཡེ་ཤེས་ཚོགས་གཉིས་མཐར་ཕྱིན་ནས། ། དམ་ཆོས་བདུད་རྩིའི་བཅུད་ཀྱིས་སྐལ་བཟང་གི ། གྲུབ་རིགས་ཉམས་རྟོགས་ཡེ་ཤེས་འཕེལ་མཛད་པ། །
རིག་སྔགས་འཆང་བའི་དབང་པོ་དགོན་གསར་བ། ། གསོལ་བ ། མཆོག་དང ། བསླབ་གསུམ་སྡེ་སྣོད་གཞུང་ལུགས་མཐར་ཕྱིན་ནས། ། ཟབ་དོན་གསང་སྔགས་རྒྱ་མཚོར་དབང་འབྱོར་བ། ། གྲུབ་གཉིས་འབྲས་བུའི་དཔལ་གྱིས་ཕྱུག་གྱུར་པའི། ། མཁན་ཆེན་གྲུབ་པའི་དབང་ཕྱུག་ལྡིང་མ་བ། ། གསོལ་བ ། མཆོག ། མཐའ་ཡས་རྒྱུད་སྡེའི་དབང་ཕྱུག་རྡོར་འཛིན་གཙོ། །
བསྐྱེད་དང་རྫོགས་པའི་ཏིང་འཛིན་རབ་བརྟན་པས། ། བདུད་བཞིའི་དཔུང་ཚོགས་མིང་གི་མཐར་མཛད་པ། ། ཚེ་མཐའ་ཡས་དང་དངོས་ཁྱབ་བདག་བླ་མ། ། གསོལ་བ ། མཆོག ། རྣམ་མང་འགྲོ་བ་ཀུན་གྱི་མགོན་གཅིག་པོ། ། བསོད་ནམས་གཏེར་ཆེན་རྣམ་གྲོལ་མཆོག་ལྡན་པའི། ། རྒྱལ་སྲས་བྱང་སེམས་ངུར་སྨྲིག་འཆང་བའི་གཙོ། ། རྡོ་རྗེ་འཆང་དངོས་རྗེ་བཙུན་བཀའ་འགྱུར་བ། ། གསོལ་བ །
མཆོག ། དམ་པའི་ཞབས་བསྟེན་གསུང་ངག་གདམས་པ་ཕྱུག ། སྨིན་གྲོལ་དབང་བཞིའི་བདུད་རྩིའི་སྐལ་ལྡན་ཀུན། ། ཕྱོགས་ལས་རྣམ་རྒྱལ་ཐར་པའི་ཕོ་བྲང་ཆེར། ། འདྲེན་པའི་དེད་དཔོན་མཚུངས་མེད་ཆོས་ཀྱི་རྗེ། ། གསོལ་བ ། མཆོག ། དཔག་ཡས་ཚོགས་གཉིས་སྨོན་ལམ་བཟང་པོའི་མཐུས། ། དམ་པའི་རིགས་འཁྲུངས་མདོ་སྔགས་རྒྱ་མཚོའི་བདག ། ཐུབ་བསྟན་རྒྱལ་མཚན་འཛིན་པ་རྒྱལ་བའི་སྲས། །
གྲུབ་གཉིས་མངོན་གྱུར་སྙིགས་དུས་རྡོར་འཛིན་མགོན། ། གསོལ་བ ། མཆོག ། འཇམ་དབྱངས་ངག་གི་དབང་ཕྱུག་རབ་ཁྲོས་སྐུ། ། བདུད་དཔུང་སྐྲག་མཛད་སྐལ་བཟང་ཀུན་དགའི་གསུང་། ། མཆོག་ཐུན་གྲུབ་གཉིས་ལྷུན་གྲུབ་སྩོལ་བའི་ཐུགས། ། འདྲེན་མཆོག་སྐུ་བཞིའི་བདག་ཉིད་རྡོ་རྗེ་འཆང་། ། གསོལ་བ ། མཆོག ། ངག་གི་དབང་ཕྱུག་བླ་མ་ཡི་དམ་ལྷས། །
དུས་ཀུན་རྗེས་འཛིན་དགའ་བཞི་ལེགས་པའི་ལམ། ། རྣམ་གྲོལ་ཐར་པའི་འབྱུང་གནས་སྨིན་གྲོལ་ཆོས། ། སྩོལ་མཁས་དྲིན་ཆེན་རྩ་བའི་བླ་མ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། མཆོག་དང་ཐུན་མོང་དངོས་གྲུབ་དུས་འདིར་སྩོལ། ། དེ་ལྟར་རྩ་བརྒྱུད་བླ་མའི་ཚོགས་རྣམས་ལ། ། སྙིང་ནས་དད་པས་གསོལ་བ་བཏབ་པའི་མཐུས། ། ཚེ་རབས་ཀུན་ཏུ་ཐུགས་རྗེས་བཟུང་གྱུར་ནས། ། གསུང་གི་བདུད་རྩི་རྟག་ཏུ་འཐུང་བར་ཤོག ། ཞལ་གྱི་པདྨོ་ལས་འོངས་བདུད་རྩིའི་རྒྱུན། །
གཤིན་རྗེ་གཤེད་དཔལ་རྒྱུད་དོན་ཟབ་མོའི་བཅུད། ། ལེགས་པར་ཐོབ་ནས་ཉམས་སུ་བླངས་པའི་མཐུས། ། འཇམ་དཔལ་གཤིན་རྗེའི་དབང་པོ་འགྲུབ་པར་ཤོག ། ལྷོ་ཕྱོགས་ས་འོག་གནས་པའི་གཤིན་རྗེ་སོགས། ། བྱང་ཆུབ་སྒྲུབ་པའི་བར་ཆད་འབྱུང་པོའི་ཚོགས། ། གདུག་ཅན་ཕྱི་ཡི་གཤིན་རྗེ་ཀུན་འཇོམས་པའི། ། ཁྲོ་རྒྱལ་མ་ཧེའི་ཞལ་ཅན་འགྲུབ་པར་ཤོག ། རོ་རྐྱང་རྩ་དང་དཀར་དམར་ཉི་ཟླའི་ཁམས། ། འབྱུང་འཇུག་རླུང་གི་རྒྱུ་བ་མ་ལུས་པ། ། ཨ་ཝ་དྷུ་ཏིར་ཞུགས་ནས་ཐིམ་པ་ཡི། །
ནང་གི་གཤིན་རྗེ་གཤེད་པོ་འགྲུབ་པར་ཤོག ། གཟུང་འཛིན་གཉིས་སྣང་ཀུན་རྟོག་མ་ལུས་པ། ། གསལ་སྟོང་ཟུང་འཇུག་བདེ་བ་ཆེན་པོ་ཡི། ། དབྱིབས་སུ་ཞུགས་པའི་གཉིས་མེད་ཡེ་ཤེས་མཆོག ། གསང་བའི་གཤིན་རྗེ་མཐར་བྱེད་འགྲུབ་པར་ཤོག ། སྤྲོས་བྲལ་བརྗོད་མེད་སྟོང་ཉིད་རྡོ་རྗེ་ཆེ། ། འགྱུར་མེད་བདེ་བ་ཆེན་པོ་འཇིགས་མཛད་ཞབས། ། དབྱེར་མེད་ཟུང་འཇུག་བཛྲ་བྷཻ་ར་ཝ། ། བདག་དང་འགྲོ་བ་ཚེ་འདིར་འགྲུབ་པར་ཤོག ། གནས་སྐབས་ཟབ་མོའི་འཁྲུལ་འཁོར་སྦྱོར་བ་ཡིས། །
རབ་འབྱམས་ལས་བཞི་ཐོགས་མེད་འགྲུབ་གྱུར་ནས། ། ལམ་མཆོག་སྒྲུབ་པའི་འགལ་རྐྱེན་ཀུན་ཞི་ཞིང་། ། མཐུན་རྐྱེན་མ་ལུས་བདེ་བླག་འགྲུབ་པར་ཤོག ། ཅེས་བཅོམ་ལྡན་འདས་རྡོ་རྗེ་འཇིགས་བྱེད་ཆེན་པོ་ལྷ་བཅུ་གསུམ་གྱི་དཀྱིལ་འཁོར་དུ་དབང་བསྐུར་བ་ཐོབ་པའི་བརྒྱུད་ལ་གསོལ་བ་འདེབས་པ་དངོས་གྲུབ་རིན་པོ་ཆེའི་སྙེ་མ་ཞེས་བྱ་བ་འདི་ནི། ཤེས་བྱ་རབ་འབྱམས་ལ་མཁྱེན་པའི་སྤྱན་ཡངས་ཐོགས་པ་མེད་པར་འཇུག་ཅིང་སྙན་བརྒྱུད་ཟབ་མོའི་བཅུད་ཀྱིས་ཡོངས་སུ་གཏམས་པ་འདི་ནི་རྡོ་རྗེ་འཛིན་པ་ཆེན་པོ་རྗེ་མཁྱེན་བརྩེའི་དབང་ཕྱུག་བསྟན་པའི་རྒྱལ་མཚན་དཔལ་བཟང་པོའི་གསུང་གིས་རྒྱང་རིང་པོ་ནས་ནན་ཏན་གྱིས་བསྐུལ་བ་ལ་བརྟེན་ནས། གཤིན་རྗེ་གཤེད་ཀྱི་སྦྱོར་བ་བློ་གསལ་རྒྱ་མཚོས་མང་མཁར་ཐུབ་བསྟན་དགེ་འཕེལ་གྱི་དགོན་པར་སྦྱར་བ་འདིས་ཀྱང་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། ༈ །དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་བརྒྱུད་པའི་གསོལ་འདེབས་བརྒྱུད་པ་གསུམ་འདུས་ཚར་ཆེན་རྡོ་རྗེ་འཆང་མན་གྱི་གསོལ་འདེབས་ཁ་སྐོང་འདི་ལྷ་རིགས་འ་ཞྭའི་་་་་་ གནས་གསར་རྡོ་རྗེ་ལེགས་པའི་མཚན་ཅན་ནོ།། རིགས་སྔགས་འཆང་བས་སྦྱར་བའོ།། ༈ །ན་མ་ཤྲཱི་མཉྫུ་བཛྲ་ཤྲཱི་བཛྲ་བྷཻ་ར་ཝཱ་ཡ། འཇིགས་བྱེད་འཇིགས་པ་རབ་ཏུ་སྟོན་པས་འཇིགས། །
ཟ་ཚུལ་ཟ་བར་སྟོན་མཛད་ཁམས་གསུམ་ཟ། ། ཁྲོ་མདོག་ཁྲོ་ཚུལ་བདུད་རྣམས་ཁྲོས་པས་གསོད། ། རྡོ་རྗེའི་གཟུགས་ཅན་རྡོ་རྗེ་གྲགས་པར་འདུད། ། དཔལ་ལྡན་རྒྱལ་བ་ཀུན་གྱི་མཁྱེན་བརྩེ་ནི། ། གུར་གུམ་གཞོན་ནུའི་ཟོལ་གྱིས་ཡིད་འཕྲོག་སྐུ། ། དྲན་པས་སྙིང་གི་མུན་སེལ་འཇམ་པའི་དབྱངས། ། བླ་མ་མཆོག་དང་དབྱེར་མེད་གང་དེས་སྐྱོངས། ། གང་སྐུ་མཐོང་བས་རྡོ་རྗེ་ཁྲོ་བོའི་ཚོགས། ། ཕྱག་མཚན་ལྷུང་ཞིང་བདུད་དང་གཤིན་རྗེའི་དཔུང་། ། ཀླད་པ་འཐོར་ནས་སྙིང་དམར་ཚལ་པར་འགས། །
སྐལ་བཟང་སྙིང་ལ་བདུད་རྩིའི་དཔལ་སྟེར་བ། ། འཇིགས་རུང་དུས་དགྲའི་དབང་ཕྱུག་བཅོམ་ལྡན་འདས། ། ཧ་ཧའི་གད་རྒྱངས་རྒོད་པ་མ་ཧེའི་ཞལ། ། རོ་ལངས་དགའ་མས་འཁྱུད་པའི་ཟློས་གར་མཁན། ། ཁྱོད་ཞབས་པདྨོ་གཙུག་གི་ཆུ་མཚོར་རོལ། ། གང་དེའི་རྣམ་འཕྲུལ་རྭ་ཆེན་ལོ་ཙཱ་བའི། ། ཞལ་འོད་བཅུ་གསུམ་ལྷ་ཡི་འཁོར་ལོ་ཡི། ། སྒྲུབ་ཐབས་དཀྱིལ་འཁོར་ཆོ་གའི་གསལ་བྱེད་ནི། ། ཟབ་དོན་རབ་གསལ་དགའ་སྟོན་དེང་འདིར་སྤྲོ། ། ཨེ་མ་རྣམ་དཔྱོད་ནགས་ཀྱི་ཚལ་ཡངས་ན། །
སྐལ་བཟང་གཙུག་ཕུད་གཡོ་བའི་གཉིས་སྐྱེས་བུ། ། གསང་ཆེན་སྤྲིན་སྔོན་གསར་པའི་རྫ་རྔའི་སྒྲ། ། སྙིང་དབུས་བདུད་རྩིའི་མཆོད་སྦྱིན་འདི་ན་ཀོ ། དབང་གི་རྒྱལ་པོ་དང་མཚུངས་དབང་གི་ཆུ། ། མི་ཆད་མི་ནུབ་རྒྱུན་དུ་བཟླས་པའི་ལུགས། ། མི་འགལ་ཉུང་གསལ་གབ་འཁྲུགས་མེད་པར་ནི། ། འཇུག་པ་བདེ་ཕྱིར་འདི་ལ་སྐྱོན་ཡོད་མིན། ། དེ་ལ་འདིར། རྗེ་བཙུན་འཇམ་པའི་དབྱངས་ཀྱི་རྣམ་པར་སྤྲུལ་པར་སྐྱེས་བུ་དམ་པ་དག་གིས་ལུང་བསྟན་ཞིང་། རང་ཉིད་ཀྱིས་ཞལ་གྱིས་འཆེས་པའི།
བླ་མ་རྭ་ལོ་ཙཱ་བ་ཆེན་པོ་རྡོ་རྗེ་གྲགས་པས། རྒྱུད་སྡེ་དྲི་མ་མེད་པའི་དགོངས་པ་མཐར་ཐུག་པ། རྒྱ་བལ་གྱི་པཎ་གྲུབ་ཚད་ལྡན་གཅིག་ནས་གཅིག་ཏུ་རིམ་པར་བརྒྱུད་པའི་ཞལ་གྱི་དྲོད་མ་ཡལ་བའི་གདམས་ངག་ལ་བརྟེན་ནས་དཔལ་རྡོ་རྗེ་འཇིགས་བྱེད་ཆེན་པོའི་ཆོས་སྐོར་གྱི་ཡི་གེ་ཡོངས་སུ་གྲགས་པ་བཅུ་བདུན་ཙམ་མཛད་པ་རྣམས་བསྡུ་ན། སྨིན་བྱེད་དབང་གི་སྐོར། གྲོལ་བྱེད་ལམ་གྱི་ལམ་སྐོར། ལས་ཚོགས་སྣ་ཚོགས་ཀྱི་སྐོར། རྒྱབ་བརྟེན་ལུང་གི་སྐོར་རྣམས་སུ་འདུས་པ་ལས། གྲོལ་བྱེད་ལམ་གྱི་ཆོས་སྐོར་ལ། རྭ་ཆེན་ཉིད་ཀྱི་དཀར་ཆག་ལས། མངོན་རྟོགས་རིམ་པ་ལྔ་ཡང་ཡོད། །
ཅེས་དང་། ཧ་ལ་ནག་པོའི་ཤོག་དྲིལ་ལས། ལྔ་པོ་གང་དུ་ལེགས་བསྒོམས་ལ། ། ཞེས་གསུངས་པའི་དོན་ལྷ་བཅུ་གསུམ་གྱི་མངོན་རྟོགས་རྒྱས་པ་རིན་པོ་ཆེའི་གཏེར་མཛོད། གཙོ་བོའི་སྒྲུབ་ཐབས་དྲི་མེད་སྣང་བ། ཞལ་གསུམ་ཕྱག་དྲུག་པའི་སྒྲུབ་ཐབས་ཁམས་གསུམ་ཟ་བྱེད། ཞལ་གཅིག་ཕྱག་བཞི་པའི་སྒྲུབ་ཐབས་དྲི་མེད་ཆུ་རྒྱུན། ཞལ་གཅིག་ཕྱག་གཉིས་པའི་སྒྲུབ་ཐབས་རིན་ཆེན་དོན་འདུས་དང་ལྔ་ཡོད་པའི། དང་པོ་ལྷ་བཅུ་གསུམ་གྱི་སྒྲུབ་ཐབས་རྒྱས་པ་དང་། དཀར་ཆག་ལས།
སྨིན་བྱེད་དཀྱིལ་ཆོག་ཡིག་སྣ་ཡོད། ། ཅེས་གསུངས་པའི་དོན། དཀྱིལ་འཁོར་གྱི་ཆོ་ག་དབང་གི་དགོངས་པ་རབ་ཏུ་གསལ་བ་ཉིད། རྭ་ཆེན་ཉིད་ཀྱིས་མཛད་པའི་ཡི་གེ་གཞིར་བཞག་ལ་ཅུང་ཟད་ཁ་འཕང་བ་དང་། དོན་གྱི་ཐོབ་པའི་ལག་ལེན་དང་། ངག་འདོན་གྱི་རིམ་པ་ལུགས་འདི་པ་ལ་ཚད་མར་གྱུར་པའི་ཡི་གེ་དག་དང་། བརྒྱུད་པར་བཅས་པའི་བླ་མའི་གསུང་སྒྲོས་ལས་བྱུང་བ་ནི། འདི་ལྟར། རྡོ་རྗེ་འཇིགས་བྱེད་ཀྱི་བསྙེན་པ་སྔོན་དུ་སོང་བའི་སྔགས་པས། རང་སྨིན་པར་བྱེད་པ་ལ་གསུམ།
སའི་ཆོ་ག སྟ་གོན། དངོས་གཞིའོ། ། དེ་ཡང་ཕྱི་རྒྱུད་ལས། རྣམ་དཔྱད་དང་པོ་ན་གཞི་བཟུང་། ། གཉིས་པ་སྟ་གོན་གནས་བཅས་ཏེ། ། ནུབ་གསུམ་པ་ལ་འཇུག་པ་ཤིས། ། ཞེས་གསུངས་སོ། ། དེ་ལ་ནུབ་དང་པོ་ས་ཡི་ཆོ་ག་ལ་བཞི་སྟེ། ས་བརྟག་པ་དང་།
ས་སློང་བ་དང་། སྦྱང་བ་དང་། བསྲུང་བའོ། ། དང་པོ་ལ་བརྒྱད་དེ། ཕྱོགས་དང་། ཁ་དོག་དང་། དབྱིབས་དང་། ས་དང་། ཆུ་དང་། མེ་ཏོག་དང་།
མེ་དང་། རྨི་ལམ་མོ། ། དང་པོ་ནི། ཞི་བ་ཤར། རྒྱས་པ་ལ་བྱང་། དབང་ལ་ནུབ། དྲག་པོ་ལ་ལྷོ་ནས་སོ། ། གཉིས་པ་ནི། ཞི་བ་ལ་དཀར་ལ་སྣུམ་པ། རྒྱས་པ་ལ་སེར་ལ་བརྗིད་པ།
དབང་ལ་དམར་ལ་འབོལ་བ། དྲག་པོ་ལ་ནག་ལ་རྩུབ་པའོ། ། གསུམ་པ་ནི། ཞི་བ་ལ་དར་དཀར་གྱི་ཡོལ་བ་བྲེས་པ་ལྟ་བུ་དང་། ཟླ་བ་རྒྱས་པ་ལྟ་བུའོ། ། རྒྱས་པ་ལ་རྒྱལ་པོ་གསེར་གྱི་ཁྲི་ལ་གནས་པ་ལྟ་བུ་དང་། དབང་ལ་བཙུན་མོའི་བྷ་ག་ལྟ་བུ་དང་། དྲག་པོ་ལ་སྲིན་པོ་ཟ་རེས་བབས་པ་ལྟ་བུའོ། ། བཞི་པ་ནི། ས་དེ་འདོམ་གང་གྲུ་བཞིར།
པུས་མོའི་ལྟེ་བ་ནུབ་ཙམ་དུ་བརྐོས་ལ། སླར་ཁུང་བུ་དེ་ས་དེས་བཀང་བས་གང་ན་བཟང་ལ་མ་གང་ན་དེར་མི་བྱའོ། ། ལྔ་པ་ནི། ཁུང་བུ་དེ་ཉིད་ཆུས་བཀང་སྟེ། རྐང་འདོམ་ལྔ་བཅུ་རྩ་གཅིག་ཕྱིར་ཕྱིན་ལ་ནང་དུ་ལོག་སྟེ་བལྟས་པས། དམའ་བར་མ་སོང་ན་བཟང་། ཅུང་ཟད་དམའ་ན་དངོས་གྲུབ་ཆུང་། ཡེ་མ་ཆགས་ན་ངན་ནོ། ། དྲུག་པ་ནི། ཁུང་བུའི་ནང་ནས་བྱུང་བའི་ས་རྣམས་ཕུང་པོར་བྱས་ལ།
མེ་ཏོག་གཏོར་བས་ཀུན་ཆགས་ན་བཟང་། མ་ཆགས་ན་མི་བྱ། བདུན་པ་ནི། ས་ཕྱོགས་དེར་ཞི་བའི་སྦྱིན་སྲེག་བྱས་ལ། མེ་པྲ་བཟང་ན་བྱ། ངན་ན་མི་བྱ། བརྒྱད་པ་ནི། ས་ཕྱོགས་དེར་ཕྱིན་ཏེ། རྡོ་རྗེ་འཇིགས་བྱེད་ཀྱི་བདག་བསྐྱེད་སྔོན་དུ་འགྲོ་བས། གཏོར་མ་བསངས་སྦྱངས་བྱིན་རླབས་འོག་གི་ས་ལྷའི་སྐབས་ལྟར་བྱས།
གཞི་བདག་ལ། ཨ་ཀཱ་རོས་གཏོར་མ་བྱིན་ལ། གང་དག་ཁམས་གསུམ་འདིར་བཞུགས་པའི། ། མགོན་པོ་ཆེ་བའི་ཆེ་བ་རྣམས། ། ལྷ་དང་ཀླུ་དང་གནོད་སྦྱིན་རྣམས། ། དྲི་ཟ་དང་ནི་ལྷ་མིན་སོགས། ། དེ་དག་རྣམས་ཀྱིས་མཁྱེན་པར་མཛོད། ། སེམས་ཅན་རྣམས་ཀྱི་དོན་བསྒྲུབ་ཕྱིར། ། ས་གཞི་མཉམ་ཞིང་ཡིད་འོང་འདིར། ། དཀྱིལ་འཁོར་དམ་པ་བྲི་བར་འཚལ། །
གལ་ཏེ་ཁྱོད་ཀྱིས་གནང་བ་ན། ། བགྱིད་དེ་གཞན་དུ་མ་ལགས་སོ། ། རྨི་ལམ་ལ་སོགས་མཚན་མ་ཡི། ། ལེགས་ཉེས་ལྟས་རྣམས་བསྟན་དུ་གསོལ། ། ཞེས་ལན་གསུམ་དང་། འདིར་རྗེས་ཆོག་བྱས་ནས་ཉལ་བའམ། ཡང་ན་གཉིད་སད་ནས་བྱ། ཨོཾ་མུ་ཙེ་ལེ་སྭཱཧཱ། ཨོཾ་མོ་ཧ་རི་ཏི་སྭཱཧཱ། ཨོཾ་ཏ་ཏི་ལི་ནི་སྭཱཧཱ།
ཞེས་བརྗོད་ནས། མགོ་ལྷོར་བསྟན་ལ་ཤར་ཕྱོགས་སུ་ཉལ་ནས་རྨི་ལམ་བཟང་ན་བྱ། ངན་ན་མི་བྱ། གཉིས་པ་ས་སློང་བ་ལ་གཉིས་ཏེ། སྣང་བ་ལ་སློང་བ་དང་། མི་སྣང་བ་ལ་སློང་བའོ། ། སྣང་བ་ལ་གཉིས་ཏེ། སྤྱི་ས་བདག་རྒྱལ་པོ་ལ་སློང་བ། སྒོས་ས་དེའི་བདག་པོ་ལ་སློང་བའོ། ། དེ་ཡང་རྙེད་བཀུར་ལ་སོགས་པས་མཉེས་པར་བྱས་ལ།
ས་ཕྱོགས་འདིར་ངས་དཔལ་རྡོ་རྗེ་འཇིགས་བྱེད་ཅེས་བྱ་བའི་དཀྱིལ་འཁོར་བཞེངས་ནས། སློབ་མ་སྨིན་པར་བྱས་པས་ཡུལ་ཕྱོགས་འདིར་ཡང་དགེ་ཞིང་བཀྲ་ཤིས་པར་འགྱུར་བས་ས་གཞི་ང་ལ་བྱིན་ཅིག ཅེས་བརྗོད་པའོ། ། གཉིས་པ་མི་སྣང་བ་ལ་སློང་བ་གསུམ་ཏེ། ས་བདག་ལྟོ་འཕྱེ་དང་། ལོ་ཟླ་བ་ཞག་དུས་གནས་པ་དང་། སའི་ལྷ་མོའོ། ། དང་པོ་ནི། ས་བདག་ལྟོ་འཕྱེའི་འཁོར་ཕྱོགས་བརྩིས་ཏེ་ལྟོ་བ་གཤགས་ལ་སློང་། གཉིས་པ་ནི།
ཡུལ་དེའི་གཞི་བདག་ལ་གཏོར་མ་བྱིན་ལ། འདི་ན་གནས་པའི་ལྷ་དང་ཀླུ། ། གནོད་སྦྱིན་སྲིན་པོའམ་གཞན་དག་དང་། ། དེ་དག་རྣམས་ཀྱིས་ས་འདི་ནི། ། དཀྱིལ་འཁོར་དོན་དུ་བདག་ལ་བྱིན། ། ཞེས་ལན་གསུམ་བརྗོད་པས་སློང་ངོ་། ། གསུམ་པ་ནི། མནྜལ་དབུས་སུ་དྲིའི་ཐིག་ལེའི་སྟེང་དུ། ཨོཾ་པྲྀ་ཐི་ཝཱི་བྷྱ་ཿཡེ་སྭཱཧཱ། ཅེས་བརྗོད་ལ་མེ་ཏོག་ཚོམ་བུ་གཅིག་བྱ།
གཡས་པའི་མཐེ་བོང་གིས་མཐེའུ་ཆུང་མནན་ལ་སོར་མོ་གསུམ་བསྐྱང་སྟེ། ས་ལ་ལན་གསུམ་བརྡབས་པས། ས་ཡི་ལྷ་མོ་བསྟན་མ་སེར་མོ་དར་དང་རིན་པོ་ཆེས་བརྒྱན་པ། གཡས་པས་ཁས་ལེན་པ་ལ་ཉེ་བར་འཇོག་པའི་ཕྱག་རྒྱ། གཡོན་པས་བུམ་པ་འཛིན་པ། སྐུ་ལྟེ་བ་ཡན་ཆད་ཐོན་པ་གཅིག་སྤྱན་དྲངས། དེ་ནས་ཡེ་ཤེས་པ་སྤྱན་དྲངས་ལ་བསྟིམ། དབང་བསྐུར། རིན་ཆེན་འབྱུང་ལྡན་གྱིས་དབུ་བརྒྱན་པ་ལ། ཨོཾ་པྲྀ་ཐི་ཝི་དེ་ཝཱི་ལོ་ཀེ་ཏཱ་ར་ཡེ།
ཞེས་པ་སྔོན་དུ་འགྲོ་བའི། ཨརྒྷཾ་པྲ་ཏཱིཙྪ་ཡེ། པཱ་དྱཾ་པྲ་ཏཱིཙྪ་ཡེ། བཛྲ་པུཥྤེ་ལ་སོགས་ཕྱིའི་མཆོད་པ་དང་། ནང་བདུད་རྩི་དང་། ཨ་ཀཱ་རོའི་སྔགས་ལན་གསུམ་གྱིས་གཏོར་མ་བྱིན་གྱིས་བརླབས་ལ། ཨོཾ་པྲྀ་ཐི་ཝཱི་དེ་ཝཱི་ལོ་ཀི་ཏཱ་ར་ཨེ་དཾ་བྷ་ལིང་ཁ་ཁ་ཁཱ་ཧི་ཁ་ཧི་ཞེས་པས་མཉེས་པར་བྱས་ལ། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དང་། ། ས་དང་ཕ་རོལ་ཕྱིན་པ་ལ། །
ལྷ་མོ་ཁྱོད་ནི་དཔང་དུ་གྱུར། ། སྐྱོབ་པ་ཤཱཀྱ་སེང་གེ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་ཀྱི་སྡེ། ། ཕམ་པར་བྱ་ཕྱིར་དཀྱིལ་འཁོར་བྲི། ། ཞེས་བརྗོད་པས་གནང་བ་སྦྱིན་པར་བསམ། སླར་ཡང་མཆོད་ནས། ཨོཾ་པྲྀ་ཐི་ཝཱི་དེ་ཝཱི་བཛྲ་མུ། གཤེགས་སུ་གསོལ། གསུམ་པ།
ས་སྦྱང་བ་ལ་གཉིས་ཏེ། ལས་དང་བྱ་བས་སྦྱོང་བ་དང་། ཏིང་ངེ་འཛིན་གྱིས་སྦྱོང་བའོ། ། དང་པོ་ནི། སའི་རོ་ལྔ་བསལ་ཏེ། རྗེའུ་དང་། གྱོ་མོ་དང་། རུས་པ་དང་། སོལ་བ་དང་། སྦངས་རྣམས་བསལ་ཏེ་ས་སྟེགས་གྲུ་བཞི་པ།
དབུས་ཡིད་ཙམ་མཐོ་བ། བྱང་ཤར་ཡིད་ཙམ་དམའ་བ། ཆགས་ཀྱིས་འཐེམས་པ། མེ་ལོང་གི་ངོས་ལྟར་བྱ། གཉིས་པ་ནི། ཨོཾ་བྷུ་ཁཾ། ཞེས་པས་ས་གཞི་སྟོང་པར་བསམ། ཧཱུྃ་ལཾ་ཧཱུྃ། ཞེས་བརྗོད་པས། རྡོ་རྗེའི་ས་གཞིར་བསམ།
ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊ། ཅེས་པས་ལག་མཐིལ་གཉིས་ལས་འོད་འཕྲོས་པས། མ་དག་པ་ཐམས་ཅད་སྦྱངས་བར་བསམ་ལ། ལག་མཐིལ་ས་ལ་རྡེག་གོ ། དེ་ནས་སློབ་དཔོན་གྱིས་དཀྱིལ་འཁོར་གྱི་དབུས་སུ་འདུག་སྟེ། བསོད་ནམས་ཀྱི་ཚོགས་ནས་ལྷ་བཅུ་གསུམ་བསྐྱེད་པ་དང་། བཟླས་པ་མཆོད་བསྟོད་ཡན་ཆད་བྱས་པའི་རྗེས་ལ། སྤོས་སྣོད་དང་རྡོ་རྗེ་དྲིལ་བུ་བཟུང་ལ། ལྕེ་ཧཱུྃ་ལས་རྡོ་རྗེར་བསྐྱེད་དེ། ཕྱོགས་རྣམས་ཀུན་ན་གནས་པ་ཡི། །
སངས་རྒྱས་བདག་ལ་དགོངས་སུ་གསོལ། ། འདི་ནི་རྡོ་རྗེ་ཆེ་གེ་བདག ། དཀྱིལ་འཁོར་ཆེན་པོ་བྲི་བར་བྱ། ། སངས་རྒྱས་ཐམས་ཅད་བྱོན་ནས་ནི། ། འདི་ནི་དངོས་གྲུབ་གནང་བར་མཛོད། ། ཅེས་ལན་གསུམ་གྱིས་གསོལ་བ་བཏབ་ལ། དཀྱིལ་འཁོར་གྱི་དབུས་སུ་རྡོ་རྗེ་སློབ་དཔོན་གྱིས་ཆས་བརྒྱད་དང་ལྡན་པར་བྱས་ཏེ། དབུ་རྒྱན་དང་། དར་གྱི་ཅོད་པན་དང་། དར་གྱི་རལ་ཁ་དང་།
དར་གྱི་སྐེ་རགས་དང་། བུམ་པ་དང་། རྡོ་རྗེ་དྲིལ་བུ་དང་། དུང་ཞལ་དང་། རྩ་ཀུ་ཤའི་ཆུན་པོ་རྣམས་དང་ལྡན་པར་བྱའོ། ། དེ་ནས་སློབ་མ་བཞིའམ་བཅུ་གཉིས་ཀྱིས་དཀྱིལ་འཁོར་གྱི་ཕྱོགས་བཞི་ནས་དབུ་རྒྱན་ལ་སོགས་པའི་རྒྱན་དང་། རྡོ་རྗེ་དྲིལ་བུ་འཛིན་པས། གཏི་མུག་གཤིན་རྗེ་གཤེད་ལ་སོགས་པའི་ང་རྒྱལ་དུ་ལངས་པ་ལས་སློབ་དཔོན་གྱིས་བསྟོད་པ། གཏི་མུག་རྡོ་རྗེའི་རང་བཞིན་ཁྱོད། ། ཅེས་པ་ལ་སོགས་པས་ཕྱོགས་བཞིར་རིམ་པས་བསྟོད།
དེ་ནས་སློབ་དཔོན་གཙོ་བོའི་ང་རྒྱལ་དུ་གནས་པ་ལ། ཕྱོགས་ཀྱི་སློབ་མ་རྣམས་ཀྱིས་མགྲིན་གཅིག་ཏུ་བསྟོད་པ་རྒྱས་བསྡུས་གང་ཡང་རུང་བས་བསྟོད་པའི་རྗེས་ལ་གསོལ་བ་གདབ་པ་ནི། ཤར་གྱི་སློབ་མས། མཚན་ཉིད་ཐམས་ཅད་ཡོངས་སུ་རྫོགས། ། མཚན་ཉིད་བྲལ་བ་རྣམ་པར་སྤངས། ། ཀུན་ཏུ་བཟང་པོ་སྐུ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། ། ལྷོ་ནས། སེམས་ཅན་ཀུན་ལ་བརྩེ་ཆེན་པོ། ། རང་བཞིན་དག་པས་དྲི་མ་མེད། །
ཀུན་ཏུ་བཟང་པོ་ཐུགས་ཀྱི་མཆོག ། དཀྱིལ་འཁོར་དམ་པ་བཤད་དུ་གསོལ། ། ནུབ་ནས། ཆོས་རྣམས་ཞི་བ་ལས་བྱུང་མཆོག ། རྣམ་པར་དག་པ་ཡེ་ཤེས་སྤྱོད། ། ཀུན་ཏུ་བཟང་པོ་གསུང་གི་མཆོག ། དཀྱིལ་འཁོར་དམ་པ་བཤད་དུ་གསོལ། ། བྱང་ནས། དེ་བཞིན་གཤེགས་པ་ཀུན་རང་བཞིན། ། དེ་བཞིན་གཤེགས་པ་ཀུན་གྱི་གནས། །
ཆོས་ཀུན་བདག་མེད་པ་ཡི་མཆོག ། དཀྱིལ་འཁོར་དམ་པ་བཤད་དུ་གསོལ། ། སློབ་མ་ཀུན་གྱིས་ཐུན་མོང་དུ་གསོལ་བ་གདབ་པ་ནི། གཤིན་རྗེ་གཤེད་ཀྱི་དཀྱིལ་འཁོར་འཇིགས། ། སྡིག་པ་ཐམས་ཅད་ཟད་པར་བྱེད། ། དཀྱིལ་འཁོར་ཀུན་གྱི་གཙོ་བོ་ནི། ། མགོན་པོས་དཀྱིལ་འཁོར་བྲི་བར་མཛོད། ། ཅེས་གསོལ་བ་གདབ་བོ། ། དེ་ནས་སློབ་དཔོན་གྱིས་གུང་མོ་རྩེ་སྤྲད། ལྷག་མ་བསྣོལ་བ་སྤྱི་བོར་བཅིངས་ལ།
ཨོཾ་བཛྲ་ཨུ་ཏིཥྛ་ཡ་ཧཱུྃ། ཞེས་པས་དཀྱིལ་འཁོར་ནམ་མཁའ་ལ་བཏེགས། བཞི་པ་སྲུང་བ་ལ་བཞི་སྟེ། ལྟ་སྟངས་དང་། ཚིགས་སུ་བཅད་པ་དང་། རྡོ་རྗེའི་འགྲོས་དང་། ཕུར་བུས་བསྲུང་བའོ། ། དང་པོ་ནི། རང་རྡོ་རྗེ་འཇིགས་བྱེད་ཀྱི་ང་རྒྱལ་གྱིས་ལངས་ཏེ། ལག་པ་གཉིས་སྤྱི་བོར་ཐལ་མོ་སྦྱར་ལ།
དེ་བཞིན་གཤེགས་པ་རྣམས་ལ་ཕྱག་བྱས་ནས། སེམས་ཅན་རྣམས་མ་རིག་པའི་མུན་པར་སོང་ཞིང་། བདུད་ཀྱིས་བྱིན་གྱིས་བརླབས་པར་བལྟས་ལ། བདུད་བསལ་བར་བྱ་བའི་ཕྱིར། མིག་གཡས་གཡོན་དུ་མ་དང་ཌ་ལས་ཉི་མ་ཟླ་བར་བསམ། མིག་འབྲས་གཉིས་ཧཱུྃ་ལས་དུས་མཐའི་མེ་ལྟ་བུར་བསམ་ལ་ཕྱོགས་ཀུན་ཏུ་བལྟས་པས། བགེགས་རྣམས་བསྲེག་པར་བསམ་མོ། ། གཉིས་པ་ནི། དབུས་སུ་གཙོ་བོའི་ང་རྒྱལ་གྱིས། ཧཱུྃ་ལུས་ངག་ཡིད་ལ་གནས་པ་ཡི། །
བགེགས་ཀྱི་ཚོགས་རྣམས་ང་ལ་ཉོན། ། ང་ནི་དཔལ་ལྡན་རྡོ་རྗེ་འཆང་། ། བསྲུང་བའི་འཁོར་ལོ་སྦྱོར་བ་པོ། ། རྡོ་རྗེ་འབར་བའི་ལུས་འདི་ཡིས། ། རིགས་གསུམ་ལས་སྐྱེས་སྲེག་པར་བྱེད། ། འདི་རུ་མ་གནས་གཞན་དུ་དེངས། ། རྡུལ་ཕྲན་བཞིན་དུ་བགེགས་རྣམས་འཇོམས། ། ཨོཾ་བཛྲ་རཀྵ་རཀྵ་ཧཱུྃ། ཤར་དུ་གཏི་མུག་གཤིན་རྗེ་གཤེད་ཀྱི་ང་རྒྱལ་གྱིས། ཧཱུྃ་ལུས་ངག་ཡིད་ལ་གནས་པ་ཡི། །
བགེགས་ཀྱི ། ང་ནི་དཔལ་ལྡན་འཁོར་ལོ ། བསྲུང་བའི ། འཁོར་ལོ་འབར་བའི ། རིགས་གསུམ ། འདི་རུ ། རྡུལ་ཕྲན ། ཨོཾ་ཙཀྲ་རཀྵ་རཀྵ་ཧཱུྃ། ལྷོར་སེར་སྣ་གཤིན་རྗེ་གཤེད་ཀྱི་ང་རྒྱལ་གྱིས། ཧཱུྃ་ལུས་ངག་ཡིད །
བགེགས་ཀྱི ། ང་ནི་དཔལ་ལྡན་རིན་ཆེན ། བསྲུང་བའི ། རིན་ཆེན་འབར ། རིགས་གསུམ ། འདི་རུ ། རྡུལ་ཕྲན ། ཨོཾ་རཏྣ་རཀྵ་རཀྵ་ཧཱུྃ། ནུབ་ཏུ་འདོད་ཆགས་གཤིན་རྗེ་གཤེད་ཀྱི་ང་རྒྱལ་གྱིས། ཧཱུྃ་ལུས་ངག་ཡིད །
བགེགས་ཀྱི ། ང་ནི་དཔལ་ལྡན་པདྨ ། བསྲུང་བའི ། པདྨ་འབར ། རིགས་གསུམ ། འདི་རུ ། རྡུལ་ཕྲན ། ཨོཾ་པདྨ་རཀྵ་རཀྵ་ཧཱུྃ། བྱང་དུ་ཕྲག་དོག་གཤིན་རྗེ་གཤེད་ཀྱི་ང་རྒྱལ་གྱིས། ཧཱུྃ་ལུས་ངག །
བགེགས་ཀྱི ། ང་ནི་དཔལ་ལྡན་རལ་གྲི ། བསྲུང་བའི ། རལ་གྲི ། རིགས་གསུམ ། འདི་རུ ། རྡུལ་ཕྲན ། ཨོཾ་ཁརྒ་རཀྵ་རཀྵ་ཧཱུྃ། གསུམ་པ་ནི། རྡོ་རྗེ་རྩེ་མོའམ།
དཔལ་མཆོག་ལེགས་པ་ནས་འབྱུང་བ་ལྟར་རམ། ཡང་ན་རྐང་པ་ཧཱུྃ་ལས་རྡོ་རྗེར་བསམ་ལ། བྱང་ཤར་མཚམས་ནས་གཡས་བསྐོར་དུ་གསོར། དྲིལ་བུ་དཀྲོལ་ཞིང་། ས་ཕྱོགས་བཟང་པོ་ནམ་མཁའ་ལྟར་དྲི་མ་མེད་པ་འདིར། རྡོ་རྗེ་སློབ་དཔོན་ཆེ་གེ་མོ་བདག་གིས་སློབ་མ་རྣམས་ལ་མངོན་པར་བྱང་ཆུབ་པ་དང་། སེམས་ཅན་ཐམས་ཅད་ཀྱིས་བླ་ན་མེད་པའི་ཡེ་ཤེས་བསྐྱེད་པར་བྱ་བའི་ཕྱིར་དཔལ་རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་བྲི་བས། འདིར་འདུ་བ་ལ་མ་གཏོགས་པའི་ལྷ་དང་། ཀླུ་དང་། གནོད་སྦྱིན་དང་།
སྲིན་པོ་དང་། ཡི་དྭགས་དང་། ཤ་ཟ་དང་། བརྗེད་བྱེད་དང་། འབྱུང་པོ་དང་། མཁའ་འགྲོ་དང་། མཁའ་འགྲོ་མ་དང་། ས་བདག་རྒན་པོ་དང་། རྒན་མོ་འཁོར་དང་བཅས་པ་དང་། བྱ་ཁྱུང་དང་།
དྲི་ཟ་དང་། གསང་སྔགས་གྲུབ་པ་རྣམས་དཔལ་རྡོ་རྗེ་འཇིགས་བྱེད་ཀྱི་བཀའ་ཐོས་ནས་ས་ཕྱོགས་གཞན་དུ་མྱུར་དུ་དེངས་ཤིག གལ་ཏེ་གང་ཞིག་མི་འགྲོ་བར་གྱུར་ན་དེའི་སྤྱི་བོར་རྡོ་རྗེ་ཆེན་པོ་འོད་ཟེར་རབ་ཏུ་འབར་བ་འདིས། མགོ་བོ་ཚལ་པ་བརྒྱར་འགས་ཤིང་ལུས་དུམ་བུ་སྟོང་དུ་འགས་པར་གྱུར་ཏ་རེ་ཧཱུྃ་ཧཱུྃ། ཞེས་བརྗོད་དོ། ། བཞི་པ་ནི། ཕུར་བུ་མདུན་དུ་བཞག་ལ། ཨ་ཀཱ་རོའི་སྔགས་ཀྱིས་བསྟོད་པར་བསམ། སྟོང་པའི་ངང་ལས་ཧཱུྃ་ལས་བྱུང་བའི་ཁྲོ་བོ་སྟོད་རལ་གྲི་གཤིན་རྗེ་གཤེད་ལ། སྨད་ཕུར་བུ་ཟུར་གསུམ་པ་རྩེ་གཅིག་པ།
བསྐྱེད་ལ་ཕྱོགས་མཚམས་སྟེང་འོག་རྣམས་སུ་གདབ་པ་ནི། ཨོཾ་གྷ་གྷ་གྷ་ཏཱ་ཡ་གྷ་ཏཱ་ཡ། སརྦ་དུཥྚན་ཕཊ། སརྦ་བིགྷྣན་ཀཱི་ལ་ཡ་སརྦ་པཱ་པཾ་ཧཱུྃ་ཕཊ། ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ། བཛྲ་དྷ་རོད་ཨཛྙཱ་པ་ཡ་ཏི། སརྦ་བིགྷྣན་ཀཱ་ཡ་ཝཱཀྐ་ཙིཏྟ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཅེས་པས། གཡོན་གྱི་ཕྱོགས་སྐྱོང་བཅུའི་སྤྱི་བོར་ཕུར་བུ་གདབ། ཨོཾ་བཛྲ་ཀྲོ་དྷ་ཧ་ན་ཧ་ན་ཧཱུྃ་ཕཊ།
ཅེས་པས་ལག་པ་གཡས་ཀྱི་ཐོ་བས་བརྡུང་ངོ་། ། དེ་ནས་ཚོགས་ལ་ལོངས་སྤྱོད་གཏོར་མ་བཏང་། ནུབ་དང་པོའི་ཆོ་གའོ། ། ཞེས་གསུངས་ཏེ། འདི་དག་བྱེད་དགོས་པའི་ཕྱོགས་སུ་མི་སྣང་བ་ལས་བླང་བ་དང་། སྦྱོང་སྲུང་རྣམས་ཀུན་མཁྱེན་རྡོ་རྗེ་གདན་པ་ཀུན་དགའ་རྣམ་རྒྱལ་གྱིས་མཛད་པའི་བཅུ་གསུམ་མའི་ལྷན་ཐབས་གསལ་བའི་མེ་ལོང་བཞིན་ནོ། ། ནུབ་གཉིས་པ་སྟ་གོན་གྱི་ཆོ་ག་གྲུབ་སྟེ། སྔོན་དུ་འགྲོ་བའི་མཆོད་གཏོར་སྟ་གོན་དང་། སའི་ལྷ་མོ་སྟ་གོན་དང་། ལྷ་སྟ་གོན་དང་།
བུམ་པ་སྟ་གོན་དང་། སློབ་མ་སྟ་གོན་དང་། ཐིག་ཚོན་སྟ་གོན་ནོ། ། དང་པོ་ནི། ས་ཕྱོགས་བཟང་པོར་ཕྱག་བདར་དང་།་་་་་ སྐྱང་ནུལ་བྱས་ལ། བླ་རེ་དང་། གདུགས་དང་། ལྡ་ལྡི་དང་། རྔ་ཡབ་དང་།
འཕན་དང་། རྒྱལ་མཚན་དང་། ཀ་རྒྱན་དང་། གདོང་གཡོགས་དང་། ལོགས་ཡོལ་དང་། གོས་ཟུང་ལ་སོགས་པས་མཛེས་པར་བྱ། ཁྱད་པར་གྱི་མཆོད་པ་ཞིང་ཆེན་གྱི་བླ་རེ་དང་། ཞིང་ཆུང་གི་འཕན་གདུགས་དང་། རྒྱུ་མའི་ལྡ་ལྡི། སྙིང་གི་ཕོ་ལོད།
ཚར་ཆེན་རིན་པོ་ཆེའི་ལྷན་ཐབས་ལས། གོང་དུ་དཀྱིལ་འཁོར་བྲི་བའི་གནས་སུ་ཆག་ཆག་དང་སྐྱང་ནུལ་ལ་སོགས་པ་ལེགས་པར་བྱས། གནམ་ས་བར་གསུམ་གྱི་རྒྱན་རྣམས་བཀྲམ། དཀྱིལ་འཁོར་འབྲི་བའི་གཞིར་དྲི་བཟང་དང་བདུད་རྩི་རིལ་བུ་ལ་སོགས་པས་བྱུགས། ཐིག་ཆེན་བརྒྱད་དམ། ལས་ཐིག་ཡོངས་སུ་རྫོགས་པར་བཏབ་སྟེ། ཆ་ཆེན་བཞི་པ་ཕན་ཆད་ཀྱཻ་རྡོར་བཞིན། ཆ་ཆེན་གསུམ་པ་གྲུ་བཞི་བཏབ་པས་ལྷ་སྣམ། དེ་ལ་ཐིག་སོར་གཅིག་དང་དེའི་ནང་དུ་ཆ་ཕྲན་ཕྱེད་དང་གཉིས་སྤངས་པར་ཟླུམ་སྐོར་གཉིས་ཧྲེག་ནི་གདུང་ཟླུམ། ཚངས་ཐིག་ལས་གཡས་གཡོན་དུ་ཆ་ཕྲན་གསུམ་དང་།
དེ་ནས་ཕྱེད་དང་གཉིས་སྤངས་པར་ཐིག་བརྒྱད་བསྣོལ་མར་བཏབ་པ་གདུང་བཞི་མིག་མང་་་་་་ཐིག་རྩ་འདི་ཚར་ཆེན་གྱི་གསུང་ཡིན། རིས་ཀྱི་ཐིག་གོ ། ལྷ་གནས་རྣམས་སུ་དབུས་སུ་དྲི་བཟང་པོའི་ཐིག་ལེ་གྲུ་བཞི། འཁོར་རྣམས་ཀྱི་གནས་སུ་ཟླུམ་པོ་བྱ། དེ་དག་གི་སྟེང་དུ་འབྲས་སམ་ནས་ལ་སོགས་པའི་འབྲུ་དྲི་བཟང་གིས་སྦགས་པའི་མེ་ཏོག་གི་ཚོམ་བུ་བཀོད། གཙོ་བོའི་སྟེང་ངམ། དཀྱིལ་འཁོར་བྱང་ཤར་དུ་མཉྫིའི་སྟེང་དུ་ལྷའི་ཚོམ་བུའང་བཀོད། རྭ་ཆེན་གྱི་གསུང་ལ་མི་གསལ་བ་རྣམས་ཚར་ཆེན་གྱིས་གསུང་འདིས་གསལ་བར་བྱས་པ་ནི་འོག་མ་རྣམས་ལའང་རིགས་འགྲེ་ཤེས་པར་བྱའོ། ། ཁྲག་གི་ཨརྒྷཾ། དབང་པོ་ལྔའི་མེ་ཏོག
ཚིལ་ཆེན་གྱི་དུ་བ། ཞུན་ཆེན་གྱི་སྣང་གསལ། མཁྲིས་པའི་དྲི་ཆབ། ཤ་རུས་ཀྱི་ཞལ་ཟས། རྐང་དུང་གི་གླིང་བུ། ཐོད་པ་ལྟག་སྤྲོད་ཀྱི་ཌཱ་མ་རུ། ཐོད་པའི་རྔ་ཆུང་། ཐོད་པའི་ཆ་ལངས། གཞན་ཡང་མཆོད་པ་དང་རོལ་མོ་སྣ་ཚོགས་པ་བཤམས། དེ་རྣམས་ཀྱི་མཐའ་སྐོར་འདོད་སྣམ་གྱི་སྟེང་དུ་ལྷ་གྲངས་དང་མཉམ་པའི་མཆོད་པ།
སྤོས་མར་མེ། ལྷ་བཤོས་གསུམ་ཚན་པ་བཅུ་གསུམ་བཤམས། དཀྱིལ་འཁོར་གྱི་མཐའ་སྐོར་དུ་མཚམས་འཛིན་གྱི་མེ་ཏོག ཤར་དང་ཤར་ལྷོར་ཆུ་གཉིས། ལྷོར་མེ་ཏོག ལྷོ་ནུབ་ཏུ་བདུག་སྤོས། ནུབ་ཏུ་མར་མེ། ནུབ་བྱང་དུ་དྲི་ཆབ། བྱང་དུ་ཞལ་ཟས་རྣམས་བཤམས། འདི་རྣམས་དྲག་མཆོད་དུ་བཤམས་ན་ལེགས།
གཏོར་མ་ཡང་འདས་པའི་དང་། ཕྱོགས་སྐྱོང་དང་། མཁའ་འགྲོ་སྤྱི་གཏོར་དང་། ལས་གཤིན་དང་། སྲུང་མ་སྤྱི་གཏོར་དང་། གཞི་བདག་གི་དང་། དྲུག་ལ་རྒྱན་བཟང་པོ་དང་བཅས་པ་བཤམས། དྲུག་ཅུ་རྩ་བཞི་པའི་གཏོར་མའང་ཆོ་ག་བཞིན་དང་། སྔོན་འགྲོའི་གཏོར་མ་ཟླུམ་པོ་མཐེབ་ཀྱུས་བསྐོར་བ་སོགས་མ་ཚང་བ་མེད་པ་དང་། ནང་གི་བྱང་ཤར་དུ་ས་ལྷའི་གཏོར་མ་དང་མཆོད་པ་སུམ་ཚན་ཀྱང་བཤམས།
དཀྱིལ་འཁོར་གྱི་བྱང་ཤར་དུ་འདས་གཏོར། ཤར་ལྷོར་འཇིག་རྟེན་པའི་གཏོར་མ། དེ་གཉིས་ཀྱི་བར་དུ་ལས་ཀྱི་གཤིན་རྗེ་དང་། དགོས་ཀྱི་ཆོས་སྐྱོང་གང་བྱེད་ཀྱི་གཏོར་མ་སོགས་སྐབས་དང་སྦྱར་ལ་བཤམས་སོ། ། དེའི་མདུན་དུ་ཆུ་གཉིས་སྔོན་དུ་འགྲོ་བའི་ཉེར་མཆོད་ལྔའང་སྒྲེངས་ཚར་དུ་བཤམས། ཡང་ན་གཏོར་མ་མཆོད་པ་བཅས་པ་འདི། དཀྱིལ་འཁོར་གྱི་རྒྱབ་ཕྱོགས་སོགས་གང་བདེར་བཤམས་པའི་ཕྱག་ལེན་ཀྱང་མཛད། སྦྱོར་བ་རྣམས་ཀྱི་མདུན་དུ་ནང་མཆོད་རྡོ་རྗེ་དྲིལ་བུ་ཌཱ་མ་རུ་སོགས་དང་། བུམ་པ་གཉིས་གཟུངས་ཐག་རྡོ་རྗེ་སོགས་ཉེ་བར་མཁོ་བ་ཐམས་ཅད་ཀྱང་བཤམས། དེ་ནས་བསོད་ནམས་ཀྱི་ཚོགས་ནས་བཟུང་སྟེ་བདག་བསྐྱེད་བཟླས་པ་མཆོད་བསྟོད་དང་བཅས་པ་བྱས་ལ་ཕྱི་རོལ་དུ་དྲུག་ཅུ་རྩ་བཞི་པའི་གཏོར་མས་མཆོད།
ནང་དུ་ལོག་ཏེ་དཔོན་སློབ་རྣམས་རྡོ་རྗེ་དྲིལ་བུ་འཛིན་པས། འཇམ་དཔལ་དཔལ་དང་ལྡན་པའི་མཆོག ། ཅེས་པ་ལ་སོགས་པ་འདུད་ཀྱི་བསྟོད་པ་ལན་གསུམ་བྱའོ། ། ཞེས་གསུངས་པའི་ངག་འདོན་གྱི་རིམ་པ་ནི། སྔོན་འགྲོ་གཏོར་མ་ཆུ་ཆང་་་་་་ཡི་དམ་ནས་བཟུང་གཞི་བདག་གཏོར་མའི་བར། ནང་མཆོད་ཆུ་ཆང་གསུམ་གྱིས་ལེགས་སྦྱངས་ལ། སྔོན་འགྲོ་གཏོར་མ་ཆུ་ཆང་གཉིས་ཀྱིས་སྦྱངས། ཞེས་བཤད། འདི་ཡི་དགོངས་པ་ཇི་ལྟར་ཡིན། ཞེས་དང་པོར་དྲི་བའི་ལན་ནི།
འདི་ལ་དགོངས་པ་ཁྱད་པར་ཅན་ཞིག་ཡོད་པ་ཁོ་བོ་ཅག་གིས་སེམས་ཏེ། སྔོན་འགྲོ་གཏོར་མ་ནི་དཀྱིལ་འཁོར་ཁང་པ་དེར་གནས་པའི་འབྱུང་པོ་གསང་སྤྱོད་ལྟ་བར་དབང་བ་དང་མི་དབང་བ་ཀུན་ལ་ཐུན་མོང་དུ་བྱིན་ནས་ལྟ་བར་དབང་བ་རྣམས་ལ་བར་ཆད་ཞི་བའི་ཕྲིན་ལས་བཅོལ། ལྟ་བར་མི་དབང་བ་རྣམས་ལ་ནང་མཆོད་མི་ཐོབ་པས་ཆུ་ཆང་ཙམ་གྱིས་སྦྱོང་བའི་རྒྱུ་མཚན་དེ་ཡིན་ནོ།། གིས་བྲན་ལ་ལས་ཀྱི་རྡོ་རྗེས་ཕྱག་འཚལ་ཏེ། དཀྱིལ་འཁོར་ཆེན་པོ་བསྒྲུབ་ཅིང་མཆོད་པའི་སྔོན་དུ་འགྲོ་བའི་གཏོར་མ་བསང་སྦྱང་བྱིན་གྱིས་བརླབས་ཏེ་འབུལ་བར་ཞུ། ཞེས་བརྗོད། སློབ་དཔོན་གྱིས་ཐོག་དྲངས་ཐམས་ཅད་ཀྱིས་རྡོ་རྗེའི་རྩེས་ནང་མཆོད་འཐོར་བའི་སྟངས་ཀ་བྱ་ཞིང་། ཨོཾ་ཨཱཿབིགྷྣཱན་ཏ་ཀྲྀཏ་ཧཱུྃ་ཕཊ། ཅེས་པས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་གཏོར་སྣོད་ཐོད་པའི་ནང་དུ་གཏོར་རྫས་ཤ་ལྔ་བདུད་རྩི་ལྔ་ཞུ་བའི་བདུད་རྩིའི་རྒྱ་མཚོ་ཆེན་པོར་གྱུར། ལག་པ་གཡོན་པ་བསྟན་ལ། ཨོཾ། གཡས་པ་བསྟན་ལ། ཨཱཿ གཉིས་ཀ་བསྟན་ལ། ཧཱུྃ། བྱ་ཁྱུང་གི་ཕྱག་རྒྱ་བསྟན་ལ། ཧོཿ ཅེས་དང་།
སླར་ཡང་། ཨོཾ་ཨཱཿཧཱུྃ། ལན་གསུམ་བརྗོད་པས་བྱིན་གྱིས་བརླབས། ལག་པ་གཉིས་ཧཱུྃ་མཛད་ཀྱི་ཕྱག་རྒྱ་ལས་མཛུབ་མོ་གཉིས་ཅུང་ཟད་བཀུག་ལ། ཨོཾ་ཧྲཱིཿཥྚིཿཝི་ཀྲྀ་ཏཱ་ན་ན་ཧཱུྃ་ཕཊ། སརྦ་དུཥྚཾ་ཨིནྡྲ་ཨཱ་དི་ས་པཱ་རི་ཝཱ་ར་ཨ་ཀརྵ་ཡ་ཛཿ ཞེས་པས་གཏོར་མགྲོན་སྤྱན་དྲངས། ལག་པ་རྡོ་རྗེ་ཐལ་མོ་ཁ་ཕྱེ་ལ་མཐར་སེ་གོལ་གཏོག་ཅིང་། ཨོཾ་ཨིནྡྲ་ཡ་ཧྲཱིཿ ཡ་མ་ཡཥྚཱི།
བཱ་རུ་ཎ་ཡ་ཝི། ཀུ་བཻ་ར་ཡ་ཀྲྀ། ཨི་ཤྭ་ན་ཡ་ཏ། ཨགྣ་ཡ་ཨ། ནཻ་རི་ཏ་ཡ་ན། བཱ་ཡ་བེ་ན། ཙནྡྲཱ་ཡ་ཧཱུྃ། བྲཧྨ་ན་ཡ་ཕཊ། ཧ་ཧཱ། ཧི་ཧཱི།
ཧུ་ཧཱུ། ཧེ་ཧཻ། ཧོ་ཧཽ། ཕེཾ་ཕེཾ། ཕཊ་ཕཊ། ཨེ་དཾ་བ་ལིཾ་གྲིཧྞ་པཱ་ཡ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་གྱི་མཐར། ད་ཤ་དིཀ་ལོ་ཀ་པཱ་ལ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། པཱ་དྱཾ་པྲ་ཏཱིཙྪ་ཡེ་སྭཱཧཱ། བཛྲ་པཥྤེ་ཨཱཿཧཱུྃ།
ནས། བཛྲ་ཤཔྟ་ཨཱཿཧཱུྃ། ཞེས་པས་ཕྱི་མཆོད། སྔགས་ཀྱི་མཐར་འབྲུ་གསུམ་སྦྱར་བའི་ནང་མཆོད་ཕུལ། རྡོ་རྗེ་དྲིལ་བུ་འཛིན་པས། དུར་ཁྲོད་རྒྱན་གྱིས་ལེགས་བརྒྱན་པའི། ། ཞེ་སྡང་གཤིན་རྗེ་གཤེད་པོ་ནི། ། ལུགས་འདིའི་སྔོན་འགྲོ་གཏོར་མ་མཆོད་བསྟོད་སྐབས། དུར་ཁྲོད་རྒྱན་གྱིས་རྣམ་བརྒྱན་ཞེས་སོགས་ཀྱི། བསྟོད་པའི་རྒྱུ་མཚན་ཅི་ཡིན་དེ་ལྟར་ན།
འབུལ་ཡུལ་ཞེ་སྡང་གཤེད་པོར་ཐལ་མིན་ནམ། སྔོན་འགྲོ་གཏོར་མ་འབུལ་ཡུལ་གྱི་གཙོ་བོ་དཀར་ཕྱོགས་སྐྱོང་བའི་ཕྱོགས་སྐྱོང་བཅུ་སྐད་ཅིག་གི་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པའི་རྣམ་པར་བསམ་ནས། དུར་ཁྲོད་རྒྱན་གྱིས་བསྟོད་ཅིང་མཇུག་ཏུ་བར་ཆད་ཞི་བའི་ཕྲིན་ལས་བཅོལ་བ་ལ་ནི་འགལ་བ་མེད་ཅིང་སྐབས་དོན་ཡིན་ལ། གཏོར་མགྲོན་གསང་སྤྱོད་བལྟ་བར་མི་དབང་བ་རྣམས་ལ་དེ་ལྟར་བསྟོད་ན། མཇུག་ཏུ་སྔགས་དང་རོལ་མོས་བསྐྲད་པ་དང་འགལ་བས་ཆོ་ག་ཕྱག་ལེན་རྣམས་ཟབ་ཟུབ་ཙམ་མ་ཡིན་པར་ཐུགས་བརྩེའི་གཏད་མཚམས་མ་འཁྲུལ་བ་གལ་ཆེ། དངོས་མེད་ནམ་མཁའ་ལྟ་བུ་ལ། ། ཐུགས་རྗེ་སྤྲུལ་པའི་སྐུར་སྟོན་པའི། ། ཡེ་ཤེས་ཁྲོ་རྒྱལ་རབ་འཇིགས་པ། ། དུད་ཁ་མུན་འཇིགས་ཁྱོད་ལ་བསྟོད། ། མཆོད་སྦྱིན་གཏོར་མ་འདི་བཞེས་ལ། །་་་་་
འདི་ཡི་སྔོན་འགྲོ་གཏོར་མ་རྟོགས་པ་ན། འཇིག་རྟེན་སྐྱོང་བ་འཁོར་བཅས་རྣམས་ཞེས་པ་ནི། ཚིག་མི་འབྱུང་བའི་རྒྱུ་མཚན་ཅི་ཞིག་ཡིན། འབུལ་ཡུལ་ཕྱོགས་སྐྱོང་འཁོར་བཅས་མ་ཡིན་ནམ། ཞེས་པའི་ལན། ཞེས་པ་ཚར་ཆེན་རིན་པོ་ཆེའི་ལྷན་ཐབས་ཀྱི་དཔེ་མང་པོར་ཚིག་འདི་ཆད་པས་དེའི་དཀྱུས་ཤོར་བ་ཡིན་གྱི་དོན་ལ་ཚིག་འདི་མ་ཆད་པ་ཞིག་དགོས་ཏེ། ཕྱི་མཆོད་དང་། ནང་མཆོད་ཀྱི་ཚེའང་ལོ་ཀ་པཱ་ལ་ས་པཱ་རི་ཝཱ་ར་ཞེས་དངོས་སུ་ཡོད་པས་སོ། ། དེ་ལ་ལོ་ཀ་ནི་འཇིག་རྟེན། པཱ་ལ་ནི་སྐྱོང་བ།
ས་པ་རི་ཝཱ་ར་ནི་འཁོར་དང་བཅས་པ་ལ་འཇུག་པ་ཡིན་ནོ། ། ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག ། གི་བར་དང་། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ། དཔལ་རྡོ་རྗེ་འཇིགས་བྱེད་ཀྱི་གོ་འཕང་ཐོབ་པར་བྱ་བའི་ཕྱིར་དུ། ས་ཡི་ཕྱོགས་འདིར་དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བར་འཚལ་ན། སྲུང་མ་དམ་ཚིག་ཅན་ཁྱེད་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ།
དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ། བར་དུ་གཅོད་པ་ཐམས་ཅད་ཞི་བ་དང་། དེ་ནས་ཀྱང་བདག་ཅག་རྣལ་འབྱོར་པ་དཔོན་སློབ་རྣམས་ཀྱིས་བླ་ན་མེད་པའི་བྱང་ཆུབ་མ་ཐོབ་ཀྱི་བར་དུ་བསྲུང་བ་དང་སྡོང་གྲོགས་མཛོད་ཅིག། གང་དག་ནག་པོའི་ཕྱོགས་ལ་མངོན་པར་དགའ་བའི་གསང་སྤྱོད་ལྟ་བར་མི་དབང་བའི་འབྱུང་པོ་གདུག་པ་ཅན་དེ་དག་ས་ཡི་ཕྱོགས་འདིར་མ་གནས་པར་གཞན་དུ་སོང་ཞིག བཛྲ་མུཿཧྲཱིཿཥྚིཿ བརྗོད་ཅིང་རོལ་མོ་དྲག་ཏུ་བྱའོ། ། དེ་ནས་གནས་དང་མཆོད་པའི་ཡོ་བྱད་བྱིན་གྱིས་བརླབས་པ་ནི། ཨོཾ་ཨཱཿབིགྷྣཱན་ཏ་ཀྲྀཏ་ཧཱུྃ་ཕཊ། ཅེས་པས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་གནས་ཁང་བྷྲཱུཾ་ལས་ཐར་པ་ཆེན་པོའི་གཞལ་ཡས་ཁང་གྲུ་བཞི་པ་སྒོ་བཞི་པ་རྒྱན་རྟ་བབས་དང་བཅས་པ་མཚན་ཉིད་ཡོངས་སུ་རྫོགས་པའི་ནང་དུ། ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི། ཁྲག་ཆེན་པོའི་ཨརྒྷཾ། དབང་པོ་ལྔའི་མེ་ཏོག ཚིལ་ཆེན་གྱི་བདུག་པ། ཞུན་ཆེན་གྱི་སྣང་གསལ། མཁྲིས་པའི་དྲི་ཆབ། ཤ་རུས་ཀྱི་ཞལ་ཟས། རྐང་དུང་གི་གླིང་བུ། ཐོད་པ་ལྟག་སྤྲོད་ཀྱི་ཌཱ་མ་རུ།
ཐོད་པའི་རྔ་ཆུང་། ཐོད་པའི་ཆ་ལང་། གཞན་ཡང་ཞིང་ཆེན་གྱི་བླ་རེ། ཞིང་ཆུང་གི་འཕན་གདུགས། རྒྱུ་མའི་ལྡ་ལྡེ། སྙིང་གི་ཕོ་ལོང་། མི་རུས་ཀྱི་རྒྱན་དྲུག་ལ་སོགས་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ་ས་དང་ནམ་མཁའ་བར་སྣང་ཐམས་ཅད་གང་བ། འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་དཔལ་རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་གྱི་ལྷ་ཚོགས་རྣམས་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་ཧྲཱིཿཥྚི་ཧས་མཆོད་ཡོན། ཨོཾ་ཧཱུྃ་ཧཱུྃ།
ཕཊ་ཕཊ་སྭཱཧཱས་ཞལ་བསིལ། ཨོཾ་ཀུ་མ་ར་རཱུ་པི་ནི་ཛཿཛཿཧཱུྃ་ཕཊ་ཀྱིས་མེ་ཏོག ཨོཾ་ཧྲཱིཿཧཱ་ཧེ་ཕཊ་སྭཱཧཱ། བདུག་སྤོས། ཨོཾ་དིཔྟ་ལོ་ཙཱ་ནི་བི་ཀྲྀ་ཏཱ་ན་ན་མ་ཧཱ་ཨཊྚཊྚ་ཧ་ས་ན་དཱི་ནི་དཱིཔྟ་ཡ་སྭཱཧཱས་མར་མེ། ཨོཾ་བི་ཀྲྀ་ཏ་ན་ན་དུཥྚཱན་སཏྭ་ད་མ་ཀ་གཿགཿགཿས་དྲི་ཆབ། ཨོཾ་བཛྲ་ནཻ་ཝི་ཏེ་ཨཱཿཧཱུྃ་སྭཱཧཱས་ཞལ་ཟས། ཨོཾ་བཛྲ་ཤཔྟ་ཨཱཿཧཱུྃ་གིས་རོལ་མོ་རྣམས་ལ་མཆོད་ཡོན་ཉེར་སྤྱོད་ལྔ་དང་བཅས་པའི་ཕྱག་རྒྱ་རིམ་བཞིན་བྱ་ཞིང་མཐར། ཨོཾ་བཛྲ་གྷེཎྜ་ར་ཎི་ཏ། པྲ་ར་ཎི་ཏ།
སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ནི། པྲཛྙཱ་པཱ་ར་མི་ཏ་ནཱ་ད་སམྦྷ་ཝེ་ན། བཛྲ་དྷརྨྨ་ཧྲི་ད་ཡ། སནྟོ་ཥ་ནི། ཧཱུྃ་ཧཱུྃ་ཧཱུྃ། ཧོ་ཧོ་ཧོ། ཨ་ཁཾ་སྭཱཧཱ། ཞེས་རོལ་ཆེན་དང་བཅས་པ་བྱའོ། ། སྐབས་འདིར་མཎྜལ་ཞུ་འབུལ་བྱེད་ན།
ཕྱག་བཅོ་བརྒྱད་མ་ལ་སོགས་པ་རྒྱས་བསྡུས་སྐབས་སུ་གང་བབས་བླ་མེད་སྤྱི་ལྟར་བྱ། བདག་བསྐྱེད་ནི། རཱ་ལོའི་གསུང་ལས། གདུག་པ་འདུལ་ཕྱིར་དྲག་པོའི་གཟུགས་འཆང་བ། ། འཇམ་དཔལ་ཁྲོས་པའི་སྐུ་ལ་ཕྱག་འཚལ་ནས། ། བླ་མའི་གསུང་བཞིན་དཀྱིལ་འཁོར་རྒྱས་པ་ཡི། ། མངོན་པར་རྟོགས་པའི་རིམ་པ་བཤད་པར་བྱ། ། དེ་ལ་དང་པོ། རྡོ་རྗེ་འཇིགས་བྱེད་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་ལྡན་པས། གནས་གང་ཡང་རུང་བར་སྟན་བདེ་བ་ལ་འདུག་ལ།
རྟེན་དང་མཆོད་རྫས་རྡོ་རྗེ་དྲིལ་བུ་རྣམས་སྟ་གོན་བྱས་ཏེ། ༈ སྐྱབས་ཡུལ་མདུན་གྱི་ནམ་མཁར་རྡོ་རྗེ་འཇིགས་བྱེད་ལྷ་བཅུ་གསུམ་བཞུགས་པའི་གཙོ་བོའི་སྐུ་ལྷོར་བསྟན་དང་ཞལ་ཤར་གཅུས་ཀྱི་དབང་དུ་བཏང་ནས་གཙོ་བོའི་རྒྱབ་ཕྲག་དོག་གཤིན་རྗེ་གཤེད་ཀྱི་མདུན་ཆོས་པོ་ཏི་བྲག་རི་བརྩེགས་པ་ལྟ་བུ་སྟེ་གཙོ་བོ་ནི་བླ་མ་དང་སངས་རྒྱས་དཀོན་མཆོག པོ་ཏི་རྣམས་ནི་ཆོས་དཀོན་མཆོག འཁོར་རྣམས་ནི་དགེ་འདུན་དཀོན་མཆོག་་་་་རཱ་ཚར་གཉིས་ཀའི་གསུང་མིན་ཁོ་བོའི་ཡིན། སྒྲུབ་ཐབས་ཀྱི་ངག་འདོན་ནི། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག
རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས དམ་པའི་ཆོས་རྣམས འཕགས་པའི་དགེ་འདུན་རྣམས་ལ ཞེས་པ་བརྒྱ་རྩའམ། ཉེར་གཅིག་ལ་སོགས་པ་བྱ། མཐར་ལག་པ་རྡོ་རྗེ་ཐལ་མོ་སྦྱར་ནས། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་བརྗོད་པས་སྐྱབས་ཡུལ་རྣམས་རང་ལ་ཐིམ་པར་བསམ། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཕྱིར་དུ་རྡོ་རྗེ་འཇིགས་བྱེད་ཀྱི་དཀྱིལ་འཁོར་སྒོམ་ཞིང་མཆོད་པ་རྒྱ་ཆེན་པོས་མཆོད་པར་བྱའོ། ། ཞེས་ལན་གསུམ་གྱིས་སེམས་བསྐྱེད།
རང་གི་སྤྱི་བོར་པདྨ་དཀར་པོ་འདབ་མ་བརྒྱད་པའི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ་བཅོམ་ལྡན་འདས་དཔལ་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། དབུ་སྐྲ་རལ་པའི་ཅོད་པན་ཅན། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡབ་ལ་འཁྱུད་པ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞབས་པདྨའི་སྐྱིལ་ཀྲུང་གིས་ཡབ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ། དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་བདུད་རྩི་སྤྱན་དྲངས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ།
ཞེས་གསོལ་བ་བཏབ་པས། ཧཱུྃ་ལས་བདུད་རྩིའི་རྒྱུན་བབས། རྡོ་རྗེ་སེམས་དཔའི་སྐུ་གང་། དེ་ནས་ཡུམ་གྱི་སྐུ་གང་། ཡབ་ཡུམ་གྱི་སྦྱོར་མཚམས་ནས་བདུད་རྩི་བབས། རང་གི་སྤྱི་གཙུག་ནས་ཞུགས། ལུས་ཀྱི་ནང་ཐམས་ཅད་གང་བས། སྡིག་སྒྲིབ་ནད་གདོན་ཐམས་ཅད་དུད་ཁུ་དང་རྣག་ཁྲག་སྲོག་ཆགས་མི་སྡུག་པའི་རྣམ་པས། བཤང་གཅི་དང་རྐང་མཐིལ་གཉིས་ནས་ཐོན། ཤུལ་ཐམས་ཅད་བདུད་རྩིས་གང་བར་བསམ་ལ།
ཨོཾ་ཤྲཱི་ཡ་མཱནྟ་ཀ་ས་མ་ཡ། མ་ནུ་པཱ་ལ་ཡ། ཡ་མཱནྟ་ཀ་ཏྭེ་ནོ་པ། ཏིཥྛ་དྲི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟཾ་ཤྲེ་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོ་བྷ་ག་ཝཱན་ཡ་མཱནྟ་ཀ་མ་མེ་མུཉྩ།
ཡ་མཱནྟ་ཀོ་བྷ་ཝ། མཧཱ་ས་མ་ཡ་སཏྭ་ཨཱཿཧཱུྃ་ཕཊ། ཅེས་པ་ཉེར་གཅིག་ལ་སོགས་པ་བཟླས་པའི་མཐར། ཕྱག་འཚལ་བསྟོད་ཅིང་ཕྱག་འཚལ་བསྟོད། ། ཕྱག་འཚལ་བསྟོད་དེ་ཕྱག་འཚལ་འདུད། ། གུས་པས་སྐུ་ལ་བདག་གསོལ་འདེབས། ། རྡོ་རྗེ་སེམས་དཔའ་བདག་སྒྲུབས་ཤིག ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་བརྗོད་པས།
རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་ནས་རང་གི་སྤྱི་བོ་ནས་ཐིམ་པས། ལུས་ཤེལ་སྒོང་གཡའ་དག་པ་ལྟར་བསམ། དེ་ནས། རང་ཉིད་སྐད་ཅིག་གིས་པདྨ་ཉི་མ་མ་ཧེའི་སྟེང་དུ། རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པ་གྲི་གུག་དང་ཐོད་ཁྲག་འཛིན་པར་གནས་པའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། རང་བཞིན་གྱི་གནས་ནས་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དཀྱིལ་འཁོར་བླ་མ་མི་བསྐྱོད་པའི་རྣམ་པས་གཙོ་བོའི་དབུ་བརྒྱན་པ་ལ། སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་མདུན་གྱི་ནམ་མཁའི་གནས་སུ་བཛྲ་ས་མཱ་ཛཿས་སྤྱན་དྲངས་ལ། ན་མོ་གུ་རུ་བྷྱཿ གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། །
བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། འཁོར་བའི་འདམ་རྫབ་ནང་གནས་པ། ། ཐུགས་རྗེའི་ཕྱག་གིས་དྲངས་མཛད་ནས། ། ཡེ་ཤེས་བདུད་རྩིས་ཚིམ་མཛད་པ། ། བླ་མའི་ཞབས་ཀྱི་པདྨོར་འདུད། ། སངས་རྒྱས་ཀུན་གྱི་རང་བཞིན་སྐུ། ། སློབ་དཔོན་ལ་ནི་བདག་སྐྱབས་མཆི། ། ཞེས་པས་བླ་མ་ལ་ཕྱག་བྱ། ཨོཾ་བཛྲ་བཻ་ར་ཝ་ཡ་མཎྜལ་ན་མཿ
དང་པོར་མེ་ཏོག་ཕོག་པ་ཡི། ། དཀྱིལ་འཁོར་ལྷ་ཚོགས་རྣམས་ལ་འདུད། ། ཅེས་པས་ལྷག་པའི་ལྷ་ལ་ཕྱག་བྱ། དེ་ནས་རང་གི་ཐུགས་ཀ་ནས་མཆོད་པའི་ལྷ་མོ་རྣམས་སྤྲོས་ཏེ། མཆོད་པར་བསམ་ཞིང་ངག་ཏུ། ཨོཾ་བཛྲ་ལཱ་སྱེ་ཧཱུྃཿ སྒེག་མོ་དཀར་མོ། ཨོྃ་བཛྲ་མ་ལེ་ཏྲཾ། ཕྲེང་བ་མ་སེར་མོ། ཨོཾ་བཛྲ་གཱིརྟི་ཧྲཱིཿ
གླུ་མ་དམར་མོ། ཨོཾ་བཛྲ་ནིརྟི་ཨཱཿ གར་མ་ལྗང་གུ། ཨོཾ་བཛྲ་དྷུཔྤེ་ཧཱུྃ། བདུག་སྤོས་མ་དཀར་མོ། ཨོཾ་བཛྲ་པུཥྤེ་ཏྲཱཾ། མེ་ཏོག་མ་སེར་མོ། ཨོཾ་བཛྲ་ཨཱ་ལོ་ཀེ་ཧྲཱིཿ མར་མེ་མ་དམར་སྐྱ། ཨོཾ་བཛྲ་གྷནྡྷེ་ཨཱཿ
དྲི་ཆབ་མ་ལྗང་གུ་རྣམས་ཀྱིས་མཆོད། ལཱ་སྱེ་སོགས་བཞི་ལ་རིམ་བཞིན་དཀུ་གཡས་གཡོན་དུ་ཁུ་ཚུར་ཁ་གྱེན་བསྟན་སྨིན་མ་གཡས་གཡོན་གཉིས་ཀྱི་ཐད་ནས་ཁ་ཕྱིར་བལྟ། ཁུ་ཚུར་གཉིས་ཁ་ནས་འབྱིན་ཚུལ། རྡོར་ཐལ་སྤྱི་བོར་བསྐོར་བའི་ཕྱག་རྒྱ་དང་། དྷཱུཔེ་སོགས་བཞི་ལ་སྤོས་མེ་ཏོག་མར་མེ་དྲིའི་ཕྱག་རྒྱ་བྱ། དཀོན་མཆོག་གསུམ་ལ་སྐྱབས་སུ་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་གཟུང་། ། སངས་རྒྱས་ཆོས་དང་ཚོགས་མཆོག་ལ། །
བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ། སྲས་བཅས་སངས་རྒྱས་ཐམས་ཅད་དང་། ། དཔའ་བོ་རྣལ་འབྱོར་མ་རྣམས་ཀུན། །
ཐམས་ཅད་བདག་ལ་དགོངས་སུ་གསོལ། ། བདག་མིང་འདི་ཞེས་བགྱི་བ་ཡི། ། དུས་འདི་ནས་ནི་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་ལྟར། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། །
སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་བཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་བཟུང་བར་བགྱི། །
རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་ནང་གསང་བའི་ཐེག་པ་གསུམ། ། དམ་པའི་ཆོས་ནི་མ་ལུས་གཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། །
ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་པ། ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་བཟུང་། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་འགོད། །
ཅེས་ལན་གསུམ་གྱིས་སྡོམ་པ་བཟུང་། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ཚད་མེད་པ་ལ་གནས་པར་གྱུར་ཅིག ཅེས་ཚར་གཅིག་བརྗོད། ཨོཾ་སྭ་བྷཱ་ཝ་ཤུདྡྷཿསརྦ་དྷརྨྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པར་གྱུར། སྟོང་པའི་ངང་ལས་ཧཱུྃ་ཡོངས་སུ་གྱུར་པ་ལས་སྣ་ཚོགས་རྡོ་རྗེ། ཤར་དཀར།
ལྷོ་སེར། ནུབ་དམར། བྱང་ལྗང་། ལྟེ་བ་མཐིང་ག་ལ་ཧཱུྃ་ཡིག་འོད་ཟེར་འབར་བས་མཚན་པ། དེ་ལས་འོད་ཟེར་སྟེང་དུ་འཕྲོས་པས། སྟེང་མཐོ་བ་ཡངས་ཤིང་རྒྱ་ཆེ་བ་རྡོ་རྗེའི་གུར་དང་བླ་རེ། འོག་ཏུ་འཕྲོས་པས་སྲ་ཞིང་བརྟན་པ་རྡོ་རྗེའི་ས་གཞི། ཕྱོགས་མཚམས་རྣམས་སུ་འཕྲོས་པས་རྡོ་རྗེ་འགྲེང་བུར་གྱུར་པ། བརྟན་ཞིང་གོ་སྐབས་མེད་པ། མི་ཕྱེད་པའི་རྡོ་རྗེའི་རྭ་བ་དང་འདྲ་བ།
ཕྱི་རོལ་ཀུན་ཏུ་འཕྲོས་པས་བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རི་རབ་ཏུ་འབར་བ་དང་བཅས་པའི་བསྲུང་བའི་འཁོར་ལོ་ཡངས་ཤིང་རྒྱ་ཆེ་བར་གྱུར། སྐབས་འདིར་ཐུན་མོང་མ་ཡིན་པའི་རཱ་ལུགས་ཀྱི་ཨུཥྞི་ཥ་ཁྲོ་བོ་བཅུའི་སྲུང་འཁོར་བསྒོམ་པར་འདོད་པས་ངག་འདོན་ནི། དེའི་དབུས་སུ་བྷྲཱུཾ་ལས་འཁོར་ལོ་སེར་པོ་རྩིབས་བཅུ་པ་གུར་སྟབས་ཀྱི་རྣམ་པ་བརྟེན་ཞིང་གོ་སྐབས་མེད་པ་ཡངས་ཤིང་རྒྱ་ཆེ་བ། ལྟེ་བ་དང་རྩིབས་རྣམས་སུ་རཾ་ལས་ཉི་མའི་དཀྱིལ་འཁོར་རེ་རེ། དབུས་ཀྱི་ཉི་མའི་སྟེང་དུ་རང་ཉིད་ཧཱུྃ་ལས་གཙུག་ཏོར་འཁོར་ལོ་སྒྱུར་བ་སེར་པོ་གཡས་འཁོར་ལོ། གཡོན་སྡིགས་མཛུབ་དང་བཅས་པའི་ཞགས་པ་འཛིན་པ། དེའི་ཐུགས་ཀ་ནས་ཧཱུྃ་བཅུ་སྤྲོས་པ་ལས་ཤར་དུ་ཉི་མའི་སྟེང་དུ་གཤིན་རྗེ་གཤེད་སྔོ་ནག་གཡས་རྡོ་རྗེ་ཐོ་བ། ལྷོར་ཤེས་རབ་མཐར་བྱེད་དཀར་པོ་གཡས་དབྱུག་པ། ནུབ་ཏུ་པདྨ་མཐར་བྱེད་དམར་པོ་གཡས་པདྨ། བྱང་དུ་བགེགས་མཐར་བྱེད་སྔོ་ནག་གཡས་རྡོ་རྗེ་རྩེ་ལྔ་གདེངས་པ།
ཤར་ལྷོར་འདོད་པའི་རྒྱལ་པོ་སྔོ་ནག་གཡས་ལྕགས་ཀྱུ། ལྷོ་ནུབ་ཏུ་དབྱུག་སྔོན་ཅན་སྔོན་པོ་གཡས་དབྱུག་ཐོ། ནུབ་བྱང་དུ་སྟོབས་པོ་ཆེ་སྔོ་ནག་གཡས་རྩེ་གསུམ། བྱང་ཤར་དུ་མི་གཡོ་བ་སྔོ་ནག་གཡས་རལ་གྲི། སྟེང་དུ་ཧཱུྃ་མཛད་སྔོ་ནག་གཡས་རྡོ་རྗེ། འོག་ཏུ་གནོད་མཛེས་སྔོ་ནག་གཡས་གཏུན་ཤིང་འཛིན་པ། ཐམས་ཅད་ཀྱང་གཡས་ཕྱག་མཚན་འཕྱར་ཞིང་གཡོན་པ་ཐུགས་ཀར་སྡིགས་མཛུབ་མཛད་པ། ཁྲོ་བོའི་རྒྱན་ཐམས་ཅད་ཀྱིས་བརྒྱན་པ། འཁོར་རྣམས་ཞལ་ནང་དུ་བལྟ་བ། ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་པའོ། །
དེ་རྣམས་ཀྱི་མིག་ཏུ་ཀྵིཾ། རྣ་བར་ཛིཾ། སྣར་ཁཾ། ལྕེར་གཾ དཔྲལ་བར་ཐཀཾ། ལྟེ་བར་སཾ། སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཁྲོ་བོ་བཅུ་གཅིག་བསྲུང་བའི་འཁོར་ལོ་དང་བཅས་པ་ཨོཾ་བཛྲ་ས་མཱ་ཛཿ
ཞེས་པས་སྤྱན་དྲངས། ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ཤཔྟ་ཨཱ་ཧཱུྃ་གི་བར་གྱིས་མཆོད། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་རིགས་ལྔ་འཁོར་དང་བཅས་པ་ཨོཾ་ས་མཱ་ཛཿ ཞེས་པས་སྤྱན་དྲངས། གོང་ལྟར། པུཥྤེ་སོགས་ཀྱིས་མཆོད། བཅོམ་ལྡན་འདས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས།
ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི ། ལྷ་ཡི་ཆུ་ནི ། དེ་བཞིན་བདག་གིས ། ཨོཾ་སརྦ་ཏཱ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག་ཆུ་ལྷག་མ་ཡར་ལུད་པ་ལས། ཤེས་རབ་མཐར་བྱེད་ལ་རྣམ་སྣང་། པདྨ་མཐར་བྱེད་ལ་སྣང་བ་མཐའ་ཡས།
གཞན་ཐམས་ཅད་ལ་མི་བསྐྱོད་པས་དབུ་བརྒྱན། ཨོཾ་ཨཱཿརཱུ་པ་བཛྲི་ཎཱི་ཧཱུྃ། དེ་བཞིན་དུ། ཤཔྟ། གྷནྡྷེ། ར་ས། པརྴེ། རྣམས་སོ་སོའི་ཕྱག་རྒྱ་བཅས་པས་མཆོད། འཁོར་ལོའི་རྩིབས་བར་བརྒྱད་དུ། མེ་རླུང་གི་སྟེང་དུ་དགྲ་བགེགས་ཀྱི་གཟུགས་བརྙན་སྤྱི་ཚུགས་སུ་བསམ།
འཁོར་ལོ་གཡས་སུ་འཁོར་བས་དགྲ་བགེགས་ཉལ་ཉལ་བཅད་ཅིང་གཏུབ། ཁྲོ་བོ་ཐམས་ཅད་ཀྱི་ཞལ་ནས་སྔགས་ཀྱི་སྒྲ་འབྲུག་ལྟར་སྒྲོགས་པར་བསམ་ལ། ཨོཾ་ཨཱཿཨུཥྞི་ཥ་བཛྲ་ཙཀྲ་ཝརྟི།་་་་་ སྐུ་ཡེ་ཤེས་གཙུག་ཏོར་འཁོར་ལོས་བསྒྱུར་བ། འཇིག་རྟེན་ཐམས་ཅད།་་་་་ སརྦ་ལོ་ཀི་ཀ་ལོ་ཀོད་ཏཱ་ར་ནི།་་་་་ འཇིག་རྟེན་ལས་འདས་པའི། ཡནྟྲ་མནྟྲ་་་་་་འཁྲུལ་འཁོར་སྔགས་རྒྱུད། ཏནྟྲ།་་་་་ བྱད་ཀྱི་སྦྱོར་བ།
པྲ་ཡོ་ག་ཏི།་་་་་ པྲ་ཡོ་གི་ནི་འདུག དུག་ཐམས་ཅད་ཀྱི་ཕྱེ་མར་གྱིས།་་་་་ སརྦ་བི་ཥ་བི་ཙུརྞ་ཡ་བི་ཙུརྞ་ཡ།་་་་་ ཕྱེ་མར་གྱིས། མ་མ་ཀྲྀ་ཏེ།་་་་་ བདག་ལ་བྱེད་པ་པོ། ཡེ་ན་ཀེ་ན།་་་་་ བྱེད་པ་དང་བྱེད་པ་པོ། ཙིཏྟ་ཀྲྀ་ཏ་ནི།་་་་་
ཡིད་ཀྱིས་བྱེད་པ། སརྦ་བིགྷྣན།་་་་་ བགེགས་ཐམས་ཅད། ཚིནྡྷ་ཚིནྡྷ།་་་་་ ཆོད་ཆོད། བྷིནྡ་བྷིནྡ།་་་་་ ཕུག་ཕུག ཀཾ་པ་ཡ་ཀཾ་པ་ཡ།་་་་་ ཁོས་ཁོས། ཧ་ན་ཧ་ན།་་་་་
རྒྱོབ་རྒྱོབ། ད་ཧ་ད་ཧ།་་་་་ བསྣུན་བསྣུན། པ་ཙ་པ་ཙ།་་་་་ ཚོས་ཚོས། བི་དྷྭནྤ་ཡ།་་་་་ རྣམ་པར་ཆོམས། བི་དྷྭནྤ་ཡ།་་་་་ རྣམ་པར་ཆོམས། ཤ་ཏ་ས་ཧ་པྲ་་་་་་བརྒྱ་སྟོང་གི
སརྦ་བི་ཥ་བི་ཙུརྞ་ཡ་བི་ཙུརྞ་ཡ།་་་་་ དུག་ཐམས་ཅད་ཕྱེ་མར་གྱིས་ཕྱེ་མར་གྱིས། བཛྲ་ཨུཥྞི་ཥ།་་་་་ རྡོ་རྗེ་གཙུག་ཏོར། ཙཀྲ་ཝརྟ།་་་་་ འཁོར་ལོས་བསྒྱུར་བ། བྷྲཱུཾ་བྷྲཱུཾ་བྷྲཱུཾ།་་་་་ སྐུ་གསུང་རྡོ་རྗེ་གསལ་བཏབ། རཀྵ་རཀྵ་རཀྵ།་་་་་ སྲུང་བྱ་གསལ་བཏབ།
ཧཱུྃ་ཧཱུྃ་ཧཱུྃ།་་་་་ ལྷར་གསལ་བཏབ། ཕཊ་ཕཊ་ཕཊ་་་་་་དམིགས་བྱ་གནོད་བྱེད་གསལ་བཏབ། སྭཱཧཱ།་་་་་ གཞི་ཚུགས། རྭ་ལུགས་ཀྱི་ཨུཥྞི་ཥའི་བསྲུང་སྔགས་རྡོ་རྗེ་འཆང་མཁྱེན་བརྩེའི་ཕྱག་བྲིས་ལས་དག་པར་ཞུས་པ་ཡིན་ནོ། ། ཉེར་གཅིག་ལ་སོགས་པ་བཟླས་པའི་མཐར། ཨོཾ་བྷ་ཡ་ནཱ་ས་ནི།་་་་་ འཇིགས་པ་ཐམས་ཅད་ཉམས་པར་བྱེད། ཏྲཱ་ས་ནི།་་་་་
སྐྲག་པར་བྱེད། སརྦྦ་མཱ་ར།་་་་་ བདུད་ཐམས་ཅད། པྲ་ཏྱཾ་གི་ར།་་་་་ ཕྱིར་བཟློག་པར་བྱེད། བི་ནཱ་ས་ནི།་་་་་ རྣམ་པར་ཉམས་པར་བྱེད། ཡི་གེ་ཙིཏྟ།་་་་་ གང་ཅི་ཡང་རུང་བ། དུཥྚན་སཏྭ།་་་་་
གདུག་པའི་སེམས། མ་མ་བི་རཱུ་པ་ཀཾ་ཀུརྦནྟི་ཏ་ནི།་་་་་ བདག་ལ་ངན་པ་བྱེད་པ་དེ་དག་དང་། སརྦྦ་མཱ་ར་ཎི།་་་་་ བདུད་ཐམས་ཅད། ཕྱིར་བཟློག་པར་གྱིས་ཤིག་་་་་་པྲ་ཏྱཾ་ཀ་རི་ཎི་པཱ་ཏ་ཏུ་ཧཱུྃ་ཧཱུྃ་ཕཊ་སྭཱཧཱ། ལན་གསུམ་བཟླས། སུ་གང་དག་བདག་ཅག་གི་དཔལ་ལྡན་བླ་མ་དམ་པ་རྣམས་དང་། བདག་ཅག་དཔོན་སློབ་འཁོར་དང་བཅས་པ་རྣམས་ལ་སྡང་བའི་སེམས་དང་ལྡན་པ་རྣམས་དང་། གདུག་པའི་སེམས་དང་ལྡན་པ་རྣམས་དང་།
དྲག་ཤུལ་གྱི་སེམས་དང་ལྡན་པ་རྣམས་དང་། བསམ་པ་དང་སྦྱོར་བ་ངན་པ་རྩོམ་པར་བྱེད་པའི་དགྲ་བགེགས་གདུག་པ་ཅན་ཐམས་ཅད་ཀྱི་བསམ་སྦྱོར་ངན་པ་ཐམས་ཅད་ཞི་བར་གྱུར་ཅིག གལ་ཏེ་ཞི་བར་མ་གྱུར་ན། དེའི་ཚེ་དེ་དག་ཐམས་ཅད་ཀྱི་ལུས་བཅིང་བར་བགྱིའོ། ། ངག་བཅིང་བར་བགྱིའོ། ། ཡིད་བཅིང་བར་བགྱིའོ། ། མཐུ་བརླག་པར་གྱུར་ཅིག སྟོབས་བརླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག དེས་བཟླས་པའི་སྔགས་ཀྱིས་དེ་ཉིད་བརླག་པར་གྱུར་ཅིག
དེས་བསྒྲུབས་པའི་ལྷ་འདྲེས་དེ་ཉིད་ཀྱི་ཤ་ཟ་བར་གྱུར་ཅིག སྦྱོར་བ་ངན་པ་བྱས་པའི་འབྲས་བུ་དེ་ཉིད་ལ་འབྱུང་བར་གྱུར་ཅིག ཅེས་བརྗོད་ཅིང་ཐལ་མོ་ལན་གསུམ་བརྡབ་པའི་མཐར། སངས་རྒྱས་རྣམས་ཀྱིས་བདུད་ཕམ་མཛད། ། ཆོས་མ་ཡིན་པ་ཆོས་ཀྱིས་སོ། ། དགེ་འདུན་གྱིས་ནི་མུ་སྟེགས་ཕམ། ། དབང་པོས་ལྷ་མིན་ཕམ་པར་འགྱུར། ། ལྷ་མིན་རྣམས་ཀྱིས་ཟླ་བ་ཕམ། ། ནམ་མཁའ་ལྡིང་གིས་རྒྱ་མཚོ་ཡི། ། ཀླུ་རྣམས་རབ་ཏུ་ཕམ་པར་འགྱུར། །
ཆུ་ཡིས་མེ་ནི་ཕམ་པར་བྱེད། ། མེ་ཡིས་བུད་ཤིང་སྲེག་པ་དང་། ། རླུང་གིས་སྤྲིན་རྣམས་གཏོར་བ་དང་། ། རྡོ་རྗེས་རིན་ཆེན་ཕུག་པ་དང་། ། ལྷ་རྣམས་བདེན་པར་རབ་ཏུ་གནས། ། བདེན་པ་འདི་དག་ཐམས་ཅད་ཀྱིས། ། དེང་འདིར་བདེན་པ་འགྲུབ་གྱུར་ཅིག ། ཁྲོ་བོ་འབར་བའི་ཚོགས་རྣམས་ཀྱིས། ། དགྲ་བགེགས་རྣམས་ནི་ཐམས་ཅད་ཀྱི། ། ལུས་ངག་ཐལ་བ་རྡུལ་དུ་རློག །
རྣམ་ཤེས་ཆོས་ཀྱི་དབྱིངས་སུ་སྒྲོལ། ། ཞེས་བརྗོད། དེ་ནས་སྒྲུབ་ཐབས་དངོས་ལ་འཇུག་པ་ནི། དབུས་ཀྱི་ཁྲོ་བོ་ཞུ་བ་ལས་པདྨ་དང་ཟླ་བའི་སྟེང་དུ། ཀུན་ཏུ་བཟང་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དྲིལ་བུ་འཛིན་པ། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དེ་འོད་དུ་ཞུ་བ་ལས་བྱུང་བའི་ཆོས་ཀྱི་འབྱུང་གནས་གྲུ་གསུམ་པ་ཕྱི་དཀར་ལ་ནང་དམར་བ། རྩ་བ་ཕྲ་བ་ཐུར་དུ་ཟུག་པ། གདེངས་ཀ་ཆེ་བ་གྱེན་དུ་ཕྱོགས་པ།
དེའི་ནང་དུ་པཾ་ལས་པདྨ། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་ལས་འཁོར་ལོ་དཀར་པོ་རྩིབས་བཅུ་གཉིས་པ། དེ་འོད་དུ་ཞུ་བ་ལས་བྱུང་བའི་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་འཁོར་ལོ་དང་བཅས་པའི་ཏིང་ངེ་འཛིན་གྱི་ཕྱག་རྒྱ་མཛད་པ། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དེ་འོད་དུ་ཞུ་བ་ལས་བྱུང་བའི་གཞལ་ཡས་ཁང་། གྲུ་བཞི། སྒོ་བཞི། རིན་པོ་ཆེ་སྣ་ལྔ་ལས་གྲུབ་པའི་རྩིག་པ་ནང་ནས་རིམ་པ་བཞིན་དུ། ནག་པོ།
ལྗང་གུ། དམར་པོ། སེར་པོ། དཀར་པོ་སྟེ་རིམ་པ་ལྔ་དང་ལྡན་པ། རྩིག་པའི་སྟེང་ན་རིན་པོ་ཆེའི་ཕ་གུ་སེར་པོ་ལ། ཕྱི་ནང་ཀུན་ཏུ་རིན་པོ་ཆེའི་དྲྭ་བ་དང་དྲྭ་བ་ཕྱེད་པ་འཕྱང་བ། མུ་ཏིག་གི་ཕྲེང་བ་དང་། རྡོ་རྗེའི་སྲད་བུ་དང་། ཟླ་བ་རླུང་གིས་བསྐྱོད་པ་དང་། མེ་ལོང་དང་།
རྔ་ཡབ་དང་། དྲིལ་བུ་དང་། གཡེར་ཁ་ལ་སོགས་པའི་རྒྱན་མང་པོ་འཁྲོལ་ཞིང་འཕྱང་བ། ཕ་གུའི་སྟེང་ན་རིན་པོ་ཆེའི་མདའ་ཡབ་དང་། པུ་ཤུ་མཆོད་རྟེན་གྱིས་རྣམ་པར་མཛེས་པ། པུ་ཤུའི་སྟེང་གི་ཁོར་ཡུག་ཀུན་ཏུ་ཡང་། གདུགས་དང་། རྒྱལ་མཚན་དང་། བ་དན་སྣ་ཚོགས་བསྒྲེང་བ། ནང་ཀ་བ་བརྒྱད་དང་ལྡན་ཞིང་སྟེང་རྡོ་རྗེའི་གདུང་ཆེན་པོ་བཞི་དང་།
གདུང་ཟླུམ་གྱིས་མིག་མངས་རིས་སུ་བྲིས་ཤིང་མཛེས་པར་ཕུབ་པ། དབུས་གཙང་ཁང་ཕྱུར་བུར་ཕུབ་པའི་རྩེ་མོར་རྡོ་རྗེ་ཕྱེད་པའི་ཏོག་གིས་མཚན་པ། སྒོ་བཞིའི་ཐད་ཀ་ནས་ཀ་བ་བཞིས་བཏེག་པའི་རྟ་བབས་བང་རིམ་བཞི་བཞི་དང་ལྡན་པ། པདྨ་ལ་གནས་པའི་རི་དྭགས་དང་། ཆོས་ཀྱི་འཁོར་ལོ་ཆར་ཁེབ་ཏོག་དང་བཅས་པས་སྒོའི་སྟེང་བརྒྱན་པ། ཀ་བའི་ཕྱི་ན་བདུད་རྩིས་གང་བའི་རིན་པོ་ཆེའི་བུམ་པ་དཔག་བསམ་གྱི་ཤིང་གིས་ཁ་བརྒྱན་པའི་སྟེང་ན་གླང་པོ་ཆེ། དེའི་སྟེང་ནས་སེང་གེའི་ཕྲུག་གུ་ལག་པ་བརྐྱངས་པས་སྒོའི་ཕྱི་སྟོད་ལ་སླེབས་པ། སྒོའི་ཕྱི་ནས་རིན་པོ་ཆེའི་ཐེམ་སྐས་རིམ་པ་ལྔས་མཛེས་པར་བྱས་པ། རྩིག་པའི་ཕྱི་ནང་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་རྣམས་ཀྱིས་མཆོད་རྫས་དུ་མ་ཐོགས་ནས་གར་བྱེད་པའོ། ། གཞལ་ཡས་ཁང་གི་ཕྱི་རོལ་བསྲུང་བའི་འཁོར་ལོའི་ནང་དུ།
དུར་ཁྲོད་ཆེན་པོ་བརྒྱད་གནས་པ་ནི། ཤར་དུ་གཏུམ་དྲག་གི་དུར་ཁྲོད། ལྷོར་དྲག་ཏུ་རྒོད་པ། ནུབ་ཏུ་སྒོ་ར་ཨ་དྷ་ཀ་དང་། བྱང་དུ་ཀི་ལི་ཀི་ལི། ཤར་ལྷོར་ནི་བི་ཙི་ཤ ལྷོ་ནུབ་ཏུ་འབར་བའི་རིགས། ནུབ་བྱང་དུ་དམྱལ་སོགས། བྱང་ཤར་དུ་དབྱིབས་ཅན་ཏེ། དུར་ཁྲོད་ཆེན་པོ་བརྒྱད།
དེ་དག་ཏུ་ཤིང་ཆེན་པོ་བརྒྱད་གནས་པ་ནི། ཤར་དུ་ནཱ་ག་གེ་སར། ལྷོར་པཀྴ། ནུབ་ཏུ་ཨ་ཤྭད་ཏ། བྱང་དུ་པ་ཏ་ལ། ཤར་ལྷོར་ཨརྫུ་ན། ལྷོ་ནུབ་ཏུ་པ་ལ་ཤ ནུབ་བྱང་དུ་ཨུ་དུམ་ཝཱ་ར། བྱང་ཤར་དུ་ཨ་སྨྲ་སྟེ། ཤིང་ཆེན་པོ་བརྒྱད།
དེ་དག་ཏུ་ཕྱོགས་སྐྱོང་བ་བརྒྱད། ཤིང་ལ་རྒྱབ་བསྟེན་པའི་ཚུལ་གྱིས་གནས་པ་ནི། ཤར་དུ་བརྒྱ་བྱིན་སེར་པོ་གླང་པོ་ཆེ་ལ་ཞོན་པ་རྡོ་རྗེ་འཛིན་པ། ལྷོར་གཤིན་རྗེ་སྔོན་པོ་མ་ཧེ་ལ་ཞོན་པ་ཐོད་དབྱུག་འཛིན་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ་སྦྲུལ་ཞགས་འཛིན་པ། བྱང་དུ་གནོད་སྦྱིན་སེར་པོ་རྟ་ལ་ཞོན་པ་ནེའུ་ལེ་འཛིན་པ། ཤར་ལྷོར་མེ་ལྷ་དམར་པོ་ར་སྐྱེས་ལ་ཞོན་པ་བགྲང་ཕྲེང་འཛིན་པ། ལྷོ་ནུབ་ཏུ་སྲིན་པོ་སྔོ་ནག་རོ་ལངས་ལ་ཞོན་པ་རལ་གྲི་འཛིན་པ། ནུབ་བྱང་དུ་རླུང་ལྷ་དུད་ཁ་ཤ་བ་ལ་ཞོན་པ་བ་དན་འཛིན་པ། བྱང་ཤར་དུ་འབྱུང་པོ་དཀར་པོ་ཁྱུང་མཆོག་ལ་ཞོན་པ་མདུང་རྩེ་གསུམ་པ་འཛིན་པ།
ཐམས་ཅད་ཀྱང་ཕྱག་གཡོན་པས་བཅོམ་ལྡན་འདས་ལ་ཕྱག་འཚལ་བའོ། ། དེ་དག་ན་ཞིང་སྐྱོང་བ་བརྒྱད་གནས་པ་ནི། ཤར་དུ་ཨ་དྷ་ཧ་ས་དཀར་པོ་གླང་པོ་ཆེའི་མགོ་ཅན། ལྷོར་ཙཱ་རི་ཏྲ་སྔོན་པོ་མ་ཧེའི་མགོ་ཅན། ནུབ་ཏུ་ཀོ་ལ་གི་རི་ནག་པོ་ཆུ་སྲིན་གྱི་མགོ་ཅན། བྱང་དུ་ཛ་ཡན་ཏ་སེར་པོ་རྟ་ཡི་མགོ་ཅན། ཤར་ལྷོར་པྲ་ཡན་ཏ་དམར་པོ་ར་ཡི་མགོ་ཅན། ལྷོ་ནུབ་ཏུ་སྣ་ཛུ་མ་སྔོན་མོ་རོ་ལངས་ཀྱི་མགོ་ཅན། ནུབ་བྱང་དུ་དེ་ཝ་ཙཀྲ་ལྗང་གུ་ཤ་བའི་མགོ་ཅན། བྱང་ཤར་དུ་ཨུ་ཙུ་ཡ་ནི་དུད་ཁ་ཁྱུ་མཆོག་གི་མགོ་ཅན།
ཐམས་ཅད་ཀྱང་རང་རང་གི་ཕྱོགས་ཀྱི་ཤིང་གི་སྟེང་ན་ལུས་ཕྱེད་འཐོན་པ། སྐྲ་དམར་སེར་གྱེན་དུ་བརྫེས་པ། ཕྱག་གཡས་གྲི་གུག་དང་གཡོན་ཐོད་ཁྲག་འཛིན་པ། དུར་ཁྲོད་ཀྱི་སྟེང་གི་ནམ་མཁའ་ལ་སྤྲིན་ཆེན་པོ་བརྒྱད་གནས་པ་ནི། ཤར་དུ་སྒྲོག་བྱེད་སེར་པོ། ལྷོར་ལྡོག་བྱེད་སྔོན་པོ། ནུབ་ཏུ་འཇིགས་བྱེད་དཀར་པོ། བྱང་དུ་འཁོར་བྱེད་སེར་པོ། ཤར་ལྷོར་འགེངས་བྱེད་དམར་པོ། ལྷོར་ནུབ་ཏུ་ཆར་འབེབས་སྔོན་པོ།
ནུབ་བྱང་དུ་གཏུམ་པོ་ནག་པོ། བྱང་ཤར་དུ་འཐུག་པོ་དཀར་པོའོ། ། ཀླུ་ཆེན་བརྒྱད་གནས་པ་ནི། ཤར་དུ་ནོར་རྒྱས་སེར་པོ། ལྷོར་པདྨ་དཀར་པོ། ནུབ་ཏུ་ཀརྐོ་ཊ་དམར་པོ། བྱང་དུ་ཏཀྵ་ཀ་ནག་པོ། ཤར་ལྷོར་ཧུ་ལུནྟ་སེར་སྐྱ། ལྷོ་ནུབ་ཏུ་རིགས་ལྡན་དཀར་པོ། ནུབ་བྱང་དུ་དུང་སྐྱོང་སེར་པོ།
བྱང་ཤར་དུ་པདྨ་ཆེན་པོ་ལྗང་ཁུ་རྣམས་ཏེ་ཐམས་ཅད་ཀྱང་ཕྱག་ཐལ་མོ་སྦྱར་བའི་བར་ནོར་བུ་རིན་པོ་ཆེ་འཛིན་པ། སྟོད་ལྷའི་ལུས་ཅན་སྦྲུལ་མགོའི་གདེང་ཀ་བདུན་དང་ལྡན་ཞིང་སྨད་སྦྲུལ་མཇུག་གཡས་སུ་འཁྱིལ་བའོ། ། གཞན་ཡང་རྣལ་འབྱོར་པ་བརྒྱད། མེ་བརྒྱད། ཆུ་བརྒྱད། མཆོད་རྟེན་བརྒྱད། བྱ་དང་ཤ་ཟ་སྣ་ཚོགས་དང་། མི་རོ་སྣ་ཚོགས་དང་། རོ་ལངས་དང་། སྲིན་པོ་དང་།
འདྲེ་རྣམས་གནས་པའོ། ། གཞལ་ཡས་ཁང་གི་དབུས་ལིང་ཚེ་དགུར་གནས་པའི་དབུས་སུ། མི་མགོའི་་་་་་འཁོར་གྱི་ལྷ་དང་གཙོ་བོའི་བར་མཚམས་སུ་ཐོད་པའི་གུར་ཁང་བྱེད་འདི་སྒྲུབ་ཐབས་སུ་ལིང་ཚེ་དགུར་གནས་དབུས་སུ་མི་མགོ་ཡི་རྭ་བ་ཞེས་པའི་ཚིག་དང་། རྭ་བ་ཟླུམ་པོ་ཡངས་ཤིང་རྒྱ་ཆེ་བ་སྒོ་་་་་་འདི་དཔེ་ཕལ་ཆེར་ལ་མི་འདུག་ཀྱང་དོན་ལ་དགོས། གཅིག་དང་ལྡན་པ། སྟེང་ཀེང་རུས་ཀྱིས་ཕུབ་པ། གཡང་གཞིའི་བླ་རེ། རྒྱུ་རློན་གྱི་ལྡ་ལྡེ། འགྲིག་སྣང་ཡང་། དབྱིབས་ཟླུམ་ཡངས་ཤིང་རྒྱ་ཆེ་ལ་སོགས་ཀྱི།
ཁྱད་ཆོས་དང་ལྡན་ཐོད་རྭ་དེའི་དབུས། ཡཾ་ལས་རླུང་དང་ཤར་དུ་མགོ་བོ་སོགས། སོ་སོའི་གདན་རྣམས་བསྐྱེད་དང་མི་འགལ་ལོ། ། ཞེས་པའི་ལན་ནི། དེ་ལྟ་བུའི་དབུས་སུ་ཡཾ་ལས་རླུང་གི་དཀྱིལ་འཁོར་ཞེས་སོགས་ཀྱི་ཚིག་འགྲེས་ལྟར་ན། ཟླུམ་པོ་ཡངས་ཤིང་རྒྱ་ཆེ་བ་ནས། ཕྱི་ནང་ཀུན་ཏུ་ཁྲག་ཞག་གི་རྒྱ་མཚོ་འཁྲུགས་པའི་ཁྱད་ཆོས་དང་ལྡན་པའི་ཐོད་རྭ། དེ་ལྟ་བུའི་དབུས་སུ་ཡཾ་ལས་རླུང་སོགས། ཤར་དུ་མགོ་བོ། ལྷོར་ལག་པ་ནས།
བྱང་ཤར་དུ་སྐྱེས་བུ་གསལ་ཤིང་ལ་བཙུགས་པའི་བར་འབྱུང་བས། དེ་ཀུན་ཐོད་རྭ་ཉིད་ཀྱི་ནང་དུ་ཚུད་དགོས་པ་ལྟར་སྣང་ལ། དེའི་རྒྱུ་མཚན་ཡང་ཐོད་རྭའི་དབུས་སུ་གཙོ་བོའི་གདན་སྨོས་པའི་ཤུགས་ལས། ཤར་དུ་མགོ་བོ་སོགས་ཀྱང་ཐོད་རྭའི་ནང་གི་ཤར་སོགས་སུ་ཡིན་པ་ལས་འོས་མེད་པ་ཡིན་ནོ། ། སྙམ་དུ་དོགས་སོ། ། དེ་ནས་རང་གི་བསམ་ཚོད་ནི། མངོན་རྟོགས་ཀྱི་ཚིག་དེ་ལ་འབྲས་བུ་མྱོང་ཤེས་ན་དོགས་པ་རང་གྲོལ་དུ་འགྲོ་བ་ཡིན་ཏེ། ལིང་ཚེ་དགུར་གནས་པའི་དབུས་སུ་མི་མགོའི་རྭ་བ་ཞེས་པ་ལྟར་ཐོད་རྭ་གཙོ། ཡབ་ཡུམ་ཉིད་ལ་བྱེད་པ་འཐད་ཅིང་། དེ་ལྟ་བུའི་དབུས་སུ་ཞེས་སོགས་ནི་ཁྲག་ཞག་གི་རྒྱ་མཚོའི་དབུས་དང་ཤར་སོགས་ཡིན་གྱི།
ཐོད་རྭ་རང་གི་དབུས་དང་ཤར་སོགས་ཀྱི་འབྲུ་མི་བྱེད་པ་ནི་གནད་དམ་པ་ཡིན་པས་སོ། ། དེ་ལྟར་བྱས་ན་ཁྲག་ཞག་གི་རྒྱ་མཚོའི་སྟེང་དུ་ལིང་ཚེ་དགུ་ཆར་འབྱུང་བ་དངོས་སུ་གསལ་བས་འཁྲུལ་པ་མེད་ཅིང་ཕྱི་ནང་ཀུན་ཏུ་ཁྲག་གི་རྒྱ་མཚོ་འཁྲུགས་པ་ཞེས་པ་དང་། དེ་ལྟ་བུའི་དབུས་སུ་ཞེས་པ་གཉིས་ཚིག་སྔ་ཕྱི་འབྲེལ་ཆགས་པ་ཡིན་ནོ།། རུས་པའི་ཕྲེང་བ་རྣམས་ཀྱིས་བརྒྱན་པ། ཕྱི་ནང་ཀུན་ཏུ་ཁྲག་ཞག་གི་རྒྱ་མཚོ་འཁྲུགས་པ་དེ་ལྟ་བུའི་དབུས་སུ། ཡཾ་ལས་རླུང་་་་་་རཱ་ལོའི་མངོན་རྟོགས་རྒྱས་པར་གཙོ་གདན་ལ། རླུང་རོ་པད་ཉི་རིམ་བརྩེགས་བཤད་སྣང་བ་་་་་་གི་དཀྱིལ་འཁོར་གཞུའི་དབྱིབས་ཅན། གཙོ་བོ་དཔའ་གཅིག་ཡོངས་རྫོགས་སྒྲུབ་ཐབས་སུ། ། པད་ཉི་ཙམ་ལས་མ་བཤད་དགོངས་གཞི་ཅི། ། དཔའ་གཅིག་ཞལ་ཕྱག་ཡོངས་རྫོགས་སྒྲུབ་ཐབས་སུ། །
ཁྲག་ཞག་འོག་ཏུ་རླུང་གི་དཀྱིལ་འཁོར་བཤད། ། མངོན་རྟོགས་ཆེན་མོར་རླུང་གི་སྟེང་དུ་བཤད། ། འདི་གཉིས་དགོངས་གཞི་སོ་སོར་འགྲེལ་ཚུལ་ཅིང་། ། ཞེས་པའི་ལན་ནི། སྤྱིར་བཏང་རྭ་ལུགས་འདི་ལ་མངོན་རྟོགས་རྒྱས་པ་ལྟར་དུ་རླུང་རོ་པད་ཉིའི་གདན་བཞི་བརྩེགས་མཛད་པ་ཡིན་ཏེ། རླུང་གི་གདན་ནི་རྒྱུད་ཉིད་ལས་ནམ་མཁའི་དབྱིངས་སུ་ཡཾ་གྱི་རྣམ་པ་ལས་གྲུབ་པའི་རླུང་གི་དཀྱིལ་འཁོར་མདོག་དུ་བའི་རྣམ་པར་བསམ་སྟེ་ཞེས་དང་། དེའི་འགྲེལ་པར་མི་བསྐྱོད་པས། ནམ་མཁའི་དཀྱིལ་དུ་ཡི་གེ་ཡཾ་སྔོན་པོ་ལས་གྲུབ་པའི་རླུང་གི་དཀྱིལ་འཁོར་དུ་བའི་མདོག་ཅན་བསམས་ཏེ། འདི་ནི་ཁྲོ་བོ་ཆེན་པོའི་གདན་ཏེ། རྒྱུད་འདི་ནི་མངོན་སྤྱོད་གཙོ་བོར་གྱུར་པ་ཡིན་པས།
གདུག་པ་ཅན་ཐམས་ཅད་རབ་ཏུ་འཐོར་བར་བྱེད་པ་ཡིན་ནོ། ། ཞེས་གསུངས་པས་བསྟན། རོ་གདན་ནི། རྟོག་པ་དང་པོ་ལས། སྒོ་གཅིག་པ་ནི་དབྱེ་བར་བྱ། ། ལྷག་མ་ཡོངས་སུ་གཅད་པར་བྱ། ། དེ་དབུས་མི་རོ་བྲི་བར་བྱ། ། ཞེས་དང་། སློབ་དཔོན་མི་བསྐྱོད་པའི་འགྲེལ་པར། རོ་བྲི་འོ་ཞེས་པ་ནི་གདན་ཏེ།
ཞེས་གསུངས་པས་བསྟན། པད་གདན་ནི་རྒྱུད་ཀྱི་དངོས་བསྟན་ལ་མི་གསལ་ཡང་། ལ་ལི་ཏ་བཛྲ་གྱིས། ལྔ་བཅུར་གཅིག་གི་མ་ཚང་གདན། ། པདྨ་རླུང་ནི་ཡང་དག་གནས། ། ཞེས་གསུངས་པས་བསྟན། ཉི་གདན་ནི་ལྷ་ཁྲོ་བོའི་གདན་ལ་ཉི་གདན་བསམ་པས། རྭ་ལྟར་ན་པདྨའི་སྟེང་དུ་དང་པོ་ཉི་གདན་བསྐྱེད། ཁྲག་ཞག་གི་འོག་ཏུ་བྱེད་པ་ནི་སྔར་བཤད་པ་ལྟར་རྟེན་དང་བརྟེན་པར་བཅས་པའི་འོག་གཞི་བྱས་ནས། ལྷའི་གདན་ཙམ་དུ་མི་བྱེད་པར་དཔའ་གཅིག་ཡོངས་རྫོགས་ཀྱི་སྒྲུབ་ཐབས་སུ་ཁྲག་ཞག་གི་འོག་ཏུ་རླུང་བྱེད་པ་དེ་ལ་དགོངས་ལ།
མངོན་རྟོགས་ཆེན་མོ་ཁྲག་ཞག་སྟེང་དུ་རླུང་བཤད་པ་ནི། རྒྱུད་ཀྱི་དངོས་བསྟན་ལྟར་ལྷའི་གདན་ལ་དགོངས་པ་ཡིན་པས། དགོངས་གཞི་སོ་སོར་འགྲེལ་ཚུལ་དེ་ལྟར་ཡིན་ནོ། ། དེའི་སྟེང་དུ་རོ་མགོ་མེད། ལག་མེད། ཤར་དུ་མགོ་བོ། ལྷོར་ལག་པ། ནུབ་ཏུ་རྒྱུ་མ། བྱང་དུ་རྐང་པ། ཤར་ལྷོར་ཐོད་པ།
ལྷོ་ནུབ་ཏུ་ཐོད་ཚལ། ནུབ་བྱང་དུ་རླུང་རས། བྱང་ཤར་དུ་སྐྱེས་བུ་གསལ་ཤིང་ལ་བཙུགས་པ། ཁྱམས་ཀྱི་ནང་དུ་ཤར་སྒོའི་གཡས་ནས་མཚམས་ལ་ཐུག་གི་བར་དུ། གྲི་གུག་དང་། མཚོན་རྩེ་གཅིག་པ་དང་། གཏུན་ཤིང་ངོ་། ། ཤར་སྒོའི་གཡོན་ནས་མཚམས་ལ་ཐུག་གི་བར་དུ། ཆུ་གྲི་དང་། རྡོ་རྗེ་རྩེ་གཅིག་པ་དང་།
ལྕགས་ཀྱུ་རྣམས་སོ། ། ལྷོ་སྒོའི་གཡས་ནས་མཚམས་ལ་ཐུག་གི་བར་དུ། དགྲ་སཏྭ། མདའ་དང་། ཁ་ཊྭཱཾ་གའོ། ། ལྷོ་སྒོའི་གཡོན་ནས་མཚམས་ལ་ཐུག་གི་བར་དུ། དབྱུག་ཐོ་དང་། འཁོར་ལོ་དང་། རྡོ་རྗེ་ཞགས་པ་རྣམས་སོ། ། ནུབ་སྒོའི་གཡས་ནས་མཚམས་ལ་ཐུག་གི་བར་དུ།
རྡོ་རྗེ་རྩེ་ལྔ་པ་དང་། རྔེའུ་ཆུང་དང་། ཕུབ་རྣམས་སོ། ། ནུབ་སྒོའི་གཡོན་ནས་མཚམས་ལ་ཐུག་གི་བར་དུ། གཞུ་དང་། དྲིལ་བུ་དང་། རླུང་གི་རས་རྣམས་སོ། ། བྱང་སྒོའི་གཡས་ནས་མཚམས་ལ་ཐུག་གི་བར་དུ། སྡིགས་མཛུབ་དང་། འཕན་རྩེ་གསུམ་པ་དང་།
གླང་པོ་ཆེའི་ལྤགས་པ་རྣམས་སོ། ། བྱང་སྒོའི་གཡོན་ནས་མཚམས་ལ་ཐུག་གི་བར་དུ། རྡོ་རྗེ་ཐོ་བ་དང་། མདུང་ཐུང་དང་། མེ་ཐབ་རྣམས་སོ། ། ཤར་སྒོར་ཐོ་བ། ལྷོ་སྒོར་དབྱུག་པ། ནུབ་སྒོར་པདྨ། བྱང་སྒོར་རལ་གྲི། གྲྭ་བཞིར་རོ་ལངས་མགོ་གསུམ་ལག་པ་གསུམ།
རྐང་པ་གསུམ་ཡོད་པས་གར་བྱེད་པའོ། ། དབུས་སུ་པཾ་ལས་པདྨའི་སྡོང་པོ་འདབ་་་་་་དཀྱིལ་འཁོར་ནང་གི་ཕྱོགས་བཞི་མཚམས་བཞི་རུ། མགོ་དང་ལག་སོགས་བཀོད་འདི་རིགས་བཞི་དང་། ། ལྷ་མོ་བཞི་ཡི་གདན་ལ་དགོངས་ཡིན་ནམ། ། ཡང་ན་ལྷའི་མཚན་མ་གཞན་ཞིག་ཡིན། ། སྒོ་བཞིའི་གཡས་གཡོན་མཚམས་ལ་གྲི་གུག་སོགས། ། ཕྱག་མཚན་འབྲི་ཞིང་སྒོམ་ལ་དགོས་པ་ཅི། ། འདི་དག་ལྷ་རུ་བསྐྱེད་པ་ཡོད་དམ་མེད། ། ཡོད་ན་དེ་ཚེ་ལྷ་གྲངས་ཇི་ཙམ་འགྱུར། ། ཞེས་པའི་ལན་ནི།
གཏི་མུག་གཤིན་རྗེ་སོགས་ཀྱི་རིགས་བཞི་དང་། ལྷ་མོ་བཞིའི་གདན་རང་ལ་དགོངས་པ་ནི་མ་ཡིན་ནོ། ། འོ་ན་འདི་དག་ཅི་ཞེ་ན། གཙོ་བོའི་ཕྱག་གཡོན་གྱི་གཉིས་པའི་མགོ་བོ་དང་། གཡོན་གྱི་དགུ་པའི་བརྡེག་དོན་ལག་པ་དང་། བདུན་པའི་རྒྱུ་མ་དང་། བཞི་བའི་རྐང་པ་དང་། གཡོན་དང་པོའི་ཁྲག་གིས་གང་བའི་ཐོད་པ་དང་། བཅུ་གསུམ་པའི་ཐོད་ཚལ་དང་། བཅུ་པའི་དུར་ཁྲོད་ཀྱི་རས་དང་།
བཅུ་གཅིག་པའི་སྐྱེས་བུ་གསལ་ཤིང་ལ་བཙུགས་པ་སྟེ། གཡོན་གྱི་ཕྱག་མཚན་རྣམས་ཀྱི་ནང་ནས་བརྒྱད། དཀྱིལ་འཁོར་གྱི་ནང་གི་རེའུ་མིག་བརྒྱད་ལ་འགོད་པ་ཡིན་ཏེ། རྒྱུད་ལས་ཤར་དུ་མགོ་བོ་ཞེས་པ་ནས།

འདི་དག་ནི་འཁོར་ལོའི་དབུས་སུ་ཕྱག་རྒྱའི་མཚན་མའོ། ། ཞེས་པ་ལྟར། ཕྱག་རྒྱའི་མཚན་མ་ཞེས་པ་ཡང་། སྤྱིར་ལྷའི་ཕྱག་མཚན་དང་། བྱེ་བྲག་སྐབས་འདིར་གཙོ་བོ་ཉིད་ཀྱི་ཕྱག་མཚན་ལ་བྱ་རིགས་པས་སོ། ། ཕྱག་མཚན་འདི་དག་བྲི་བ་ནི་རྒྱུད་ལས། དེ་ནས་འཁོར་ལོའི་ཕྱི་རིམ་གྱི་ཕྱག་རྒྱ་རྣམས་ནི། ཤར་གྱི་སྣམ་བུ་ལ་གྲི་གུག་དང་ཞགས་པ་ནས། བྱང་གི་སྣམ་བུ་ལ་སྡིགས་མཛུབ་དང་། འཕན་རྩེ་གསུམ་པ་དང་། གླང་པོ་ཆེའི་པགས་པ་དང་།
རྡོ་རྗེ་ཐོ་བ་དང་། མདུང་དང་། མེ་ཐབ་ལ་སོགས་པ་བྲི་བར་བྱའོ། ། ཞེས་གསུངས་པའི་དགོངས་པ་ཡིན་ལ། བྲིས་པའི་དགོས་པ་ནི། བཅུ་གསུམ་མ་དང་རོ་ལངས་བརྒྱད་བསྐོར་ལྟ་བུ་ལ་ནི། དེ་དག་ལྟར་མི་བསྐྱེད་པས། ཚིག་ཙམ་གྱི་སྒོ་ནས་གསལ་བཏབ་ནས་ཕྱག་མཚན་རང་གི་ངོ་བོ་སྒོམ་པ་ཙམ་ལས་གཞན་མི་སྣང་ཞིང་ཕྱག་མཚན་རང་གི་ངོ་བོ་དཀྱིལ་འཁོར་ལ་བསྒོམས་པ་ལྷ་འདི་མ་གཏོགས་དཀྱིལ་འཁོར་གཞན་ལ་ཆེར་མི་སྣང་བས། ལུགས་འདིའི་ཁྱད་ཆོས་སུ་བྱ་དགོས་ལ། དེ་ནས་ཕྱག་མཚན་བསྒོམས་པའི་དགོས་པ་ཇི་ལྟར་ཡིན་བློ་གྲོས་དང་ལྡན་པ་དག་གིས་སྔོན་གྱི་འགྲེལ་བ་ཚད་ལྡན་ལས་བཙལ་བར་བྱ་སྟེ།
རང་བཟོ་ཙམ་གྱི་བཤད་པས་ནི། རང་གཞན་ངེས་ཤེས་བསྐྱེད་མི་ནུས་ཤིང་། ཆོས་ལ་དབང་ཟ་བ་བའི་སྡིག་ཤིན་ཏུ་ལྕི་བས་སོ། ། ཕྱག་མཚན་ལྷར་བསྐྱེད་པའི་དཀྱིལ་འཁོར་རྣམས་ལ་ནི། ལྷ་བསྐྱེད་པའི་གཞིར་གྱུར་པའི་ལྷ་མཚན་ཡིན་པས་དགོས་པ་གཞན་ཟུར་དུ་མི་དགོས་ལ། འོ་ན་དེའི་ཚེ་ལྷ་གྲངས་ཇི་ཙམ་དུ་འགྱུར་སྙམ་ན། ལྷ་གྲངས་ལ་བོད་ཀྱི་རྟོག་བཟོ་སྣ་ཚོགས་ཡོད་ཀྱང་། ཁུངས་ཐུབ་ནི་ལ་ལི་ཏ་བཛྲ་ཀྱིས་བཞེད་པ་རྡོ་རྗེ་འཇིགས་བྱེད་ཞེ་དགུ་མ་ཡིན་ནོ།། མ་སྟོང་དང་ལྡན་པའི་སྟེང་དུ་རཾ་ལས་ཉི་མའི་དཀྱིལ་འཁོར་འབར་ཞིང་ཚ་བ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར།་་་་་
རཾ་ལས་ཉི་སྟེང་འཇམ་དབྱངས་བསྐྱེད་པ་འདི། རྟོག་བདུན་རྒྱུད་ལས་རྒྱུ་ཡི་འཇམ་དཔལ་གྱི་གདན་ལ་ཟླ་བའི་དཀྱིལ་འཁོར་གསུངས་པ་དང་། འགལ་ཞེས་རྒོལ་ན་ལན་འདེབས་ཇི་ལྟར་འོས། ། ཅེས་པའི་ལན་ནི། ཟླ་གདན་འདི་རང་གི་བསམ་ཚོད་ནི། རོ་མགོ་མེད་ལག་མེད་ནས་ཉི་མའི་དཀྱིལ་འཁོར་འབར་ཞིང་ཚ་བའི་བར། འབྲས་བུ་རྡོ་རྗེ་འཇིགས་བྱེད་བཞེངས་དུས་ཀྱི་གདན་ཡིན་པས་རྭ་ལོའི་མངོན་རྟོགས་ལྟར་མ་ཆད་པར་བྱས་ནས། དེའི་སྟེང་དུ་རེ་ཞིག་ལ་ཟླ་བའི་གདན་ཡང་བསམ་ནས་རྒྱུའི་འཇམ་དཔལ་བསྐྱེད་པ་ཡིན་ཏེ། ལྷ་ཞི་བའི་གདན་ལ་ཟླ་གདན་འོས་པའི་ཕྱིར་དང་། ཁྱད་པར་རྒྱུད་ཀྱི་རྒྱལ་པོ་རྟོག་བདུན་ལས།
དང་པོའི་དབྱངས་ཡིག་ལས་གྱུར་པའི་ཟླ་བའི་དཀྱིལ་འཁོར་དམིགས་ཏེ། དེའི་སྟེང་དུ་དྷཱིའི་རྣམ་པ་ལས་འཇམ་དཔལ་གཞོན་ནུའི་གཟུགས་སུ་གྱུར་པར་བསམ། ཞེས་གསལ་བར་གསུངས་པས་སོ།། ཤར་དུ་མགོ་བོའི་སྟེང་དུ་པདྨ་དང་ཟླ་བའི་གདན། ལྷོར་ལག་པ་གཉིས་ཀྱི་སྟེང་དུ་པདྨ་དང་ཉི་མའི་གདན། ནུབ་ཏུ་རྒྱུ་མའི་སྟེང་དུ་པདྨ་དང་ཉི་མ་འོད་དང་བྲལ་བ། བྱང་དུ་རྐང་པ་གཉིས་ཀྱི་སྟེང་དུ་པདྨ་དང་རླུང་གི་དཀྱིལ་འཁོར། འགོར་རྐང་པ་གཉིས་ཞེས་འབྱུང་བས་ལག་པ་གཉིས་ཞེས་ཁོ་བོས་བཀོད། མཚམས་བཞི་པདྨ་དང་ཟླ་བའི་གདན། སྒོ་བཞིར་པདྨ་དང་ཉི་མའི་གདན་ནོ། །
དབུས་ཀྱི་གདན་གྱི་སྟེང་དུ་རང་གི་སེམས་ཉིད་དྷཱིཿལས་རལ་གྲི་དྷཱིཿས་མཚན་པ་དེ་ཡོངས་སུ་གྱུར་པ་ལས། རང་ཉིད་རྒྱུའི་་་་་་ཚར་ཆེན་རིན་པོ་ཆེའི་ལམ་རིམ་དུ། མངོན་བྱང་ལྔ་ལས་རྒྱུ་ཡི་རྡོ་རྗེ་འཛིན། ། རྗེ་བཙུན་འཇམ་པའི་དབྱངས་ཀྱི་སྐུར་ལངས་ཏེ། ། ཞེས་གསུངས་པའི་ཁུངས་གང་ཡིན། ཞེས་མཁན་ཆེན་ངག་དབང་ཆོས་གྲགས་ཀྱིས་དྲི་བ་མཛད་ནས། རང་ལན་ལ་འདིའི་ཁུངས་མཁན་ཆེན་ནམས་ལྷུན་པའི་འགྲེལ་བར་འདུག་ཀྱང་། མངོན་བྱང་ལྔ་བསྐྱེད་རྣམ་དག་ཏུ་མི་འགྲོ། དེས་ན་རྒྱུའི་འཇམ་དབྱངས་ཀྱང་རྡོ་རྗེའི་ཆོ་ག་གསུམ་བསྐྱེད་ཡིན་པར་བཞེད། འཇམ་དཔལ་སྐུ་མདོག་གསེར་གྱི་མདོག་ཅན།
ཕྱག་གཡས་རལ་གྲི་དཔུང་པའི་ཐད་དུ་འཛིན་ཞིང་། གཡོན་པས་ཨུཏྤ་ལའི་ཡུ་བ་ཐུགས་ཀར་མཐེབ་སྲིན་གྱིས་འཛིན་པའི་སྟེང་དུ་པོ་ཏི་འཛིན་པ། ཞི་བ་འཛུམ་པ་སྒེག་པའི་ཉམས་ཅན་རལ་པའི་ཟུར་ཕུད་ལྔ་དང་ལྡན་པ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཞིང་། ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པ། དེའི་ཐུགས་ཀར་ཨ་ལས་ཉི་མའི་དཀྱིལ་འཁོར་དེ་ལས་འོད་ཟེར་འཕྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས། དེ་བཞིན་གཤེགས་པ་དང་། བྱང་ཆུབ་སེམས་དཔའ། རིག་པའི་ལྷ་མོ་ཁྲོ་བོ་གཤིན་རྗེ་གཤེད་ཀྱི་ལྷ་ཚོགས་དཔག་ཏུ་མེད་པ་སྤྱན་དྲངས་ཏེ།
ཉི་མའི་དཀྱིལ་འཁོར་ལ་ཐིམ་པས་འབར་བ་དང་བཅས་པའི་འོད་ཀྱི་ཕུང་པོ་ཆེན་པོར་གྱུར་པ་ནི། སྐུའི་ཞིང་ཁམས་རྣམ་པར་དག་པའི་དགའ་བའོ། ། དེ་ལས་འོད་ཟེར་འཕྲོས་པས་དེ་དག་གི་ཐུགས་ཀ་ནས། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ།
ཨཾ་ཨཱཿ ཀ་ཁ་ག་གྷ་ང་། ཙ་ཚ་ཛ་ཛྙ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། ཡ་ར་ལ་ཝ་ཌ་ཌྷ། ཨོཾ་ཡ་མ་ར་ཛ།
ས་དོ་མེ་ཡ། ཡ་མེ་དོ་རུ། ཎ་ཡོ་ད་ན། ཡ་ད་ཡོ་ནི། ར་ཡ་ཀྵེ་ཡ། ཡ་ཀྵེ་ཡཙྪ། ནི་ར་མ་ཡ་ཧཱུྃ་ཕཊ། ཨོཾ་ཧྲཱིཿཥྚཱི་ཝི་ཀྲྀ་ཏཱ་ན་ན་ཧཱུྃ་ཕཊ། ཨོཾ་ཡ་མནྟ་ཀ་ཧཱུྃ་ཕཊ། ཅེས་པ་རྣམས་འདུས།
རང་ལ་ཕོག་པའི་རྐྱེན་གྱིས། འབར་བ་དང་བཅས་པའི་ཧཱུྃ་ནག་པོ་འོད་ཟེར་ལྔ་དང་བཅས་པར་བསམས་པ་ནི། གསུང་གི་ཞིང་ཁམས་རྣམ་པར་དག་པའི་དགའ་བའོ། ། དེ་ལས་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་གྲི་གུག་དང་ཐོད་པ་ལ་སོགས་པ་ཕྱག་མཚན་གྱི་བྱེ་བྲག་དཔག་ཏུ་མེད་པ་སྤྱན་དྲངས་ཏེ། རང་ལ་ཕོག་པའི་རྐྱེན་གྱིས་རྡོ་རྗེ་ནག་པོ་རྩེ་དགུ་པ་རྭ་གདེངས་པའི་ལྟེ་བ་ལ་ཧཱུྃ་གིས་མཚན་པར་གྱུར་པ་ནི། ཐུགས་ཀྱི་ཞིང་ཁམས་རྣམ་པར་དག་པར་དག་པའི་དགའ་བའོ།་་་་་ སངས་རྒྱས་བྱང་སེམས་སོགས་ཀྱི་གདན་གསུམ་ཚང་བའི་ལྷ་སྐུ་སྤྱན་དྲངས་ནས་ཐུགས་ཀའི་ཉི་མ་ལ་བསྟིམ་པར་གསུངས་པའི་འགྲོས་སྦྱར་ནས། ཡིག་འབྲུ་དང་ཕྱག་མཚན་ཡང་སྤྱན་དྲངས་ནས་བསྟིམ་པ་ལས་ཧཱུྃ་དང་ཕྱག་མཚན་དུ་གྱུར་པ་དོན་གྱི་ཐོབ་པ་ལ་དགོངས་པ་ཡིན་པས་རྒྱུད་དོན་བླ་མའི་མན་ངག་གིས་ཕྱེ་བའི་གནད་དམ་པའོ་སྙམ་དུ་ཁོ་བོ་ཅག་གིས་སེམས་སོ། ། དེས་ན་འདི་ལ་དཔྱད་པ་མི་དགོས་སོ། ། འོན་ཀྱང་རྭའི་རྗེས་འབྲངས་ཕལ་ཆེར་མངོན་རྟོགས་དཀྱུས་ན་སྐུའི་དགའ་བ་སོགས།
དགའ་བ་གསུམ་གྱི་ཐ་སྙད་མཛད་པ་ལ་བརྟེན་ནས། དགའ་བ་གསུམ་ལས་ལྷ་བསྐྱེད་པ་ཡིན་གསུངས་པ་མང་དག་སྣང་ཡང་། རྒྱུད་ལས། ཉི་མའི་དཀྱིལ་འཁོར་དུ་ཞེས་པ་ནས། དེའི་སྟེང་དུ་ཧཱུྃ་མདོག་སྔོན་པོ་ཞེས་སོགས་གསུངས་པས། འབར་བ་དང་བཅས་པའི་ཉི་དཀྱིལ་རྒྱ་ཆེ་བ་དེའི་སྟེང་དུ། ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་བསྐྱེད་པ་དངོས་སུ་གསལ་བས། དོན་ལ་རྡོ་རྗེ་ཆོ་ག་གསུམ་བསྐྱེད་ཀྱི་རིགས་སུ་འགྲོ། དེ་ལས་དཔག་ཏུ་མེད་པའི་འོད་ཟེར་འཕྲོས་པས་གཞལ་དུ་མེད་པའི་སེམས་ཅན་གྱི་དོན་བྱས་དགྲ་བགེགས་་་་་་རྭ་ཆེན་གྱི་གསུང་ཡིག་འབྲུ་དང་ཐུགས་ཕྱག་མཚན་སྤྱན་དྲངས་ནས་བསྟིམ་པ་ཡང་རྒྱུད་ཉིད་ལས། གདུག་པ་ཅན་ཐམས་ཅད་ཚར་བཅད།
སྣོད་བཅུད་ཐམས་ཅད་རྡོ་རྗེ་འཇིགས་བྱེད་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་ཆེན་པོར་གྱུར། ཚུར་འདུས་ཡོངས་སུ་གྱུར་པ་ལས། རང་ཉིད་བཅོམ་ལྡན་འདས་དཔལ་རྡོ་རྗེ་འཇིགས་བྱེད་སྐུ་མདོག་ཆར་སྤྲིན་གྱི་མདོག་ལྟར་གནག་ཅིང་ནམ་མཁའི་འོད་ལྟར་གསལ་བ། ཞལ་དགུ་ཕྱག་སུམ་ཅུ་རྩ་བཞི་པ། ཞབས་བཅུ་དྲུག་དང་ལྡན་པ། རྩ་ཞལ་ནག་པོ་མ་ཧེའི་གདོང་ཅན་མཆེ་བ་གཙིགས་ཤིང་ལྗགས་འདྲིལ་བ། ཁྲོ་གཉེར་དང་བཅས་པ་རྭ་སྔོན་པོ་རྣོ་ཟེངས་པ་ལ་རུས་པའི་རྒྱན་ཁྲོལ་བ། ཕཊ་དང་ཕེཾ་གྱི་སྒྲ་སྒྲོག་པ། དེའི་སྟེང་དུ་སྲིན་པོའི་ཞལ་དམར་པོ་ཁྲག་འཛག་ཅིང་མཆེ་བ་གཙིགས་པའི་སྟེང་ན། འཇམ་དཔལ་གྱི་ཞལ་སེར་པོ་འཛུམ་ཞིང་ཅུང་ཟད་ཁྲོ་བ།
སྙན་གོང་ན་ཨུཏྤལ་དང་། རིན་པོ་ཆེའི་རྒྱན་གྱིས་བརྒྱན་པ། རྭའི་གཡས་ཀྱི་ཞལ་དང་པོ་སྔོན་པོ་མཆེ་བ་གཙིགས་པ། དེའི་སྟེང་ན་གཉིས་པ་དམར་པོ་ལྗགས་འདྲིལ་བ། དེའི་སྟེང་ན་གསུམ་པ་སེར་པོ་ཁྲོ་གཉེར་བསྡུས་པ། རྭའི་གཡོན་གྱི་ཞལ་དང་པོ་དཀར་པོས་རྨོངས་པར་བྱེད་པ། དེའི་སྟེང་ན་གཉིས་པ་དུད་ཁས་རེངས་པར་བྱེད་པ། དེའི་སྟེང་ན་གསུམ་པ་ནག་པོས་གསོད་པར་བྱེད་པ། ཞལ་རེ་རེ་ཞིང་སྤྱན་གསུམ་གསུམ་མེ་སྟག་གི་ཕུང་པོ་ལྟར་དམར་ལ་ཟླུམ་པ་མཆེ་བ་གཙིགས་ཤིང་ལྗགས་འདྲིལ་བ། ཁྲོ་གཉེར་བསྡུས་པ།
སྨ་ར་དང་སྨིན་མ་དམར་སེར་གྱེན་དུ་འབར་བ། ཐོད་སྐམ་ལྔ་ལྔས་ཁྲོ་ཞལ་རྣམས་ཀྱིས་དབུ་ལ་བརྒྱན་པ། ཐམས་ཅད་ཀྱི་དབུ་སྐྲ་ཁམ་ནག་འཇམ་དཔལ་གྱི་སྤྱི་གཙུག་ཏུ་འཁྱིལ་བ། ཧཱུྃ་དང་ཕཊ་དང་ཧ་ཧའི་གད་རྒྱངས་རྣམས་པར་སྒྲོག་པའོ། ། ཕྱག་སུམ་ཅུ་རྩ་བཞིའི་གཡས་པ་་་་་་འཇིགས་བྱེད་ལ་མ་ཧེའི་ཞལ་དང་ཕྱག་སུམ་ཅུ་རྩ་བཞི་སོགས་འབྱུང་བའི་རྒྱུ་མཚན་ནི། གཏི་མུག་ཅན་གྱི་གཙོ་བོ་ཚངས་པ་ཡིན་པས་ཕྱི་ལྟར་ན་ཚངས་པ་འདུལ་བའི་གཉེན་པོ་དང་། ནང་ལྟར་ན་གཏི་མུག་འདུལ་བའི་གཉེན་པོ་ཕྱག་མང་པོ་དག་འབྱུང་བ་ཡིན་ཏེ། དཔེར་ན་ཕ་རོལ་དུ་ཕྱིན་པ་དག་རྟེན་འབྲེལ་དང་ཁམས་ཀྱི་དབྱེ་བ་མཐའ་ཡས་པ་གསུངས་པ་དག་ཉོན་མོངས་པ་གཏི་མུག་གི་གཉེན་པོར་སྦྱོར་བ་བཞིན་ནོ། ། དེས་ན་འདིའི་ཕྱག་མཚན་ལ་ཚངས་པའི་མགོ་བོ་འབྱུང་བའི་གནད་ཀྱང་དེ་ལྟར་ཡིན། དེ་བཞིན་དབང་ཕྱུག་འདུལ་བའི་ཕྱིར་གསང་བ་གྱེན་འགྲེང་དང་།
ཁྱབ་འཇུག་འདུལ་བའི་ཕྱིར་མ་ཧེའི་ཞལ་བྱུང་བར་བཤད་པ་ཤིན་ཏུ་ལེགས་ཏེ། འདོད་ཆགས་ཅན་གྱི་གཙོ་བོ་དབང་ཕྱུག ཞེ་སྡང་ཅན་གྱི་གཙོ་བོ་ཁྱབ་འཇུག་ཡིན་པས་དོན་ལ་སྦྱང་གཞི་འདོད་ཆགས་ཀྱི་གཉེན་པོར་སྦྱང་བྱེད་གསང་བ་གྱེན་འགྲེང་དང་སྦྱང་གཞི་ཞེ་སྡང་གི་གཉེན་པོར་སྦྱང་བྱེད་མ་ཧེ་རབ་ཏུ་ཁྲོས་པའི་གདོང་པ་བྱུང་བ་ནི། གཉེན་པོ་སྤང་བྱའི་རྣམ་པར་ཤར་བའམ། སྦྱང་གཞི་དང་སྦྱོང་བྱེད་རིགས་མཐུན་པའི་གནད་དམ་པ་བླ་མེད་སྤྱིའི་ཁྱད་ཆོས་ཡིན་བསམ། རྟོག་བདུན་ལས། རྭའི་གཡས་སུ་ཞལ་གསུམ་པ། དང་པོ་སྔོན་པོ། གཉིས་པ་དམར་པོ། གསུམ་པ་སེར་པོ།
ཞལ་གསུམ་ཀ་ཡང་ཤིན་ཏུ་ཁྲོས་པའོ། ། རྭ་གཡོན་པར་ཞལ་གསུམ་དང་པོ་དཀར་པོ། གཉིས་པ་དུད་ཁ། གསུམ་པ་ནག་པོ་རབ་ཏུ་ཁྲོས་པ། བརྩེགས་པའི་ཞལ་བསམ་པར་བྱའོ། ། ཞེས་གསུངས་པས། བརྩེགས་ཞལ་དང་འཁོར་ཞལ་གྱི་རྣམ་གཞག་མ་གསུངས་པ་ལ། མཁས་གྲུབ་ཕལ་ཆེར་ལ་ལི་ཏ་དང་། ཨ་མོ་གྷ་སོགས་རྒྱ་གཞུང་སྒྲུབ་ཐབས་རྣམས་ལས་འཁོར་ཞལ་གསུངས་པའི་རྗེས་སུ་འབྲངས་ནས་འཁོར་ཞལ་མཛད་པ་མང་ལ་རྭ་ལོ་ཆེན་པོས་བརྩིགས་ཞལ་མཛད་པ་འདི་ཁ་ཅིག་རྭ་ལོའི་གཟིགས་སྣང་ཙམ་ལས་རྒྱུད་ཀྱི་དངོས་བསྟན་ལ་མེད་གསུངས་ཡང་། སཾ་བུ་ཊའི་རྟོག་པ་བདུན་པའི་རབ་བྱེད་བཞི་པ་ལས།
དང་པོ་ནི་མ་ཧེའི་གདོང་། ། གཡས་པའི་རྭའི་ཞལ་གསུམ་ནི། སྔོན་པོ་དང་དམར་པོ་དང་སེར་པོ་སྟེ། ། ཁྲོ་གཉེར་དང་ཞལ་བརྩེགས་པའོ། ། གཡོན་པ་ནི། དཀར་པོ་དང་། དུ་བ་དང་། ནག་པོའོ། ། དེ་དག་གི་དབུས་སུ་ཞལ་ཤིན་ཏུ་དམར་ཞིང་ཁྲག་འཛག་པའོ། ། དེའི་སྟེང་དུ་འཇམ་དཔལ་གྱི་གཟུགས་ཤིན་ཏུ་སེར་ཞིང་ཅུང་ཟད་ཁྲོ་བ་ཞེས་གསུངས་པས།
གཡས་གཡོན་གཉིས་ཀྱང་བརྩེགས་ཞལ་དུ་བསྟན་པ་ཁོ་བོ་ཅག་གིས་སེམས་ཏེ། གཞན་དུ་འཁོར་ཞལ་བྱེད་ན་གཡས་གཡོན་གྱི་ཞལ་དེ་དག་གི་དབུས་སུ། མ་ཧེའི་ཞལ་སྟེང་གི་སྲིན་པོའི་ཞལ་དམར་པོ་དེའང་དོན་མེད་པའི་ཕྱིར་བརྩེགས་ཞལ་ལ་རྒྱུད་ཀྱི་ཟིན་སོ་མེད་པར་འདོད་པ་དག་ལེགས་པར་དཔྱོད་ཅིག རྭ་ཆེན་པོའི་ལུགས་ལ་ནི། མ་ཧེའི་རྭ་ཕན་ཚུན་གྱི་ལོགས་ལ་གཡས་གཡོན་གྱི་ཞལ་རྣམས་རིམ་བརྩེགས་བྱས་པས། དེ་དག་གི་དབུས་སུ་སྲིན་པོའི་ཞལ་དམར་པོ་ཁྲག་འཛག་པ་ཡོང་བ་བསྙོན་མེད་དུ་གྲུབ་པ་ཡིན་ལ་དེ་བས་ན། རྭ་ཆེན་པོའི་བཞེད་པ་འདི་དག་ནི་དཀྱིལ་འཁོར་གཙོ་བོ་ཉིད་ཀྱི་གསུང་དང་ཁྱད་པར་མེད་པས། འདི་ལས་གཞན་དུ་རྟོགས་པར་མི་རིགས་སོ།། རྣམས་ཀྱི་རིམ་པ་བཞིན་དུ། གྲི་གུག་དང་མཚོན་རྩེ་གཅིག་པ་དང་།
གཏུན་ཤིང་དང་། ཆུ་གྲི་དང་། རྡོ་རྗེ་རྩེ་གཅིག་དང་། དགྲ་སཏྭ་དང་། མདུང་དང་། མདའ་དང་། ལྕགས་ཀྱུ་དང་། དབྱུག་པ་དང་། ཁ་ཊྭཱཾ་ཀ་དང་། འཁོར་ལོ་དང་།
རྡོ་རྗེ་རྩེ་ལྔ་པ་དང་། རྡོ་རྗེ་ཐོ་བ་དང་། རལ་གྲི་དང་། རྔེའུ་ཆུང་རྣམས་བསྣམས་པའོ། ། གཡོན་པ་རྣམས་ཀྱིས་རིམ་པ་བཞིན་དུ། ཁྲག་གིས་གང་བའི་ཐོད་པ་དང་། མགོ་བོ་དང་། ཕུབ་དང་། རྐང་པ་དང་། ཞགས་པ་དང་།
གཞུ་དང་། རྒྱུ་མ་དང་། དྲིལ་བུ་དང་། ལག་པ་དང་། དུར་ཁྲོད་ཀྱི་རས་དང་། སྐྱེས་བུ་གསལ་ཤིང་ལ་བཙུགས་པ་དང་། མེ་ཐབ་དང་། ཐོད་ཚལ་དང་། སྡིགས་མཛུབ་དང་། འཕན་རྩེ་གསུམ་པ་དང་།
རླུང་གིས་འཕྱར་བའི་རས་རྣམས་བསྣམས་པའོ། ། ཕྱག་ཐ་མ་གཉིས་ཀྱིས་གླང་པོ་ཆེའི་ལྤགས་པ་རློན་པ་བརྒྱངས་ནས་འཛིན་པ། ཞབས་བཅུ་དྲུག་གི་གཡས་པ་རྣམས་བསྐུམ་པས་རིམ་པ་བཞིན་དུ་མི་དང་། མ་ཧེ་དང་། གླང་དང་། བོང་བུ་དང་། རྔ་མོང་དང་། ཁྱི་དང་། ལུག་དང་། ཝ་རྣམས་མནན་པའོ། །
གཡོན་པ་བརྒྱད་བརྐྱངས་པས། རིམ་པ་བཞིན་དུ། བྱ་རྒོད། འུག་པ། ཁྭ་ཏ། ནེ་ཙོ། ཁྲ་དང་། ཁྱུང་དང་། རི་སྐེགས་དང་། བཞད་རྣམས་མནན་པའོ། །
དེ་རྣམས་ཀྱི་འོག་ཏུ་ཚངས་པ་སེར་པོ། དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ། གཞོན་ནུ་གདོང་དྲུག་ལྗང་གུ་རྣམས་ཁ་སྦུབ་ཏུ་མནན་པ། གཅེར་བུ་མཚན་མ་གྱེན་དུ་འགྲེང་བ། མིའི་ཁྲག་དང་ཚིལ་དང་། ཞག་དང་། རྐང་རྣམས་ཞལ་དུ་གསོལ་བ། འཇིག་རྟེན་དང་འཇིག་རྟེན་ལས་འདས་པའི་ལྷ་ལ་བསྡིགས་པར་མཛད་པ།
མི་མགོ་རློན་པ་ཁྲག་འཛག་པ་ལྔ་བཅུའི་འཕྱང་འཕྲུལ་དང་། སྦྲུལ་དང་རུས་པའི་རྒྱན་གྱིས་བརྒྱན་པ། ཐལ་ཆེན་གྱི་ཚོམ་བུ་དང་། ཁྲག་གི་ཐིག་ལེ་དང་། ཞག་གི་ཟོ་རིས་དང་ལྡན་པ། ཁམས་གསུམ་ཟ་བར་ནུས་པ། སྒེག་པ་དཔའ་བ་མི་སྡུག་པ། ། རྒོད་པ་དྲག་ཤུལ་འཇིགས་སུ་རུང་། ། སྙིང་རྗེ་རྔམས་དང་ཞི་བ་སྟེ། ། གར་དགུའི་ཉམས་དང་ལྡན་པའོ། །
དེ་དག་གི་འབྲས་བུའི་གཤིན་རྗེ་གཤེད་དོ། ། དེའི་ཐུགས་ཀར་པདྨ་དང་ཉི་མའི་སྟེང་དུ་ཡེ་ཤེས་སེམས་དཔའ་རྗེ་བཙུན་འཇམ་པའི་དབྱངས་སྐུ་མདོག་གསེར་གྱི་མདོག་ཅན་ནས། ཞབས་གཉིས་རྡོ་རྗེ་སྐྱིལ་ཀྲུང་གིས་བཞུགས་པའོ། ། བར་རྒྱུའི་འཇམ་དཔལ་ལྟར་བསྐྱེད། དེའི་ཐུགས་ཀར་ཏིང་ངེ་འཛིན་སེམས་དཔའ་རྡོ་རྗེ་སྔོན་པོ་རྩེ་ལྔ་པ་གྱེན་དུ་ལངས་པའི་ལྟེ་བ་ལ་ཧཱུྃ་མཐིང་ནག་གིས་མཚན་པ། དེའི་པང་ན་ཡུམ་རྡོ་རྗེ་རོ་ལངས་མ་སྐུ་མདོག་མཐིང་ནག་ཞལ་གཅིག་ཕྱག་གཉིས་སྤྱན་གསུམ་མ་ཕྱག་གཉིས་ཀྱིས་གྲི་གུག་དང་ཐོད་ཁྲག་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་ལྡན་པ། ཞབས་གཡས་བརྐྱང་ཞིང་གཡོན་པས་བཅོམ་ལྡན་འདས་ལ་འཁྲིལ་བ།་་་་་
འདི་ལ་མཁས་དབང་ངག་དབང་ཆོས་གྲགས་ཀྱིས་ཡུམ་ཡོད་མེད་ཀྱི་དཔྱད་པ་མཁས་གྲུབ་དུ་མའི་བཞེད་པ་རྣམས་གསུངས་པའི་མཐར། རྒྱུད་ཀྱི་དངོས་བསྟན་ལ་ཡུམ་མ་བཤད་པའི་ཕོ་རྐྱང་གི་སྒྲུབ་ཐབས་ལ་དགོངས་པ་བཞིན་དཔའ་གཅིག་གི་སྒྲུབ་ཐབས་རྣམས་སུ་ཡུམ་མེད་པའི་རྒྱུ་མཚན་དེ་ཡིན་ལ། དཀྱིལ་འཁོར་ཡོངས་རྫོགས་ཀྱི་སྐབས་སུ་རྭ་ལོའི་མངོན་རྟོགས་རྒྱས་པ་བཞིན་ཡུམ་ཡོད་པ་མེད་དེ། མཉམ་ཉིད་རྣམ་རྒྱལ་ལེའུ་བཅུ་བདུན་པ་ལས། ལྷ་མོ་རྡོ་རྗེ་བདེ་བ་མ། ། གཉིས་སུ་མེད་པར་གནས་པའོ། ། དེ་ཉིད་ཞལ་གཅིག་ཕྱག་གཉིས་མ། ། གྲི་གུག་ཐོད་པ་འཛིན་པ་ཡི། ། ཞེས་དངོས་སུ་བསྟན་པས། རྡོ་རྗེ་མྱུ་གུ་ལས།
ཡུམ་སྦྱོར་ན་དགྲ་ནག་གི་ཡུམ་ཞལ་གསུམ་ཕྱག་དྲུག་མ་དེ་རིག་ཀྱང་། གང་ནས་ཀྱང་མ་བཤད་པའི་ཞལ་གཅིག་ཕྱག་གཉིས་མ་སྦྱོར་བ་མི་འཐད་ཅེས་སྐྱོན་བརྗོད་མཛད་ཀྱང་། མཉམ་ཉིད་རྣམ་རྒྱལ་ནས་གསུངས་པའི་ཞལ་གཅིག་ཕྱག་གཉིས་མ་འདི་ཡོད་པས་དགྲ་ནག་གི་ཡུམ་ཁ་བསྐང་མ་དགོས་ཤིང་། འཁོར་བཅུ་གཉིས་ནི་འཇིགས་བྱེད་ལ་སྦྱར་བ་རྒྱུད་གང་གིའང་ཟིན་སོ་མེད་པས། དགྲ་ནག་ནས་ཁ་བསྐང་བ་བླ་མའི་མན་ངག་ཡིན་ལ། དེས་ན་རྭ་ལུགས་བཅུ་གསུམ་མ་འདི་ནི་གཙོ་བོ་ལ་དངོས་ཡུམ་འཐད་ཅིང་། བསྐྱེད་རིམ་གྱི་སྐབས་སུ་མངལ་འབྱིན་རྒྱས་པ་དང་། དབང་གཉིས་པ་དང་། གསུམ་པའི་ཚེ། སློབ་དཔོན་དང་སློབ་མ་འཇིགས་བྱེད་ཡབ་ཡུམ་དུ་བསྐྱེད་ནས་གསང་རྫས་སྒྲུབ་ཅིང་།
དགའ་གཞི་ཉམས་སུ་མྱོང་བ་གསུངས་པས་ཀྱང་དངོས་ཡུམ་ཡོད་པ་གྲུབ་བོ། ། རྡོ་རྗེ་འཆང་གི་དགོངས་བཞེད་ཀྱི་སྙིང་པོ་ལྷ་འདི་ལ་མཚན་མ་གྱེན་འགྲེང་བྱུང་བའི་གནད་ཀྱི་གནས་སྐབས་ཀུན་ཏུ་དངོས་ཡུམ་མེད་པ་ཡིན་གསུངས་པ་འདི་ཤེས་བྱེད་རྩར་རྒྱག་ལ་ཤིན་ཏུ་བཟང་བ་ཞིག་འདུག་ཀྱང་། ཁོ་བོ་ཅག་རྭ་པའི་རྗེས་འབྲང་དུ་ཁས་འཆེ་བ་དག་གིས་ཁས་ལེན་མི་ནུས་ལ། འོ་ན་ཅི་ཞེ་ན། ཕྱི་ལྟར་ན་དབང་ཕྱུག་ཆེན་པོ་དང་། ནང་ལྟར་ན་ཆགས་པའི་གཉེན་པོར་གསང་བའི་མཚན་མ་དེ་ལྟར་དུ་བསྐྱེད་པ་གནས་སྐབས་ཀུན་ཏུ་ཡིན་ཞིང་། དེ་ཡང་རྭ་ལོའི་བཅུ་གསུམ་མ་ལྟ་བུ་ལ་གཙོ་བོ་སེམས་དཔའ་སུམ་བརྩེགས་བསྐྱེད་པ་ཡན་མཚན་མ་གྱེན་ལངས་བྱས་ནས། པང་དུ་ཡུམ་བསྐྱེད་དེ་མཁའ་གསང་བྱིན་གྱིས་བརླབས་པ་ནས་བཟུང་གསང་བའི་མཚན་མ་རྡོ་རྗེའི་རྣམ་པ་ཅན་ཡུམ་གྱི་པདྨ་དང་ལྷན་ཅིག་ཏུ་སྦྱར་ཏེ་ཡོད་པས། གོང་དུ་མཚན་མ་གྱེན་འགྲེང་སྨོས་ཀྱང་དངོས་སུ་མེད་པར་འགྱུར་བའི་ངེས་པ་མི་སྣང་བའི་གནད་འདི་སྙིང་ལ་འཆང་རིག་པ་ཡིན་ནོ། ། དངོས་ཡུམ་དང་རང་འོད་ཀྱི་ཡུམ་གྱི་ཁྱད་པར་ནི།
རྒྱུད་རྣམས་ལས། སྐུ་མདོག་སོགས་དངོས་སུ་གསུངས་པ་བཞིན་ཉམས་ལེན་གྱི་ཚེ་ཡང་བསྐྱེད་ཆོག་གི་ངག་འདོན་ལ་དངོས་སུ་ཡོད་ཅིང་རས་བྲིས་ལ་དེ་འདྲི་བ་དང་། རྡུལ་ཚོན་ལ་དེའི་ཕྱག་མཚན་བཀོད་པ་རྣམས་ནི་དངོས་ཡུམ་ཡིན་པར་རྭ་ལུགས་བཅུ་གསུམ་མ་འདིའི་བྲི་ཆ་ལ་གཙོ་བོའི་ཡུམ་མ་ཆད་པ་ཞིག་ངེས་པར་དགོས་ཤིང་། རང་འོད་དམ་རང་སྣང་གི་རིག་མ་ནི་ལྷ་དེ་དང་རྣམ་པ་འདྲ་བའི་རིག་མ་ཞིག་སྐད་ཅིག་གིས་བསམ་པ་ཙམ་ལས་བསྐྱེད་ཆོག་དངོས་སུ་མེད་པ་རྣམས་ཡིན་པས་བཅུ་གསུམ་མ་འདིའི་རིགས་བཞི་དང་སྒོ་བ་བཞི་ལ། དངོས་ཡུམ་མི་འབྲི་ཞིང་ཡུམ་བཞི་ལ་དངོས་ཡབ་མི་འབྲིའོ། ། འོ་ན་དབང་གི་ཚེ་ཡིད་ཀྱིས་རིག་མ་ལྷ་མོར་བསྐྱེད་ཆོག་བྱེད་པས་ཇི་ལྟར་ཞེ་ན། འབབ་དབང་གི་སྐབས་སུ་དངོས་ཀྱི་རིག་མ་དང་ཡེ་ཤེས་ཀྱི་རིག་མ་གཉིས་བཤད་པ་དེ་དང་། བསྐྱེད་རིམ་གྱི་སྐབས་འདིར་དངོས་ཡུམ་དང་རང་འོད་ཀྱི་རིག་མ་བཤད་པ་གཉིས་འཇོག་མཚམས་གཅིག་ཞིག་དགོས་པ་ལྟར་སྣང་ཡང་རྒྱ་ཆེ་ཆུང་དང་བསྡུ་ལུགས་ཀྱི་དབང་གིས་མི་འདྲ་བའི་ཁྱད་པར་ཆེན་པོ་ཡོད་དེ། དབང་གི་སྐབས་ཀྱི་ཡེ་ཤེས་ཀྱི་རིག་མ་འདི་དབང་རང་གི་སྐབས་སུ་དངོས་རྒྱ་དང་ཡིད་རྒྱ་གཉིས་སུ་ཕྱེ་བའི་དངོས་ཡུམ་མ་ཡིན་ཀྱང་། སྤྱིར་དངོས་ཡུམ་དུ་སོང་བའི་ཕྱིར་ཏེ།
ཡེ་ཤེས་ཀྱི་ཕྱག་རྒྱ་དེ་ཉིད་རོ་ལངས་མར་བསྐྱེད་ཆོག་དངོས་སུ་བྱས་ནས་ཐབས་སྒྲུབ་པ་པོ་དེ་དང་སྙོམས་འཇུག་གི་བདེ་བ་བསྒོམ་པས་སོ། ། དེས་ན་དབང་དུས་ཀྱི་དངོས་ཀྱི་རིག་མ་དང་བསྐྱེད་རིམ་གྱི་དངོས་ཀྱི་རིག་མ་ལ་རྒྱ་ཆེ་ཆུང་གི་ཁྱད་པར་ཡོད་ཅིང་། དེའི་རྒྱུ་མཚན་དབང་དུས་ཀྱི་ཡེ་ཤེས་ཀྱི་རིག་མ་ཡང་ལུས་ལྷའི་འདུ་ཤེས་བསྒོམ་པའི་ཚེ་དངོས་ཡུམ་དུ་སོང་བས་དབང་དུས་ཀྱི་གཉིས་ཆར་ཡང་བསྐྱེད་རིམ་གྱི་སྐབས་ཀྱི་དངོས་ཡུམ་དུ་འདུས་པ་ཡིན་ནོ།། གཉིས་ཀའང་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པའོ། ། ཡབ་ཀྱི་གསང་བའི་གནས་མི་དམིགས་ཏེ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཡུམ་གྱི་མཁའ་མི་དམིགས་ཏེ་ཨཾ་ལས་པདྨ་དམར་པོ་འདབ་མ་ལྔ་པ་ཟེའུ་འབྲུ་ལ་ཨཾ་གིས་མཚན་པ། གཉིས་ཀའི་བུ་ག་ཕཊ་ཀྱིས་བཀག་པ། ཡབ་ཡུམ་སྙོམས་པར་ཞུགས་པའི་སྒྱུ་མ་ལྟ་བུའི་དགའ་བའི་སྒྲས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀ་ནས་སྲོག་དག་པའི་ལམ་ནས་བརྒྱུད།
ཡུམ་གྱི་མཁར་བབས་པས། ཐིག་ལེ་བཅུ་གཉིས་སུ་གྱུར་ཏེ། དེ་དག་གནས་གྱུར་པ་ལས་ཤར་དུ་གཏི་མུག་གཤིན་རྗེ་གཤེད་སྐུ་མདོག་དཀར་པོ་ཞལ་གསུམ་ཕྱག་དྲུག་པ། རྩ་བའི་ཞལ་དཀར་བ། གཡས་སྔོ། གཡོན་དམར་བ། ཕྱག་དང་པོ་གཉིས་ཀྱིས་གྲི་གུག་དང་ཐོད་པ་འཛིན་པས་རང་འོད་ཀྱི་ཤེས་རབ་མ་དང་མཉམ་པར་སྦྱོར་བ། གཡས་ཀྱི་གཉིས་པ་ན་འཁོར་ལོ། གསུམ་པ་ན་རལ་གྲི། གཡོན་གྱི་གཉིས་པ་ན་རིན་པོ་ཆེ།
གསུམ་པ་ན་པདྨ་འཛིན་པ། ལྷོར་སེར་སྣ་གཤིན་རྗེ་གཤེད་སྐུ་མདོག་སེར་པོ་ཞལ་གསུམ་ཕྱག་དྲུག་པ། རྩ་བའི་ཞལ་སེར་བ། གཡས་སྔོ། གཡོན་དཀར་བ། ཕྱག་དང་པོ་གཉིས་སོགས གཡས་ཀྱི་གཉིས་པ་ན་རིན་པོ་ཆེ། གསུམ་པ་ན་རལ་གྲི། གཡོན་གྱི་གཉིས་པ་ན་འཁོར་ལོ། གསུམ་པ་ན་པདྨ་འཛིན་པ། ནུབ་ཏུ་འདོད་ཆགས་གཤིན་རྗེ་གཤེད་སྐུ་མདོག་དམར་པོ།
ཞལ་གསུམ་ཕྱག་དྲུག་པ། རྩ་བའི་ཞལ་དམར་བ། གཡས་སྔོ། གཡོན་དཀར། ཕྱག་དང་པོ་གཉིས་སོགས གཡས་ཀྱི་གཉིས་པ་ན་པདྨ། གསུམ་པ་ན་རལ་གྲི། གཡོན་གྱི་གཉིས་པ་ན་ནོར་བུ། གསུམ་པ་ན་འཁོར་ལོ་འཛིན་པ། བྱང་དུ་ཕྲག་དོག་གཤིན་རྗེ་གཤེད་སྐུ་མདོག་ལྗང་གུ། ཞལ་གསུམ་ཕྱག་དྲུག་པ།
རྩ་བའི་ཞལ་ལྗང་བ། གཡས་སྔོ། གཡོན་དཀར་བ། ཕྱག་དང་པོ་གཉིས་སོགས གཡས་ཀྱི་གཉིས་པ་ན་རལ་གྲི། གསུམ་པ་ན་འཁོར་ལོ། གཡོན་གྱི་གཉིས་པ་ན་པདྨ། གསུམ་པ་ན་ནོར་བུ་འཛིན་པ། ཤར་ལྷོར་ཙ་ཙི་ཀ་སྐུ་མདོག་དཀར་མོ་ཞལ་གསུམ་ཕྱག་དྲུག་མ། རྩ་བའི་ཞལ་དཀར་བ། གཡས་སྔོ།
གཡོན་དམར་བ། ཕྱག་དང་པོ་གཉིས་ཀྱིས་གྲི་གུག་དང་ཐོད་པ་འཛིན་པས་རང་འོད་ཀྱི་ཡབ་དང་མཉམ་པར་སྦྱོར་བ། ཕྱག་ལྷག་མ་གཏི་མུག་གཤིན་རྗེ་གཤེད་དང་འདྲའོ། ། ལྷོ་ནུབ་ཏུ་ཕག་མོ་སྐུ་མདོག་སྔོན་མོ་ཞལ་གསུམ་ཕྱག་དྲུག་མ། རྩ་ཞལ་སྔོ་བའི་སྟེང་ན་ཕག་ཞལ་གྱེན་དུ་བལྟ་བ། གཡས་དཀར་གཡོན་དམར་བ། ཕྱག་དང་པོ་གཉིས་སོགས གཡས་ཀྱི་གཉིས་པ་ན་རྡོ་རྗེ། གསུམ་པ་ན་རལ་གྲི། གཡོན་གྱི་གཉིས་པ་ན་འཁོར་ལོ། གསུམ་པ་ན་པདྨ་འཛིན་པ།
ནུབ་བྱང་དུ་དབྱངས་ཅན་མ་སྐུ་མདོག་དམར་མོ། ཞལ་གསུམ་ཕྱག་དྲུག་མ་འདོད་ཆགས་གཤིན་རྗེ་གཤེད་ལྟ་བུའོ། ། བྱང་ཤར་དུ་གཽ་རཱི་སྐུ་མདོག་ལྗང་ཁུ། ཕྲག་དོག་གཤིན་རྗེ་གཤེད་ལྟ་བུའོ། ། ཤར་སྒོར་ཐོ་བ་གཤིན་རྗེ་གཤེད་སྐུ་མདོག་སྔོན་པོ་ཞལ་གསུམ་ཕྱག་དྲུག་པ། རྩ་བའི་ཞལ་སྔོ་བ་གཡས་དཀར་གཡོན་དམར་བ། ཕྱག་དང་པོ་གཉིས་ཀྱིས་གྲི་གུག་དང་ཐོད་པ་འཛིན་པ་རང་འོད་ཀྱི་ཤེས་རབ་མ་དང་མཉམ་པར་སྦྱོར་བ། གཡས་ཀྱི་གཉིས་པ་ན་ཐོ་བ། གསུམ་པ་ན་རལ་གྲི། གཡོན་གྱི་གཉིས་པ་ན་ནོར་བུ།
གསུམ་པ་ན་པདྨ་འཛིན་པ། ལྷོ་སྒོར་དབྱུག་པ་གཤིན་རྗེ་གཤེད་སྐུ་མདོག་དཀར་པོ་ཞལ་གསུམ་ཕྱག་དྲུག་པ། རྩ་བའི་ཞལ་དཀར་བ། གཡས་སྔོ། གཡོན་དམར། ཕྱག་དང་པོ་གཉིས་སོགས གཡས་ཀྱི་གཉིས་པ་ན་དབྱུག་པ། གསུམ་པ་ན་རལ་གྲི། གཡོན་གྱི་གཉིས་པ་ན་པདྨ། གསུམ་པ་ན་འཁོར་ལོ་འཛིན་པ། ནུབ་སྒོར་པདྨ་གཤིན་རྗེ་གཤེད་སྐུ་མདོག་དམར་པོ་ཞལ་གསུམ་ཕྱག་དྲུག་པ།
རྩ་བའི་ཞལ་དམར་བ། གཡས་སྔོ་གཡོན་དཀར་བ། ཕྱག་དང་པོ་གཉིས་སོགས གཡས་ཀྱི་གཉིས་པ་ན་པདྨ། གསུམ་པ་ན་རལ་གྲི། གཡོན་གྱི་གཉིས་པ་ན་འཁོར་ལོ། གསུམ་པ་ན་ནོར་བུ་འཛིན་པ། བྱང་སྒོར་རལ་གྲི་གཤིན་རྗེ་གཤེད་སྐུ་མདོག་ལྗང་གུ་ཞལ་གསུམ་ཕྱག་དྲུག་པ། རྩ་བའི་ཞལ་ལྗང་བ། གཡས་སྔོ། གཡོན་དཀར་བ།
ཕྱག་དང་པོ་གཉིས། གོང་བཞིན་ལ། གཡས་ཀྱི་གཉིས་པ་ན་རལ་གྲི། གསུམ་པ་ན་འཁོར་ལོ། གཡོན་གྱི་གཉིས་པ་ན་ནོར་བུ། གསུམ་པ་ན་པདྨ་འཛིན་པ། ཐམས་ཅད་ཀྱང་ཐོད་པ་དང་། སྦྲུལ་དང་། མི་སྡུག་པའི་རྒྱན་སྣ་ཚོགས་ཀྱིས་བརྒྱན་པའོ། ། དེ་ནས།
དམ་ཚིག་གི་དཀྱིལ་འཁོར་དུ་སྤྲོ་བར་བྱ་སྟེ། ཨོཾ་ཧྲཱིཿཥྚིཿཝི་ཀྲྀ་ཏཱ་ན་ན་ཧཱུྃ་ཕཊཿ རང་གི་བ་སྤུའི་བུ་ག་ཇི་སྙེད་ཡོད་པ་ནས། རྡོ་རྗེ་འཇིགས་བྱེད་ཀྱི་ལྷ་ཚོགས་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཞེ་སྡང་གི་སྒྲིབ་པ་སྦྱངས། རྡོ་རྗེ་འཇིགས་བྱེད་ཀྱི་གོ་འཕང་ལ་བཀོད། ཚུར་འདུས་རྡོ་རྗེ་འཇིགས་བྱེད་ཀྱི་སྐུར་གྱུར་ཏེ། གཞལ་ཡས་ཁང་གི་དབུས་སུ། རླུང་དང་། པདྨ་དང་།
ཉི་མའི་སྟེང་དུ་བདག་ཉིད་ལ་ཐིམ་པར་གྱུར། ཨོཾ་ཛི་ན་ཛིཀ་ཧཱུྃ་ཕཊ། གཏི་མུག་གཤིན་རྗེ་གཤེད་དཔག་་་་་་དེས་ཕལ་ཆེར་ལ་འདི་བཞིན་སྣང་ཡང་། འོག་མ་རྣམས་ལ་དཔག་ན་རླུང་དང་རོ་མགོ་མེད་ལག་མེད་དང་། པདྨ་དང་ཉི་མའི་སྟེང་དུ་ཞེས་མི་དགོས་སམ་སྙམ་དུ་ཁོ་བོས་སེམས་སོ། ། ཏུ་མེད་པ་སྤྲོས། སེམས་ཅན་ཐམས་ཅད་ཀྱི་གཏི་མུག་གི་སྒྲིབ་པ་སྦྱངས། གཏི་མུག་གཤིན་རྗེ་གཤེད་ཀྱི་གོ་འཕང་ལ་བཀོད། ཚུར་འདུས་གཏི་མུག་གཤིན་རྗེ་གཤེད་ཀྱི་སྐུར་གྱུར་ཏེ། ཤར་དུ་མགོ་བོ་དང་།
པདྨ་དང་། ཟླ་བའི་སྟེང་དུ་ཞབས་གཡོན་བརྐྱང་གི་སྟབས་ཀྱིས་འཁོད་པར་གྱུར། ཨོཾ་རཏྣ་དྷྲིག་ཧཱུྃ་ཕཊ། སེར་སྣ་གཤིན་རྗེ་གཤེད་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་སེར་སྣའི་སྒྲིབ་པ་སྦྱངས། སེར་སྣ་གཤིན་རྗེ་གཤེད་ཀྱི་གོང་འཕང་ལ་བཀོད། ཚུར་འདུས་སེར་སྣ་གཤིན་རྗེ་གཤེད་ཀྱི་སྐུར་གྱུར་ཏེ། ལྷོར་ལག་པ་དང་། པདྨ་དང་། ཉི་མའི་སྟེང་དུ་ཞབས་གཡོན་བརྐྱང་གི་སྟབས་ཀྱིས་འཁོད་པར་གྱུར།
ཨོཾ་ཨ་རོ་ལིཀ་ཧཱུྃ་ཕཊ། འདོད་ཆགས་གཤིན་རྗེ་གཤེད་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་འདོད་ཆགས་ཀྱི་སྒྲིབ་པ་སྦྱངས། འདོད་ཆགས་གཤིན་རྗེ་གཤེད་ཀྱི་གོ་འཕང་ལ་བཀོད། ཚུར་འདུས་འདོད་ཆགས་གཤིན་རྗེ་གཤེད་ཀྱི་སྐུ་གྱུར་ཏེ། ནུབ་ཏུ་རྒྱུ་མ་དང་པདྨ་དང་ཉི་མ་འོད་དང་བྲལ་བའི་སྟེང་དུ་ཞབས་གཡོན་བརྐྱང་གི་སྟབས་ཀྱིས་འཁོད་པར་གྱུར། ཨོཾ་པྲཛྙཱ་དྷྲིཀ་ཧཱུྃ་ཕཊ། ཕྲག་དོག་གཤིན་རྗེ་གཤེད་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཕྲག་དོག་གི་སྒྲིབ་པ་སྦྱངས། ཕྲག་དོག་གཤིན་རྗེ་གཤེད་ཀྱི་གོ་འཕང་ལ་བཀོད།
ཚུར་འདུས་ཕྲག་དོག་གཤིན་རྗེ་གཤེད་ཀྱི་སྐུར་གྱུར་ཏེ། བྱང་དུ་རྐང་པ། པདྨ་དང་རླུང་གི་དཀྱིལ་འཁོར་གྱི་སྟེང་དུ་ཞབས་གཡོན་བརྐྱང་གི་སྟབས་ཀྱིས་འཁོད་པར་གྱུར། ཨོཾ་མོ་ཧ་ར་ཏི་ཧཱུྃ་ཕཊ། བྱམས་པ་ཚད་མེད་པའི་ངོ་བོ་ཙ་ཙི་ཀ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ས་ཡི་ཁམས་སུ་འཛིན་པའི་བག་ཆགས་ཐམས་ཅད་སྦྱངས། ཙ་ཙི་ཀའི་གོ་འཕང་ལ་བཀོད། ཚུར་འདུས་ཙ་ཙི་ཀའི་སྐུར་གྱུར་ཏེ། ཤར་ལྷོའི་མཚམས་སུ་ཐོད་པ་དང་པད་ཟླའི་སྟེང་དུ་འཁོད། ཨོཾ་དྭེ་ཥ་ར་ཏི་ཧཱུྃ་ཕཊ།
སྙིང་རྗེ་ཚད་མེད་པའི་ངོ་བོ་ཕག་མོ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཆུའི་ཁམས་སུ་འཛིན་པའི་བག་ཆགས་ཐམས་ཅད་སྦྱངས། ཕག་མོའི་གོ་འཕང་ལ་བཀོད། ཚུར་འདུས་ཕག་མོའི་སྐུར་གྱུར་ཏེ། ལྷོ་ནུབ་མཚམས་སུ་ཐོད་ཚལ་དང་པད་ཟླའི་སྟེང་དུ་འཁོད། ཨོཾ་ར་ག་ར་ཏི་ཧཱུྃ་ཕཊ། དགའ་བ་ཚད་མེད་པའི་ངོ་བོ་དབྱངས་ཅན་མ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་མེའི་ཁམས་སུ་འཛིན་པའི་བག་ཆགས་ཐམས་ཅད་སྦྱངས། དབྱངས་ཅན་མའི་གོ་འཕང་ལ་བཀོད། ཚུར་འདུས་དབྱངས་ཅན་མའི་སྐུར་གྱུར་ཏེ།
ནུབ་བྱང་མཚམས་སུ་རླུང་རས་དང་པད་ཟླའི་སྟེང་དུ་འཁོད། ཨོཾ་བཛྲ་ར་ཏི་ཧཱུྃ་ཕཊ། བཏང་སྙོམས་ཚད་མེད་པའི་ངོ་བོ་གཽ་རཱི་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་རླུང་གི་ཁམས་སུ་འཛིན་པའི་བག་ཆགས་ཐམས་ཅད་སྦྱངས། གཽ་རཱིའི་གོ་འཕང་ལ་བཀོད། ཚུར་འདུས་གཽ་རཱིའི་སྐུར་གྱུར་ཏེ། བྱང་ཤར་མཚམས་སུ་སྐྱེས་བུ་གསལ་ཤིང་ལ་བཙུགས་པ་དང་པད་ཟླའི་སྟེང་དུ་འཁོད། ཨོཾ་མུརྒ་ར་དྷྲིཀ་ཧཱུྃ་ཕཊ། ཐོ་བ་གཤིན་རྗེ་གཤེད་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཕུང་པོའི་བདུད་དང་ཤེས་བྱའི་སྒྲིབ་པ་དང་།
འཇིགས་ཚོགས་ལ་ལྟ་བ་རྣམས་བཅོམ། ཐོ་བ་གཤིན་རྗེ་གཤེད་ཀྱི་གོ་འཕང་ལ་བཀོད། ཚུར་འདུས་ཐོ་བ་གཤིན་རྗེ་གཤེད་ཀྱི་སྐུ་གྱུར་ཏེ། ཤར་སྒོར་པདྨ་དང་ཉི་མའི་སྟེང་དུ་འཁོད། ཨོཾ་དནྜ་དྷྲྀཀ་ཧཱུྃ་ཕཊ། དབྱུག་པ་གཤིན་རྗེ་གཤེད་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཉོན་མོངས་པའི་བདུད་དང་། ཉོན་མོངས་པའི་སྒྲིབ་པ་དང་། མཐར་འཛིན་གྱི་ལྟ་བ་རྣམས་བཅོམ། དབྱུག་པ་གཤིན་རྗེ་གཤེད་ཀྱི་གོ་འཕང་ལ་བཀོད།
ཚུར་འདུས་དབྱུག་པ་གཤིན་རྗེ་གཤེད་ཀྱི་སྐུར་གྱུར་ཏེ། ལྷོ་སྒོར་པདྨ་དང་ཉི་མའི་སྟེང་དུ་འཁོད། ཨོཾ་པདྨ་དྷྲིཀ་ཧཱུྃ་ཕཊ། པདྨ་གཤིན་རྗེ་གཤེད་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་འཆི་བདག་གི་བདུད་དང་། སྐྱེ་བའི་སྒྲིབ་པ་དང་ལོག་པར་ལྟ་བ་རྣམས་བཅོམ། པདྨ་གཤིན་རྗེ་གཤེད་ཀྱི་གོ་འཕང་ལ་བཀོད། ཚུར་འདུས་པདྨ་གཤིན་རྗེ་གཤེད་ཀྱི་སྐུར་གྱུར་ཏེ་ནུབ་སྒོར་པདྨ་དང་ཉི་མའི་སྟེང་དུ་འཁོད། ཨོཾ་ཁདྒ་དྷྲིཀ་ཧཱུྃ་ཕཊ། རལ་གྲི་གཤིན་རྗེ་གཤེད་དཔག་ཏུ་མེད་པ་སྤྲོས།
སེམས་ཅན་ཐམས་ཅད་ཀྱི་ལྷའི་བུའི་བདུད་དང་། ལས་ཀྱི་སྒྲིབ་པ་དང་། ལྟ་བ་མཆོག་ཏུ་འཛིན་པ་རྣམས་བཅོམ། རལ་གྲི་གཤིན་རྗེ་གཤེད་ཀྱི་གོ་འཕང་ལ་བཀོད། ཚུར་འདུས་རལ་གྲི་གཤིན་རྗེ་གཤེད་ཀྱི་སྐུར་གྱུར་ཏེ། བྱང་སྒོར་པདྨ་དང་ཉི་མའི་སྟེང་དུ་འཁོད་པ། འཁོར་གྱི་ལྷ་རྣམས་ཡུམ་གྱི་མཁའ་ནང་དུ། བསྐྱེད་དམ་རང་རང་གདན་གྱི་སྟེང་དུ་བསྐྱེད། མཁའ་ནང་བསྐྱེད་ན་སྒོ་བཞིའི་ཚིག་དང་འགལ། གདན་སྟེང་བསྐྱེད་ན་གདན་ལ་སླར་འཁོད་ཅིང་།
ཞེས་པའི་ལན་ནི། དེ་ལྟར་མཁའ་ནང་དུ་བསྐྱེད་ཀྱང་ཤར་སྒོ་སོགས་ཀྱི་ཚིག་འབྱུང་བ་ནི། ཐོ་བ་གཤིན་རྗེ་གཤེད་སོགས་ཀྱི། གཞལ་ཡས་ཁང་གི་ནང་དུ་འཁོད་པ་ན། སྒོ་ནང་སོ་སོར་བཞུགས་པ་ཡིན་པས་དེ་ཙམ་ལ་དགོངས་པའམ་ཡང་ན་ཡི་གེ་པས་ཚིག་ཟུར་ཅུང་ཟད་ལྷག་པ་ཡིན་ནོ། ། ལྷ་དེ་རྣམས་ཐམས་ཅད་ཀྱི་མིག་གཉིས་སུ་ཀྵིཾ་དང་འཁོར་ལོ་ལས་སའི་སྙིང་པོ། སྐུ་མདོག་དཀར་པོ་ཞལ་གསུམ་ཕྱག་དྲུག་པ། རྩ་བའི་ཞལ་དཀར་པོ། གཡས་སྔོ། གཡོན་དམར་བ།
ཕྱག་དང་པོ་གཉིས་ཀྱིས་གྲི་གུག་དང་ཐོད་ཁྲག་ཐུགས་ཀར་འཛིན་པ། གཡས་ཀྱི་གཉིས་པ་ན་འཁོར་ལོ། གསུམ་པ་ན་རལ་གྲི། གཡོན་གྱི་གཉིས་པ་ན་རིན་པོ་ཆེ། གསུམ་པ་ན་པདྨ་འཛིན་པ། རྣ་བར་ཛིཾ་དང་རྡོ་རྗེ་ལས་ཕྱག་ན་རྡོ་རྗེ་སྐུ་མདོག་ནག་པོ་ཞལ་གསུམ་ཕྱག་དྲུག་པ། རྩ་བའི་ཞལ་ནག་པོ་གཡས་དཀར། གཡོན་དམར་བ། ཕྱག་དང་པོ་གཉིས གཡས་ཀྱི་གཉིས་པ་ན་རྡོ་རྗེ། གསུམ་པ་ན་རལ་གྲི།
གཡོན་གྱི་གཉིས་པ་ན་འཁོར་ལོ། གསུམ་པ་ན་པདྨ་འཛིན་པ། སྣར་ཁཾ་དང་། རིན་པོ་ཆེ་ལས་ནམ་མཁའི་སྙིང་པོ་སྐུ་མདོག་སེར་པོ། སེར་སྣ་གཤིན་རྗེ་གཤེད་ལྟ་བུ། ལྕེར་གཾ་དང་པདྨ་ལས། འཇིག་རྟེན་དབང་ཕྱུག་སྐུ་མདོག་དམར་པོ། འདོད་ཆགས་གཤིན་རྗེ་གཤེད་ལྟ་བུ། དཔྲལ་བར་ཐཀཾ་དང་། རལ་གྲི་ལས་སྒྲིབ་པ་རྣམས་སེལ་སྐུ་མདོག་ལྗང་ཁུ།
ཕྲག་དོག་གཤིན་རྗེ་གཤེད་ལྟ་བུ། ལྟེ་བར་སཾ་དང་འཁོར་ལོ་ལས་ཀུན་ཏུ་བཟང་པོ་སྐུ་མདོག་དཀར་པོ། གཏི་མུག་གཤིན་རྗེ་གཤེད་ལྟ་བུ། སྤྱི་བོར་ཨོཾ་ལས་སྐུ་རྡོ་རྗེ་སྐུ་མདོག་དཀར་པོ། གཏི་མུག་གཤིན་རྗེ་གཤེད་ལྟ་བུ། མགྲིན་པར་ཨཱཿལས་གསུང་རྡོ་རྗེ་སྐུ་མདོག་དམར་མོ། ། འདོད་ཆགས་གཤིན་རྗེ་གཤེད་ལྟ་བུ། སྙིང་གར་ཧཱུྃ་ལས་ཐུགས་རྡོ་རྗེ་སྐུ་མདོག་ནག་པོ། ཕྱག་ན་རྡོ་རྗེ་ལྟ་བུ། སེམས་དཔའ་གསུམ་བརྩེགས་རྗེས་སུ་སྐྱེ་མཆེད་དང་།
སྐུ་གསུང་ཐུགས་ཀྱི་ལྷ་རྣམས་གསལ་འདེབས་པའི་གོ་རིམ་ལྟར་ན་ཡེ་སེམས་ཐུགས་ཀ་རུ། ཐུགས་ཀྱི་རྡོ་རྗེ་བསྐྱེད་དགོས་མ་ཡིན་ནོ། ། ཞེས་པའི་ལན་ནི། དཔའ་བོ་གཅིག་པ་དང་། དཀྱིལ་འཁོར་རྒྱས་པའི་མངོན་རྟོགས་གཉིས་ཀ་ལས་གོ་རིམ་དེ་ལྟ་བུ་བཤད་པས་སྙིང་ཀར་ཡེ་སེམས་སྔོན་ལས་བསྐྱེད་པའི་ཕྱིར་ན། སླར་ཡང་ཐུགས་ཀར་ཐུགས་རྡོ་རྗེ་བསྐྱེད་པ་ནས། ཡེ་སེམས་ཀྱི་ཐུགས་ཀར་བསྐྱེད་པ་ལས་འོས་མེད་དོ་སྙམ་པའི་དོགས་པ་འབྱུང་རིགས་ལ། འོན་ཀྱང་དངོས་གསལ་ལ་དེ་ལྟ་བུ་མི་འཐད་ལ། འོ་ན་ཅི་ཞེ་ན། ཡེ་སེམས་སྔོན་ལ་བསྐྱེད་ཀྱང་ཡེ་ཤེས་འབེབ་པ་ན་སྙིང་གའི་ནང་དུ་འཇམ་དཔལ་གཞོན་ནུ་ཞེས་འབྱུང་བ་ལྟར་འདིར་ཡང་སྙིང་གི་ནང་གི་དབུས་སུ་ཡེ་སེམས་བསྐྱེད་ནས་སླར་ཐུགས་ཀར་ཐུགས་རྡོ་རྗེ་བསྐྱེད་པའི་ཚེ།
ཡེ་སེམས་ནང་དུ་ཆུད་པར་བྱས་ནས་སྙིང་རང་གི་ངོ་བོ་ཐུགས་རྡོ་རྗེར་བསྐྱེད་པ་ཡིན་པས་ཐུགས་རྡོ་རྗེའི་ཐུགས་ཀར་ཡེ་ཤེས་སེམས་དཔའ་འབྱུང་བ་ཡིན་ནོ།། དེ་རྣམས་ཀྱི་ཐུགས་ཀར་ཡང་རང་རང་གི་ཕྱག་མཚན་འཁོར་ལོ་ལ་སོགས་པ་རང་རང་གི་ས་བོན་གྱིས་མཚན་པ། དེ་དག་ལས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དཀྱིལ་འཁོར་ཨོཾ་ཤྲཱི་བཛྲ་བྷཻ་ར་ཝ་མཎྜལ་ས་པཱ་རི་ཝ་ར་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་ཤྲཱི་བཛྲ་བྷཻ་ར་ཝ་མཎྜལ་ས་པ་རི་ཝ་ར་བཛྲ་པུཥྤེ་ཨཱ་ཧཱུྃ། བཛྲ་དྷཱུ་པེ། བཛྲ་ཨཱ་ལོ་ཀེ བཛྲ་གྷནྡྷེ། བཛྲ་ནཻ་ཝི་དྱཾ། རྣམས་ནས།
ཨཱ་ཧཱུྃ། སྦྱར་ནས་མཆོད། ཨོཾ་བཛྲ་མུདྒ་ར་ཛ། ཞེས་པས་ཤར་གྱི་སྒོ་བ་ལས་ལྕགས་ཀྱུའི་འོད་བྱུང་ཡེ་ཤེས་པ་དམ་ཚིག་པའི་སྤྱི་བོར་སྤྱན་དྲངས། ཨོཾ་བཛྲ་ཌཎྚ་ཧཱུྃཿ ཞེས་པས་ལྷོའི་སྒོ་བ་ལ་ཞགས་པ་ལྟ་བུའི་འོད་བྱུང་བས་གཉིས་སུ་མེད་པར་བསམ། ཨོཾ་བཛྲ་པདྨ་བཾཿ ཞེས་པས་ནུབ་ཀྱི་སྒོ་བ་ལས་ལྕགས་སྒྲོགས་ལྟ་བུའི་འོད་བྱུང་བས་ཆུ་ལ་ཆུ་འདྲེས་པ་ལྟ་བུར་གྱུར། ཨོཾ་བཛྲ་ཁརྐ་ཧོཿ ཞེས་བྱང་གི་སྒོ་བ་ལ་དྲིལ་བུ་ལྟ་བུའི་འོད་བྱུང་བ་མཉེས་ཏེ་བཞུ་བར་བསམ།
ལྕགས་ཀྱུ་ཞགས་པ་སོགས་ཀྱི་ཕྱག་རྒྱར་བཅས་པས་དགུག་གཞུག་བྱ། སླར་ཡང་དེ་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས། རང་བཞིན་གྱི་གནས་ནས་དབང་སྐུར་གྱི་ལྷ་རིགས་ལྔ་ཡུམ་བཞི། སེམས་དཔའ་བརྒྱད། ཁྲོ་བོ་བཅུ། རིག་པའི་ལྷ་མོ་དྲུག་དང་བཅས་པ་ཨོཾ་བཛྲ་ས་མཱ་ཛཿ ཨོཾ་སརྦ་ཏ་ཐཱ་ག་ཏ་པཉྩ་ཀུ་ལ་ས་པཱ་རི་ཝཱ་ར་པུཥྤེ་ཨཱཿཧཱུྃ། སོགས་ལྔས་མཆོད། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། །
ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱིས་བདག་ལ་དབང་བསྐུར་གསོལ། ། ཞེས་གསོལ་བ་བཏབ་པས། རིགས་ལྔས་དབང་བསྐུར་བའི་དགོངས་པ་མཛད། ཡུམ་བཞིས་བུམ་པ་ཐོགས་ཏེ་དབང་བསྐུར། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་བཅུས་བགེགས་བསྐྲད། རིག་མ་རྣམས་ཀྱིས་རྡོ་རྗེའི་གླུ་བླངས་ཏེ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། །
ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་སརྦ་ཏ་ཐཱ་ག་ཏ་ཨུ་ད་ཀ་ཨ་བྷི་ཥིཉྩ་མཾ། ཞེས་དབང་བསྐུར་བས་ཆུ་རྒྱུན་སྤྱི་གཙུག་ནས་ཞུགས། རྐང་མཐིལ་ཡན་ཆད་གང་། ལུས་ངག་ཡིད་གསུམ་དྲི་མ་དག ཆུ་ལྷག་མ་ཡར་ལུད་པ་ལས་དབང་རྟགས་སུ་གཙོ་བོ་ཡབ་ཡུམ་ལ་མི་བསྐྱོད་པ། གཏི་མུག་གཤིན་རྗེ་གཤེད་ཙ་རྩི་ཀ ཐོ་བ་གཤིན་རྗེ་གཤེད་ཡབ་ཡུམ་རྣམ་པར་སྣང་མཛད།་་་་་ ཤར་ཕྱོགས་པའི་ལྷ་རྣམས་ལ་རྒྱས་བཏབ་ཀྱི་སྐབས་སུ་རྭ་ལོས་འདི་བཞིན་གསུངས་པས་འོག་མ་རྣམས་ལ་རིགས་འགྲེ་སྦྱར་བ་སྐབས་སུ་བབ་ཅིང་འགྲེལ་ཆགས་པར་སེམས་སོ། །
སེར་སྣ་གཤིན་རྗེ་གཤེད། ཕག་མོ། དབྱུག་པ་གཤིན་རྗེ་གཤེད་ཡབ་ཡུམ་རྣམས་ལ་རིན་ཆེན་འབྱུང་ལྡན། འདོད་ཆགས་གཤིན་རྗེ་གཤེད། དབྱངས་ཅན་མ། པདྨ་གཤིན་རྗེ་གཤེད་ཡབ་ཡུམ་རྣམས་ལ་འོད་དཔག་མེད། ཕྲག་དོག་གཤིན་རྗེ་གཤེད། གཽ་རཱི། རལ་གྲི་གཤིན་རྗེ་གཤེད་ཡབ་ཡུམ་རྣམས་ལ་དོན་ཡོད་གྲུབ་པ་རྣམས་ཀྱིས་དབུ་བརྒྱན་པར་གྱུར། ཨོཾ་སརྦ་ཏ་ཐཱ་ག་ཏ་ཀ་ཡ་ཝཀ་ཙིཏྟ་བཛྲ་སྭ་བྷ་ཝ་ཨཏྨ་ཀོ྅ཧཾ།
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཀྱི་ངོ་བོ་བདག་ཡིན་ནོ་སྙམ་དུ་ང་རྒྱལ་བྱའོ། ། དེ་ནས་མཆོད་པ་བྱ་སྟེ། རང་གི་སྙིང་ག་ནས་མཆོད་པའི་ལྷ་མོ་རྣམས་སྤྲོས་ཏེ། དཀྱིལ་འཁོར་གྱི་ལྷ་རྣམས་ལ་མཆོད་པར་བསམ་སྟེ། སྟོང་གསུམ་འདི་འམ་གཞན་དག་ན། ། དགྲ་བགེགས་མ་ལུས་བསྒྲལ་བ་ཡི། ། ཁྲག་ཞགས་ཨརྒྷཾ་ལ་སོགས་པ། ། མཆོད་ཡོན་ཇི་སྙེད་ཡོད་པ་རྣམས། ། བཅོམ་ལྡན་རྡོ་རྗེ་འཇིགས་བྱེད་དང་། ། འཇིག་རྟེན་འཇིག་རྟེན་འདས་པ་ཡི། །
གཤིན་རྗེ་གཤེད་ཀྱི་ལྷ་ཚོགས་ལ། ། གུས་པས་སེམས་ཀྱིས་བདག་འབུལ་ན། ། ཐུགས་རྗེའི་དབང་གིས་བཞེས་ནས་ཀྱང་། ། ཞི་རྒྱས་དབང་དང་མངོན་སྤྱོད་ཀྱི། ། འཕྲིན་ལས་རྣམ་བཞིས་འགྲོ་བའི་དོན། ། མ་ལུས་པར་ནི་འགྲུབ་པར་མཛོད། ། ཨོཾ་ཤྲཱི་བཛྲ་བྷཻ་ར་ཝ་མཎྜལ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། པཱ་དྱཾ་པྲ་ཏཱིཙྪ་ཡེ་སྭཱཧཱ།་་་་་ རྭ་ཆེན་གྱི་ཞབས་བསིལ་གྱི་སྔགས་གསུངས་པ་དང་། ཚར་ཆེན་ལྷན་ཐབས་ལས་གནས་ཡོ་བྱིན་རླབས་ཀྱི་སྐབས་སུའང་ཞབས་བསིལ་གསུངས་པར་དཔག་ན།
ཚིགས་བཅད་ཀྱི་སྐབས་སུ། ཁྲག་ཞག་ཞབས་བསིལ་ལ་སོགས་པའི། ། ཞབས་བསིལ་ཇི་སྙེད་ཡོད་པ་རྣམས། ། ཞེས་དགོས་རྒྱུར་སྣང་ཡང་། ད་ལྟ་ངག་འདོན་ལ་ནི་མཆོད་ཡོན་གྱི་རྗེས་སུ་མེ་ཏོག་ཡོད་དོ། ། གཞན་རྣམས་འདྲ་བ་ལ། དབང་པོ་ལྔ་ཡི་པུཥྤེ་སོགས། ། མེ་ཏོག་ཇི་སྙེད་ཡོད་པ་དང་། ། པུཥྤེ ཚིལ་ཆེན་དྷུཔྤེ་ལ་སོགས་པ། ། བདུག་སྤོས །
དྷུཔྤེ ཞུན་ཆེན་དཱི་པཾ་ལ་སོགས་པ། ། སྣང་གསལ ། ཨཱ་ལོ་ཀེ མཁྲིས་པའི་གྷནྡྷེ་ལ་སོགས་པ། ། དྲི་མཆོག ། གྷནྡྷེ ཤ་རུས་བཟའ་བ་ལ་སོགས་པ། ། ཞལ་ཟས ། ནཻ་ཝི་དྱེ རྐང་དུང་གླིང་བུ་ལ་སོགས་པ། ། རོལ་མོ ། ཤཔྟ ཞེས་པའི་ཚིག་རྣམས་ཀྱིས་མཆོད།
འདོད་ཡོན་ལྔའི་མཆོད་པ་ནི། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། ། ཕྱོགས་དུས་ཀུན་ན་གཟུགས་མཆོག་ཅི་མཆིས་པ། ། མ་ལུས་གཤིན་རྗེ་གཤེད་ལ་བདག་འབུལ་ན། ། བཞེས་ནས་བླ་མེད་དངོས་གྲུབ་སྩལ་དུ་གསོལ། ། ཨོཾ་ཤྲཱི་བཛྲ་བྷཻ་ར་ཝ་མཎྜལ་ས་པཱ་རི་ཝཱ་ར་རུ་པ་པཱུ་ཙ་ཨཱཿཧཱུྃ། གཟུགས་རྡོ་རྗེ་མས་མཆོད། ཕྱོགས་དུས་ཀུན་ན་ཟིན་དང་མ་ཟིན་པའི། ། ཡོན་ཏན་ཚིག་བརྗོད་སྒྲ་སྙན་ཡིད་འོང་ལྡན། ། མ་ལུས །
བཞེས་ནས ། ཤཔྟ་པཱུ་ཙ་ཨཱཿཧཱུྃ། སྒྲ་རྡོ་རྗེ་མས། ཕྱོགས་དུས་ཀུན་ན་ཙནྡན་སྦྲུལ་སྙིང་དང་། ། ཨ་ཀར་ལ་སོགས་དབང་པོ་ཚིམ་བྱེད་པ། ། མ་ལུས ། བཞེས་ནས ། གྷནྡྷེ་པཱུ་ཙ་ཨཱཿཧཱུྃ། དྲི་རྡོ་རྗེ་མས་མཆོད། ཕྱོགས་དུས་ཀུན་ན་རོ་དང་བཅུད་ལྡན་པའི། །
ལུས་སེམས་ཚིམ་བྱེད་རོ་མཆོག་ཐམས་ཅད་ཀྱང་། ། མ་ལུས ། བཞེས་ནས ། ར་ས་པཱུ་ཙ་ཨཱཿཧཱུྃ། རོ་རྡོ་རྗེ་མས། ཕྱོགས་དུས་ཀུན་ནས་འཇམ་མཉེན་འཁྲིལ་ཆགས་པའི། ། རེག་བྱའི་ཁྱད་པར་ལུས་སེམས་ཚིམ་བྱེད་པ། ། མ་ལུས ། བཞེས ། པརྴེ་པཱུ་ཙ་ཨཱཿཧཱུྃ།
ཞེས་རེག་རྡོ་རྗེ་མས་མཆོད། ཨོཾ་ཤྲཱི་བཛྲ་བྷཻ་ར་ཝ་མཎྜལ་ས་པཱ་རི་ཝཱ་ར་དྷརྨ་དྷ་ཏུ་ཨ་ཀཱ་ཤ་ཡ་ཧོ། ཞེས་ཆོས་རྡོ་རྗེ་མས་མཆོད། དེ་རྣམས་ཀྱི་ཕྱག་རྒྱ་ནི། ལག་གཡོན་རྡོ་རྗེ་ཁུ་ཚུར་གྱི། ། སྟེང་དུ་གཡས་པའི་མཁྲིག་མ་བཞག ། སོར་མོ་བརྐྱང་བ་གཟུགས་ཀྱིའོ། ། པི་ཝཾ་འདྲེན་ཚུལ་སྒྲ་ཡི་སྟེ། ། ལག་གཡོན་དྲི་ཡི་དུང་ཆོས་དང་། ། གཡས་པས་དབྱུག་ཚུལ་དྲི་ཡིའོ། །
རྡོ་རྗེ་ཐལ་མོ་ཁ་ཕྱེ་བའི། ། སྙིམ་པ་རོ་མཆོག་འབུལ་བའི་སྟེང་། ། ན་བཟའ་འབུལ་ཚུལ་རེག་བྱ་དང་། ། ཐལ་སྦྱར་སོ་སོའི་མཐེབ་མཛུབ་སྦྱར། ། དབྱིངས་ལས་ཆོས་འབྱུང་ཕྱག་རྒྱའོ། ། དེ་ནས་མཆོད་པའི་གླུ་བླངས་ཏེ། གཟུགས་སྒྲ་ལ་སོགས་དྲུག་པོ་ནི། ། དངོས་མེད་ནམ་མཁའ་ལྟ་བུ་ལ། ། ལོངས་སྤྱོད་ཡུལ་དུ་དུ་མར་སྣང་། ། ཤེལ་ལ་མཚོན་ནི་ཇི་བཞིན་ནོ། །
འདོད་ཡོན་ལྔ་དང་ཆོས་རྣམས་ལ། ། རྣལ་འབྱོར་རྟག་ཏུ་སྤྱོད་པར་ཤོག ། ཨ་ལ་ལ་ཧོ་རོལ་དུ་གསོལ། ། མཉེས་པར་མཛོད། མི་འཛིན་སྒྱུ་མ་ལྟ་བུ་ལ། ། དགྱེས་པའི་གར་གྱིས་རོལ་བར་མཛོད། ། རེག་བྱ་འགགས་པ་མེད་པ་ལ། ། མི་གཡོ་བཞིན་དུ་རོལ་བར་མཛོད། ། ཧོ། ཆགས་པ་མེད་བཞིན་ཆགས་པར་མཛོད། །
དེ་ནས་མཆོད་བྱ་མཆོད་བྱེད་མཆོད་པ་རྣམས་མི་དམིགས་པར་བསམ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་པ་ནི་མཆོད་པའོ། ། ཚིགས་སུ་བཅད་པ་རྣམས་ཀྱི་ཚེ་ཐལ་མོ་སྦྱར་ཞིང་། སྔགས་ལ་སློབ་པ་ན་པད་ཀོར་སྔོན་དུ་འགྲོ་བས་སོ་སོའི་ཕྱག་རྒྱ་མཐར་སེ་གོལ་གཏོགས་པ་དང་བཅས་པ་བྱ། གཟུགས་སྒྲ་སོགས་ཡིད་ལས་བྱུང་བའི་མཆོད་པའི་གླུ་བླང་བ་ལ་རོལ་ཆེན་བྱ། དེ་ནས་འཁོར་རྣམས་ཀྱིས་མགྲིན་གཅིག་ཏུ་གཙོ་བོ་ལ་བསྟོད་པར་བསམ་ཞིང་། རྡོ་རྗེ་དྲིལ་བུ་འཛིན་པས། ཧཱུྃ། དུར་ཁྲོད་རྒྱན་གྱིས་རྣམ་བརྒྱན་པའི། །
ཞེ་སྡང་གཤིན་རྗེ་གཤེད་པོ་ནི། ། དངོས་མེད་ནམ་མཁའ་ལྟ་བུ་ལ། ། ཐུགས་རྗེས་སྤྲུལ་པའི་སྐུར་སྟོན་པའི། ། ཡེ་ཤེས་ཁྲོ་རྒྱལ་རབ་འཇིགས་པ། ། དུད་ཁ་མུན་འཇིགས་ཁྱོད་ལ་བསྟོད། ། མི་ཐུང་སྒེག་པ་སྤྲིན་ལྟའི་མདོག ། འོད་ཟེར་འཕྲོ་བ་རྣམ་པར་བཞེངས། ། མཚན་མ་ལེགས་པོ་མ་ཧེའི་ཞལ། ། འཇིགས་མཛད་སྐུ་ལ་ཕྱག་འཚལ་ལོ། ། རྩ་བའི་ཞལ་ནི་མ་ཧེ་ཁྲོས། །
བར་པ་སྲིན་པོ་ཁྲོས་དམར་ཞལ། ། སྟེང་མ་གསེར་མདོག་འཇམ་དབྱངས་ཞལ། ། སྔོན་པོ་དམར་པོ་སེར་པོ་ལ། ། དཀར་པོ་དུད་ཁ་ནག་པོས་ཏེ། ། ཞལ་དགུ་ལྡན་ལ་ཕྱག་འཚལ་ལོ། ། གཡས་ཀྱི་དང་པོས་གྲི་གུག་འཛིན། ། གཉིས་པས་མཚོན་རྩེ་གཅིག་པ་འཛིན། ། གསུམ་པའི་ཕྱག་གིས་གཏུན་ཤིང་འཛིན། ། བཞི་པ་ཆུ་གྲི་བཟང་པོ་འཛིན། ། ལྔ་པས་རྡོ་རྗེ་རྩེ་གཅིག་པ། །
དྲུག་པ་ན་ནི་སཏྭ་རེ་སྟེ། ། བདུན་པའི་ཕྱག་གིས་མདུང་ཐུང་འཛིན། ། བརྒྱད་པ་ཡིས་ནི་མདའ་འཛིན་ཅིང་། ། དགུ་པའི་ཕྱག་གིས་ལྕགས་ཀྱུ་འཛིན། ། བཅུ་པའི་ཕྱག་གིས་དབྱུག་ཐོ་འཛིན། ། བཅུ་གཅིག་པ་ན་ཁ་ཊྭཱཾ་ག ། བཅུ་གཉིས་པ་ཡིས་འཁོར་ལོ་འཛིན། ། བཅུ་གསུམ་པ་ཡིས་རྡོ་རྗེ་འཛིན། ། བཅུ་བཞིས་རྡོ་རྗེ་ཐོ་བ་འཛིན། ། བཅོ་ལྔ་དགྲ་གསོད་རལ་གྲི་འཛིན། །
བཅུ་དྲུག་པ་ན་ཅང་ཏེའུ་འཛིན། ། དེ་ལྟར་འཛིན་ལ་ཕྱག་འཚལ་ལོ། ། གཡོན་གྱི་དང་པོས་ཐོད་ཁྲག་འཛིན། ། གཉིས་པས་ཚངས་པའི་མགོ་བོ་འཛིན། ། གསུམ་པས་ཤེས་རབ་ཕུབ་ཆུང་འཛིན། ། བཞི་པས་བསྒྲུབ་བྱའི་རྐང་པ་འཛིན། ། ལྔ་པས་རྡོ་རྗེ་ཞགས་པ་འཛིན། ། དྲུག་པས་གཞུ་འཛིན་ཐབས་ཀྱི་དོན། ། བདུན་པས་ཉོན་མོངས་རྒྱུ་མ་འཛིན། ། བརྒྱད་པས་ཤེས་རབ་དྲིལ་བུ་འཛིན། །
དགུ་པས་བརྡེག་དོན་ལག་པ་འཛིན། ། བཅུ་པས་འབྲི་དོན་དུར་ཁྲོད་རས། ། སྐྱེས་བུ་གསལ་ཤིང་བཅུ་གཅིག་པ། ། བཅུ་གཉིས་བསྲེག་དོན་མེ་ཐབ་འཛིན། ། བཅུ་གསུམ་པ་ཡིས་ཐོད་ཚལ་འཛིན། ། བཅུ་བཞིས་སྡིགས་མཛུབ་སྡིགས་པར་མཛད། ། བཅོ་ལྔས་འཕན་རྩེ་དུག་གསུམ་འཇོམས། ། བསྒྲུབ་བྱ་རླུང་བསྐུར་བཅུ་དྲུག་རས། ། ཐ་མའི་ཕྱག་གཉིས་གླང་ཆེན་གྱི། ། ཀོ་རློན་བརྒྱངས་པ་ན་བཟར་གསོལ། །
ཡོན་ཏན་འཛིན་ལ་ཕྱག་འཚལ་ལོ། ། མི་དང་མ་ཧེ་གླང་བོང་བུ། ། རྔ་མོང་ཁྱི་ལུག་ཝ་དང་བརྒྱད། ། འདི་བརྒྱད་གཡས་པའི་ཐབས་བརྒྱད་ཀྱིས། ། བརྒྱ་བྱིན་ཚངས་པའི་སྟེང་ནས་གནོན། ། ནད་བརྒྱད་འཇོམས་ལ་ཕྱག་འཚལ་ལོ། ། བྱ་རྒོད་འུག་པ་ཁྭ་ནེ་ཙོ། ། ཁྲ་དང་ཁྱུང་དང་རི་སྐེགས་བཞད། ། འདི་བརྒྱད་གཡོན་པའི་ཞབས་བརྒྱད་ཀྱིས། ། ཁྱབ་འཇུག་དྲག་པོའི་སྟེང་ནས་གནོན། །
གདོན་བརྒྱད་འཇོམས་ལ་ཕྱག་འཚལ་ལོ། ། དུར་ཁྲོད་ཆེན་པོའི་དཀྱིལ་འཁོར་ནས། ། སྣ་ཚོགས་པདྨ་ཉི་མའི་གདན། ། གཞལ་ཡས་མེ་དཔུང་དབུས་ན་བཞུགས། ། འཇིགས་མཛད་སྐུ་ལ་ཕྱག་འཚལ་ལོ། ། བརྒྱ་ཕྱེད་མགོ་བོའི་དོ་ཤལ་བྱས། ། དབུ་ལ་ཐོད་སྐམ་ལྔ་ལྔས་བརྒྱན། ། དབུ་སྐྲ་སེར་པོ་གྱེན་དུ་འབར། ། ཞལ་དགུ་ལྡན་ལ་ཕྱག་འཚལ་ལོ། ། སྤྱན་མིག་ཉི་ཤུ་རྩ་བདུན་དམར། །
ལྗགས་འདྲིལ་ཞལ་ནས་ཧ་ཧ་བཞད། ། མཚན་དང་དཔེ་བྱད་ཡང་དག་ལྡན། ། མ་ཧེའི་ཞལ་ལ་ཕྱག་འཚལ་ལོ། ། ཞེས་པའོ། ། གཞན་ཡང་གང་རུང་གིས་བསྟོད། གཙོ་བོའི་འཁོར་རྣམས་ལ་བསྟོད་པ་ནི། གཏི་མུག་རྡོ་རྗེ་རང་བཞིན་ཁྱོད། ། གཤིན་རྗེ་གཤེད་པོ་རབ་མཚུངས་པ། ། སྟོན་པ་སངས་རྒྱས་ཀུན་རང་བཞིན། ། རྡོ་རྗེའི་སྐུ་ལ་ཕྱག་འཚལ་བསྟོད། །
ཕྲ་མ་རྡོ་རྗེའི་རང་བཞིན་ཁྱོད། ། གཤིན་རྗེ་གཤེད་པོ་རབ་འཇིགས་པ། ། རྡོ་རྗེའི་སྐུ་དང་རབ་ལྡན་པའི། ། རིན་ཆེན་རྡོ་རྗེར་ཕྱག་འཚལ་བསྟོད། ། འདོད་ཆགས་རྡོ་རྗེའི་རང་བཞིན་ཁྱོད། ། འདོད་ཆགས་ཆོས་ཀྱི་འབྱུང་གནས་གཙོ། ། དབྱངས་མཆོག་ཀུན་གྱི་མཆོག་གི་མཆོག ། རྡོ་རྗེའི་གསུང་ལ་ཕྱག་འཚལ་ལོ། ། ཕྲག་དོག་རྡོ་རྗེའི་རང་བཞིན་ཁྱོད། ། གཤིན་རྗེ་གཤེད་པོ་ལས་ཀུན་བྱེད། །
རྡོ་རྗེའི་སྐུ་དང་རབ་མཚུངས་པ། ། ཕྱག་ན་རལ་གྲི་ཕྱག་འཚལ་བསྟོད། ། ཅེས་རིགས་བཞི་ལ་བསྟོད། འབྱུང་བཞི་རྣམ་དག་ཚད་མེད་བཞི། ། ཕྲིན་ལས་བཞི་དང་སྐུ་བཞིར་ལྡན། ། འགྱིང་བག་ལྡན་པའི་ཤེས་རབ་མ། ། མཉེས་མཛད་ཡུམ་བཞིའི་སྐུ་ལ་བསྟོད། ། ཅེས་ཡུམ་བཞི་ལ་བསྟོད། བདུད་བཞི་སྒྲིབ་པ་བཞི་སྐྱོང་ཞིང་། ། ལྟ་བ་བཞི་ལས་རྣམ་གྲོལ་བ། །
འགུགས་འཛིན་འཆིང་སྡོམ་གཟིར་བྱེད་པའི། ། གཤེད་པོ་བཞི་ལ་ཕྱག་འཚལ་བསྟོད། ། ཅེས་པས་བསྟོད་དོ། ། དེ་ནས་བསྟོད་ཡུལ། བསྟོད་པ། བསྟོད་མཁན་གསུམ་པོ་མི་དམིགས་པར་བསམ། ཨོཾ་སརྦ་ཏ་ཐཱ་ག་ཏ་པཱུ་ཏི་ར་བཛྲ་སྭ་བྷ་ཝ་ཨཏྨ་ཀོ྅ཧཾ། ཞེས་བརྗོད། བསྟོད་པའི་མཆོད་པའོ། ། དུར་ཁྲོད་རྒྱན་གྱིས།
ཞེས་སོགས་གཙོ་འཁོར་རྣམས་ཀྱི་བསྟོད་པ་ལ། གཡས་ཕྱག་འཚལ་བའི་སྟེང་ནས་རྡོ་རྗེ་བཟུང་ཞིང་། གཡོན་པས་དྲིལ་བུ་ཚིགས་བཅད་ཀྱི་མཚམས་སུ་གསིལ། མང་ན་བདག་བསྐྱེད་ཀྱི་སྐབས་སུ་ཏིང་ངེ་འཛིན་གཙོ་ཆེ་བས། མཆོད་བསྟོད་ལ་རོལ་མོ་རྣམས་མ་བྱས་ཀྱང་འགལ་བ་མེད་དོ། ། མཉེས་མཆོད་ནི། ཡབ་ཀྱི་གསང་གནས་མི་དམིགས་ཏེ། ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཡུམ་གྱི་མཁའ་མི་དམིགས་ཏེ་ཨཾ་ལས་པདྨ་དམར་པོ་འདབ་མ་ལྔ་པ་ཟེའུ་འབྲུ་ལ་ཨཾ་གིས་མཚན་པ། གཉིས་ཀའི་བུ་ག་ཕཊ་ཀྱིས་བཀག་པ།
ཡབ་ཡུམ་སྙོམས་པར་ཞུགས་པས་སྒྱུ་མ་ལྟ་བུའི་དགའ་བའི་སྒྲ་ཧ་ཧ་སི་སི་ཀུ་དྷུ་རུ་ཞེས་བསྒྲགས་པས་མཉེས་པར་གྱུར། ཨོཾ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭཱ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ཅིང་ལག་པ་གཉིས་སྙིང་གར་བསྣོལ་བ་འཁྱུད་པའི་ཕྱག་རྒྱ་བྱ། དེ་ནས་བདུད་རྩིའི་མཆོད་པ་ཐོགས་ལ། ཨོཾ་ཨཱཿབིགྷཱན་ཏ་ཀྲྀཏ་ཧཱུྃ་ཕཊ། ཅེས་པས་བསངས། ཨོཾ་སྭཱ་བྷཱ་ཝ་ཤུདྡྷཿསརྦ་དྷརྨྨ་སྭ་བྷ་ཝ་ཤུདྷོ྅ཧཾ་གིས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་གཞུའི་དབྱིབས་ཅན་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་འབར་བས་མཚན་པ།
དེའི་སྟེང་དུ་ཀཾ་ལས་ཐོད་པའི་སྒྱེད་པུ་གསུམ་གྱི་སྟེང་དུ་ཨ་ལས་ཐོད་པའི་སྣོད་ཕྱི་དཀར་ལ་ནང་དམར་བ། ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པའི་ནང་དུ་དབུས་སུ་ན་ལས་མིའི་ཤ ཤར་དུ་གཽ་ལས་བ་གླང་གི་ཤ ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟ་ཡི་ཤ བྱང་དུ་ཧ་ལས་གླང་པོ་ཆེའི་ཤ དེ་རྣམས་སྦྱོང་བྱེད་ཀྱི་ཡི་གེ་དབུས་སུ་ཡ། ཤར་དུ་ཀྵེ། ལྷོར་མ། ནུབ་ཏུ་མེ།
བྱང་དུ་ད་རྣམས་བསམ། ཡང་དབུས་སུ་ཤུ་ལས་བྱང་ཆུབ་ཀྱི་སེམས། ཤར་ལྷོར་བི་ལས་དྲི་ཆེན། ལྷོ་ནུབ་ཏུ་མུ་ལས་དྲི་ཆུ། ནུབ་བྱང་དུ་མ་ལས་ཀླད་པ། བྱང་ཤར་དུ་ར་ལས་རཀྟ། དེ་རྣམས་སྦྱོང་བྱེད་ཀྱི་ཡི་གེ་དབུས་སུ་ཧཱུྃ། ཤར་ལྷོར་ཛཿ ལྷོ་ནུབ་ཏུ་ས། ནུབ་བྱང་དུ་དོ།
བྱང་ཤར་དུ་རུ་རྣམས་བསམ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། རླུང་གཡོས། མེ་སྦར། ཤ་ལྔ། བདུད་རྩི་ལྔ། ཡི་གེ་རྣམས་ཞུ་སྤྲིས་མ་སྣ་ཚོགས་རྡོ་རྗེའི་ཚུལ་དུ་ཆགས་པའི་ལྟེ་བ་ལ་ཞེ་སྡང་གཤིན་རྗེ་གཤེད། ཤར་དུ་གཏི་མུག་གཤིན་རྗེ་གཤེད། ལྷོར་སེར་སྣ་གཤིན་རྗེ་གཤེད། ནུབ་ཏུ་འདོད་ཆགས་གཤིན་རྗེ་གཤེད།
བྱང་དུ་ཕྲག་དོག་གཤིན་རྗེ་གཤེད་རྣམས་རང་རང་གི་ཡུམ་དང་བཅས་པ། ཡབ་ལྔ་ཡུམ་ལྔ་སྙོམས་པར་ཞུགས་པས་དགའ་བ་སྒྱུ་མ་ལྟ་བུའི་སྒྲས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད་སྲོག་དག་པའི་ལམ་རྡོ་རྗེའི་རྩེ་མོ་ནས་ཐོན། ཡུམ་གྱི་མཁར་བབས་རྗེས་ཆགས་ཀྱི་མེས་ཡབ་ཡུམ་འོད་དུ་ཞུ་བ་ལས་བྱུང་བའི་རྫས། ཁ་དོག་དྲི་རོ་ནུས་པ་བཅུད་ཕུན་སུམ་ཚོགས་པའི་འཆི་མེད་བདུད་རྩིའི་རྒྱ་མཚོ་ཆེན་པོར་གྱུར་པར་བསམ་སྟེ། ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་སོགས་བརྗོད་པའི་ཚེ། ལག་པ་གཡོན་གཡས་གཉིས་ཀ་བྱ་ཁྱུང་གི་ཕྱག་རྒྱ་རྣམས་བསྟན། དེ་ནས་ལག་པ་གཡོན་པའི་སྲིན་ལག་གིས་བདུད་རྩི་འཐོར་ཞིང་། མཆོད་ཡུལ་རྣམས་ཀྱི་ལྗགས་རྡོ་རྗེའི་སྦུ་གུ་ཅན་གྱིས་གསོལ་བར་བསམ།
དྲིན་ཆེན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། བརྒྱུད་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། དཔལ་རྡོ་རྗེ་འཇིགས་བྱེད་ཆེན་པོ་ལྷ་བཅུ་གསུམ་གྱི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། གསང་སྔགས་ཕྱི་ནང་གི་ཡི་དམ་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དམ་ཅན་གཤིན་རྗེ་རྒྱལ་པོ་ལ་སོགས་པ་སྲུང་མ་གཞི་བདག་རྣམས་ཀྱི་ཞལ་དུ་ཨོཾ་ཨཱཿཧཱུྃ། རིགས་དྲུག་ཐམས་ཅད་ཟག་པ་མེད་པའི་བདེ་བས་ཚིམ་པར་གྱུར་ཅིག ཨོཾ་ཨཱཿཧཱུྃ། དེ་ནས། ཨོཾ་ཨཱཿཧཱུྃ། ཞེས་བརྗོད་ཅིང་རང་གི་ལྕེ་ཐོག་མྱང་།
ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད། བཟླས་པ་བྱེད་པར་འདོད་པས། ཕྲེང་བ་བྱིན་རླབས་ནི། ཕྲེང་བ་གསར་པ་ཡིན་ན་ཆུ་དང་ནང་མཆོད་ཀྱིས་བཀྲུས། གུ་གུལ་གྱིས་བདུག ཆང་ལ་བདུད་རྩི་རིལ་བུ་སྦྱར་བས་བྱུགས་ལ། བསངས་སྦྱངས། སྟོང་པའི་ངང་ལས་ཕྲེང་རྡོག་འབྲུ་རེ་རེ་ནས་གཞལ་ཡས་ཁང་གི་ནང་དུ་རྡོ་རྗེ་འཇིགས་བྱེད་ཞལ་ཕྱག་ཡོངས་སུ་རྫོགས་པའམ། ཞལ་གཅིག་ཕྱག་གཉིས་པ་གང་རུང་དུ་སྐད་ཅིག་གིས་བསྐྱེད།
ཅེས་འདམ་བདར་གསུངས་པས། འདིར་དེའི་གསལ་བྱེད་ཅུང་ཟད་བཀོད་ན་ཕྲེང་བ་ལས་སྔགས་ཀྱིས་བསངས། སྭ་བྷཱ་ཝས་སྦྱངས། ཕྲེང་བ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཕྲེང་རྡོག་འབྲུ་རེ་རེ་ནས་ཡཾ་ལས་རླུང་གི་དཀྱིལ་འཁོར་ལྗང་སྔོན་སྲ་ཞིང་བརྟན་པའི་ས་གཞི། ཁྲག་ཞག་འཁྲུགས་པའི་རྒྱ་མཚོ་ཆེན་པོའི་ཀློང་དཀྱིལ་དུ། ཀཾ་ཡོངས་སུ་གྱུར་པ་ལས་མི་མགོ་སྐམ་པོའི་རྭ་བ་ཟླུམ་པོ་ཡངས་ཤིང་རྒྱ་ཆེ་བ། སྒོ་གཅིག་དང་ལྡན་པ། སྟེང་ཀེང་རུས་ཀྱིས་ཕུབ་པ། གཡང་གཞིའི་བླ་རེ་དང་།
རྒྱུ་རློན་གྱི་ལྡ་ལྡེ་དང་། རུས་པའི་ཕྲེང་བས་བརྒྱན་པ། དེའི་སྟེང་དུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ། མཾ་སྔོ་ནག་ཡོངས་སུ་གྱུར་པ་ལས་མ་ཧེ་སྔོན་པོ་རུས་པའི་དྲྭ་བས་རྒྱབ་གཡོགས་པ། རྨིག་པ་འབར་བས་ས་རྐོ་བ། རྭ་སྔོན་པོ་གདེངས་པ། སྨ་ར་རྣོ་ཞིང་མེ་ལྕེ་འགྱུར་བ། དེའི་སྟེང་དུ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་རྭ་གདེངས་པ་ལྟེ་བ་ལ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་པས་དགྲ་བགེགས་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས། རྡོ་རྗེ་འཇིགས་བྱེད་གཅེར་བུ་སྐུ་མདོག་མཐིང་ག
མ་ཧེ་རབ་ཏུ་ཁྲོས་པའི་གདོང་པ་ཅན། རྭ་སྔོན་པོ་རྣོ་ཟེངས་པ་ལ་རུས་པའི་རྒྱན་ཁྲོལ་བ། ཕེཾ་ཞེས་པའི་སྒྲ་སྒྲོག་པ། ཕྱག་གཡས་གྲི་གུག་དང་། གཡོན་ཐོད་པ་ཁྲག་གིས་གང་བ་ཐུགས་ཀར་སྟེང་འོག་ཏུ་འཛིན་པ། དམར་ལ་ཟླུམ་པའི་སྤྱན་གསུམ་དང་ལྡན་པ། མཚན་མ་གྱེན་དུ་འགྲེང་བ། ཐོད་པ་སྐམ་པོ་ལྔས་དབུ་བརྒྱན་ཞིང་། ཐོད་པ་རློན་པ་དང་སྦྲུལ་གྱི་འཕྱང་འཕྲུལ་བྱས་པ། ཁྲག་གི་ཐིག་ལེ་དང་།
ཞག་གི་ཟོ་རིས་དང་། ཐལ་ཆེན་གྱི་ཚོམ་བུས་བརྒྱན་པ། ཞབས་གཡས་བསྐུམ་པས་མ་ཧེའི་རྭ་བར་དང་། གཡོན་བརྐྱང་བས་ཚང་རའི་སྟེང་ནས་བརྫིས་པ་མིའི་ཁྲག་དང་ཚིལ་དང་ཞག་ལ་དགེས་པ། ཁམས་གསུམ་ཟ་བར་ནུས་པ། དེ་རྣམས་ཀྱི་མིག་ཏུ་ཀྵིཾ། རྣ་བར་ཛིཾ། སྣར་ཁཾ། ལྕེར་གཾ དཔྲལ་བ་ཐཀཾ།
ལྟེ་བ་སཾ། སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རང་འདྲའི་ཡེ་ཤེས་པ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོ། གཉིས་སུ་མེད་པར་ཐིམ། ནམ་མཁར་བཞུགས་པའི་དབང་གི་ལྷ་རྣམས་ཀྱིས། ཨོཾ་བཛྲ་ཨུད་ད་ཀ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར།
སྐུ་གང་། དྲི་མ་དག ཆུས་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། དེ་རྣམས་འོད་དུ་ཞུ་བ་ལས་བྱུང་བའི་མི་མགོ་རློན་པ་ཁྲག་འཛག་པའི་ཕྲེང་བ་བསྒྲང་བ་ཙམ་གྱིས་ལས་ཐམས་ཅད་ཐོགས་མེད་དུ་འགྲུབ་པའི་ནུས་ལྡན་དུ་བསམ་ལ་ཧྲཱིཿཥྚི་བརྒྱ་རྩ་བརྒྱད་དང་། ཨོཾ་པ་དེ་པ་དེ་མ་ཧཱ་ཛྙཱ་ནཾ་སརྦ་བུདྡྷ་མ་ཡཾ་བྷཱ་ཝ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ། ཞེས་ཉེར་གཅིག་གིས་བྱིན་བརླབས། ཨོཾ་རུ་ཙི་ར་མ་ནི། པྲ་ཝརྟ་ནི་ཧཱུྃ་ཕཊ། ཅེས་པའང་ཅི་རིགས་པ་བཟླས་པས། ཕན་ཡོན་འབུམ་དུ་འགྲོ་བར་བཤད་དོ། །
དུས་རྒྱུན་པ་ལ་ནི་ཐུན་གྱི་འགོར། བྱིན་རླབས་དྲན་པ་ཙམ་བྱ་བའོ། ། འགྲུབ་ན་རྒྱས་པ་བྱས་ལ། སྔགས་གསུམ་པོ་བདུན་ནམ་ཉེར་གཅིག་ལ་སོགས་པ་བཟླའོ། ། སྔགས་བཟླ་བའི་ཚེ། མཐེ་བོང་རྡོ་རྗེ་ལྕགས་ཀྱུ། དངོས་གྲུབ་ཐམས་ཅད་བཀུག་ནས་རང་ལ་ཐིམ་པར་བསམ་ཞིང་ཕྲེང་བ་བགྲང་ངོ་། ། བཟླས་དུས་ཀྱི་དམིགས་པ་ནི། རང་གི་སྙིང་ཁར་ཉི་མའི་དཀྱིལ་འཁོར་འོད་འབར་བའི་དབུས་སུ་ཧཱུྃ་མཐིང་ཁ་དེའི་མཐའ་མར་ཉེ་སྙིང་སྙིང་པོ་རྩ་སྔགས་ཀྱི་ཕྲེང་བ་རྣམས་ཁ་དོག་མཐིང་ཁ་རང་སྒྲ་སྒྲོག་ཅིང་འོད་ཟེར་རབ་ཏུ་འབར་བ་ལ་སེམས་གཏད། དེ་དག་ལས་མེ་རླུང་གི་ཁྲོད་ན་རྡོ་རྗེ་འཇིགས་བྱེད་ཀྱི་སྐུ་ཕྲ་མོ་གྲངས་མེད་པ་འཕྲོས།
མ་ཧེའི་ཞལ་གྱི་ཤངས་བུག་གཡས་ནས་ཕྱིར་འཐོན། བྱང་ཆུབ་སྒྲུབ་པ་ལ་བར་དུ་གཅོད་པ་ཐམས་ཅད་ཚར་བཅད། སྣོད་བཅུད་ཐམས་ཅད་ལ་ཕོག་པས། དེ་ཐམས་ཅད་རྡོ་རྗེ་འཇིགས་བྱེད་ཀྱི་རྟེན་དང་བརྟེན་པར་བཅས་པའི་དཀྱིལ་འཁོར་དུ་གྱུར། འོད་ཟེར་སྐུ་དང་བཅས་པ་ཚུར་འདུས། ཤངས་བུག་གཡོན་པ་ནས་ཞུགས། སྔགས་ཕྲེང་རྣམས་ལ་ཐིམ་པར་བསམ། འདི་ནི་ཐུན་མོང་གི་དམིགས་པ་ཡིན། ཐུན་མོང་མ་ཡིན་པའི་དམིགས་པ་ནི། རང་ཉིད་རྡོ་རྗེ་འཇིགས་བྱེད་དུ་གསལ་བའི་ཐུགས་ཀར་ཐུགས་རྡོ་རྗེ།
དེའི་ཐུགས་ཀར་རྒྱུའི་འཇམ་དཔལ་ཡེ་ཤེས་སེམས་དཔའ། དེའི་ཐུགས་ཀར་རྡོ་རྗེ་སྔོན་པོ་རྩེ་ལྔ་པ་གྱེན་དུ་ལངས་པ། དེའི་ལྟེ་བར་འཁོར་ལོ་སྔོན་པོ་རྩིབས་བརྒྱད་པ་ཁོག་སྟོང་གུར་སྟབས་སུ་ཡོད་པ་དེའི་ནང་སྟེང་འོག་ཏུ་པདྨ་དམར་པོ་འདབ་མ་བརྒྱད་པ་གཉིས་ཁ་སྦྱོར་དུ་ཡོད་པའི་འདབ་མ་བརྒྱད། རྩིབས་བརྒྱད་ཀྱི་ནང་དུ་སོན་པ། འོག་གི་པདྨའི་ལྟེ་བར་རང་གི་རྣམ་ཤེས་དང་རྡོ་རྗེ་འཇིགས་བྱེད་ཀྱི་ཐུགས་དབྱེར་མེད་པའི་ཧཱུྃ་ཡིག་མཐིང་ནག་གསལ་ཞིང་དྭངས་ལ་འོད་ཟེར་འཕྲོ་བ་གྱེན་དུ་ལངས་པའི་རྣམ་པ་ཅན། དེའི་མཐར་མདུན་ནས་བརྩམས་ཏེ་གཡས་བསྐོར་དུ། ཨོཾ་ཡ་མནྟ་ཀ་ཧཱུྃ་ཕཊ། དེའི་ཕྱི་རོལ་དུ། ཨོཾ་ཧྲཱིཿཥྚིཿཝི་ཀྲྀ་ཏཱ་ན་ན་ཧཱུྃ་ཕཊ་ཀྱིས་བསྐོར་བ། ཕྱོགས་མཚམས་ཀྱི་པད་འདབ་རྣམས་ཀྱི་ནང་གི་བར་སྣང་ལ།
ཤར་དུ་ཡ་མ་ར་ཛཿ ཤར་ལྷོར་ས་དོ་མེ་ཡ། ལྷོར་ཡ་མོ་དོ་རུ། ལྷོ་ནུབ་ཏུ་ཎ་ཡོ་ད་ཡ། ནུབ་ཏུ་ཡ་ད་ཡོ་ནི། ནུབ་བྱང་དུ་ར་ཡ་ཀྵེ་ཡ། བྱང་དུ་ཡ་ཀྵེ་ཡཙྪ། བྱང་ཤར་དུ་ནི་ར་མ་ཡ། ཞེས་པའི་ཡི་གེ་བཞི་པོ་རེ་རེའི་སྟེང་དུ། ཨོཾ་དང་།
ཞབས་སུ་ཧཱུྃ་ཕཊ། ཕྱི་ནང་གི་ཡིག་འབྲུ་ཐམས་ཅད་ཁ་དོག་མཐིང་ནག་འོད་འབར་ཞིང་རང་སྒྲ་སྒྲོག་པ། དེ་དག་ལས་མེ་རླུང་གི་ཁྲོད་ནས། ཞེས་སོགས་ཐུན་མོང་བ་ལྟར་བསྒོམ་མོ། ། ཐུགས་ཀའི་སྔགས་འཁོར་གྱི་གདམས་ངག་འདི་མེད་པར་སྙིང་ཀར་བསྒོམ་པ་ན་ཚེ་སྲོག་ལ་གནོད་ཅིང་། སྨྱོ་འབོག་ལ་སོགས་པའི་འཇིགས་པ་བྱུང་བར་གསུངས་པས་འདི་བསྒོམ་པ་ཤིན་ཏུ་གལ་ཆེའོ། ། བཟླས་དམིགས་གོང་ལྟར་ནའང་སྔགས་གསུམ་པོ་རིམ་པས་བཟླ། འཁོར་རྣམས་ཀྱི་སྔགས་བཟླ་བའི་ཚེ། སོ་སོའི་ཐུགས་ཀར་ཉི་མའི་སྟེང་དུ་རང་རང་གི་ས་བོན་དང་སྔགས་ཀྱིས་བསྐོར་བ་ལས། འོད་ཟེར་སྤྲོ་བསྡུ་སྔར་བཞིན་བྱས་ནས་སྔགས་བཟླ།
དེ་ལ་བསྙེན་པའི་ཚད་ནི། ཡ་མནྟ་ཀ དྲུག་འབུམ། ཧྲཱིཿཥྚཱིཿ གསུམ་འབུམ། ཡ་མ་རཱ་ཛཿ འབུམ་ཚོ་གཅིག་ཏེ་འདི་གསུམ་གང་མོས་པ་བཟླས་པའོ། ། ལྷ་གཞན་རྣམས་ཀྱི་སྔགས་ཀྱང་ཅི་ནུས་བཟླས་ཏེ། ཨོཾ་ཛི་ན་ཛིཀ་ཧཱུྃ་ཕཊ། ཨོཾ་རཏྣ་དྷྲྀཀ་ཧཱུྃ་ཕཊ།
ཨོཾ་ཨ་རོ་ལིཀ་ཧཱུྃ་ཕཊ། ཨོཾ་པྲཛྙཱ་དྷྲཱྀཀ་ཧཱུྃ་ཕཊ། ཨོཾ་མོ་ཧ་ར་ཏི་ཧཱུྃ་ཕཊ། ཨོཾ་དྭེ་ཥ་ར་ཏི་ཧཱུྃ་ཕཊ། ཨོཾ་རཱ་ག་ར་ཏི་ཧཱུྃ་ཕཊ། ཨོཾ་བཛྲ་ར་ཏི་ཧཱུྃ་ཕཊ། ཨོཾ་མུདྒ་ར་དྷྲྀཀ་ཧཱུྃ་ཕཊ། ཨོཾ་དཎྜ་དྷྲཱྀཀ་ཧཱུྃ་ཕཊ། ཨོཾ་པདྨ་དྷྲཱྀཀ་ཧཱུྃ་ཕཊ། ཨོཾ་ཁརྒ་དྷྲཱྀཀ་ཧཱུྃ་ཕཊ།
ཞེས་བཟླས་པའི་མཐར། བདེ་བར་གཤེགས་པ་ཐམས་ཅད་ཀྱིས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པ་དང་། ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་རྡོ་རྗེ་འཇིགས་བྱེད་ཆེན་པོའི་གོ་འཕང་ཚེ་འདི་ཉིད་ལ་ཐོབ་ཅིང་། གནས་སྐབས་སུ་ལས་བཞིའི་ཕྲིན་ལས་ཐམས་ཅད་འབད་མེད་དུ་འགྲུབ་པར་བྱིན་གྱིས་བརླབ་ཏུ་གསོལ། ཞེས་དང་། ཨོཾ་ཤྲཱི་ཡ་མནྟ་ཀ་ས་མ་ཡ། ཞེས་སོགས་གཤིན་རྗེ་གཤེད་ཀྱི་ཡི་གེ་བརྒྱ་པ་ཚར་གསུམ་བཟླས་པས་བྱིན་བརླབས་བརྟན་པར་བྱས། དཀྱིལ་འཁོར་བསྡུ་བ་ནི། རང་གི་ཐུགས་ཁ་ནས་འོད་ཟེར་འཕྲོས་པས་ཕྱི་སྣོད་ཀྱི་འཇིག་རྟེན་གཞལ་ཡས་ཁང་དུ་གྱུར་པ་རྣམས་འོད་དུ་ཞུ་ནས་རང་གི་སྒོམ་པའི་གཞལ་ཡས་ཁང་དུར་ཁྲོད་བསྲུང་འཁོར་དང་བཅས་པ་ལ་ཐིམ། སྲུང་འཁོར་མི་བསྡུ་བར་བཞག
དུར་ཁྲོད་བརྒྱད་གཞལ་ཡས་ཁང་ལ་ཐིམ། གཞལ་ཡས་ཁང་དང་བཅུད་ཀྱི་སེམས་ཅན། རྡོ་རྗེ་འཇིགས་བྱེད་ཀྱི་ལྷ་ཚོགས་སུ་གྱུར་པ་རྣམས་འོད་དུ་ཞུ་ནས་འཁོར་གྱི་ལྷ་རྣམས་ལ་ཐིམ། འཁོར་གྱི་ལྷ་རྣམས་ཡུམ་ལ ཡུམ་ཡབ ཡབ་ཀྱི་ཞལ་ཕྱག་ལྷག་མ་རྣམས་རྩ་བའི་ཞལ་ཕྱག་ལ་ཐིམ་པས་རང་ཉིད་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར། ཞེས་བརྗོད་ནས་རྭ་ཆེན་དང་མཁན་ཆེན་ངག་དབང་ཆོས་གྲགས་་་་་་མངོན་རྫོགས་ཆེན་པོར་དཀྱིལ་འཁོར་བསྡུ་བའི་སྐབས། བསྙེན་པ་ལྷ་ཡི་བསྡུ་ཚུལ་ཙམ་བཤད་ནས། སྲུང་འཁོར་དུར་ཁྲོད་དང་གཞལ་ཡས་ཁང་གང་ལ་བསྡུ་ཡི་གསལ་ཁ་མི་གནང་ཞིང་། གཉིས་ཀྱི་དགོངས་པ་དང་ཤིན་ཏུ་མཐུན་ཏེ། དཀྱིལ་འཁོར་བསྡུ་ཚུལ་འདི་བཞིན་ངག་དབང་ཆོས་གྲགས་བཞེད་ཅིང་། རྭ་ཆེན་ལྟར་ན་གོང་ཚོགས་ཞིང་སྤྱན་འདྲེན།
ཞབས་ལྷག་མའང་། བསྡུས་ནས་ཞབས་གཉིས་པ་ཡིན། ཞེས་པའི་ལན་ནི། མངོན་རྟོགས་ཆེན་མོར་རྟེན་གྱི་བསྡུ་ཚུལ་མི་སྣང་བ་ནི་ཡི་གེ་ནས་ཅུང་ཟད་ཆད་པ་ལས་འོས་མེད་པས་ད་ལྟ་ལག་ལེན་ནི། སྣོད་ཐམས་ཅད་གཞལ་ཡས་ཁང་དང་བཅུད་ཐམས་ཅད་ལྷར་བལྟས་ནས་བདག་གི་བསྒོམ་པའི་རྟེན་དང་བརྟེན་པ་སོ་སོར་ཐིམ། རྟེན་བསྲུང་ཁོར་དུར་ཁྲོད་གཞལ་ཡས་ཁང་རྣམས་འཁོར་རྣམས་ལ་ཐིམ། འཁོར་རྣམས་ཡུམ་ལ། ཡུམ་རྣམས་ཡབ་ལ། ཡབ་ཐུགས་ཀའི་འཇམ་དཔལ་ལ་བསྡུ་བ་སོགས་བྱའོ། ། ཞེས་གསུངས་པས།
ཡབ་ཐུགས་ཀའི་འཇམ་དཔལ་ལ་བསྡུ་བ་སོགས་ནི་ཉལ་བའི་སྦྱོར་ལ་དགོས་སོ། ། འཇིགས་བྱེད་ཞལ་གཅིག་ཕྱག་གཉིས་པར་གསུངས་པ་འདི་ཐུན་མཚམས་ཀྱི་ལྷའི་ང་རྒྱལ་ལ་དགོས་པར་སེམས་སོ། ། མཐོང་ཐོས་རྒྱུད་གཞུང་བསྡུ་པའི་ཨེ་རནྡྲ། ། ཡིད་འོང་ལོ་འདབ་བྱེ་བས་གཡུར་ཟར་ཡང་། ། དངོས་གྲུབ་སྙིང་པོའི་དགའ་སྟོན་སྨིག་རྒྱུའི་ཆུས། ། དད་ལྡན་ཚ་གདུང་སེལ་བར་ག་ལ་ནུས། ། བརྒྱུད་ལྡན་བར་མ་ཆོད་པའི་ཡོངས་འདུའི་ཤིང་། ། བསྲེ་ལྷད་རང་བཟོས་དབེན་པའི་འབབ་སྟེགས་ལས། ། འོངས་པའི་གསང་ཆེན་བདུད་རྩིའི་མཆོད་སྦྱིན་གྱིས། ། སྐལ་བཟང་སྙིང་ལ་འདོད་འཇོའི་དཔལ་རབ་སྟེར། །
དེ་ཕྱིར་དུས་དགྲའི་དེད་དཔོན་མ་ཧེའི་ཞལ། ། སྒྲུབ་ཐབས་རྒྱལ་བལ་མཁས་པའི་ཞལ་ཀྱི་བཅུད། ། རྭ་ཆེན་ལ་ཅིའི་གསུང་རྒྱུན་མ་ཉམས་པ། ། འདི་འདྲ་ཉམས་ལེན་རྣལ་འབྱོར་སྐལ་བ་བཟང་། ། ཞེས་པ་ནི་བར་སྐབས་ཀྱི་ཚིགས་སུ་བཅད་པའོ། ། གཏོར་མ་སྟ་གོན་དངོས་ནི། དེ་ནས་སྒྲུབ་ཁང་གི་ཕྱི་རོལ་ལམ། ཡོལ་བའི་ཕྱི་རོལ་ལ་སོགས་པ་སར། དྲུག་ཅུ་རྩ་བཞི་ལ་སོགས་པའི་གཏོར་མ་འོག་ནས་འབྱུང་བ་ལྟར་བཏང་། ནང་དུ་ལོག་ཏེ་རྡོ་རྗེ་དྲིལ་བུ་འཛིན་པས།
འཇམ་དཔལ་དཔལ་དང་ལྡན་པའི་མཆོག ། མཆོག་སྦྱིན་རྡོ་རྗེ་མཆོག་ཁྱོད་འདུད། ། ཡང་དག་མཐར་གྱུར་ཁྱོད་ལ་འདུད། ། སྟོང་ཉིད་ལས་བྱུང ། སངས་རྒྱས་བྱང་ཆུབ་ཁྱོད ། སངས་རྒྱས་ཆགས་པ་ཁྱོད་ལ ། སངས་རྒྱས་འདོད་ལ་ཕྱག་འཚལ ། སངས་རྒྱས་དགེས་པ་ཁྱོད་ལ ། སངས་རྒྱས་རོལ་ལ་ཕྱག་འཚལ ། སངས་རྒྱས་འཛུམ་པ་ཁྱོད་ལ །
སངས་རྒྱས་བཞད་པ་ཁྱོད་ལ ། སངས་རྒྱས་གསུང་ཉིད་ཁྱོད་ལ ། སངས་རྒྱས་ཐུགས་ལ་ཕྱག་འཚལ ། མེད་པ་ལས་བྱུང་ཁྱོད་ལ ། སངས་རྒྱས་བྱུང་བ་ཁྱོད་ལ ། ནམ་མཁའ་ལས་བྱུང་ཁྱོད་ལ ། ཡེ་ཤེས་ལས་བྱུང་ཁྱོད་ལ ། སྒྱུ་འཕྲུལ་དྲྭ་བ་ཁྱོད་ལ ། སངས་རྒྱས་རོལ་སྟོན་ཁྱོད་ལ ། ཐམས་ཅད་ཐམས་ཅད་ཁྱོད་ལ །
ཡེ་ཤེས་སྐུ་ཉིད་ཁྱོད་ལ་འདུད། ། ཅེས་འདུད་བསྟོད་ལན་གསུམ་བྱའོ། ། འདི་ནི་གཏོར་མ་སྟ་གོན་ཞེས་བྱ་བ་རྭ་ཆེན་གྱི་དཀྱིལ་ཆོག་ན་གསལ་བར་བཞུགས་པས་ངེས་པར་བྱ་དགོས་ཀྱང་། ཁ་ཅིག་ལ་དེ་དགོས་པའི་ཐེ་ཚོམ་ཙམ་ཡང་མ་སྐྱེས་ཤིང་། ཁ་ཅིག་གི་སྔོན་འགྲོ་གཏོར་མ་གོ་བ་སོགས་ནི། རྭ་ལུགས་ཀྱི་ཡིག་ཆ་ལ་མ་སྦྱངས་ཤིང་རྣམ་པར་འཁྱམས་པར་ཤེས་པར་བྱའོ། ། དྲུག་ཅུ་རྩ་བཞི་ཕྱི་རོལ་དུ་བཏང་ནས་ནང་དུ་རྡོ་རྗེ་དྲིལ་བུ་འཛིན་བཞིན་པས་འཇམ་དཔལ་མཚན་བརྗོད་ནས་འབྱུང་འདུད་ཉི་ཤུས། བསྟོད་པར་བྱེད་འདིའི་བསྟོད་ཡུལ་ཅི་ཞིག་ཡིན། ཞེས་པའི་ལན་ནི། བདག་བསྐྱེད་རྫོགས་མཚམས་དང་སྟ་གོན་གྱི་བར་འདིར་ཕྱི་རོལ་གཏོར་མ་ངེས་པར་མ་ཆད་པར་བྱ་དགོས་པ་ཚར་ཆེན་རྡོ་རྗེ་འཆང་བཞེད་པ་ནི་རྭ་ཆེན་གྱི་དགོངས་པ་རྨ་མེད་པ་ཡིན་ལ།
དེ་ལྟར་ཕྱི་རོལ་པ་ཚར་ནས་ནང་དུ་དཔོན་སློབ་རྣམས་དྲིལ་གསིལ་དང་བཅས་འདུད་ཀྱི་བསྟོད་པ་བྱས་པ་ན་བསྟོད་ཡུལ་དེ་ཅི་ཡིན། མདུན་གྱི་ཚོམ་བུ་སོགས་ནི་ལྷར་བསྐྱེད་མ་ཚར་བདག་བསྐྱེད་ཀྱི་དཀྱིལ་འཁོར་ཡོངས་རྫོགས་ཡང་ནི་སྔར་བསྡུས་ཟིན་པས་ཇི་ལྟར་ཡིན་སྙམ་ན། ཅུང་ཟད་བདེན་མོད་ཀྱང་འདིའི་བསྟོད་ཡུལ་ནི་རྡོ་རྗེ་འཇིགས་བྱེད་ཀྱི་སྤྲུལ་གཞི་འཕགས་པ་འཇམ་དཔལ་ཉིད་མདུན་གྱི་ནམ་མཁར་སྐད་ཅིག་གིས་བསམས་ནས་གུས་འདུད་བྱེད་པ་ཡིན་ལ། དེའི་དགོས་པ་ཡང་གཏོར་མ་ཚར་རྗེས་སུ་རྒྱབ་བརྟེན་གྱི་རིམ་གྲོ་བསོད་ནམས་གསོག་ཅིང་། ལྷ་ལ་གསོལ་བ་གདབ་པའི་ཕྱིར་རྒྱས་པར་ན་མཚན་བརྗོད་རང་འདོན། བསྡུ་ན་འདུད་ཀྱི་བསྟོད་པ་བྱ་བ་འདི་སྐབས་སུ་བབ་ཅིང་འགྲེལ་ཆགས་པ་ཡིན་ནོ། ། འོག་དངོས་གཞིའི་སྐབས་སུ་ཡང་འདུད་ཉི་ཤུའི་བསྟོད་ཡུལ་མདུན་གྱི་ནམ་མཁར་འཇམ་དཔལ་བསམ་པ་ཉིད་ཡིན་པས་མདུན་བསྐྱེད་ཀྱི་དཀྱིལ་འཁོར་ལ་མ་འཁྲུལ་བ་ཉིད་གལ་ཆེའོ། ། གཉིས་པ་སྟ་གོན་ནི། ཚོམ་བུ་བསངས་སྦྱངས། སྟོང་པའི་ངང་ལས་བཾ་ལས་བྱུང་བའི་སའི་ལྷ་མོ་སྐུ་མདོག་སེར་མོ་གོས་དཀར་པོ་ཅན་དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ།
ཕྱག་གཡས་པ་ཁས་ལེན་པ་ལ་ཉེ་བར་འཇོག་པའི་ཕྱག་རྒྱ། གཡོན་པས་བུམ་པ་འཛིན་པ། སྐུ་ལྟེ་བ་ཡན་ཆད་ཐོན་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ས་བོན་ལས་འོད་ཟེར་འཕྲོས་པས་ས་འོག་ནས་ས་ཡི་ལྷ་མོ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་ཨཱཿཧཱུྃཿ ཞེས་བརྗོད་ཅིང་སོར་མོ་གསུམ་ས་ལ་བརྡབས་པའི་ཕྱག་རྒྱ་བྱ།
ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཨོཾ་བཛྲ་ཨ་བྷི་ཥིཉྩ་མཾ། ཞེས་བརྗོད་ཅིང་། ནམ་མཁར་བཞུགས་པའི་རིགས་ལྔའི་ལྷ་ཚོགས་ཀྱིས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུ་བརྒྱན། ཨོཾ་པྲྀ་ཐི་ཝི་དེ་ཝི་ལོ་ཀི་ཏཱ་ར་ཡེ་ཨརྒྷཾ་པྲ་ཏཱིཙྪ་ཡེ་སྭཱཧཱ། པཱ་དྱཾ་པྲ་ཏཱིཙྪ་ཡེ་སྭཱཧཱ།
བཛྲ་པུཥྤེ་ཨཱཿཧཱུྃ། ལ་སོགས་པ་ཕྱག་རྒྱར་བཅས་པ་དང་། ཤཔྟའི་སྐབས་སུ་རོལ་ཆེན་བྱ། གོང་གི་སྔགས་ཀྱི་མཇུག་ཏུ། འབྲུ་གསུམ་བཏགས་པས་ནང་མཆོད་ཕུལ། ཨ་ཀཱ་རོ་ནས། ན་ཏྭཏྟ་ཨོཾ་ཨཱཿཧཱུྃ་གི་བར་ལན་གསུམ་དང་། རྡོ་རྗེ་བསྡོམ་པའི་ཕྱག་རྒྱས་གཏོར་མ་བྱིན་གྱིས་བརླབས། ཨོཾ་པྲྀ་ཐི་ཝི་ལོ་ཀི་ཏཱ་ར་ཡེ་ཨི་དཾ་བ་ལིང་ཏ་ཁ་ཁ་ཁཱ་ཧི། ཞེས་རྡོར་ཐལ་ཁ་ཕྱེའི་ཕྱག་རྒྱའི་མཐར་སེ་གོལ་གཏོགས་པ་ལན་གསུམ་གྱིས་གཏོར་མ་དབུལ།
རྡོ་རྗེ་སྙིང་ཀར་ཕྱག་འཚལ་བའི་སྟངས་ཀས་བཟུང་། ཚིགས་བཅད་ཀྱི་མཚམས་སུ་དྲིལ་བུ་གསིལ་ཞིང་། གསེར་མདོག་ས་ཡི་ལྷ་མོ་ནི། ། པདྨ་ལ་གནས་མདངས་དང་ལྡན། ། བུམ་པ་མདུན་ན་ལག་གཉིས་ཀྱིས། ། བདུད་ཚུལ་འཛིན་ལ་ཕྱག་འཚལ་ལོ། ། ཞེས་པས་བསྟོད། སྤོས་རྡོལ་དྲིལ་དང་བཅས་པས། སྐྱོབས་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དང་། །
ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། སྐྱོབས་པ་ཤཱཀྱ་སེང་གེ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་ཀྱི་སྡེ། ། ཕམ་པར་བྱ་ཕྱིར་དཀྱིལ་འཁོར་བྲི། ། ཞེས་ལན་གསུམ་བརྗོད། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ཞེས་པ་ནས། དབང་བླང་བར་འཚལ་ན་ས་ཡི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ།
ཞེས་བརྗོད་པས། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་གནང་བ་སྦྱིན་པར་བསམ་ལག་པ་གཡས་པ་ས་ལ་རེག་སྟེ། ཨོཾ་པྲྀ་ཐི་ཝཱི་དེ་ཝཱི་བཛྲ་མུཿ ཞེས་བརྗོད་པས། ས་ཡི་ལྷ་མོ་ས་དེ་ཉིད་ལ་ཐིམ་པར་བསམ། རྡོ་རྗེ་རྩེ་ལྔའི་ཕྱག་རྒྱ་ས་ལ་རེག་ཅིང་། ཨོཾ་བཛྲ་བྷཱ་ཝ་ཧཱུྃ་གསུམ། རྡོ་རྗེ་བསྡོམས་པའི་ཕྱག་རྒྱ་ས་ལ་རེག་ཅིང་། ཨོཾ་བཛྲ་དཥྚི་ཏིཥྛ།
གསུམ། ས་ཕྱོགས་ཐམས་ཅད་རྡོ་རྗེའི་རང་བཞིན་དུ་གྱུར། ཅེས་བརྗོད་དོ། ། གསུམ་པ་ལྷ་སྟ་གོན་ནི། ཚོམ་བུའི་དཀྱིལ་འཁོར་བསངས་སྦྱངས། སྟོང་པའི་ངང་ལས་ཧཱུྃ་ཡོངས་སུ་གྱུར་པ་ལས། སྣ་ཚོགས་རྡོ་རྗེ་ཤར་དཀར། ཞེས་པ་ནས། བསྲུང་བའི་འཁོར་ལོ་ཡངས་ཤིང་རྒྱ་ཆེ་བར་གྱུར་གྱི་བར། དེའི་དབུས་སུ་པདྨ་དང་ཟླ་བའི་སྟེང་དུ་ཀུན་ཏུ་བཟང་པོ།
ཞེས་པ་ནས། སྒོ་བཞིར་པདྨ་ཉི་མའི་གདན། ཅེས་པའི་བར། དབུས་ཀྱི་གདན་གྱི་སྟེང་དུ་དྷཱིཿལས་རལ་གྲི་དྷཱིཿས་མཚན་པ་ལས་རྒྱུའི་འཇམ་དཔལ། ཞེས་པ་ནས། ཨོཾ་ཡ་མཱནྟ་ཀ་ཧཱུྃ་ཕཊ། ཅེས་པ་རྣམས་འདུས་འོད་ཀྱི་གོང་བུ་ལ་ཕོག་པའི་རྐྱེན་གྱིས། ཞེས་དང་། ཕྱག་མཚན་གྱི་བྱེ་བྲག་དཔག་ཏུ་མེད་པ་སྤྱན་དྲངས་ཏེ་ཧཱུྃ་ལ་ཕོག་པའི་རྐྱེན་གྱིས། ཞེས་དང་།
ཚུར་འདུས་ཡོངས་སུ་གྱུར་པ་ལས། དཀྱིལ་འཁོར་གྱི་དབུས་སུ་བཅོམ་ལྡན་འདས་དཔལ་རྡོ་རྗེ་འཇིགས་བྱེད་སྐུ་མདོག་ཆར་སྤྲིན་གྱི་མདོག་ལྟར་གནག་ཅིང་ནམ་མཁའི་འོད་ལྟར་གསལ་བ། ཞེས་དང་། དཀྱིལ་འཁོར་གྱི་གཙོ་བོའི་བ་སྤུའི་བུ་ག་ཇི་སྙེད་ཡོད་པ་ནས་རྡོ་རྗེ་འཇིགས་བྱེད་ཀྱི་ལྷ་ཚོགས་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཞེ་སྡང་གི་སྒྲིབ་པ་སྦྱངས། རྡོ་རྗེ་འཇིགས་བྱེད་ཀྱི་གོ་འཕང་ལ་བཀོད། ཚུར་འདུས་རྡོ་རྗེ་འཇིགས་བྱེད་ཀྱི་སྐུར་གྱུར་ཏེ་གཞལ་ཡས་ཁང་གི་དབུས་སུ་རླུང་དང་རོ་མགོ་མེད་ལག་མེད་དང་། པདྨ་དང་ཉི་མའི་སྟེང་དུ་དཀྱིལ་འཁོར་གྱི་གཙོ་བོ་ལ་ཐིམ་པར་གྱུར། ཞེས་བདག་མདུན་གྱི་ཚིག་འདི་ཙམ་གྱི་ཁྱད་མ་གཏོགས་གཞན་ཚང་མ་བདག་བསྐྱེད་སོར་བཞག་བསྒོམས་ནས། དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དཀྱིལ་འཁོར་ཨོཾ་བཛྲ་ས་མཱ་ཛཿ
ཞེས་པའི་བར་བརྗོད། རྡོ་རྗེ་དྲིལ་བུ་དང་སྤོས་འཛིན་པས། ཧཱུྃ། འཇམ་དབྱངས་ཁྲོས་པའི་དཀྱིལ་འཁོར་ནས། ། སྲིན་པོའི་གཟུགས་སུ་སྐུ་སྤྲུལ་པ། ། གདུག་པ་ཅན་ཀུན་འདུལ་བའི་ཕྱིར། ། འཇིགས་པའི་ཁྲོ་རྒྱལ་གཤེགས་སུ་གསོལ། ། ཚུར་གཤེགས་ཚུར་གཤེགས་འཇམ་པའི་དབྱངས། ། ཁྲོ་བོ་གཤིན་རྗེ་གཤེད་པོའི་ཚོགས། ། འཇམ་དཔལ་ཁྲོ་བོ་མི་བཟད་པ། །
མཐུ་རྩལ་དྲག་པོས་འདིར་གཤེགས་ཤིག ། ཨོཾ་ཧྲཱིཿཧ་བྷོ་མ་ཧཱ་ཀྲོ་དྷཱ་ཨ་གཙྪ་ཨ་གཙྪ་ཨསྨད་པཱུ་ཛ་པྲ་ཏི་གྲྀཧྞནྟུ་པྲ་ས་རི་མེ་དྷི་མན་ཀུ་རུ་སྭཱཧཱ། ཞེས་པས་སྤྱན་དྲངས། དྲིལ་གསིལ་མེ་ཏོག་འཐོར་བཞིན་པས། འདིར་བཞུགས་འདིར་བཞུགས་འཇམ་པའི་དབྱངས། ། ཁྲོ་བོ་གཤིན་རྗེ་གཤེད་པོའི་ཚོགས། ། འཇམ་དཔལ་ཁྲོ་བོ་མི་བཟད་པ། ། མཐུ་རྩལ་དྲག་པོས་འདིར་བཞུགས་ཤིག ། པདྨ་ཀ་མ་ལ་ཡ་སྟཾ། ཞེས་པས་གདན་དབུལ།
ཨོཾ་ཤྲཱི་བྷཻ་ར་ཝ་མཎྜ་ལ་ས་པ་རི་ཝཱ་ར་བཛྲ་པུཥྤེ་ཨཱཿཧཱུྃ། ཞེས་པ་ནས། རལ་གྲི་གཤིན་རྗེ་གཤེད་ཡབ་ཡུམ་ལ་དོན་ཡོད་གྲུབ་པ་རྣམས་ཀྱིས་དབུ་བརྒྱན་པར་གྱུར། ཅེས་པའི་བར་སྒྲུབ་ཐབས་ལྟར་བྱ། ང་རྒྱལ་བཟུང་བའི་སྔགས་མི་དགོས། འདིར་ཁ་ཅིག་གིས་ལྷ་རྣམས་སྙིང་པོ་ཚིག་ཙམ་ལས་བསྐྱེད་པ་དང་། འགའ་ཞིག་གིས་རྡོ་རྗེ་ཆོ་ག་གསུམ་ལས་བསྐྱེད་པ་སོགས་ནི་རྭ་ཆེན་གྱི་དགོངས་པ་མ་ཡིན་ཏེ། དེ་ཉིད་ཀྱི་དཀྱིལ་ཆོག་གི་ཡི་གེ་ལས། དེ་ནས་བདག་ཉིད་ལྷའི་ང་རྒྱལ་གྱིས། མདུན་དུ་ལྷ་བཅུ་གསུམ་གྱི་དཀྱིལ་འཁོར་སྒྲུབ་ཐབས་རྒྱས་པ་ལྟར་བསྒོམ་ཞེས་གསུངས་པའི་སྐབས་ཀྱི་སྒྲུབ་ཐབས་རྒྱས་པ་རྭ་ཆེན་ཉིད་ཀྱིས་མཛད་པའི་བཅུ་གསུམ་མའི་སྒྲུབ་ཐབས་འདི་ལ་ངོས་འཛིན་རྒྱུ་ཡིན་པའི་ཕྱིར་རོ། །
དཀྱིལ་ཆོག་ལས་ལྷ་རྣམས་རང་རང་གི་སྔགས་བརྗོད་ཅིང་མེ་ཏོག་གི་ཚོམ་བུ་བཀོད། ཅེས་པ་ནི། ཐོག་མར་ཚོམ་བུ་བཀོད་པའི་སྐབས་ཀྱི་ངག་འདོན་ལ་དགོངས་པ་ཡིན་པས་གཟུ་བོར་གནས་པའི་སེམས་ཀྱིས་ཞིབ་ཏུ་དཔྱད་པར་རིགས་སོ། ། དེ་ནས་གཙོ་བོའི་སྔགས་གསུམ་དང་། དཀྱིལ་འཁོར་གྱི་ལྷ་སོ་སོའི་སྔགས་རྣམས་ལན་གསུམ་རེ་ཙམ་བཟླས་པ་ནི་དོན་གྱི་སྔགས་མཆོད་ལྟ་བུར་སྣང་ལ། དེའང་དཀྱིལ་ཆོག་ལས་གོང་དུ་སྨོས་པ་བཞིན། ལྷ་བཅུ་གསུམ་གྱི་དཀྱིལ་འཁོར་སྒྲུབ་ཐབས་རྒྱས་པ་ལྟར་སྒོམ་བཟླས་པ་དང་ལྷ་རེ་རེ་བཞིན་མཆོད་པ་རྒྱས་པ་དང་། དངོས་སུ་མཆོད་བསྟོད་བྱ། ཞེས་གསུངས་པས་ངེས་པར་མ་ཆད་པར་བྱའོ། ། དེ་ནས་མདུན་བསྐྱེད་ཀྱི་མཆོད་པ་བསངས་སྦྱང་།
སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ཞུ་བ་ལས་བྱུང་བའི་ཁྲག་ཆེན་པོའི་ཨརྒྷཾ། ཞེས་པ་ནས། རྐང་གླིང་གི་རོལ་མོ་ལ་སོགས་པ་མཆོད་རྫས་བསམ་གྱིས་མི་ཁྱབ་པ། བཅོམ་ལྡན་འདས་དཔལ་རྡོ་རྗེ་འཇིགས་བྱེད་ཆེན་པོའི་དཀྱིལ་འཁོར་གྱི་ལྷ་ཚོགས་རྣམས་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨརྒྷཾ་ཨཱཿཧཱུྃ་ཞེས་པ་ནས། ཨོཾ་བཛྲ་ཤཔྟ་ཨཱཿཧཱུྃ། ཞེས་པའི་བར་གྱིས་བྱིན་གྱིས་བརླབས། སྟོང་གསུམ་འདིའམ་གཞན་དག་ན། ། ཞེས་སོགས་ཉེར་སྤྱོད་རོལ་མོར་བཅས་པའི་རྗེས་སུ།
གཡང་གཞི་བླ་རེ་ནམ་་་་་་འདི་ནས་ནང་མཆོད་མདོར་བསྡུས་སུ་འབུལ་བའི་བར་ཌཱ་མ་རུ་རྒྱུན་ཆགས་དྲིལ་བུ་སུམ་རྡུང་བྱེད། མཆོད་པ་བྱིན་རླབས་ཀྱི་སྔགས་རྣམས་གོང་གནས་ཡོ་བྱིན་རླབས་དང་མི་འདྲ་བས་འཆུགས་སོ་སྙམ་ན་མ་ཡིན་ཏེ། མཆོད་སྔགས་རྒྱས་བསྡུས་ཀྱི་ཁྱད་ཙམ་ལས་ཁྱད་པར་མེད་དོ།། མཁའི་རྒྱན། ། རྒྱུ་རློན་ལྡ་ལྡེ་བར་སྣང་རྒྱན། ། ཀེང་རུས་ཕྲེང་བ་ས་གཞིའི་རྒྱན། ། ཕྱག་རྒྱ་རྣམ་དྲུག་སྐུ་ཡི་རྒྱན། ། འཇིགས་བྱེད་ཆེན་པོ་མཉེས་བྱེད་པའི། ། བླ་ན་མེད་པའི་མཆོད་པ་འདི། ། བཅོམ་ལྡན་རྡོ་རྗེ་འཇིགས་བྱེད་དང་། །
ཞེས་སོགས་སྔགས་ཀྱི་རྗེས་སུ། གུ་ཧྱ་ལཾ་ཀྲྀ་ཏེ་ཨཱཿཧཱུྃ། ཞེས་རྒྱན་གྱི་མཆོད་པ་དང་། མྱོས་བྱེད་སྟོང་གི་བཅུད་བསྡུས་པ། ། ལྕགས་ཀྱུ་ལྔ་དང་ཡང་དག་ལྡན། ། བདུད་རྩི་ལྔ་དང་རབ་སྦྱར་བ། ། ཡེ་ཤེས་ལྔ་ཡིས་བྱིན་བརླབས་པ། ། དངོས་གྲུབ་པདྨོ་འབྱུང་བའི་གནས། ། མཁའ་འགྲོ་བུང་བ་འདུ་བའི་གཞི། ། གསང་བ་བདུད་རྩིའི་མཆོད་པ་འདི། །
བཅོམ་ལྡན་སོགས་སྔགས་ཀྱི་མཇུག་ཏུ། ཨ་མྲྀ་ཏ་ཨཱཿཧཱུྃ། ཞེས་པས་ནང་མཆོད་མདོར་བསྡུས་ཀྱང་ཕུལ། འདི་དང་རྭ་ཆེན་གྱིས་དྲག་པོའི་སྦྱིན་སྲེག་གི་ཡི་གེ་ལས་བཤད་དོ། ། ཁ་དོག་དབྱིབས་ལེགས་སོགས་འདོད་ཡོན་ལྔ། གཟུགས་སྒྲ་ལ་སོགས་དྲུག་པོ་འདི། ། སོགས་ཡིད་བྱུང་གི་མཆོད་པ། དུར་ཁྲོད་རྒྱན་གྱི་སོགས་བསྟོད་པའི་བར་བདག་བསྐྱེད་ལྟར་བྱ།

སྙོམས་འཇུག་གི་མཉེས་མཆོད་ནི། ཨོཾ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ཅིང་འཁྱུད་རྒྱ་བྱ། ནང་གི་མཆོད་པ་ནི། མཆོད་བསྟོད་གཉིས་ལའང་ང་རྒྱལ་བཟུང་བའི་སྔགས་མི་དགོས། ཨོཾ་ཨཱཿཧཱུྃ། ཞེས་པས་བྱིན་རླབས་དྲན་པར་བྱ། གཡོན་པའི་མཐེབ་སྲིན་གྱིས་ནང་མཆོད་འཐོར་ཞིང་། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། རྒྱལ་བ་རྡོ་རྗེ་འཆང་ཆེན་པོ།
ཡེ་ཤེས་ཀྱི་མཁའ་འགྲོ་རྡོ་རྗེ་རོ་ལངས་མ། གྲུབ་ཆེན་ལ་ལི་ཏ་བཛྲ། ཨ་མོ་གྷ་བཛྲ། ཡེ་ཤེས་འབྱུང་གནས་སྦས་པའི་དཔལ། པདྨ་བཛྲ། དཱི་པཾ་ཀ་ར་རཀྵི་ཏ། རཱ་ལོ་ཙཱ་བ་ཆེན་པོ་རྡོ་རྗེ་གྲགས་པ། རཱ་ཆོས་རབ། རཱ་ཡེ་ཤེས་སེང་གེ རཱ་འབུམ་སེང་།
རྗེ་བཙུན་རྒ་ལོ། ། རོང་པ་ཤེས་རབ་སེང་གེ བག་སྟོན་གཞོན་ནུ་ཚུལ་ཁྲིམས། བླ་མ་ཚུལ་ཁྲིམས་རྒྱལ་མཚན། ཀུན་མཁྱེན་ཤེས་རབ་དཔལ་བཟང་། ཆོས་རྗེ་དགེ་བ་རྒྱལ་མཚན། མཚུངས་མེད་ཤེས་རབ་ཟླ་བ། རྗེ་བཙུན་རྡོ་རིང་པ་ཆེན་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་། འཕགས་འོད་ཡོན་ཏན་རྒྱ་མཚོ།
ཆོས་རྗེ་གྲགས་པ་དཔལ། ཀུན་མཁྱེན་གངས་ཁྲོད་པ། ས་བཟང་མ་ཏི་པཎ་ཆེན། ས་བཟང་འཕགས་པ་གཞོན་ནུ་བློ་གྲོས། ཆོས་རྗེ་རྡོ་རྗེ་འཆང་ཆེན་པོ། པཎྜི་ཏ་གྲགས་པ་རྒྱལ་མཚན། ཆོས་རྗེ་ནམ་མཁའ་བརྟན་པ། རྗེ་བཙུན་དམ་པ་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་། བླ་མ་དབང་ཕྱུག་གྲགས།
ལྡོང་སྟོན་ཤེས་རབ་དཔལ། འགྲོ་མགོན་ཆོས་རྒྱལ་འཕགས་པ། ཤར་གླིང་པ་རྒྱལ་མཚན་བཟང་པོ། སྒོ་རུམ་པ་དཀོན་མཆོག་རྒྱ་མཚན། བླ་མ་ཚུལ་ཁྲིམས་རྒྱ་མཚན། ཆོས་རྗེ་བསོད་ནམས་རྒྱལ་མཚན། མཁན་ཆེན་སེང་གེ་དཔལ་བ། བྲག་ཐོག་པ་བསོད་ནམས་བཟང་པོ། སྔགས་འཆང་འཇིགས་མེད་དཔའ་བོ། བླ་མ་བསོད་ནམས་མཆོག་ལྡན།
དྲིན་ཆེན་ཚེ་དབང་བཀྲ་ཤིས། ཚར་ཆེན་བློ་གསལ་རྒྱ་མཚོ། འཇམ་དབྱངས་མཁྱེན་བརྩེའི་དབང་ཕྱུག སྔགས་འཆང་བསོད་ནམས་ཆོས་འཕེལ། མཁན་ཆེན་བསླབ་གསུམ་དབང་ཕྱུག རྡོ་རྗེ་འཆང་ངག་དབང་རབ་བརྟན། མགོན་པོ་བསོད་ནམས་མཆོག་ལྡན། མཁན་ཆེན་ངག་དབང་རྣམ་རྒྱལ། མཁན་ཆེན་བཟང་པོ་རྒྱལ་མཚན། རྨོར་ཆེན་ཆོས་ཀྱི་རྒྱལ་པོ།
ཀུན་དགའ་ལྷུན་གྲུབ། དྲིན་ཆེན་རྩ་བའི་བླ་མ་དམ་པ་དཔལ་གནས་གསར་པ་ཆེན་པོ་འཇམ་མགོན་བླ་མ་ཐམས་ཅད་མཁྱེན་པ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར་རྒྱུད་བཤད་མན་ངག་གནང་བའི་དཔལ་ལྡན་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་ཡ་མནྟ་ཀ་ཧཱུྃ་ཕཊ། ཨོཾ་ཧྲཱིཿཥྚཱིཿསོགས། ཨོཾ་ཡ་མ་རཱ་ཛ་སོགས། ཨོཾ་ཛི་ན་ཛིཀ་ཧཱུྃ་ཕཊ་ནས། ཨོཾ་ཁརྒ་དྷྲཱྀཀ་ཧཱུྃ་ཕཊ། ཀྱི་བར་ལྷ་བཅུ་གསུམ་གྱི་སྔགས་ཚང་བར་བརྗོད་པའི་མཐར། བཅོམ་ལྡན་འདས་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གཞན་ཡང་གསང་སྔགས་ཕྱི་ནང་གི་ཡི་དམ་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་བར་ཕུད་བླངས་ལ། རང་གི་ལྕེ་རྩེ་སྨིན་མཚམས་སྤྱི་བོ་རྣམས་སུ་ཐིག་ལེ་བྱས་ལ། ཨོཾ་ཨཱཿཧཱུྃ། ཞེས་ལུས་ཀྱི་ལྷ་མཆོད། ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི་ཡེ། དྷརྨཱ་པཱ་ལ་ཙ་ཏུརྨུ་ཁ་ས་པཱ་རི་ཝཱ་ར། རྡོ་རྗེ་ནག་པོ་ཆེན་པོ་ལྕམ་དྲལ་གདོང་བཞི་པ་སོགས་དམ་ཅན་རྒྱ་མཚོ་འཁོར་དང་བཅས་པའི་ཞལ་དུ་ཨོཾ་ཨཱཿཧཱུྃ། ཨོཾ་ཀཱ་ལ་རཱུ་པ་ཧཱུྃ་ཕཊ།
འཆི་བདག་ལས་ཀྱི་གཤིན་རྗེ་འཁོར་དང་བཅས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་བསྟན་པ་སྐྱོང་བའི་བཀའ་སྡོད་ཆོས་སྐྱོང་སྲུང་མ་རྣམས་ཀྱི་ཞལ་དུ ལྷ་ཆེན་པོ་བརྒྱད། ཀླུ་ཆེན་པོ་བརྒྱད། གཟའ་ཆེན་པོ་བརྒྱད། རྒྱུ་སྐར་ཉི་ཤུ་རྩ་བརྒྱད། ཕྱོགས་སྐྱོང་བ་བཅུ། རྒྱལ་པོ་ཆེན་པོ་སྡེ་བཞི། འཇིགས་བྱེད་དགུ་སྟེ་གཙང་རིས་ཀྱི་མགོན་པོ་བདུན་ཅུ་རྩ་ལྔ་འཁོར་དང་བཅས་པ་རྣམས་ཀྱི་ཞལ་དུ གཞན་ཡང་གནོད་སྦྱིན། སྲིན་པོ། འབྱུང་པོ།
ཡི་དྭགས། ཤ་ཟ། སྨྱོ་བྱེད། བརྗེད་བྱེད། མ་མོ། མཁའ་འགྲོ། ཕོ་ཉ། འཕྲོག་མ། གྲུབ་པ་རྣམས་ཀྱི་ཞལ་དུ བོད་ཁམས་སྐྱོང་བའི་བརྟན་མ་བཅུ་གཉིས་ལ་སོགས་པ་གནས་བདག་གཞི་བདག་གྲོང་བདག་ཡུལ་བདག་གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འགྲོ་བ་རིགས་དྲུག
ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བ་ཕུན་སུམ་ཚོགས་པ་དང་ལྡན་པར་གྱུར་ཅིག དེ་ནས་རང་གིས་མྱོང་ལ། ཨོཾ་སརྦྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད། དེ་ནས་སློབ་དཔོན་གྱི་ལག་པ་གཡས་རྡོ་རྗེ་དང་བཅས་པས་སྤོས་བཟུང་། གཡོན་པས་དྲིལ་བུ་གསིལ། གཞན་རྣམས་ཀྱིས་མེ་ཏོག་བཟུང་ཞིང་རོལ་མོ་དང་བཅས་པས། རྡོ་རྗེ་འཇིགས་བྱེད་བཅོམ་ལྡན་འདས། ། རིག་སྔགས་རྒྱལ་ལ་ཕྱག་འཚལ་ལོ། །
སློབ་མ་རྣམས་ལ་བརྩེ་བ་དང་། ། ཁྱོད་རྣམས་ལ་ཡང་མཆོད་པའི་ཕྱིར། ། སང་ནི་དཀྱིལ་འཁོར་བྲི་བར་བྱ། ། བཅོམ་ལྡན་འདས་ལ་བདག་གུས་པས། ། བཀའ་དྲིན་ཞུ་བས་གནང་བ་དང་། ། སངས་རྒྱས་འཇིག་རྟེན་མགོན་བརྩེ་དང་། ། བྱང་ཆུབ་སེམས་དཔའ་དགྲ་བཅོམ་དང་། ། སྔགས་ཀྱི་ལྷ་གཞན་གང་ལགས་དང་། ། གང་ཡང་འབྱུང་པོ་མཐུ་ཆེན་དང་། ། སེམས་ཅན་བསྟན་ལ་དགའ་བ་རྣམས། །
བདག་ལ་དགོངས་པར་མཛད་དུ་གསོལ། ། བདག་ནི་རིག་པ་འཛིན་པ་ཡིས། ། སང་ནི་དཀྱིལ་འཁོར་ཆེན་པོའི་མིང་། ། རྡོ་རྗེ་འཇིགས་བྱེད་ཅེས་བྱ་བ། ། ཆོ་ག་བཞིན་དུ་བགྱིད་ལགས་ན། ། བདག་དང་སློབ་མར་བཅས་པ་ལ། ། ཐུགས་ནི་བརྩེ་བར་དགོངས་ནས་ནི། ། ཚོགས་པ་ཐམས་ཅད་དཀྱིལ་འཁོར་དུ། ། བྱིན་གྱིས་བརླབ་པར་མཛད་དུ་གསོལ། ། རེ་རེའི་མཐར་མེ་ཏོག་འཐོར་ཞིང་རོལ་ཆེན་དང་བཅས་པ་ལན་གསུམ་བརྗོད།
བཞི་པ་བུམ་པ་སྟ་གོན་ལ། རྒྱས་པར་ནི་རྭ་ལོའི་དབང་ཆུ་ལས། ལྷ་བུམ་བཅུ་གསུམ། རྣམ་རྒྱལ་དང་། ལས་ཐམས་ཅད་པའི་བུམ་པ་དང་བཅོ་ལྔ། ཨོཾ་ཨཱཿབིགྷྣནྟ་ཀྲྀཏ་ཧཱུྃ་ཕཊ། ཅེས་བརྗོད་ཅིང་གུ་གུལ་གྱིས་བདུག ཡུངས་ཀར་གྱིས་བྲབ་ཅིང་བགེགས་བསྐྲད། བུམ་པ་བཅུ་གསུམ་ལ་ལྷ་རང་རང་གི་མཚན་མ་འགོད། རྣམ་པར་རྒྱལ་བའི་བུམ་པ་ལ་རིགས་ལྔའི་ཕྱག་མཚན།
ལས་བུམ་ལ་རྡོ་རྗེ་རྒྱ་གྲམ་བྲི། རས་ཁ་ཚར་མ་ཉམས་པས་མགུལ་ཆིངས་སྲོག་ལྔའམ་བདུན་བྱ། ཆུ་གཙང་མ་སྲོག་ཆགས་མེད་པ་དང་། སྨན་ལྔ། འབྲུ་ལྔ། སྤོས་ལྔ། རིན་པོ་ཆེ་ལྔ། སྙིང་པོ་ལྔ། དྲི་ལྔ་ལ་སོགས་པ་བླུགས། ཀུ་ཤའམ།
འབྲས་བུ་ཅན་གྱི་ཤིང་གིས་ཁ་རྒྱན་དང་། སྟེང་ནས་སྐུ་ཙ་ཀ་ལི་དང་གདུགས་ལ་སོགས་པས་བརྒྱན། ཁ་རྒྱན་གསེབ་ཏུ་དྲིའི་དུང་ཞལ་སྟེང་དུ་རྡོ་རྗེ་ལ་གཟུངས་ཐག་བཏགས་ལ་བཞག་གོ ། དེ་ནས། སྭ་བྷཱ་ཝའི་སྔགས་ཀྱིས་བུམ་པ་སྟོང་པར་བསྒོམས་པའི་ངང་ལས་བྷྲཱུཾ་ལས་རིན་པོ་ཆེའི་བུམ་པ་ལྟོ་བ་ལྡིར་བ། ཞབས་ཞུམ་པ། དཔག་བསམ་གྱི་ཤིང་གིས་ཁ་བརྒྱན་པ། ལྷ་རྫས་ཀྱི་ན་བཟས་མགུལ་པ་དཀྲིས་པ། ཕྱི་བུམ་པ་ལ། ནང་གཞལ་ཡས་ཁང་གི་རྣམ་པར་བསྐྱེད།
ལྷ་བུམ་བཅུ་གསུམ་དུ་ལྷ་སོ་སོར་བསྐྱེད། རྣམ་རྒྱལ་དུ་ལྷ་ཚང་བར་བསྒོམ། ལས་བུམ་དུ་གཙོ་བོ་ཕྱག་གཉིས་པ་བསྒོམ། དེ་ནས་ཡེ་ཤེས་པ་གཞུག དབང་བསྐུར་ཞིང་རྒྱས་གདབ་པའི་བར་བྱ། དེ་ནས་གཟུངས་ཐག་བཟུང་སྟེ། བཟླས་པ་བྱ་བ་ནི། རང་གི་ཐུགས་ཀ་ནས་སྔགས་ཀྱི་ཕྲེང་བ་གཟུངས་ཐག་ལ་འཁྲིལ་བུམ་པའི་ནང་གི་ལྷའི་ཐུགས་རྒྱུད་བསྐུལ། བདུད་རྩིའི་རྒྱུན་བབས་པས་གང་བར་བསམ་ཞིང་བཟླས་པ་བྱ། དེ་ནས་མཆོད་བསྟོད་བྱས་ལ།
ལྷ་རྣམས་འོད་དུ་ཞུ་བའི་ཆུར་གྱུར་པར་བསམས་ལ། དྲིའི་དུང་ཆོས་བུམ་པར་བླུག་པར་བྱའོ། ། ཞེས་གསུངས་པས་འདིའི་ངག་འདོན་ནི། བསངས་སྦྱངས་ནས་བཟུང་། དཀྲིས་པ་ཞེས་པའི་བར་གོང་བཞིན་ལ། ཕྱི་བུམ་པ་ལ་ནང་གཞལ་ཡས་ཁང་གི་རྣམ་པར་གྱུར་པའི་ལྷ་བུམ་བཅུ་གསུམ་དུ་ལྷ་སོ་སོའི་གདན། རྣམ་རྒྱལ་བུམ་པའི་དབུས་སུ་སྣ་ཚོགས་པདྨ་དང་ཞེས་པ་ནས་རླུང་གི་དཀྱིལ་འཁོར་ཞེས་པའི་བར་འོག་ནས་འབྱུང་བ་བཞིན་ལ། གཙོ་བུམ་དང་རྣམ་རྒྱལ་བུམ་པའི་དབུས་ཀྱི་གདན་གྱི་སྟེང་དུ་ཧཱུྃ་ལས་རྡོ་རྗེ་ནག་པོ་རྩེ་ལྔ་པ། ཞེས་སོགས་ཀྱིས་གཙོ་བོ་ཡབ་ཡུམ་བསྐྱེད་པ་ནས་བཟུང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དྲངས།
ཞེས་པའི་བར་གོང་བདག་བསྐྱེད་བཞིན་ལ། ཡབ་ཡུམ་གཉིས་ཀྱི་ཞལ་ནས་ཞུགས་ཐུགས་ཀ་ནས་སྲོག་དག་པའི་ལམ་ནས་བརྒྱུད་སོ་སོའི་ཡུམ་གྱི་མཁར་བབས་པས་ཐིག་ལེ་བཅུ་གཉིས་སུ་གྱུར། སོགས་འོག་ནས་འབྱུང་བ་བཞིན་ལ། ཤར་བུམ་དང་རྣམ་རྒྱལ་བུམ་པའི་ཤར་དུ་གཏི་མུག་གཤིན་རྗེ་གཤེད་སོགས། ལྷོ་བུམ་དང་རྣམ་རྒྱལ་བུམ་པའི་ལྷོར། སེར་སྣ་གཤིན་རྗེ་གཤེད། སོགས་འོག་མ་རྣམས་ལའང་རིགས་འགྲེ་ཤེས་པར་བྱས་ལ། རིགས་བཞི་དང་ཡུམ་བཞི་བསྐྱེད། སྒོ་བ་བཞི་བསྐྱེད་པའི་སྐབས་ཀྱང་། ཤར་བུམ་དང་རྣམ་རྒྱལ་བུམ་པའི་ཤར།
སོགས་ཕྱོགས་གོང་བཞིན་ཤེས་པར་བྱས་ལ་བསྐྱེད། ལས་བུམ་བསྐྱེད་ཆོག་ནས་བཟུང་གཞན་ཚང་མ་འོག་ནས་འབྱུང་བ་བཞིན་བྱ། ལྷ་བུམ་སོ་སོའི་རྣམ་རྒྱལ་བུམ་པ་ལ་དམིགས་ནས་གཙོ་སྔགས་གསུམ། བརྒྱ་རྩ་རེ་དང་འཁོར་སྔགས་ཉི་ཤུ་རྩ་གཅིག་བཟླ་བ་སོགས་ནི་འོག་ནས་བཤད་པ་བཞིན་གྱི་གོ་ཆོད་དོ། ། མཐར་མཆོད་ཡོན་འབུལ་བའི་ཚེ་བུམ་པ་ཐམས་ཅད་ལ་ཐིགས་པ་རེ་བླུག་གོ ། བསྡུ་ན་ཚར་ཆེན་རིན་པོ་ཆེའི་ལྷན་ཐབས་ལས། དཀྱིལ་ཆོག་གི་བུམ་པ་བཅོ་ལྔར་བཤད་ཀྱང་དེང་སང་ལག་ལེན་ལ། རྣམ་རྒྱལ་དང་ལས་བུམ་གཉིས་སུ་བསྡུ་བར་མཛད་པས། དེ་གཉིས་སུམ་ཆ་མན་ཆད་ཆུ་གཙང་མས་དགང་། མགུལ་ཆིངས་ཁ་རྒྱན།
ལྷ་མཚན་སོགས་ཚུལ་བཞིན་བཤམས། དེའི་ནང་དུ་སླེ་ཏྲེས། ཀཎྜ་ཀ་རི། ཤུ་དག་དཀར་པོ། རྒྱ་མཚོའི་ལྦུ་བ། དབང་ལག་སྟེ་སྨན་ལྔ། ཙནྡན་དཀར་དམར། གླ་རྩི། གུར་གུམ། ག་པུར།
ཛཱ་ཏི་སྟེ་དྲི་ལྔ། གསེར། དངུལ། བྱུ་རུ། མུ་ཏི་མུག་མེན་སྟེ་རིན་པོ་ཆེ་ལྔ། ནས། གྲོ། སྲན་མ། སོ་བ། ཏིལ་དཀར་པོ་སྟེ་འབྲུ་ལྔ།
ལན་ཚྭ། བུ་རམ། འོ་མ། མར། སྦྲང་རྩི་སྟེ་སྙིང་པོ་ལྔ། བདུད་རྩི་རིལ་བུ་མཚན་ལྡན་ལ་བདུད་རྩི་ལྔ་ཚང་བས་དེ་རྣམས་བླུག་གོ ། དེ་ལྟ་བུའི་རྣམ་རྒྱལ་བུམ་པ་གཡས་དང་། ལས་བུམ་གཡོན་དུ་བཀོད་པའི་རྣམ་རྒྱལ་གྱི་སྟེང་དུང་ཆོས་གཟུངས་ཐག་དང་བཅས་པའང་ལག་ལེན་ལྟར་བཞག བསངས་སྦྱང་། སྟོང་པའི་ངང་ལས།
བྷྲཱུྃ་ལས་རིན་པོ་ཆེའི་བུམ་པ་གཉིས། ལྟོ་བ་ལྡིར་བ། ཞབས་ཞུམ་པ། མགྲིན་པ་རིང་བ། ཁ་གཡེལ་བ། མཆུ་འཕྱང་བ། དཔག་བསམ་གྱི་ཤིང་གིས་ཁ་བརྒྱན་པ། ལྷ་རྫས་ཀྱི་ན་བཟས་མགུལ་པ་དཀྲིས་པ། ཕྱི་བུམ་པ་ལ་ནང་གཞལ་ཡས་ཁང་གི་རྣམ་པར་གྱུར་པའི་དབུས་སུ་སྣ་ཚོགས་པདྨ་དང་ཉི་མའི་གདན། དེའི་ཕྱིར་རོལ་གྱི་ཤར་དང་གྲྭ་བཞིར་པདྨ་དང་ཟླ་བའི་གདན།
ལྷོ་ནུབ་གཉིས་དང་སྒོ་བཞིར་པདྨ་དང་ཉི་མའི་གདན། ནང་གི་བྱང་དུ་པདྨ་དང་རླུང་གི་དཀྱིལ་འཁོར། དབུས་ཀྱི་གདན་གྱི་སྟེང་དུ་ཧཱུྃ་ལས་རྡོ་རྗེ་ནག་པོ་རྩེ་དགུ་པ་རྭ་གདེངས་པའི་ལྟེ་བ་ལ་ཧཱུྃ་གིས་མཚན་པ། དེ་ཡོངས་སུ་གྱུར་པ་ལས་བཅོམ་ལྡན་འདས་དཔལ་རྡོ་རྗེ་འཇིགས་བྱེད་སྐུ་མདོག་ཆར་སྤྲིན་གྱི་མདོག་ལྟར་གནག་ཅིང་། ཞེས་པ་ནས། ཡབ་ཀྱི་ཞལ་དུ་ཞུགས། ཐུགས་ཀ་ནས་སྲོག་དག་པའི་ལམ་ནས་བརྒྱུད། ཡུམ་གྱི་མཁར་བབས་པས་ཐིག་ལེ་བཅུ་གཉིས་སུ་གྱུར། དེ་རྣམས་ཡོངས་སུ་གྱུར་པ་ལས། གཏི་མུག་གཤིན་རྗེ་གཤེད་ལ་སོགས་པའི་ལྷ་བཅུ་གཉིས་སུ་གྱུར་ཏེ།
ཡུམ་གྱི་པདྨ་ནས་ཕྱིར་འཐོན་ནས་གདན་སོ་སོའི་སྟེང་དུ་འཁོད་པ་ནི། ཤར་དུ་གཏི་མུག་གཤིན་རྗེ་གཤེད་སྐུ་མདོག་དཀར་པོ་ཞལ་གསུམ་ཕྱག་དྲུག་པ། རྩ་བའི་ཞལ་དཀར་བ། ཞེས་སོགས་ནས། ཐམས་ཅད་ཀྱང་ཐོད་པ་དང་སྦྲུལ་དང་མི་སྡུག་པའི་རྒྱན་གྱིས་བརྒྱན་པའོ། ། ཞེས་པའི་བར། ལས་ཐམས་ཅད་པའི་བུམ་པར་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ་མཾ་སྔོ་ནག་ཡོངས་སུ་གྱུར་པ་ལས། མ་ཧེ་སྔོན་པོ་རུས་པའི་དྲྭ་བས་རྒྱབ་གཡོགས་པ། རྨིག་པ་འབར་བས་ས་རྐོ་བ་རྭ་སྔོན་པོ་གདེངས་པ།
སྨ་ར་རྣོ་ཞིང་ལྕེ་འགྱུར་བ། དེའི་སྟེང་དུ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་རྭ་གདེངས་པ་ལྟེ་བ་ལ་ཧཱུྃ་གིས་མཚན་པ། དེ་ལས་འོད་འཕྲོས་པས་དགྲ་བགེགས་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་རྡོ་རྗེ་འཇིགས་བྱེད་གཅེར་བུ་སྐུ་མདོག་མཐིང་ནག་མ་ཧེ་རབ་ཏུ་ཁྲོས་པའི་གདོང་པ་ཅན། རྭ་སྔོན་པོ་རྣོ་ཟེངས་པ་ལ་རུས་པའི་རྒྱན་ཁྲོལ་བ། ཕཻཾ་ཞེས་པའི་སྒྲ་སྒྲོག་པ། ཕྱག་གཡས་གྲི་གུག་དང་གཡོན་པ་ཁྲག་གིས་གང་བ་ཐུགས་ཀར་སྟེང་འོག་ཏུ་འཛིན་པ། དམར་ལ་ཟླུམ་པའི་སྤྱན་གསུམ་དང་ལྡན་པ་མཚན་མ་གྱེན་དུ་བསྒྲེངས་པ། ཐོད་པ་སྐམ་པོ་ལྔས་དབུ་བརྒྱན་ཞིང་། ཐོད་པ་རློན་པ་དང་སྦྲུལ་གྱི་འཕྱང་འཕྲུལ་བྱས་པ།
ཁྲག་གི་ཐིག་ལེ་དང་ཞག་གི་ཟོ་རིས་དང་། ཐལ་ཆེན་གྱི་ཚོམ་བུས་བརྒྱན་པ། ཞབས་གཡས་བསྐུམ་པས་མ་ཧེའི་རྭ་བར་དང་། གཡོན་བརྐྱང་བས་ཚང་རའི་སྟེང་ནས་བརྫིས་པ། མིའི་ཁྲག་དང་ཚིལ་དང་ཞག་ལ་དགེས་པ། ཁམས་གསུམ་ཟ་བར་ནུས་པ། དེ་ཐམས་ཅད་ཀྱི་མིག་ཏུ་ཀྵིཾ་དང་འཁོར་ལོ་ལས་ས་ཡི་སྙིང་པོ། རྣ་བར་ཛྲིཾ་དང་། རྡོ་རྗེ་ལས་ཕྱག་ན་རྡོ་རྗེ། སྣར་ཁཾ་དང་རིན་པོ་ཆེ་ལས་ནམ་མཁའི་སྙིང་པོ།
ལྕེར་གཾ་དང་པདྨ་ལས་འཇིག་རྟེན་དབང་ཕྱུག དཔྲལ་བར་ཐཀཾ་དང་རལ་གྲི་ལས་སྒྲིབ་པ་རྣམ་སེལ། ལྟེ་བར་རྭ་ལོས་མངོན་རྟོགས་ཡིད་བཞིན་གཏེར་མཛོད་ལས། ལྟེ་བར་སཾ་དང་འཁོར་ལོ་ལས་ཀུན་ཏུ་བཟང་པོ་དཀར་པོ་གཏི་མུག་གཤིན་རྗེ་གཤེད་ལྟ་བུ་ཞེས་དང་། ཡང་མངོན་རྟོགས་དེ་ཉིད་ཀྱི་གཞལ་ཡས་ཁང་གི་འོག་གཞི་ཆོས་འབྱུང་བསྐྱེད་པའི་སྐབས་སུ་ཀུན་བཟང་དཀར་པོ་རྡོར་དྲིལ་འཛིན་པར་གསུང་ཞིང་། ཚར་ཆེན་རིན་པོ་ཆེའི་ལྷན་ཐབས་ལས་སྐྱེ་མཆེད་བྱིན་རླབས་སྐབས་རྡོ་རྗེ་འབྱུང་བས་འཁོར་རྡོར་གང་རུང་གིས་འཐུས་སོ་སྙམ། སཾ་དང་རྡོ་རྗེ་ལས་ཀུན་ཏུ་བཟང་པོ། མགྲིན་པར་ཨཱཿལས་གསུང་རྡོ་རྗེ། ཐུགས་ཀར་ཧཱུྃ་ལས་ཐུགས་རྡོ་རྗེ། དེ་རྣམས་ལས་འོད་ཟེར་འཕྲོས་པས་རང་བཞིན་གྱི་གནས་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་ཀྱི་དཀྱིལ་འཁོར།
དཔའ་བོ་གཅིག་པ་དང་བཅས་པའི་རྣམ་པར་ཨོཾ་བཛྲ་ས་མཱ་ཛཿ མཆོད་ནས་བསྟིམ། དབང་ལྷ་སྤྱན་དྲངས་མཆོད་དབང་བསྐུར་རྒྱས་གདབ་རྣམས་བདག་བསྐྱེད་དང་འདྲ་བ་ལ། རལ་གྲི་གཤིན་རྗེ་གཤེད་ཡབ་ཡུམ་རྣམས་ལ་དོན་ཡོད་གྲུབ་པ། དཔའ་བོ་གཅིག་པ་ལ་མི་བསྐྱོད་པས་དབུ་བརྒྱན། ཅེས་བརྗོད། ཨོཾ་ཤྲཱི་བཛྲ་བྷཻ་ར་ཝཱ་མཎྜལ་ལ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། ནས། ཤཔྟའི་བར་བརྗོད་ཅིང་། ལྷ་སྔགས་ལ་པད་ཀོར།
མཆོད་སྔགས་ལ་སོ་སོའི་ཕྱག་རྒྱ། མཐར་སེ་གོལ་གཏོགས་པ་དང་། ཤཔྟ་ལ་རོལ་ཆེན་བྱ། ཡིད་འབྱུང་། དུར་ཁྲོད་རྒྱན་གྱི་ནས། འཇིགས་མཛད་སྐུ་ལ་ཕྱག་མཚལ་ལོ། ། བར་དང་། གཏི་མུག་རྡོ་རྗེ་ནས། གཤེད་པོ་བཞི་ལ་ཕྱག་འཚལ་བསྟོད། ། བར་གྱིས་བསྟོད་པ།
ཨོཾ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་སོགས་མཉེས་མཆོད་རྣམས་མདུན་བསྐྱེད་ལྟར་བྱ། ཨོཾ་ཤྲཱི་བཛྲ་བྷཻ་ར་མཎྜལ་ས་པཱ་རི་ཝ་རི་བཅོམ་ལྡན་འདས་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་དཔའ་བོ་གཅིག་པ་དང་བཅས་པའི་ཞལ་དུ་ཨོཾ་ཨཱཿཧཱུྃ། ཞེས་པས་ནང་མཆོད་དབུལ། གཟུངས་ཐག་སློབ་དཔོན་གྱིས་པད་ཀོར་དང་བཅས་པས་བླངས་ཏེ། རང་གི་ཐུགས་ཀ་ནས་སྔགས་ཀྱི་ཕྲེང་བ་གཟུངས་ཐག་ལ་འཁྲིལ་ནས་སོང་བས་ལྷ་རྣམས་ཀྱི་ཐུགས་རྒྱུད་བསྐུལ། སྐུ་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར། གཙོ་བོའི་སྔགས་གསུམ་པོ་བརྒྱ་རྩ་རེ་དང་། འཁོར་རྣམས་ལ་རང་རང་གི་སྔགས་ཉི་ཤུ་རྩ་གཅིག་སོགས་དང་། ལས་བུམ་གྱི་ལྷ་ལ།
ཨོཾ་ཨཱཿབིགྷཱན་ཏ་ཀྲྀཏ་ཧཱུྃ་ཕཊ། ཅེས་བརྒྱ་རྩ་བརྒྱད་བཟླའོ། ། དེ་ནས་མཆོད་བསྟོད་གོང་ལྟར་བྱས། དུང་ཆོས་ཀྱི་ཆུ་ཕུལ་བས་ལྷ་རྣམས་འོད་དུ་ཞུ་བའི་ཆུར་གྱུར་པར་བསམ། ཡི་གེ་བརྒྱ་པ་ཚར་གསུམ་བཟླའོ། ། འདི་ཁ་ཅིག་ལས་བུམ་དུ་བདུད་རྩི་འཁྱིལ་པ་དང་བགེགས་མཐར་བསྐྱེད་སོགས་རྭ་ལུགས་ཀྱི་དགོངས་པ་ཡིན་མིན་རྭ་ཆེན་གྱི་དཀྱིལ་ཆོག་ལ་གཟིགས་པར་ཞུ། བུམ་བསྐྱེད་ཀྱི་སྐབས་སུ་ཕྱི་བུམ་པ་ལ་ནང་གཞལ་ཡས་ཁང་དུ་བསྐྱེད་པ་རྒྱུད་གཞུང་ནས་མ་བཤད་གསུངས་པ་རྣམས། སློབ་དཔོན་དྷ་རི་ཀ་པ་དང་། པྲཛྙཱ་རཀྵི་ཏའི་བདེ་མཆོག་གི་རྒྱ་གཞུང་དང་། ཛེ་ཏ་རིའི་ཚེ་དཔག་མེད་ཀྱི་རྒྱ་གཞུང་རྣམས་ལ་གཟིགས་པར་ཞུ་ཞིང་།
བོད་ཀྱི་སྔགས་འཆང་སྔ་མ་མང་པོ་ཕལ་ཆེར་ཀྱང་འདི་ལྟར་བཞེད་པར་སྣང་། དེས་ན་རིག་པའི་རྒྱལ་པོས། མ་མཐོང་ཕྱིར་ན་མེད་པ་མིན། ། ཞེས་གསུངས་པའང་ཚད་མར་བཟུང་བར་རིགས་སོ། ། ལྔ་པ་སློབ་མ་སྟ་གོན་ནི། སྐབས་སུ་བབ་པའི་ཚེ། རྭ་ཆེན་གྱི་ཡི་གེ་གཞིར་བཞག་ལ་བླ་མའི་གསུང་སྒྲོས་ཀྱིས་བརྒྱན་ནས། བུམ་བསྐྱེད་སྐབས་སུ་ཆུ་ཉིད་ལྷར་བསྐྱེད་དམ། ཡང་ན་ཆུ་ཡི་སྟེང་དུ་ལྷ་སོ་སོ། ། གདན་དང་བཅས་པ་བསྐྱེད་པ་གང་ཡིན་གྱི། །
གསལ་ཁའི་ཡིག་ཆ་ཚད་མ་གཟིགས་སམ་ཅི། ། བུམ་པའི་ནང་དུ་བཛྲ་བྷཻ་ར་ཝ། ། སྐུ་མདོག་མཐིང་ག་ཞལ་གཅིག་ཕྱག་གཉིས་པ། ། བསྐྱེད་དང་ལས་བུམ་མིང་འདོགས་མི་འགལ་ལམ། ། ལས་བུམ་ཞེས་པའི་ངེས་ཚིག་ཇི་ལྟར་ཡིན། ། བུམ་པའི་ལྷ་རྣམས་ཡན་ལག་བཞི་རྫོགས་སུ། ། བསྒྲུབས་ནས་མཆོད་བསྟོད་སྐབས་སུ་གཙོ་བུམ་གྱི། ། ལྷ་རྣམས་ཀུན་ལ་བསྟོད་ཚིག་བཤད་སྣང་མོད། ། ལས་བུམ་ལྷ་ལ་བསྟོད་ཚིག་གང་ཡིན་ཅིང་། ། ལུགས་འདིར་ལྷ་ནི་སོ་སོའི་བུམ་པ་ལས། །
ལོགས་སུ་རྣམ་རྒྱལ་བཤད་འདི་ཇི་ལྟར་ཡིན། ། ལྷ་གྲངས་དང་མཐུན་བུམ་པ་བཤམས་པའི་ཚེ། ། གཙོ་བུམ་ཉིད་ལ་རྣམ་རྒྱལ་མི་ཟེར་རམ། ། ཞེས་པའི་ལན་ནི། རྭ་ལོ་ཆེན་པོས་ཕྱི་བུམ་པ་ལ་ནང་གཞལ་ཡས་ཁང་དུ་གྱུར་པའི་དུས་སུ་ལྷ་གདན་དང་བཅས་པ་བསྐྱེད་ནས། བཟླས་པ་དང་མཆོད་བསྟོད་ཚར་བ་དང་ལྷ་རྣམས་འོད་དུ་ཞུ་བའི་ཆུར་གྱུར་པར་གསུངས་པས། སྔར་ཆུ་ལྷར་བསྐྱེད་པ་རྣམས་ཕྱིས་བཟླས་པ་མཆོད་བསྟོད་ཚར་བ་དང་འོད་དུ་ཞུ་ཏེ། ཆུར་གནས་གྱུར་པ་དགོངས་བཞེད་ཡིན་པར་སྣང་ངོ་། ། བླ་མེད་དུ་བུམ་པ་སྟ་གོན་གྱི་ཚེ་ཆུ་ལྷར་བསྐྱེད་པ་དང་། མི་བསྐྱོད་པ་ཆུ་དབང་གི་དབང་རྫས་སྒྲུབ་པའི་ཚེ་ཡང་ཆུ་ལྷར་བསྐྱེད་པ་ལ་མཁས་པ་ཐམས་ཅད་དགོངས་པ་མཐུན་པས་སོ། །
ལས་བུམ་དང་གཙོ་བུམ་ལ་ཁྱད་པར་ཤིན་ཏུ་ཆེ་སྟེ་འདིའི་དཀྱིལ་འཁོར་གྱི་གཙོ་བོ་ཞལ་ཕྱག་ཡོངས་རྫོགས་དང་། ལས་བུམ་གྱི་ལྷ་དེ་ཞལ་གཅིག་ཕྱག་གཉིས་པ་ཡིན་ཞིང་། བགེགས་བསལ་བ་དང་དྲི་མ་འཁྲུད་པ་སོགས་ཀྱི་སྒོ་ནས་ལས་བུམ་དུ་བཞག་གོ ། ལས་བུམ་གྱི་ལྷ་ལ་རྡོར་སོགས་བུམ་བསྐྱེད་གཞན་རྣམས་ནས་འབྱུང་བ་བཞིན་ཟུར་བཀོད་བྱས་ཀྱང་སྐྱོན་མེད་ལ། འོན་ཀྱང་ད་ལྟ་དཀྱུས་ལ་མ་བཤད་པ་འདིའང་ཆད་སྐྱོན་དུ་མི་འགྱུར་ཏེ། གཙོ་བསྟོད་ཀྱི་ཁོངས་སུ་སོང་བ་ལག་ལེན་བསྡུས་པའི་ལུགས་སོ། ། རྭ་ཆེན་གྱིས་བཞེད་པས་རྣམ་རྒྱལ་དུ་ལྷ་ཚང་མ་བསྐྱེད་ཅིང་གཙོ་བུམ་དུ་གཙོ་བོ་རང་བསྐྱེད་པས་རྣམ་རྒྱལ་དང་གཙོ་བུམ་གྱི་ཁྱད་པར་སོ་སོར་ངེས་པར་འཆད་དོ། ། དཔེར་ན་ཀུན་རིག་ཏུ་རིགས་ལྔ་སོ་སོའི་བུམ་པ་ལྔ། དེའི་སྟེང་དུ་རྣམ་རྒྱལ་དང་དྲུག་བཤད་ནས་རྣམ་རྒྱལ་དུ་ལྷ་སོ་བདུན་པོ་ཚང་མ་དང་། རིགས་སོ་སོའི་དབུས་ཀྱི་བུམ་པར་གཙོ་བོ་རྣམ་སྣང་དང་།
ཤར་གྱི་བུམ་པར་སྦྱོང་རྒྱལ་དང་ཕྱོགས་གཞན་གསུམ་དུ་ཡང་རྒྱལ་མཆོག་རིན་པོ་ཆེ་སོགས་ཀྱི་ལྷ་དེ་བསྐྱེད་པ་ལྟ་བུའོ། ། ལུགས་འདི་ལ་ཡང་བུམ་པ་དྲུག་བཤམས་པའི་ཚེ་གཙོ་བོ་བུམ་པ་དང་རྣམ་རྒྱལ་བུམ་པ་གཉིས་ཐ་དད་དུ་ངེས་པས་འདི་དང་། རྭ་ཆེན་གྱི་བཞེད་སྲོལ་གཉིས་སྒོ་མཐུན་པར་མངོན་ནོ། ། བཤད་པར་བྱའོ། ། གཏོར་མ་འབུལ་བའི་ཚུལ་ནི། གཏོར་མ་ནང་མཆོད་ལྟར་བྱིན་གྱིས་བརླབས། མདུན་གྱི་དཀྱིལ་འཁོར་གྱི་ལྷ་ཚོགས་རྣམས་ཀྱིས་ལྗགས་རྡོ་རྗེའི་འོད་ཟེར་གྱི་སྦུ་གུས་དྲངས་ནས་གསོལ་བར་བསམ་ཞིང་། པད་ཀོར་སྔོན་དུ་འགྲོ་བའི་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱའི་མཐར་སེ་གོལ་གཏོགས་པ་དང་བཅས་པ་བྱས་ལ། ཨོཾ་ཧྲཱིཿཥྚཱི་ཝི་ཀྲྀ་ཏཱ་ན་ན་ཧཱུྃ་ཕཊ། སརྦ་བིགྷཱན་ཤ་ཏྲུཾ་མཱ་ར་ཡ་ཨི་དཾ་བ་ལིང་གྷྲྀཧྣ་པ་ཡ་ཁ་ཁ་ཁཱ་ཧི་ཁཱ་ཧི།
ཞེས་པ་ལན་གསུམ་གྱིས་གཙོ་བོ་ལ་དབུལ། ཨོཾ་ཛི་ན་ཛིཀ་ཧཱུྃ་ཕཊ། ཨོཾ་རཏྣ་དྷྲཱྀཀ་ཧཱུྃ་ཕཊ། ཨོཾ་ཨ་རོ་ལིཀ་ཧཱུྃ་ཕཊ། ཨོཾ་པྲཛྙཱ་དྷྲཱྀཀ་ཧཱུྃ་ཕཊ། ཨོཾ་མོ་ཧ་ར་ཏི་ཧཱུྃ་ཕཊ། ཨོཾ་དྭེ་ཥ་རཱ་ཏི་ཧཱུྃ་ཕཊ། ཨོཾ་རཱ་ག་ར་ཏི་ཧཱུྃ་ཕཊ། ཨོཾ་བཛྲ་རཱ་ཏི་ཧཱུྃ་ཕཊ། ཨོཾ་མུརྒ་ར་དྷྲཱྀཀ་ཧཱུྃ་ཕཊ།
ཨོཾ་དཎྜ་དྷྲཱྀཀ་ཧཱུྃ་ཕཊ། ཨོཾ་པདྨདྷྲཱྀཀ་ཧཱུྃ་ཕཊ། ཨོཾ་ཁརྒ་དྷྲཱྀཀ་ཧཱུྃ་ཕཊ། སརྦ་བིགྷྣཱན་ཤ་ཏྲུཾ་མཱ་ར་ཡ་ཨི་དཾ་བ་ལིཾ་གྷྲྀཧྞ་པ་ཡ་ཁ་ཁ་ཁཱ་ཧི་ཁཱ་ཧི། ཞེས་ལན་གསུམ་གྱིས་འཁོར་རྣམས་ལ་དབུལ། ཨོཾ་ཤྲཱི་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། པཱ་དྱཾ་པྲ་ཏཱིཙྪ་ཡེ་སྭཱཧཱ། བཛྲ་པུཥྤེ་ཨཱཿཧཱུྃ། ནས། བཛྲ་ཤཔྟ་ཨཱཿཧཱུྃ་གི་བར་གྱིས་སྤྱི་མཆོད།
ཨོཾ་ཤྲཱི་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་ཨོཾ་ཨཱཿཧཱུྃ་གིས་བདུད་རྩི་འཐོར་ཞིང་ནང་མཆོད་དབུལ། ཡང་། ཨོཾ་ཨཱཿཧཱུྃ་དང་འཁྱུད་རྒྱས་མཉེས་མཆོད་དང་། དེ་ནས་ཌཱ་མ་རུ་དང་དྲིལ་བུ་སོགས་རོལ་ཆེན་བྱ་ཞིང་། གཟུགས་སྒྲ་ལ་སོགས་དྲུག་པོ་འདི། ། ཞེས་སོགས་ཡིད་བྱུང་དང་། དུར་ཁྲོད་རྒྱན་གྱིས་བརྒྱན་པའི་ནས། འཇིགས་མཛད་སྐུ་ལ་ཕྱག་མཚལ་ལོ། ། བར་གྱིས་གཙོ་བསྟོད་བསྡུས་པ་དང་། གཏི་མུག་རྡོ་རྗེའི་རང་བཞིན་ཁྱོད། །
སོགས་འཁོར་གྱི་བསྟོད་པ་དང་། གཤིན་རྗེ་གཤེད་ཀྱི་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལ། ། ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག་གི་བར་གྱིས་ཕྲིན་ལས་བཅོལ་བ་རྣམས་བྱ། ཡི་དམ་ཆོས་སྐྱོང་གཞན་ལ་འབུལ་བར་འདོད་ནའང་། རང་རང་གི་གཞུང་བཞིན་དུ་བྱ། ཕྱོགས་སྐྱོང་གི་གཏོར་མ། ཨོཾ་ཨཱཿཧཱུྃ་ཧ་ཧོ་ཧྲཱིཿས་བྱིན་གྱིས་བརླབས། མདུན་དུ་ཆོས་འབྱུང་གྲུ་གསུམ་མཐིང་ནག་ཡངས་ཤིང་རྒྱ་ཆེ་བའི་ནང་དུ་པདྨ་སྔོན་པོ་འདབ་མ་བརྒྱད་པ།
ལྟེ་བ་མུ་ཁྱུད་དང་བཅས་པར་གྱུར། ཧཱུྃ་མཛད་ཀྱི་ཕྱག་རྒྱ་བཅའ་བ་ནས་བཟུང་བཀུག་ཏེ་བར་འོག་ནས་འབྱུང་བ་བཞིན་ལ། ཕྱོགས་མཚམས་ཀྱི་པདྨ་འདབ་བརྒྱད་དུ་འཁོད་པ་ནི། ཤར་དུ་བརྒྱ་བྱིན། ཞེས་པ་ནས། རླུང་རས་འཛིན་པའོ། ། བར་འོག་ནས་འབྱུང་བ་བཞིན་ལ་ཤར་ནུབ་ལ་གཡས་གཡོན་གྱི་འདབ་མའི་ཁྱད་པར་མི་དགོས། སྟེང་དུ་ཟླ་བ་དཀར་པོ་ཞེས་དང་། འོག་ཏུ་ཚངས་པ་གདོང་བཞི། ཞེས་འདོན་པ་བསྒྱུར་གཞན་ཐམས་ཅད་འོག་ནས་འབྱུང་བ་བཞིན་ལ།
ཡིད་ལ་འདོད་པ་ཀུན་འགྲུབ་ཤོག ། གི་བར་བྱ་ཞིང་། གཏོར་སྔགས་ནི་གསུམ་སོགས་ཅི་རིགས་སོ། ། ལས་གཤིན་གྱི་གཏོར་ཆོག་བསྡུས་པ་ནི། སྔར་བཞིན་ཕྱག་རྒྱ་བཅས་ལ། ཨོཾ་ཨཱཿཧཱུྃ་ཧོཿ གཏོར་མ་དགྲ་བགེགས་ཀྱི་ཤ་ཁྲག་གི་ཕུང་པོ་ཆེན་པོར་གྱུར། མདུན་དུ་པདྨ་དང་ཉི་མ་དང་མ་ཧེའི་སྟེང་དུ་ཡ་ལས་ཐོད་དབྱུག་ཡས་མཚན་པ། དེ་ལས་འོད་ཟེར་འཕྲོས་པས། དགྲ་བགེགས་གདུག་པ་ཅན་ཐམས་ཅད་ཚར་བཅད།
ཚུར་འདུས་ཐོད་དབྱུག་ལ་ཐིམ། དེ་ཡོངས་སུ་གྱུར་པ་ལས་ལས་ཀྱི་གཤིན་རྗེ་ནག་པོ་ཞལ་གཅིག་ཕྱག་གཉིས་པ་མ་ཧེའི་གདོང་པ་ཅན། དམར་ཞིང་ཟླུམ་པའི་སྤྱན་གསུམ་དང་ལྡན་པ། ཕྱག་གཡས་ཐོད་དབྱུག་དང་། གཡོན་ཞགས་པ་འཛིན་པ། དབུ་སྐྲ་ཁམས་པ་གྱེན་དུ་བརྫེས་པ། ལིང་ག་དམར་པོ་གྱེན་དུ་ལངས་པ། དུར་ཁྲོད་ཀྱི་ཆས་ཀྱིས་བརྒྱན་པ། གཤིན་རྗེའི་ཚོགས་དཔག་ཏུ་མེད་པས་བསྐོར་བ། དེའི་སྤྱི་བོར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས། ལྷོ་ཕྱོགས་རིམ་པ་བདུན་གྱི་ས་འོག འཇིགས་རུང་གཤིན་རྗེའི་གྲོང་ཁྱེར། ལྕགས་མཁར་སྒོ་མེད་མུན་ཁང་ནག་པོ་ནས། འཆི་བདག་ལས་ཀྱི་གཤིན་རྗེ་འཁོར་དང་བཅས་པ་ཨོཾ་ཀཱ་ལ་རཱུ་པ་སཱ་པ་རི་ཝཱ་ར་ཨེ་ཧྱ་ཧི་བཛྲ་ས་མཱ་ཛཿས་སྤྱན་དྲངས། ཛཿཧཱུྃ་བཾ་ཧོཿགཉིས་སུ་མེད་པར་བསྟིམ། སླར་ཡང་རང་གི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་གཤིན་རྗེ་གཤེད་རིགས་ལྔ་འཁོར་དང་བཅས་པ་བཛྲ་ས་མཱ་ཛཿས་སྤྱན་དྲངས། ཁྱེད་རྣམས་ཀྱིས་འདི་ལ་དབང་བསྐུར་དུ་གསོལ།
ཞེས་གསོལ་བ་བཏབ་པས་དེ་རྣམས་ཀྱིས། ཨོཾ་བཛྲ་ཨུ་ད་ཀཱ་ཨ་བྷི་ཥིཉྩ་ཧཱུྃ། ཞེས་གསུངས་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་རྡོ་རྗེ་རྩེ་ལྔ་པས་དབུ་བརྒྱན། ལག་པ་རྡོ་རྗེ་བསྡམས་པའི་སྲིན་ལག་གཉིས་གཤིབས་ཏེ་བརྐྱང་བ་དམ་ཚིག་གི་ཕྱག་རྒྱ་དང་། ཨོཾ་ཀཱ་ལ་རུ་པ་ས་མ་ཡ་སཏྭཾ་གྱིས་དམ་ལ་བཞག གཡས་ཁྲོ་བོའི་སྡིགས་མཛུབ་དང་གཡོན་མཆོད་པ་སོ་སོ་དང་གཏོར་འབུལ་གྱི་ཕྱག་རྒྱ་བཅས་ལ། ཨོཾ་ཀཱ་ལ་རཱུ་པ་གྷྲྀཧྣེ་དཾ་བཛྲ་པུཥྤེ་ཨཱཿཧཱུྃ་ནས། ཤཔྟའི་བར་གྱིས་མཆོད།
ཨོཾ་ཀཱ་ལ་རཱུ་པ་སརྦ་བིགྷྣན་ཤ་ཏྲུཾ་མཱ་ར་ཡ་ཨི་དཾ་བ་ལིཾ་གྲྀཧྣ་ས་མ་ཡ་ཁ་ཁ་ཁཱ་ཧི་ཁཱ་ཧི། ལན་གསུམ་ལམ་བདུན་གྱིས་གཏོར་མ་འབུལ། ཨོཾ་ཀཱ་ལ་རཱུ་པ་ཨོཾ་ཨཱཿཧཱུྃ། ཞེས་པས་ནང་མཆོད་འཐོར། འཆི་བདག་ལས་ཀྱི་གཤིན་རྗེ་ནག་པོ་འཁོར་དང་བཅས་པ་རྣམས། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་བརྒྱུད་བླ་མ་དམ་པ་རྣམས་དང་། འཇམ་དཔལ་གཤིན་རྗེ་གཤེད་ཀྱི་བཀའ་དང་དམ་ལས་མ་འདའ་བར། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད།
དགེ་འདུན་གྱི་སྡེ་སྐྱོང་། རྣལ་འབྱོར་པ་བདག་ཅག་འཁོར་དང་བཅས་པའི་འགལ་རྐྱེན་སོལ་མཐུན་རྐྱེན་སྒྲུབས། བདག་ལ་སྡང་ཞིང་གདུག་པའི་སེམས་འཆང་བའི་དགྲ་བགེགས་ལོག་འདྲེན་ཐམས་ཅད་ད་ལྟ་ཉིད་དུ་བསད་ཅིང་བསྒྲལ་བའི་ཕྲིན་ལས་མཛོད་ཅིག ཅེས་བརྗོད་ལ་ཐལ་མོ་ལན་གསུམ་བརྡབ། དེ་ནས་རྡོ་རྗེ་དྲིལ་བུ་འཛིན་པས་བསྟོད་ཅིང་བསྐུལ་བ་ནི། ཧཱུྃ་འཆི་བདག་ནག་པོ་ལྷོ་ཕྱོགས་ཀྱི། ། རིམ་པ་བདུན་གྱི་ས་འོག་ནས། ། སྲོག་ལ་རྔམ་པའི་གཤིན་རྗེ་ནི། ། ནག་པོ་མ་ཧེའི་གདན་སྟེང་དུ། ། ཡ་ལས་བྱུང་བའི་དབྱུག་པ་ནི། །
ཐོད་པས་མཚན་པ་ལས་བྱུང་བ། ། གཏིང་ནས་ཁྲོས་པ་མ་ཧེའི་གདོང་། ། ཟ་བྱེད་ཞལ་གདངས་མཆེ་བ་གཙིགས། ། ཁྲོས་པས་སྤྱན་རྩ་དམར་པོ་འཁྲུགས། ། སྐྲ་སེར་སྨ་ར་གྱེན་དུ་བརྫེས། ། ལག་གཡོན་ཞགས་པས་དགྲ་བགེགས་ཆིངས། ། ལག་གཡས་དབྱུག་པས་རྡུལ་དུ་རློག ། ཆོས་ཀྱི་རྒྱལ་པོ་གཤིན་རྗེའི་ཚོགས། ། བྲན་དང་བཅས་པའི་དུས་ལ་བབས། ། ཤ་ཆེན་ཁྲག་ཞག་ཆེན་པོ་ཡི། །
གཏོར་མ་རྒྱ་མཚོ་མཆོད་པར་བཞེས། ། རྒྱལ་བས་བསྒོས་པའི་དམ་ཚིག་དང་། ། སྙིང་རྗེས་དགྲ་བགེགས་མྱུར་དུ་སྒྲོལ། ། སྡང་བའི་དགྲ་དང་གནོད་པའི་བགེགས། ། བདུད་དང་བར་དུ་གཅོད་པ་རྣམས། ། ཟུང་ཞིག་ཆིངས་ཤིག་རྣམ་པར་སྡོམས། ། ཁུག་ཅིག་དྲོངས་ཤིག་དབང་དུ་བསྡུས། ། སོད་ཅིག་སྐྲོད་ཅིག་བརླག་པར་གྱིས། ། ཆོད་ཅིག་གནོན་ཅིག་རྨུགས་པར་གྱིས། ། ཐུལ་ཅིག་ཆོམས་ཤིག་རྣམ་པར་ཤིག །
རྡུལ་ཕྲན་ཙམ་ཡང་མེད་པར་མཛོད། ། ཨོཾ་ཀཱ་ལ་རཱུ་པ་དགྲ་བགེགས་མཱ་ར་ཡ་ཧཱུྃ་ཕཊ། ཅེས་བརྗོད་པར་བྱའོ། ། དེ་ནས་དེས་ཁས་བླངས་པར་བསམ་མོ། ། མཁའ་འགྲོ་སྤྱི་གཏོར་གཞི་བདག་གཏོར་མ་སོགས་ནི་སྤྱི་དང་མཐུན་པར་བྱའོ། ། ཚོགས་བྱེད་པར་སྤྲོ་ན། རྭ་ཆེན་གྱི་གཞུང་ལས་ཚོགས་གཏོར་མ་ལྟར་བྱིན་གྱིས་བརླབས་ལ་དཀྱིལ་འཁོར་ལ་སྐལ་བ་གཅིག་དྲངས། ཕུད་ལ་གཏོར་མ་གཅིག་བཅའ། ཚོགས་ལ་ལོངས་སྤྱད། དེ་ནས་ལྷག་མ་བསྡུས་ལ།
སྔར་ཕུད་ལ་བཤམས་པའི་གཏོར་མ་ཆང་ཟན་གསུམ་བྱིན་གྱིས་བརླབས་པ་མཚུངས། ཨོཾ་ཧ་རི་ཏི་པིཎྜ་ཀ་པྲ་ཏཱིཙྪ་སྭཱཧཱ། ཞེས་བརྗོད་པས་འཕྲོག་མ་ལ་ཟན་གསུམ་གྱི་གཏོར་མ་སྦྱིན། ཨོཾ་ཧཱུ་ཏི་ཀེ་ཨ་གྷ་གྲ་པ་པྲ་ཏཱིཙྪ་སྭཱཧཱ། ཞེས་པས་ཆང་ཕུད་ཀྱི་གཏོར་མ་ཕུལ་ལོ། ། ཨོཾ་ཁ་ཁ་ཁཱ་ཧི་ཁཱ་ཧི་ཨུ་ཏིཥྛ་བྷ་ལིཾ་ཏ་བྷཀྵ་སི་སྭཱཧཱ། ཞེས་པས་ལྷག་མ་ལ་དབང་བ་རྣམས་ལ་གཏོར་མ་འབུལ་ལོ་ཞེས་གསུངས་པ་བཞིན་བྱའོ། ། དེ་ནས་སྟ་གོན་གྱི་རྗེས་ཀྱི་ཆོ་ག་ནི། མཆོད་པ་རྣམས་གསར་པ་སྤོ་བའམ། ཁ་གསོ་བ་གང་ཡང་རུང་བ་བྱས་ལ།
བསང་སྦྱངས་བྱིན་རླབས་བསྡུས་པ་བྱ། ཕྱི་མཆོད་ཡིད་བྱུང་བསྟོད་པ། མཉེས་མཆོད། ནང་མཆོད་རྣམས་བུམ་བསྐྱེད་ལྟར་བྱ། འོན་ཀྱང་། དཔའ་བོ་གཅིག་པ། ཞེས་མི་དགོས། བདེ་བར་གཤེགས་པ་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་བཏབ། ཡིག་བརྒྱ་ཚར་གསུམ་དང་།
མ་འབྱོར་པ་དང་། ཞེས་སོགས་ཤླཽ་ཀ་གཅིག་གིས་བཟོད་གསོལ་བྱ་བའམ། གང་ཡང་བདག་ཅག་ལས་དང་པོ་པའི། ཞེས་སོགས་ཚིག་ལྷུག་བཅས་བརྗོད་ཀྱང་ཆོག ལག་པ་གཉིས་རྡོ་རྗེ་ཁུ་ཚུར་ཁ་གྱེན་དུ་བསྟན་པའི་མཐེའུ་ཆུང་གཉིས་སྦྲེལ། མཛུབ་མོ་གཉིས་རྩེ་སྦྱར་ལ་སྨིན་མཚམས་ཀྱི་ཐད་ཀར་འདེད་པའི་ཚུལ་དུ་བྱས་ལ། ཧཱུྃ་བཛྲ་ཨུད་ཏིཥྛ། སྟ་གོན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་སང་ཉིན་སྤྱན་མ་དྲངས་ཀྱི་བར་དུ་ནམ་མཁའི་ཁམས་འདིར་བརྟན་པར་བཞུགས་ནས། བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད།
སླར་ཡང་སྔར་ལྟར་མཆོད་བསྟོད་རྣམས་བྱ། རྟེན་གཞན་རྣམས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་གནས་ཁང་འདི་ཉིད་དུ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་ནས། བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་མེ་ཏོག་དང་བཅས་པས་བརྟན་བཞུགས་བྱ། རྟེན་མེད་པའི་གཏོར་མགྲོན་གྱི་ཡེ་ཤེས་པ་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །
སོགས་ཀྱི་མཐར། བཛྲ་མུཿ ཞེས་བརྗོད་ཅིང་ལག་པ་ཁ་ཕྱིར་བལྟས་ཏེ་བསྣོལ་བའི་མཐེབ་སྲིན་གྱིས་སེ་གོལ་གཏོགས་ནས། ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿས་བདག་ལ་ཐིམ། བདག་གི་མིག་ཏུ་ས་ཡི་སྙིང་པོ་ནས། ཐུགས་ཀར་ཐུགས་རྡོ་རྗེ། འགྲོ་བ་ཐམས་ཅད་གཤིན་རྗེ་གཤེད་ཀྱི་རང་བཞིན་དུ་རྣམ་པར་དག དགེ་བ་འདི་ཡིས་མྱུར་དུ་བདག ། འཇམ་དཔལ་ཁྲོ་བོ་འགྲུབ་གྱུར་ནས། །
འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། སེམས་ཅན་ཐམས་ཅད་བདེ་གྱུར་ཅིག ། ཅེས་སོགས་དང་། བགེགས་དང་ལོག་པར་འདྲེན་པ་རྣམས། ། གདུལ་དཀའ་འདུལ་བྱེད་དཔའ་བོ་ཡིས། ། ཤིན་ཏུ་གཏུམ་པའི་ཁྲོ་གཟུགས་ཀྱིས། ། མ་རུངས་པ་རྣམས་ཚར་གཅོད་ཤོག ། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། སོགས།
དགེ་བ་འདི་ཡིས་ནམ་མཁའི་མཐའ་ཀླས་པའི། ། ནས། ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག ། བར་ཚར་གསུམ། བདག་ཀྱང་སངས་རྒྱས་ནས། བསྟན་ལ་བྱ་བ་བྱེད་པར་ཤོག ། བར་ཚར་གཅིག ལྷ་མོ་ཚད་མ་སོགས། སྟ་གོན་གྱི་ཉིན་བཀྲ་ཤིས་བསྡུས་པ་འདི་བྱ་སྟེ། གར་དབང་རྡོ་རྗེ་འཆང་དང་བཻ་ཏ་ལི། །
རོལ་པའི་རྡོ་རྗེ་དོན་ཡོད་ཡེ་འབྱུང་སྦས། ། པདྨ་བཛྲ་བལ་པོ་བྷ་རོ་སྟེ། ། རྒྱ་བལ་པཎ་གྲུབ་དབང་པོའི་བཀྲ་ཤིས་ཤོག ། རྭ་ཆེན་ལོ་ཙཱ་ཐུགས་སྲས་ཆོས་རབ་པ། ། ཡེ་ཤེས་སེང་གེ་འབུམ་སེང་དྷརྨཱ་དང་། ། དཀོན་མཆོག་སེང་གེ་ཤེས་རབ་རྒྱལ་མཚན་ཏེ། ། རྭ་ཆེན་བརྒྱུད་པར་བཅས་པའི་བཀྲ་ཤིས་ཤོག ། རྗེ་བཙུན་རྒ་ལོ་རོང་པ་དུས་འཁོར་བ། ། བག་སྟོན་ཚུལ་རྒྱལ་ཀུན་མཁྱེན་ཤེས་རབ་དཔལ། ། དགེ་བ་རྒྱལ་མཚན་ཤེས་རབ་ཟླ་བའི་དབང་། །
བོད་ཡུལ་གྲུབ་ཆེན་རྣམས་ཀྱི་བཀྲ་ཤིས་ཤོག ། གངས་ཁྲོད་མཁས་པའི་དབང་པོ་རྡོ་རིང་པ། ། ངེས་དོན་བསྟན་པའི་བདག་པོ་སྒོ་རུམ་པ། ། ས་གསུམ་གྲགས་པའི་དཔལ་འབར་ཚར་པ་རྗེ། ། མཁྱེན་བརྩེའི་དབང་ཕྱུག་རྣམས་ཀྱི་བཀྲ་ཤིས་ཤོག ། འཇམ་མགོན་གཤིན་རྗེའི་གཤེད་དངོས་རྟ་ར་བ། ། འཇམ་དབྱངས་རྣམ་སྤྲུལ་མཁས་གྲུབ་བསླབ་གསུམ་རྗེ། ། འཇམ་པའི་རྡོ་རྗེ་དབང་ཕྱུག་རབ་བརྟན་དཔལ། ། འཇམ་དཔལ་བསྟན་འཛིན་གསུམ་གྱི་བཀྲ་ཤིས་ཤོག ། རྒྱལ་བ་གཉིས་པ་ཁྱབ་བདག་བཀའ་འགྱུར་བ། །
རྒྱལ་བའི་བསྟན་འཛིན་ངག་དབང་རྣམ་རྒྱལ་ཞབས། ། རྒྱལ་བས་རྗེས་བཟུང་བཟང་པོ་རྒྱལ་མཚན་པ། ། རྒྱལ་བའི་རྒྱལ་ཚབ་གསུམ་གྱི་བཀྲ་ཤིས་ཤོག ། མཁྱེན་བརྩེ་ནུས་ལྡན་རྨོར་ཆེན་ཆོས་ཀྱི་རྗེ། ། མཁྱེན་རབ་མཐའ་ཡས་རྗེ་བཙུན་འཇམ་པའི་དབྱངས། ། མཁྱེན་བརྩེའི་དབོན་རིགས་ལས་སྤྲུལ་དྲིན་ཆེན་རྗེ། ། མཁྱེན་བཟང་རིམ་བྱོན་རྣམས་ཀྱི་བཀྲ་ཤིས་ཤོག་་་་་འཇིགས་བྱེད་བཅུ་གསུམ་མའི་བཀྲ་ཤིས་ཁ་སྐོང་རྟ་ར་བ་ནས་གནས་གསར་རྡོ་རྗེ་ལེགས་པའི་མཚན་ཅན་བར་གྱི་ཤིས་བརྗོད་འདི་ཡང་ས་སྐྱ་པ་ངག་དབང་ཀུན་བློས་སྦྱར། དབང་ཕྱུག་བརྒྱད་ལྡན་རྒྱ་སྟོན་རིན་པོ་ཆེ། ། དབང་ཕྱུག་གྲགས་པ་སྡོང་སྟོན་ཤེས་རབ་དཔལ། ། ཤར་ནུབ་བརྒྱུད་པའི་སྲོལ་འཛིན་ཉི་ཟླ་ལྟར། །
ཡོངས་གྲགས་བརྒྱུད་པར་བཅས་པའི་བཀྲ་ཤིས་ཤོག ། ཁྱབ་བདག་དུས་དགྲའི་དབང་པོ་མ་ཧེའི་ཞལ། ། དྲན་པས་སྙིང་གི་གདུང་སེལ་རོ་ལངས་ཡུམ། ། རིགས་བཞི་ཡུམ་བཞི་ཁྲོ་རྒྱལ་སྒོ་བ་བཅས། ། བཅུ་གསུམ་དཀྱིལ་འཁོར་འཁོར་ལོའི་བཀྲ་ཤིས་ཤོག ། འཁྲུལ་འཁོར་མཐར་ཐུག་བཛྲ་བྷཻ་ར་ཝའི། ། རྩ་བཤད་རྒྱུད་གཞུང་རིམ་གཉིས་ཆ་ལག་བཅས། ། རྒྱ་བོད་མཁས་གྲུབ་བྱེ་བའི་བགྲོད་པའི་ལམ། ། གསང་ཆེན་ཟབ་མོའི་ཆོས་ཀྱི་བཀྲ་ཤིས་ཤོག ། བདུད་སྡེའི་དཔུང་འཇོམས་ཆོས་རྒྱལ་གཟི་ལྡན་སྲས། །
བསྟན་དགྲའི་གཤེད་མ་ཁྲག་འཐུང་ཙ་མུནྡྲི། ། ཁམས་གསུམ་དྲེགས་པའི་དེད་དཔོན་ཕྱོགས་སྐྱོང་བཅུ། ། མཐུ་ལྡན་བསྟན་སྲུང་རྒྱ་མཚོའི་བཀྲ་ཤིས་ཤོག །་་་་་ བཀྲ་ཤིས་བསྡུས་པ་བྱིངས་འདི་འཇམ་དབྱངས་མཁྱེན་བརྩེའི་དབང་ཕྱུག་གིས་མཛད། ནོར་གྱི་དབང་ཕྱུག་སོགས། བགེགས་རིགས་སྟོང་ཕྲག་སོགས། ཉིན་མོ་བདེ་ལེགས་སོགས་རོལ་མོའི་སྒྲ་ཆེར་བྱའོ། ། དྲུག་པ་ཐིག་ཚོན་སྟ་གོན་ལ། ཐོག་མར་བྱིན་གྱིས་བརླབ་པ་ནི། ཐོད་པ་ལ་སོགས་པའི་ནང་དུ་དབུས་སུ།
རྡུལ་ཚོན་སྔོན་པོ་ལ་ཧཱུྃ། ཤར་དུ་དཀར་པོ་ལ་ཀྵེ། ལྷོར་སེར་པོ་ལ་མ། ནུབ་ཏུ་དམར་པོ་ལ་མེ། བྱང་དུ་ལྗང་གུ་ལ་ད་བྲིས་ཏེ། དཀྱིལ་འཁོར་གྱི་དབུས་སུ་དང་ཕྱོགས་བཞིར་ཡིག་མགོ་ཕྱིར་བསྟན་ལ་བཞག དེ་རྣམས་ཀྱི་སྟེང་དུ་ཐིག་སྐུད་རྣམས་ཀྱང་། ལག་བསྡོག་བྱས་ལ་སོ་སོར་བཞག དེ་རྣམས། ཨ་ཀཱ་རོ་ནས་ནུཏྤན་ན་ཏྭད་བར་གྱིས་བསྟོད་པར་སྦྱངས།
སྟོང་པའི་ངང་ལས་པདྨ་ཉི་མའི་གདན་ལྔའི་སྟེང་དུ། དབུས་སུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་བཅོམ་ལྡན་འདས་དཔལ་རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པ་མ་ཧེ་ཁྲོས་པའི་གདོང་ཅན་གྲི་གུག་དང་ཐོད་པ་འཛིན་པ། ཤར་དུ་ཀྵེ་ལས་འཁོར་ལོ་ཀྵེས་མཚན་པ་ལས་གཏི་མུག་གཤིན་རྗེ་གཤེད་དཀར་པོ་འཁོར་ལོ་དང་དྲིལ་བུ་འཛིན་པ། ལྷོར་མ་ལས་རིན་པོ་ཆེ་མས་མཚན་པ་ལས་སེར་སྣ་གཤིན་རྗེ་གཤེད་སེར་པོ་རིན་པོ་ཆེ་དང་དྲིལ་བུ་འཛིན་པ། ནུབ་ཏུ་མེ་ལས་པདྨ་མེས་མཚན་པ་ལས་འདོད་ཆགས་གཤིན་རྗེ་གཤེད་དམར་པོ་པདྨ་དང་དྲིལ་བུ་འཛིན་པ། བྱང་དུ་ད་ལས་རལ་གྲི་དས་མཚན་པ་ལས་ཕྲག་དོག་གཤིན་རྗེ་གཤེད་ལྗང་ཁུ་རལ་གྲི་དང་དྲིལ་བུ་འཛིན་པ། ཐམས་ཅད་ཀྱང་ཁྲོ་བོའི་རྒྱན་གྱིས་བརྒྱན་ཞིང་། སོ་སོའི་རིགས་ཀྱི་བདག་པོའི་ཅོད་པན་ཅན། ཞབས་གཡོན་བརྐྱང་གི་སྟབས་ཀྱིས་བཞུགས་པའི་མིག་ཏུ་ཀྵིཾ། རྣ་བར་ཛྲིཾ།
སྣར་ཁཾ། ལྕེར་གཾ དཔྲལ་བར་ཐཾཀ། ལྟེ་བར་སཾ། སྤྱི་བོར་ཨོཾ། མགྲིན་པར་ཨཿ ཐུགས་ཀར་ཧཱུྃ། རང་གི་མིག་གཉིས་སུ་ཛཿཡིག་རེ་རེ་བསམ། མིག་གཉིས་ཀྱི་རྫི་མ་ཐུར་དུ་རྡིབ་ཅིང་གྱེན་དུ་འབར་བའི་ལྟ་སྟངས་ཀྱིས་བལྟས་པས། སྟ་གོན་གྱི་ལྷ་དང་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་ཐིག་ཚོན་གཤིན་རྗེ་གཤེད་རིགས་ལྔའི་རྣམ་པར་བྱོན།
ཨོཾ་དིཔྟ་ཌིཥྚ་ཨཾ་ཀུ་ཤ་ཛཿཛཿ དམ་ཚིག་གི་ཐིག་ཚོན་རྣམས་ལ་ཐིམ་པར་བསམ། ལག་པ་གཡོན་པའི་མཐེབ་སྲིན་གྱིས་ཐིག་ཚོན་རྣམས་ལེན་ཞིང་། ལྷ་རྣམས་འོད་དུ་ཞུ་བས། དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་གྲུབ་པའི་ཐིག་ཚོན་དུ་གྱུར་ཅེས་བརྗོད། ཚོན་སྐུད་སྔོ་དཀར་སེར་དམར་ལྗང་བའི་རིམ་པས་སློབ་དཔོན་གྱིས་ལས་ཀྱི་རྡོ་རྗེ་ལ་རེ་རེ་ནས་གཏད་ལ། དེ་བཞིན་གཤེགས་པ་རིགས་ལྔ་སོ་སོའི་ངོ་བོར་བསམ། དེ་རྣམས་གཅིག་ཏུ་སྒྲིལ་ནས་བསྒྲིམས་ཏེ། ཨོཾ་ཨཱཿཨ་ནུ་རཱ་ག་ཏ་སརྦ་དྷརྨྨ་སྥ་ར་ཎ་ཨ་ནུ་རཱ་ག་ཏ་སརྦ་དྷརྨྨ་ཨ་དྱནྟ་ཨ་ནུ་པྲ་བིསྚ་སརྦ་དྷརྨྨ་ཧཱུྃ། ཞེས་བརྗོད་ཅིང་།
དེ་བཞིན་གཤེགས་པ་རྣམས་རོ་གཅིག་ཏུ་འདྲེས་པར་བསམས་ནས་རྡོ་རྗེའི་ལྟེ་བ་ལ་དཀྲིས་ཏེ་བདུད་རྩི་ཅུང་ཟད་བྱུག་ལ་བཞག ཡེ་ཤེས་ཀྱི་ཐིག་གདབ་ཚུལ་ནི་རང་དཀྱིལ་འཁོར་གྱི་ནུབ་ནས་ཤར་དུ་ཁ་བལྟས་ལ་ཚངས་ཐིག་རྐང་པ་གཉིས་ཀྱི་བར་དུ་འོང་བར་བྱས་ཏེ་གཙོ་བོའི་ང་རྒྱལ་གསལ་བཏབ། ལས་ཀྱི་རྡོ་རྗེས་དཀྱིལ་འཁོར་གྱི་ཤར་ནས་ནུབ་ཏུ་ཁ་བལྟས་ལ་གཏི་མུག་གཤིན་རྗེ་གཤེད་ཀྱི་ང་རྒྱལ་དུ་བྱས། སློབ་དཔོན་གྱིས་ལག་པ་གཡོན་པས་སྔར་གྱི་རྡོ་རྗེ་ལ་དཀྲིས་པའི་ཐིག་སྐུད་དེ་རྡོ་རྗེ་ཁུ་ཚུར་གྱིས་ལྟེ་བའི་ཐད་དུ་བཟུང་ཞིང་། ཛཿཛཿཛཿ ཞེས་བརྗོད་ནས་སློབ་མ་ལ་གཏད། སློབ་མས་ཀྱང་དེ་བཞིན་དུ་བརྗོད་ཅིང་ཐིག་སྣེ་ལག་པ་གཡས་པས་བླངས་ལ། གཡོན་པས་ལྟེ་བའི་ཐད་ཀར་བཟུང་སློབ་དཔོན་གྱི་ལག་པ་གཡས་པ་རྡོ་རྗེ་དང་བཅས་པའི་མཐེབ་སྲིན་གཉིས་ཀྱིས་ཐིག་སྐུད་ཀྱི་སྟེང་ནས་བཟུང་ལ་གཅུས་ཏེ་འོག་ནས་འཐེན་ནས། གྱེན་དུ་གདབ་ཅིང་། ངག་ཏུ།
ནམ་མཁའ་གང་བའི་བཅོམ་ལྡན་འདས། ། ཁྱེད་ཀྱིས་འགྲོ་དོན་མཛད་དུས་ལགས། ། ཁྱེད་རྣམས་འདིར་ནི་གཤེགས་གསོལ་བར། ། ཐིག་སྐུད་སྒྲ་ཡིས་བསྐུལ་མ་འདེབས། ། ཨོཾ་ཨཱཿབཛྲ་ས་མ་ཡ་སཱུ་ཏྲ་མ་ཏི་ཀྲ་མ་ཧཱུྃ། ཞེས་བརྗོད་ཅིང་ཐིག་སྐུད་ཀྱིས་སྒྲ་ལས་ཀྱང་དེ་ལྟར་བྱུང་བས་དེ་བཞིན་གཤེགས་པ་ཐམས་ཅད་མདུན་གྱི་ནམ་མཁའ་ལ་བྱོན་པར་བསམ། ཡང་ཐིག་སྐུད་ཀྱི་འོག་ནས་བཟུང་སྟེ་གཅུས་ལ། སྟེང་དུ་འཐེན་ཞིང་ཐུར་དུ་གདབ། དེ་བཞིན་དུ་འོག་མ་རྣམས་ལའང་། ངག་ཏུ་བརྗོད་པ་དང་སེམས་ཀྱི་ཏིང་ངེ་འཛིན་དེ་ཉིད་ཀྱིས་ཤེས་པར་བྱའོ། །
དེ་ནས་གཡས་བསྐོར་དུ། སློབ་དཔོན་ལྷོར་གནས་སློབ་མ་བྱང་དུ་གནས་ཏེ་ཚངས་ཐིག་གཉིས་པ་གདབ། དེ་ནས་སློབ་མས་སློབ་དཔོན་གྱི་རྒྱབ་ནས་བསྐོར་ཏེ་དབང་ལྡན་དུ་གནས། སློབ་དཔོན་གྱིས་སློབ་མའི་རྒྱབ་ནས་བསྐོར་ཏེ་སྲིན་པོར་གནས་པས་ཟུར་ཐིག་དང་པོ་གདབ། སློབ་དཔོན་མེར་གནས། སློབ་མ་རླུང་དུ་གནས་ཏེ་ཟུར་ཐིག་གཉིས་པ་གདབ་བོ། ། ཨོཾ་བཛྲ་བེ་ག་ཀྲ་མ་ཧོཿ ཞེས་བརྗོད་ཅིང་ལག་པ་གཉིས་རྡོ་རྗེ་ཁུ་ཚུར་ཁ་གྱེན་དུ་བསྟན་པའི་མཐེའུ་ཆུང་གཉིས་སྦྲེལ་མཛུབ་མོ་གཉིས་རྩེ་སྦྱར་ལ་སྨིན་མཚམས་ཀྱི་ཐད་ཀར་འདེགས་པའི་ཚུལ་དུ་བྱས་ཡེ་ཤེས་ཀྱི་ཐིག་ནམ་མཁར་བཏེག་པར་བསམ། དེ་ནས་སློབ་དཔོན་དཀྱིལ་འཁོར་གྱི་དབུས་སུ་ཕྱིན་ལ་དབུས་ཀྱི་ཕུར་ཁུང་ཡོད་ན་ཚོན་སྣ་ལྔས་རིམ་པ་བཞིན་དགང་། དབང་ལྡན་ཀྱི་མཚམས་སུ་སོར་བཞིའམ་མཁྱིད་གང་ཙམ་ཤར་ཕྱོགས་སུ་རྡོ་རྗེ་ཁུ་ཚུར་གྱིས་ཕྱིན་ནས་རིམ་པ་བཞིན་དུ་ཐོག་མར་དཀར་པོ་ཐོགས་ཏེ།
འདི་ནི་ཆོས་དབྱིངས་ཡེ་ཤེས་ཏེ། ། སེམས་ཅན་ཁམས་ནི་རབ་སྒྲོལ་བྱེད། ། རྒྱལ་བ་འཇམ་དབྱངས་རྡོ་རྗེ་ཉིད། ། དེ་བཞིན་གཤེགས་པ་ཀུན་གྱི་གནས། ། ཨོཾ་བུདྡྷ་ཙི་ཏྲ་ས་མ་ཡ་ཧཱུྃ། ལྗང་ཁུ་ཐོགས་ལ། འདི་ནི་བྱ་གྲུབ་ཡེ་ཤེས་ཏེ། སེམས་ཅན ། རྒྱལ་བ ། རིམ་པ་གཉིས་པར་ཡང་དག་གནས། །
ཨོཾ་ཀརྨྨ་ཙི་ཏྲ་ས་མཱ་ཡ་ཧཱུྃ། དམར་པོ་ཐོགས་ལ། འདི་ནི་ཀུན་རྟོག་ཡེ་ཤེས་ཏེ། ། སེམས་ཅན ། རྒྱལ་བ ། རིམ་པ་གསུམ་པར་ཡང་དག་གནས། ། ཨོཾ་པདྨ་ཙི་ཏྲ་ས་མཱ་ཡ་ཧཱུྃ། སེར་པོ་ཐོགས་ཏེ། འདི་ནི་མཉམ་ཉིད་ཡེ་ཤེས་ཏེ། ། སེམས་ཅན །
རྒྱལ་བ ། རིམ་པ་བཞི་པར་ཡང་དག་གནས། ། ཨོཾ་རཏྣ་ཙི་ཏྲ་ས་མ་ཡ་ཧཱུྃ། ནག་པོ་ཐོགས་ཏེ། འདི་ནི་མེ་ལོང་ཡེ་ཤེས་ཏེ། ། སེམས་ཅན ། རྒྱལ་བ ། ཀུན་གྱི་ནང་ན་ཡང་དག་གནས། ། ཨོཾ་བཛྲ་ཙི་ཏྲ་ས་མཱ་ཡ་ཧཱུྃ། ཞེས་བརྗོད་ལ་ཐོད་པའི་ཏིང་ཕོར་གྱིས་བཀབ།
རྡོ་རྗེས་མནན། མི་འཆུགས་པར་བྱ། པུཥྤེ་སོགས་ཉེར་སྤྱོད་ལྔས་མཆོད། དེ་ནས་སློབ་མ་ལ་སོགས་པས་དབུས་ནས་རིམ་པ་བཞིན་འབྲི་སྟེ། དེ་ཡང་སྦོམ་པོ་བཀྱེ་ནི་ནད་ཀྱིས་ཐེབས། ། ཕྲ་མོས་ནོར་ནི་རྣམ་པར་འཇིག ། ཡོན་པོས་རྣམ་གྲངས་ཆད་པར་འགྱུར། ། ཕྱོགས་འཁྲུལ་སློབ་མ་མྱོས་པར་འགྱུར། ། ཞེས་གསུངས་པས་ཤིན་ཏུ་ལེགས་པར་འབྲི་སྟེ། དེའི་ཚུལ་ནི་མངོན་རྟོགས་རྒྱས་པ་བཞིན་ནོ། །
ཐིག་ཚོན་སྐབས་སུ་བྱང་ཤར་དབང་ལྡན་གྱི། ། མཚམས་ནས་སོར་བཞིའི་ཚད་ཙམ་ཤར་ཕྱོགས་སུ། ། ཕྱི་ནས་རིམ་བཞིན་དཀར་ལྗང་དམར་སེར་དང་། ། ནག་པོའི་ཚོན་རྣམས་རྡོ་རྗེ་ཁུ་ཚུར་གྱིས། ། བཀྱེ་ནས་ལྷག་མ་རྒྱུད་དང་མངོན་རྟོགས་ལྟར། ། བྲི་ཞེས་རྭ་ཆེན་ལོ་ཙཱའི་དབང་ཆུར་བཤད། ། འདི་དང་མཐུན་པའི་ཕྱག་ལེན་ཇི་ལྟར་ཡོད། ། འདོན་བྱའི་ཚིག་དང་འགལ་བ་སྤོང་ཚུལ་ཅིང་། ། ལྷ་རྣམས་བྲི་སྐབས་གཙོ་བོའི་མདུན་ཕྱོགས་སུ། ། གཏི་མུག་གཤིན་རྗེ་གཤེད་པོ་བྲིས་སྣང་མོད། །
གཙོ་ཞལ་ཤར་བསྟན་བྱེད་ན་འདི་འཐད་ཀྱང་། ། ཕྱག་ལེན་ལྷོ་བསྟན་མཛད་ན་མི་འགལ་ལམ། ། ཞེས་པའི་ལན་ནི། རྭ་ཆེན་གྱི་དབང་ཆུ་འདིར་ཕྱི་ནས་རིམ་བཞིན། དཀར་ལྗང་དམར་སེར། ནག་པོའི་རྩིག་པ་རྣམས་སོ་སོའི་ཚིགས་བཅད་བརྗོད་ནས་འབྲི་བར་གསུངས་པ་བཞིན། ཚར་ཆེན་རིན་པོ་ཆེའི་ལྷན་ཐབས་སུའང་ཕྱག་ལེན་དེ་ལྟར་བཤད་ལ། བདག་བསྐྱེད་ཀྱི་སྐབས་སུ་རྩིག་པ་ནང་ནས་རིམ་བཞིན་ནག་ལྗང་དམར་སེར་དཀར་པོ་བཤད་པའི་ངག་འདོན་དེ་མདུན་བསྐྱེད་ལ་བརྗོད་པས་བྲི་འདོན་གཉིས་མ་མཐུན་ཀྱང་། མདུན་བསྐྱེད་ཀྱི་རྩིག་པ་འབྲི་ཚུལ་བསྒྱུར་བར་མི་བྱ་སྟེ། རྭ་ཆེན་རང་གི་དགོངས་བཞེད་ཡེ་ཤེས་ཀྱི་གོ་རིམ་དང་བསྟུན་པའོ། །
ཡང་ན་བྲི་འདོན་གཉིས་མཐུན་པར་བྱས་ནས་མདུན་བསྐྱེད་ལ་ནང་ནས་རིམ་པ་བཞིན། ནག་པོ། སེར་པོ། དམར་པོ། ལྗང་ཁུ། དཀར་པོའི་རྩིག་པ་ཞེས་བརྗོད་ན་ལེགས། གཙོ་བོའི་ཞལ་གཟིགས་ཕྱོགས། རྟོག་པ་དང་པོའི་དངོས་བསྟན་ལྟར་མདུན་བསྐྱེད་ཀྱི་དཀྱིལ་འཁོར་གྱི་གཙོ་བོ་ཐམས་ཅད་ཞལ་ལྷོ་བསྟན་དུ་ངེས་སམ་སྙམ་ན་དངོས་བསྟན་སྤྱིར་བཏང་བ་ལ་དེ་ལྟར་ཡིན་མོད། ཤུགས་བསྟན་དམིགས་ཀྱིས་བསལ་ན། མདུན་བསྐྱེད་ཀྱི་གཙོ་བོའི་ཞལ་ཤར་བསྟན་ཡང་ཡོད་དེ།
རྟོག་པ་དང་པོར་དཀྱིལ་འཁོར་བཞེངས་ཚུལ་དང་བཞེངས་ནས་དེར་སྒྲུབ་པ་པོ་བདག་ཉིད་འཇུག་ཅིང་སྔགས་བཟླ་བ་དངོས་སུ་བསྟན་པ་འདིའི་ཤུགས་ལས་དཀྱིལ་འཁོར་བཞེངས་ནས་དེར་སློབ་དཔོན་བདག་ཉིད་འཇུག་ཅིང་། དབང་ལེན་པ་དང་སློབ་མ་འཇུག་ཅིང་དབང་བསྐུར་ན་ཡང་བསྟན་བདེའི་ཚེ་ན། སྒོ་གཅིག་པ་ནི་དབྱེ་བར་བྱ། ། ཞེས་པ་དེ་དཀྱིལ་འཁོར་གྱི་ཤར་སྒོ་གཅིག་པུ་དབྱེ་བའི་གནད་ཀྱིས་གཙོ་བོའི་ཞལ་ཡང་དཀྱིལ་འཁོར་གྱི་ཤར་ལ་གཟིགས་པ་གྲུབ་ཅིང་རྒྱུ་མཚན་དེ་ལྟར་ན། དབང་བསྐུར་དང་འབྲེལ་བའི་ཚེ་བཅུ་གསུམ་མ་ལྟ་བུ་ལ་གཙོ་བོའི་མདུན་དུ་གཏི་མུག་གཤིན་རྗེ་གཤེད་བྲི་བར་མཛད་པའི་ཕྱག་ལེན་ནི་སྐྱོན་མེད་ཅིང་འབྲེལ་ཆགས་པ་ཡིན་ནོ། ། དེ་སྐད་དུ་རྭ་ཆེན་ཉིད་ཀྱི་ལག་ལེན་ཁྲིགས་ཆགས་ལས། ཤར་ཕྱོགས་དཀར་ལ་ལྷོ་ནི་སེར། ། ནུབ་དམར་བྱང་ལྗང་དབུས་སུ་ནི། ། ཚོན་ནི་ནག་པོས་བྲི་བར་བྱ། ། དབང་བསྐུར་བྱེད་ན་ཤར་སྒོ་ཕྱེ། །
གཞན་ནི་གསུམ་པོ་རེ་གས་བཅད། ། ཅེས་གསུངས་ལ་དེའི་དོན་ཡང་ལྷ་རང་གི་ངོས་ནས་དྲག་པོ་གཙོ་ཆེ་ཡང་། དབང་བསྐུར་བ། རྗེས་གཟུང་དང་འབྲེལ་བའི་ལས་ཡིན་པས་དེ་ལ་ཕྱོགས་ཀྱི་རྟེན་འབྲེལ་ཤར་བསྟན་ཤེས་པ་ཡིན་ནམ་སྙམ་དུ་ཁོ་བོ་ཅག་སེམས་སོ། ། དེ་ལ་དབང་ཆུར། རང་ཉིད་དབང་ལེན་པ་ནི་ལྷོའི་ལག་སྟེང་ནས་ལེན་པར་གསུངས་པ་དང་། ཅུང་ཟད་མི་མཐུན་པ་ཡོད་དེ་འོག་ཏུ་འཆད་དོ། ། དེས་ན་རྟོག་པ་དང་པོའི་དངོས་བསྟན་ལྟར་དཀྱིལ་འཁོར་བྲིས་ནས་སྒྲུབ་བསྙེན་བྱེད་པ་སོགས་དྲག་ལས་དང་འབྲེལ་པ་ཀུན་ལ། མདུན་གྱི་དཀྱིལ་འཁོར་གཙོ་བོའི་ཞལ་ལྷོ་བསྟན་ཡིན་པ་འཐད་ཅིང་། དེའི་རྒྱུ་མཚན་གྱིས་སྤྱིར་བཏང་ལྷ་འདིའི་ཞལ་ལྷོ་བསྟན་གྲངས་ཚོད་གཙོ་ཆེ་ཡང་བྱུང་བ་ཡིན་ལ།
འོན་ཀྱང་དེའི་དཀྱུས་དབང་དང་འབྲེལ་བའི་དཀྱིལ་འཁོར་ལ་ཤོར་ན་ཕྱོགས་ཀྱི་རྟེན་འབྲེལ་ཅུང་ཟད་གོ་ལོག་པ་ཙམ་དུ་འགྲོ་བས་དབང་གི་ཚེ་ན་གཙོ་བོ་དང་ཤར་གྱི་གཏི་མུག་གཤིན་རྗེ་གཤེད་ཞལ་སྤྲོད་དུ་བྱས་ནས་གཙོ་ཞལ་ཤར་དྲང་པོར་བསྟན་ན་ལེགས་པའི་ཆར་འགྲོ་བ་ཡིན་ནོ། ། བླ་མ་གོང་མ་རྣམས་ཕྱག་ལེན་ལ་ཤར་གྱི་ལྷ་རྣམས་དཀར་པོ་དང་། གཏི་མུག་གཤིན་རྗེ་གཤེད་ལྷོ་དྲང་པོར་བྲིས་ནས་གཙོ་ཞལ་ལྷོར་བསྟན་པ་དང་ཞལ་སྤྲོད་མཛད་པ་ཡང་། ཕྱོགས་ཀྱི་རྟེན་འབྲེལ་ཅུང་ཟད་མ་གཏོགས་དོན་ལ་ལས་ཆགས་པ་ལ་སྒྲིབ་བྱེད་ཀྱི་ནོར་འཁྲུལ་ཡེ་མེད་པས་ལུགས་འདི་ལ་འགལ་བ་ཆེར་མེད་ཚུལ་ཀྱང་དཔྱོད་ལྡན་དག་གིས་རྟོགས་པར་མཛོད་ཅིག སྔར་གྱི་དབང་ལྡན་གྱི་རྩིག་པའི་མཚམས་སུ་སླེབས་པ་དང་། དེ་ཉིད་ཀྱིས་ཁ་ཕྱེད་ལ་ཚོ་པྲ་བརྟག་ཅིང་རྩིག་རྒྱུན་སྦྲེལ་ནས་རོལ་ཆེན་བྱ། མཐར་རྡུལ་ཚོན་རྣམས་ཉེར་སྤྱོད་ལྔས་མཆོད་ལ་ལྷག་མ་རྣམས་ཀྱི། ཡེ་ཤེས་པ་གཤེགས། དམ་ཚིག་པ་རང་ལ་བསྡུའོ། ། དེ་དག་གིས་ནི་སྟ་གོན་གྱི་ཆོ་ག་མ་ཚང་བ་མེད་པར་བཤད་ཟིན་ཏོ།།
༈ །གསུམ་པ་དངོས་གཞི་ལ། རྭ་ཆེན་གྱི་གཞུང་ལས། ནུབ་གསུམ་པ་དངོས་གཞིའི་ཆོ་ག་ལ་བཞི་སྟེ། སྔོན་དུ་འགྲོ་བའི་ཆོ་ག་བདག་བསྐྱེད་དང་བཅས་པ་མདུན་བསྐྱེད་ཀྱི་དཀྱིལ་འཁོར་མཆོད་བསྟོད་གཏོར་མ་བཅས་པ་དང་། དཀྱིལ་འཁོར་དུ་གཞུག་པ་དང་། དབང་བསྐུར་བའོ། ། དང་པོ་ལ་གསུམ། སྔོན་དུ་འགྲོ་བ་དང་། བདག་བསྐྱེད་དངོས་དང་། བུམ་པ་སྒྲུབ་པའོ། །
ཞེས་གསུངས་པའི་དང་པོ། སྔོན་དུ་འགྲོ་བ་ལ། བུམ་པ་འབུལ་བའི་ཚུལ་ནི། ལས་ཀྱི་རྡོ་རྗེས་སྤོས་དང་རོལ་མོར་བཅས་པས་སྣ་དྲངས། སློབ་དཔོན་གྱི་ལག་པ་གཡས་རྡོ་རྗེ་དང་བུམ་པ་བཅོ་ལྔ་ཡོད་ན་གཙོ་བུམ་བཟུང་ལ། གཡོན་པས་དྲིལ་བུ་གསིལ་གཞན་རྣམས་ཀྱིས་བུམ་པ་ལྷག་མ་རྣམས་ཁྱེར་ལ། ཧྲཱིཿཥྚཱིཿབརྗོད་ཅིང་དཀྱིལ་འཁོར་ལ་བསྐོར་བ་ལན་གསུམ་བྱས་པའི་མཐར། གཙོ་བོའི་མཚན་མའི་ཐད་དུ་བུམ་པ་མ་རེག་ཙམ་འབུལ་ཚུལ་བྱས་ལ། བཅོམ་ལྡན་འདས་དཔལ་རྡོ་རྗེ་འཇིགས་བྱེད་ཆེན་པོ་ཡབ་ཡུམ་གྱིས་བདག་ལ་དབང་བསྐུར་དུ་གསོལ། ཞེས་བརྗོད་ལ་དཀྱིལ་འཁོར་གྱི་དབུས་སུ་མཉྫི་བཙུགས་པའམ།
ཡང་ན་ཤར་དུ་བཞག དེ་བཞིན་དུ་གཏི་མུག་གཤིན་རྗེ་གཤེད་ལ་སོགས་པའི་བུམ་པ་རྣམས་ཀྱང་ལྷ་དེ་དང་དེ་ལ་འབུལ་ཚུལ་དང་སོ་སོའི་སྔགས་བརྗོད་ཅིང་། ལྷ་དེ་དང་དེས་བདག་ལ་དབང་བསྐུར་དུ་གསོལ། ཞེས་བརྗོད་ལ་ཕྱོགས་མཚམས་རྣམས་སུ་བཞག རྣམ་རྒྱལ་བུམ་པ་ལ་ལྷ་སྔགས་ཡོངས་རྫོགས་བརྗོད་པའི་མཐར། དཔལ་རྡོ་རྗེ་འཇིགས་བྱེད་འཁོར་དང་བཅས་པས་བདག་ལ་དབང་བསྐུར་དུ་གསོལ། ཞེས་བརྗོད་ལ་དཀྱིལ་འཁོར་གྱི་བྱང་ཤར་དུ་བཞག ལས་བུམ་ལས་སྔགས་བརྗོད་པའི་མཐར། དཔལ་རྡོ་རྗེ་འཇིགས་བྱེད་ཆེན་པོས་བདག་ཅག་འཁོར་བཅས་ཀྱི་བགེགས་དང་བར་ཆད་ཐམས་ཅད་བསྲུང་དུ་གསོལ། ཞེས་བརྗོད་ལ་དཀྱིལ་འཁོར་གྱི་ལྷོ་སྒོར་བཞག
བུམ་པ་གཉིས་ལས་མེད་ན་ཐོག་མར་རྣམ་རྒྱལ་བུམ་པ་བསྐོར་ཚུལ་སོགས་གོང་དང་འདྲ་བ་ལས། གཙོ་བོ་ལ་འབུལ་ཚར་བའི་རྗེས་སུ་རིགས་བཞི་ཡུམ་བཞི་སྒོ་སྲུང་རྣམས་ལ་གཡས་བསྐོར་གྱིས་འབུལ་ཚུལ་བྱས་ལ། དེ་དང་དེའི་སྔགས་དང་མཚན་ལ། དབང་བསྐུར་དུ་གསོལ། བཏགས་པ་བརྗོད་ནས། རང་གི་གཡོན་དཀྱིལ་འཁོར་གྱི་གཡས་སུ་བཞག ལས་བུམ་ནི་གོང་བཞིན་ལ་རང་གི་གཡས་དཀྱིལ་འཁོར་གྱི་གཡོན་དུ་བཞག དེ་ནས་སྤྱི་མཆོད། སྒོས་མཆོད་རྣམས་གོང་དུ་སྟ་གོན་གྱི་སྐབས་སུ་བཤད་པ་ལྟར། དཀྱིལ་འཁོར་གྱི་མཐའ་བསྐོར་དུ་ཟླུམ་པོ་ཁུར་ཡུག་གམ་རས་བྲིས་ལྟར་ན་གྲུ་བཞིར་བཤམས།
དེའི་མཐར་ཕྱོགས་མཚམས་བརྒྱད་དུ་མདའ་བརྒྱད་དམ་བཅུ་ལ་བརྟེན་པའི་ཚོན་སྐུད་ཀྱི་དྲྭ་རིས་དང་། གྲངས་དེ་སྙེད་ཀྱི་རལ་གྲི་མེ་ལོང་དར་ཚོན་ལ་སོགས་པས་ཀྱང་བསྐོར་བར་བཤད་པས་སྤྲོས་པ་ལ་དགའ་ན་བྱའོ། ། ཞེས་གསུངས་པས་མདའ་དྲྭ་ཕྱེད་ཚུལ་ལ་རྩིབས་བཅུ་མ་དང་བརྒྱད་མ་གཉིས་ལས། དང་པོ་ནི། དཀྱིལ་འཁོར་གྱི་ཕྱོགས་མཚམས་བརྒྱད་དང་ཤར་ནུབ་གཉིས་དང་ལྷག་སྟེ་དང་བཅས་པའི་མདའ་འཛུགས་རྟེན་འཇིམ་པ་སོགས་ལས་གྲུབ་པ་བཅུ་ཆ་སྙོམས་པར་བཞག་ལ། དེ་དག་ལ་མདའ་ཞེ་འགྲེ་རིང་ཐུང་མེད་པ་བཙུག་པ་ལ་ཕྱོགས་སྐྱོང་བཅུའི་ཁ་དོག་དང་མཐུན་པའི་དར་དང་མེ་ལོང་རེ་བཏགས། ཚོན་སྐུད་སྣ་ལྔའི་གྲུ་གུའི་སྣེ་བྱང་ཤར་གྱི་མདའ་རྩར་དཀྲིས་ལ། དེ་ཤར་གྱི་མདའ་གཡས་མའི་རྩེ་མོར་ཁྱེར། གཡོན་མའི་རྩ་བ་དང་། ཤར་ལྷོའི་རྩེ་དང་།
ལྷོའི་རྩ་བ་དང་། ལྷོ་ནུབ་ཀྱི་རྩེ་དང་། ནུབ་གཡས་མའི་རྩ་བ་དང་། གཡོན་མའི་རྩེ་དང་། ནུབ་བྱང་གི་རྩ་བ་དང་། བྱང་གི་རྩེ་དང་། བྱང་ཤར་གྱི་རྩ་བར་ཕྱིན་ལ་ཡར་དཀྲི། ཤར་གྱི་མདའ་གཡས་ཀྱི་རྩ་བ་དང་། གཡོན་མའི་རྩེ་དང་། ཤར་ལྷོའི་རྩ་བ་དང་།
ལྷོའི་རྩེ་དང་། ལྷོ་ནུབ་ཀྱི་རྩ་བ་དང་། ནུབ་གཡས་མའི་རྩེ་དང་། གཡོན་མའི་རྩ་བ་དང་། ནུབ་བྱང་གི་རྩེ་དང་། བྱང་གི་རྩ་བ་དང་། བྱང་ཤར་ཀྱི་རྩེ་དང་། ཤར་ལྷོའི་རྩེ་དང་། ནུབ་གཡས་ཀྱི་རྩེ་དང་། བྱང་གི་རྩེ་དང་།
ཤར་གཡོན་མའི་རྩེ། ལྷོ་ནུབ་ཀྱི་རྩེ་དང་། ནུབ་བྱང་གི་རྩེ་དང་། ཤར་གཡས་མའི་རྩེ་དང་། ལྷོའི་རྩེ་དང་། ནུབ་གཡོན་མའི་རྩེ་དང་། བྱང་ཤར་གྱི་རྩེ་རྣམས་སུ་ཕྱིན་པའི་སྐུད་ལྷག་མདའ་དེའི་རྩ་བར་དྲངས་ནས་བཞག་པས་སྟེང་འོག་ཕྱོགས་མཚམས་ཀུན་ཏུ་འཁོར་ལོ་རྩིབས་བཅུའི་རྣམ་པ་འབྱུང་། རྩིབས་བརྒྱད་བྱེད་ན་མདའ་བརྒྱད་བཙུགས་ལ། ཤར་གྱི་མདའ་ལ་དར་དཀར་པོ་དང་དམར་སྐྱ་བཏགས། ནུབ་ཀྱི་མདའ་ལ་དཀར་པོ་དང་སེར་སྐྱ་བཏགས།
གཞན་རྣམས་ལ་གོང་བཞིན་བཏགས་ལ། དང་པོར་དབང་ལྡན་གྱི་མདའི་རྩ་བ་ལ་ཚོན་སྐུད་ཀྱི་སྣེ་མོ་བཏགས་ལ། དེ་ནས་ཤར་གྱི་མདའི་རྩེ་མོར་ཁྱེར་ནས་དཀྲིས། དེ་བཞིན་དུ་ཤར་ལྷོའི་མདའི་རྩ་བ་དང་། ལྷོའི་རྩེ་མོ་དང་། ལྷོ་ནུབ་ཀྱི་རྩ་བ་དང་། ནུབ་ཀྱི་རྩེ་མོ་དང་། ནུབ་བྱང་གི་རྩ་བ་དང་། བྱང་གི་རྩེ་མོ་དང་། དེ་ཀ་ནས་བྱང་ཤར་གྱི་རྩེ་མོ་དང་།
ཤར་གྱི་རྩ་བ་དང་། ཤར་ལྷོའི་རྩེ་མོ་དང་། ལྷོའི་རྩ་བ་དང་། ལྷོ་ནུབ་ཀྱི་རྩེ་མོ་དང་། ནུབ་ཀྱི་རྩ་བ་དང་། ནུབ་བྱང་གི་རྩེ་མོ་དང་། བྱང་གི་རྩ་བ་དང་། བྱང་ཤར་གྱི་རྩེ་མོ་དང་། དེ་ནས་ཤར་ཀྱི་རྩེ་མོ་དང་། དེ་ནས་མདའ་གཉིས་གཉིས་བོར་ཏེ།
ལྷོ་ནུབ་ཀྱི་རྩེ་མོ་ལ་དཀྲིས། དེ་བཞིན་དུ་བྱང་གི་རྩེ་མོ་དང་། ཤར་ལྷོའི་རྩེ་མོ་དང་། ནུབ་ཀྱི་རྩེ་དང་། བྱང་ཤར་གྱི་རྩེ་དང་། ལྷོའི་རྩེ་དང་། ནུབ་བྱང་གི་རྩེ་དང་། ཤར་གྱི་རྩེ་དང་། དེ་ནས་རེ་རེ་བཞིན་དུ། ཤར།
ཤར་ལྷོ། ལྷོ། ལྷོ་ནུབ། ནུབ། ནུབ་བྱང་། བྱང་། བྱང་ཤར་གྱི་རྩེ་རྣམས་ལ་དཀྲིས་རེ་བྱས་ནས་འཁོར་མོར་བསྐོར་བའི་ལྷག་མ་བྱང་ཤར་གྱི་མདའི་རྩ་བར་དྲངས་ནས་བཞག་པས། ཕྱོགས་མཚམས་སྟེང་འོག་ཀུན་ཏུ་འཁོར་ལོ་རྩིབས་བརྒྱད་པའི་རྣམ་པ་འབྱུང་ངོ་། ། ཚོན་སྐུད་ཀྱི་དྲྭ་རིས་འདི་ནི་གསང་སྔགས་སྤྱི་ཁོག་ནས་ཁ་སྐོངས་སོ། ། གཉིས་པ་ནི།
སྔོན་འགྲོ་གཏོར་མ་ནས་བརྩམས་ཏེ། བདག་བསྐྱེད་བསྡུས་པའི་བར་སྟ་གོན་གྱི་སྐབས་སུ་བཤད་པ་ལྟར་བྱ། གསུམ་པ་ནི། གོང་དུ་བུམ་བསྐྱེད་ཀྱི་སྐབས་སུ་བཤད་པ་ལྟར་སྐབས་འདིར་སླར་ཡང་བུམ་པ་བསྒྲུབས་པར་གསུངས་པ་སྤྲོས་པ་ལ་དགའ་ན་དེ་ལྟར་བྱ་ཞིང་། མ་གྲུབ་ཀྱང་ཆད་པའི་སྐྱོན་མེད་པར་མངོན་ནོ། ། དངོས་གཞི་བུམ་སྒྲུབ་བྱེད་ན་བདག་མདུན་གྱི། ། མཚམས་སུ་བྱ་བར་བཤད་འདི་དགོངས་དབྱིངས་ཅི། ། མདུན་བསྐྱེད་རྫོགས་རྗེས་བྱས་ན་འགལ་མེད་དམ། ། འདི་ལན་ལོན་པའི་སྔགས་འཆང་ཨེ་ཡོད་ན། ། ཞེས་པའི་ལན་ནི།
སྟ་གོན་གྱི་ཉིན་བུམ་བསྐྱེད་བྱས་པའི་བུམ་པ་སྟ་གོན་དེ་གང་གི་སྟ་གོན་ཡིན་ན། དངོས་གཞིའི་སྐབས་སུ་སྔར་བསྒྲུབས་ཟིན་པའི་བུམ་ཆུ་ནུས་ལྡན་དགོས་པ་དེ་ཉིད་སྟ་གོན་གྱི་ཉིན་ཚགས་སུ་ཚུད་པར་བྱས་པ་ལ། བུམ་པ་སྟ་གོན་གྱི་ཐ་སྙད་འདོགས་དགོས་པས། དངོས་གཞི་བུམ་སྒྲུབ་མ་བྱས་ཀྱང་སྐྱོན་མེད་ཅིང་། རྭ་ཆེན་གྱིས་བདག་མདུན་གྱི་མཚམས་སུ་བུམ་སྒྲུབ་བཤད་པ་འདི་ནི། ཐོག་མར་བདག་བསྐྱེད་བུམ་བསྐྱེད་གཉིས་སྔོན་འགྲོའི་ཚུལ་དུ་བྱས་ནས་སྒྲུབ་མཆོད་དངོས་གཞི་ལ་ཞུགས་ན་ལེགས་ཤིང་འབྲེལ་ཆགས་པ་ལ་དགོངས་ཤིང་། ཁྱད་པར་ལུགས་འདི་ལ་བདག་མདུན་བསྲེ་བ་མི་མཛད་པས། བདག་མདུན་གྱི་མཚམས་སུ་ཆོ་ག་རིགས་མི་མཐུན་གྱིས་བར་ཆོད་ཀྱང་འགལ་བ་མེད་པའི་གནད་ཀྱིས་ཀྱང་ཡིན་ཏེ། དཔེར་ན་ཀྱཻ་རྡོར་མན་ངག་ལྟ་བུ། དངོས་གཞིའི་ཚེ་བདག་མདུན་བསྲེ་དགོས་པས།
བདག་མདུན་གྱི་མཚམས་སུ་བུམ་སྒྲུབ་བྱས་ན་ཆོ་ག་རིགས་མི་མཐུན་གྱིས་བར་བཅད་པར་འགྲོ་བས་མཚམས་དེར་ཆོ་ག་གཞན་ངེས་པར་བྱར་མི་རུང་ལ། འོ་ན་གང་དུ་བྱ་ཞེ་ན། སྔར་བཤད་པ་ལྟར་བུམ་རྫས་ཀྱི་ལྡང་འཁོ་བ་དང་བསྟུན་པས་བསྒྲུབ་དགོས་པ་བྱུང་ན། མདུན་བསྐྱེད་སྒྲུབ་མཆོད་ཀྱི་བྱ་བ་ཀུན་རྫོགས་ཟིན་པ་དང་། བདག་འཇུག་གི་བར་དེར་བུམ་སྒྲུབ་ཀྱི་ཕྱག་ལེན་མཛད་དགོས་པ་ཡིན་ལ། ལུགས་འདིར་ནི། མདུན་བསྐྱེད་རྫོགས་རྗེས་བྱས་ཀྱང་འགལ་བ་མེད་དོ། ། གཙོ་བོར་ནི་བདག་མདུན་གྱི་མཚམས་སུ་བྱ་བ་ཉིད་ལེགས་ཏེ། བདག་མདུན་བསྲེ་མི་དགོས་པ་གཞིར་བཞག་ལ། བུམ་བསྐྱེད་དགོས་ན་མཚམས་དེར་སྐབས་སུ་བབ་ཅིང་འབྲེལ་ཆགས་པས་སོ། །
གཉིས་པ་མདུན་བསྐྱེད་དངོས་ནི། བསངས་སྦྱངས། རྡུལ་ཚོན་གྱི་དཀྱིལ་འཁོར། སྟོང་པའི་ངང་ལས་ཧཱུྃ་ཡོངས་སུ་གྱུར་པ་ལས་སྣ་ཚོགས་རྡོ་རྗེ་ཞེས་པ་ནས། བདུད་རྩི་མྱང་བའི་བར་སྟ་གོན་གྱི་སྐབས་སུ་བཤད་པ་བཞིན་བྱའོ། ། འོན་ཀྱང་མི་འདྲ་བའི་ཁྱད་པར་དངོས་གཞི་ཉི་མ་དང་པོར། རང་རང་གི་ས་བོན་གྱིས་མཚན་པ། ཞེས་པའི་རྗེས་སུ། སྙིང་ཁའི་ཧཱུྃ་གི་འོད་ཟེར་གྱིས་སྟ་གོན་གྱི་ལྷའི་ཕྱི་འབྲང་གི་བགེགས་ཐམས་ཅད་བསྐྲད་པར་གྱུར། ཞེས་དང་རྡོ་རྗེ་གསོར་དྲིལ་བུ་དྲག་ཏུ་དཀྲོལ།
ཧྲཱིཿཥྚཱིཿ བཟླ་ཞིང་རོལ་ཆེན་བྱ། དེ་ནས་རོལ་མོ་བཞག་ལ་མཚན་སྔགས་གཅིག་སྔོན་འགྲོའི་མཆོད་པ་ལྔས་མཆོད། སྒོ་བ་བཞིའི་སྔགས་རྒྱས་དགུག་གཞུག་བྱ། ལྷ་རྣམས་ཀྱི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས། ཞེས་སོགས་ཡེ་ཤེས་པ་སྤྱན་འདྲེན་མན་ཆད་སྟ་གོན་གྱི་སྐབས་བཞིན་བྱའོ། ། སྐབས་འདིར་དམ་པ་འགའ་ཞིག་གི་གསུངས་ལས། བདག་མདུན་གྱི་དཀྱིལ་འཁོར་བསྲེ་བར་བཞེད་ཀྱང་། རྭ་ཆེན་གྱི་ཡི་གེ་ན་མི་གསལ་བས་བཏང་སྙོམས་སུ་བཞག་གོ ། བཅུ་གསུམ་དཀྱིལ་འཁོར་ཡན་ལག་བཞི་རྫོགས་སུ། །
མདུན་དུ་བསྐྱེད་འདི་བསྐྱེད་རིམ་རྣལ་འབྱོར་དུ། ། ཁས་ལེན་ནུས་པ་འདི་དང་བདག་བསྐྱེད་ལ། ། སྦྱང་གཞི་སྦྱོང་ཚུལ་ཁྱད་པར་ཡོད་དམ་ཅི། ། ཞེས་པའི་ལན་ནི། བདག་མདུན་གཉིས་ཆོ་གའི་བབས་གཅིག་པ་འདི་བསྐྱེད་རིམ་ཀྱི་རྣལ་འབྱོར་དུ་འདུས་སོ་སྙམ་ན་མ་ཡིན་ཏེ། བསྐྱེད་རིམ་གྱི་རྣལ་འབྱོར་ནི། མཉམ་གཞག་གི་རྣལ་འབྱོར་ཡིན་ལ། མདུན་བསྐྱེད་ནི་ཐུན་མཚམས་ཀྱི་བྱ་བར་གསུངས་པས་སོ། ། འོ་ན་ཅི་ཞེ་ན། བདག་མདུན་གཉིས་དགོས་པའི་གཙོ་བོ་མི་འདྲ་བས།
མདུན་བསྐྱེད་ཀྱི་དགོས་པའི་གཙོ་བོ་ནི་མདུན་དུ་ལྷ་བསྐྱེད་ནས་མཆོད་བསྟོད་རྒྱས་པར་ཕུལ་བས། ལྷ་རྣམས་མཉེས་པ་ལས་བསོད་ནམས་ཀྱི་ཚོགས་རྒྱ་ཆེན་པོ་གསོག་པ་འདི་ཡིན་པས། བདག་བསྐྱེད་ལྟར་སྦྱང་གཞི་རང་གཙོ་བོར་སྦྱོང་བ་ནི་འདིའི་དགོས་པའི་གཙོ་བོ་མ་ཡིན་ནོ། ། རྒྱུ་མཚན་དེའི་ཕྱིར་ན། བདག་བསྐྱེད་རིག་འཛིན་གྱི་ཆེ་བ་དང་། མདུན་བསྐྱེད་མཆོད་བསྟོད་ཀྱི་ཆེ་བར་རྡོ་རྗེ་འཛིན་པ་སྤྱི་ལ་གྲགས་པ་ལྟར་ཕྱག་ལེན་མ་འདྲེས་པ་གལ་ཆེ་ཞིང་། བདག་མདུན་གྱི་དགོངས་པའི་གཙོ་བོ་ཡང་མ་འདྲེས་པར་ཤེས་པར་བྱའོ། ། རྒྱུ་མཚན་དེའི་ཕྱིར་ན། བླ་མེད་ཀྱི་ཆོ་ག་སྤྱི་པ་རྣམས་ལས་བདག་བསྐྱེད་ཀྱི་སྐབས་མཆོད་བསྟོད་བསྡུས་ཤིང་། མདུན་བསྐྱེད་ཀྱི་སྐབས་སུ་མཆོད་བསྟོད་རྒྱས་པར་བཤད་པ་མང་ལ།
འོན་ཀྱང་ལུགས་འདིར་བདག་བསྐྱེད་ལ་ཡང་མཆོད་བསྟོད་རྒྱས་པར་མཛད་པ་ནི། ཚོགས་ཞིང་སྤྱན་འདྲེན་ནས་བཟུང་། རིགས་བདག་གི་རྒྱས་འདེབས་ཀྱི་བར་ཡན་ཆད་ཙམ་སྦྱང་གཞི་སྦྱོང་བྱེད་དང་སྦྱར་ཏེ་ཏིང་ངེ་འཛིན་བརྟན་པོས་མཉམ་བཞག་གི་རྣལ་འབྱོར་དུ་བྱས་ན་དེ་མན་ཆད་ལ་བདག་བསྐྱེད་ཀྱི་དཀྱིལ་འཁོར་གྱི་གཙོ་བྱས་སྣང་བ་ཀུན་ལྷར་གསལ་བ་ལ་མཆོད་བསྟོད་རྒྱས་པར་བྱས་པས། བསོད་ནམས་རྒྱ་ཆེན་པོ་གསོག་པར་འགྱུར་བས། མངོན་རྟོག་དཀྱུས་ཐོག་གཅིག་ལ་གོང་གི་དགོས་པ་གཉིས་ཀ་ཚང་བ་ནི། དཀྱིལ་ཆོག་སྤྱི་པའི་ལུགས་དེ་སྤྱིར་བཏང་དང་། འདི་དམིགས་བསལ་གྱི་གནད་དམ་པ་བླ་མའི་མན་ངག་ཏུ་བྱས་ནས་འཆད་ཤེས་ན་ལུགས་གཞན་དང་འགལ་བ་མེད་པའི་སྟེང་དུ། ཉམས་ལེན་གྱི་གནད་ཤེས་པའི་དཔྱོད་ལྡན་རྡོ་རྗེ་འཛིན་པའི་གྲངས་སུ་འགྲོ་བ་ཡིན་ནོ། ། དེ་ནས་ཕྱི་རོལ་པའི་གཏོར་མ་གཏོང་བའི་ཚུལ་ནི་རྒྱས་པར་ནི། དྲུག་ཅུ་པའི་ལག་ལེན་ལྟར་བྱེད་དུ་རུང་བར་གསུངས་པས།
དེའི་ཚུལ་ནི་གཞན་ཞིག་ཏུ་འཆད་པས་དེར་ཤེས་པར་བྱའོ། །་་་་་ བདག་ཆེན་བློ་གྲོས་རྒྱལ་མཚན་གྱིས་མཛད་པའོ། ། དཀྱུས་ཀྱི་ལག་ལེན་ལ་སྒྲུབ་ཁང་གི་ཕྱི་རོལ་དུ་སྒྲུབ་པ་པོའི་མདུན་དུ་ལྕོག་རྩེ་ལ་སོགས་པའི་སྟེང་དུ། ཆོས་འབྱུང་གྲུ་གསུམ་པའི་ནང་དུ་པདྨ་འདབ་མ་བཅུ་པ་ལ་ཕྱོགས་སྐྱོང་སོ་སོའི་མཚན་མ་བཀོད་པའོ། ། དྲི་བཟང་གི་ཆུས། རྟ་ར་བའི་ཞལ་སློབ་ཀྱིས་མཛད་པ་ལྟར་རོ། ། གྲུ་གསུམ་དུ་བྱུག་པའི་དབུས་སུ་མེ་ཏོག་གི་ཚོམ་བུ་བཅུ་བཀོད་པ་གང་རུང་གི་སྟེང་དུ། མཉྫི་ལ་སོགས་པའི་ཁར་ལྕགས་སྡེར་སོགས་ཀྱི་སྣོད་དུ་ཟན་གྲས་དྲུག་ཅུ་རྩ་བཞི་ལག་ལེན་ལྟར་རྩིག་པའོ། །་་་་་ བདག་ཆེན་བློ་གྲོས་རྒྱལ་མཚན་གྱིས་མཛད་པའི་དྲུག་ཅུ་པ་ན་ཡོད། བསྡུ་ན་གཏོར་མ་་་་་་ཆུ་ཆང་གིས་སྦྱངས།
ཟླུམ་པོ་གཅིག་ལ་མཐེབ་ཀྱུ་དྲུག་ཅུ་རྩ་བཞིས་བསྐོར་བ་རྒྱན་དང་བཅས་པ་བཤམས། དེའི་མདུན་དུ་ཆུ་གཉིས་སྔོན་དུ་འགྲོ་བའི་ཉེར་སྤྱོད་ལྔ་སྦྲེང་ཚར་དུ་བཤམས། གཏོར་མ་ནང་མཆོད། ལས་བུམ་ཀྱི་ཆུའམ་ནང་མཆོད་འཐོར་ཞིང་། ཨོཾ་ཨཱཿབིགྷཱན་ཏ་ཀྲྀཏ་ཧཱུྃ་ཕཊ། ཅེས་པས་བགེགས་བསང་བ་ནས། ཧ་ཧོ་ཧྲཱིཿས་བྱིན་གྱིས་བརླབས་པའི་བར་ནང་མཆོད་ཀྱི་སྐབས་ལྟར་བྱ། མདུན་གྱི་མཎྜལ་བསངས་སྦྱངས། སྟོང་པའི་ངང་ལས་ཆོས་འབྱུང་གྲུ་གསུམ་མཐིང་ནག་ཡངས་ཤིང་རྒྱ་ཆེ་བའི་ནང་དུ་པདྨ་སྔོན་པོ་འདབ་མ་བཅུ་པ་ལྟེ་བ་མུ་ཁྱུད་དང་བཅས་པ་བསམ། ཧཱུྃ་མཛད་ཀྱི་ཕྱག་རྒྱ་ལས་མཛུབ་མོ་ལྕགས་ཀྱུ་ལྟར་བཀུག་ལ།
ཨོཾ་ཧྲཱིཿཥྚཱི་ཝི་ཀྲི་ཏཱ་ན་ན་ཧཱུྃ་ཕཊ་ཨིནྡྲ་དུཥྚཾ་ས་པ་རི་ཝཱ་ར་ཨ་ཀརྵ་ཡ་ཛཿ ཞེས་བརྗོད། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས། ཕྱོགས་སྐྱོང་བ་བཅུ་རང་རང་གི་གནས་ནས་བཀུག་སྟེ། ཕྱོགས་མཚམས་ཀྱི་པད་འདབ་བཅུར་འཁོད་པ་ནི། ཤར་གྱི་གཡོན་འདབ་ལ་བརྒྱ་བྱིན་མིག་སྟོང་དང་ལྡན་པ་དམར་སྐྱ་གླང་པོ་ཆེ་ལ་གནས་པ། གཡས་རྡོ་རྗེ་གཡོན་སྡིགས་མཛུབ་བསྒྲེང་བའོ། ། ལྷོར་གཤིན་རྗེ་སྔོན་པོ་མ་ཧེ་ལ་གནས་པ་དབྱུག་ཐོ་དང་སྡིགས་མཛུབ་མཛད་པ། སྐྲ་ཁམ་པ་གྱེན་དུ་ཕྱོགས་པའོ། ། ནུབ་ཀྱི་གཡས་འདབ་ལ་ཆུ་ལྷ་དཀར་པོ་སྦྲུལ་ལ་གནས་པ།
གཡས་གཡོན་གཉིས་ཀྱིས་སྦྲུལ་ཞགས་འཛིན་པའོ། ། བྱང་དུ་ལུས་ངན་སེར་པོ་གཏེར་ལ་གནས་པ། བིཉྫ་པུ་ར་དང་ནེའུ་ལེ་འཛིན་པའོ། ། བྱང་ཤར་དུ་དབང་ལྡན་དཀར་པོ་གླང་ལ་གནས་པ་རྩེ་གསུམ་དང་ཐོད་པ་འཛིན་པ། གཽ་རཱི་ལ་འཁྱུད་པ་མིག་གསུམ་པའོ། ། ཤར་ལྷོར་མེ་ལྷ་དམར་པོ་ར་སྐྱེས་ལ་གནས་པ། བགྲང་འཕྲེང་དང་སྤྱི་བླུགས་འཛིན་པའོ། ། ལྷོ་ནུབ་ཏུ་སྲིན་པོ་སྔོ་ནག་རོ་ལངས་ལ་གནས་པ་གྲི་གུག་དང་ཐོད་པ་འཛིན་པའོ། ། ནུབ་བྱང་དུ་རླུང་ལྷ་དུད་ཁ་ཤ་བ་ལ་གནས་པ། ལག་པ་གཉིས་ཀྱིས་རླུང་རས་འཛིན་པའོ། །
ཤར་གྱི་གཡས་འདབ་ལ་ཟླ་བ་དཀར་པོ་ཀུ་མུ་ཏའི་སྟེང་དུ་གནས་པ། ཀུ་མུ་ཏ་འཛིན་པའོ། ། ནུབ་ཀྱི་གཡོན་འདབ་ལ་ཚངས་པ་གདོང་བཞི་པ་སེར་སྐྱ་ངང་པ་ལ་གནས་པ། གཡས་པ་གཉིས་ན་མེ་ཐབ་དང་མི་འཇིགས་པ་སྦྱིན་པ། གཡོན་པ་གཉིས་ན་དབྱུག་པ་དང་། ཕྲེང་བ་འཛིན་པའོ། ། ཚར་ཆེན་རིན་པོ་ཆེའི་ལྷན་ཐབས་ལས། བཤམས་ཀྱི་སྐབས་སུ་འདབ་བཅུ་དང་། བསྐྱེད་ཆོག་ལ་འདབ་བརྒྱད་གསུངས་ཀྱང་བྲི་སྒོམ་གཉིས་ཆར་མཐུན་པ་འདི་ཁོ་བོས་བཅོས་སོ། ། ལུས་ཀྱི་ཕུར་བུ་འདེབས་པའི་ཕྱག་རྒྱ་བྱ་ཞིང་།
ཨོཾ་ཧྲཱིཿཥྚིཿཝི་ཀྲྀ་ཏྭ་ན་ན་ཧཱུྃ་ཕཊ། ཨིནྡྲ་དུཥྚཱཾ་ས་པ་རི་ཝཱ་ར་བཛྲ་ཀྭི་ལི་ཀྭི་ལ་ཡ་ཧཱུྃ་ཕཊ། ཕྱོགས་སྐྱོང་བཅུའི་སྤྱི་བོར་ཕུར་བུས་བཏབ་པས། གྲུབ་པའི་དངུལ་ཆུས་རེག་པ་ལྟར་རྡོ་རྗེ་འཇིགས་བྱེད་མ་ཧེའི་གདོང་པ་ཅན་ཞལ་གཅིག་ཕྱག་གཉིས་ཀྱིས་གྲི་གུག་དང་ཐོད་ཁྲག་ཐུགས་དཀར་འཛིན་པ། དུར་ཁྲོད་ཀྱི་ཆས་ཀྱིས་བརྒྱན་པ། ཞབས་གཡོན་བརྐྱང་གི་སྟབས་ཀྱིས་རང་རང་གི་གཞོན་པ་ལ་གནས་པའི་སྐུར་གྱུར། དེ་རྣམས་ཀྱི་མིག་ཏུ་ཀྵིཾ་ནས་ཐུགས་ཀར་ཧཱུྃ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྡོ་རྗེ་འཇིགས་བྱེད་འཁོར་དང་བཅས་པ་ཨོཾ་བཛྲ་ས་མཱ་ཛཿ སྤྱན་དྲངས། སྒོ་བ་བཞིའི་སྔགས་རྒྱས་དགུག་གཞུག་བྱ།
སླར་ཡང་ཐུགས་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ སྤྱན་དྲངས། བཅོམ་ལྡན་དེ་བཞིན་གཤེགས་པ་ཀུན། སོགས་ཀྱིས་གསོལ་བ་བཏབ། སངས་རྒྱས་རྣམས་ནི་ཐམས་ཅད་ཀྱིས། ། ནས། ཨོཾ་བཛྲ་ཨུ་ད་ཀ་ཨ་བྷི་ཥིཉྫ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་ལྷ་བཅུ་གསུམ་ལ་མི་བསྐྱོད་པས་དབུ་རྒྱན། དེ་རྣམས་ཀྱི་ལྗགས་རྡོ་རྗེའི་འོད་ཟེར་གྱིས་སྦུ་གུས་གཏོར་མ་དྲངས་ནས་གསོལ་བར་བསམ་ཞིང་། པད་ཀོར་སྔོན་དུ་འགྲོ་བས་ལག་པ་རྡོ་རྗེ་ཐལ་མོ་ཁ་ཕྱེ་བའི་ཕྱག་རྒྱའི་མཐར་སེ་གོལ་གཏོགས་པ་དང་བཅས་པ་བྱ་ཞིང་། ཨོཾ་ཨིནྡྲ་ཡ་ཧྲཱིཿཕཊ་ཕཊ་ཀྱི་བར་སྔོན་འགྲོ་གཏོར་མ་བཞིན་ལ། སྭཱཧཱ་ཞེས་སྦྱར་བ་དྲུག་ཅུ་རྩ་བཞིའི་གཏོར་མ་ཕུལ། དྭ་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨརྒྷཾ་པྲ་ཏཱི་ཙྪ་ཡེ་སྭཱཧཱ། པ་དྱཾ་པྲ་ཏྭིཙྪ་ཡེ་སྭཱཧཱ། དེ་བཞིན་དུ། བཛྲ་པུཥྤེ་ཨཱཿཧཱུྃ། ནས།
ཤཔྟའི་བར་དང་། སྔགས་ཀྱི་རྗེས་སུ། ཨོཾ་ཨཱཿཧཱུྃ། བཏགས་པས་ནང་མཆོད་འབུལ། རོལ་ཆེན་བྱ་ཞིང་། གཟུགས་སྒྲ་སོགས་ཀྱི་ཡིད་མཆོད་དང་། དུར་ཁྲོད་རྒྱན་གྱིས་རྣམ་བརྒྱན་པའི། ། ཞེས་སོགས་ཀྱིས་བསྟོད། འཇིག་རྟེན་སྐྱོང་བ་འཁོར་བཅས་རྣམས། ། མཆོད་སྦྱིན་གཏོར་མ་འདི་བཞེས་ལ། །
ནས། ཡིད་ལ་འདོད་པ་ཀུན་འགྲུབ་ཤོག་གི་བར་དང་། དཔལ་ལྡན་བླ་མ་དམ་པ་ནས། བྱང་ཆུབ་མ་ཐོབ་ཀྱི་བར་དུ་བསྲུང་བ་དང་སྟོང་གྲོགས་མཛོད་ཅིག་ཅེས་པའི་བར་བརྗོད། ཡིག་བརྒྱ་ལན་གསུམ་དང་། མ་འབྱོར་པ་དང་སོགས་ཀྱི་བཟོད་གསོལ། བཛྲ་མུཿ ཡེ་ཤེས་པ་རང་བཞིན་གྱི་གནས་སུ་གཤེགས། དཱ་ཤ་དིཀ་ལོ་ཀ་པ་ལ་ས་པ་རི་ཝཱ་ར་གཙྪ། ཞེས་བརྗོད་ཅིང་གོ་མཚོན་རོལ་མོ་ཚོམ་རྔམས་དང་བཅས་པས་གཏོར་མ་ལྷོ་ཕྱོགས་སུ་བསྐྱལ།
དྲུག་ཅུ་རྩ་བཞི་མཆོད་གཏོར་དཀྱིལ་འཁོར་གྱི། ། ཕྱི་རོལ་དུ་བཤམས་མཆོད་དང་བསྟོད་པའི་རྗེས། ། གོ་མཚོན་རོལ་མོ་དང་བཅས་ཕྱི་རོལ་དུ། ། གཏོར་མ་སྟོབ་པར་བཤད་འདི་ཇི་ལྟར་ཡིན། ། ཀྱེ་རྡོར་སོགས་ལས་མདུན་བསྐྱེད་སྒྲུབ་མཆོད་རྗེས། ། བཟོད་གསོལ་ལྷག་ཆད་ཁ་སྐོང་བྱ་བར་བཤད། ། ལུགས་འདི་དེ་ལྟར་མ་བཤད་རྒྱུ་མཚན་ཅི། ། མདུན་བསྐྱེད་མན་ཆད་ཆོ་ག་རིགས་མཐུན་ནམ། ། ཞེས་པའི་ལན་ནི། དཀྱིལ་འཁོར་གྱི་ཕྱི་རོལ་དུ་དྲུག་ཅུ་པ་ལག་ལན་ལྟར་བཤམས་ནས་མགྲོན་བསྐྱེད་པ་ནས་མཆོད་བསྟོད་གྱི་བར་གྱི་ཆོ་ག་རྣམས་བྱ་ལ།
དེ་ནས་གོ་མཚོན་རོལ་མོ་དང་བཅས་གཏོར་མ་ཕྱི་རོལ་དུ་བསྐྱལ་ནས། རང་གི་ནང་དུ་ལོག་སྟེ་འདུད་ཀྱི་བསྟོད་པ་བྱ་བར་བསྟན་ལ་ཚུལ་འདི་ལྟར་ན། སྒྲུབ་མཆོད་དང་འབྲེལ་བའི་ཕྱི་རོལ་གཏོར་མ་ཀུན་ལ་མགྲོན་བསྐྱེད་པ་ནས་མཆོད་བསྟོད་ཀྱི་བར། དཀྱིལ་འཁོར་ཁང་པའི་ནང་དུ་བྱས་ནས། གཏོར་མ་སྟོབ་པ་ནས། ཁང་པའི་ཕྱི་རོལ་དུ། ལས་ཀྱི་རྡོ་རྗེའམ། ཡང་ནས་ཀུན་གྱིས་འོང་ནས་འབུལ་བའི་ཚུལ་སྟོན་པའོ། ། ཡང་ན་དགྲ་ཕྱོགས་ལ་བླ་མའི་མན་ངག་ལྟར་འཕོང་བ་ཡིན་ནོ། ། དེ་བས་ན་འདིའི་ཕྱི་རོལ་གཏོར་མ་དང་།
ཀྱཻ་རྡོར་པ་རྣམས་མཛད་པའི་ཕྱི་རོལ་གཏོར་མ་གཉིས། ཕྱི་རོལ་གྱི་གཏོར་མའི་རྒྱུ་མཚན་ལ། གནད་མི་འདྲ་བའི་ཁྱད་པར་ཆེར་ཡོད་པས། གང་གྲགས་ཚོད་ཆེ་བ་དེའི་དཀྱུས་པ་གཞན་ལ་སྦྱར་བར་མི་བྱའོ། ། ཀྱཻ་རྡོར་ལ་བདག་བསྐྱེད་ནས་བཟུང་སྟེ་ཕྱི་རོལ་གཏོར་མ་ཡན་གྱི་བར་ཆོ་ག་རིགས་མཐུན་གཅིག་ཏུ་བྱས་ཏེ་བདག་འཇུག་གི་གོང་དུ་ཡིག་བརྒྱ་ཅི་རིགས་པ་བརྗོད་པའི་རྗེས་སུ་སྔར་ཀྱི་དཀྱིལ་འཁོར་སྒྲུབ་པ་ལ་ལྷག་ཆད་ཀྱི་ཉེས་པ་བྱུང་བ་རྣམས་བཟོད་གསོལ་བྱས་ན། དེ་ནས་བུམ་སྒྲུབ་དགོས་ན་སྐབས་འདིར་བྱས་ལ། བདག་འཇུག་ལ་འཇུག་པ་ཡིན་ནོ། ། ལུགས་འདིར་ནི་བདག་འཇུག་ཡང་རྫོགས་པའི་མཐར་སྔར་གྱི་བདག་བསྐྱེད་དང་། མདུན་བསྐྱེད་སྒྲུབ་པ་ནས་བཟུང་མཇུག་ཆོག་གི་བར་ཀུན་ལ་ཐུན་མོང་དུ་ཡིག་བརྒྱ་ཅི་རིགས་པའི་རྗེས་སུ་ནོངས་པ་བཟོད་གསོལ་མཛད་པ་ཡིན་པས། མདུན་བསྐྱེད་སྒྲུབ་མཆོད་ཀྱི་རྗེས་སུ་ཐོག་ཉིད་དུ་ནོངས་པ་བཟོད་གསོལ་མ་བྱས་ཀྱང་ཆོག་ཅིང་རྭ་ཆེན་གྱིས་ཀྱང་མ་བཤད་དོ། །
དེས་ན་མདུན་བསྐྱེད་མན་ཆད་ཆོ་ག་རིགས་མཐུན་གཅིག་ཏུ་བསམ་ནས། བར་འདིར་ནོངས་པ་བཟོད་གསོལ་མི་བྱེད་པ་ནི་མ་ཡིན་ནོ། ། ཡིག་བརྒྱ་བརྗོད་ཅིང་ནང་དུ་ལོག་ལ་རོལ་མོ་དང་བཅས་པས་དཀྱིལ་འཁོར་ལ་བསྐོར་བ་ལན་གསུམ་བྱ། སླར་ལྷོ་སྒོ་ནས། འཇམ་དཔལ་དཔལ་དང་ནས། ཐམས་ཅད་ཐམས་ཅད་ཁྱོད་ལ་འདུད། ། ཅེས་པའི་བར་གྱིས་བསྟོད། གསུམ་པ་ལ་གཉིས་ཏེ་བདག་ཉིད་འཇུག་ཅིང་དབང་བླང་བ་དང་། སློབ་མ་གཞུག་ཅིང་དབང་བསྐུར་བའོ། ། དང་པོ་ནི།
རང་ཉིད་ལྷའི་ལག་པའི་སྟེང་ན་འདུག་པར་མོས་ལ། བླ་མ་དང་དཀྱིལ་འཁོར་གྱི་གཙོ་བོ་གཉིས་སུ་མེད་པས་ཆོ་ག་རྣམས་མཛད་ལ། ལས་རྣམས་ཐུགས་ཀ་ནས་སྤྲུལ་པའི་ཡ་མནྟ་ཀ་ཕྱག་གཉིས་པས་མཛད་པར་བསམ་ཞིང་། རང་གི་ལས་རྣམས་རང་གིས་དངོས་སུ་ཕྱག་བྱའོ། ། བདག་ཉིད་འཇུག་ཅིང་དབང་བླང་བའི་ཚུལ་ནི། ལས་ཀྱི་རྡོ་རྗེས་སྒྲུབ་པ་པོར་ཐམས་ཅད་ལ་རྣམས་རྒྱལ་བུམ་པའི་ཆུ་དང་མནྜལ་གྱི་མེ་ཏོག་བཀྲམ་མོ། ། སློབ་དཔོན་གྱིས་གཙོ་བྱས་རྣལ་འབྱོར་པ་རྣམས་ཀྱིས་བུམ་ཆུ་ཅུང་ཟད་འཐུང་ཞིང་ཀུ་ཤས་དབང་ཆུར་བདག་ཉིད་འཇུག་ཅིང་དབང་བླང་ཚེ། རང་ཉིད་ལྷོའི་ལག་སྟེང་འདུག་མོས་ནས། ཞེས་གསུངས་ལྷོ་འདི་ནང་གིའམ་ཆ་ཕྱི་མ་དགོངས། ནང་གི་ཡིན་ན་ཕྱི་འཇུག་ཇི་ལྟར་བྱེད།
ཅེས་པའི་ལན་ནི། སྔར་བཤད་པ་ལྟར་སྒྲུབ་བསྙེན་དང་འབྲེལ་བའི་སྐབས་དང་། དབང་དང་འབྲེལ་བའི་སྐབས་གཉིས་ཡོད་པ་ལས་དང་པོའི་ཚེ་ལྷོ་སྒོ་ནས་བཞུགས་ཏེ། དཀྱིལ་འཁོར་གྱི་ནང་གི་ལྷོའི་ལག་པའི་སྟེང་དུ་འདུག་པར་བསམ་ནས། བདག་མདུན་ཞལ་སྤྲོད་ཀྱི་ཚུལ་གྱིས་སྔགས་བཟླ་བ་དེ་ཡིན་པས་སྤྱི་བབས་ལྷོའི་ལག་སྟེང་ནི་དཀྱིལ་འཁོར་གྱི་ནང་དུ་ཡིན་པ་ལས་འོས་མེད་ལ། དབང་དང་འབྲེལ་བའི་ཚེ་རྭ་ཆེན་ཉིད་ཀྱིས་དབང་བསྐུར་བྱེད་ན་ཤར་རྒོ་དབྱེ་ཞེས་གསུངས་པ་ལྟར། སློབ་དཔོན་དང་སློབ་མ་འཇུག་པའི་སྐབས་གང་ཡིན་ཀྱང་དབང་ལེན་པ་ལ་ཤར་སྒོ་ནས་འཇུག་པ་ཡིནཏེ། ཐོག་མར་ཤར་གྱི་སྒོ་ནང་ནས་གཏི་མུག་གཤིན་རྗེ་གཤེད་ཀྱི་ང་རྒྱལ་གྱིས། ལྷ་རྣམས་ལ་བྱིན་གྱིས་བརླབས་པར་གསོལ་བ་གདབ། དེ་བཞིན་དུ་ལྷོ་ནུབ་བྱང་བཅས་ལའང་གསོལ་གདབ་ཀྱི་སྔགས་རྣམས་ཆོ་གའི་དཀྱུས་ལ་སྣང་ཞིང་།
དེ་ནི་སློབ་དཔོན་སློབ་མ་གང་འཇུག་ཀྱང་ཁྱད་པར་དབྱེར་མེད་པའོ། ། དབང་དང་འབྲེལ་བའི་ཚེ་གཙོ་བོའི་ཞལ་ཤར་བསྟན་གྱི་དབང་དུ་བྱས་ནས། གཙོ་བོའི་མདུན་དུ་ཤར་གྱི་མགོ་བོ་བྲིས་པ། འཇིགས་བྱེད་ཀྱི་རས་བྲིས་ཀྱི་དཀྱིལ་འཁོར་རྙིང་པ་ཕལ་ཆེར་ལ་འདུག་པས་ཀྱང་། དབང་དང་འབྲེལ་པའི་ཚེ་ཤར་སྒོ་ནས་འཇུག་པར་གྲུབ་བོ། ། དེས་ན་བདག་ཉིད་འཇུག་ན་ལྷོ་སྒོ་དབྱེ་ཞེས་པས། སྒྲུབ་བསྙེན་དང་འབྲེལ་བའི་དུས་སུ་ཡིན་ཀྱང་། དེའི་བགྲོས་བདག་ཉིད་འཇུག་ཅིང་དབང་བླང་བ་ལ་ཡང་ཅུང་ཟད་འདྲེས་པ་ཡིན་པས། རྗེས་འཇུག་ཆོས་ཀྱི་རྗེས་འབྲང་གི་མཁས་པ་དག་གིས། རྭ་ཆེན་གྱིས་དགོངས་པའི་དབྱིངས་རྣམས་འཁྲུལ་མེད་དུ་སྐྱོང་ཤེས་ཤིང་།
འབད་པས་སྒྲུབ་ནུས་པ། དགོངས་པ་ཅན་གྱི་ཚིག་ཟུར་ཕྲན་བུ་ལ་དད་པའི་རྗེས་འབྲངས་ལྟར་ཨུ་ཚུགས་རང་ཡང་མ་ཡིན་པའི་འཕྲུལ་ཆགས་པ་ཅིག་ཅེས་སོ། ། འདི་ལ་ཕྱི་ནང་གི་འཇུག་པ་དང་། དབང་དངོས་དང་པོ་ཕྱི་འཇུག་ལ་དོན་ཚན་བཅུ་བཞི་ཡོད་པ་ལས། དང་པོ་ཁྲུས་ནི། འཐོར་བའི་སྟེངས་ཀ་བྱས་ཏེ། ཇི་ལྟར་བལྟམས་པ་ཙམ་གྱིས་ནི། ། ཞེས་སོགས་ཤླཽ་ཀ་གཅིག་དང་སྔགས་དང་བཅས་པ་བརྗོད། གཉིས་པ་ནི། མཎྜལ་དྲི་བཟང་གི་ཆུ་དང་བཅས་པའི་ཚོམ་བུ་བདུན་པ་འབུལ།
ཨོཾ་བཛྲ་བྷུ་མི་ནས། མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་དྲུང་དུ། འཇུག་པའི་ཆོས་རྣམས་ཞུ་བའི་ཡོན་དུ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད། གསུམ་པ་ནི། ཨེ་མ་ཧོ་སངས་རྒྱས་སློབ་དཔོན་ཆེ། ། ཨེ་མ་ཧོ་ཆོས་དང་ཚོགས་ཀྱི་གཙོ། ། ཨེ་མ་ཧོ་ཁྲོ་བོ་འཇིགས་བྱེད་པ། །
རོ་ལངས་མ་ཡིས་ཁ་སྦྱོར་བའི། ། དགའ་ཆེན་ཁྱོད་བདག་སྟོན་པ་པོ། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་ཕྱག་འཚལ། ། དམ་ཚིག་དེ་ཉིད་རིམ་པ་དང་། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། གཤིན་རྗེ་སྒྲོལ་བའི་དཀྱིལ་འཁོར་དུ། །
མགོན་པོས་བདག་ནི་གཞུག་ཏུ་གསོལ། ། ཞེས་ལན་གསུམ་གྱིས་གསོལ་བ་གདབ། བཞི་པ་ནི། དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ། ལྔ་པ་ནི། སྲས་བཅས་སངས་རྒྱས་ཐམས་ཅད་དང་སོགས་ལན་གསུམ། དྲུག་པ་ནི། ཧཱུྃ་ལས་བྱུང་བའི་མིག་དར་དམར་པོ་ཆིངས་བར་བསམ་ལ། ཨོཾ་ཙཀྵུ་བནྡྷ་ཝ་ར་མ་ན་ཡེ་ཧཱུྃ།
ཞེས་པས་གདོང་བཅིང་བའི་ཕྱག་རྒྱ་བྱ། བདུན་པ་ནི། ཧཱུྃ་ལས་བྱུང་བའི་མེ་ཏོག་གཏད་པར་བསམ་ལ། ཨུ་དུམ་ཝ་ར་མནྡ་ར། ། ཡོངས་འདུ་དང་ནི་མ་ལི་ཀ ། ཀར་ནི་ཀ་ཡི་ཕྲེང་བ་ནི། ། ལེགས་པར་ནོས་ཏེ་བུས་བཟུང་ཞིག ། ཨ་ཁཾ་བཱི་ར་ཧཱུྃ། བརྒྱད་པ་ནི། ཨོཾ་ཨཱཿཧཱུྃ།
ཧཱུྃ་ཨཱཿཨོཾ། ཞེས་བརྗོད་ཅིང་གནས་གསུམ་དུ་དྲི་ཡི་ཐིག་ལེ་ལུགས་འབྱུང་དང་ལུགས་བཟློག་ཏུ་བཞག་པའི་ཚུལ་བྱས་པས། དཔྲལ་བར་འཁོར་ལོ་དཀར་པོ་ཨོཾ་གྱིས་མཚན་པ། མགྲིན་པར་པདྨ་དམར་པོ་ཨཿས་མཚན་པ། སྙིང་ཀར་རྡོ་རྗེ་སྔོན་པོ་ཧཱུྃ་གིས་མཚན་པར་བསམ། དགུ་པ་ནི། ཨོཾ་ཨཱཿབིགྷཱན་ཏ་ཀྲྀཏ་ཧཱུྃ་ཕཊ། ཅེས་བརྗོད་ཅིང་ལས་ཐམས་ཅད་པའི་བུམ་པའི་ཆུས་གཏོར། བཅུ་པ་ནི། དུས་འདི་ཉིད་ནས་ཁྱོད་ཉིད་ནི། །
སངས་རྒྱས་རིགས་སུ་ཆུད་པས་ན། ། ངས་ནི་ཡེ་ཤེས་རྡོ་རྗེ་སྦྱིན། ། དེས་ནི་སངས་རྒྱས་འགྲུབ་པར་འགྱུར། ། གང་ཞིག་འདི་ནི་མ་མཐོང་བའི། ། མདུན་དུ་སྨྲ་བར་མ་བྱེད་ཅིག ། བག་མེད་སྨྲས་ན་ཉམས་འགྱུར་ཏེ། ། དེ་བས་ནན་ཏན་གསང་བར་མཛོད། ། ཅེས་བརྗོད་པ་ནི་གསང་བར་གདམས་པའོ། །

བཅུ་གཅིག་པ་ནི། ས་མྭ་ཡ་ཨ། ཞེས་བརྗོད་པས། ཟླ་བའི་དཀྱིལ་འཁོར་བསྒོམ་པ་ནི། ཀུན་རྫོབ་བྱང་ཆུབ་ཀྱི་སེམས། སྙིང་ཀར་རྡོ་རྗེ་བཞག་ལ། ཨོཾ་སརྦ་ཡོ་ག་ཙིཏྟ་ཨུ་པ་ཏ་ཡ་མི་སུ་ར་ཏེ་ས་མ་ཡ་སཏྭཾ་ཧོ་སིདྡྷི་བཛྲ་ཡ་ཐ་སུ་ཁཾ། ཞེས་བརྗོད་པས་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བར་བསྒོམ་པ་ནི་དོན་དམ་བྱང་ཆུབ་སེམས་ཀྱི་ངོ་བོ་མཚོན་པའོ། ། བཅུ་གཉིས་པ་ནི། ཀྱཻ་བུ་སྡུག་ཁྱོད་སུ། སྐལ་པ་བཟང་པོ་དང་ལྡན་པ་བདག་ལགས་སོ། །
ཅི་ལ་དགའ། བདེ་བ་ཆེན་པོ་ལའོ། ། དེ་ཡིས་བུ་ལ་ཅི་ཞིག་བྱ། ། སངས་རྒྱས་མཆོག་གི་དམ་ཚིག་གོ ། བཅུ་གསུམ་པ་ནི། ལས་ཀྱི་རྡོ་རྗེས་དཀྱིལ་འཁོར་གྱི་དྲུང་དུ་ཁྲིད་པར་བསམ་ལ། ཨ་ཁཾ་བཱི་ར་ཧཱུྃ། ཞེས་བརྗོད་ཅིང་། གཏི་མུག་རྡོ་རྗེའི་ང་རྒྱལ་གྱིས་ཡོལ་བའི་ནང་དུ་འཁྲིད་དོ། ། བཅུ་བཞི་པ་ནི།
རྒན་པའམ། དབང་བསྐུར་རམ་ཡོན་ཏན་ཆེ་ཆུང་གི་རིམ་པས་གྲལ་ལ། པདྨ་ཀ་མ་ལ་ཡེ་སཏྭཾ། ཞེས་བརྗོད་ཅིང་བཞག་གོ ། ཕྱི་འཇུག་ནང་འཇུག་ཡོལ་བའི་ཕྱིར་འཇུག་དང་། ། ཡོལ་བའི་ནང་དུ་འཇུག་ལ་ངོས་འཛིན་ནམ། ། སློབ་མ་དཀྱིལ་འཁོར་ནང་དུ་གང་ཚེ་བཅུག ། དཀྱིལ་འཁོར་མ་བཅུག་དབང་རྣམས་བསྐུར་རམ་ཅི། ། ཞེས་པའི་ལན་ནི། རྭ་ཆེན་པོའི་དབང་ཆུ་འདིའི་དགོངས་པ་སོར་བཞག་ནས།
ཁྲུས་དང་མཎྜལ་དང་གསོལ་གདབ་ནས་བཟུང་། པདྨ་ཀ་མ་ལ་ཡེ་སཏྭཾ་གྱི་བར་རྣམས་སློབ་མ་འཇུག་པའི་ཚེ་ཡོལ་བའི་ཕྱི་རོལ་དུ་བྱ་བའི་ཆོ་ག་ཡིན་པས། ཡོལ་བའི་ཕྱི་འཇུག་དང་། ན་མ་ཏེ་ཧཱུྃ་ལ་སོགས་པ་སྐུ་གསུང་ཐུགས་ཀྱི་ཕྱག་བྱ་བ་ནས་བཟུང་། ཁྱོད་ཀྱི་ཡི་དམ་གྱི་ལྷ་ནི་ཞེས་སོགས་ལྷ་ངོ་བསྟན་པ་དང་། རྟེན་དང་བརྟེན་པར་བཅས་པའི་དཀྱིལ་འཁོར་ཚིག་ཙམ་གྱི་བསྟན་པའི་བར་རྣམས་ནི། ཡོལ་བའི་ནང་དུ་ཞུགས་ནས་བྱ་བའི་ཆོ་ག་ཡིན་པས། ཡོལ་བའི་ནང་འཇུག་གི་ཐ་སྙད་མཛད་ནས། དཀྱིལ་འཁོར་ཉིད་ཀྱི་ནང་དུ་བཅུག་པ་ནི། གཙོ་བོའི་ཐུགས་ཀ་ནས་འཕྲོས་པའི་སྒོ་བཞིའི་དཀྱིལ་འཁོར་གྱི་ཤར་སྒོར་འཁྲིད་པར་བསམ་ནས།
སྐུ་གསུང་ཐུགས་ཀྱི་ཕྱག་བྱས་ལ། དཀྱིལ་འཁོར་གྱི་སྒོ་བྱེ་ནས། གཞལ་ཡས་ཁང་གི་ནང་དུ་སླེབ་པར་མོས་པ་ཡིན་པས། འདི་ནས་བཟུང་དབང་གི་ཆོ་ག་མ་གྲོལ་གྱི་བར་ལ་གཞལ་ཡས་ཁང་གི་ནང་དུ་གནས་པར་བསམ་དགོས་པ་ཡིན་ནོ། ། གཉིས་པ་ནང་འཇུག་ལ་བདུན་ཡོད་པ་ལས། དང་པོ། གཙོ་བོའི་ཐུགས་ཀ་ནས་འཕྲོས་པའི་སྒོ་བ་བཞིའི་དཀྱིལ་འཁོར་གྱི་ཤར་སྒོར་འཁྲིད་པར་བསམ་ཞིང་། ན་མཿཏེ་ཧཱུྃ། ན་མཱ་མི་ཧཱུྃ། ན་མོ་ན་མཿཧཱུྃ།
ཞེས་པས་སྐུ་གསུང་ཐུགས་ཀྱི་ཕྱག་བྱ། ཨོཾ་བཛྲ་ཨུརྒྷ་ས་མ་ཡ་པྲ་བེ་ཤ་ཡ་ཧཱུྃ། ཞེས་པས་སྒོ་རྣམས་ཕྱེ་ལ། ཤར་སྒོ་ནས་གཏི་མུག་གཤིན་རྗེ་གཤེད་ཀྱི་ང་རྒྱལ་གྱི་བྱིན་གྱིས་བརླབ་ཏུ་གསོལ་བའི་ཡིད་ཀྱིས་ཐལ་མོ་སྤྱི་གཙུག་ཏུ་སྦྱར་ལ། ཨོཾ་སརྦ་ཏ་ཐྭ་ག་ཏ་པཱུ་ཛ་ཨུ་པསྡྱ་ན་ཡ། ཨཱཏྨ་ནཾ་ནིརྻ་ཏཱ་ཡ་མི། སརྦ་ཏ་ཐཱ་ག་ཏ་སིདྡྷི་ཨཏྨ། མོ་ཧནྟ་ཀྲྀཏ་ཨ་དྷི་ཏིཥྛ་སྭ་མི་མཾ། ལྷོ་ཕྱོགས་ནས་སེར་སྣ་གཤིན་རྗེ་གཤེད་ཀྱིས་ང་རྒྱལ་གྱིས། དབང་བསྐུར་བ་གསོལ་བ་བཏབ་པའི་ཡིད་ཀྱིས་ཐལ་མོ་དཔྲལ་བར་སྦྱར་ལ།
ཨོཾ་སརྦ་ཏ་ཐ་ག་ཏ་པཱུ་ཛ་ཨ་བྷི་ཥེ་ཀ་ཏ། ཨཱཏྨ་ནཾ་ནིརྻ་ཏཱ་ཡ་མི། སརྦ་ཏ་ཐཱ་ག་ཏཱ་སིདྡྷ་ཨཱཏྨ་པི་ཤུ་ནནྟ་ཀྲྀཏ་ཨ་བྷི་ཥིཉྩ་ཏུ་མཾ། ཞེས་དང་། ནུབ་ཕྱོགས་ནས་འདོད་ཆགས་གཤིན་རྗེ་གཤེད་ཀྱི་ང་རྒྱལ་གྱིས་ཆོས་སྟོན་པ་གསོལ་བ་བཏབ་པའི་ཡིད་ཀྱིས་ཐལ་མོ་མགྲིན་པར་སྦྱར་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་པྲ་ཝརྡྷ་ཨཱཏྨ་ཡ་ནཾ་ནཱིརྻ་ཏཱ་ཡ་མི། སརྦ་ཏ་ཐཱ་ག་ཏ་སིདྡྷི་ཨཱཏྨ། རཱ་གནྟ་ཀྲྀཏ་དྷརྨཱཿ ཙཀྲ་པྲ་ཝརྟ་ཡ་མཾ། ཞེས་པ་དང་།
ནུབ། བྱང་ཕྱོགས་ནས་ཕྲག་དོག་གཤིན་རྗེ་གཤེད་ཀྱི་ང་རྒྱལ་གྱིས། འཕྲིན་ལས་འགྲུབ་པར་གསོལ་བ་བཏབ་པའི་ཡིད་ཀྱིས་ཐལ་མོ་སྤྱི་བོར་སྦྱར་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་ཀརྨ་ནཾ་ནིརྻ་ཏ་ཡ་མི། སརྦ་ཏ་ཐཱ་ག་ཏ་སིདྡྷི་ཨཱཏྨ། ཨིར་ཥྱན་ཏ་ཀྲྀཏ་ཀརྨ་ཀུ་རུ་མཾ། ཞེས་དང་། དེ་ནས་འཇམ་དཔལ་གྱི་ང་རྒྱལ་གྱིས། དངོས་གྲུབ་ཐམས་ཅད་འགྲུབ་པར་གསོལ་བ་བཏབ་པའི་ཡིད་ཀྱིས། ཐལ་མོ་སྙིང་ཀར་སྦྱར་ལ།
ཨོཾ་སརྦ་ཏ་ཐཱ་ག་ཏ་སིདྡྷི་ས་མཱ་ཡ། ཀཱ་ཡ་ཝཀྐ་ཙིཏྟ་སྭ་བྷ་ཝཱ་བཛྲ་ཨ་ཙརྻ་སཱ་ད་ནཾ། བྷནྡྷ་ནན། ཀ་རོ་མི། སརྦ་སིདྡྷི་མེ་པྲ་ཡཙྪནྟུ་མཾ། ཞེས་པས་ཕྱག་བྱ་ཞིང་། དཀྱིལ་འཁོར་ལ་བསྐོར་བ་བྱའོ། ། གཉིས་པ་ལ་བཞི་ལས། དང་པོ་ནི། ཕན་ཡོན་གྱི་སྒོ་ནས་དམ་ལ་བཞག་པ་ནི།
སྤྱི་བོར་རྡོ་རྗེ་བཞག་ལ། ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། དེ་ལྟ་བུའི་རྡོ་རྗེའི་ཡེ་ཤེས་བསྐྱེད་པར་བྱ་ཡིས། ཁྱོད་ཀྱིས་དཀྱིལ་འཁོར་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་གྱུར་ཏ་རེ། གཉིས་པ་ཉེས་དམིགས་ཀྱི་སྒོ་ནས་དམ་ལ་བཞག་པ་ནི། སྙིང་ཀར་རྡོ་རྗེ་བཞག་ལ། གཤིན་རྗེ་གཤེད་པོ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་འགྱུར། །
ང་ཡི་བསྟན་པའི་གསང་བ་འདི། ། དམ་ཚིག་མེད་པའི་མི་རྣམས་དང་། ། གང་ཡང་གཞན་ལ་སྨྲས་གྱུར་ན། ། དེ་མ་ཐག་ཏུ་བྲལ་ཏེ་གཤེགས། ། ཡང་རྡོ་རྗེ་སྤྱི་བོར་བཞག་ལ། འདི་ནི་ཁྱོད་ཀྱི་དམ་ཚིག་གི་རྡོ་རྗེ་སྟེ། གལ་ཏེ་ཚུལ་འདི་སུ་ཡང་རུང་བ་ལ་སྨྲས་ན། འདིས་ཁྱོད་ཀྱི་མགོ་བོ་འགས་པར་བྱེད་དོ། ། གསུམ་པ་གཉིས་ཀའི་སྒོ་ནས་དམ་ལ་བཞག་པ་ནི། རྣམ་རྒྱལ་བུམ་ཆུ་ནས་ཁྱོར་བ་གཡོན་པར་ཅུང་ཟད་བླུགས་པར་འཐུང་ལ།
འདི་ནི་ཁྱོད་ཀྱི་བདུད་རྩི་སྟེ། ། མ་སྲུང་བསྲེག་པར་བྱེད་པའི་དུག ། བསྲུངས་ན་དངོས་གྲུབ་འབྱུང་བ་སྟེ། ། འཐུང་ཞིག་རྡོ་རྗེ་བདུད་རྩིའི་ཆུ། ། ཨོཾ་པཉྩ་ཨ་མྲྀ་ཏ་ཨུ་ཌ་ཀ་ཋཿཋཿཋཿ བཞི་པ་བླ་མའི་བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་ལ། དེ་རིང་ཕྱིན་ཆད་བུ་ཁྱོད་ཀྱིས། དཔལ་རྡོ་རྗེ་འཇིགས་བྱེད་ང་ཡིན་གྱི། ངས་འདི་གྱིས་ཤིག་ཅེས་བསྒོ་བ་གང་ཡིན་པ་དེ་ཡང་ཁྱོད་ཀྱིས་བྱ་དགོས་སོ། །
ཁྱོད་ཀྱིས་ང་ལ་བརྙས་པར་མ་བྱེད་ཅིག གལ་ཏེ་བྱས་ན་ཡ་ང་བ་མ་སྤངས་པ། འཆིའི་དུས་བྱས་ནས་རྡོ་རྗེ་དམྱལ་བ་ཆེན་པོར་ལྟུང་བར་གྱུར་ཏ་རེ། མནྜལ་གླིང་བཞི་རི་རབ་ཉི་ཟླ་ཟུང་ཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་པ་དང་། བཞེས་ནས་བྱིན་གྱིས་བརླབ་ཏུ་གསོལ། ཞེས་པ་ཁ་བསྐང་། གསུམ་པ་ནི། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག དཔལ་རྡོ་རྗེ་འཇིགས་བྱེད་བདག་ལ་དབབ་ཏུ་གསོལ།
ཞེས་ལན་གསུམ་བརྗོད། ཕྱི་ནང་གི་དངོས་པོ་ཐམས་ཅད་སྒྱུ་མར་ཤེས་པའི་ངང་ནས། རང་ཉིད་རླུང་གི་དཀྱིལ་འཁོར་གྱི་སྟེང་དུ། བཛྲ་བྷཻ་ར་ཝ་ཕྱག་གཉིས་པར་གྱུར་པའི་རྐང་མཐིལ་དུ་ཛྷེཾ་མེའི་རང་བཞིན། སྙིང་གར་ས་ཡི་དཀྱིལ་འཁོར་གྲུ་བཞི་སེར་པོ་ཧཱུྃ་གིས་མཚན་པ། སྙིང་གི་ནང་དུ་འཇམ་དཔལ་གཞོན་ནུ། མགྲིན་པར་ཆུ་ཡི་དཀྱིལ་འཁོར་དཀར་པོ་ཟླུམ་པོ་ཨས་མཚན་པ། སྤྱི་བོར་རླུང་གི་དཀྱིལ་འཁོར་ཟླ་གམ་སྔོན་པོ་ཧས་མཚན་པ། འོག་གི་རླུང་གཡོས་པས་རྐང་མཐིལ་གྱི་མེ་འབར་ཏེ་ལུས་ཐམས་ཅད་གང་། སྡིག་པ་དང་རྣམ་པར་རྟོག་པ་ཐམས་ཅད་བསྲེགས།
སྙིང་གའི་ས་དམར་པོ་ཚིག མགྲིན་པའི་ཆུ་བསྐོལ། མགོ་བོའི་རླུང་གིས་མནན། རྐང་པའི་རླུང་གིས་བཏེག མེའི་འོད་ཟེར་ཕྱོགས་བཅུར་འཕྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་གཤིན་རྗེ་གཤེད་ཀྱི་རྣམ་པར་ཆར་བཞིན་དུ་བབས་པ་ཐིམ་པར་གྱུར། ཞེས་པའི་བར་ཤུབ་བུས་བརྗོད་ཅིང་གསལ་བཏབ། རོལ་ཆེན་དང་བཅས་པས་རྡོ་རྗེ་གསོར་ཞིང་དྲིལ་བུ་དྲག་ཏུ་དཀྲོལ། ཧྲཱིཿཥྚིཿའི་མཐར། ཨོཾ་ཏིཥྛ་མ་ཧཱ་ཀྲོ་དྷ་ཨ་བེ་ཤ་ཡ།
སཏྭཾ་བྷ་ཡ། སཏྭཾ་བྷ་ཡ། རཿརཿརཿ ཙ་ལ་ཡ། ཙ་ལ་ཡ། ཧཱུྃ་ཨ་ཧ་ཛྷཻཾ། ལན་གསུམ་མམ་བདུན་ལ་སོགས་པས་བརྗོད། སྤྱི་བོར་རྡོ་རྗེ་རྒྱ་གྲམ་དུ་བཞག་ལ། ཏིཥྛ་བཛྲ། ཞེས་བརྟན་པར་བྱ།
བཞི་པ་ནི། བདག་འཇུག་གི་སྐབས་འདིར་མི་དགོས། ལྔ་པ་ནི། རྡོ་རྗེ་ཕྱག་འཚལ་སྟངས་ཀས་བཟུང་དྲིལ་བུ་ཚིགས་བཅད་ཀྱི་མཚམས་སུ་དཀྲོལ་ཞིང་། དེ་བཞིན་གཤེགས་པ་ཀུན་གྱི་གནས། ། གཤིན་རྗེ་གཤེད་དཔལ་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གི་སློབ་མ་ཞུགས་པར་གྱིས། ། ལྷ་ཡི་རིགས་ཀྱི་རིམ་པ་དང་། ། བསོད་ནམས་རིམ་པ་དེ་བཞིན་ཤོག །
རིགས་ནི་གང་གི་སྣོད་དུ་གྱུར། ། འདི་ལ་བསོད་ནམས་ཅི་ཡོད་པ། ། དཀྱིལ་འཁོར་འདི་ནི་དེ་བཞིན་ཤོག ། ལན་གསུམ་བརྗོད། ནམ་མཁའི་ཁ་དོག་བརྟག་པ་ནི་བདག་འཇུག་གི་སྐབས་འདིར་མོས་པ་ཙམ་གྱིས་ཆོག དེ་བཞིན་གཤེགས་པ་ཀུན་གྱི་གནས་ལ་སོགས་ཀྱི། གསོལ་བཏབ་སྨོན་ཚིག་འདི་བདག་འཇུག་ཚེ། ། མདུན་བསྐྱེད་གཙོ་བོས་གསུངས་བར་མོས་པའམ། ། ཡང་ན་རང་གིས་བརྗོད་པ་ཙམ་ཞིག་ཡིན། ། གལ་ཏེ་དབང་བསྐུར་ཞུ་དུས་གསོལ་བཏབ་འདི། །
སློབ་དཔོན་ཉིད་ཀྱིས་མཛད་པ་བདག་འཇུག་ཚེ། ། མདུན་བསྐྱེད་གཙོ་བོས་བརྗོད་པར་བསམ་སྙམ་ནམ། ། འདེབ་ཡུལ་འདེབ་པོ་གཅིག་ཏུ་ཐལ་མིན་ནམ། ། ཞེས་པའི་ལན་ནི། འདི་གཙོ་བོས་གསུངས་པར་བསམ་མམ་ཞེ་ན་མིན་ཏེ། བདག་གི་སློབ་མ་བཞུགས་པར་བགྱི་ཞེས་པ་དང་འགལ། རང་གི་ཡང་ནི་དེ་ལྟར་བརྗོད་མི་རིགས། འོ་ན་ས་སུས་གསུངས་རྒྱུ་ཡིན་སྙམ་ན། གཙོ་བོའི་ཐུགས་ཀ་ནས་སྤྲུལ་པའི་ལས་ཀྱི་གཤེད་པོ་དེས་གསུང་རྒྱུ་ཡིན་ནོ། ། དྲུག་པ་ནི།
ལྷ་ངོ་བསྟན་པའི་ཕྱིར། དུར་ཁྲོད་རྒྱན་གྱིས་རྣམ་བརྒྱན་པའི། ། ནས། མ་ཧེའི་ཞལ་ལ་ཕྱག་འཚལ་ལོ། ། བར་དང་། གཏི་མུག་རྡོ་རྗེ་ནས། གཤེད་པོ་བཞི་ལ་ཕྱག་འཚལ་ལོ། ། བར་གཙོ་འཁོར་གྱི་བསྟོད་པ་བྱ། དེ་ནས་མེ་ཏོག་ལྷ་ཡི་གཙུག་ཏུ་ཕུལ་བར་བསྒོམས་ལ། ཨོཾ་པྲ་ཏིཙྪ་བཛྲ་ཧོཿ
ཞེས་བརྗོད་ལ་དོར། དཀྱིལ་འཁོར་གྱི་གཙོ་བོས་མེ་ཏོག་རང་གི་རྣ་ལྟག་གཡོན་དུ་བཞག་པར་བསམས་ལ། སེམས་དཔའ་སྟོབས་པོ་ཆེ་འདི་བཟུང་ཞིག པྲ་ཏི་གྲྀཧྣ་སྭ་མི་མཾ་སཏྭ་མ་ཧཱ་བ་ལ་ཡ། བདུན་པ་ནི། མིག་འབྲས་གཉིས་སུ། ཨོཾ་བསམ་ལ། གཤིན་རྗེ་གཤེད་པོས་དེང་ཁྱོད་ཀྱི། ། མིག་འབྱེད་པར་ནི་བཙོན་པར་མཛད། ། ཕྱེ་བས་ཐམས་ཅད་མཐོང་བར་འགྱུར། །
རྡོ་རྗེའི་མིག་ནི་བླ་ན་མེད། ། ཧེ་བཛྲ་པ་ཤྱ། ཞེས་གསུངས་ཞིང་གདོང་གཡོགས་དཀྲོལ་ཏེ། ཨོཾ་བཛྲ་ཙཀྵུ་མ་ཧཱ་མཎྜལ་པྲ་བེ་ཤ་ཡ་ཕཊ། དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་བསྐྱེད། ། སྔགས་དང་ཕྱག་རྒྱས་བྱིན་གྱིས་བརླབས། ། ཁྱེད་ནི་སངས་རྒྱས་རིགས་སུ་སྐྱེ། ། ཁྱོད་ཀྱི་ཡི་དམ་གྱི་ལྷ་ནི་གཞལ་ཡས་ཁང་གི་དབུས་ན་བཞུགས་པའི་དཔལ་རྡོ་རྗེ་འཇིགས་བྱེད་ཅེས་བྱ་བ་ཞལ་དགུ་ཕྱག་སུམ་ཅུ་རྩ་བཞི་པ་དེ་ཡིན་པས་སྒྲུབས་ཤིག ཅེས་གསུངས་པར་བསམ།
བླ་མ་ལས་དབང་ལེན་པའི་ཚེ་བླ་མས་བརྗོད་པ་གཞིར་བཞག་ལ། བདག་འཇུག་གི་ཚེ་འདི་ཡང་ལས་ཀྱི་རྡོ་རྗེས་བརྗོད་པར་བསམ་ན་ལེགས་པ་ཡིན་ནོ། ། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་སྐུ་དང་ཙ་ཀ་ལི་ལྟ་བུ་མ་ཡིན་པར་སྣང་ལ་རང་བཞིན་མེད་པ་མེ་ལོང་གི་གཟུགས་བརྙན་ལྟར་མངོན་སུམ་ལྟ་བུར་མཐོང་བ་ཡིན་ནོ། ། ཞེས་བརྗོད། སློབ་དཔོན་གྱི་ཞབས་ལ་ཕྱག་བྱས་པར་མོས་ལ་ཐལ་མོ་སྦྱར་ནས། ཨོཾ་རྡོ་རྗེའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་ཞུགས་སོ། ། ཨོཾ་རྣལ་འབྱོར་དཀྱིལ་འཁོར་ཆེན་པོ་ཡི། ། དཀྱིལ་འཁོར་བདག་གིས་དེ་རིང་མཐོང་། ། ཨོཾ་གསང་བའི་དཀྱིལ་འཁོར་ཆེན་པོ་ཡི། །
དཀྱིལ་འཁོར་དུ་ནི་བདག་དབང་བསྐུར། ། ཨོཾ་མ་ཧཱ་མཎྜལ་ཧོཿ ཞེས་པ་ནི་དཀྱིལ་འཁོར་དུ་འཇུག་པའོ། ། གསུམ་པ་དབང་དངོས་ལ་བཞི་ལས། དང་པོ་ལ་གསུམ་གྱི་དང་པོ་རིག་དབང་ལ་གསུམ་ལས་དང་པོ་ནི། མཎྜལ་བསྡུས་པའི་མཇུག་ཏུ། དབང་གི་དངོས་གཞི་ཞུ་བའི་ཡོན་དུ་འབུལ་བར་བགྱིའོ། ། སོགས་དང་། ཇི་ལྟར་སངས་རྒྱས་ཆོས་ཆེན་པོས། ། རྡོ་རྗེ་སེམས་དཔའ་དབང་བསྐུར་ལྟར། །
བདག་ཀྱང་མགོན་པོས་དབང་བསྐུར་ཞིང་། ། ཉིད་ཀྱི་མཆོག་ཀྱང་སྩལ་དུ་གསོལ། ། ཞེས་ལན་གསུམ་གྱིས་གསོལ་བ་གདབ། གཉིས་པ་བྲན་མཆོད་ནི། ལས་བུམ་གྱི་ཆུས་འཐོར་བའི་སྟངས་ཀ་བྱས་ལ། ཨོཾ་ཨཱཿབིགྷཱན་ཏ་ཀྲྀཏ་ཧཱུྃ་ཕཊ། ཅེས་བརྗོད་པས་ལུས་ངག་ཡིད་གསུམ་ལ་གནས་པའི་བགེགས་བསྐྲད། རང་གི་སྙིང་ཀ་ནས་འོད་ཟེར་འཕྲོས་པས་མདུན་གྱིས་ནམ་མཁར་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་དཀྱིལ་འཁོར་རྟེན་དང་བརྟེན་པར་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲང་། ཨོཾ་བཛྲ་པུཥྤེ་ཨཱཿཧཱུྃ།
ཞེས་པ་ནས། ཨོཾ་བཛྲ་ཤཔྟ་ཨཱཿཧཱུྃ་གི་བར་གྱིས་མཆོད། རྡོ་རྗེ་འཆང་གིས་འགྲོ་སྐྱབས་ཕྱིར། ། ཡོན་ཏན་འབྱུང་གནས་བྱིན་པ་ལྟར། ། དེ་བཞིན་སློབ་མ་འདི་རྣམས་ལ། ། དབང་མཆོག་དམ་པ་སྦྱིན་པར་མཛོད། ། ཅེས་པས་ལྷ་ལ་གསོལ་བ་བཏབ་བོ། ། བུ་དེ་དམ་ཚིག་དང་སྡོམ་པ་འཛིན་ན་དབང་བསྐུར་ཅིག ཅེས་གནང་བ་སྦྱིན་པར་བསམ། ལས་ཀྱི་རྡོ་རྗེས་རྣམ་རྒྱལ་དང་ལས་བུམ་བཏེག་ནས་བཟུང་།
གཞན་རྣམས་ཀྱིས་མེ་ཏོག་གི་ཆར་འབེབས་ཤིང་རོལ་མོ་བྱས་ལ། ཕུན་སུམ་ཚོགས་པ་སོགས་ཤླཽ་ཀ་གསུམ་གྱིས་ཤིས་པ་བརྗོད། གསུམ་པ་ལྔ་དང་། དེ་རེ་རེ་ལ་གཉིས་སོ། ། དང་པོ་ནི། དཔལ་ལྡན་ཐུགས་ཀྱི་རྡོ་རྗེ་འཆང་། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབས་ནས་སུ། ། དངོས་གཞིའི་ཡོན་ཕུལ་གསོལ་གདབ་བགེགས་བསངས་ནས། བཅུ་གསུམ་དཀྱིལ་འཁོར་ནམ་མཁར་སྤྱན་འདྲེན་པའི་ཕྱག་ལེན་ལྷན་ཐབས་ནང་དུ་གསལ་བར་བཤད།
དབང་ཆུར་མདུན་དུ་དཀྱིལ་འཁོར་གསལ་བྱས་ལ། ། ཞེས་པ་ཙམ་ལས་སྤྱན་འདྲེན་ཚུལ་མི་སྣང་འདི་གཉིས་དགོངས་གཞི་སོ་སོར་ཡོད་དམ་ཅི། མཆོད་དང་གསོལ་བཏབ་ཡུལ་གྱི་ཡི་དམ་ལྷ། ། སྤྱན་དྲངས་ཉིད་དང་མདུན་བསྐྱེད་ག་ལ་འཇོག ། དེ་ལྟར་སྤྱན་དྲངས་བྱས་པའི་དཀྱིལ་འཁོར་དེ། ། མཐར་ནི་གང་ལ་བསྟིམ་དང་གང་ཚེ་བསྟིམ། ། སྤྱན་དྲངས་བྱས་པའི་དགོངས་པ་ཇི་ལྟར་ཡིན། ། བསམ་བྱའི་དོན་རྣམས་འཁྲུལ་མེད་ཅིས་ཀྱང་ཅེས། ། བུམ་གཉིས་བཏེག་ནས་མེ་ཏོག་ཆར་འབབས་ཤིང་། ། བཀྲ་ཤིས་གླུ་དབྱངས་བརྗོད་པའི་ཕྱག་ལེན་འདིའི།
དགོས་པ་གང་ཡིན་རྒྱུད་ལས་ཇི་ལྟར་བཤད། ། བུམ་པ་ཉིད་ལ་བརྗོད་དམ་རང་ལ་ཡིན། ། ཞེས་པའི་ལན་ནི། རྭ་ཚར་གཉིས་ཀྱི་གསུང་མི་མཐུན་པ་ལྟ་བུ་ཞིག་བྱུང་ཡང་འགལ་བ་གཏན་མེད་དེ། རྭ་ཆེན་པོའི་བཞེད་པ་འདི་སློབ་མ་དབང་བསྐུར་ལ་དགོས། ཚར་ཆེན་རྗེའི་ལྷན་ཐབས་སུ་གསུངས་ཚུལ་འདི་ནི་བདག་འཇུག་ལ་དགོངས་པ་ཡིན་ལ། དེ་ལྟར་སྤྱན་དྲངས་མཆོད་གསོལ་བཀྲ་ཤིས་པའི་ལྷ་ཚོགས་དེ་དག་གང་ལ་བསྟིམ་གྱི་གསལ་ཁ་མ་བྱུང་ཡང་རང་གི་གོ་ཚོད་ནི། མདུན་བསྐྱེད་ཀྱི་གཙོ་བོ་དང་། བླ་མ་དབྱེར་མེད་པ་དེ་ལ། སློབ་མ་དེས་དམ་ཚིག་དང་སྡོམ་པ་འཛིན་ནུས་ནི་དབང་བསྐུར་ཅིང་ཅེས་གནང་བ་བྱུང་པར་བསམས་ནས།
སྤྱན་དྲངས་པ་རྣམས་མདུན་བསྐྱེད་ལ་བསྟིམ་པའམ། ཡང་ན་མི་དམིགས་པར་བསམ་པ་ཙམ་གྱིས་ཆོག་གམ་སྙམ་མོ། ། རྭ་ཆེན་གྱི་དགོངས་པ་བུམ་པ་ལ་བཀྲ་ཤིས་ཀྱི་མངའ་གསོལ་ཡིན་པའི་དབང་དུ་མཛད་ནས་རྭའི་རྗེས་འབྲངས་རྣམས་བུམ་པ་ལ་ཤིས་བརྗོད་མཛད། རང་གི་གོ་ཚོད་ནི། ཕྱིས་ཀྱི་བདེ་མཆོག་གི་དབང་གི་ཡིག་སྣ་འགའ་ཞིག་ཏུ་བུམ་པ་བཏེག་ཏེ། བཀྲ་ཤིས་བརྗོད་པའི་སྐབས་འདིར་གཙོ་བོའི་ཐུགས་ཀ་ནས་དབང་ལྷ་རྣམས་སྤྲོས་ཏེ། རིགས་ལྔས་བུམ་པ་ཐོགས་ཏེ་དབང་བསྐུར་བའི་སྟ་གོན་མཛད། ཁྲོ་བོ་རྣམས་ཀྱིས་བགེགས་བསྐྲད། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད་པར་བསམ་པ་ཡིན་ཞེས་བཤད་ལ། ཚུལ་འདི་ལྟར་ན།
རྣམ་རྒྱལ་བུམ་པ་འདེགས་པ་ནི། རིགས་ལྔས་དབང་བསྐུར་བའི་སྟ་གོན་མཛད་པ་དེའི་གནད་དང་། ལས་བུམ་འདེག་པ་ནི། ཁྲོ་བོ་རྣམས་ཀྱིས་བགེགས་བསྐྲད་པར་བསམ་པ་དེའི་གནད་དང་། བཀྲ་ཤིས་བརྗོད་པ་ནི་བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད་པར་བསམ་པ་དེའི་གནད་ཀྱིས་ཡིན་པར་སྣང་བས་འབྲིང་པོ་རེ་ལེགས་ཀྱང་སྣང་། ཐུགས་ཀྱི་རྡོ་རྗེར་བདག་མཛོད་ཅིག ། ཞེས་ལན་གསུམ་གྱི་གསོལ་བ་གདབ། གཉིས་པ་ནི། རིགས་པའི་དབང་ལྔའི་སྐབས་སུ། རེ་རེ་ལ་ནང་གི་དབང་དང་།
ཕྱིའི་དབང་དང་། དབང་གི་རྟོགས་པས་བརྗོད་པ་གསུམ་དུ་ཡོད་པ་ལས། དང་པོ་མི་བསྐྱོད་པ་ཆུ་དབང་གི་ངག་འདོན་ནི། ཨོཾ་སྭ་བྷཱ་ཝཱ་ཤུདྡྷཿ དཔལ་ལྡན་ཐུགས་ཀྱི་རྡོ་རྗེ་འཛིན་སོགས་ཀྱི། ། གསོལ་བ་བཏབ་སྟེ་ཆུ་དབང་ཅོད་པན་སོགས། ། ཡོངས་རྫོགས་རང་རང་གསོལ་བཏབ་ཡིན་པའམ། ། འོན་ཏེ་ནང་དབང་སོ་སོའི་གསོལ་བཏབ་ཡིན། ། རིགས་དབང་ལྔ་སྐུ་གསུང་ཐུགས་སོགས་ཀྱི། ། འདོན་པ་བསྒྱུར་བའི་གསོལ་བཏབ་འདི་ལྟར་ན། །
སློབ་དཔོན་རིགས་ལྔ་སོ་སོའི་རྣམ་པ་རུ། ། གོ་འཕོས་དགོས་པའི་བཤད་པ་མ་ཡིན་ནམ། ། ཞེས་པའི་ལན་ནི། ཇི་ལྟར་སངས་རྒྱས་སོགས་ཀྱིས་སློབ་མའི་དབང་སྤྱིར་གསོལ་གདབ་སོང་བས་རིགས་དབང་སོ་སོ་ལ་གསོལ་གདབ་མི་དགོས་སོ་སྙམ་ན་འགལ་བ་མེད་དེ། སོ་སོའི་གསོལ་གདབ་འདི་ནང་དབང་སོ་སོའི་སྔོན་འགྲོ་ཙམ་ཡིན་པས་སོ། ། རིག་དབང་ཕྱི་མ་རྣམས་ཀྱི་སྔོན་འགྲོ་ནང་དབང་སོ་སོར་ཡང་། དེ་ཉིད་བླ་མ་དཀྱིལ་འཁོར་ཀྱི་དབུས་ནི་གཙོ་བོ་ཡབ་ཡུམ་དུ་གསལ་བའི་ཞལ་དུ་ཞུགས་པ་འབའ་ཞིག་ངག་འདོན་ལ་མཛད་པས། དེ་ལྟར་ན་བླ་མ་གོ་མི་འཕོ་བར། གཙོ་བོའི་རྣམ་པ་ཅན་དུ་བཞུགས་པ་ལ། རིགས་ལྔ་སོ་སོའི་ཡོན་ཏན་གྱི་ལྡོག་པ་ཚང་བའི་སྒོ་ནས་དཔལ་ལྡན་ཐུགས་ཀྱི་རྡོ་རྗེ་འཛིན་སོགས་ཀྱིས་གསོལ་བ་གདབ་པ་ལ་འགལ་བ་མེད་དེ།
དཀྱིལ་འཁོར་གྱི་གཙོ་བོ་ནི། རིགས་ལྔ་སོ་སོར་ཕྱི་ན་མི་བསྐྱོད་པའི་རིགས་གཙོ་ཆེ་ཡང་། དོན་ལ་རིགས་ལྔ་ཆར་གྱི་ཡོན་ཏན་གྱི་ལྡོག་པ་མ་ལུས་པ་ཚང་བའི་རིགས་ཀུན་གྱི་བདག་པོར་བྱ་རིག་པ་ཡིན་ནོ། ། སརྦྦ་དྷརྨཱཿསྭ་བྷཱ་ཝ་ཤུདྷོ྅ཧཾ། རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་མི་བསྐྱོད་པ་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པ་ཡུམ་མཱ་མ་ཀཱི་སྔོན་མོ། གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར། དེ་ཉིད་བླ་མ་དཀྱིལ་འཁོར་གྱི་དབུས་ན་གཙོ་བོ་ཡབ་ཡུམ་དུ་གསལ་བའི་ཡབ་ཀྱི་ཞལ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་པདྨར་འཐོན་པ།
དྷཱིཿལས་རལ་གྲི་དྷཱིཿས་མཚན་པ་ལས་རྗེ་བཙུན་འཇམ་དཔའི་དབྱངས་སྐུ་མདོག་དམར་སེར་རལ་གྲི་དང་པོ་ཏི་བསྣམས་པ། དར་དང་རིན་པོ་ཆེའི་རྒྱན་གྱིས་སྤྲས་ཤིང་ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེ་ཡོངས་སུ་གྱུར་པ་ལས་རང་ཉིད་བཅོམ་ལྡན་འདས་དཔལ་རྡོ་རྗེ་འཇིགས་བྱེད་སྐུ་མདོག་ཆར་སྤྲིན་གྱི་མདོག་ལྟར་ནག་ཅིང་། ཞེས་པ་ནས། གར་དགུའི་ཉམས་དང་ལྡན་པའོ། ། དེའི་པང་ནས་ཡུམ་རྡོ་རྗེ་རོ་ལངས་མ། ཞེས་པ་ནས། གཉིས་ཀའང་ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པ། ཞེས་པའི་བར་བརྗོད། དེའི་མིག་ཏུ་བྱང་ཆུབ་སེམས་དཔའ་ས་ཡི་སྙིང་པོ།
རྣ་བར་ཕྱག་ན་རྡོ་རྗེ། སྣར་ནམ་མཁའི་སྙིང་པོ། ལྕེར་འཇིག་རྟེན་དབང་ཕྱུག དཔྲལ་བར་སྒྲིབ་པ་རྣམ་སེལ། ལྟེ་བར་ཀུན་ཏུ་བཟང་པོ། སྤྱི་བོར་སྐུ་རྡོ་རྗེ། མགྲིན་པར་གསུང་རྡོ་རྗེ། ཐུགས་ཀར་ཐུགས་རྡོ་རྗེ། སླར་ཡང་གཙོ་བོའི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་འཇིགས་བྱེད་ཡབ་ཡུམ་གྱི་རྣམ་པར། ནང་དབང་བསྐུར་ཚེ་སླར་ཡང་གཙོ་བོ་ཡི། །
ཐུགས་ཀའི་འོད་འཕྲོས་ཡེ་ལྷ་སྤྱན་འདྲེན་པའི། ། ངག་འདོན་ལྷན་ཐབས་ནང་དུ་བཤད་སྣང་བ། ། སླར་ཡང་ཞེས་པའི་ཚིག་ནུས་ཇི་ལྟར་འཆད། ། ཅེས་པའི་ལན་ནི། ཐོག་མར་འོད་ཟེར་གྱི་ཐུགས་ཀར་དྲངས་ནས་ཡུམ་གྱི་མཁར་བབས་ཏེ་འཇིགས་བྱེད་སོགས་སུ་བསྐྱེད་པ་ལ་སླར་ཡང་འོད་ཟེར་འཕྲོས་པས་ཡེ་ཤེས་པ་སྤྱན་འདྲེན་པ་ཡིན་ནོ།། སྤྱན་དྲངས། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དབུ་གཙུག་ནས་ཞུགས། སྐུའི་དབྱིབས་བརྒྱུད་རྡོ་རྗེའི་ལམ་ནས་བྱང་ཆུབ་ཀྱི་སེམས་ཀྱི་རྣམ་པས་རང་ཉིད་ཡུམ་གྱི་པདྨར་རྡོ་རྗེ་འཇིགས་བྱེད་ཡབ་ཡུམ་དུ་གསལ་བའི་སྤྱི་གཙུག་ནས་ཞུགས་ཏེ་གཉིས་སུ་མེད་པར་གྱུར། གཉིས་པ་ནི། ཡུམ་གྱི་པདྨ་ནས་ཕྱིར་འཐོན་ཏེ།
དཀྱིལ་འཁོར་གྱི་དབུས་སུ་འཁོད་པར་གྱུར། ཨོཾ་སྭ་བྷཱ་ཝཱ་ཤཱུདྡྷས། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས། སྐད་ཅིག་གིས་མི་བསྐྱོད་པ། རང་ཉིད་ཡུམ་གྱི་པདྨ་ནས་ཐོན་རྗེས། དཀྱིལ་འཁོར་དབུས་དང་ལྷོ་བའི་ལག་སོགས་སུ། ། འཁོད་ཚེ་དཀྱིལ་འཁོར་ལྷ་དང་དབྱེར་མེད་དུ། ། འདྲེས་བ་ཡིན་ནམ་གནད་གཞན་ཇི་ལྟར་འཆད། ། ཅེས་པའི་ལན་ནི།
དེས་ཚེ་དབང་གི་དབུས་ཀྱི་རེ་མིག་གི་དབུས་དྲང་པོ་ན། མདུན་བསྐྱེད་གྱི་གཙོ་བོ་བཞུགས་ཀྱང་རེ་མིག་དེའི་གོང་ཐམས་ཅད་མདུན་བསྐྱེད་ཀྱི་གཙོ་བོ་དེས་སྒྲིབ་པ་མ་ཁེབས་པ་མེད་པས་སློབ་མ་དང་དབང་རྫས་རེ་མིག་དབུས་མའི་ནང་དུ་འཁོད་པ་ལ་སྐྱོན་གྱི་ཀླན་ཀ་མེད་དོ། ། དེ་བཞིན་དུ་ལྷོའི་རེ་མིག་གི་ལག་སྟེང་དུ་སེར་སྣ་གཤིན་རྗེ་གཤེད་བཞུགས་ཀྱང་ལག་པའི་གདན་དེ་རྒྱ་ཆེ་བར་ཡོད་པ་ལྷོའི་ལག་སྟེང་དུ། སློབ་མ་དང་དབང་རྫས་འཁོད་པ་ལ་བློ་ལ་མི་བདེ་བ་མི་དགོས་སོ།། སྐུ་མདོག་སྔོན་པོ་ཞེས་པ་ནས། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པའི་བར་དང་། དེ་ཡོངས་སུ་གྱུར་པ་ལས་དབང་རྫས་རྣམ་རྒྱལ་བུམ་པའི་ཆུ། བཅོམ་ལྡན་འདས་དཔལ་རྡོ་རྗེ་འཇིགས་བྱེད་སྐུ་མདོག་ཆར་སྤྲིན་གྱི་མདོག་ལྟར་ནག་ཅིང་ཞེས་པ་ནས། བྱང་ཆུབ་ཀྱི་སེམས་ཀྱི་རྣམ་པས་ཞེས་དང་། དབང་རྫས་རྣམ་རྒྱལ་བུམ་པའི་ཆུ་ཡུམ་གྱི་པདྨར་རྡོ་རྗེ་འཇིགས་བྱེད་ཡབ་ཡུམ་དུ་གསལ་བའི་སྤྱི་གཙུག་ནས་ཞུགས་ཏེ།
ཞེས་པ་ནས། ཡུམ་གྱི་པདྨ་ནས་ཕྱིར་འཐོན་པའི་དབང་རྫས་ཀྱི་རྡོ་རྗེ་འཇིགས་བྱེད་ཡབ་ཡུམ་འོད་དུ་ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། ཅེས་བརྗོད། དེ་ནས། སངས་རྒྱས་ཀུན་གྱི་བུམ་པའི་དབང་། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་སྒྲུབ་ཕྱིར། ། བུམ་ལུགས་འདིར་དབང་རྫས་ལྷ་ལ་དབང་བསྐུར་དང་། ། རིགས་ཀྱི་བདག་པོས་རྒྱས་གདབ་མི་སྣང་། ། ཡེ་ཤེས་གཞུག་དང་དབང་བསྐུར་དུས་མཉམ་མམ། །
འོན་ཏེ་རྒྱས་གདབ་རྟེན་མེད་ཉིད་དུ་འདོད། ། ཅེས་པའི་ལན་ནི། ཕྱི་དབང་སྔོན་དང་ནང་དབང་རྗེས་ལ་ཡོད་ཚེ་ཡན་ལག་བཞི་རྫོགས་དངོས་སུ་ཡོད་ཀྱང་། འདིར་ནང་དབང་སྔོན་ལ་བྱས་པས་ཡེ་ཤེས་པ་གཞུག་པ་དང་ལྷན་ཅིག་རྒྱས་གདབ་ཟོ་ལས་དངོས་སུ་མི་སྣང་ངོ་།། པའི་དབང་མཆོག་བླང་བར་མཛོད། ། བུམ་པ་དབུ་རྒྱན་རྡོ་རྗེ་སོགས་ཀྱི་དབང་། ། བླང་བར་མཛོད་ཅིག་ཚིག་རྣམས་རིགས་དབང་ལྔ། །་ བསྐུར་བར་གདམས་པ་ཙམ་མམ་སྐུར་ཚིག་དངོས། ། གང་ཡིན་མཁས་པ་དག་གིས་དཔྱད་པའི་གནས། ། གལ་ཏེ་བསྐུར་བར་གདམས་པ་ཙམ་ཡིན་ན། །
འདི་སྐབས་དབང་རྫས་ཐོགས་པ་བཤད་འདི་ཅི། ། འོན་ཏེ་བསྡུ་ཚིག་ཡིན་ན་དེ་ཙམ་གྱིས། ། དབང་དོན་འཕྲོད་པར་ཁས་ལེན་བུམ་པ་ཅི། ། ཞེས་པའི་ལན་ནི། འདི་ནི་དབང་བསྐུར་བར་གདམས་པ་ཙམ་ལས་དབང་བསྐུར་དངོས་མ་ཡིན་ནོ།། ཛཿཧཱུྃ་བཾ་ཧོཿ རང་གི་སྙིང་ཀ་ནས་འོད་ཟེར་འཕྲོས་པས། མི་བསྐྱོད་པས་གཙོ་བྱས་པའི་རིགས་ལྔ་ཡུམ་བཞི། སེམས་དཔའ་བརྒྱད། ཁྲོ་བོ་བཅུ།
ལྷ་མོ་དྲུག་རྣམས་མདུན་གྱི་ནམ་མཁར་ཨོཾ་བཛྲ་ས་མཱ་ཛཿས་སྤྱན་དྲངས། ཛཿཧཱུྃ་བཾ་ཧོཿབརྗོད་པས་དབང་གི་ལྷ། ། སྤྱན་འདྲེན་ཚུལ་འདི་དབང་ཆུར་བཤད་མོད་ཀྱི། ། དེ་ལྟ་ན་ཡང་ཚིག་དེའི་བསམ་བྱ་དང་། ། ཤེས་བྱེད་ཁུང་དང་འབྲེལ་བ་དགོས་པ་དགོས། ། ཞེས་པའི་ལན་ནི། འདི་སྐབས་ཀྱི་བསམ་བྱ་དཀྱིལ་འཁོར་གྱི་གཙོ་བོའི་ཐུགས་ཀ་ནས་འོད་ཟེར་ལྕགས་ཀྱུ་ཞག་སྒྲོགས་དྲིལ་བུའི་རྣམ་པ་ཅན་སྤྲོས་ནས་དབང་ལྷ་མདུན་གྱིས་ནམ་མཁར་སྤྱན་དྲངས། ཛཿཧཱུྃ་བཾ་ཧོཿ སྤྱན་འདྲེན་གྱི་ཚིག་ཡིན་པའི་ཤེས་བྱེད་ཀྱི་སྦྱོང་རྒྱུད་ན་གསལ་ལོ།། རིགས་ལྔས་བྱིན་གྱིས་རློབ་ཡུམ་བཞིའི་བུམ་པ་ཐོགས་ཏེ།
དབང་བསྐུར་བ་ནི་རྡོ་རྗེ་ཆེ། ། ཁམས་གསུམ་ཀུན་གྱི་ཕྱག་བྱས་པ། ། གསང་བ་གསུམ་ནི་འབྱུང་བའི་གནས། ། བྱིན་ཅིག་སངས་རྒྱས་ཐམས་ཅད་ཀྱིས། ། ཨོཾ་བཛྲ་ཨུ་ཏ་ཀ་ཨ་བྷི་ཥིཉྩ་སུ་ར་ཏཾ་སཏྭཾ་ཨ་ཧཱཾ། ཞེས་གསུང་ཞིང་དབང་བསྐུར། བྱང་ཆུབ་སེམས་དཔའ་རྣམས་ཀྱིས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། སེམས་ཅན་མ་ལུས་ཀུན་གྱི་རང་བཞིན་མཆོག་གྱུར་པ། ། སྐྱེད་བྱེད་གྱིས་བསྐྱེད་བདེ་བ་འབྱུང་བ་ཇི་ལྟ་བ། །
དེ་ལྟར་དབང་བསྐུར་མཆོག་གི་དེང་འདིར་བཀྲ་ཤིས་ཤོག ། ལྷ་མོ་རྣམས་ཀྱིས་ཨོཾ་ཨརྒྷཾ་པྲ་ཏཱིཙྪ་ཡེ་སྭཱཧཱ། བཛྲ་པུཥྤེ་ཨཱཿཧཱུྃ། ནས། བཛྲ་ཤཔྟ་ཨཱཿཧཱུྃ་གི་བར་དང་། རིག་མ་རྣམས་ཀྱིས་ཨོཾ་ས་ཏྭ་སུ་སཾ་གྲ་ཧ། བཛྲ་རཏྣ་མ་ནུ་ཏ་རཾ། བཛྲ་དྷརྨྨ་གཱ་ཡ་མི། བཛྲ་ཀརྨྨ་ཀ་རོད་བྷ་ཝེ། ཁྲོ་བོ་རྣམས་ཀྱིས།
ཨོཾ་ཨཱཿབིགྷཱན་ཏ་ཀྲིཏ་ཧཱུྃ་ཕཊ། ཅེས་ལུས་ངག་ཡིད་གསུམ་ལ་གནས་པའི་བགེགས་བསྐྲད། དབང་བསྐུར་བའི་ཆུ་རྒྱུན་དེ་སྤྱི་གཙུག་ཚངས་པའི་བུ་ག་ནས་མར་སོང་། རྐང་མཐིལ་ཡན་ཆད་གང་། སྒྲིབ་པ་དག བུམ་པའི་དབང་ཐོབ། ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཛཿཧཱུྃ་བཾ་ཧོཿ ནམ་མཁར་བཞུགས་པའི་དབང་གི་ལྷ་རྣམས་རང་གི་ལུས་ལ་ཐིམ་པ་ནི། རྣམ་པར་ཤེས་པ་ལ་མི་བསྐྱོད་པ།
གཟུགས་ཀྱི་ཕུང་པོ་ལ་རྣམ་པར་སྣང་མཛད། ཚོར་བ་ལ་རིན་ཆེན་འབྱུང་ལྡན། འདུ་ཤེས་ལ་སྣང་བ་མཐའ་ཡས། འདུ་བྱེད་ལ་དོན་ཡོད་གྲུབ་པ། ས་ཡི་ཁམས་ལ་སངས་རྒྱས་སྤྱན་མ། ཆུའི་ཁམས་ལ་མཱ་མ་ཀཱི། མེའི་ཁམས་ལ་གོས་དཀར་མོ། རླུང་གི་ཁམས་ལ་དམ་ཚིག་སྒྲོལ་མ། མིག་ལ་སའི་སྙིང་པོ། རྣ་བར་ཕྱག་ན་རྡོ་རྗེ།
སྣར་ནམ་མཁའི་སྙིང་པོ། ལྕེར་སྤྱན་རས་གཟིགས། ལུས་ལ་སྒྲིབ་པ་རྣམ་སེལ། ཡིད་ལ་ཀུན་ཏུ་བཟང་པོ། ལྷ་མོ་དྲུག་པོ་གཟུགས་སྒྲ་དྲི་རོ་རེག་བྱ་ཆོས་ལ་ཐིམ། ཐོ་བ་གཤིན་རྗེ་གཤེད་ལག་པ་གཡས། དབྱུག་པ་གཤིན་རྗེ་གཤེད་རྐང་པ་གཡས། པདྨ་གཤིན་རྗེ་གཤེད་རྐང་པ་གཡོན། རལ་གྲི་གཤིན་རྗེ་གཤེད་ལག་པ་གཡོན་པ་ལ་ཐིམ། དེ་ལྟར་ཕུང་ཁམས་སྐྱེ་མཆེད་ལྷ་དང་ལྷ་མོའི་རང་བཞིན་མི་བསྐྱོད་པའི་སྐུར་གྱུར།
ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ཤཔྟ་ཨཱཿཧཱུྃ། གདན་གསུམ་ཚང་བའི་དབང་ལྷ་བསྟིམ་པའི་སྐབས། ། གཤེད་པོ་བཞི་མ་གཏོགས་པའི་ཁྲོ་བོ་དང་། ། སེམས་དཔའི་ནང་ཚན་བྱམས་པ་འཇམ་དབྱངས་གཉིས། ། གང་ལ་ཐིམ་གྱི་གསལ་ཁ་མི་སྣང་ཅིང་། ། ཞེས་པའི་ལན་ནི། འདིར་གསལ་ཁ་མི་སྣང་ཡང་། བླ་མེད་གཞན་གྱི་ཉམས་ལེན་ལས། ཡིད་འཕགས་པ་འཇམ་དཔལ།
ཚིག་ཀུན་ཏུ་བཟང་པོ། རྩ་བྱམས་པ་ཞེས་དང་། ཞལ་རྟ་མགྲིན། རྡོ་རྗེ་བདུད་རྩི་ཐལ་སྦྱོར། དཔུང་པ་གཡས་པ་མི་གཡོ་བ། ཞེས་སོགས་གསུངས་པའི་འགྲོས་སྦྱར་ན། རང་རང་གི་བྱང་གཞིའི་གཙོ་བོ་གང་དུ་ཡོད་པ་དེར་བསྟིམ་པ་ལས་འོས་མེད་དོ། ། འདི་བར་གྱིས་མཆོད། གསུམ་པ་ནི། དེ་ལྟར་ན་དབང་བསྐུར་བ་ལྔ་ལས་ཆུའི་དབང་ཐོབ།
ཉོན་མོངས་པ་ལྔ་ལས་ཞེ་སྡང་གི་སྒྲིབ་པ་དག ཕུང་པོ་ལྔ་ལས་རྣམ་པར་ཤེས་པའི་ཕུང་པོ་གནས་གྱུར། ཡེ་ཤེས་ལྔ་ལས་མེ་ལོང་ལྟ་བུའི་ཡེ་ཤེས་མངོན་དུ་བྱས། སྐུ་ལྔ་ལས་མི་བསྐྱོད་པའི་ངོ་བོ་རྡོ་རྗེ་འཇིགས་བྱེད་ཀྱི་ས་བོན་དང་བག་ཆགས་རྒྱུད་ལ་བཞག་གོ ། ཞེས་བརྗོད། གཉིས་པ་དབུ་བརྒྱན་གྱི་དབང་ལ་གཉིས་ལས། དང་པོ་ནི། དཔལ་ལྡན་ཡོན་ཏན་རྡོ་རྗེ་འཛིན། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབས་ནས་སུ། །
ཡོན་ཏན་རྡོ་རྗེར་བདག་མཛོད་ཅིག ། ཅེས་ལན་གསུམ། གཉིས་པ་ལ་གསུམ་ལས་དང་པོ་ནི། སྭ་བྷཱ་ཝ་བརྗོད། རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་རིན་ཆེན་འབྱུང་ལྡན་སྐུ་མདོག་སེར་པོ་རྡོ་རྗེ་དང་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བའི་སྐུ་ཅན་དུ་གྱུར། དེ་ཉིད་བླ་མ་དཀྱིལ་འཁོར་གྱི་དབུས་ན་གཙོ་བོ་ཡབ་ཡུམ་དུ་གསལ་བའི་ཡབ་ཀྱི་ཞལ་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ལས་ཡུམ་གྱི་པདྨར་འཐོན་པ་དྷཱིཿལས་རལ་གྲི་དྷཱིཿས་མཚན་པ་ལས་རྗེ་བཙུན་འཇམ་པའི་དབྱངས་སྐུ་མདོག་དམར་སེར་རལ་གྲི་དང་པོ་ཏི་བསྣམས་པ་དར་དང་རིན་པོ་ཆེའི་རྒྱན་གྱིས་སྤྲས་ཤིང་།
ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེ་ཡོངས་རིགས་དབང་ཕྱི་མ་རྣམས་སུ་ལྷ་བསྐྱེད་སྐབས། ། རྒྱུ་ཡི་འཇམ་དཔལ་སྔོན་དུ་བཏང་བ་ལས། ། གཤིན་རྗེ་གཤེད་བཞིར་བསྐྱེད་འདི་བདག་བསྐྱེད་དང་། ། འགལ་བ་མིན་ནམ་ཚད་ལྡན་གང་ནས་བཤད། ། ཅེས་པའི་ལན་ནི། ལྷ་བཅུ་གསུམ་གྱི་དཀྱིལ་འཁོར་རྒྱས་པའི་མངོན་རྟོགས་ནི། འཁོར་རྣམས་ལ་རྒྱུའི་འཇམ་དཔལ་གྱིས་བཤད་ཚོད་མེད་པ་ལ། དབང་གི་སྐབས་སུ་རིགས་བཞི་ལ་རྒྱུའི་འཇམ་དཔལ་བཤད་པ་ནི། བདག་སྐྱེད་ཀྱི་སྐབས་དང་ཅུང་ཟད་འགལ་བར་དགོས་ལ།
འོན་ཀྱང་ཆུ་དབང་གི་ཚེ་རྒྱུའི་འཇམ་དཔལ་ལས་བྱུང་བས། དེའི་འབྲོས་རིགས་དབང་ཕྱི་མ་རྣམས་ལ་ཡང་སྦྱར་བ་ཡིན་ཟེར་བ་ལས་འོས་མེད་དམ་སྙམ་སྟེ་དཔྱད་པར་བྱའོ།། སུ་གྱུར་པ་ལས་རང་ཉིད་སེར་སྣ་གཤིན་རྗེ་གཤེད་སྐུ་མདོག་སེར་པོ་ཞལ་གསུམ་ཕྱག་དྲུག་པ། རྩ་བའི་ཞལ་སེར་བ། གཡས་སྔོ། གཡོན་དཀར་བ། ཅེས་པ་ནས། གཡོན་གསུམ་པས་པདྨ་འཛིན་པ། ཅེས་པའི་བར་བསྐྱེད། དེའི་མིག་ཏུ་བྱང་ཆུབ་སེམས་དཔའ་སའི་སྙིང་པོ་ནས།
ཐུགས་ཀར་ཐུགས་རྡོ་རྗེ། སླར་ཡང་གཙོ་བོའི་ཐུགས་ཀ་ནས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སེར་སྣ་གཤིན་རྗེ་གཤེད་ཡབ་ཡུམ་གྱི་རྣམ་པར་སྤྱན་དྲངས། བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དབུ་གཙུག་ནས་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་བྱང་ཆུབ་ཀྱི་སེམས་ཀྱི་རྣམ་པས་རང་ཉིད་ཡུམ་གྱི་པདྨར་སེར་སྣ་གཤིན་རྗེ་གཤེད་ཡབ་ཡུམ་དུ་གསལ་བའི་སྤྱི་གཙུག་ནས་ཞུགས་ཏེ་གཉིས་སུ་མེད་པར་གྱུར། གཉིས་པ་ནི། ཡུམ་གྱི་པདྨ་ནས་ཕྱིར་འཐོན་ཏེ། དཀྱིལ་འཁོར་གྱི་ལྷོའི་ལག་པའི་སྟེང་དུ་འཁོད་པར་གྱུར། ཡང་།
སྭ་བྷཱ་ཝས། དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར། སྟོང་པའི་ངང་ལས་དབང་རྫས་དབུ་རྒྱན། བྷྲུཾ་ཨཾ་ཛྲིཾ་ཁཾ་ཧཱུྃ་ལས་རྣམ་སྣང་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། རིན་འབྱུང་སེར་པོ་མཆོག་སྦྱིན་དང་མཉམ་བཞག་གི་ཕྱག་རྒྱ་ཅན། འོད་དཔག་དམར་པོ་ཏིང་ངེ་འཛིན་གྱི་ཕྱག་རྒྱ་ཅན། དོན་ཡོད་གྲུབ་པ་ལྗང་གུ་སྐྱབས་སྦྱིན་དང་མཉམ་གཞག་གི་ཕྱག་རྒྱ་ཅན། མི་བསྐྱོད་པ་སྔོན་པོ་ས་གནོན་དང་མཉམ་གཞག་གི་ཕྱག་རྒྱ་ཅན་རྣམས་སུ་གྱུར། དེ་རྣམས་བླ་མ་དཀྱིལ་འཁོར་གྱི་དབུས་ན་གཙོ་བོ་ཡབ་ཡུམ་དུ་གསལ་བའི་ཡབ་ཀྱི་ཞལ་དུ་ཞུགས་ཞེས་པ་ནས། གསུམ་པས་པདྨ་འཛིན་པ།
དེའི་མིག་ཏུ་བྱང་ཆུབ་སེམས་དཔའ་སའི་སྙིང་པོ་ཞེས་པ་ནས། བྱང་ཆུབ་གྱི་སེམས་ཀྱི་རྣམ་པས་དབང་རྫས་དབུ་རྒྱན་ཡུམ་གྱི་པདྨར་སེར་སྣ་གཤིན་རྗེ་གཤེད་ཡབ་ཡུམ་དུ་གསལ་བའི་སྤྱི་གཙུག་ནས་ཞུགས་ཏེ་གཉིས་སུ་མེད་པར་གྱུར། ཡུམ་གྱི་པདྨ་ནས་ཕྱིར་འཐོན་པའི་དབང་རྫས་ཀྱི་སེར་སྣ་གཤིན་རྗེ་གཤེད་ཡབ་ཡུམ་འོད་དུ་ཞུ་བ་ལས་བྱུང་བའི་དབང་རྫས་རིན་པོ་ཆེའི་དབུ་རྒྱན་དུ་གྱུར། སངས་རྒྱས་ཀུན་གྱི་དབུ་རྒྱན་དབང་། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། དབུ་རྒྱན་དབང་མཆོག་བླང་བར་མཛོད། ། ཛཿཧཱུྃ་བཾ་ཧོཿ རང་གི་སྙིང་ག་ན་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས།
རིགས་ལྔས་བྱིན་གྱིས་བརླབས། ཡུམ་བཞིས་བུམ་པ་ཐོགས་ཏེ། སངས་རྒྱས་ཀུན་དངོས་ཅོད་པན་དབང་། ། རྫོགས་སངས་རྒྱས་ཉིད་རབ་བསྒྲུབ་ཕྱིར། ། ཅོད་པན་མཆོག་གིས་དབང་བསྐུར་བས། ། འཁོར་ལོས་བསྒྱུར་རྒྱལ་མགོན་དབང་བསྐུར། ། ཨོཾ་ཨཱཿབཛྲ་རཏྣ་ཀུ་ལ་མུ་ཀུ་ཊ་ཨ་བྷི་ཥིཉྩ་སུ་ར་ཏ་སྟཱཾ་ཨ་ཧཾ། དབུ་རྒྱན་གྱོན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། རིག་མ་རྣམས་ཀྱིས་གླུ་བླངས།
ཁྲོ་བོ་རྣམས་ཀྱིས་བགེགས་བསྐྲད། ཨོཾ་བཛྲ་ཨུད་ད་ཀ་ཨ་བྷི་ཥིཉྩ་སུ་ར་ཏ་སཏྭཾ་ཨ་ཧོ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱི་གཙོ་བྱས་པའི་རིགས་ལྔས་དབུ་བརྒྱན། ཛཿཧཱུྃ་བཾ་ཧོཿ གདན་གསུམ་ཚང་བའི་དབང་གི་ལྷ་རྣམས་རང་གི་ཕུང་ཁམས་སྐྱེ་མཆེད་སོ་སོ་ལ་ཐིམ་པས་རང་ཉིད་རིན་ཆེན་འབྱུང་ལྡན་གྱི་སྐུར་གྱུར། ཨོཾ་བཛྲ་པུཥྤེ་ཨཱཿཧཱུྃ་ནས། བཛྲ་ཤཔྟ་ཨཱཿཧཱུྃ། གསུམ་པ་ནི།
དེ་ལྟར་ན་དབང་བསྐུར་བ་ལྔ་ལས་དབུ་རྒྱན་གྱི་དབང་ཐོབ། ཉོན་མོངས་པ་ལྔ་ལས་ང་རྒྱལ་དང་སེར་སྣའི་སྒྲིབ་པ་དག ཕུང་པོ་ལྔ་ལས་ཚོར་བའི་ཕུང་པོ་གནས་གྱུར། ཡེ་ཤེས་ལྔ་ལས་མཉམ་པ་ཉིད་ཀྱི་ཡེ་ཤེས་མངོན་དུ་བྱས། སྐུ་ལྔ་ལས་རིན་ཆེན་འབྱུང་ལྡན་གྱི་ངོ་བོ་སེར་སྣ་གཤིན་རྗེ་གཤེད་ཀྱི་ས་བོན་དང་བག་ཆགས་རྒྱུད་ལ་བཞག་གོ ། གསུམ་པ་རྡོ་རྗེའི་དབང་ལ་གཉིས་ལས་དང་པོ་ནི། དཔལ་ལྡན་གསུང་གི་རྡོ་རྗེ་འཛིན། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབས་ནས་སུ། ། གསུང་གི་རྡོ་རྗེར་བདག་མཛོད་ཅིག །
ལན་གསུམ། གཉིས་པ་ལ་གསུམ་ལས། དང་པོ་ནི། སྭ་བྷ་ཝས་བསངས། རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་འོད་དཔག་མེད་སྐུ་མདོག་དམར་པོ་རྡོ་རྗེ་དང་དྲིལ་བུ་འཛིན་པ། ཡུམ་གོས་དཀར་མོ་དམར་མོ་གྲི་གུག་དང་ཐོད་པ་འཛིན་པ་དང་། ཞེས་སོགས་ནས་བཟུང་གོང་བཞིན་ལ། དེ་ཡོངས་སུ་གྱུར་པ་ལས་རང་ཉིད་འདོད་ཆགས་གཤིན་རྗེ་གཤེད་སྐུ་མདོག་དམར་པོ་ནས། གསུམ་པ་ན་འཁོར་ལོ་འཛིན་པ།
ཅེས་པའི་བར་བསྐྱེད། དེའི་མིག་ཏུ་ནས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཅེས་པའི་བར་གོང་བཞིན་ལ། འདོད་ཆགས་གཤིན་རྗེ་གཤེད་ཡབ་ཡུམ་གྱི་རྣམ་པར་སྤྱན་དྲངས། བླ་མ་དང་སོགས་གོང་བཞིན་ལ། འདོད་ཆགས་གཤིན་རྗེ་གཤེད་ཡབ་ཡུམ་དུ་གསལ་བའི་སྤྱི་གཙུག་ནས་ཞེས་སོགས་དང་། གཉིས་པ་ནི། ཕྱིར་འཐོན་ཏེ་དཀྱིལ་འཁོར་གྱི་ནུབ་ཏུ་རྒྱུ་མའི་སྟེང་དུ་འཁོད། སྭ་བྷ་ཝས། དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་སྐད་ཅིག་གིས་འོད་དཔག་མེད་སྐུ་མདོག་དམར་པོ་སོགས་ནས། ཡུམ་གྱི་པདྨ་ནས་ཞེས་པའི་བར་གོང་བཞིན་ལ། ཕྱིར་འཐོན་པའི་དབང་རྫས་ཀྱི་འདོད་ཆགས་གཤིན་རྗེ་གཤེད་ཡབ་ཡུམ་འོད་དུ་ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། སངས་རྒྱས་ཀུན་གྱི་རྡོ་རྗེའི་དབང་། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེའི་དབང་མཆོག་བླང་བར་མཛོད། ། ཛཿཧཱུྃ་བཾ་ཧོཿ རང་གི་སྙིང་ཀ་ནས་སོགས་གོང་བཞིན་ལ། ཡུམ་བཞིས་བུམ་པ་ཐོགས་ཏེ།
རྡོ་རྗེ་འདི་ནི་རྡོ་རྗེ་ཆེ། ། སངས་རྒྱས་ཀུན་གྱིས་བྱིན་གྱིས་བརླབས། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེ་མཆོག་གིས་དབང་བསྐུར་བྱ། ། ཨོཾ་བཛྲ་ཨ་ཏི་པ་ཏི་སཏྭཾ་ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་སཏྭཾ། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད་སོགས་གོང་བཞིན་ལ། ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུ་བརྒྱན། ཛཿཧཱུྃ་ནས། སོ་སོ་ལ་ཐིམ་པས་ཀྱི་བར་གོང་བཞིན་ལ། རང་ཉིད་འོད་དཔག་མེད་ཀྱི་སྐུར་གྱུར།
མཆོད་པས་མཆོད། གསུམ་པ་ནི། དེ་ལྟར་ན་དབང་བསྐུར་བ་ལྔ་ལས་རྡོ་རྗེའི་དབང་ཐོབ། ཉོན་མོངས་པ་ལྔ་ལས་འདོད་ཆགས་ཀྱི་སྒྲིབ་པ་དག ཕུང་པོ་ལྔ་ལས་འདུ་ཤེས་ཀྱི་ཕུང་པོ་གནས་གྱུར། ཡེ་ཤེས་ལྔ་ལས་སོ་སོར་རྟོགས་པའི་ཡེ་ཤེས་མངོན་དུ་བྱས། སྐུ་ལྔ་ལས་འོད་དཔག་མེད་ཀྱི་ངོ་བོ་འདོད་ཆགས་གཤིན་རྗེ་གཤེད་ཀྱི་ས་བོན་དང་བག་ཆགས་རྒྱུད་ལ་བཞག་གོ ། བཞི་པ་དྲིལ་བུའི་དབང་ལ་གཉིས་ལས། དང་པོ་ནི། དཔལ་ལྡན་ཕྲིན་ལས་རྡོ་རྗེ་འཛིན། །
རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབས་ནས་སུ། ། འཕྲིན་ལས་རྡོ་རྗེར་བདག་མཛོད་ཅིག ། ལན་གསུམ། གཉིས་པ་ལ་གསུམ་ལས་དང་པོ་ནི། སྭ་བྷ་ཝས་སྦྱང་། རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་གཅིག་གིས་དོན་ཡོད་གྲུབ་པ་སྐུ་མདོག་ལྗང་ཁུ་རྡོ་རྗེ་དང་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་ལྗང་ཁུ་གྲི་གུག་དང་ཐོད་པ་འཛིན་པ་སོགས་གོང་བཞིན་ལ། དེ་ཡོངས་སུ་གྱུར་པ་ལས་རང་ཉིད་ཕྲག་དོག་གཤིན་རྗེ་གཤེད་སོགས་དང་།
ནོར་བུ་འཛིན་པའི་བར། དེའི་མིག་ཏུ་ནས། ཐུགས་རྡོ་རྗེའི་བར། སླར་ཡང་ནས། ཕྲག་དོག་གཤིན་རྗེ་གཤེད་ཡབ་ཡུམ་གྱི་རྣམ་པར་སྤྱན་དྲངས། ཞེས་སོགས། ཕྲག་དོག་གཤིན་རྗེ་གཤེད་ཡབ་ཡུམ་དུ་གསལ་བའི་ཞེས་པ་ཙམ་མ་གཏོགས་གོང་བཞིན་ལ། གཉིས་པ་ནི། ཕྱིར་འཐོན་ཏེ་དཀྱིལ་འཁོར་གྱི་བྱང་དུ་རྐང་པའི་སྟེང་དུ་འཁོད། སྭ་བྷཱ་ཝས།
དབང་རྫས་དྲིལ་བུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་དོན་ཡོད་གྲུབ་པའི་སོགས་ནས། ཡུམ་གྱི་པདྨ་ནས་ཞེས་པའི་བར་གོང་བཞིན་ལ། ཕྱིར་འཐོན་པའི་དབང་རྫས་ཀྱི་ཕྲག་དོག་གཤིན་རྗེ་གཤེད་ཡབ་ཡུམ་འོད་དུ་ཞུ་བ་ལས་བྱུང་བའི་དབང་རྫས་དྲིལ་བུར་གྱུར། སངས་རྒྱས་ཀུན་གྱི་དྲིལ་བུའི་དབང་། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། དྲིལ་བུའི་དབང་མཆོག་བླང་བར་མཛོད། ། ཛཿཧཱུྃ་སོགས་ནས། ཡུམ་བཞིས་བུམ་པ་ཐོགས་ཏེ་བར་གོང་བཞིན་ལ།
དྲིལ་བུ་འདི་ནི་དྲིལ་བུ་ཆེ། ། ཆོས་ཀྱི་དྲིལ་བུ་བླ་མེད་དོན། ། སྟོང་ཉིད་ཡེ་ཤེས་སྒྲ་སྒྲོག་པ། ། དྲིལ་བུའི་དབང་བསྐུར་བླ་ན་མེད། ། ཨོཾ་བཛྲ་གཎྜེ་ཨཱ། ཨ་ཧི་ཏ་ས་མ་ཡ་བྷ་ག་ཝན། མེ་པན་ནི། ཧི་ཏོ་བྷ་ཝན། བྱང་ཆུབ་སེམས་སོགས་གོང་བཞིན་ལ། དོན་ཡོད་གྲུབ་པས་དབུ་བརྒྱན་ཞེས་དང་།
རང་ཉིད་དོན་ཡོད་གྲུབ་པའི་སྐུར་གྱུར། ཞེས་འདོན་པ་བསྒྱུར། ཨོཾ་བཛྲ་པུཥྤེ་སོགས་ཀྱི་མཆོད། གསུམ་པ་ནི། དེ་ལྟར་ན་དབང་བསྐུར་བ་ལྔ་ལས་དྲིལ་བུའི་དབང་ཐོབ། ཉོན་མོངས་པ་ལྔ་ལས་ཕྲག་དོག་གི་སྒྲིབ་པ་དག ཕུང་པོ་ལྔ་ལས་འདུ་བྱེད་ཀྱི་ཕུང་པོ་གནས་གྱུར། ཡེ་ཤེས་ལྔ་ལས་བྱ་བ་གྲུབ་པའི་ཡེ་ཤེས་མངོན་དུ་བྱས། སྐུ་ལྔ་ལས་དོན་ཡོད་གྲུབ་པའི་ངོ་བོ་ཕྲག་དོག་གཤིན་རྗེ་གཤེད་ཀྱི་ས་བོན་དང་བག་ཆགས་རྒྱུད་ལ་བཞག་གོ ། ལྔ་པ་མིག་དབང་ལ་གཉིས་ལས།
དང་པོ་ནི། དཔལ་ལྡན་སྐུ་ཡི་རྡོ་རྗེ་འཛིན། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབས་ནས་སུ། ། སྐུ་ཡི་རྡོ་རྗེ་བདག་མཛོད་ཅིག ། ལན་གསུམ། གཉིས་པ་ལ་གསུམ་ལས་དང་པོ་ནི། སྭ་བྷཱ་ཝ་བརྗོད། རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་སྐད་ཅིག་གིས་རྣམ་པར་སྣང་མཛད་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པ།
ཡུམ་སངས་རྒྱས་སྤྱན་མ་དཀར་མོ་གྲི་གུག་དང་ཐོད་པ་འཛིན་པ། ཞེས་སོགས་གོང་བཞིན་ལས། དེ་ཡོངས་སུ་གྱུར་པ་ལས་རང་ཉིད་གཏི་མུག་གཤིན་རྗེ་གཤེད་ནས། པདྨ་འཛིན་པའི་བར་བསྐྱེད། དེའི་མིག་ཏུ་ནས། ཐུགས་རྡོ་རྗེའི་བར། སླར་ཡང་སོགས་གོང་བཞིན་ལ། གཏི་མུག་གཤིན་རྗེ་གཤེད་ཡབ་ཡུམ་གྱི་རྣམ་པར་སྤྱན་དྲངས། ཞེས་དང་། གཏི་མུག་གཤིན་རྗེ་གཤེད་ཡབ་ཡུམ་དུ་གསལ་བའི་ཞེས་འདོན་པ་བསྒྱུར་ནས།
གཉིས་པ་ནི། ཕྱིར་འཐོན་ཏེ་དཀྱིལ་འཁོར་གྱི་ཤར་དུ་མགོ་བོའི་སྟེང་དུ་འཁོད། སངས་རྒྱས་ཀུན་གྱི་མིང་གི་དབང་། ། དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། མིང་གི་དབང་མཆོག་བླང་བར་མཛོད། ། ཛཿཧཱུྃ་ནས། ཡུམ་བཞིའི་བུམ་པ་ཐོགས་ཏེ། བར་གོང་བཞིན་ལ། རྡོར་དྲིལ་ལྷན་ཅིག་ཏུ་གཡས་ཀྱིས་བཟུང་ནས།
སྤྱི་བོར་དཀྲོལ་ལ། མིང་གི་དབང་བསྐུར་ཆེན་པོ་མཆོག ། སངས་རྒྱས་ཀུན་གྱི་རྡོ་རྗེའི་མིང་། ། ཁམས་གསུམ་ཀུན་གྱིས་ཕྱག་བྱས་པ། ། དེ་རིང་ཁྱོད་ལ་བསྐུར་བར་བྱ། ། ཨོཾ་བཛྲ་ཨ་ཏི་པ་ཏི་སཏྭཾ་བཛྲ་ཨ་བྷི་ཥེ་ཀྟ་ས་མ་ཡ་ཤྲཱིཿཧཱུྃ། རང་གི་གསང་མིང་དྲན་ཙམ་བྱས་ལ། བྱང་ཆུབ་སེམས་དཔའ་རྣམས་ཀྱིས་སོགས་གོང་བཞིན་ལ། རྣམ་པར་སྣང་མཛད་ཀྱིས་དབུ་བརྒྱན། ཞེས་དང་།
རང་ཉིད་རྣམ་པར་སྣང་མཛད་ཀྱི་སྐུར་གྱུར་ཞེས་འདོན་པ་བསྒྱུར། ཨོཾ་བཛྲ་པུཥྤེ་སོགས་ཀྱི་མཆོད། གསུམ་པ་ནི། དེ་ལྟར་ན་དབང་བསྐུར་བ་ལྔ་ལས་མིང་གི་དབང་ཐོབ། ཉོན་མོངས་པ་ལྔ་ལས་གཏི་མུག་གི་སྒྲིབ་པ་དག ཕུང་པོ་ལྔ་ལས་གཟུགས་ཀྱི་ཕུང་པོ་གནས་གྱུར། ཡེ་ཤེས་ལྔ་ལས་ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། སྐུ་ལྔ་ལས་རྣམ་པར་སྣང་མཛད་ཀྱི་ངོ་བོ་གཏི་མུག་གཤིན་རྗེ་གཤེད་ཀྱི་ས་བོན་དང་བག་ཆགས་རྒྱུད་ལ་བཞག་གོ ། གཤིན་རྗེ་གཤེད་རིགས་ལྔ་ཆར་འཇམ་དཔལ་ལས་བསྐྱེད་པ་དང་། དབང་རྫས་ལྔ་ཆར་ལ་ནང་དབང་བསྐུར་བ་རྣམས་རྭ་ལུགས་ཀྱི་ཟབ་ཁྱད་ཡིན་པས།
གཞན་དང་གཞན་དག་གིས་རྒྱས་མི་འགེབས་ཤིང་བསྲེ་བར་མི་བྱའོ། ། རིགས་དྲུག་པ་རྡོ་རྗེ་སེམས་དཔའི་དབང་ལ། ནང་དབང་བསྐུར་བ་སོགས་མེད་པས། རང་ཉིད་སྐད་ཅིག་གིས་རིགས་ལྔའི་ངོ་བོ་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བའི་སྐུར་གྱུར། འདི་དེ་སངས་རྒྱས་ཐམས་ཅད་དེ། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཟུང་། ། རྡོ་རྗེ་སེམས་དཔའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་ས་མཱ་ཡ་སཏྭཾ་ཨེ་ཥ་དྷ་ར་ཡ་མི་ཧི་ཧི་ཧི་ཧི་ཧཱུྃ།
ཞེས་གསུང་ཞིང་རྡོ་རྗེ་ལག་ཏུ་བྱིན་ལ་སྙིང་ཀར་བཟུང་ནས། སྙིང་ཁའི་ནང་དུ་རྡོ་རྗེ་སེམས་དཔའ་མ་བྲལ་བར་བསྒོམ་པ་ནི། མ་རིག་པ་ཉོན་མོངས་པ་ལྔ་དང་། ཕུང་པོ་ལྔ་སྦྱངས་ནས། རིག་པ་ཡེ་ཤེས་ལྔ་དང་སྐུ་ལྔ་རུ་བྱས་པ་ནི། རིགས་པའི་དབང་ལྔ་སྟེ། རྡོ་རྗེ་སློབ་མའི་ལས་ཐམས་ཅད་ལ་དབང་བར་བྱས་པའོ། ། གཉིས་པ་སློབ་དཔོན་གྱི་དབང་ལ་བཞི་ལས། དང་པོ་ནི། མཎྜལ་བསྡུས་པའི་རྗེས་སུ།
རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་འབུལ་བར་བགྱིའོ། ། ཞེས་སོགས་བརྗོད། ཀྱེ་ཧོ་ཁྱེད་ཀྱི་བཀའ་དྲིན་གྱིས། ། བདག་ལ་རང་དང་གཞན་གྱི་དོན། ། རྫོགས་ཕྱིར་རྡོ་རྗེ་སློབ་དཔོན་དབང་། ། ཐུགས་རྗེའི་སྟོབས་དང་ལྡན་པས་སྦྱིན། ། མི་ལྡོག་འཁོར་ལོའི་དབང་བསྐུར་བ། ། མགོན་པོས་བདག་ལ་སྩལ་ནས་ཀྱང་། ། འཁོར་ལོ་ལྷ་ཡི་དེ་ཉིད་དང་། ། སློབ་དཔོན་ཕྲིན་ལས་ཡོངས་སུ་བཟུང་། །
སངས་རྒྱས་ཀུན་གྱི་དམ་ཚིག་དང་། ། སྡོམ་པ་བསྲུང་བ་བླ་མེད་པ། ། སེམས་ཅན་ཀུན་གྱི་དོན་གྱི་ཕྱིར། ། རྟག་ཏུ་སློབ་དཔོན་བདག་འགྱུར་གསུང་། ། ཞེས་ལན་གསུམ་གྱིས་གསོལ་བ་གདབ། དཀྱིལ་འཁོར་གྱི་ཤར་ཕྱོགས་སུ་རིན་པོ་ཆེའི་ཁྲིའི་སྟེང་དུ་པདྨ་དང་ཉི་མའི་གདན་ལ། རང་ཉིད་འཇམ་པའི་དབྱངས་སྐུ་མདོག་དམར་སེར་རལ་གྲི་དང་པོ་ཏི་བསྣམས་པ། དར་དང་རིན་པོ་ཆེའི་རྒྱན་གྱིས་སྤྲས་ཤིང་ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་ཐུགས་ཀར་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་པས་སེམས་ཅན་ཐམས་ཅད་ཀྱི་དོན་བྱས།
སླར་འདུས་ཡོངས་སུ་གྱུར་པ་ལས་རང་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། ཡུམ་རྡོ་རྗེ་སྙེམ་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བའི་སྐུར་གྱུར། སྐུ་གསུང་ཐུགས་ཀྱི་རྡོ་རྗེ་ཅན། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་གསུམ་དུ་བདག་སྒྲུབས་ཤིག ། ལན་གསུམ། དེ་ཉིད་བླ་མ་དཀྱིལ་འཁོར་གྱི་གཙོ་བོར་གསལ་བའི་ཡབ་ཀྱི་ཞལ་དུ་ཞུགས། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་བྷ་གར་བབས་པས། རང་ཉིད་རྡོ་རྗེ་འཆང་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ།
ཡུམ་རྡོ་རྗེ་སྙེམ་མ་སྐུ་མདོག་སྔོན་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བའི་སྐུར་གྱུར། དེའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཨོཾ་སརྦྦ་ཏ་ཐཱ་ག་ཏ་ཀཱ་ཡ་ཝཀྐ་ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧཾ། དེའི་མིག་ཏུ་བྱང་ཆུབ་སེམས་དཔའ་ས་ཡི་སྙིང་པོ་ནས། ཐུགས་ཀར་ཐུགས་རྡོ་རྗེ། སླར་ཡང་གཙོ་བོའི་ཐུགས་ཀ་ནས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་འཆང་ཆེན་པོ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ བླ་མ་དང་དཀྱིལ་འཁོར་གྱི་གཙོ་བོ་དབྱེར་མེད་པའི་དབུ་གཙུག་ནས་ཞུགས།
སྐུའི་དབྱིབས་བརྒྱུད། རྡོ་རྗེའི་ལམ་ནས་བྱང་ཆུབ་ཀྱི་སེམས་ཀྱི་རྣམ་པས། རང་ཉིད་ཡུམ་གྱིས་པདྨར་རྡོ་རྗེ་དང་ཡབ་ཡུམ་དུ་གསལ་བའི་སྤྱི་གཙུག་ནས་ཞུགས་ཏེ་གཉིས་སུ་མེད་པར་གྱུར། ཡུམ་གྱི་བྷ་ག་ནས་ཕྱིར་འཐོན། སྔར་གྱི་དབང་སྟེགས་ཀྱི་དཀྱིལ་འཁོར་གྱི་སྟེང་དུ་འཁོད། གཉིས་པ་བརྟུལ་ཤུགས་དམ་ཚིག་གསུམ་སྦྱིན་པ་ནི། ཧཱུྃ་ལས་བྱུང་བའི་རྡོ་རྗེ་ལག་པ་གཡས་སུ་གཏད་པར་བསམས་ལ། འདི་དེ་སངས་རྒྱས་ཐམས་ཅད་ཀྱིས། ། ཕྱག་ན་རྡོ་རྗེའི་ལག་ཏུ་གཏད། ། ཁྱོད་ཀྱིས་ཀྱང་ནི་རྟག་ཏུ་ཆོངས། །
ཕྱག་ན་རྡོ་རྗེའི་བརྟུལ་ཞུགས་བརྟན། ། ཨོཾ་མ་ཧཱ་བཛྲ་ཧཱུྃ། ཞེས་བརྗོད་ཅིང་། རྡོ་རྗེ་སྨིན་མཚམས་དུ་གཡས་སུ་ལན་གསུམ་གསོར་ནས་སྙིང་ཀར་བཟུང་། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམ་བདག་བདག་པོའི་ཚུལ། ། བཅོམ་ལྡན་འདས་དཔལ་མཆོག་དང་པོའི་སྐྱེས་བུའོ། ། རྡོ་རྗེ་སྙིང་ཀར་འགྱིང་བ་དང་བཅས་བཟུང་།
ཐོག་མ་དང་ཐ་མ་དང་བྲལ་བའི་བྱང་ཆུབ་ཀྱི་སེམས་རྡོ་རྗེ་ཐུགས་ཀྱི་དམ་ཚིག་ཏུ་ཤེས་པར་གྱིས་ལ་ཟུངས་ཤིག ཅེས་བརྗོད། ཨ་ལས་བྱུང་བའི་དྲིལ་བུ་གཏད་པ། ལག་པ་གཡོན་པས་དཀྲོལ་ལ། འདི་དེ་སངས་རྒྱས་ཐམས་ཅད་ཀྱིས། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་ཆོངས། ། བྱང་ཆུབ་མཆོག་ཏུ་རྒྱལ་བས་བཤད། ། ཨོཾ་བཛྲ་གཎྜེ་ཨཱ། དྲིལ་བུ་དཀུ་གཡོན་པར་ཁ་གྱེན་དུ་བསྟན་ནས་བཟུང་ལ།
ཨཱཿསྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱི་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། ། སྲིད་པ་དམ་པར་བྱེད་པར་འགྱུར། ། སྲིད་པ་ཐམས་ཅད་རང་བཞིན་གྱིས་དག་པ་བསྟེན་པར་བྱེད་པ་དྲིལ་བུ་གསུང་གི་དམ་ཚིག་ཏུ་ཤེས་པར་གྱིས་ལ་ཟུངས་ཤིག རྡོ་རྗེ་དང་དྲིལ་བུ་འཛིན་པས་འཁྱུད་པའི་ཕྱག་རྒྱ་བཅས་ལ། རང་ཉིད་རྡོ་རྗེ་འཆང་ཆེན་པོར་གསལ་བའི་པང་དུ། ཡུམ་ནམ་མཁའི་དབྱིངས་ཀྱི་དབང་ཕྱུག་མ་ལོ་བཅུ་དྲུག་ལོན་པའི་ན་ཚོད་ཅན། ནུ་མ་རྒྱས་པ་རྒྱན་དུ་མས་བརྒྱན་པ་གཅིག་དང་མཉམ་པར་སྦྱོར་བར་གྱུར། རྡོ་རྗེ་ཆེ་དང་དྲིལ་བུ་ཆེ། །
ཟུངས་ཤིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མའི་ཚོགས་རྣམས་བསྡུ་བར་གྱིས། ། ཞེས་གནང་བ་བྱིན་ལ། ཕྱག་རྒྱའི་དེ་ཁོ་ན་ཉིད་བརྗོད་པ་ནི། སྲིད་པའི་བདེ་བ་ཤིན་ཏུ་ཆུང་། ། སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། རྣམ་དག་པར་ནི་བྱེད་པ་ཡིན། ། འདོད་པའི་ལོངས་སྤྱོད་ཐམས་ཅད་ལ། །
ཅི་འདོད་པར་ནི་བརྟེན་བཞིན་དུ། ། རང་གི་ལྷག་པའི་ལྷ་སྦྱོར་བ། ། བདག་དང་གཞན་ལ་མཆོད་པར་གྱིས། ། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པ། ། ཕྱག་རྒྱའི་དམ་ཚིག་ཅེས་སུ་གྲགས། ། ཡིད་ཀྱིས་ལུས་ནི་བརྟན་ཕྱིར་རོ། ། ཕྱག་རྒྱ་འདི་ནི་སྣང་སྟོང་དབྱེར་མེད་ཀྱི་ངོ་བོ་སྐུའི་དམ་ཚིག་ཏུ་ཤེས་པར་གྱིས་ལ་ཟུངས་ཤིག དེ་ལྟར་ན། རྡོ་རྗེ་རིག་སྟོང་དབྱེར་མེད་ཐུགས།
དྲིལ་བུ་གྲགས་སྟོང་དབྱེར་མེད་གསུང་། ཕྱག་རྒྱ་སྣང་སྟོང་དབྱེར་མེད་སྐུ་ཡི་དམ་ཚིག་སྟེ། བརྟུལ་ཞུགས་དམ་ཚིག་གསུམ་དང་མི་འབྲལ་བའི་སྒོ་ནས་སེམས་ཅན་གྱི་དོན་རྒྱ་ཆེན་པོ་མཛོད་ཅིག ཅེས་བརྗོད། གསུམ་པ་དབང་བསྐུར་བ་དངོས་ནི། ཛཿཧཱུྃ་བཾ་ཧོཿརང་གི་སྙིང་ཀ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་ཡུམ་བཞི། རྡོ་རྗེ་ཐུགས་དང་ཐུགས་ཀྱི་དམ་ཚིག་དང་། ། དྲིལ་བུ་གསུང་དང་གསུང་གི་དམ་ཚིག་སོགས། ། ཁྱད་པར་མེད་ན་ཕྱག་རྒྱ་སྐུ་ཡི་རྗེས། ། ཕྱག་རྒྱའི་དེ་ཉིད་བརྗོད་འདི་ཇི་ལྟར་འཐད། །
ཅེས་པའི་ལན་ནི། རང་གི་བསམ་ཚོད་ནི་བླ་མེད་ཀྱི་དཀྱིལ་ཆོག་སྤྱི་ལྟར་ནི། རྡོ་རྗེ་ཐུགས་དང་ཐུགས་ཀྱི་དམ་ཚིག་ལ་ཁྱད་པར་ཕྱེ་དགོས་ཤིང་ཕྱི་མ་གཉིས་ལ་ཡང་འགྲེ་ལ། འདིར་དེ་དག་འདྲེས་པར་སྣང་མོད། འོན་ཀྱང་དོན་ལ་འགལ་བ་མེད་དེ། ཐོག་མཐའ་དང་བྲལ་བའི་བྱང་ཆུབ་ཀྱི་སེམས་རྡོ་རྗེ་ཐུགས་སུ་བཤད་ནས། དེ་དེ་ལྟར་ཡིན་པའི་སྒྲུབ་བྱེད་དུ། རྡོ་རྗེ་ཐུགས་ཀྱི་དམ་ཚིག་གི རྡོ་རྗེའི་དེ་ཁོ་ན་ཉིད་བརྗོད་པ་བྱུང་ནས། འཕྲལ་དུ་སྒྲུབ་བྱ་སྒྲུབ་བྱེད་ཀྱི་རིམ་པ་མ་གཏོགས་དོན་བརྟགས་ན་གཅིག་ཏུ་བབས་པས།
རྭ་ཆེན་པོའི་གསུང་འདི་དག་ལ་ནི་དོན་ལ་འཁྲུལ་པའི་དྲི་མ་ཡེ་མེད་དོ།། སེམས་དཔའ་བརྒྱད། ཁྲོ་བོ་བཅུ། ལྷ་མོ་དྲུག་རྣམས་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ རིགས་ལྔས་བྱིན་གྱིས་རློབས། ཡུམ་བཞིས་བུམ་པ་ཐོགས་ཏེ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་འབྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། །
ཨོཾ་སརྦ་ཏ་ཐ་ག་ཏ་ཨུད་ཏ་ཀ་ཨ་བྷི་ཥིཉྩ་སུ་ར་ཏ་སཏྭཾ་ཨ་ཧཾ། ཞེས་གསུང་ཞིང་དབང་བསྐུར། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་གང་ཞིག་སོགས་ནས། ཆུ་ལྷག་མ་ཡར་ལུད་པ་ལས་རྡོ་རྗེ་འཆང་ཆེན་པོའི་དབུ་བརྒྱན། ཛཿཧཱུྃ་བཾ་ཧོཿ གདན་གསུམ་ཚང་བའི་དབང་གི་ལྷ་རྣམས་རང་གི་ལུས་ལ་ཐིམ་པ་ནི་རྣམ་པར་ཤེས་པ་ལ་མི་བསྐྱོད་པ། ཞེས་པ་ནས། རལ་གྲི་གཤིན་རྗེ་གཤེད་ལག་པ་གཡོན་པ་ལ་ཐིམ། ཞེས་པའི་བར་གོང་བཞིན་དང་། དེ་ལྟར་ཕུང་པོ་ཁམས་སྐྱེ་མཆེད་ལྷ་དང་ལྷ་མོའི་རང་བཞིན་རྡོ་རྗེ་འཆང་ཆེན་པོའི་སྐུར་གྱུར།
ཨོཾ་བཛྲ་པུཥྤེ་ཨཱཿཧཱུྃ་ནས། ཤཔྟ་ཨཱཿཧཱུྃ་གི་བར་དང་། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་མེ་ཏོག་གི་ཆར་འབེབས་ཤིང་ཁམས་གསུམ་ཆོས་ཀྱི་རྒྱལ་པོར་མངའ་གསོལ་བར་གྱུར། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་རང་གི་སྤྱི་བོར་མེ་ཏོག་གཏོར། བཞི་པ་དག་པ་བརྗོད་པ་ནི། གཞལ་ཡས་དཀྱིལ་འཁོར་ལྷ་གཉིས་སོ་སོར་ཕྱེ་བ་ཡིས། ། བཤད་ཚུལ་ལྟར་ན་ལྷ་རྣམས་བཞུགས་པའི་བརྟེན། ། གྲུ་བཞི་སྒོ་བཞིའི་གཞལ་ཡས་ཁང་ཉིད་ལ། ། དཀྱིལ་འཁོར་ཅེས་བྱར་འཇོག་པ་མི་རིགས་སམ། །
ཞེས་པའི་ལན་ནི། དཀྱིལ་ཆོག་ཕལ་ཆེར་ལས། དཀྱིལ་འཁོར་གྱིས་དེ་ཁོ་ན་ཉིད་དང་ལྷའི་དེ་ཁོ་ན་ཉིད་གཉིས་སོ་སོར་བཤད་པ་དང་། གསོལ་བཏབ་དུ་ཡང་། འཁོར་ལོ་ལྷའི་དེ་ཉིད་དང་། ། ཞེས་དང་། བརྟག་གཉིས་སུ་ཡང་། དཀྱིལ་འཁོར་དང་དཀྱིལ་འཁོར་ཅན་ཞེས་པའི་རྣམ་གཞག་སོ་སོར་བཤད་ཅིང་། དབང་ཆུ་འདིར་ཡང་། གཞལ་ཡས་ཁང་དུར་ཁྲོད་དང་བཅས་པའི་དག་པ་ལ་དཀྱིལ་འཁོར་གྱི་དེ་ཁོ་ན་ཉིད་དང་།
ལྷའི་དག་པ་ལ་ལྷའི་དེ་ཁོ་ན་ཉིད་དུ་གསུངས་པས། རྟེན་གཞལ་ཡས་ཁང་ཉིད་ལ་དཀྱིལ་འཁོར་དང་། བརྟེན་པ་ལྷ་རྣམས་ལ་དཀྱིལ་འཁོར་གྱི་ལྷའི་དཀྱིལ་འཁོར་ཅན་ཞེས་འཇོག་པ་ཡིན་ནོ།། ཁང་པ་ནི། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་ལམ་གྱི་ཆོས་རྣམ་པར་དག་པ་ཡིན་ལ། དུར་ཁྲོད་ནི་ལུས་དང་འཇིག་རྟེན་གྱི་ཆོས་རྣམ་པར་དག་པ་ཡིན་ཞིང་། བསྲུང་བའི་འཁོར་ལོ་ནི་མི་མཐུན་པའི་ཕྱོགས་ལས་རྣམ་པར་རྒྱལ་བའོ། ། ཞེས་དཀྱིལ་འཁོར་གྱི་དེ་ཁོ་ན་ཉིད་དང་། ལྷ་རྣམས་ནི་སངས་རྒྱས་ཀྱི་ཡེ་ཤེས་དང་། ཡོན་ཏན་དང་ཕྲིན་ལས་ཐམས་ཅད་དག་པའི་ངོ་བོ་ཡིན་ཞིང་།
ཞེས་ལྷའི་དེ་ཁོ་ན་ཉིད་དང་། དེ་ཐམས་ཅད་རྡོ་རྗེ་སློབ་དཔོན་གྱི་སྐུ་གསུང་ཐུགས་ལ་ཚང་བའོ། ། དག་པ་བརྗོད་སྐབས་ལྷ་དང་དཀྱིལ་འཁོར་གཉིས། ། བླ་མའི་སྐུ་གསུང་ཐུགས་ལ་ཚང་ཞེས་པའི། ། ངག་འདོན་འདི་ལ་འབྲུ་འགྲེལ་ཇི་ལྟར་འཆད། ། རིམ་བཞིན་སྐུ་དང་ཐུགས་ལ་ཚང་ཡིན་ནམ། ། ཞེས་པའི་ལན་ནི། དབང་ཆུའི་དཔེ་ཁ་ཅིག་ཏུ། སྐུ་དང་ཐུགས་ལ་ཚང་ཞེས་པ་འབྱུང་ཡང་། ད་ལྟ་འདོན་བྱ་ལ་སྐུ་གསུང་ཐུགས་ལ་ཚང་ངོ་ཞེས་པ་མཛད་ལ།
རང་གི་བློ་ཚོད་ནི། དཀྱིལ་འཁོར་གཞལ་ཡས་ཁང་པ་ནི་སེམས་རྣམ་པར་དག་པ་ཡིན་པས། བླ་མའི་ཐུགས་ལ་ཚང་། ལྷ་རྣམས་ནི་ཕུང་ཁམས་སྐྱེ་མཆེད་རྣམ་པར་དག་པ་ཡིན་པས། སྐུ་ལ་ཚང་། དེ་བས་ན་གསུང་ལ་ཚང་རྒྱུའི་ངོས་འཛིན་ཟུར་པ་མི་འཐད་སྙམ་དུ་སེམས་སོ། ། ཞེས་བརྗོད་པ་སློབ་དཔོན་གྱི་དེ་ཁོ་ན་ཉིད་དོ། ། གསུམ་པ་མཐའ་བརྟེན་རྗེས་གནང་ལ། བཅོ་ལྔ་ལས། དང་པོ་ནི།
དཀྱིལ་འཁོར་གྱི་གཙོ་བོ་ལས་མཆེད་པའི་སྐུ་ཞིག་ཐིམ་པར་བསམ་ལ། ཉིན་རེ་བཞིན་དུ་དུས་བཞི་རུ། ། འདོད་ལྷའི་རྣལ་འབྱོར་དང་ལྡན་པ། ། གྱུར་ན་མཆོག་དང་ཐུན་མོང་གི ། དངོས་གྲུབ་འདོད་ཕྱིར་ཡི་དམ་ཟུང་། ། ཞེས་སྐུའི་རྗེས་གནང་དང་། གཉིས་པ་ནི། བཅོམ་ལྡན་འདས་ཀྱི་ཐུགས་ཀ་ནས་སྔགས་ཀྱི་ཕྲེང་བ་སྤྲོས་པས་རང་གི་ཁར་ཞུགས་ཐུགས་ཀ་ནས་སྔགས་འཁོར་གྱི་ཡིག་འབྲུ་རྣམས་ལ་ཐིམ་པར་གྱུར། ཉེ་སྙིང་སྙིང་པོ་རྩ་སྔགས་ཚར་གསུམ་རེ་བརྗོད་ཅིང་། མེ་ཏོག་ཅུང་ཟད་གཏོར་ལ།
བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ཞེས་གསུང་གི་རྗེས་གནང་དང་། གསུམ་པ་ནི། གྲི་གུག་གཡས་སུ་བྱིན་པར་བསམ་ལ། གྲི་གུག་གི་ཕྱག་རྒྱ་དང་། སངས་རྒྱས་ཀུན་གྱི་གྲི་གུག་ཆེ། ། ཁམས་གསུམ་ཀུན་གྱིས་ཕྱག་བྱས་པ། །
ལས་ཀྱི་གྲི་གུག་དམ་པ་འདི། ། རྨོངས་པའི་མགོ་བོ་གཅོད་ཕྱིར་ཁྱེར། ། གཡོན་དུ་ཐོད་པ་བྱིན་པར་བསམས་ལ། ཐོད་པ་འཛིན་ཚུལ་དང་། དངོས་དང་དངོས་མེད་རྣམ་རྟོག་གི ། མགོ་བོ་པདྨའི་སྣོད་དུ་ནི། ། བདུད་རྣམས་རྣམ་པ་བཞི་ཡི་ཁྲག ། དངོས་གྲུབ་ཕྱིར་ནི་བཏུང་བར་བྱ། ། ཞེས་ཐུགས་ཀྱི་རྗེས་གནང་དང་། བཞི་པ་ནི།
ལག་པ་གཡས་སུ་ཐོད་དབྱུག་བྱིན་པར་བསམ་ལ། དབྱུག་པ་འཕྱར་ཚུལ་དང་། རྡོ་རྗེ་ཐོད་དབྱུག་དབྱུག་པའི་སྒྲས། ། བདུད་དང་གཤིན་རྗེ་འདར་ཞིང་འགྱེལ། ། ཁམས་གསུམ་མ་ལུས་འཇོམས་པ་ཡི། ། དཔའ་བོའི་མཚན་མ་འདི་ཟུངས་ཤིག ། ཅེས་ལས་གཤིན་དམ་རྟགས་ཀྱི་རྗེས་གནང་དང་། ལྔ་པ་ནི། སྡུག་པའི་གདོང་དུ་བལྟས་ནས་ནི། ། བལྟས་པར་གྱུར་པའི་བདེ་བ་དེ། །
སངས་རྒྱས་རྣམས་ལ་ཕུལ་ན་ནི། ། སྐད་ཅིག་གིས་ནི་གཟི་ཅན་འགྱུར། ། བུད་མེད་ཀུན་གྱིས་ཡོངས་བསྐོར་ལ། ། ཀུན་ནས་བརྩེ་བའི་བདེ་བ་དེ། ། སངས་རྒྱས་རྣམས་ལ་ཕུལ་ན་ནི། ། སྐད་ཅིག་གིས་ནི་གཟི་ཅན་འགྱུར། ། དགེ་བའམ་ཡང་ན་མི་དགེ་བའི། ། ལས་རྣམས་བྱས་པ་གང་ཡིན་པ། ། སངས་རྒྱས་རྣམས་ལ་ཕུལ་ན་ནི། ། སྐད་ཅིག་གིས་ནི་གཟི་ཅན་འགྱུར། །
ཅེས་བརྗོད་པའི་རྗེས་གནང་དང་། དྲུག་པ་ནི། མཆོག་གི་དངོས་གྲུབ་ཐམས་ཅད་ནི། ། བརྟུལ་ཞུགས་མཆོག་གིས་བསྒྲུབ་པར་བྱ། ། དེ་ཕྱིར་གཤིན་རྗེ་འཇོམས་པ་ཡིས། ། བརྟུལ་ཞུགས་རྣམ་པ་ཀུན་ཏུ་སྤྱོད། ། ཕལ་ཆེར་དངོས་གྲུབ་མཆོག་རྣམས་ནི། ། བརྟུལ་ཞུགས་མེད་ན་མི་འགྲུབ་པས། ། གཤིན་རྗེ་འཇོམས་པའི་བརྟུལ་ཞུགས་འདི། ། ལེགས་སྤྱོད་མཆོག་གི་དངོས་གྲུབ་སྒྲུབས། །
ཞེས་བརྟུལ་ཞུགས་ཀྱི་རྗེས་གནང་དང་། བདུན་པ་ནི། ཇི་ལྟར་དབང་བསྐུར་ལ་སོགས་པས། ། སངས་རྒྱས་ལ་སོགས་ཐོབ་པ་བཞིན། ། བྱང་ཆུབ་སྤྱོད་ཚོགས་གཞན་རྣམས་དང་། ། འདུལ་སོགས་དགེ་བས་དེ་ལྟར་མིན། ། དེ་བས་དམ་ཚིག་བུས་སྲུང་ཤིག ། རྟག་ཏུ་སྡོམ་པ་ཡང་བསྲུང་ངོ་། ། ཤ་ལྔ་བདུད་རྩི་ལྔ་བཟའ་ཞིང་། ། དེ་ལས་གཞན་པའི་དམ་ཚིག་བསྲུང་། །
དཀོན་མཆོག་གནོད་པ་གསད་བྱ་ཞིང་། ། བུད་མེད་ཀུན་ལ་སྤྱད་པར་བྱ། ། ཕ་རོལ་ནོར་ནི་བླང་བྱ་ཞིང་། ། རྟག་ཏུ་བརྫུན་གྱི་ཚིག་ཀྱང་སྨོས། ། རྣལ་འབྱོར་རྒྱུད་ལས་གང་གསུངས་པ། ། དེ་ཡང་ཆོ་ག་བཞིན་དུ་སྲུངས། ། རྣལ་འབྱོར་རྒྱུད་ལས་གང་གསུངས་ཆོ་ག་བཞིན། ། བསྲུང་རྒྱུའི་ངོས་འཛིན་གང་ཡིན་རྣམ་འབྱོར་རྒྱུད། ། རྒྱུད་སྡེ་བཞི་རུ་ཕྱེ་བའི་གསུམ་པའམ། ། འོན་ཏེ་ཐབས་ཀྱི་རྒྱུད་ལ་འཇོག་གམ་ཅི། །
ཞེས་པའི་ལན་ནི། དཀོན་མཆོག་གནོད་པ་གསད་བྱ་ཞིང་། ། བུད་མེད་ཀུན་ལ་སྤྱད་པར་བྱ། ། ཞེས་སོགས་གཞན་དོན་དུ་གདུག་པ་ཅན་བསྒྲལ་བ་དང་། མཚན་ཉིད་དང་ལྡན་པའི་བུད་མེད་ཀུན་ལ་སྤྱད་པ་སོགས་བླང་བྱ་ཡིན་པ་དེས་དམིགས་བསལ་གྱི་ཚུལ་དུ་བསྟན་ནས། སྤྱིར་བཏང་ཡོ་ག་རྣལ་འབྱོར་རྒྱུད་ལས། ཁྱོད་ཀྱི་སྲོག་ཆགས་བསད་མི་བྱ། ། མ་བྱིན་པ་ཡང་བླང་མི་བྱ། ། བརྫུན་དང་འདོད་ལོག་སྤྱོད་པ་རྣམས། ། དངོས་གྲུབ་འདོད་པས་བྱ་བ་ཡིན། །
ཞེས་གསུངས་པ་ལྟར་གྱི་རྩ་བ་བཞི་ཡང་། གཞན་དོན་གྱི་ཆེད་སོགས་དགག་དགོས་མེད་པར་བྱ་བ་ནི། སྲོག་ལ་བབས་ཀྱང་བསྲུང་ངོ་ཞེས་སྟོན་པ་ལ། རྣལ་འབྱོར་རྒྱུད་ལ་གང་གསུངས་པ། ། དེ་ཡང་ཆོ་ག་བཞིན་དུ་གསུངས། ། ཞེས་པ་འདི་བྱུང་བ་ཡིན་ནོ། ། འདི་རྒྱུད་སྡེ་བཞི་རུ་ཕྱེ་བའི་གསུམ་པ་དེ་རང་ཡིན་ནོ། ། ཞེས་དམ་ཚིག་གི་རྗེས་གནང་དང་། བརྒྱད་པ་ནི། རྡོ་རྗེ་མིག་ལ་བྱུགས་པའི་རྣམ་པ་དང་།
ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་ལིང་ཐོག་བསལ་བ་ལྟར། ། བུ་ཁྱོད་ཀྱིས་ནི་མི་ཤེས་པའི། ། རབ་རིབ་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲི་པྲཾ། ཞེས་མིག་ཐུར་གྱི་རྗེས་གནང་དང་། དགུ་པ་ནི། མེ་ལོང་གི་ངོས་སུ་བལྟས་ལ། ཨཱཿཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། །
གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཡང་དག་འབྱུང་། ། རྡོ་རྗེ་འཇིགས་བྱེད་དེ་ཉིད་ནི། ། མེ་ལོང་གཟུགས་བརྙན་དང་མཚུངས་པ། ། བུ་ཁྱོད་ཀྱི་ནི་སྙིང་ལ་གནས། ། ཁྱོད་ནི་འདྲེན་པའི་སྤྱན་ལྡན་པས། ། ངོ་བོ་མེད་ཅིང་གནས་མེད་པ། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེ། །
ཞེས་མིག་ཐུར་མེ་ལོང་གཉིས་ནི་སེམས་ཅན་དོན་བྱེད་ཀྱི་རྗེས་གནང་དང་། བཅུ་པ་ནི། རྡོ་རྗེ་དྲིལ་བུ་དང་བཅས་པའི་ལག་པ་གཉིས་ཁུ་ཚུར་ཁ་གྱེན་དུ་བསྟན་ནས། ཨོཾ་བཛྲ་ཧེ་ཏུ་མཾ། རྐང་པ་གཉིས་ཀྱི་བར་དུ་འཁོར་ལོ། ཨོཾ་བཛྲ་བྷ་ག་རཾ། གཡས་སུ་དུང་། ཨོཾ་བཛྲ་གནྡྷེ་ཨཱཿ གཡོན་དུ་དྲིལ་བུ། ཨཱཿ
པང་དུ་པོ་ཏི་རྣམས་བྱིན་པར་བསམས་ལ། ཁྱོད་ཀྱིས་ཐེ་ཚོམ་དོགས་མེད་པ། ། ཡིད་གཉིས་མེད་པའི་སེམས་ཀྱིས་སུ། ། ཆོས་ཀྱི་དུང་ནི་བླ་མེད་པ། ། ཀུན་ཏུ་དྲི་མེད་གང་བར་གྱིས། ། ཞེས་དུང་དང་། ཡངས་པའི་པད་ཀོར་སྔོན་དུ་འགྲོ་བའི་རིགས་ལྔ་སོ་སོའི་ཕྱག་མཚན་བཅས་ལ། འཇིག་རྟེན་ཁམས་ནི་མ་ལུས་པར། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་བའི། །
ཆོས་ཀྱི་འཁོར་ལོ་རབ་ཏུ་བསྐོར། ། དེ་བཞིན་དུ་ཚིག་རྐང་གོང་འོག་གསུམ་མ་འདྲ་བ་ལ། རྡོ་རྗེ་འཁོར་ལོ རིན་ཆེན་འཁོར་ལོ པདྨའི་འཁོར་ལོ སྣ་ཚོགས་འཁོར་ལོ་རབ་ཏུ་བསྐོར། ། ཞེས་ཆོས་བཤད་ཀྱི་རྗེས་གནང་དང་། བཅུ་གཅིག་པ་ནི། རལ་གྲི་མིག་སྨན་ས་འོག་དང་། ། ཕྱི་ལམ་དེ་བཞིན་རིལ་བུ་སྟེ། ། རྣལ་འབྱོར་པ་ཡི་དངོས་གྲུབ་ནི། ། དེ་ནི་ཅི་དགར་བསྒྲུབ་པར་གྱིས། ། ཞེས་དངོས་གྲུབ་ཀྱི་རྗེས་གནང་དང་།
བཅུ་གཉིས་པ་ནི། སྣ་ཚོགས་རྡོ་རྗེ་ལག་ཏུ་བྱིན་པར་བསམ་ལ། ཞི་བའི་སེམས་ཀྱིས་ཞི་བ་སྟེ། ། ནད་ལ་སོགས་པ་ཞི་བར་བྱེད། ། རྒྱས་པའི་སེམས་ཀྱིས་རྒྱས་པ་སྟེ། ། ཚེ་དང་བསོད་ནམས་རྒྱས་པར་བྱེད། ། རིན་ཆེན་ཆར་སྤྲིན་རབ་བསྐོར་བྱ། ། རྗེས་སུ་ཆགས་པའི་སེམས་ཀྱིས་ནི། ། དབང་གི་ལས་ནི་ཡང་དག་བསྒྲུབ། ། བསད་པའི་སེམས་ཀྱིས་དྲག་པོ་སྟེ། །
མེ་ཡི་ཆར་སྤྲིན་དབབ་པར་བྱ། ། ཞེས་ཕྲིན་ལས་བཞིའི་རྗེས་གནང་དང་། བཅུ་གསུམ་པ་ནི། ཁཾ་ལས་སྐྱེས་པའི་ཡེ་ཤེས་ཀྱི་རལ་གྲི་བྱིན་པར་བསམས་ལ་འཕྱར་ཚུལ་དང་། ། སངས་རྒྱས་ཀུན་གྱི་རལ་གྲི་ཆེ། ། ཁམས་གསུམ་ཀུན་གྱིས་ཕྱག་བྱས་པ། ། ལས་ཀྱི་རལ་གྲི་གཅིག་པུའི་མཆོག ། བདུད་ལས་རྒྱལ་བར་བྱ་ཕྱིར་ཟུང་། ། ཨོཾ་བཛྲ་ཁརྒ་ཧཱུྃ། ཞེས་རལ་གྲིའི་རྗེས་གནང་དང་།
བཅུ་བཞི་པ་ནི། ཧོ་ལས་བྱུང་བའི་མདའ་ལྔ་གཞུ་གཅིག་བྱིན་པར་བསམས་ལ། ཆོས་རྣམས་ཐབས་དང་ཤེས་རབ་ཏུ། ། གཞུ་དང་མདའ་ཡིས་རྣམ་མཚོན་ཏེ། ། བུ་ཁྱོད་ཀྱིས་ནི་མི་འབྲལ་བར། ། ཚར་གཅོད་པ་དང་རྗེས་སུ་ཟུང་། ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཡ་སྭ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཡ་མི། ཞེས་བརྗོད་ལ་མདའ་གཞུ་ལག་པ་གཉིས་ཀྱིས་ཕྱོགས་མཚམས་སྟེང་འོག་ཏུ་བསྐོར་བའི་ཕྱག་རྒྱ་བྱ། ཞེས་མདའ་གཞུའི་རྗེས་གནང་དང་།
བཅོ་ལྔ་པ་ནི། བསྒྲལ་བར་གྱུར་པའི་ཡུལ་རྣམས་ནི། ། འཁྲུལ་འཁོར་དང་ནི་ཏིང་ངེ་འཛིན། ། སྨན་གྱིས་ཀྱང་ནི་བྱ་བ་སྟེ། ། དེ་ལྟར་ཐབས་རྣམས་སྣ་ཚོགས་ཀྱིས། ། བསད་བསྐྲད་དབྱེ་མནན་རེངས་རྨུགས་དང་། ། ཚར་གཅོད་རྗེས་གཟུང་ལས་མཛོད་ཅིག ། ཅེས་དྲག་པོའི་རྗེས་གནང་ངོ་། ། དངོས་གྲུབ་ཕྲིན་ལས་བཞི་དྲག་པོའི་རྗེས་གནང་རྣམས་ལ་ཚིག་ཙམ་གྱིས་ཆོག དེ་ལྟར་ན་དཀྱིལ་འཁོར་བཞི་ལས་ཕྱི་རྡུལ་ཚོན་གྱི་དཀྱིལ་འཁོར་དུ་དབང་བསྐུར།
དབང་བཞི་ལས་བུམ་པའི་དབང་བསྐུར་བ་ཐོབ། སྒྲིབ་པ་བཞི་ལས་ལུས་ཀྱི་སྒོ་ནས་བསགས་པའི་སྒྲིབ་པ་དག བསྐུར་བའི་གནས་ནི་སྤྱི་བོས་མཚོན་པའི་ལུས་ལ་བསྐུར། བསྐྱེད་པའི་རིམ་པ་སྒོམ་པ་ལ་དབང་བར་བྱས། བླ་མ་སྤྲུལ་པའི་སྐུར་དམིགས་པ་ལས་དབང་བླངས། དཔེ་ཞིང་ས་ཤིན་ཏུ་སྦྱངས་པ་དང་འདྲ། སྤྲུལ་སྐུ་ཐོབ་རུང་གི་རྟེན་འབྲེལ་བསྒྲིགས་པའོ། ། བུམ་དབང་ཆ་ལག་དང་བཅས་པའོ། ། གཉིས་པ་གསང་དབང་ལ་བཞི་ལས། དང་པོ་ནི།
མཎྜལ་བསྡུས་པའི་མཇུག་ཏུ། གསང་བའི་དབང་བསྐུར་ཞུ་བའི་ཡོན་དུ་སོགས་བརྗོད། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་སྐྱབས་པའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ཁྱོད་ཞབས་པདྨོའི་བཀའ་དྲིན་གྱིས། ། བདག་གིས་བླ་མེད་བྱང་ཆུབ་ཐོབ། ། དེ་ཕྱིར་གསང་བའི་དབང་གིས་ནི། ། མགོན་པོས་རྗེས་སུ་གཟུང་བར་མཛོད། །
ཅེས་ལན་གསུམ། མིག་དར་འཆིང་བའི་སྟངས་ཀ་ཙམ་བྱས་ལ། ཨ་ཁཾ་ཝི་ར་ཧཱུྃ། ཨོཾ་ཨཱཿཧཱུྃ། ཞེས་པས་བྱིན་གྱིས་བརླབས། གཉིས་པ་ནི། བླ་མ་དཀྱིལ་འཁོར་གྱི་གཙོ་བོ་རྡོ་རྗེ་འཇིགས་བྱེད་དང་། ཕྱག་རྒྱ་རྡོ་རྗེ་རོ་ལངས་མར་གསལ་བའི་མིག་ཏུ་ས་ཡི་སྙིང་པོ་ནས། ཐུགས་ཀར་ཐུགས་རྡོ་རྗེའི་བར་དང་། ཡབ་ཀྱི་གསང་གནས་ནས།
གཉིས་ཀའི་བུ་ག་ཕཊ་ཀྱིས་བཀག་པ། ཞེས་པའི་བར་གོང་བཞིན་ལ། སྐྱེ་མཆེད་སྐུ་གསུང་ཐུགས་ཀྱི་ལྷ་རྣམས་དང་། བླ་མ་རྡོ་རྗེ་འཇིགས་བྱེད་ཡབ་ཡུམ་སྙོམས་པར་ཞུགས་པས། བདེ་བའི་སྒྲ་ཧ་ཧ་སི་སི་ཀུན་དུ་རུ་བཛྲ་དྷྲིཀ་ཅེས་བྱ་བའི་སྒྲ་བྱུང་བས། གཤིན་རྗེ་གཤེད་རིགས་ལྔ་ཡབ་ཡུམ་དཔག་ཏུ་མེད་པ་སྤྱན་དྲངས་ཏེ། ཡབ་ཀྱི་ཞལ་དུ་ཞུགས། སྲོག་དག་པའི་ལམ་ནས་བརྒྱུད་ཐབས་ཀྱི་རྡོ་རྗེ་ལས་འཐོན། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཏ་བཛྲ་སྭ་བྷ་ཝ་ཨཏྨ་ཀོ྅ཧཾ། དེ་བཞིན་གཤེགས་པའི་ཁུ་བ་དང་།
དཀྱིལ་འཁོར་གྱི་གཙོ་བོ་ཡབ་ཡུམ་སྙོམས་པར་ཞུགས་པས་བྱང་ཆུབ་ཀྱི་སེམས་ཡུམ་གྱི་པདྨ་ལས་ཕྱུང་ནས། བླ་མ་རྡོ་རྗེ་འཇིགས་བྱེད་ཀྱི་མཐེ་བོང་དང་སྲིན་ལག་གིས་རང་གི་ལྕེ་ཐོག་ཏུ་བཞག གསུམ་པ་ནི། བཏུང་བ་རིན་ཆེན་དམ་པ་འདི། ། རྡོ་རྗེའི་ལུས་ནི་སྒྲུབ་བྱེད་པར། ། བུ་ཁྱོད་རྟག་པར་ཤེས་གྱིས་ལ། ། ཡིད་ལས་བྱུང་བའི་ཆུ་འདི་འཐུང་། ། ཨོཾ་བཛྲ་དྷྲིཀ་ཧཱུྃ། ཨ་ཧོ་མ་ཧཱ་སུ་ཁཾ། ཞེས་བརྗོད་ཅིང་འཐུང་ནས་ལུས་སེམས་ཐམས་ཅད་བདེ་བས་གང་།
ཨེ་མ་བདེ་བ་ཆེན་པོའོ། ། ཞེས་སྤྱན་དྲངས་ནས་རང་ཉིད་གསུང་རྣམ་པར་དག་པ་འདོད་ཆགས་གཤིན་རྗེ་གཤེད་དུ་སྒོམ། རང་བཞིན་བརྒྱད་ཅུའི་རྟོག་པ་དབྱིངས་སུ་དག་ཅིང་གསལ་སྟོང་གི་ཡེ་ཤེས་བསྐྱེད་པར་བསམས་ལ། ཅུང་ཟད་མཉམ་པར་བཞག འདིས་བླ་མ་དཀྱིལ་འཁོར་གྱི་གཙོ་བོ་ཞེས་པ་ནས། ཨེ་མ་བདེ་བ་ཆེན་པོའོ། ། ཞེས་པའི་བར་ཤིབ་བུར་བརྗོད། ཨོཾ་ཨཱཿཧཱུྃ་གིས་མིག་དར་དགྲོལ་བའི་སྟངས་ཀ་བྱས། བཞི་པ་ནི། གཡོན་པས་ཆོས་གོས་ཀྱི་གྲྭ་སེང་གེའི་རྣ་བ་ལྟར་བྱས་ལ།
གཡས་རྡོར་དྲིལ་བསྣོལ་ནས་ལག་པས་སྤྱི་བོར་སྐྲོལ་ཞིང་། སྟེང་ཕྱོགས་སུ་བརྐྱངས་ནས་སྐྱབས་སྦྱིན་གྱི་ཕྱག་རྒྱ་བྱས་ལ། སྲིད་པའི་ངན་འགྲོ་རྣམས་ལས་སྟོན། ། སྲིད་པ་མཆོག་ཏུ་ཞི་བའི་ཕྱིར། ། རྡོ་རྗེ་སེམས་དཔའ་དེ་བཞིན་གཤེགས། ། འདི་ནི་ཁྱོད་ལ་ངས་ལུང་བསྟན། ། ཀྱེ་དཔལ་ཆེ་གེ་མོ་ཞེས་བྱ་བ་ས་འོག་ས་སྟེང་ས་བླ་གསུམ་དུ། ཨོཾ་སརྦ་ཏ་ཐཱ་ག་ཏ་སིདྡྷི་ས་མཱ་ཡ་སཏྭཾ། བྷུརྦྷུ་ཝ་སྭ། ངས་ལུང་བསྟན་པ་འདི་ལ།
ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་ལུང་བསྟན་པར་མཛད་དེ། སྔགས་འདི་དང་། ཕྱག་རྒྱའི་སྟོབས་ཟབ་མོ་འདི་ལ་དད་པར་གྱིས་ཤིག དབང་གི་རྟོགས་པ་བརྗོད་པ་ནི། དེ་ལྟར་ན་དཀྱིལ་འཁོར་བཞི་ལས་བྷ་གའི་དཀྱིལ་འཁོར་དུ་དབང་བསྐུར། དབང་བཞི་ལས་གསང་བའི་དབང་ཐོབ། སྒྲིབ་པ་བཞི་ལས་ངག་གི་སྒོ་ནས་བསགས་པའི་སྒྲིབ་པ་དག བསྐུར་བའི་གནས་ནི་ལྕེས་མཚོན་པའི་ངག་ལ་བསྐུར། རང་བྱིན་གྱིས་བརླབས་པ་སྒོམ་པ་ལ་དབང་། བླ་མ་ལོངས་སྤྱོད་རྫོགས་པའི་སྐུར་དམིགས་པ་ལས་དབང་བླང་།
དཔེ་ཞིང་ས་ཤིན་ཏུ་སྦྱངས་པ་ལ་ས་བོན་བཏབ་པ་དང་འདྲ། ལོངས་སྐུ་ཐོབ་རུང་གི་རྟེན་འབྲེལ་བསྒྲིགས་པའོ། ། ཤེས་རབ་ཡེ་ཤེས་ཀྱི་དབང་ལ་གསུམ་ལས། དང་པོ་ནི། མཎྜལ་ཕུལ། བྱང་ཆུབ་རྡོ་རྗེ་སངས་རྒྱས་ལ། ། གསང་བའི་དབང་བསྐུར་སྐབས་སུ་སློབ་མ་རྣམས། རྡོ་རྗེ་འཇིགས་བྱེད་ཉིད་དུ་བསྒོམས་པའོ། ། འོན་ཏེ་ལྷ་གཞན་གང་དུ་བསྐྱེད་པ་ཡིན། ། འདི་ལ་ཡིག་ཆར་གསལ་ཁ་གཟིགས་སམ་ཅིང་། །
སློབ་མ་འདོད་ཆགས་གཤིན་རྗེ་གཤེད་བསྒོམས་ལ། ། མིག་དར་འཆིང་ཕྱེ་ཞེས་དབང་ཆུར་གསུང་འདི་ནི། ། དགོངས་པ་གང་ཡིན་དགོས་པ་ཇི་ལྟར་ཡོད། ། འདི་ཉིད་མ་བྱས་ཀྱང་ནི་ཆོག་གམ་ཅི། ། གསང་དབང་བླ་མ་ཡབ་ཡུམ་སྙོམས་ཞུགས་ལས། ། བྱུང་བའི་བྱང་ཆུབ་སེམས་ཀྱི་དཀྱིལ་འཁོར་དུ། ། བསྐུར་བ་མིན་ནམ་བྷ་གའི་དཀྱིལ་འཁོར་དུ། ། བསྐུར་བར་བཤད་ལ་གོ་བ་ཇི་ལྟར་ཡོད། ། ཅེས་པའི་ལན་ནི། དབང་ཆུ་ན་གསལ་ཁ་མི་སྣང་ཡང་།
བུམ་དབང་གི་མཐའ་བརྟེན་ལྷ་བསྒོམ་པའི་རྗེས་གནང་སྦྱིན་པ་ནས་སློབ་མ་རྡོ་རྗེ་འཇིགས་བྱེད་དུ་གསལ་བར་གྱུར་པས། དེའི་རྒྱུན་ད་ལྟ་ཡང་རྡོ་རྗེ་འཇིགས་བྱེད་ཀྱི་ང་རྒྱལ་ལས་འོས་མེད་པ་ཡིན་ནོ། ། དབང་ཆུར་སློབ་མ་འདོད་ཆགས་གཤིན་རྗེ་གཤེད་དུ་བསྒོམས་པ་ལ་མིག་དར་ཕྱེ་ཞེས་པ་ཙམ་ལས་མི་སྣང་ཡང་། རྒྱ་རྟོན་གྱི་དབང་གི་ཡིག་སྣ་ལས། དབང་རྫས་བྱང་ཆུབ་ཀྱི་སེམས་མེད་པས་ལུས་ཐམས་ཅད་གང་། ངག་གི་དྲི་མ་དག་ནས་འདོད་ཆགས་གཤིན་རྗེ་གཤེད་དུ་བསྒོམས་ནས། གདོང་གཡོགས་ཕྱེ་ཞེས་གསུངས་པས། དབང་རྫས་མགྲིན་པ་ནས་མྱངས་པ་ལ་བརྟེན། ངག་གི་དྲི་མ་དག་ནས་སློབ་མ་གསུང་རྡོ་རྗེའི་ངོ་བོ་འདོད་ཆགས་གཤིན་རྗེ་གཤེད་དུ་གྱུར་པར་བསམས་ལ། གདོང་གཡོགས་ཕྱེ་བ་ཡིན་ཏེ།
བྱ་བ་དང་བྱེད་ལས་འབྲེལ་ཆགས་པར་སྣང་ངོ་། ། དཀྱིལ་ཆོག་གཞན་ལྟར་ན། བྱང་ཆུབ་སེམས་ཀྱི་དཀྱིལ་འཁོར་དུ་ཞུགས་པའི་ཐ་སྙད་བྱེད། དེ་བས་མགྲིན་པ་ནས་མྱང་སྟེ་ལུས་ལ་ཁྱབ་པས། དུས་གསུམ་གྱི་རྟོག་པ་རགས་པ་འགག་སྟེ། མྱོང་བ་ཁྱད་པར་ཅན་སྐྱེས་པ་ན་གསང་དབང་ཐོབ་པ་ཡིན་པས། རྫས་གསང་བ་བྱང་ཆུབ་ཀྱི་སེམས་ཀྱི་དཀྱིལ་འཁོར་དུ་བསྐུར་བར་འཆད་དགོས་ལ། འདིར་བྷ་གའི་དཀྱིལ་འཁོར་དུ་བསྐུར་བར་བཤད་པ་ནི། དབང་རྫས་བསྒྲུབ་པ་ན་ཡུམ་གྱི་མཁའ་དང་། ཡབ་ཀྱི་རྡོ་རྗེ་མཉམ་པར་སྦྱར་ནས་སྒྲུབ་པ་ལ་དགོངས་པའོ། །
ཡང་ན་བླ་མ་ཡབ་ཡུམ་སྙོམས་འཇུག་བྱས་པ་ལས་བྱུང་བའི་གསང་རྫས་བྱང་ཆུབ་ཀྱི་སེམས་ཏེ། སྔར་སྙོམས་འཇུག་གི་སྒྲས་རིགས་ལྔ་ཡབ་ཡུམ་དཔག་ཏུ་མེད་པ་སྤྱན་དྲངས། ཡབ་ཀྱི་ཞལ་དུ་ཞུགས་པ་སོགས་ལས་བྱུང་བའི་བྱང་ཆུབ་ཀྱི་སེམས་ཡིན་པས། རྣམ་པ་བྱང་ཆུབ་ཀྱི་སེམས་སུ་གནས་ཀྱང་། ངོ་བོ་བྷ་ག་རེད། བཅོམ་ལྡན་འདས་རིགས་ལྔ་ཡབ་ཡུམ་ཀྱི་དཀྱིལ་འཁོར་ཡིན་པས། བྷ་གའི་དཀྱིལ་འཁོར་དུ་བསྐུར་ཞེས་བཤད་པ་ཡིན་ཏེ། བྷ་ག་ནི་བཅོམ་པ་དང་སྐལ་བ་སོགས་མང་པོ་ལ་འཇུག་པའོ།། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་སྐྱབས་པའི་དོན་གྱི་ཕྱིར། །
ནམ་མཁའི་རྡོ་རྗེ་དེང་བདག་སྩོལ། ། ཞེས་ལན་གསུམ། གཉིས་པ་ནི། འབྲུ་ལྔས་མིག་དར་འཆིང་། འབྲུ་གསུམ་གྱིས་བྱིན་གྱིས་བརླབས། བླ་མ་རྡོ་རྗེ་འཇིགས་བྱེད་ཀྱིས་རང་ལ་ཕྱག་རྒྱ་ཞིག་གནང་བའི་སྲིན་ལག་གཡོན་ནས་རང་གི་གཡས་ཀྱི་བཟུང་བར་མོས་ལ། ཁྱེར་ཅིག་ཁྱེར་ཅིག་སེམས་དཔའ་ཆེ། ། ལྷ་མོ་འདི་ནི་ཕྱག་རྒྱ་ཆེ། ། མཐའ་ཡས་བདེ་བ་སྦྱིན་པ་མོ། ། ཁྱེར་ལ་མཆོད་པ་དག་ཏུ་གྱིས། །
ཞེས་བརྗོད་ལ་ཕྱག་རྒྱ་གཏད་དོ། ། དེ་ནས་ཕྱག་རྒྱ་དེས། རྟོག་པ་མེད་དམ་ཞེས་དྲི་བ་ནི། དྲི་ཆེན་དྲི་ཆུ་ལ་སོགས་པ། ། བཙོག་ཟ་དེ་དག་ཡིད་ཆེས་སམ། ། བུད་མེད་རྣམས་ལ་རྟག་གུས་དང་། ། བྷ་ག་ལ་ཡང་འོ་བྱེད་པར། ། བུ་ཁྱོད་སྤྲོ་བ་ཡིན་ནམ་ཅི། ། ཞེས་བརྗོད། རང་གི་ལག་པ་ནས་དམ་དུ་བཟུང་སྟེ་ལན་བཏབ་པར་བསམ་ལ།
དྲི་ཆེན་དྲི་ཆུ་ལ་སོགས་པ། ། བཙོག་ཟ་དེ་ལྟར་ཡིད་ཆེས་སོ། ། བུད་མེད་རྣམས་ལ་རྟག་གུས་དང་། ། བྷ་ག་ལ་ཡང་འོ་བྱེད་པར། ། ལྷ་མོ་བདག་ནི་ཅིས་མི་སྤྲོ། ། ཞེས་ལན་བྱ། རང་རྡོ་རྗེ་འཇིགས་བྱེད་དང་། ཕྱག་རྒྱ་རྡོ་རྗེ་རོ་ལངས་མར་གསལ་བའི་མིག་ཏུ་སའི་སྙིང་པོ་ནས། ཐུགས་ཀར་ཐུགས་རྡོ་རྗེ་བར། གཙོ་བོའི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་འཇིགས་བྱེད་ཡབ་ཡུམ་གྱི་རྣམ་པར་བཛྲ་ས་མཱ་ཛཿ
ཛཿཧཱུྃ་བཾ་ཧོཿ དེ་ནས་གཡས་བསྐུམ་གཡོན་བརྐྱང་གི་སྟབས་སུ་འདུག་ལ། བླ་མས་ཡབ་ཡུམ་གྱི་སྲིན་ལག་གཡས་པ་བཟུང་ཞིང་གསུང་བར་མོས་ལ། གཟུངས་མ་འདི་ནི་ཡིད་འོང་མ། ། བསྟེན་བྱར་སངས་རྒྱས་རྣམས་ཀྱིས་དགོངས། ། འཁོར་ལོ་རིམ་པས་སྦྱོར་བ་ཡིས། ། བདེ་བ་དམ་པ་མྱང་བར་གྱིས། ། ཞེས་བརྗོད། དེ་ནས་ཡུམ་དེ་གོས་དང་བྲལ་ཏེ་ལག་པ་གཉིས་ཀྱིས། དྲི་ཞིམ་པོས་བགོས་པའི་པདྨའི་འགྲམ་ནས་བཟུང་སྟེ་ཆེ་བ་བརྗོད་པ།
ཨེ་མ་ང་ཡི་པདྨ་འདི། ། བདེ་བ་ཐམས་ཅད་ཀྱི་ནི་གནས། ། བདེ་བ་ཆོ་ག་བཞིན་བསྟེན་པ། ། དེ་ཡི་མདུན་ན་ང་གནས་ཏེ། ། སངས་རྒྱས་མཉེས་པ་ལ་སོགས་པ། ། པདྨར་བྱ་བ་ཇི་བཞིན་གྱིས། ། བདེ་ཆེན་རྒྱལ་པོ་རང་ཉིད་དེ། ། འདི་ཉིད་དུ་ནི་རྟག་ཏུ་བཞུགས། ། བླུན་པོ་གང་ཞིག་འདི་སྤངས་པ། ། དེ་ལ་མཆོག་གི་དངོས་གྲུབ་མེད། །
ཏྭཾ་བྷཉྩ་མོཀྵ་ཧོཿ ཞེས་བརྗོད་ནས། པང་དུ་འཁྱུད། མཁའ་གསང་བྱིན་རླབས་གོང་བཞིན་ལ། གཉིས་ཀའི་སྤྱི་བོར་བདེ་བ་ཆེན་པོའི་འཁོར་ལོ་རྩ་འདབ་སུམ་ཅུ་རྩ་གཉིས་པའི་ལྟེ་བ་ལ་ཧཾ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་ལྟེ་བ་ལ་ཨོཾ། སྙིང་ཀ་ཆོས་ཀྱི་འཁོར་ལོ་རྩ་འདབ་བརྒྱད་པའི་ལྟེ་བ་ལ་ཧཱུྃ། ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བ་ལ་ཨོཾ། གསང་གནས་བདེ་བ་ཆེན་པོའི་འཁོར་ལོ་རྩ་འདབ་སུམ་ཅུ་རྩ་གཉིས་པའི་ལྟེ་བ་ལ་ཕཊ། སྐྱེ་མཆེད་སྐུ་གསུང་ཐུགས་ཀྱི་ལྷ་རྣམས་སྦྱོར་བས་མཉེས་པར་བྱས།
རང་དང་ཕྱག་རྒྱ་ལྷའི་སྐུར་གསལ་བར་གྱུར། ཧ་ཧ་སི་སི་ཀུན་ཏུ་བཛྲ་དྷྲིཀ་སྙོམས་འཇུག་ལ་སེམས་བཟུང་ནས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་མཆོད་པར་གྱུར། ཡབ་ཀྱི་སྤྱི་བོའི་ཧཾ་ལས། བྱང་ཆུབ་ཀྱི་སེམས་ཀྱི་རྒྱུན་རྩ་དབུ་མའི་ནང་ནས་བབས་ཏེ།

མགྲིན་པའི་ཨོཾ་ལ་ཕོག་པས་དགའ་བ། དེ་སྙིང་ཁའི་ཧཱུྃ་ལ་ཕོག་པས་མཆོག་དགའ། དེ་ལྟེ་བའི་ཨོཾ་ལ་ཕོག་པས་དགའ་བྲལ། དེ་གསང་གནས་ཀྱི་ཕཊ་ལ་ཕོག་པས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་པར་གྱུར། ཧིག་ཅེས་བརྗོད་པས། ཐིག་ལེ་དེ་ལྟེ་བ་ནས་ཡར་བྱོན་པས་དགའ་བ། སྙིང་ཀར་བྱོན་པས་མཆོག་དགའ། མགྲིན་པར་བྱོན་པས་དགའ་བྲལ། སྤྱི་བོར་འོ་མ་ལུད་པ་བཞིན་ལུད་དེ་ལུས་ཀྱི་རྩ་གནས་ཐམས་ཅད་ལ་ཁྱབ་པས་བདེ་ཆེན་གྱི་ཡེ་ཤེས་སྐྱེས། དེའི་ངོ་བོ་བྱུང་གནས་འགྲོ་ས་སྨྲ་བསམ་བརྗོད་པའི་ཡུལ་ལས་འདས་པ་དོན་གྱི་ཡེ་ཤེས་ལྷན་ཅིག་སྐྱེས་པའི་དགའ་བའོ། ། མཁའ་གསང་བྱིན་བརླབས་ནས་འདིའི་བར་ཤིབ་བུར་བརྗོད།
དེ་ནས་བླ་མ་རྡོ་རྗེ་འཇིགས་བྱེད་ཀྱིས་མཛད་པར་བསམས་ལ། དྲིལ་གསིལ་མེ་ཏོག་གཏོར་རོལ་མོ་དྲག་ཏུ་བརྡུང་། ཨཱ་ལི་ཀཱ་ལི། ལན་ཁ་ཡར་བརྗོད་དོ། ། ཡེ་ཤེས་དེ་ཉིད་དཀྱིལ་འཁོར་གྱི་གཙོ་བོས་རྡོ་རྗེའི་གླུའི་སྒོ་ནས་ངོ་སྤྲོད་པར་བསམ་ལ། ཨེ་མ་རྣལ་འབྱོར་པ་ཡིས་ཇི་སྲིད་དུ། ། བྱང་སེམས་འབྱིན་པར་མི་བྱེད་པར། ། དེ་སྲིད་ཐོབ་འགྱུར་རྒྱུན་མི་ཆད། ། དགའ་བ་ལས་སྐྱེས་བདེ་གཞན་ཅི། ། དངོས་གྲུབ་ཀུན་གྱི་གཏེར་གྱུར་པའི། །
བྱང་ཆུབ་སེམས་ནི་ལྷུང་གྱུར་ན། ། ཕུང་པོ་རྣམ་ཤེས་བརྒྱལ་བ་ལས། ། མ་སྨད་དངོས་གྲུབ་ག་ལ་ཡོད། ། མཁའ་ཁམས་རྡོ་རྗེའི་ཀུན་སྦྱོར་དང་། ། རེག་བཅས་ཀྱི་ནི་རྨད་བྱུང་ཚེ། ། བདེ་བ་སྐྱེད་པར་བྱེད་པ་གང་། ། དེ་ནི་བདེ་ཆེན་མཆོག་བྱེད་པའོ། ། དགའ་བྲལ་དག་གི་དབུས་སུ་ནི། ། མཚོན་པས་ལྟོས་ལ་བརྟན་པར་བྱ། ། པདྨའི་ནམ་མཁར་རྡོ་རྗེ་ཡི། །
ལྟེ་བར་གནས་པའི་གནས་དག་ཏུ། ། རྡོ་རྗེ་སྐྱིལ་ཀྲུང་དག་གི་སེམས། ། ནོར་བུའི་ནང་དུ་སེམས་ལྟོས་ལ། ། ཡེ་ཤེས་སྐྱེ་བ་གང་ཡིན་དེ། ། ཡེ་ཤེས་ངོ་བོ་ཞེས་པས་བརྒྱན། ། ཆགས་པ་མ་ཡིན་ཆགས་བྲལ་མིན། ། དབུ་མར་དམིགས་པ་མ་ཡིན་ནོ། ། གང་ཚེ་རྣམ་ཤེས་ཡེ་ཤེས་མཐོང་། ། བདེ་ལ་གནས་བྱ་འགྱུར་མི་བྱ། ། ཐུན་གཅིག་ཡང་ན་ཉིན་གཅིག་གམ། །
ཟླ་ཕྱེད་ཟླ་བ་ལོ་དང་ནི། ། བསྐལ་པ་བསྐལ་པ་སྟོང་དུ་ཡང་། ། ཡེ་ཤེས་མངོན་སྦྱོར་གྱིས་གནས་བྱ། ། ཞེས་བརྗོད་དོ། ། འབྲུ་གསུམ་བརྗོད་ཅིང་མིག་དར་དཀྲོལ། གསུམ་པ་མཐའ་བརྟེན་སྦྱིན་པ་ནི། འདོད་ཆགས་བྲལ་བ་ལྟ་བུ་ཡི། ། ཁམས་གསུམ་ན་ནི་སྡིག་མེད་དེ། ། དེ་བས་འདོད་ལ་ཆགས་བྲལ་བ། ། ཁྱོད་ཀྱིས་ནམ་ཡང་མ་བྱེད་ཅིག །
བདེ་ཆེན་ཐེག་པ་འདི་ལ་ནི། ། ཕྱི་ནས་ཤི་བ་ཡོད་མིན་ཏེ། ། སྡུག་བསྔལ་སྲིད་ལས་མྱ་ངན་འདས། ། སྲིད་པ་གཏན་དུ་མྱ་ངན་འདས། ། སྲིད་པ་གཏན་དུ་དངོས་གྲུབ་འགྱུར། ། རང་བདག་ཡོངས་སུ་སྤངས་ནས་ནི། ། དཀའ་ཐུབ་དཔྱད་པར་མི་བྱ་སྟེ། ཇི་ལྟར་བདེ་བ་བཟུང་ནས་ནི། ། སངས་རྒྱས་དངོས་གྲུབ་ཐོབ་པར་འགྱུར། ། ཞེས་པ་དང་།
སྔགས་དང་རྒྱུད་རྣམས་འཛིན་འགྱུར་བར། ། སངས་རྒྱས་ཀུན་གྱིས་རབ་ཏུ་བསྔགས། ། སེམས་ཅན་རྣམས་ལ་སྙིང་བརྩེ་བས། ། དཀྱིལ་འཁོར་ཆོ་ག་བཞིན་དུ་བྲིས། ། ཁྱོད་ཀྱིས་ནན་ཏན་བསྐྱེད་ནས་ནི། ། སྒྲུབ་པ་པོ་རྣམས་སྔགས་ལ་སྦྱོར། ། སྔགས་བཤད་ཚུལ་གྱིས་ཆོ་ག་ཡིས། ། སྐྱེ་བོ་རྣམས་ལ་རྟག་ཏུ་བཤད། ། དེ་ལྟར་བྱས་ན་སངས་རྒྱས་ལ། ། ཕན་བཏགས་དྲིན་དུ་གཟོ་ཞེས་བྱ། །
རྡོ་རྗེ་འཛིན་པ་དེ་ཀུན་ཡང་། ། ཁྱོད་ལ་རྟག་ཏུ་བསྲུང་བར་མཛད། ། ཅེས་དབུགས་དབྱུང་ངོ་། ། དེ་ལྟར་ན་དཀྱིལ་འཁོར་བཞི་ལས་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བསྐུར། དབང་བཞི་ལས་ཤེས་རབ་ཡེ་ཤེས་ཀྱི་དབང་ཐོབ། སྒྲིབ་པ་བཞི་ལས་ཡིད་ཀྱི་སྒོ་ནས་བསགས་པའི་སྒྲིབ་པ་དག བསྐུར་བའི་གནས་ནི། སྙིང་གས་མཚོན་པའི་ཡིད་ལ་བསྐུར། ཕོ་ཉའི་ལམ་སྒོམ་པ་ལ་དབང་། བླ་མ་ཆོས་ཀྱི་སྐུར་དམིགས་པ་ལས་དབང་བླངས།
དཔེ་ཞིང་ས་ཤིན་ཏུ་སྦྱངས་པ་ལ་ས་བོན་བཏབ། རྐྱེན་ཆུ་ལུད་ཀྱིས་བྲན་པ་དང་འདྲ། ཆོས་སྐུ་ཐོབ་རུང་གི་རྟེན་འབྲེལ་བསྒྲིགས་པའོ།་་་་་ མཆོག་དབང་གསུམ་པ་ཤེས་རབ་ཡེ་ཤེས་དབང་། དངོས་དང་ཡེ་རྒྱའི་བྷ་གའི་དཀྱིལ་འཁོར་དུ། ། བསྐུར་བ་མིན་ནམ་བྱང་སེམས་དཀྱིལ་འཁོར་དུ། ། བསྐུལ་བར་བཞེད་ལའང་གོ་བ་ཇི་ལྟར་ཡོད། ། ཅེས་པའི་ལན་ནི། དཀྱིལ་ཆོག་སྤྱི་ལྟར་ན་ཕྱག་རྒྱ་དང་མཉམ་སྦྱོར་གྱི་གོ་དོན་ལས་བྷ་གའི་དཀྱིལ་འཁོར་ཞེས་འཆད་ལ། འདིར་ནི་རྭ་ཆེན་གྱིས་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་བསྐུར་བར་བཤད་པ་ནི།
སྤྱི་བོའི་ཧཾ་ལས་བབས་པའི་བྱང་སེམས་དེ་གཟུགས་སུ་སྣང་བས་ཀུན་རྫོབ་བྱང་སེམས་ཀྱི་ཐ་སྙད་བྱ་ཞིང་། བྱང་སེམས་དེ་ཉིད་ཀྱིས་ལུས་ཀྱི་རྩ་འཁོར་ཐམས་ཅད་ཁྱབ་ཅིང་གང་བའི་བྱེད་པས་ཡེ་ཤེས་ཉམས་སུ་མྱོང་བ་ལ། ཤེས་རབ་ཡེ་ཤེས་ཀྱི་དབང་གི་ངོ་བོར་འཇོག་པ་འདི་ལ་དགོངས་པ་ཡིན་ནོ། ། དབང་བཞི་པ་ལ་གསུམ་ལས། དང་པོ་ནི། མཎྜལ་ཕུལ། ཁྱོད་ཞབས་པདྨའི་བཀའ་དྲིན་གྱིས། ། གཙོ་བོའི་དབང་བསྐུར་རྣམ་གསུམ་ཐོབ། ། དེ་རིང་རིན་ཆེན་བཞི་པ་ཡང་། ། བཀའ་དྲིན་གྱིས་ནི་བསྐྱབ་ཏུ་གསོལ། །
ཞེས་ལན་གསུམ་འབྲུ་ལྔའི་མིག་དར་བཅིངས། འབྲུ་གསུམ་གྱི་བྱིན་གྱིས་བརླབས། གཉིས་པ་ནི། ལུས་རྣམ་སྣང་གི་ཆོས་བདུན་དུ་བཅས་ལ། དཀྱིལ་འཁོར་གྱི་གཙོ་བོས་གསུམ་པའི་ཡེ་ཤེས་དེ་ཉིད་བཞི་པའི་ཚིག་གིས་སྒོ་ནས་ངོ་སྤྲོད་མཛད་པར་བསམས་ལ། ཤིབ་བུའི་ངག་གིས། བརྟན་གཡོའི་དངོས་པོ་མ་ལུས་པ། ། བསྒོམ་པར་བྱ་བའི་དུས་ཉིད་ན། ། བློས་ནི་ཡོངས་སུ་མི་སྒོམ་སྟེ། ། ཀུན་གྱི་མཚན་ཉིད་མ་ཤེས་ན།
དེ་ཁོ་ན་ཉིད་སྒོམ་མིན་ཏེ། དངོས་པོ་ཐམས་ཅད་ཡོངས་ཤེས་ནས། དེ་ནི་སྒོམ་པར་ཡོངས་སུ་གྲགས། ། ཞེས་གསུངས་པ་དེའི་དོན་ནི། བཞི་པ་འདི་ལ་སོགས་པ་གནས་ལུགས་ངོ་སྤྲོད་གྱི་བཞི་བའི་རིགས་ཅན་ཀུན་ནི། སྤྱིར་སེམས་ཀྱི་གནས་ལུགས་ངོ་སྤྲོད་པ་ཙམ་དང་མི་འདྲ་པའི་ཁྱད་པར་ཆེན་པོ་ཡོད་དེ། སྤྱིར་གནས་ལུགས་ངོ་སྤྲོད་པ་དང་། གནས་ལུགས་རྟོགས་པའི་ལྟ་བ་དང་འབྲེལ་བའི་དབང་དང་གྲོལ་བྱེད་ནི། རྒྱུད་འོག་མ་གསུམ་ལ་ཡང་ཡོད་ཅིང་། བླ་མེད་རང་གི་དབང་འོག་མ་རྣམས་ལ་ཡང་ཡོད་ལ།
དབང་བཞི་པ་འདིར་གནས་ལུགས་ངོ་སྤྲོད་པ་ནི། གཞི་དབང་གི་ཡེ་ཤེས་གྱི་སྟེང་དུ་སྤྲོད་པ་སོགས་ཀྱི་ཁྱད་ཆོས་དང་ལྡན་དགོས་པས་སོ། ། དེ་ཡང་གཞི་གང་གི་སྟེང་དུ་སྤྲོད་པ་ནི་བརྟག་གཉིས་ལས། ཡེ་ཤེས་འདི་ནི་ཞེས་པས་དབང་གསུམ་པའི་དུས་སུ་སྐྱེས་པའི་ཡེ་ཤེས་ཀྱི་སྟེང་དུ་ངོ་སྤྲོད་པ་བསྟན། གནས་ལུགས་གང་ངོ་སྤྲོད་པ་ནི། ཆེས་ཕྲ་ཞིང་། ། རྡོ་རྗེ་ནམ་མཁའི་དཀྱིལ་ལྟ་བུ། ། རྡུལ་བྲལ་མཐར་ཕྱིན་ཞི་བ་ཉིད། ། ཅེས་པས་སངས་རྒྱས་རྣམས་གྱི་ཐུགས་རྒྱུད་ཇི་ལྟར་བཞུགས་པའི་འབྲས་དུས་ཀྱི་གནས་ལུགས་ཉིད་ངོ་སྤྲོད་པར་བསྟན། དེ་ལྟར་ངོ་འཕྲོད་པ་ལས་ཕན་ཡོན་གང་འབྱུང་བ་ནི།
ཁྱོད་རང་ཡང་ནི་དེ་ཡི་ཕ། ། ཞེས་པས་སངས་རྒྱས་རྣམས་ཀྱི་ཐུགས་རྒྱུད་ལ་བཞུགས་པའི་གནས་ལུགས་ཟབ་མོ་དེ་མངོན་དུ་འགྱུར་བ་བསྟན་པ་ཡིན་ནོ། ། དེ་ལྟར་ན་བརྟག་གཉིས་ལས། བཞི་པ་དེ་ཡང་དེ་བཞིན་ནོ། ། ཞེས་གསུང་པ་ལས། བཞི་པ་དེ་ཡང་། ཞེས་པས་མཚོན་བྱ་དོན་བསྟན། དེ་བཞིན་ནོ། ། ཞེས་པས་མཚོན་བྱེད་དཔེའི་སྟེང་དུ་མཚོན་བྱ་དོན་ཉིད་ངོ་སྤྲོད་པ་བསྟན་པས། འབྲས་དུས་ཀྱི་མཚོན་བྱ་དོན་འདིར་མཚོན་བྱེད་དཔེའི་ཡེ་ཤེས་གྱི་སྟེང་དུ་ངོ་སྤྲོད་དགོས་པ་ཡིན་ནོ། །
དེ་ལ་གནས་ལུགས་ཡུལ་དང་། ཡེ་ཤེས་ཡུལ་ཅན་ཡིན་པས་སྔར་བཤད་པ་དང་འགལ་ལོ་སྙམ་ན་མི་འགལ་ཏེ། གནས་ལུགས་བཤད་པ་ནི་གནས་ལུགས་མཇལ་བའི་བློ་འབྱུང་བས། ཕལ་སྒྲས་ཙམ་ལ་གནས་ལུགས་ངོ་སྤྲད་ཀྱང་། དོན་ལ་གནས་ལུགས་མཇལ་བའི་ཡེ་ཤེས་དེ་ཉིད་ངོ་སྤྲོད་པར་འགྲོ་བས་སོ། ། ཁ་ཅིག་དེ་བཞིན་ནོ་ཞེས་པ་དབང་བཞི་པ། རྒྱུད་འདིར་སྦས་པའི་ཤེས་བྱེད་དུ་མཛད་པ་མཐོང་ཡང་། མཚོན་བྱ་དང་མཚོན་བྱེད་ཀྱི་བསྟན་ཚུལ་སྔར་བཤད་པ་དེ་དཔྱོད་ལྡན་གྱིས་དགོངས་དགོས་ཤིང་། ཁྱད་པར་བླ་མེད་སྤྱི་འདི་ལ་དབང་བཞི་པ་དངོས་སུ་བསྐུར་བ་ཡོད་ཕྱིན་དབང་བཞིས་དངོས་སུ་སྟོན་བྱེད་ཀྱི་རྒྱུད་ཚིག་ཀྱང་ཡོད་པ་ཤ་སྟག་ཏུ་ངེས་སོ། ། མདོར་ན་དབང་བཞིས་འདིར་གསུམ་པའི་ཡེ་ཤེས་ཀྱི་སྟེང་དུ་འབྲས་བུ་སངས་རྒྱས་ཀྱི་ཡོན་ཏན་མ་ལུས་པ་སྐུ་གསུམ་ཁ་སྦྱོར་ཡན་ལག་བདུན་ལྡན་ངོ་སྤྲོད་ཚུལ་ཡང་ཤེས་པར་བྱ་སྟེ།
སློབ་དཔོན་ངག་གི་དབང་ཕྱུག་གྲགས་པས། ལོངས་སྤྱོད་རྫོགས་དང་ཁ་སྦྱོར་བདེ་ཆེན་རང་བཞིན་མེད། ། སྙིང་རྗེས་ཡོངས་གང་རྒྱུན་མི་ཆད་དང་འགོག་པ་མེད། ། ཡན་ལག་བདུན་དང་ལྡན་པའི་སངས་རྒྱས་འདི་ཉིད་ནི། ། བདག་འདོད་ཚད་མས་ཡོངས་བགོས་བློ་ཅན་རྣམས་ཀྱང་འདོད། ། ཅེས་གསུངས་པ་ལྟར་གྱི་ཡན་ལག་དང་པོ་གསུམ་ནི། དབང་གསུམ་པའི་དུས་ཀྱི་ལྷ་སྐུ་མཚན་དང་དཔེ་བྱད་ཡོངས་སུ་རྫོགས་པ་གསལ་ལ་མ་འགག་པས། དེ་ཡང་ཡབ་ཡུམ་ཞལ་སྦྱོར་གྱི་རྣམ་པ་དེའི་ཐུགས་རྒྱུད་འཛག་མེད་ཀྱི་བདེ་བས་གང་བ་དང་གསུམ་གྱི་སྟེང་དུ་ཚང་བར་ངོ་སྤྲོད། ཡན་ལག་བཞི་པ་རང་བཞིན་མེད་པ་ཆོས་ཀྱི་སྐུ་ནི། བདེ་བའི་དེའི་ངོ་བོ་ལ་བལྟས་ནི་གཟུང་བ་དང་འཛིན་པ་སོགས་ཀྱི་སྤྲོས་པའི་མཐའ་གང་དུ་ཡང་མ་གྲུབ་པའི་དབྱིངས་ནམ་མཁའ་ལྟ་བུ་དེའི་སྟེང་དུ་ཚང་བར་ངོ་སྤྲོད།
ཡན་ལག་ལྔ་པ་དྲུག་པ་བདུན་པ་སྤྲུལ་སྐུའི་ཁྱད་ཆོས་རྣམས་ནི། དབྱིངས་ནམ་མཁའ་ལྟ་བུའི་ངང་ལས་དམིགས་མེད་ཀྱི་སྙིང་རྗེས་རྒྱུད་ཡོངས་སུ་གང་བ་དང་། སྙིང་རྗེའི་དབང་གི་སེམས་ཅན་གྱི་དོན་རྒྱུན་མི་འཆད་པར་བྱེད་པ་དང་། རྒྱུན་མ་ཆད་པས་རང་ཉིད་གཅིག་པུ་ཞི་བདེའི་འགོག་པ་མེད་པ་དང་གསུམ་གྱི་སྟེང་དུ་ཚང་། དེའི་ངོ་བོ་ན་གསལ་སྟོང་ཟུང་འཇུག་བརྗོད་བྲལ་བློ་འདས་ཕྱག་རྒྱ་ཆེན་པོའི་ངང་ལས་མཉམ་པར་གཞག འབྲུ་གསུམ་གྱི་གདོང་གཡོགས་བྱེད། གསུམ་པ་གཟེངས་བསྟོད་པ་ནི། དེ་རིང་ཁྱེད་བདག་ལེགས་པར་རྙེད། ། མི་ཡི་སྲིད་པ་དོན་དང་བཅས། ། སངས་རྒྱས་ཀུན་གྱི་རིགས་སུ་སྐྱེས། །
སེམས་ཉིད་རིན་ཆེན་འབྱུང་བའི་གཏེར། ། ཕུན་སུམ་ཚོགས་པ་ཉེ་བར་གནས། ། གསང་སྔགས་མཉམ་མེད་སེམས་ལས་གྲུབ། ། ཟག་མེད་བདེ་བའི་དཀྱིལ་འཁོར་ཆེ། ། མཐོང་བ་འམ་ནི་ཞུགས་གྱུར་པས། ། སྡིག་པ་ཀུན་ལས་རྣམ་པར་གྲོལ། ། བྱང་ཆུབ་སེམས་མཆོག་རྨད་བྱུང་བརྙེས། ། འགྲོ་བ་ཀུན་གྱི་སྐྱབས་གནས་མཆོག ། བདུད་བཞི་འཇོམས་ཤིང་སྡུག་བསྔལ་གྱི། ། སྐྱེ་རྒ་ན་འཆི་འཇོམས་པར་བྱེད། །
སྲིད་པ་ངོ་བོ་ཉིད་དག་པ། ། ཕྱག་ན་རྡོ་རྗེ་ད་གྱུར་ཏེ། ། དེ་ལྟར་ན་དཀྱིལ་འཁོར་བཞི་ལས་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བསྐུར། དབང་བཞི་ལས་བཞི་པ་ཚིག་དབང་རིན་པོ་ཆེ་ཐོབ། སྒྲིབ་པ་བཞི་ལས་ལུས་ངག་ཡིད་གསུམ་གྱི་སྒོ་ནས་བསགས་པའི་སྒྲིབ་པ་བག་ཆགས་དང་བཅས་པ་དག བསྐུར་བའི་གནས་ནི་སྙིང་ཁས་མཚོན་པའི་ལུས་ངག་ཡིད་གསུམ་ལ་བསྐུར། ཕྱག་རྒྱ་ཆེན་པོ་སྒོམ་པ་ལ་དབང་། བླ་མ་ངོ་བོ་ཉིད་ཀྱི་སྐུར་དམིགས་པ་ལས་དབང་བླངས། དཔེ་ཞིང་ས་ཤིན་ཏུ་སྦྱངས་པ་ལ་ས་བོན་བཏབ། རྐྱེན་ཆུ་ལུད་ཀྱིས་བྲན།
འབྲས་བུ་སྟོན་ཐོག་ཕུན་སུམ་ཚོགས་པ་དང་འདྲ། ངོ་བོ་ཉིད་སྐུ་ཐོབ་རུང་གི་རྟེན་འབྲེལ་བསྒྲིགས་པའོ།་་་་་ བུམ་དབང་ཞིང་ས་སྦྱངས་དང་གསང་བའི་དབང་། ས་བོན་བཏབ་པ་སོགས་ཀྱི་དཔེ་འདི་ལ། ། དོན་དང་མཐུན་པའི་འཆད་ཚུལ་ཇི་ལྟར་ཡོད། ། གསང་དབང་དུས་སུ་གང་གིས་ས་བོན་བཏབ། ། ཤེར་དབང་ཆུ་ལུད་བྲན་དང་འདྲ་ཚུལ་ཅིག ། བཞི་པ་སྟོན་ཐོག་ཕུན་སུམ་ཚོགས་པ་དང་། ། དེས་དོན་སྦྱོར་བའི་རྡ་མཚན་ཇི་ལྟར་ཡིན། ། ཟབ་དོན་གནད་ཀྱི་བཤད་པ་དགོས་པར་དོགས། །
ཞེས་པའི་ལན་ནི། དབང་གི་ཡེ་ཤེས་སྐྱེ་བ་རྒྱུ་ས་བོན་དགོས། ས་བོན་དེ་ཡང་ཞིང་ས་གཤིན་པ་ལ་འདེབས་དགོས་པས། ཐོག་མར་ཕུང་ཁམས་སྐྱེ་མཆེད་ལ་དག་བྱ་དག་བྱེད་ངོ་སྤྲོད་པའི་སྒོ་ནས་བུམ་དབང་བསྐུར་ཏེ། ལུས་ངག་ཡིད་གསུམ་གྱིས་བསྡུས་པའི་ཕུང་ཁམས་སྐྱེ་མཆེད་རྣམས་ལ་མ་དག་པ་ཐ་མལ་དུ་འཛིན་པ་སྦྱངས་ནས། དག་པ་ལྷའི་རྣམ་རོལ་དུ་བསྒྱུར་བ་ནི་དཔེ་ཞིང་ས་སྦྱངས་པ་དང་འདྲ། དེ་ནས་བླ་མ་ཡབ་ཡུམ་སྙོམས་པར་ཞུགས་པའི་བྱང་སེམས་སློབ་མའི་ཁར་ཕྱིན་པ། མགྲིན་པ་ན་ཡ་ར་ལ་ཝའི་དབྱིབས་ཅན་གྱི་རྩ་ཡོད་པའི་བར་གྱི་བྱང་སེམས་རྣམས་དང་འདྲེས་ཤིང་འཕེལ་བས། ལུས་ཐམས་ཅད་ལ་ཁྱབ་པའི་ཚེ་གསལ་སྟོང་བདེ་བས་བརྒྱན་པའི་མྱོང་བ་ཁྱད་པར་ཅན་སྐྱེས། དེ་ཙམ་ན་དབང་གི་ཡེ་ཤེས་སྐྱེ་བའི་ཉེར་ལན་གྱི་རྒྱུ་གྲུབ་ཅིང་།
གྲོགས་ལྷན་ཅིག་བྱེད་པའི་རྐྱེན་དང་འཕྲད་པ་ན་སྐྱེ་བ་ལ་སྔོན་དུ་ཕྱོགས་པས། དེས་ས་བོན་བཏབ་པ་དང་འདྲ་བའི་རྒྱུ་མཚན་དེ་ལྟར་ཡིན་ལ། དེ་ནས་ཤེར་དབང་བསྐུར་བ་ན་ཕྱག་རྒྱ་གཏད་དེ། འདུ་ཤེས་གསུམ་ལྡན་གྱི་སྒོ་ནས་སྙོམས་པར་ཞུགས་པས། སྔར་གསང་དབང་གི་དུས་བླ་མས་གནང་བའི་བྱང་སེམས་ལུས་ཐམས་ཅད་ལ་ཁྱབ་ཅིང་འདྲེས་པའི་བྱང་སེམས་ཀྱི་ནུས་པ་ཐམས་ཅད་སྤྱི་བོའི་ཧཾ་ལ་འདུས་པ་དེ་ལས་བྱང་སེམས་ཀྱི་རྒྱུན་བབས་ཏེ། དགའ་བཞི་ཉམས་སུ་མྱོང་ཞིང་ཁྱད་པར་ལྷན་སྐྱེས་ཀྱི་ཡེ་ཤེས་ཉམས་སུ་མྱོང་བ་ནི་གསང་དབང་གི་དུས་སུ་བཏབ་པའི་ས་བོན་གྱི་ནུས་པ་དེ་རྡོལ་བ་ཡིན་པས། དེས་མྱུ་གུ་སྔོན་པོ་འཁྲུངས་པ་དང་འདྲ་འདི་དང་ཌོམྦི་ལུགས་གྱི་དབང་ཆུར་གཉིས་སུ་རྐྱེན་ཆུ་ལུད་ཀྱིས་བྲན་པ་དང་འདྲ་བ་བཤད་པ་ནི། ཤེར་དབང་གི་ཆོ་གས་སྔར་གསང་དབང་གི་དུས་སུ་ཐེམས་པའི་ས་བོན་དེའི་ནུས་པ་བརྡོལ་བའི་ལྷན་ཅིག་བྱེད་རྐྱེན་བྱེད་པའི་ཆ་ནས་ཆུ་ལུད་དང་འདྲ་བར་དགོངས་ལ། ཆོ་གའི་ལག་རྗེས་ཤེར་དབང་དག་གི་ངོ་བོ་ནི། ལྷན་ཅིག་སྐྱེས་པའི་ཡེ་ཤེས་ཀྱི་མྱོང་བ་གསར་དུ་སྐྱེས་པ་དེ་ཡིན་པས།
མྱུ་གུ་འཐོན་པ་དང་དཔེ་དོན་སྦྱོར་བ་ལེགས་སོ། ། དེ་ནས་དབང་བཞི་པ་བསྐུར་བ་ནི། གསུམ་པའི་ཡེ་ཤེས་དེ་ཉིད་ལ་ཚིག་གི་སྒོ་ནས་མཐར་ཐུག་འབྲས་བུའི་གནས་སྐབས་ཀྱི་གནས་ལུགས་ཀྱི་དོན་ངོ་སྤྲོད་པས། སྔར་གྱི་ཡེ་ཤེས་དེའི་རྒྱུན་བསྐྱངས་པ་ལས་སྐུ་གསུམ་ཡན་ལག་བདུན་འབྱུང་བར་གོ་ཞིང་། ཁྱད་པར་ཡེ་ཤེས་དེ་ཉིད་ཀྱི་སངས་རྒྱས་རྣམས་དོན་དམ་པའི་བྱང་ཆུབ་ཀྱི་སེམས་འབྲས་དུས་ཀྱི་མཚོན་བྱ་དོན་གྱི་ཡེ་ཤེས་དང་དབྱེར་མེད་རོ་གཅིག་ཏུ་སྐྱོང་ལུགས་ངོ་འཕྲོད་པས། དེས་འབྲས་བུ་སྟོན་ཐོག་ཕུན་སུམ་ཚོགས་པ་དང་འདྲ་བའི་རྒྱུ་མཚན་དེ་ལྟར་ཡིན་ནོ།། རྗེས་ཀྱི་བྱ་བ་ལ་བཞི་ལས། དང་པོ་ནི། གཙོ་བོས་ཇི་ལྟར་བཀའ་སྩལ་པ། ། སོགས་ལན་གསུམ་དུ་བརྗོད།
མཎྜལ་ཚོམ་བུ་བདུན་པ་རྒྱས་པའི་མཇུག་ཏུ། མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པའི་དྲུང་དུ་དབང་བཞི་ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ་དབུལ་བར་བགྱིའོ། ། སོགས་དང་། དེང་ནས་བརྩམས་ཏེ་སོགས་ལན་གསུམ་བརྗོད། དེ་ནས་དབང་བླང་བའི་ཡུལ་དང་། ལེན་པ་པོ་དང་། ལེན་པའི་ཚུལ་གསུམ་ཀ་རང་བཞིན་མེད་པ་སྒྱུ་མ་ལྟ་བུར་ཤེས་པའི་ངང་ལས། རྡོ་རྗེ་ཕྱག་འཚལ་བའི་སྟངས་ཀས་བཟུང་། ཚིགས་བཅད་ཀྱི་མཚམས་སུ་དྲིལ་བུ་བཅད་གཏུབ་ཏུ་དཀྲོལ་ཞིང་། གདངས་དང་བཅས་པས།
ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། དེ་བཞིན་དེ་ཉིད་ངེས་པར་འབྱུང་། ། བདེན་པ་དེ་ཡི་དཀྱིལ་འཁོར་དུ། ། གཟུགས་བརྙན་གསལ་བས་སློབ་མ་རྣམས། ། ཀུན་གྱིས་དྲི་མེད་མཐོང་བར་ཤོག ། ཅེས་ལན་གསུམ་བརྗོད་དོ། ། གཉིས་པ་སློབ་མ་གཞུག་ཅིང་དབང་བསྐུར་དགོས་ན་རྭ་ཆེན་དང་རྗེ་རྟ་ར་བ་སོགས་ཀྱི་གསུང་རབ་བཞིན་ལ་བླ་མ་དམ་པའི་ཕྱག་ལེན་གྱིས་བརྒྱན་ཏེ་བཤད་པར་བྱའོ། །
སྐབས་འདིར་འཇིག་རྟེན་དང་འཇིག་རྟེན་ལས་འདས་པའི་གཏོར་མ་འབུལ་ཚུལ་དང་ཚོགས་བྱེད་པར་སྤྲོ་ན་སྔར་སྟ་གོན་གྱི་སྐབས་སུ་བཤད་པ་ཇི་ལྟ་བ་བཞིན་བྱའོ། ། གཉིས་པ་ནི། རེ་ཞིག་དཀྱིལ་འཁོར་གཤེགས་གསོལ་མི་བྱེད་ན། མཆོད་པ་རྣམས་ཁ་གསོ་བའམ། གསར་པ་བཤམས་པ་གང་རུང་བྱས་ལ། ཕྱི་མཆོད་སོགས་སྟ་གོན་གྱི་རྗེས་ཆོག་ལྟར་དབུལ་ལ། གསུམ་པ་ནི། ཡིག་བརྒྱ་ལན་གསུམ་བརྗོད། མ་འབྱོར་པ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། །
བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་གསོལ། ། ཅེས་དང་། ཐལ་མོ་སྙིང་ཁར་སྦྱར་ལ། བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས། མཆོད་པའི་ཡོ་བྱད་མ་འབྱོར་བ་དང་ཉམས་པ་ལ་སོགས་པ་དང་། སེམས་སྒྲིབ་པ་དང་མ་བྲལ་བའི་དབང་གིས་ཏིང་ངེ་འཛིན་མི་གསལ་བ་དང་། བྱིང་རྒོད་དུ་གྱུར་པ་དང་། ཆོ་ག་ལྷག་པ་དང་། མ་ཚང་བ་ཐམས་ཅད་བཟོད་པར་མཛད་དུ་གསོལ།
ཞེས་ནོངས་པ་བཟོད་པར་གསོལ། ཕྱོགས་བཅུ་ན་བཞུགས་པའི་ནས། མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་རྡུལ་ཚོན་གྱི་དཀྱིལ་འཁོར་འདི་ཉིད་ལ་བསྐྱེད་ཅིང་སྤྱན་དྲངས་པའི་ཡེ་ཤེས་པའི་ཚོགས་ཐམས་ཅད་ཇི་སྲིད་གཤེགས་གསོལ་གྱི་ཆོ་ག་མ་བྱས་པའི་བར་དུ་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད། གཏོར་མགྲོན་གཤེགས་གསོལ་མན་སྟ་གོན་དང་འདྲའོ། ། བཞི་པ་ནུབ་ཐ་མ་དཀྱིལ་འཁོར་གཤེགས་གསོལ་གྱི་ཆོ་ག་ནི། མཆོད་པ་གསར་པ་བཟང་ཞིང་རྒྱ་ཆེ་བ་བཤམས་ལ་རྗེས་ཆོག་གི་མཆོད་བསྟོད་རྣམས་རྒྱས་པར་བྱས་པའི་རྗེས་སུ་ཡི་གེ་བརྒྱ་པ་ཅི་མང་བཟླས། དཀྱིལ་འཁོར་གྱི་མཐའ་བསྐོར་གྱི་མཆོད་གཏོར་མདའ་དྲྭ་སོགས་བསྡུས། སློབ་དཔོན་རྡོ་རྗེ་དྲིལ་བུ་འཛིན་པས་དཀྱིལ་འཁོར་གྱི་ཤར་སྒོའི་ཐད་དུ་ལངས་ཏེ་ཐལ་མོ་སྦྱར་ལ།
མ་འབྱོར་པ་དང་ཉམས་པ་དང་། ། སོགས་དང་། བདག་ལས་དང་པོ་པ་སོགས་ཀྱིས་བཟོད་གསོལ་བྱ། རྡུལ་ཚོན་གྱི་དཀྱིལ་འཁོར་ལ་སྤྱན་དྲངས་པའི་ཡེ་ཤེས་པ་དང་བུམ་ནང་གི་ཡེ་ཤེས་པ་རྣམས་ལ་དམིགས་ཏེ། གདངས་དང་བཅས་པས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། ཨོཾ་བཛྲ་མུཿ
ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿ བདག་ལ་ཐིམ། ཞེས་བརྗོད་ཅིང་། ཆོས་ཉིད་ཀྱི་ངང་དུ་མཉམ་པར་བཞག་ནས། ཆོས་ཐམས་ཅད་ནི་སྐྱེ་བ་མེད་པའོ། ། ཆོས་ཐམས་ཅད་ནི་གནས་པ་མེད་པའོ། ། ཆོས་ཐམས་ཅད་ནི་འགག་པ་མེད་པའོ། ། ཞེས་བརྗོད་ཅིང་རྡོ་རྗེའི་རྩེས་སྔར་ཐོག་མར་བྲིས་པའི་དབང་ལྡན་གྱི་རྩིག་པ་ནས་བཟུང་སྟེ། རྩིག་པ་རྣམས་འཁོར་མོར་བཤིག
དེ་ནས་ཤར་གྱི་ཚངས་ཐིག་ནས་གཙོ་བོའི་མཚན་མའི་བར་ཐལ་བྱུང་དུ་རི་མོ་བྱ། དེ་བཞིན་དུ་ལྷོ་དང་ནུབ་དང་བྱང་རྣམས་ཀྱི་སྒོའི་ཐད་ནས་རི་མོ་བྱས། གཙོ་བོ་སོགས་ལྷ་བཅུ་གསུམ་གྱི་མཚན་མའི་རྡུལ་ཚོན་བླངས་ནས་རང་ངམ། སློབ་མའི་སྤྱི་བོར་བཞག་ནས་བཀྲ་ཤིས་ཀྱི་ཚིགས་སུ་བཅད་པ་བརྗོད། ལས་ཀྱི་རྡོ་རྗེས་ཀུ་ཤ་ལ་སོགས་པས་རྡུལ་ཚོན་རྣམས་རིམ་བཞིན་བསྡུས། ཐིག་གི་ཤུལ་ཆང་ངམ། ལས་བུམ་གྱི་ཆུས་བྱུག་རས་གཙང་མ་སོགས་ཀྱིས་ཕྱིས་ལ་རྗེས་མི་མངོན་པར་བྱ། དེའི་ཤུལ་དུ་མེ་ཏོག་གི་ཆར་ཕབ། ཤིས་པ་བརྗོད་ཅིང་རོལ་ཆེན་བྱའོ། ། དེ་དག་གི་སྐབས་སུ།
ལས་བསགས་པ་འབྲས་བུ་དང་ལྡན་པའི་ཕྱིར་བསྔོ་བ་སྨོན་ལམ་གྱིས་རྒྱས་འདེབས་པའི་ཚུལ་ནི། དགེ་བ་འདི་ཡིས་མྱུར་དུ་བདག ། ཅེས་སོགས་སྟ་གོན་གྱི་སྐབས་སུ་བཤད་པ་ལྟར་རམ་སྤྲོས་པ་ལ་དགའ་ན་ཚར་ཆེན་ཆོས་ཀྱི་རྒྱལ་པོས་མཛད་པའི་ལམ་རིམ་དང་བཀྲ་ཤིས་རྒྱས་པ་འདི་དག་ཀྱང་བྱ་སྟེ། སིདྡྷིཾ་ཀུ་རུ། ཕྱོགས་བཅུ་དུས་གསུམ་རྒྱལ་བ་རྒྱ་མཚོ་ཡི། ། ཐུགས་རྗེ་འཕྲིན་ལས་གཅིག་ཏུ་བསྡུས་པའི་དངོས། ། སྨིན་གྲོལ་མཆོག་གི་ལམ་སྟོན་དྲིན་ཆེན་རྗེ། ། རིགས་བརྒྱའི་ཁྱབ་བདག་དཀྱིལ་འཁོར་ཀུན་གྱི་གཙོ། ། རིགས་ལྔ་ཡུམ་བཞི་སེམས་དཔའ་ཡབ་ཡུམ་དང་། ། ཁྲོ་བོ་ཁྲོ་མོ་གནས་གསུམ་མཁའ་འགྲོའི་ཚོགས། །
བདག་དང་མཁའ་མཉམ་སེམས་ཅན་ཐམས་ཅད་ལ། ། བརྩེ་ཆེན་ཐུགས་རྗེའི་དབྱིངས་ནས་དགོངས་སུ་གསོལ། ། རྣལ་འབྱོར་བདག་གི་ཟབ་གསལ་ཏིང་འཛིན་གྱིས། ། རབ་འབྱམས་རྒྱལ་བ་ཀུན་དངོས་གཤིན་རྗེ་གཤེད། ། མ་ཧེའི་ཞལ་ཅན་དཀྱིལ་འཁོར་ཆེན་པོ་མཆོག ། སྣང་སྟོང་དབྱེར་མེད་བདེ་ཆེན་ངང་དུ་བསྒྲུབས། ། ཕྱི་ནང་གསང་བའི་མཆོད་བསྟོད་གཏོར་མ་ཡིས། ། དགེས་པ་སྐྱེད་ཅིག་གང་དེའི་དཀྱིལ་འཁོར་དུ། ། ཞུགས་ནས་དབང་བཞིས་བདག་རྒྱུད་སྦྱངས་པ་སོགས། ། བདག་གཞན་དུས་གསུམ་བསགས་པའི་དགེ་ཚོགས་ཀྱིས། །
རྒྱལ་བ་ཀུན་གྱི་ཡབ་གཅིག་འཇམ་པའི་དབྱངས། ། གདུལ་དཀའ་འདུལ་མཛད་ཁྲོ་རྒྱལ་གཤིན་རྗེ་གཤེད། ། ལྷག་པའི་ལྷ་མཆོག་དཔལ་ཆེན་བྷཻ་ར་ཝ། ། མ་རྣམས་དོན་དུ་ཚེ་འདིར་འགྲུབ་པར་ཤོག ། དེ་མ་ཐོབ་ཀྱི་ཚེ་རབས་ཀུན་ཏུ་ཡང་། ། མི་ཁོམ་གནས་སུ་ནམ་ཡང་མི་སྐྱེ་ཞིང་། ། ཁམས་དྲུག་ལྡན་པའི་སྐྱོན་མེད་རྡོ་རྗེའི་ལུས། ། དལ་འབྱོར་བཅོ་བརྒྱད་ཚང་བ་ཐོབ་པར་ཤོག ། ཐུན་མོང་ལམ་གྱི་རིམ་པས་རྒྱུད་སྦྱངས་ཏེ། ། རྒྱུད་སྡེའི་རྩེར་སོན་དཔལ་ལྡན་དུས་དགྲ་ཡི། །
དཀྱིལ་འཁོར་ཆེན་པོར་དབང་བཞིས་སྨིན་བྱས་ཏེ། ། དམ་ཚིག་སྡོམ་པ་ཚུལ་བཞིན་བསྲུང་བར་ཤོག ། ཐ་མལ་སྐྱེ་ཤི་བར་དོའི་སྣང་ཞེན་ཀུན། ། རང་སེམས་སྤྲོས་བྲལ་དབྱིངས་སུ་ཐག་ཆོད་ནས། ། དེ་ཉིད་རྟེན་དང་བརྟེན་པའི་དཀྱིལ་འཁོར་དུ། ། འཆར་བྱེད་ཟབ་མོའི་རྣལ་འབྱོར་རྣམ་བཞི་ལ། ། སྒྲོ་འདོགས་ཆོད་ནས་ཐུན་བཞིར་བསྒོམ་པའི་མཐུས། ། གཟུགས་སྐུ་སྒྲུབ་བྱེད་བསམ་དོན་ཚོགས་རྫོགས་ཤིང་། ། གང་སྣང་ལྷ་ཡི་འཁོར་ལོ་ཤར་གྱུར་ནས། ། བསྐྱེད་པའི་རིམ་པའི་ཉམས་ལེན་མཐར་ཕྱིན་ཤོག །
དག་པའི་ཞིང་མཆོག་བླ་མ་ལྷར་བཅས་ལ། ། ཕྱག་མཆོད་ཡན་ལག་བདུན་པས་ཚོགས་བསགས་ཤིང་། ། འགྲོ་ལ་ཚངས་པའི་གནས་བཞི་བསྒོམས་པ་ཡིས། ། སྦྱོར་བ་སྔོན་འགྲོས་བདག་རྒྱུད་སྦྱོང་བར་ཤོག ། ཟབ་མོའི་སྔགས་ཀྱིས་སྤྲོས་ཀུན་འོད་གསལ་དུ། ། མཁའ་ལ་ན་བུན་དེངས་པ་ལྟར་ཐིམ་ནས། ། དེ་ཉིད་ངང་དུ་མཉམ་པར་གཞག་པ་ཡིས། ། འཆི་བ་ཆོས་སྐུའི་ལམ་དུ་ཁྱེར་བར་ཤོག ། དུས་མེ་འཁྲུགས་པའི་རྡོ་རྗེའི་གུར་ཁང་དུ། ། འཁོར་ལོས་སྒྱུར་བ་ཁྲོ་བཅུའི་རྣལ་འབྱོར་གྱིས། །
ཕྱོགས་བཅུར་རྒྱུ་བའི་གདུག་ཅན་འབྱུང་པོའི་ཚོགས། ། བསྲུང་དང་བཟློག་པའི་འཕྲིན་ལས་ཀུན་འགྲུབ་ཤོག ། ཨེ་དབྱིངས་དུར་ཁྲོད་འབར་བའི་ཀློང་དཀྱིལ་དུ། ། བྱང་ཕྱོགས་ཡོངས་སུ་དག་པའི་གཞལ་མེད་ཁང་། ། སྒོམ་པས་སྣོད་ཀྱི་འཇིག་རྟེན་སྦྱོང་བ་དང་། ། གང་དུ་འཚང་རྒྱའི་ཞིང་ཁམས་དག་བྱེད་ཤོག ། མངོན་བྱང་ལྔ་ལས་རྒྱུ་བའི་རྡོ་རྗེ་འཛིན། ། རྗེ་བཙུན་འཇམ་པའི་དབྱངས་ཀྱི་སྐུར་ལངས་ཏེ། ། རྣལ་འབྱོར་དང་པོས་བར་དོའི་སྣང་བ་ཀུན། ། ལོངས་སྤྱོད་རྫོགས་སྐུའི་ལམ་དུ་ཁྱེར་བར་ཤོག །
འཇམ་པའི་དབྱངས་ལས་རིགས་གསུམ་སྤྲོ་བསྡུ་ཡིས། ། ཉི་མ་ས་བོན་ཕྱག་མཚན་རྣམ་རོལ་གྱིས། ། དགའ་བ་གསུམ་ལས་བརྟན་གཡོ་འཁོར་འདས་ཀྱི། ། ཁྱབ་བདག་དཔལ་ལྡན་འབྲས་བུ་རྡོ་རྗེ་འཛིན། ། ཞལ་ཕྱག་ཡོངས་སུ་རྫོགས་པ་མ་ཧེའི་ཞལ། ། ཡབ་ཡུམ་ཞལ་བཟང་སྦྱོར་བའི་ཏིང་འཛིན་གྱིས། ། སྐྱེ་བ་སྤྲུལ་སྐུའི་ལམ་ཁྱེར་ཟབ་མོ་ཡི། ། རྗེས་སུ་རྣལ་འབྱོར་ཉམས་སུ་ལེན་པར་ཤོག ། ཡབ་ཡུམ་མངོན་དགའི་འཁྱུད་དང་ཙུམྦྷ་ནས། ། ཆུ་སྐྱེས་རྡོ་རྗེ་རོལ་བའི་ཙཎྜ་ལིས། །
བཞུ་བའི་བདེ་གཤེགས་བྱང་ཆུབ་སེམས་ཀྱི་དངོས། ། དྷཱུ་ཏིའི་ལམ་ནས་ཞུགས་པའི་སྤྲིན་གྱི་བཅུད། ། ཤེས་རབ་པདྨའི་ཟེའུ་འབྲུར་བབས་པ་ལས། ། འོངས་པའི་དཀྱིལ་འཁོར་ནམ་མཁའི་ཁྱོན་གང་བས། ། ཕུང་ཁམས་སྐྱེ་མཆེད་མ་དག་སྣང་བ་ཀུན། ། སྦྱོང་བྱེད་ཤིན་ཏུ་རྣལ་འབྱོར་འགྲུབ་པར་ཤོག ། དེ་དག་དམ་ཚིག་དཀྱིལ་འཁོར་ཆེན་པོ་ལ། ། ཡེ་ཤེས་འཁོར་ལོ་དབྱེར་མེད་རྒྱས་བཏབ་སྟེ། ། མཆོད་བསྟོད་བདུད་རྩི་མྱོང་ལ་སོགས་པ་ཡི། ། རྣལ་འབྱོར་ཆེན་པོའི་ལམ་མཆོག་མཐར་ཕྱིན་ཤོག །
དེ་ལྟར་རྒྱ་ཆེན་བསྐྱེད་པའི་རིམ་པ་དང་། ། ཟབ་གསལ་ཟུང་དུ་འཇུག་པའི་ཏིང་འཛིན་ལ། ། རིང་དུ་སྦྱོངས་ཤིང་བརྟན་པ་ཐོབ་བྱས་ནས། ། སྔགས་ཀྱི་འཁོར་ལོའི་བཟླས་བརྗོད་མཐར་ཕྱིན་ཤོག ། བསྙེན་སྒྲུབ་མཐར་ཕྱིན་དེ་ཡི་བསམ་གཏན་དང་། ། བཟླས་བརྗོད་སྦྱིན་སྲེག་འཁྲུལ་འཁོར་སྦྱོར་བ་ཡིས། ། གྲུབ་པ་ཆེན་པོ་བརྒྱད་དང་ལམ་ཆེན་བཞི། ། བསྟན་དང་འགྲོ་ལ་ཕན་བདེ་སྒྲུབ་པར་ཤོག ། འབུམ་ཕྲག་གཤིན་རྗེ་གཤེད་རྒྱུད་སྙིང་པོའི་དོན། ། ཨོ་ཌི་ཡ་ནར་ཡེ་ཤེས་མཁའ་འགྲོ་མས། །
གྲུབ་པ་མཆོག་བརྙེས་རོལ་པའི་རྡོ་རྗེ་ལ། ། ལེགས་པར་གདམས་པའི་སྙན་བརྒྱུད་རྡོ་རྗེའི་ཚིག ། རྭ་ཆེན་བརྒྱུད་པར་བཅས་པའི་གསང་བའི་གཏམ། ། ཟབ་པ་ལས་ཀྱང་ཆེས་ཟབ་ཞལ་གྱི་བཅུད། ། རྫོགས་རིམ་ཟབ་མོའི་ཉམས་ལེན་མཐར་ཕྱིན་ནས། ། འཇམ་དཔལ་རྡོ་རྗེ་ཚེ་འདིར་འགྲུབ་པར་ཤོག ། འཁོར་ལོ་རྣམ་ལྔའི་འབྱུང་བའི་རླུང་རྣམས་ནི། ། ཉི་ཟླའི་ལམ་ནས་དྷཱུ་ཏིའི་ལས་སྣ་རུ། ། ཆོས་འབྱུང་ཆུ་སྐྱེས་ཁ་སྦྱར་དབུས་ཞུགས་པས། ། ལས་སུ་རུང་ཞིང་དབུ་མར་འཇུག་པར་ཤོག །
ཨ་ཐུང་ཕྱག་མཚན་ས་བོན་ཏི་ལ་ཀ ། རྭ་རྩེའི་རྣལ་འབྱོར་མཆོག་གི་ཙཎྜ་ལིས། ། ཧཾ་ཡིག་བཞུ་བས་རྩ་མདུད་ཀུན་གྲོལ་ནས། ། དྭངས་མ་མཆོག་གི་བདེ་ཆེན་སྐྱེད་པར་ཤོག ། དངོས་དང་ཡེ་ཤེས་ཕྱག་རྒྱའི་ཆུ་སྐྱེས་ཀྱི། ། གེ་སར་ལས་འོངས་བདེ་ཆེན་སྦྲང་རྩིའི་བཅུད། ། ཡས་བབས་མས་བརྟན་བདུད་རྩིའི་དགའ་སྟོན་གྱིས། ། ལྷན་སྐྱེས་ཡེ་ཤེས་ཉམས་སུ་མྱོང་བར་ཤོག ། ཆོས་རྣམས་ཀུན་གྱི་གནས་ལུགས་གདོད་མའི་གཤིས། ། བློ་འདས་བརྗོད་བྲལ་ཕྱག་རྒྱ་ཆེན་པོའི་ངང་། །
མཐའ་དབུས་མཉམ་རྗེས་མེད་པའི་རྣལ་འབྱོར་ལས། ། ནམ་ཡང་མི་གཡོ་རྟོགས་པ་མཐར་ཕྱིན་ཤོག ། རྣམ་ཀུན་མཆོག་ལྡན་འོད་གསལ་འགྱུར་མེད་དབྱིངས། ། མཁའ་དབྱིངས་ཤར་བའི་དབང་པོའི་གཞུ་རིས་བཞིན། ། ཅིར་ཡང་འཆར་བའི་ངོ་མཚར་རོལ་རྩེད་ལ། ། རྣམ་ཤེས་སེམས་ནི་ལྷུག་པར་སྐྱོང་བར་ཤོག ། དེ་ལྟར་ཏིང་འཛིན་བརྟན་པའི་རྣལ་འབྱོར་པས། ། ཤུན་ཆེན་གོས་གྱོན་རུས་རྒྱན་དྲུག་གིས་སྤྲས། ། བདུད་རྩི་བཟའ་ཞིང་ཅང་ཏེའུ་མི་རྐང་འབུད། ། སྟག་སྨྱོན་ཞོན་ནས་དུག་སྦྲུལ་ཐོད་དུ་བཅིངས། །
ཧཱུྃ་ཕཊ་སྒྲ་སྒྲོག་མཚན་མོ་རྒྱུ་བ་ཡི། ། ཀུན་འདར་ཀུན་བཟང་སྤྱོད་པས་ཡུལ་ཀུན་ཏུ། ། དཔའ་བོ་མཁའ་འགྲོའི་ཚོགས་དང་ལྷན་ཅིག་པར། ། མྱུལ་བས་ནང་གི་ས་ལམ་བསྒྲོད་པར་ཤོག ། དེ་ནས་བླ་མ་ལྷ་ཡིས་ལུང་བསྟན་པའི། ། པདྨ་ཅན་སོགས་ཉེ་རྒྱུའི་མཚམས་སྦྱར་ནས། ། ཚེ་གཅིག་ལུས་ལ་གེགས་མེད་བདེ་བླག་ཏུ། ། ཟུང་འཇུག་རྡོ་རྗེ་འཛིན་པ་ཐོབ་པར་ཤོག ། གོ་འཕང་མཆོག་འདི་དུས་འདིར་མ་ཐོབ་ན། ། རང་སེམས་སྐྱེ་མེད་རྡོ་རྗེ་འཇིགས་བྱེད་དོ། །
ཚངས་བུག་ནས་ཐོན་དག་པའི་མཁའ་སྤྱོད་དུ། ། བསྒྲོད་ནས་ལམ་མཆོག་མཐའ་རུ་ཕྱིན་པར་ཤོག ། འདི་ཕྱི་བར་དོའི་གནས་སྐབས་ཐམས་ཅད་དུ། ། བླ་མ་རྗེ་བཙུན་འཇམ་དབྱངས་དཀྱིལ་འཁོར་པས། ། བྱིན་གྱིས་བརླབས་པ་ཅིར་སྣང་དགེ་སྦྱོར་གྱི། ། བསྐུལ་མར་ཤེས་པས་དགའ་བདེས་འཚོ་བར་ཤོག ། རྒྱ་བོད་མཁས་གྲུབ་བྱེ་བས་བསྒྲོད་པའི་ལམ། ། གཤིན་རྗེ་གཤེད་དཔལ་ལམ་མཆོག་ཟབ་མོ་འདི། ཆེས་ཆེར་རྒྱས་ཤིང་རིང་དུ་མི་ཉམས་པར། ། སྐལ་བཟང་སྐྱེ་བོའི་ཉེར་འཚོར་གནས་གྱུར་ཅིག །
དེ་ཉིད་སྐྱོང་བར་ཞལ་བཞེས་སྲུང་མའི་གཙོ། ། ལས་ཀྱི་གཤིན་རྗེ་དམ་ཅན་རྒྱ་མཚོར་བཅས། ། མཐུ་སྟོབས་དྲག་ཤུལ་ལྡན་པའི་ཚོགས་རྣམས་ཀྱིས། ། གཡེལ་བ་མེད་པར་རྟག་ཏུ་གྲོགས་བྱེད་ཤོག ། ཅེས་དཔལ་རྡོ་རྗེ་འཇིགས་བྱེད་རྭ་ལུགས་ལྷ་བཅུ་གསུམ་གྱི་བསྐྱེད་རིམ་དང་། རྫོགས་རིམ་རྭ་ཁྲིད་མཁའ་འགྲོའི་སྙན་བརྒྱུད་ཀྱི་ལམ་གྱི་རིམ་པ་དང་། སྦྱར་བའི་སྨོན་ལམ་གྱི་རབ་ཏུ་བྱེད་པ་ལམ་བཟང་གྲུབ་པའི་དགའ་སྟོན་ཞེས་བྱ་བ་འདི་ནི་དཔལ་གཤིན་རྗེ་གཤེད་མ་ཧེའི་ཞལ་གྱི་རྣལ་འབྱོར་པ་བློ་གསལ་རྒྱ་མཚོས་དགེ་འཕེལ་རི་བོའི་སྤོ་ལ་གནས་པའི་ཚེ་སྦྱར་བ་གྲུབ་པར་གྱུར་ཅིག ཤུ་བྷཾ་མསྟུ་སརྦ་ཛ་གཱ་ཏཾ།། ༈ །སྭ་སྟི་པྲ་ཛ་བྷྱཿ རབ་འབྱམས་ཞིང་ནས་ཐུགས་རྗེའི་དྲི་བཞོན་གྱིས། །
ལེགས་པར་བསྐྱོད་པའི་ཆར་སྤྲིན་འདུས་པ་ལྟར། ། ནམ་མཁའི་ཁྱོན་ཡངས་གང་བའི་འཇམ་པའི་དབྱངས། ། རབ་ཁྲོས་དཔལ་ལྡན་དུས་དགྲའི་ལྷ་ཚོགས་ནི། ། གུར་གུམ་ཆུ་འབེབས་ལྷ་རྫས་མེ་ཏོག་འཐོར། ། རྫ་རྔའི་སྒྲ་སྒྲོགས་ཤིས་བརྗོད་གླུ་དབྱངས་ལེན། ། ཧཱུྃ་ཕཊ་ཕེཾ་སྒྲས་བདུད་ཀྱི་ཀླད་པ་འགེམས། ། ཨེ་མ་དེ་རིང་སྙིང་དབུས་བདུད་རྩི་སྦྱོར། ། ཁྱབ་བདག་སྐུ་བཞིའི་བདག་ཉིད་རྡོ་རྗེ་འཆང་། ། མགོན་དེས་འཁྱུད་པའི་བདེ་སྟེར་བཻ་ཏ་ལི། ། ལམ་འདིའི་ཤིང་རྟའི་སྲོལ་བྱེད་ལ་ལི་ཏ། །
དོན་ཡོད་རྡོ་རྗེ་ཡེ་འབྱུང་སྦས་པའི་ཞབས། ། པདྨ་བཛྲ་བལ་པོ་བྷ་རོ་དང་། ། འཇམ་དབྱངས་རྣམ་སྤྲུལ་རྗེ་བཙུན་རྡོ་རྗེ་གྲགས། ། རྭ་ཆེན་བརྒྱུད་པར་བཅས་པའི་བླ་མ་ཡི། ། མཁྱེན་བརྩེ་ནུས་པས་དེང་འདིར་བདག་ཅག་སྐྱོངས། ། ཐུན་མཚམས་སྤྲིན་གྱི་འོད་ཆགས་ལི་ཁྲིའི་སྤོར། ། བཻ་ཌཱུར་སྤྲིན་སྔོན་གསར་པས་གཏིབས་པ་ལྟའི། ། དང་པོའི་མགོན་པོ་དཔལ་ལྡན་འཇམ་དཔལ་དབྱངས། ། གང་དེའི་རྡོ་རྗེ་གསུམ་གྱི་ཟློས་གར་ལས། ། བསྐྲུན་པའི་དཀྱིལ་འཁོར་གཙོ་བོ་གཤིན་རྗེ་གཤེད། །
རབ་འཇིགས་མ་ཧེའི་ཞལ་ཅན་བཅོམ་ལྡན་འདས། ། ཡུམ་མཆོག་རོ་ལངས་དགའ་མར་རྟག་རོལ་བའི། ། ཁྱབ་བདག་འཁོར་ལོའི་མགོན་པོའི་བཀྲ་ཤིས་ཤོག ། རྗེ་བཙུན་ཡབ་ཡུམ་སྦྱོར་བའི་མཁའ་དབྱིངས་ནས། ། ཐོན་པའི་རིགས་བཞིའི་ཁྲོ་རྒྱལ་ཡུམ་ཆེན་བཞི། ། སྒོ་བཞི་སྐྱོང་བའི་གཏུམ་ཆེན་གཤེད་པོ་བཞི། ། བཅུ་གསུམ་ལྷ་ཡི་དཀྱིལ་འཁོར་ལྷ་ཚོགས་ནི། ། མཐོང་ཐོས་དྲན་པས་བདུད་དགྲའི་སྙིང་འགེམས་ཤིང་། ། མཆོག་དང་ཐུན་མོང་དངོས་གྲུབ་ཆུ་རྒྱུན་གྱི། ། སྐལ་བཟང་སྙིང་ལ་བདུད་རྩིའི་དཔལ་སྟེར་བ། །
ལྷག་པའི་ལྷ་མཆོག་འཁོར་ལོའི་བཀྲ་ཤིས་ཤོག ། སྟོང་ཉིད་རྡོ་རྗེའི་རྭ་བས་ཡོངས་བསྐོར་བའི། ། འཇིགས་རུང་དུར་ཁྲོད་བརྒྱད་ཀྱིས་གང་བའི་དབུས། ། ཐར་པ་ཆེན་པོའི་གྲོང་ཁྱེར་གཞལ་མེད་ཁང་། ། ཁྲག་ཞག་རྦ་ཀློངས་འཁྲུག་པའི་ཀློངས་དཀྱིལ་དུ། ། ཐོད་རུས་ཟླུམ་པོར་བརྩིགས་པའི་ཕོ་བྲང་མཆོག ། ཕྱག་མཚན་མེ་སྟག་ཚྭ་ཚྭ་འཕྲོ་བ་ཡིས། ། ལྷ་རྣམས་ཕྱོགས་མཚམས་ཀུན་ཏུ་གཏམས་པའི་གྲོང་། ། བྱང་ཕྱོགས་རྣམ་པར་དག་པའི་བཀྲ་ཤིས་ཤོག ། དུས་དགྲའི་རྒྱུད་རྒྱལ་འབུམ་ཕྲག་བསྡུས་པའི་བཅུད། །
རྩ་བཤད་མན་ངག་རྒྱུད་ཀྱི་ཉིང་ཁུའི་མཆོག ། རྒྱ་བལ་གངས་ཅན་མཁས་གྲུབ་བརྒྱུད་པ་ཡི། ། ཞལ་གྱི་པདྨོ་ལས་འོངས་དབང་བཞི་དང་། ། དམ་ཚིག་སྡོམ་པ་རིམ་གཉིས་ཟབ་མོའི་ལམ། ། མཚན་མོ་རྒྱུ་སོགས་སྤྱོད་པ་རྣམ་གསུམ་ལས། ། ཕུན་ཚོགས་དགེ་ལེགས་ཇི་སྙེད་མཆིས་པ་དེས། ། བདག་ཅག་བྱང་ཆུབ་བར་དུ་ཤིས་པས་སྐྱོངས། ། གཤིན་རྗེ་གཤེད་དཔལ་རྒྱུད་དོན་ཟབ་མོའི་བཅུད། ། བླ་མའི་དྲིན་ལས་ལེགས་པར་རྟོགས་གྱུར་ནས། ། ཐུན་བཞིའི་རྣལ་འབྱོར་མཆོག་ལ་གཞོལ་བ་སོགས། །
ལམ་བཟང་གང་འདིའི་ལུང་རྟོགས་དམ་པའི་ཆོས། ། འཆད་དང་ཉན་དང་སྒོམ་ཞིང་རྟོགས་པ་དང་། ། མཐོང་ཐོས་དྲན་རེག་དད་གུས་བསྐྱེད་པ་ལ། ། དགེ་མཚན་ཇི་སྙེད་མཆིས་པའི་བཀྲ་ཤིས་དེས། ། བདག་ཅག་ཚེ་རབས་ཀུན་ཏུ་སྐྱོང་གྱུར་ཅིག ། རབ་འབྱམས་རྒྱུད་སྡེར་འཕྲུལ་འཁོར་མཐར་ཐུག་ནི། ། གཤིན་རྗེ་གཤེད་རྒྱུད་གཙོ་བོར་བསྔགས་པ་ཡི། ། རབ་ཏུ་ཁྲོས་པ་རྡོ་རྗེ་འཇིགས་བྱེད་ཀྱི། ། སྒྲུབ་ཐབས་ལྔ་དང་རིག་སྔགས་རྣམ་པ་གསུམ། ། རྩ་བའི་འཕྲུལ་འཁོར་བདུན་དང་ཡན་ལག་གི །
འཕྲུལ་འཁོར་བཅུ་ཕྲག་བརྒྱད་དང་ཟུང་གཉིས་ཀྱིས། ། ལས་ཆེན་བཅུ་གཉིས་ཐོགས་མེད་སྒྲུབ་ནུས་པས། ། རང་གཞན་དོན་གཉིས་འགྲུབ་པའི་བཀྲ་ཤིས་ཤོག ། ལྷོ་ཕྱོགས་ལྕགས་མཁར་འབར་བའི་གྲོང་ཁྱེར་དུ། ། འཇིགས་མཛད་རྡོ་རྗེའི་བཀའ་ཡིས་ཉེར་བསྒོས་པའི། ། ཆོས་ཀྱི་རྒྱལ་པོ་ལས་ཀྱི་གཤིན་རྗེའི་གཙོ། ། གཏུམ་དྲག་མཐར་བྱེད་མ་མོ་མཁའ་འགྲོའི་ཚོགས། ། ཕྱོགས་བཅུ་སྐྱོང་བའི་སྲུང་མ་མཐུ་རྩལ་ཅན། ། སྲིད་གསུམ་སྤྱོད་པའི་འབྱུང་པོའི་ཚོགས་རྣམས་ལ། ། མཐུ་སྟོབས་ཇི་སྙེད་མཆིས་པའི་དགེ་མཚན་དེས། །
བསྟན་དང་བསྟན་འཛིན་བསྲུང་བའི་བཀྲ་ཤིས་ཤོག ། ཅེས་དཔལ་རྡོ་རྗེ་འཇིགས་བྱེད་ལྷ་བཅུ་གསུམ་གྱི་འཁོར་ལོའི་ཤིས་བརྗོད་འཆི་མེད་སྤྲིན་གྱི་སྒྲ་དབྱངས་ཞེས་བྱ་བ་འདི་ནི་མ་ཧེའི་ཞལ་གྱི་རྣལ་འབྱོར་པ་བློ་གསལ་རྒྱ་མཚོས་དགེ་འཕེལ་རི་བོའི་སྤོ་ལ་གནས་ཚེ་སྦྱར་བ།། །། མངྒ་ལཾ།། །། གཞན་ཡང་བཀྲ་ཤིས་ཀྱི་ཚིགས་ཅི་རིགས་པ་བརྗོད་ཅིང་མེ་ཏོག་གི་ཆར་དབབ། རོལ་མོའི་སྒྲ་རྒྱ་ཆེར་བྱ། དགའ་སྟོན་བཟང་པོས་ཐམས་ཅད་ཚིམ་པར་བྱའོ། ། དེ་ལྟར་བྱས་པའི་འབྲས་བུ་ནི། མི་མཐུན་པའི་ཕྱོགས་ལས་རྒྱལ་ཞིང་གཤིན་རྗེ་གཤེད་ཀྱི་གོ་འཕང་ཚེ་འདི་ཉིད་ལ་ཐོབ་པར་འགྱུར་རོ།། ༈ །དཔལ་ཆེན་དཔལ་གྱུར་འཇམ་དཔལ་ཁྲོས་པའི་སྐུ། ། ཐུགས་རྗེས་འདུལ་མཛད་རྡོ་རྗེ་གྲགས་པ་ཡི། །
དབང་གི་ཆུ་བོ་ཆོས་ཀྱི་རབ་མཆོག་དོན། ། བསྡེབས་པས་འཁྲུལ་པ་གང་མཆིས་བཟོད་པར་གསོལ། ། མ་འཁྲུལ་དགེ་བ་གནམ་ལྕགས་རྡོ་རྗེའི་རྭས། ། དམུས་ལོང་དབང་མེད་ལམ་འཇུག་མིག་ཕུག་ནས། ། ཐར་པ་ཆེན་པོའི་ཁང་བཟང་ཉམས་དགའ་བར། ། སེམས་ཅན་ཐམས་ཅད་རོལ་པས་འཇུག་པར་ཤོག ། རབ་དཀར་ཁ་བས་བསྐོར་བའི་སྨན་ལྗོངས་འདིར། ། རབ་འཇིགས་དུས་དགྲའི་ཆོས་སྐོར་མང་བྱོན་ཡང་། ། རབ་མཆོག་ཕུལ་བྱུང་རྭ་ཆེན་ལོ་ཙཱའི་ལུགས། ། རབ་འབྱམས་ཕྲིན་ལས་གྲུབ་པའི་རྒྱུན་འདི་བྱུང་། །
སྐབས་དེར་རྐང་འཐུང་ངོས་ཀྱི་སྲིན་བུ་ལྟར། ། རྭ་པའི་བརྒྱུད་པ་དག་ལ་བསྟེན་བཞིན་དུ། ། རྭ་ཆེན་གསུང་རབ་རིང་དུ་འདོར་བྱེད་པ། ། དེ་ཡི་བྱིན་རླབས་བརྒྱུད་པ་མཁའ་དབྱིངས་དེང་། ། འགའ་དག་རྭ་ལོ་ཆེན་པོའི་ཡི་གེ་ལ། ། བརྟན་པར་རློམ་ཡང་དུས་འཁོར་ཀྱཻ་རྡོར་སོགས། ། རང་རང་མོས་པའི་རྒྱུད་སྡེ་གཞན་བསྲེས་ནས། ། འཆད་པའང་དབང་དུག་བསྡུས་པས་གོས་མིན་ནམ། ། འདིར་ནི་རྭ་ལོ་རྡོ་རྗེ་གྲགས་པ་ཡི། ། སྒྲུབ་དཀྱིལ་གཞུང་གི་ཚུལ་དུ་ཚད་མར་བཟུང་། །
ཅུང་ཟད་མི་གསལ་བ་དང་ངག་འདོན་སོགས། ། དེ་གསུང་གཞན་དང་ལུགས་འདིའི་བརྒྱུད་པ་ཡི། ། བླ་མ་རྣམས་ཀྱི་གསུང་རྒྱུན་ཇི་བཞིན་དུ། ། གསལ་བྱེད་ལྷན་ཐབས་ཚུལ་དུ་བྲིས་པ་ལ། ། བསྲེ་བསླད་རང་བཟོའི་སྐྱོན་གྱིས་དབེན་པའི་ཕྱིར། ། དཔྱོད་ལྡན་སྐལ་བཟང་རྣམས་ཀྱིས་ཉམས་ལེན་མཛོད། ། དེ་ལྟར་གསལ་བྱེད་ཟབ་དོན་རབ་གསལ་འདིས། ། མི་གསལ་ཐེ་ཚོམ་མུན་ནག་ཀུན་སེལ་ཞིང་། ། སྐལ་བཟང་སྙིང་གི་ཨུཏྤལ་བཞད་པ་དང་། ། གསང་ཆེན་པད་མཚོའི་འཛུམ་དཀར་ཅིས་མི་གཡོ། །
ལེགས་བྱས་ལྷོ་ཡི་དྲི་བཞོན་ཕྲེང་བ་འདིས། ། རྡོར་འཛིན་དང་པོའི་ལས་ཅན་སྙིང་དབུས་ཀྱི། ། ཚ་གདུང་བསལ་ནས་གསང་ཆེན་བསིལ་གཡབ་ཀྱིས། ། འཇམ་དབྱངས་བདུད་རྩིའི་དགའ་སྟོན་ཐོབ་གྱུར་ཅིག ། ཅེས་དཔལ་རྡོ་རྗེ་འཇིགས་བྱེད་རྭ་ལུགས་བཅུ་གསུམ་མའི་མངོན་དཀྱིལ་རྭ་ཆེན་གྱིས་མཛད་པ་དང་། དེའི་ལྷན་ཐབས་ཚར་ཆེན་གྱིས་མཛད་པ་གཉིས་ལྷན་ཅིག་ཏུ་བཀོད། བརྒྱུད་འདེབས་ལམ་རིམ་བཀྲ་ཤིས་རྒྱས་པ་རྣམས་ཀྱང་དེའི་ཁོངས་ནས་ཐོན་པར་བྱ། མཁན་ཆེན་ངག་དབང་ཆོས་གྲགས་ཀྱིས་མཛད་པའི་འཇིགས་བྱེད་ཆོས་སྐོར་ལ་དྲི་བའི་རང་ལན་དཔྱིད་ཀྱི་རྒྱལ་མོའི་དགའ་སྟོན་ལས་དཀའ་གནད་མཐའ་གཅོད་རྣམས་མཆན་བུར་བཏབ་ནས་ནག་འགྲོས་སུ་བཀླག་ཆོག་མར་བཀོད་པ་འདི་ནི་ས་སྐྱ་པ་ཀུན་བློས་འཇིགས་བྱེད་བཅུ་གསུམ་མའི་སྒྲུབ་མཆོད་བརྒྱ་ཚར་གྲངས་བསོགས་བགྱིས་སྐབས་གནས་གསར་རྡོ་རྗེ་འཆང་ཆེན་པོ་ལ་གང་ཅིའི་དཀའ་གནས་རྣམས་དོགས་གཅོད་ཞུས་པར་དཀའ་གནས་འགའ་ཞིག་ལ་ཞིབ་བཤེར་དང་བཅས་གསུང་ཤོག་ཏུ་ཁྱོན་པའི་མཐར། ངེད་རང་ནས་ཐོན་པའི་འཇིགས་བྱེད་ཀྱི་དབང་ལུང་མན་ངག་རྣམས་ཡོངས་རྫོགས་ཁྱེད་རང་ལ་འཕྲོད་པ་ཡིན་པས། དེས་ན་རྭ་པོད་སོགས་ལུགས་འདི་ལ་མཁོ་བའི་ཡིག་ཆ་རྣམས་ལ་ཞིབ་འཇུག་བགྱིས་ངོས་མངོན་དཀྱིལ་ནག་འགྲོས་མ་ཁུངས་ཐུབ་ཅིག་གྱིས་ཞེས་བཀའ་ཡིག་གནང་བ་ཐོབ་པ་ལ་བརྟེན་ནས།
ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རྭ་ཆེན་གྱི་བཞེད་པ་བཞིན་བཀོད་པ་འདི་ལ། འགལ་འཁྲུལ་ནོངས་པའི་ཚོགས་མེད་སྙམ་ཡང་། བདག་བློ་སྐྱེས་སྦྱངས་ཡོན་ཏན་གྱིས་དབེན་ཞིང་། སྡིག་སྒྲིབ་ཉེས་ལྟུང་སྤྱི་དང་དཀོར་སྒྲིབ་ཀྱིས་མོག་པོར་བྱས་སྟབས་འཇམ་པའི་དབྱངས་ཀྱི་དགོངས་པ་དང་འགལ་ཚེ། དེས་མཚོན་དུས་གསུམ་དུ་བསགས་པའི་ཉེས་པ་རྣམས་མཁའ་མཉམ་འགྲོ་བའི་སྡིག་པ་དང་ལྷན་ཅིག་བཤགས་ཤིང་། འདིའི་མཆོད་བརྗོད་ནས་བཟུང་སྒྲུབ་དཀྱིལ་ཡོངས་རྫོགས་རྭ་ཆེན་དང་ཚར་ཆེན་གྱི་གསུང་ལ་ངག་འདོན་དམིགས་བསལ་བཟོ་དགོས་རྣམས་མ་གཏོགས་གཞན་དེ་དག་སོར་བཞག་པ་ནི། ས་སྐྱ་པཎྜི་ཏ་ཆེན་པོས། དེས་ན་སངས་རྒྱས་གསུང་རབ་དང་། ། མཁས་པ་རྣམས་ཀྱི་བསྟན་བཅོས་ཀྱི། ། ཚིག་དོན་ལ་ནི་བྱིན་རླབས་ཡོད། །
ཅེས་གསུངས་པ་བཞིན་ཡིན་ནོ། ། འདིའི་དགེ་བས་སེམས་ཅན་ཐམས་ཅད་བདུད་བཞིའི་གཡུལ་ལས་རྒྱལ་བ་དཔལ་རྡོ་རྗེ་འཇིགས་བྱེད་ཀྱི་གོ་འཕང་ཐོབ་པའི་རྒྱུར་གྱུར་ཅིག། །། སརྦ་མངྒ་ལཾ།། །། PAGE * MERGEFORMAT 112 ཀུན་དགའ་བློ་གྲོས། རྭ་ཚར་གཉིས་ཐུན་མིན་གྱི་བཞེད་པ་འཇིགས་བྱེད་ལྷ་བཅུ་གསུམ་པའི་མངོན་དཀྱིལ་ལྷན་ཐབས། PAGE * MERGEFORMAT 111
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
