གསུང་འབུམ། ཀུན་དགའ་བློ་གྲོས།
པོད ༢༣༠
དཔལ་རྟ་མགྲིན་དང་ཙེའུ་དམར་པོ་ཟུང་འབྲེལ་མཆོད་ཕྲེང་དོན་འདུས་དགོས་ཚང་།
༄༅། །དཔལ་རྟ་མགྲིན་དང་ཙེའུ་དམར་པོ་ཟུང་འབྲེལ་མཆོད་ཕྲེང་དོན་འདུས་དགོས་ཚང་བཞུགས་སོ།། ན་མོ་གུ་རུ་པདྨ་ཧེ་རུ་ཀཱ་ལ། དཔལ་ལྡན་རྟ་མཆོག་བླ་མར་འདུད། ། དེ་སྤྲུལ་གནོད་སྦྱིན་ཙེའུ་དམར། ། མཆོད་ཕྲེང་སྦྱོར་དངོས་རྗེས་རིམ་རྣམས། ། ཉུང་ངུར་སྤེལ་ལོ་གནང་བ་སྩོལ། ། རྩ་བརྒྱུད་བླ་མ་རྟ་མགྲིན་སོགས། ། ཡི་དམ་གནོད་སྤྱིན་མཆེད་བདུན་གྱི། ། བྲིས་འབུར་རྟེན་དྲུང་སྟེགས་ཀྱི་ཁར། ། ཟངས་སྡེར་ལ་སོགས་སྣོད་བཟང་དུ། །
ཕྱེ་གཙང་ཆོས་སྨན་མར་ཁྲག་ལས། ། སྦྲུས་པའི་དཔལ་གཏོར་སྟོད་ཟུར་གསུམ། ། སྨད་ཟླུམ་མཐེབ་སྐྱུ་བརྒྱ་རྩ་སོགས། ། གཏོར་མའི་ཕྱེད་ནོན་ཁྲག་སྨུག་སོགས། ། རྩིས་བསྒྱུར་ཤ་མར་རྒྱན་ཅི་མཛེས། ། མདའ་དར་དམར་པོས་བརྒྱན་པ་དང་། ། གང་འདྲའི་སྣོད་དུ་གནོད་སྦྱིན་གཏོར། ། གྲུ་གསུམ་ཟུར་རྩེ་རྣོ་ཉམས་ཅན། ། ཆེ་བ་གཅིག་ལ་དེ་ཡི་ཕྱེད། ། ཟིན་པ་ཆུང་བ་དྲུག་གིས་བསྐོར། །
མཐེབ་རྩི་རྒྱན་མདའ་བཅས་གང་ལྟར། ། ཡུངས་དཀར་གོང་བུ་ཐོ་རེ་བ། ། མདའ་སྒྲོ་འུག་པའི་སྤུ་ཡིས་བརྒྱན། ། སྨན་གཡས་ཁྲག་གཡོན་ཆུ་གཉིས་དང་། ། ཉེར་མཆོད་ལྔ་དང་ཆང་བན་ལ། ། མར་གྱི་ཟེ་བསྒྲོན་དཀར་མོ་ལག ། ཕྱེ་མར་སྤོས་དཀར་མཁན་དུད་སོགས། ། རྔ་རོལ་བྱེ་བྲག་ཅི་འབྱོར་རོ། ། རྩ་བརྒྱུད་བླ་མ་ཡི་དམ་ལྷ། ། སངས་རྒྱས་ཆོས་ཚོགས་སྐྱབས་ཀུན་ལ། །
བདག་འགྲོ་བྱང་ཆུབ་སྙིང་པོའི་བར། ། སྐྱབས་སུ་མཆི་ཞིང་སེམས་ཅན་དོན། ། ལྷ་སྒོམ་མཆོད་ཕྲིན་ཐབས་མཁས་ཀྱི། ། ཕྲིན་ལས་བཞི་དང་མཆོག་གི་འབྲས། ། མྱུར་དུ་འགྲུབ་པར་སེམས་བསྐྱེད་དོ། ། ཆོས་དབྱིངས་ངང་ལས་པད་ཉི་ཟླ། ། སྦྲུལ་གཟུགས་གདན་སྟེང་རང་རིག་ཧྲཱིཿ ། དམར་འོད་དོན་གཉིས་ལྷུན་གྲུབ་འདུས། ། རང་ཉིད་རྟ་མགྲིན་སྐུ་མདོག་དམར། ། ཞལ་གསུམ་གཡས་ལྗང་གཡོན་དཀར་དབུས། །
དམར་པོ་སྤྱན་གསུམ་ཞལ་གདངས་ཤིང་། ། མཆེ་གཙིགས་ལྗགས་འདྲིལ་སྨ་སྨིན་སྐྲ། ། ཁམ་པ་གྱེན་བརྫེས་རྟ་མགོ་ནི། ། ལྗང་ཞུར་རྣམ་གསུམ་རྟ་སྐད་འཚེར། ། གཡས་གསུམ་རྡོ་རྗེ་ཁ་ཊྭཱཾ་གྲི། ། གཡོན་གསུམ་སྡིགས་མདུང་རྒྱུ་ཞགས་ཅན། ། ཞབས་བརྒྱད་ཀླུ་བརྒྱད་སྟེང་དུ་བགྲད། ། མེ་དཔུང་འབར་བར་སྟོང་གསུམ་གང་། ། རང་འདྲའི་བ་སྤུའི་བུ་ག་གཏམས། ། ཞལ་ནས་སྔགས་སྒྲོག་ནད་གདོན་བསྲེགས། །
ཨོཾ་ཧྲཱིཿཔདྨ་ཏ་ཀྲྀཏ་བཛྲ་ཀྲོ་དྷ་ཧ་ཡ་གྷྲི་ཝ་ཧུ་ལུ་ཧུ་ལུ་ཧཱུྃ་ཕཊ། ཅི་ནུས། སྨན་གཏོར་རཀྟ་མཆོད་རྫས་ཀུན། ། བསྲེགས་སྦྱངས་སྣོད་བཅུད་དག་པའི་རྫས། ། བདེ་ཆེན་རོལ་པའི་རང་མདངས་འདིས། ། ཡི་དམ་བསྟན་སྲུང་དགེས་བསྐྱེད་གྱུར། ། ཧྲཱིཿསྤྲོས་བྲལ་དབྱིངས་ལས་ཐུགས་རྗེའི་མདངས། ། ཁྲོ་རྒྱལ་རྟ་མགྲིན་ཡི་དམ་ལྷ། ། བཀའ་ཉན་དྲེགས་བྱེད་ཙེའུ་དམར། ། སྐུ་མདོག་དམར་ལྗང་སྲིན་པོའི་གཟུགས། །
བཙན་ཆས་གཡས་ཞགས་དགྲ་བགེགས་འཆིང་། ། གཡོན་མདུང་དེ་ཡི་སྙིང་ལ་གཟིར། ། རྟ་མཆོག་ངང་པ་གློག་འཁྱུག་ཆིབས། ། རུས་དྲོད་ཆུ་ཤ་དབུགས་ཁྲག་ལས། ། སྐུ་ལྷ་དམར་རྗེ་ཀླུ་གྲིབ་དང་། ། བདུད་གྲིབ་བཙན་རྒོད་རྣམ་དྲུག་ཀྱང་། ། རང་རང་སྐུ་མདོག་ཕྱག་མཚན་ཆས། ། སོ་སོའི་འཁོར་བཅས་གནས་གསུམ་དུ། ། ཨོཾ་ཨཱཿཧཱུྃ་མཚན་རང་ཉིད་ཀྱིས། ། ཐུགས་ཀའི་འོད་ཀྱིས་སྤྱན་དྲངས་གྱུར། །
ཀྱཻ་དགོངས་ཤིག་བླ་མ་རྟ་མགྲིན་དཔལ། ། ཕྲིན་ལས་དྲེགས་པའི་ཙེའུ་དམར། ། མཆེད་འཁོར་འདིར་བྱོན་གདན་ལ་བཞུགས། ། སྨན་རཀ་གཏོར་མར་དགྱེས་དགུར་རོལ། ། ཨོཾ་ཧ་ཡཾ་གྷྲི་ཝ་ཡཀྵ་རཱ་ཛ་ས་པཱ་རི་ཝཱ་ར་ཨེ་ཧྱེ་ཧི་ཨཱ་པ་ན་ཏིཥྛནྟུ་ཨ་མྲྀ་ཏ་རཀྟ་བ་ལིང་ཏ་པཱུ་ཛ་ཧོ། ཀྱཻ་ཡི་དམ་བསྟན་སྲུང་རྣམས་རོལ་ཀུན། ། ཕྱི་མཆོད་མི་ཟད་ནམ་མཁའི་མཛོད། ། ནང་མཆོད་བདེ་ཆེན་སྤྲིན་ཕུང་འཁྲིགས། ། གསང་མཆོད་གཉིས་མེད་ཟུང་འཇུག་བཞེས། ། ཨོཾ་ཧ་ཡཾ་སོགས་ནས་ས་པཱ་རི་ཝཱ་ར་བར་འདྲ།
པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཀྱཻ་ཡི་དམ་བསྟན་སྲུང་འཁོར་བཅས་དྲུང་། ། བཅས་རང་ཉེས་ཀུན་མཐོལ་ཞིང་བཤགས། ། ཁྱེད་ལ་ཕྲིན་ལས་ཞུ་བ་ནི། ། བསྟན་འགྲོར་འཕྲལ་ཡུན་དངོས་གྲུབ་སྩོལ། ། རྟ་མགྲིན་སྔགས་གོང་བཞིན་གྱི་འགོ་གནོན་བཅས། བཙན་བསྐུལ་གྱི་སྔགས་ནི། ཨོཾ་རཀྴ་རཀྴ་སྙིང་ལ་ཧཱུྃ་ཧཱུྃ། ཤཱུ་ལ་གྷྲཱི་བ་ཏྲིཿཤཱུ་ལ་ཧྲཱིཾ་ཧྲཱིཾ་ཛཿཛཿཞེས་ཅི་འགྲུབ། ཀྱཻ་དབང་གི་ལས་མཛད་རྟ་མགྲིན་དཔལ། །
གནོད་སྦྱིན་ཆེན་པོ་ཙེའུ་དམར། ། མཆེད་དྲུག་འཁོར་དང་བཅས་པ་ནི། ། གྲུབ་གཉིས་རབ་མྱུར་ཁྱེད་ལ་བསྟོད། ། ཀྱཻ་གསོལ་ལོ་མཆོད་དོ་དམ་ཚིག་རྫས། ། རང་རང་ཐུགས་སྨོན་ཇི་བཞིན་དུ། ། ཏིང་འཛིན་སྔགས་རྒྱ་ལས་བྱུང་འདིས། ། ཐམས་ཅད་ཐུགས་དམ་སྐོང་གྱུར་ཅིག ། ཀྱཻ་དགེ་ལེགས་ཆོས་དབྱིངས་མཁའ་ཀློང་ནས། ། འགག་མེད་གཟུགས་སྐུའི་ཕྲིན་ལས་ཀྱིས། ། བསྟན་འགྲོའི་པད་ཚལ་རབ་བཞད་དེ། །
ཕན་བདེའི་སྦྲང་རྩི་དར་བརྟན་ཤོག ། ཅེས་འདི་རྣམ་འདྲེན་རྒྱལ་དབང་རྗེ། ། འཇམ་དཔལ་རྒྱ་མཚོ་དགྱེས་རྫས་སུ། ། ལྷག་བསམ་ཅན་གྱི་ས་སྐྱ་པ། ། ངག་དབང་ཀུན་བློས་ཕུལ་བ་དགེ། །། PAGE * MERGEFORMAT 2 ཀུན་དགའ་བློ་གྲོས། དཔལ་རྟ་མགྲིན་དང་ཙིའུ་དམར་པོ་ཟུང་འབྲེལ་མཆོད་ཕྲེང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
