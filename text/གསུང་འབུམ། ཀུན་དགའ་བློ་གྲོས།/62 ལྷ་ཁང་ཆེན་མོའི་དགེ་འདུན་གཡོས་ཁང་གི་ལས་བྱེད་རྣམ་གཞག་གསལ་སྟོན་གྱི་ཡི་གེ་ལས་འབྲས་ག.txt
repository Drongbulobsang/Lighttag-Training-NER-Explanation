གསུང་འབུམ། ཀུན་དགའ་བློ་གྲོས།
པོད ༦༢
ལྷ་ཁང་ཆེན་མོའི་དགེ་འདུན་གཡོས་ཁང་གི་ལས་བྱེད་རྣམ་གཞག་གསལ་སྟོན་གྱི་ཡི་གེ་ལས་འབྲས་གསལ་བའི་མེ་ལོང་།
༄༅། །ལྷ་ཁང་ཆེན་མོའི་དགེ་འདུན་གཡོས་ཁང་གི་ལས་བྱེད་རྣམ་གཞག་གསལ་སྟོན་གྱི་ཡི་གེ་ལས་འབྲས་གསལ་བའི་མེ་ལོང་བཞུགས་སོ།། ཨོཾ་སྭསྟི། ས་སྐྱའི་རྗེ་བཙུན་ལྔ་དང་སྔགས་འཆང་རྗེ། ། འཇམ་མགོན་ཨ་མེས་ཞབས་སོགས་མཁས་གྲུབ་ཀྱི། ། དམ་པ་རྣམས་ལ་གུས་བཏུད་གདན་ས་ཆེའི། ། གཙང་སྦྱོར་ལས་ཀྱི་རིམ་པ་བཤད་ཀྱིས་ཉོན། ། ཅེས་བརྗོད་ནས། འདིར་ཆོས་གྲྭ་ཆེན་པོ་ཐུབ་བསྟན་ལྷ་ཆེན་གྱི་དགེ་འདུན་གྱི་ཞལ་ཏ་གཙང་སྦྱོར་བ་ལས་ཐོག་པ་རིམ་ཅན་དང་། ཇ་དཔོན། ཚྭ་གཟིགས།
ཆོས་ཁྲིམས་གཞོན་པ། ལག་བདེ་བ་གང་ཡོད། སྦུད་འབུད་པ་གཉིས་བཅས་ནས་ངེས་དགོས་རྒྱུར། རང་གཞན་གྱི་རྒྱུད་ལ་ཚོགས་གཉིས་ཡོངས་སུ་རྫོགས་པའི་མཆོད་ཡུལ་དམ་པ་ནི་དགེ་འདུན་གྱི་སྡེ་ཡིན་དོན་བཞིན་ལ། ཆོས་གྲྭ་འདིར་བླ་མ་གོང་མའི་དུས་ཇ། དགོངས་རྫོགས་ཆེན་མོ། ཆོ་འཕྲུལ་ཐ་སྐར་གྱི་སྨོན་ལམ་རྣམ་གཉིས། གཞན་ཡང་ཕྱོགས་དང་རིས་སུ་མ་ཕྱེ་བའི་གདུལ་བྱ་རྣམས་ཀྱི་ཚོགས་གསོག་སྒྲིབ་སྦྱངས་ལ་འཚོགས་འདུའི་རིགས་བསམ་གྱིས་མི་ཁྱབ་པ་ཞིག་འདུག་པར། སྔོན་གྱི་བླ་མ་གོང་མ་རྣམས་ཀྱིས་དགེ་འདུན་གྱི་ཞབས་ཏོག་ཕུལ་ཕྱིན་བསྒྲུབ་པའི་ཕམ་ལྷག་ནས་ལས་བྱེད་པ་སོགས་ཁ་ཤས་ལ་གསོལ་རས་བདག་རྐྱེན་བཀའ་དྲིན་བསྐྱངས་འདུག་ཀྱང་དུས་ཕྱིས་དགེ་འདུན་རྣམས་ལས་ཐ་མལ་པ་རྣམས་ཁ་དྲག་དབང་ཆེན་དུ་སོང་ནས་དགེ་འདུན་གྱི་སྡེ་ལ་ཇི་སྙམ་དུ་ཡང་མི་རྩི་བར་དབང་ཆེ་ཤེ་མོང་སྣ་ཚོགས་ཞིག་བྱས་པར་བརྟེན། རྒྱལ་ཁམས་སྤྱི་ལ་བདེ་སྡུག་ཇི་འདྲ་ཡོད་ཀྱང་།
རང་གིས་མྱང་བས་གྲུབ་པ་ལ། དཔལ་ས་སྐྱ་འདིར་ཕན་བདེའི་རྩ་བ་གདུང་རྒྱུད་ཉག་ཕྲ་ཞིང་། གདུང་རྒྱུད་བསྟན་འཛིན་རྣམས་སྐུ་ཚེ་མཐར་མི་ཕྱིན། དགེ་འདུན་སྡེ་རྣམས་ཞལ་གྲངས་ཉུང་ཞིང་། མཆོད་ཐེབས་འབུལ་སྡུད་སོགས་ལུགས་མི་རྒྱུག ལོ་ཕྱུགས་ཁ་མི་ལྟ། མངའ་ཞབས་རྣམས་དབུལ་ཞིང་ཕོངས་པ་སོགས་ཉེས་པ་ཐམས་ཅད་ཀྱང་གདན་ས་འདིར་བོད་ཁྲིམས་ལུགས་མཐུན་མ་བྱུང་བ་ཁོ་ནར་ཐུག་འདུག་པས། ད་ཕྱིན་ཆད་དགེ་འདུན་གྱི་སྡེ་རྣམས་གོང་དུ་ཁུར་ནས་ཞབས་ཏོག་སོགས་ཕུལ་ཕྱིན་སྒྲུབ་དགོས་རྒྱུར། རུང་ཁང་། ཐབ།
ཁྲོ་ཟངས། ཇ་སྣོད་སོགས་ཉེར་སྤྱོད་ཚང་མར་ཉམས་གསོ་དང་གསར་བཞེངས་དགོས་པ་ཐམས་ཅད་ལས་ཐོག་པ་ནས་སྤྱི་ཆེན་ལ་རྒྱུ་མཚན་བྱས་པས་འགྲུབ་ན་དང་། དེ་མིན་གདན་ས་གཞུང་དུ་ཞུས་ངོས་ཐམས་ཅད་གཙང་དག་འགད་གཙང་ཁོ་བྱེད་པ་དང་། དགེ་འདུན་གྱི་བསྙེན་བཀུར་དངོས་པོ་ཐམས་ཅད་ལ་སྦ་བསྲི་སྐུངས་སུབ་ལག་ལེན་མ་ཐོན་པ་སོགས་ཉེས་པ་ཐམས་ཅད་བསྲུང་ངོས། ཆར་ཆེན་གྱི་ལས་སུ་འཇམ་ཚུལ་མཆོད་སྤྲོ་ཞིང་ལྷག་རོ་རྣམས་འདུ་ཁང་སོགས་སུ་བསྐྱུར་ནས་མི་འཇོག་པར་མཛོ་རྫི་གཉིས་ཀྱིས་བསྡུ་ནས་བ་མཛོ་ལ་སྟེར། མང་ཇ་ཡང་གྲངས་ཤིན་ཏུ་མང་ན་ལག་ལེན་འགད་མི་གཙང་ཞིང་སྦྱིན་བདག་གི་དངོས་པོ་ཁྲོལ་བརླག་དང་། དགེ་འདུན་གྱི་སྐུ་གཟུགས་ལ་གནོད་ཅིང་། ལས་བྱེད་རྣམས་ཉེས་པ་ལྕི་བ་བཅས་བརྒྱད་ལས་མང་བ་མི་གཏོང་ཞིང་། དུས་མདོས་སྐབས་སོགས་སྦྱིན་བདག་ཤིན་ཏུ་མང་དུས་མགྲོན་གཉེར་ལས་ཐོག་གནས་ཚང་གསུམ་དཔང་ཐོག་སྦྱིན་བདག་གི་ཇ་མར། ཚྭ་འོ་རིན།
བསྔོ་རྟེན་དང་། འོ་མ་ངོ་ཡོད་རིགས་རྣམས་ཁྲུང་ལྷོ་བྱང་སྤྱི་གཞུང་གྲོང་དྲག་གྲས་སོགས་གང་འོས་སུ་བཅོལ་ཐོ་རྣམས་མིག་མཐོང་དུ་བླངས་ནས་སྦྱིན་བདག་གང་ཡིན་ཤི་གསོན་དང་ཞི་ཚོགས་ཚོགས་ཆེན་གང་ཡིན་ཁ་བྱང་གསལ་བཀོད་ཕྱག་མཛོད་ལས་དམ་དམར་འབྱར་ལྷོ་བྱང་ཕོ་བྲང་གང་བཞུགས་དེ་དང་ཉེ་སྐོར་ཁང་མིག་དམིགས་བསལ་ཞིག་ཏུ་ཚགས་བྱས། མང་ཇ་དཀོན་དུས་རིམ་གཏོང་གི་བསྔོ་ཞུ་སོགས་སྦྱོར་དངོས་རྗེས་གཙང་བྱེད་སྐབས་ལས་དམ་གང་བཀོད་དཔང་པོ་གསུམ་གྱིས་མིག་ལྟར་བྱས་ནས་གཏོང་ཞིང་། འདེགས་ཇ། འདེགས་མར། གྲོལ་ཇའི་དོད་རྣམས་སྦྱིན་བདག་ཡོད་སྐབས་དེ་འཕྲལ་འབུལ། དེ་དག་གི་གནས་སྐབས་ཐམས་ཅད་དུ་མང་ཇའི་སྐབས་ཐོག་མར་དགེ་འདུན་རྣམས་ཚོགས་འཕྲལ་ཆོས་ཁྲིམས་གཞོན་པས་ཇ་དཔོན་ཇ་མར་ལགས་ཞེས་བརྡ་སྤྲད་པ་དང་། ཆོས་ཁྲིམས་གཞོན་པས་སྤྱི་ཁང་སྟེང་ནས་མར་གཞོང་བླངས་ལ་ཇ་མར་སྦྲེལ། ངེད་རང་སྒྲུབ་མཆོད་ཀྱི་ཚོགས་དབུར་ཡོད་ཚྭ་གཟིགས་ཆེན་མོ་རྩེ་ཕྱག་གཞུང་དུ་སྐོར་བའི་ཚྭ་གཟིགས་སྦུག་ཤར་དང་། ཁྱམས་སྟོད་གུང་གྲལ་གཡས་གཡོན།
རྒྱབ་གྲལ་གཡས་གཡོན། དེ་ནས་མཁན་ཆེན་ཚོགས་ཕེབས་ཡོད་ཚེ་སྐབས་འདི་དང་། མེད་ཚེ་ཇ་ཁྲ་རྫོགས་མཚམས་་་་་་ ༈ སྔ་ཐོག་འདི་བཞིན་འདུག་ཀྱང་མཁན་རིན་པོ་ཆེ་དབང་ཕྱུག་ཕུན་ཚོགས་ཀྱི་སྐུ་ཐོག་ལ་དྲུང་ཆེན་ཀུན་སངས་དང་། ཇ་དཔོན་དམ་ཆོས་ཡར་འཕེལ་གཉིས་གྲོས་མཐུན་ཐོག་དྲུང་ཆེན་གཉིས་ལ་སྐལ་བ་མེད་ཚབ་མཁན་ཆེན་ཚོགས་ཕེབས་ཡོད་མིན་ལ་མ་ལྟོས་པ་རྩ་བྲལ་རྫོགས་ནས་ལེན་རྒྱུན་མཁན་ཐོག་གཉིས་ལ་འཇགས་དོན་ལྟར་དགོས་ཚུལ་མཁན་ཆེན་ཆོས་བཀྲ་ཤིས་ནས་གསུངས་པ་འདི་ཐམས་ཅད་ཆོས་གྲྭ་ཆེན་པོའི་མཁན་ཆེན་རིམ་བྱོན་ལ་བཀུར་བཟོས་སུ་ཕུལ་སྤྱི་པ་སྦུ་ཏིར་གང་། ལག་བདེ་བ་ནང་མར་ཐུག་རྐྱེན་ཕྱེད་གསུམ་རེ་དེ་ཐོག་ནས་ཆོས་ཁྲིམས་པར་ཏིབ་ཆུང་རེ། ལག་བདེ་བ་ཕྱི་མར་གང་། དེ་ནས་རིག་ཆུང་གྲལ་ནས་བཟུང་དགེ་འདུན་རྣམས་ཀྱི་མཆོད་ལྷག་ནས་བཙུན་མ་དང་དྲུག་མཐིལ་སྔགས་བོན་རྣམས་ལ་སྙོམས་ནས་གཏོང་། མ་ཆད་ཚེ་བསྐྱར་ལེན་གྱིས་གཏོང་ཞིང་། ལྷག་བྱུང་ཚེ་རུང་ཁང་ལ་འཁུར་ནས་ཁྲོའམ་ཟངས་གང་འོས་སུ་ཇ་དཔོན་གྱི་ངག་བཀོད་ལྟར་ལུགས་གཉིས་པ་དང་གསུམ་པ་ཡང་མཆོད་ཉན་ཁྱད་ངེས་གཏོང་།
བྱང་ལ་སྒྲུབ་མཆོད་སོགས་འཚོགས་འདུ་གང་ཡོད་དང་། གཞི་ཐོག་སྐོར་དག་གང་ཡོད་ལ་ལག་བདེ་བ་རྣམས་ལ་ཇ་དཔོན་ནས་ཉིན་ལྟར་རྡེལ་རྒྱག་གི་གཏོང་། དེ་ནས་སྐྱོགས་ཚུགས་ནས་ཐོག་མར་མཁན་ཆེན་ཟུར་བཞུགས་པ་དྲུང་ཆེན་བཅས་སྡོམ་མང་ཇ་རེ་ནས་སྐྱོགས་ལྔ་རེ། དཔེ་མཚམས་པར་དང་པོ་ལ་རྣམས་ནས་དོ་དང་། གཉིས་པ་རྣམས་ནས་གང་། དེ་ནས་ཚོགས་བཅས་སོགས་གྲྭ་རིགས་རྣམས་དང་། སྟོད་སྨད་བར་གསུམ་གྱི་བླ་གྲྭ། བལ་དཔོན་མ། རིན་སྒང་མཚམས་པ་གཡོག་བཅས། ཚོན་སྣུར།
སྐུད་འདོན། མལ་བརྡུང་སོགས་རིན་སྒང་ནས་གཞུང་ལས་ལ་ཕྱིར་སྡོད་ཚང་མ། སྤྱི་པའི་ལྕགས་བཟོ་གཅིག མཛོ་རྫི་གཉིས། སྦང་འདོན་མི་ལྔ་རྣམས་དང་། ལྷ་བྲིས་པ། གོས་བཟོ་བ། ཤིང་བཟོ་བ་རྣམས་སྔ་ཐོག་ནས་ལེན་སྲོལ་ཡོད་འདྲ་བས་དེ་རྣམས་དང་། བཟོ་བའི་རིགས། སྟོད་སྨད་བར་གསུམ་གྱི་ཚོང་ཁག
གད་ཁང་གཉེར། སེང་གེ་སྒོའི་མ་ཎི་བསྐོར་མི། སྤྱི་པའི་ཚེར་མ་བསྲུངས་སྐབས་མི་གཅིག་བཅས་དེ་ཐམས་ཅད་ལ་མང་ཇ་རེ་ནས་སྐྱོགས་རེ། སྤྱི་པ་སྦུ་ཏིར་ནས་བཏུང་མི་སྤྱི་ཆེན། ལས་ཐོག་པ། དུང་མཁན། སྤྱི་པའི་མི་དཔོན་བཞི། དྲུག་ཅུ་ཆོས་ཁྲིམས་པ་གཉིས་དང་མཛོད་གཡོག སྤྱི་པའི་ཤིང་བཟོ། འབོས་སྲག་བསྲུང་མི།
སྦྱིན་བདག་གང་ཡོད་རྣམས་ལ་དྲངས་ནས་མ་འདེང་ཚེ་བསྐྱར་ནས་ལེན། ཇ་ལྷག་བྱུང་ན་སྤྱི་ཁང་ནུབ་ཏུ་ཁྱེར། ཇ་དཔོན། ཚྭ་གཟིགས་པ། སྦུད་འབུད་པ་གཉིས་བཅས་ལ་མང་ཇ་གང་ཡོད་ཀྱི་དང་པོའི་ཇ་སྐལ་ཆུ་རྩིས་པས་སྤྲོད་ཅིང་། གཉིས་པ་སོགས་སྐྱོགས་ནས་ལེན། ལྷ་ཁང་སྐུ་གཉེར་གཞོན་པ་ལྷ་ཁང་དང་བདེ་གླིང་སྒོ་སྲུང་ལྷ་ཁང་རྩེ་ཁང་གཉེར་གཉིས་རྣམས་ནས་ཚུལ་ལྡན་བྱུང་ཕྱིན་ཇ་རེ་ནས་སྐྱོགས་དོ་རེ། དམིགས་བསལ་གྱི་བཀོད་པ་དགོས་པ་བྱུང་ཚེ་གདན་ས་གཞུང་དང་། ལྷ་ཁང་མཁན་ཆེན། བདེ་གླིང་དབུ་བྱེད་རྣམས་ཀྱིས་བཀོད་པ་བྱུང་བསྟུན་གཅོད།
སྤྱི་ཁང་ཤར་དུ་ཞོགས་ཇ་ཟོ་ཁྲ་རེ། ནུབ་ཏུ་མང་ཇ་མང་ཉུང་ལ་མ་ལྟོས་པ་ཉིན་ལྟར་སྐྱོགས་ལྔ་རེ་ཚོགས་ཤིང་འབུལ་མིའི་མགྲོན་ཇའི་ཐེབས་སུ་སྤྲོད། མང་ཇ་མང་སྐབས་སྐྱོགས་པ་རྗེས་མ་རྣམས་ལ་ཟངས་ནས་རྒྱག ཡང་མང་ཇ་གཉིས་ལས་མེད་ཚེ་གཉིས་པ་གསུམ་པ་འདང་ཚོད་ཁྲོ་རང་དུ་བཞག་ནས། བརྡ་བྱུང་རིམ་བཞིན་ཁྲོ་རང་ནས་གཏོང་། མང་ཇ་གསུམ་བཞི་སོགས་ཡོད་ཚེ་དེ་ཤུལ་དུ་རྗེས་མ་རྣམས་སྦྱོར་དགོས་པས་ཇ་ཁྲ་སོགས་ཚོགས་ལ་འགྲོ་དགོས་ཀྱི་སྣོད་རྣམས་སླེབས་འཕྲལ་གཉིས་པ་སྣོད་རྣམས་སུ་ལྷུགས་ཤིང་། བརྡ་བྱུང་བསྟུན་གཏོང་། ཇ་ལྷག་གང་བྱུང་ཟངས་ཆེན་དུ་བླུགས། ཕྱིའི་འཚོགས་འདུའི་ཇ་ལྷག་རྣམས་ཇ་དཔོན་ལ་རྩིས་སྤྲོད་ཅིང་དེ་ནས་འོས་འཚམས་སྟེར། ལག་བདེ་བ་གཉིས་པ་དང་གསུམ་པ་ནས་འཐུང་ཚེ་སྔ་སྲོལ་བཞིན།
སེར་འདུ་ཆེན་མོའི་སྐབས་འཇམ་མང་ཇ་ཆོས་གྲྭ་ལྷོ་བྱང་གཉིས་ཀྱི་མཚོན་སེར་འདུ་བ་གང་ཡོད་ལ་གོ་རིམ་མ་ལོག་ཅིང་མཆོད་ཉན་ཁྱད་ངེས་ལྷག་ཆད་མེད་པར་གཏོང་བའི་དོ་དམ་ལས་ཐོག་པ་ཇ་རྒྱབ་པ་ཆོས་ཁྲིམས་གཞོན་པ་ཇ་དཔོན་རྣམས་འདོད་པ་ཆིག་སྒྲིལ་གྱིས་བྱེད། འཇམ་བྱུང་སྐབས་གཞན་ཚང་མ་མང་ཇ་འགྲོ་ཁུངས་བཞིན་ལ། མཁན་ཆེན་ཚོགས་ཕེབས་མེད་སྐབས་འབྲས་སུམ་ཆ་རེ་དང་ཤ་ལག་ཕྱེད་རེ། འབུམ་ཐེར་དུས་མཐར་རྣམས་ལ་ཤ་ལག་རེ་བླ་བྲང་དུ་འབུལ། ཚོགས་པ་རྣམས་ལ་གོང་མཆོད་ཕོངས་མེད་དུ་ཞུ། སྤྱི་ཁང་ཤར་དུ་ཟོ་ཁྲ་གང་། ནུབ་ཏུ་ཕྲུ་ཤར་གང་། སྤྱི་པ་སྦུ་ཏིར་འཐུང་མི་རྣམས་ལ་ཐུག་རྐྱེན་གང་། ཆོས་ཁྲིམས་པར་ཟངས་ཀྲོང་གང་དང་། ལག་བདེ་བ་མི་ལྔ་ཙམ་རེ་ལ་ཟངས་ཀྲོང་དུ་དགོས་གཏོང་།
ཆོ་འཕྲུལ་དང་ཐ་སྐར་གྱི་སྨོན་ལམ་གཉིས་ལ་བྱང་ལ་ཚྭ་གཟིགས་སྦུག་ཆུང་རེ་སྤྱི་པ་སྦུ་ཏིབ། ལྷ་ཁང་རྒྱལ་སྒོ་ཡན་ལ་ཐོབ་ཐང་གང་ཡོད་གཏོང་། གཞན་གོང་འོག་ཀུན་ཏུ་རང་རང་གི་ལས་ཁུར་སོ་སོ་ལ་སྔོན་གྱི་བླ་མ་གོང་མ་རྣམས་ནས་བབས་ཐོབ་གསོལ་རས་སུ་གཏང་བའི་བཀའ་གཏན་དམིགས་བསལ་རེ་སྟོན་རྒྱུ་ཡོད་ན་མ་གཏོགས་གཞན་བཏུང་ལེན་གཉིས་ཆར་ཡོང་མ་འདྲ་བས། སླན་ཆད་འདིར་མང་ཇ་འཐུང་མི་གང་ཡོད་ལ་སྐལ་བ་མེད་ཅིང་། མང་ཐོབ་དེར་མ་འཐུས་པ་རྣམས་ཀྱིས་སྐལ་ལེན་བྱས་ནས་འཐུས་འདྲ་བས་གོང་འཁོད་འདི་བཞིན་དང་། གཙོ་བོར་ནི་འཇམ་མང་ཇ་གཉིས་ཆར་དགེ་འདུན་རང་གི་ཞལ་དུ་འགྲོ་ངེས་ཅིས་ཀྱང་གལ་ཆེ་ཞིང་། སྦྱིན་བདག་རྣམས་ཀྱིས་མང་ཇའི་འདེགས་ཇ་རྣམས་ལས། ཐོག་པ་དང་སྤྱི་ཆེན་ཆོས་ཁྲིམས་པ་གསུམ་ནས་བླངས་པའི་བགོད་འགྲེམས་སྔ་ཐོག་བཞིན་བྱེད། གལ་ཏེ་འདི་ལའང་མ་གནས་པའི་རིགས་ཤར་ཚེ། བཙུན་མ།
དྲུག་མཐིལ། སྔགས་བོན་རྣམས་མ་གཏོགས་གཞན་དགེ་འདུན་ཁ་ཚང་ཞིག་གཅོད་རྒྱུ་ཡིན་པས་སོ་སོ་ནས་གོ་གོན་དང་། རུང་ཁང་གི་ཉེར་སྤྱད་ཚང་མར་བཅག་དག་གཙང་སྦྲ་གང་ཆེ། ཐབ་སྟེང་ལའང་ཇ་དཔོན་ཚྭ་གཟིགས་པ་མ་གཏོགས་བྱུང་ཚད་མི་འགྲོ། དམིགས་བསལ་དགོས་ན་ཇ་དཔོན་ནས་བཀོད་པ་བྱེད། རུང་ཁང་དུའང་སྔ་ཐོག་གི་ཡོང་ཁུངས་གང་ཡོད་ལས་མི་བྱུང་ཚད་མི་འཇུག སེར་འདུ་རྣམས་མ་གཏོགས་ཚོགས་ཤིང་ཚང་མ་ལས་ཐོག་པས་མདའ་མ་གཏུགས་པར་སྒྲུབ་པ་སོགས་མདོར་ན་འདིར་དགོས་དགེ་འདུན་གྱི་ཞབས་ཏོག་ཚང་མ་བསྟན་དོན་ལ་རྒྱར་ཕན་པ་ཞིག་མ་བྱུང་ཚེ་ཁྲིམས་འགལ་མགོ་མཇུག་མེད་པའི་རིགས་ལ་རྗེས་གནོན་ཚ་འདེད་བཏང་ངོས་ཡིན་པས། འདི་ཐམས་ཅད་ཀྱི་སྤྱི་ཁྱབ་ཏུ་སྤྱི་ཆེན་དང་། དམིགས་བསལ་ལས་ཐོགས་པ་ཡོད་པས་དེའི་ཁ་འོག་ཏུ་ཇ་དཔོན། ཚྭ་གཟིགས།
ལག་བདེ་བ་མང་ཇ་ལེན་མི་རྣམས་ཀྱིས་མཚོན་འདིར་གཏོགས་ཚང་མས་འདུ་ཞིང་ཉན་འཇོག་ཁུར་ཆེ་གལ་ཆེ་ཞིང་། སྤྱི་ལས་ནས་ཀྱང་ཕྱོགས་ཆ་ཉེ་རིང་སྤངས་པའི་ཆོས་སྡེའི་ཞབས་ཏོག་དཀོན་མཆོག་དཔང་བཞུགས་ངོས་གཅུར་དགོས་ཚང་མ་སྒྲིག་མེད་བག་ཡངས་སུ་མི་འགྲོ་བའི་དོ་དམ་གང་ཆེ་དང་། གཞུང་དང་ངེད་རང་སོགས་མི་ངོ་རྣམས་དང་། མཁན་ཆེན། ཕྱག་གཉེར། སྤྱི་གཞུང་། ངེད་རང་གི་རྩ་བའི་བླ་མ། ཕྱོགས་ཀྱི་སྦྱིན་བདག་སྐུ་དྲག་བཅས་ཀྱི་མང་ཇ་རྣམས་ལས་ཐོག་པ་རང་གིས་ལེན། གཞན་ཚང་མ་སྦྱིན་བདག་སོ་སོ་རང་གིས་སྐྱེལ་བ་མ་གཏོགས་ལས་ཐོག་པས་ཐམས་ཅད་ལེན་པར་ཕྱིན་ཚེ་ཆོས་སྡེའི་ལས་ཚན་གྱི་གོ་སར་གནོད་པས་མི་ལེན། གོ་རིམ་སྐུལ་ཚུལ་ཟླ་རེ་བཞིན་ཚེས་གསུམ།
བདུན། བརྒྱད། བཅུ། བཅོ་ལྔ། གནམ་གང་རྣམས་ཀྱི་རྣམ་རྒྱལ་དང་། རི་བྱ་སྡེར་མ་སོགས་ལོ་རིམ་གྱི་རྣམ་རྒྱལ་རྣམས་ལ་གྲྭ་བཅུ་གཅིག་རེ། ཆོས་སྒྲོགས་པ་ཉིན་ལྟར་བཞི་རེ་དང་། ཚེས་བཞི། བཅུ་གཅིག བཅོ་ལྔ་རྣམས་ལ་གྲྭ་ཉེར་ལྔ་རེ།
ཚེས་བརྒྱད་གཏོར་མ་ཉིན་གང་མར་གྲྭ་བརྒྱད་དང་། མང་ཇ་གྲོལ་ནས་བཅུ་གཅིག ཚེས་དྲུག་དང་བཅུ་གསུམ་གྱི་ཀུན་རིག་རེ་མོས་དང་། བཅོ་ལྔ་ཆོ་ག་རྣམས་ལ་གྲྭ་ཉེར་གཅིག་རེ་བཅས་དུས་རྣམས་བསྐུལ་འཕྲོས་ནས་ངེད་རང་ཞལ་ངོ་རྣམས་ཀྱི་རིམ་གྲོ་འཕར་མ་རྣམས་ཆོས་སྐབས་ཆོས་གྲྭ་གྲོལ་བསྟུན་གཏོང་རྒྱུར་གོ་རིམ་དུ་བསྐུལ་བ་མ་གཏོགས་དམིགས་བསལ་གྱིས་མི་བསྐུལ། གཞན་སྒེར་པ་རྣམས་མང་ཇ་གྲོལ་བསྟུན་རང་རང་གི་མཆོད་གནས་འཚོལ་བ་མ་གཏོགས་གཞུང་ལས་དང་བསྲེས་པའི་མཉམ་འདུར་མི་བྱེད། ལོ་དུས་ཀྱི་མང་ཇ་ཞུ་དགོས་ཚང་མ་ལག་དེབ་ཟུར་གསལ་བཞིན་དང་། འགྱེད་བགྲང་དགོས་རྣམས་ཀྱང་སྔ་ཐོག་ཐོབ་ཐང་གང་ཡོད་ལ་ཆད་ལྷག་མེད་པར་བྱེད། དབྱར་དགུན་གྱི་གཞིས་ལེན། གཅིག་སྐྱུར། རིག་ཆ་སོགས་ཀྱི་མཆོད་དཔོན་དང་།
སྦ་དབྱུག་ཁྱེར་ནས་དོ་དམ་བྱེད་དགོས་ཀྱི་རིགས། གུང་གསེང་བསྡུ་བརྡའི་འཁར་རྔ་བརྡུང་བ་སོགས་མདོར་ན་ལས་ཐོག་པའི་བྱེད་དགོས་ཚང་མར་ཁྲལ་འཇལ་སྟོང་མིན་ཙམ་དུ་མ་སོང་བར་ལས་ཚན་དོན་ལྡན་ཡོང་བའི་སེམས་ཁུར་བསྐྱེད་པ་དང་། གཞན་གྱིས་མི་རྩི་བའི་རིགས་ཤར་ཚེ་ཡི་གེ་འདི་མིག་ལྟར་ཁྲ་བཟུང་བགྱིས་ངོས་སྤང་བླང་གོ་འཛོལ་མེད་པ་གལ་ཆེ་ཞེས་པ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་བྲིས།། །། PAGE * MERGEFORMAT 2 ཀུན་དགའ་བློ་གྲོས། ལྷ་ཁང་ཆེན་མོའི་དགེ་འདུན་གཡོས་ཁང་གི་ལས་བྱེད་རྣམ་གཞག PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
