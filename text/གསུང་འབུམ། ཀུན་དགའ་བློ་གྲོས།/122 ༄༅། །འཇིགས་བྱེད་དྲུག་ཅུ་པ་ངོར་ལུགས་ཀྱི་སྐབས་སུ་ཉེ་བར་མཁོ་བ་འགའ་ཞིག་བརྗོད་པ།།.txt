གསུང་འབུམ། ཀུན་དགའ་བློ་གྲོས།
པོད ༡༢༢
༄༅། །འཇིགས་བྱེད་དྲུག་ཅུ་པ་ངོར་ལུགས་ཀྱི་སྐབས་སུ་ཉེ་བར་མཁོ་བ་འགའ་ཞིག་བརྗོད་པ།།
༄༅། །འཇིགས་བྱེད་དྲུག་ཅུ་པ་ངོར་ལུགས་ཀྱི་སྐབས་སུ་ཉེ་བར་མཁོ་བ་འགའ་ཞིག་བརྗོད་པ།། སྭསྟི། འཇིགས་བྱེད་དྲུག་ཅུ་པ་ངོར་ལུགས་ཀྱི་སྐབས་སུ་ཉེ་བར་མཁོ་བ་འགའ་ཞིག་བརྗོད་ན། བཟླས་པའི་སྐབས་སུ་དྲག་པོའི་དམིགས་པ་ནི། རྭ་ལུགས་ཐུན་མོང་མ་ཡིན་པ་ལ་སྒྲུབ་བསྙེན་གྱི་དམིགས་པ་དེ་བསྒོམ་པས་ཆོག་ཀྱང་། ངོར་ལུགས་ལ་མ་དར་བས། ངོར་ལུགས་ཀྱི་དྲག་པོའི་དམིགས་པ་ནི། སློབ་དཔོན་ཤྲཱི་བྷ་དྲའི་སྒྲུབ་ཐབས་ལས། སྔགས་ཀྱི་ཡི་གེ་འོད་ཟེར་ལས། ཁྲོ་བོ་སྣ་ཚོགས་པ་དང་།
བྱ་སྣ་ཚོགས་པ་དང་། འདྲེ་དང་སྲིན་པོ་ལ་སོགས་པ་དང་། འཇིགས་སུ་རུང་བ་རྣམས་སྤྲོས་ཏེ། སྒྲུབ་བྱའི་ཤ་དང་། རུས་པ་དང་། ཁྲག་དང་། ཆུ་སེར་རྣམས་ཟ་ཞིང་འཐུང་བ་དང་འཇིབ་པར་བསམ་པར་བྱའོ། ། ཞེས་གསུངས་པ་བཞིན་བསྒོམ། ཧྲཱིཿཥྚཱིཿལ་འབོད་ཚུལ་མི་འདྲ་བ་དུ་མ་དང་། རྭ་ལུགས་ཐུན་མོང་མ་ཡིན་ལ་ཡིག་སྤུངས་མྱུར་སོར་བརྗོད་པ་ཞིག་སྣང་བ་བཞིན།
འཇམ་མགོན་གནས་གསར་བ་ཆེན་པོའང་རྒྱུན་དེ་བཞིན་མཛད། འོན་ཀྱང་མགོན་དེའི་གསུང་ལས། འདི་ལ་ཧྲཱིཿཥྚཱིཿཝི་ཀྲྀ་ཞེས་སོགས་བཟླས་ན་འགལ་བ་མེད་ཅིང་། ངོར་ལུགས་དང་མཐུན་ཞེས་གསུངས་པ་བཞིན་བྱའོ། ། ཕྱོགས་སྐྱོང་འདི་དག་འབྱུང་པོ་རང་རྒྱུད་པ་དང་ཡེ་ཤེས་པའི་སྤྲུལ་པ་གང་ཡིན་ཞེ་ན། གཤིན་རྗེ་གཤེད་ཀྱི་རྣམ་སྤྲུལ་ལས། ། ཞེས་གསུངས་པས་ཡེ་ཤེས་པའི་ལྷ་འཇིག་རྟེན་པའི་ཚུལ་བཟུང་བ་ཡིན་པས་འོ་ཀོལ་སྔགས་ཀྱི་སྒོར་ཞུགས་པ་རྣམས་དམ་ཚིག་ཚུལ་མཐུན་བསྲུང་ན་ཆོས་སྐྱོང་མཛད་ལ། དམ་ཚིག་མ་སྲུང་ན་རྟེན་འབྲེལ་གྱི་དབང་གིས་འདི་དག་ཀྱང་གནོད་འདྲེ་ལྟ་བུར་སོང་ནས། དེའི་འཁོར་འཇིག་རྟེན་པའི་ཚོགས་དང་བཅས་པས་བར་ཆད་བྱེད་པས་ན་ཕན་གནོད་གཉིས་ཀའི་བདག་པོ་ཡིན། འདི་དག་འཇིག་རྟེན་པའི་གཟུགས་སུ་བཀུག་པའི་གཞི་དང་།
ཕུར་གདབ་སོགས་ཀྱི་ལམ་དང་། ལྷར་བསྒྱུར་བས་འབྲས་བུ་མཚོན་ནོ། ། འདི་དག་ལ་གཏོར་བསྔོའི་སྐབས་སུ་སྒྲུབ་ཐབས་ལས། ཕུར་གདབ་སོགས་རྒྱས་པར་མ་གསུངས་པར་སྐད་ཅིག་གི་ཕུར་གདབ་དང་། ལྷར་སྒྱུར་བ་ལྟ་བུ་མཛད་འདུག་ཀྱང་། ལས་དང་པོ་པ་རྣམས་ཀྱིས་དམིགས་པ་མྱུར་པོ་འདི་འདྲ་ཤིན་ཏུ་དཀའ་བས། དཀོན་མཆོག་ལྷུན་གྲུབ་ཉིད་ཀྱི་སྒྲུབ་ཐབས་སོགས་ཀྱི་གསལ་བྱེད་བསྙེན་སྒྲུབ་རྣམ་རོལ་ལས། ཕྱོགས་སྐྱོང་བཀུག་ཚར་བའི་རྗེས་སུ་འདི་སྐད་གསུངས་ཏེ། ཕྱོགས་སྐྱོང་བ་རྣམས་མདུན་དུ་འཁོད་པ་ནི། ཤར་དུ་བརྒྱ་བྱིན་དཀར་པོ་ཞེས་སོགས་ནས།
འབྱུང་པོའི་ཚོགས་ཐམས་ཅད་ཀྱིས་བསྐོར་བ་ཞེས་པའི་བར་དང་། ཕུར་བུས་བཏབ་པས་རྡོ་རྗེ་འཇིགས་བྱེད་དུ་གྱུར་པར་བསམ་པའི་བར་ཕྲིན་ལས་ཆར་འབེབས་བཞིན་ཞེས་གསུངས་པས། རྒྱུན་ཀྱི་གཏོར་བསྔོ་ལའང་ཕུར་བཏབ་དང་། བསྐྱེད་ཆོག་རྒྱས་པ་བྱའོ། ། ཕུར་བཏབ་ཚར་ནས་ཕྱོགས་སྐྱོང་རྣམས་རྡོ་རྗེ་འཇིགས་བྱེད་དུ་གྱུར་པའི་སྒོམ་དོན་ལ་བརྒྱ་བྱིན། ཆུ་ལྷ། དབང་ལྡན་གསུམ་དཀར་པོ་འཁོར་ལོས་ཡུ་བ་བྱས་པའི་གྲི་ཐོད། གཤིན་རྗེ་དང་སྲིན་པོ་གཉིས་སྔོན་པོ་རྡོ་རྗེ་གྲི་གུག གནོད་སྦྱིན་ཚངས་པ་ས་ལྷ་གསུམ་སེར་པོ་རིན་ཆེན་གྲི་གུག མེ་ལྷ་དམར་པོ་པདྨ་གྲི་གུག
རླུང་ལྷ་ལྗང་ཁུ་རྒྱ་གྲམ་གྲི་གུག ཐམས་ཅད་ཀྱི་གཡོན་ཐོད་ཁྲག་སོ་སོའི་མདོག་དང་མཐུན་པའི་མ་ཧེའི་གདོང་པ། མ་ཧེའི་གདན་ཅན་ཁོ་ན་ཡིན་པ་འཇམ་མགོན་སངས་རྒྱས་ཕུན་ཚོགས་ཀྱི་དྲུག་ཅུ་གོ་དོན་ལས་ཀྱང་། ཁོ་བོ་ནི་རིགས་བདག་རྒྱས་འདེབས་ཀྱི་ཚེ་ཐམས་ཅད་ལ་མི་བསྐྱོད་པའི་དབུ་རྒྱན་ཡོད་པས་མི་བསྐྱོད་པའི་རིགས་གཅིག་རྡོ་རྗེ་འཇིགས་བྱེད་སྐུ་མདོག་ནག་པོ་རྡོ་རྗེས་མཚན་པའི་གྲི་གུག་དང་ཐོད་ཁྲག་འཛིན་པ་དང་། ཚར་ཆེན་རིན་པོ་ཆེས་ཞབས་གཡོན་བརྐྱང་གི་སྟབས་ཀྱི་རང་རང་གི་ཞོན་པ་ལ་གནས་པར་གསུངས་པས། ཕྱོགས་སྐྱོང་སོ་སོའི་གདན་གྱི་སྟེང་དུ་རྡོ་རྗེ་འཇིགས་བྱེད་ཕྱག་གཉིས་པའི་རྣམ་པར་བསྒོམས་ཀྱང་འགལ་བ་མེད་དམ་སྙམ་ཞིང་། ཁྱད་པར་དྲག་པོའི་ལས་ནི། ཚུལ་འདི་ཤིན་ཏུ་འཐད་དམ་སྙམ། ལས་གཤིན་འདི་ཡང་རྡོ་རྗེ་འཇིགས་བྱེད་ཉིད་གདུག་པ་འདུལ་བའི་ཕྱིར་འཆི་བདག་གི་གཟུགས་སུ་སྤྲུལ་ནས་གཤིན་རྗེ་རང་རྒྱུད་པ་རྣམས་ཀྱི་གཉེན་པོ་ཡིན་པར་རྒྱུད་དང་། རྒྱ་བོད་ཀྱི་བླ་མ་རྣམས་དགོངས་པ་མཐུན་ནོ། །
ལས་གཤིན་འདི་ལ་བསྙེན་པ་བྱེད་ཚུལ་ནི་འཇིགས་བྱེད་ཀྱི་གཞི་བསྙེན་པ་མཐར་ཕྱིན་པས། མཁས་གྲུབ་སངས་རྒྱས་ཕུན་ཚོགས་ཀྱི་གསུང་བཞིན་ཤེས་པར་བྱའོ། ། ཡང་གུར་དྲག་ཡང་ཕུར་སོགས་ཡི་དམ་གཞན་གྱི་བདག་བསྐྱེད་བྱས། རང་རེའི་གཏོར་བསྔོ་ཆེན་མོ་དང་ལྷན་ཅིག་འཇིགས་བྱེད་ལ་གཏོར་མ་འབུལ་ན། གཏོར་མ་ཐམས་ཅད་དུས་གཅིག་ལ་བྱིན་བརླབས་ནི་ཀྱཻ་རྡོར་བཞིན་བྱེད་དགོས། འོན་ཀྱང་ཕུར་གུར་དྲག་གི་གཏོར་མ་བྱིན་བརླབས་དེས་གོ་མི་ཆོད་དམ་སྙམ་ན་གོ་ཆོད་མོད་ཀྱི་གསང་སྔགས་གསར་རྙིང་གི་ཆོ་ག་མི་བསྲེ་བའི་ཕྱིར། རྙིང་ལུགས་ཀྱི་ཡི་དམ་སྒོམ་བཟླས་བྱས་ཀྱང་། འོག་ན་གསར་མའི་ཡི་དམ་ཆོས་བསྲུང་ཤས་ཆེ་བ་ཡོད་ཚེ་གསར་མའི་ཡི་དམ་གཙོ་ཆེ་བ་ཞིག་གཞུང་ནས་འབྱུང་བ་ལྟར་གཏོར་མ་ཐམས་ཅད་དུས་གཅིག་ལ་བྱིན་བརླབས་མཛད་ནས་སོ་སོའི་གཏོར་བསྔོའི་ཚེ་བྱིན་བརླབས་དྲན་ཙམ་བྱེད་པ་ས་ལོའི་ཕྱག་ལེན་ཡིན། ཕྱག་ལེན་དེ་ལ་ཀྱཻ་རྡོར་གཙོ་བོར་འབྱུང་བ་ནི་བླ་མ་ས་སྐྱ་པ་ཆེན་པོ་ལ་ཡི་དམ་འདིའི་སྨིན་གྲོལ་གྱི་གདམས་པ་ཟབ་དགུ་ཆ་ལག་དང་བཅས་པ་བཀའ་བབས་པ་ནས་བཟུང་དབང་བཞིའི་ཆུ་རྒྱུན་མ་ནུབ་པར་བརྒྱུད་འཛིན་ཕལ་ཆེར་གྱི་ཐུགས་ཉམས་སུ་བཞེས་པ་སོགས་ཡི་དམ་གྱི་གཙོ་བོ་ཡིན་ཕྱིར་རོ། ། གང་ལྟར་བདེ་ཀྱཻ་གཏོར་བསྔོ་གྲུབ་ནས་འཇིགས་བྱེད་གཏོར་བསྔོ་བྱས་ལ།
གུར་ཞལ་ནས་ཕུར་བསྲུང་གི་བར་བྱས་མཐར་ཕྱོགས་སྐྱོང་ལས་གཤིན་གྱི་གཏོར་བསྔོ་སྤྱི་གཏོར་གཞི་བདག་སོགས་དང་། ཕུར་བསྲུང་གི་བཟླས་མཇུག་ཏུ་ལས་གཤིན་གྱི་སྔགས་ཐུང་གཉིས་བཟླ། དེ་བཞིན་དུ་བདེ་ཀྱཻ་སོགས་ཡི་དམ་གཞན་གྱི་བདག་བསྐྱེད་བྱས་ནས་འཇིག་བྱེད་ལ་གཏོར་མ་འབུལ་ཚེ་གསར་མ་ཡིན་ཕྱིན་བདག་བསྐྱེད་གང་བྱས་དེས་གཏོར་མ་བྱིན་བརླབས་རྒྱས་པ་བྱས་ནས། ཡི་དམ་ཆོས་སྐྱོང་གཞན་ལ་ཕུལ་བས་འཐུས་སོ། ། འཇིགས་བྱེད་དྲུག་ཅུ་པའི་སྐབས་སུ་མཁོ་བའི་འཇིགས་བྱེད་མཆོད་ཕྲེང་སྟོང་གསུམ་མའི་སྔགས་རྣམས་ནག་འགྲོས་མ་ནི། ཨོཾ་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། ཨོཾ་བཛྲ་བྷཻ་ར་བ་མཎྜལ་ས་པ་རི་ཝཱ་ར་བཛྲ་པུཥྤེ་པྲ་ཏཱིཙྪ་སྭཱཧཱ། ཨོཾ་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་བཛྲ་དྷུ་པཾ་པྲ་ཏཱིཙྪ་སྭཱཧཱ། ཨོཾ་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་བཛྲ་ཨཱ་ལོ་ཀེ་པྲ་ཏཱིཙྪ་སྭཱཧཱ། ཨོཾ་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་བཛྲ་གནྡྷེ་པྲ་ཏཱིཙྪ་སྭཱཧཱ།
ཨོཾ་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་བཛྲ་ནཻ་ཝི་དྱ་པྲ་ཏཱིཙྪ་སྭཱཧཱ། ཨོཾ་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་བཛྲ་ཤཔྟ་པྲ་ཏཱིཙྪ་སྭཱཧཱ། ཨོཾ་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་ཨ་ལཾ་ཀྲྀ་ཏ་པྲ་ཏཱིཙྪ་སྭཱཧཱ། ཨོཾ་བཛྲ་བྷཻ་ར་ཝ་མཎྜལ་ས་པ་རི་ཝཱ་ར་ཨ་མྲྀ་ཏ་པྲ་ཏཱིཙྪ་སྭཱཧཱ། ཕྱོགས་སྐྱོང་ལ་ཕུར་གདབ་ཀྱི་སྔགས་ནག་འགྲོས་མ་ནི། ཨོཾ་ཨིནྡྲ་ཡ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཨོཾ་ཡ་མཱ་ཡ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཨོཾ་ཝ་རུ་ཎཱ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཨོཾ་ཀུ་བེ་རཱ་ཡ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཨོཾ་ཨི་ཤྭ་རཱ་ཡ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ།
ཨོཾ་ཨགྣ་ཡེ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཨོཾ་ནིརྟི་ཏྱ་ཡེ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཨོཾ་ཝ་ཡ་བེ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཨོཾ་བྲཧྨ་ཎ་ཡེ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཨོཾ་པྲི་ཐི་ཝི་བྷྱཿབཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཞེས་ཕུར་བཏབ་ཀྱི་སྔགས་རྒྱས་པ་དང་། བསྡུ་ན། ཨོཾ་ཨིནྡྲ་ཡ། ཡ་མཱ་ཡ། ཝ་རུ་ཎཱ་ཡ།
ཀུ་བེ་རཱ་ཡ། ཨི་ཤྭ་རཱ་ཡ། ཨགྣ་ཡེ། ནིརྟི་ཏྱ་ཡེ། ཝ་ཡ་བེ། བྲཧྨ་ཎ་ཡེ། པྲི་ཐི་ཝི་བྷྱཿ བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། ཞེས་སོ། ། ལས་གཤིན་མཆོད་ཕྲེང་གི་སྔགས་རྣམས་ནག་འགྲོས་མ་ནི།
ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཕཊ་ཡ་མ་ར་ཛ་ས་པ་རི་ཝཱ་ར་ཨོཾ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཕཊ་ཡ་མ་རཱ་ཛ་ས་པ་རི་ཝཱ་ར་ཨོཾ་པུཥྤེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཕཊ་ཡ་མ་ར་ཛ་ས་པ་རི་ཝཱ་ར་ཨོཾ་དྷུ་པེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཕཊ་ཡ་མ་ར་ཛ་ས་པ་རི་ཝཱ་ར་ཨོཾ་དཱི་པཾ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཕཊ་ཡ་མ་རཱ་ཛ་ས་པ་རི་ཝཱ་ར་ཨོཾ་གནྡྷེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཕཊ་ཡ་མ་རཱ་ཛ་ས་པ་རི་ཝཱ་ར་ཨོཾ་ནཻ་ཝི་དྱེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཕཊ་ཡ་མ་རཱ་ཛ་ས་པ་རི་ཝཱ་ར་ཨོཾ་ཤཔྟ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཕཊ་ཡ་མ་རཱ་ཛ་ས་པ་རི་ཝཱ་ར་ཨོཾ་བ་ལྱེ་དཱེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། ཞེས་པ་འདི་རྣམས་འཇིགས་བྱེད་དྲུག་ཅུ་པ་ངོར་ལུགས་ཀྱི་སྐབས་སུ་དགོས་རྒྱུ་ཡིན། ཡང་རོལ་འཆམས་སོགས་ཀྱི་སྐབས་སུ་ཉེ་བར་མཁོ་བ་རྣམས་བརྗོད་ན།
འཇམ་དབྱངས་བསོད་ནམས་དབང་པོས་མགོན་པོ་དྲུག་ཅུ་པའི་རོལ་མོའི་རྣམ་གཞག་ལས་འདི་ལྟར་གསུངས་ཏེ། དེང་སང་གི་རོལ་མོ་བྱེད་པ་རྣམས་ནི། སྟོད་སྨད་བར་གསུམ་གང་དུ་ཉན་པར་ཕྱིན་ཀྱང་ཆེ་ཆུང་དང་ལེན་ལུགས་སོགས་མཚམས་མ་ཆོད་པའི་གར་རྡེག་འདིར་རྡེག་མེད་པ་ཞིག་བྱས་པར་བརྟེན་ནས་གང་ཡིན་ངོ་གཅིག་ཀྱང་མི་ཤེས་པ་བདག་ལྟ་བུ་རྨོངས་པ་དཔེ་རྒྱུ་ཅི་ཡང་མེད་པ་ཞིག་ཡོང་གིན་འདུག་ནའང་། མཁྱེན་རབ་ཅན་ཚོའི་དགོངས་པ་ཞིག་ལོས་ཡོད། གང་ལྟར་ཀྱང་སྤྱིར་གྱི་རོལ་མོ་ལེན་ལུགས་ལ། ཏིལ་མར་མ་སོགས་དམིགས་བསལ་རེ་རེ་གཉིས་རེ་མ་གཏོགས། ཐོག་མར་བཅོམ་པའི་རོལ་མོ་ཅུང་ཆུང་བ་ཞིག་ངེས་པར་དགོས། དེ་རྗེས་ལེན་པ་དེ་ཅུང་ཆེ་བ་ཞིག་དགོས། འདི་གཉིས་ཀྱི་རོལ་མོ་ལ་བཅོམ་ལེན་གྱི་རོལ་མོ་ཟེར་བ་ཡིན། ལར་ཆེམས་བརྡུང་ལ་བཅོམ་པར་བཤད་པ་ཡང་ཡོད་པས་བློ་ཆུང་རྣམས་མ་འཁྲུལ་བ་གལ་ཆེའོ། །
དེ་ནས་བཅོམ་ལེན་གཉིས་ཀྱི་རྗེས་སུ་རོལ་མོ་དངོས་གཞི་གང་ཡིན་བརྡེག་པ་སྟེ། དཔེར་ན་གསུམ་བརྡེག་ལྟ་བུ་ཞིག་བརྡེག་པའི་ཚེ་ཆེ་ཆུང་ཐམས་ཅད་གྲངས་སུ་བགྲངས་ན་གསུམ་བརྡེག་ལེན་མེད་ལ་དགུ་དང་། ལེན་བཅས་ལ་བཅུ་གཅིག་འབྱུང་ངོ་། ། དཔེ་དེ་བཞིན་དུ་ཉིས་བརྡེག་ལའང་ལེན་མེད་ལ་བདུན་དང་། ལེན་བཅས་ལ་དགུ་འབྱུང་བས་སོ་སོར་ངེས་པར་བྱའོ། ། ཞེས་གསུངས་པ་ལྟར། རང་རེའི་ཕྱག་ལེན་མཐོང་བརྒྱུད་ལ་འཁྲུལ་མེད་བཞུགས་འདུག་ཀྱང་། ཨ་ཎི་བཙུན་མ་ལ་འདོད་ཡོན་ལྔ་དྲིས་པའི་དཔེ་ལྟར། གང་ཡིན་དྲིས་ན་ཕལ་ཆེར་ལ་ཤོད་རྒྱུ་མི་འདུག་ཀྱང་ལག་ལེན་གྱི་ཚེ་འཁྲུལ་མེད་ཡོང་འདུག་པས་འགལ་བ་ཆེར་མ་མཆིས། ཚུལ་དེ་ལྟ་བུའི་འོག་ནས་འབྱུང་བ་རྣམས་ལའང་ངེས་ཤེས་བསྐྱེད་ནས།
འདིར་འཇིགས་བྱེད་དྲུག་ཅུ་པའི་སྐབས་སུ་རང་རེའི་ཕྱག་ལེན་རོལ་མོ་རྣམས་དང་བསྟུན། ཟོར་འཆམས་ཅུང་ཟད་བྱ་ཚུལ་ནི། ཐོག་མར་སློབ་དཔོན་དྲག་ཆས་གྱོན་ནས་དྲག་རོལ་ཧོབ་ཐག་པ་ཆེམས་བརྡུང་རྐང་གླིང་བཅས་བྱས་ལ། ཆེམས་བརྡུང་གི་ཚེ་རྡོར་དྲིལ་ཐོགས་པའི་ལག་གཉིས་མདུན་དུ་ཅུང་ཟད་འགུལ། ཆུང་གསུམ་ལ་ལག་འགུལ་ཆེ་བའི་བཅོམ་དང་སྦྲཾ་ཞེས་པའི་ཚེ་མདུན་དུ་མནན་ལ། གཅིག་ཞེས་པའི་ཚེ་ལག་གཉིས་རོལ་སྟབས་དང་། རྐང་གཡས་གློ་བུར་དུ་རྒྱབ་ཀྱི་གཡས་ཟུར་དུ་བཞག གཉིས་ཞེས་པའི་ཚེ་ལག་སྟབས་དེ་ཀའི་ངང་ནས་རྐང་གཡས་མདུན་དུ་སྤོས། གསུམ་ཞེས་པའི་ཚེ་ལག་སྟབས་འདྲ། རྐང་གཡས་གཡོན་གྱི་རྒྱབ་ཟུར་དུ་སྤོས།
བྱས་ཞེས་པའི་ཚེ་ལག་གཉིས་པད་སྐོར་ལྟ་བུ་དང་། ཡང་གཅིག་ཞེས་པའི་ཚེ་རྐང་གཡས་མདུན་དུ་སྤོས། གཉིས་ཞེས་པའི་ཚེ་རྐང་གཡོན་ཤུགས་ལ་མདུན་དུ་སླེབས་ཡོང་། གསུམ་ཞེས་པའི་ཚེ་རྐང་ལག་གཉིས་མདུན་དུ་མནན། གཅིག་ཞེས་པའི་ཚེ་ལག་གཉིས་མདུན་དུ་འཇོག་ཚུལ་བྱེད། དེ་དག་གི་གནས་སྐབས་ཐམས་ཅད་དུ་ལུས་ནེམ་ཡིག་ཆེ་བར་བྱེད། དབྱངས་ཀྱི་སྐབས་སུ་ལ་མགོ་གཉིས་ཅུང་ཟད་འགུལ་ཙམ་རེ། མཆེ་ཝེ། བཞི་ཡེ་ཞེས་རྔ་བརྡའ་སྤྲད་ལ། གཙིགས་ཡེ།
པ་ཝ་ཅན་ཞེས་པ་རྣམས་རོལ་མོ་དང་བསྟུན། ལག་གཡས་གཡོན་ལ་བསྐོར་ལ་ཡངས་པའི་པད་ཀོར་གྱི་མདུན་དུ་བཞག དབྱངས་རྫོགས་པའི་རོལ་མོ་གསུམ་བརྡེག་ལེན་ཅན་ལ། སྦྲཾ་ཞེས་མདུན་དུ་སྒུར། སྦྲཾ་ཞེས་རྐང་པ་གཡས་རྒྱབ་ཏུ་སྤོས། གཅིག་ལ་གཡས། གཉིས་ལ་མདུན། གསུམ་ལ་གཡོན་དུ་སྤོས། ལག་སྟབས་རོལ་པ་ཡིན། ཡང་གསུམ་བརྡུང་དང་།
ཆེ་གཅིག་ལ་ལག་སྟབས་རྐང་སྟབས་གོང་བཞིན། འདུར་ཤུར་རྣམས་ཀྱི་སྐབས་ལག་མགོ་འགུལ་ཙམ། ཚིག་རོལ་གྱི་ཚེ་ལག་གཉིས་ཁྲོ་བོའི་སྡིགས་མཛུབ་ཁ་ཕུབ་དང་། རྐང་གཡས་རྩེ་བཙུགས་རྒྱབ་ཏུ་སིག་ཅིང་སྐོར། གཅིག་ཞེས་པའི་ཚེ་གློ་བུར་རྐང་གཡས་གཡོན་དུ་བསྐྱལ། དཀུ་གཡོན་ཐད་གཡས་གཡོབས། གཡོན་གཡོན་གྱི་ནུ་སྟེང་དུ་ཁ་ཕུབ། གཉིས་ཞེས་པའི་ཚེ་གཡས་སུ་བསྒྱུར་ལ་གཡས་འཕྱར། གཡོན་ལྟེ་བའི་ཐད་དུ་ཁ་གྱེན་བསྟན། གསུམ་ཞེས་པའི་ཚེ་ལག་གཉིས་གཡས་སུ་བརྐྱང་།
དེ་ནས་དགུ་རྡུང་ལ་ལག་གཉིས་རོལ་སྟབས་ཀྱི་གཡས་ནས་མདུན་བསྐོར། བདུན་བརྒྱད་ཅེས་པའི་དུས་གཡས་ཕྱིར་བསྡུ་ཞིང་། གཡོན་མདུན་ལ་བསྐོར་ལ་གཉིས་པད་སྐོར་ལྟར་བྱས་ལ་ཐུགས་ཀར་མཉམ་པ་དང་དགུ། ཞེས་དང་། གཅིག་ཞེས་པ་ལ་ལུས་ནེམ་ཆེ་བ་དང་། གཡས་གཡས་འཕྱར། གཉིས་ཞེས་པ་ལ་གཡོན་གཡོན་འཕྱར། གསུམ་ཞེས་པ་ལ་ལག་གཉིས་མདུན་དུ་འཇོག་ཚུལ། འཆམས་ཚུལ་འདི་ལ་གོང་འོག་ཐམས་ཅད་དུ་སྤྲུག་སིག་སྒྱེད་ལྡེམ་རྣམས་ཆེ་བར་བྱེད། ཚིག་རོལ་དགུ་བརྡུང་ཐམས་ཅད་ལ་འདི་བཞིན་རིགས་འགྲེ།
བདག་གི་རེ་བའི་སེམས་ཀྱི་སོགས་ཚིག་རོལ་དགུ་བརྡུང་ལ་གཞན་ཐམས་ཅད་གོང་དང་འདྲ་བ་ལས། དགུ་ཝེ་ཞེས་མདུན་དུ་འཇོག་ཚུལ་དང་། དེ་ནས་རྡོ་རྗེ་གསོར་ཞིང་དྲིལ་བུ་དྲག་ཏུ་གསིལ། རོལ་མོ་བ་རྣམས་ཀྱི་གཅིག་གི་གཉིས་གསུམ་མོ་བྱས་པའི་ངང་ནས་ཐོན། ཕྱི་རོལ་དུ་གཏོར་མ་དང་རྔ་རོལ་སྒྲིགས་པར་སླེབས་པ་དང་གཡས་རྡོ་རྗེ་སྐེད་པར་བརྟེན། ལག་གཡོན་དྲིལ་བུ་དང་། རྐང་གཡོན་གཡས་མདུན་དུ་གཡོབ་ཚུལ་བྱས་ལ། གཅིག་གི་གཉིས་གསུམ་མོ་བྱས་ལན་གསུམ་གྱི་བཅམ་ལ། གསུམ་པའི་ཚེ་གསུམ་མོ་བྱས་ལ་རྐང་གཡོན་བཏེག་ཙམ་ངོས་ཕབ་ཕྲལ་གཡས་གཡོན་ལག་སྟབས་བྱེད་མུ་དེ་ཤིག་ལ། གཅིག་གི་ཞེས་པའི་ཚེ་རྐང་གཡས་གློ་བུར་དུ་མདུན་ལ་བསྐོར།
གཉིས་ཞེས་པའི་ཚེ་རྐང་གཡས་དང་ལག་གཉིས་བཏེགས་ཅིང་འཕྱར། གསུམ་མོ་ཞེས་བྱས་ལ་རྐང་གཡོན་དང་ལག་གཉིས་གཡས་ཀྱི་མདུན་ཟུར་ཕབ་ཚུལ། དེ་ལྟར་གཡས་གཡོན་རེས་མོས་ཀྱི་འཆམས་ཇི་ལྟར་རིགས་པར་བྱས་ནས། རོལ་མོ་བའི་གྲལ་དུ་སླེབས་པ་དང་། སྦྲཾ་ཞེས་མདུན་དུ་སྒུར། སྦྲཾ་གློ་བུར་དུ་སྐེད་པ་སྲང་། གསུམ་བརྡུང་གཅིག་ལ་རོལ་སྟབས་ཀྱི་གཡས་བསྐོར། གསུམ་བརྡུང་གཅིག་ལ་བསྡུ་ཚུལ་བྱེད་པའམ། ཡངས་པའི་པད་ཀོར་བྱེད་པའི་ལུགས་གཉིས་འདུག ཕྱི་མ་གྲྭ་པ་རྒན་ཐོག་ཚོའི་ལུགས་དང་།
སྔ་མ་གཞོན་ཐོག་ཚོའི་ལུགས་སོ། ། དེ་ནས་འཐེན་རྐང་གཅིག་ལ་མདུན་དུ་འཕྱར། འཐེན་རྐང་གཅིག་ལ་སྒུར་ཞིང་རྒྱབ་ལ་སྒྱེ། དགུ་བརྡུང་གི་འཆམས་གོང་བཞིན་ལ། མི་འདྲ་བའི་ཁྱད་པར་འཆམས་དལ་ཞིང་དགུ་ཝེ་ཞེས་འཐེན་རྐང་གཅིག་ལ་གཡས་འཕྱར། ཡང་དགུ་ཝེ་ཞེས་འཐེན་རྐང་གཅིག་ལ་གཡོན་འཕྱར། ཆེ་གཅིག་ལ་མདུན་དུ་འཇོག་ཚུལ་ལོ། ། ལུགས་འདི་གྲྭ་བགྲེས་ཚོའི་ཡིན། ཡང་ལུགས་གཅིག་ལ་དགུ་བརྡུང་གི་འཐེན་རྐང་གཅིག་ལ་གཡས་བརྐྱང་། གཅིག་ལ་གཡོན་བརྐྱང་།
དགུ་བརྡུང་གི་སྐོར་ཚུལ་འདྲ། རྗེས་ཀྱི་འཐེན་རྐང་གཉིས་ལ་གཡས་འཇོག་གཡོན་འཇོག་བྱས་ནས་མདུན་དུ་འཇོག་ཚུལ་འདྲ་བ་གྲྭ་གཞོན་ཚོའི་ལུགས་གཉིས་ལས་ཁོ་བོ་ནི་རྒན་པ་ཚོའི་རྗེས་སུ་འབྲང་ངོ་། ། འཆམས་ཡིག་ན་རྒན་པ་ཚོ་དང་འདྲ་ཙམ་ལས་ཞལ་གསལ་མི་སྣང་། གང་ལྟར་བཟློག་དབྱངས་ལ་ལག་མགོ་འགུལ་ཙམ་རོལ་མོ་ལ་འཆམས་ཚུལ་འདྲ། དེ་འཕྲོས་འདུར་ཤུར་གང་རུང་དང་རོལ་མོ་དགུ་བརྡུང་རྣམས་ཀྱི་འཆམས་ཚུལ་དང་གསུམ་བརྡུང་གི་ངང་ནས་འགྲོ་བ་དང་། ཇི་ལྟར་རིགས་པར་བཞི་འགྲོས་ཀྱི་རོལ་མོ་བའི་གྲལ་དུ་སླེབས་པ་དང་། སྦྲཾ་སྦྲཾ་ལ་དགྱེ་སྒུར་བྱེད་ཚུལ་འདྲ་བ་ལས་གཅིག་ནས་དྲུག་གི་བར་རོལ་འགྲོས་ཀྱི་མདུན་ནས་རྒྱབ་ལ་བསྐོར། བདུན་བརྒྱད་ལ་གཡས་ཕྱི་ལ་བསྡུ་ཞིང་གཡོན་མདུན་ལ་བསྐོར་ནས་ལག་གཉིས་པད་ཀོར་ལྟར་བྱ། དགུ་ཞེས་པའི་ཚེ་ཐུགས་ཀར་མཉམ། ༡༢༣གསུམ་ཞེས་པ་རྣམས་ལ་གཡས་གཡོན་དབུས་གསུམ་དུ་འཇོག་ཚུལ་བྱེད།
བཟློག་པའི་འཕྲོས་ཀྱི་ལག་སྟབས་དང་། ཚིག་རོལ་དགུ་བརྡུང་གི་འཆམས་དང་། གཏོར་མ་བརྡེག་པར་སླེབས་ནས་བཞི་འགྲོས་ཅི་རིགས་བྱེད་ཚུལ་འདྲ་ཞིང་འོན་ཀྱང་སློབ་དཔོན་རོལ་མོ་བའི་གྲལ་ལ་མི་འགྲོ། དེ་ནས་སློབ་དཔོན་གཡོན་གྱི་རྡོར་དྲིལ་ལྷན་ཅིག་ཏུ་བཟུང་ནས། ཕོད་ཀའི་གཞུ་ཤུབ་གཡས་མའི་སྣེ་ནས་བཟུང་། ལག་གཡས་ཕུད་ཕོར་ཕུད་ཆང་བཅས་ཐོགས་ལ་གསུམ་བརྡེག་ལེན་ཅན་བྱས་ལ་རྔ་རོལ་བཞག གཡོན་གྱི་ཕྱག་མཚན་ལྷན་ཅིག་བཟུང་བ་འདི་སྔགས་འཆང་ཆེན་པོའི་ཕུར་པའི་འཆམས་ཡིག་གི་དགོངས་པ་དེང་སང་ནི་གསེར་སྐྱེམས་ཐོགས་སྐབས་ཕྱག་མཚན་གཞན་ལ་སྤྲོད་པའི་ལུགས་གཅིག་འདུག གང་ལྟར་ཡང་བདུད་རྩི་བྱིན་བརླབས་སྐབས་གཡས་ཕྱོགས་སུ་རྒྱངས་ལ་བཟུང་། རོལ་མོ་བཅོམ་པའི་ཚེ་ལག་གཡས་ཕྲུག་ཙམ་དང་། ཆུང་གསུམ་ལ་རོལ་མོ་དང་བསྟུན་པའི་ལག་འགུལ་དང་།
རྐང་གཡས་ཀྱི་རྩེ་བཙུགས་ནས་ནེམ་ཙམ་རེ་བྱེད། སྦྲཾ་ཞེས་པ་ལ་མདུན་དུ་མནན་ལ། གཅིག་གི་ཚེ་གཡས་ཀྱི་རྒྱབ་ཟུར་དུ་སྤོས། གཉིས་ལ་མདུན། གསུམ་ལ་གཡོན། བྱས་ཞེས་པའི་ཚེ་རྐང་གཡས་བཏེག་ཙམ། ཡང་གཅིག་གི་ཚེ་རྐང་གཡས་མདུན། གཉིས་ཚེ་རྐང་གཡོན་རྐང་གཡས་ཀྱི་ཁྲིས། གསུམ་བྱས་ཀྱི་ཚེ་གཡས་གཡས་ཀྱི་རྒྱབ་ཟུར་དུ་བཞག གཅིག་གི་ཚེ་རྐང་གཡོན་གྱི་རྟིང་པ་གཡས་ཟུར་དུ་བཙུགས།
ཕྱོགས་ཝ་ཞེས་པའི་ཚེ་གཡོན་ཏིང་འཁྱེར་ལག་གཡས་རྒྱབ་ལ་གཅུས་ཙམ། དེ་བཞིན་དུ་དབྱངས་དང་བསྟུན་རྐང་གཡས་འགྲོ་ཕྱོགས་འདེགས་དུས་ལག་གཡས་མདུན་ནས་བསྐོར་ཞིང་དཔུང་གཡོན་ཐད་ཙམ་ཡོང་བ་བྱེད། འབེབས་དུས་ལག་གཡས་གཡས་ཟུར་དུ་མནན། འཆམས་འདི་ལ་སྐད་ལྡེམ་ཡོད་ཙམ་བྱེད། ཚུལ་དེས་དབྱངས་མ་རྫོགས་བར་ལ་རིགས་འགྲེ། འཕྲིན་ལས་ནེ་འེ་ཡ་ཝ་ཡ་མཛོད་ཡ་ཞེས་པའི་སྐབས་བསྐོར་འཆམས་མི་བྱེད་པ་འདུག་ལ་ལག་གཡས་འགུལ་ཙམ་བྱེད། སྦྲཾ་ཞེས་པའི་ཚེ་མདུན་དུ་མནན། སྦྲཾ་ཞེས་པའི་ཚེ་རྐང་གཡས་རྒྱབ་ཏུ་སྤོས། གཅིག་ལ་གཡས། གཉིས་ལ་མདུན།
གསུམ་བྱས་ལ་གཡོན། ༡༢༣བྱས་ཞེས་པའི་འཆམས་ཚུལ་གོང་བཞིན། གཅིག་ཞེས་པའི་ཚེ་གསེར་སྐྱེམས་འཆམས་ཆས་སོགས་གང་ལའང་མ་འཐོར་བར་བྱས་ལ་ནམ་མཁར་གཏོར། སངས་རྒྱས་ཀུན་གྱི་སོགས་འདུར་ཤུར་གོང་རྣམས་ལ། ཚིགས་རྐང་རེ་ལ་རྐང་གཡས་གཡོན་རེ་མོས་ཀྱི་བཏེག་ལ། ལྡེམ་འགྲོས་ཀྱི་འགྲོ་ཕྱོགས་སུ་གང་སླེབས་ལ་འགྲོ། དགུ་བརྡུང་གི་འཆམས་ཚུལ་གོང་མ་རྣམས་དང་འདྲ། རོལ་མོ་རྫོགས་མཚམས་སུ་གསེར་སྐྱེམས་རེ་འཐོར། རྗེས་མའི་ཆེམས་བརྡུང་ལ་ནམ་མཁའ་ས་སྟེང་ས་འོག་གསུམ་དུ་གཏོར། ས་འོག་ཏུ་འཐོར་གོང་གཡོན་པའི་མཐེབ་སྲིན་གྱི་རང་གི་ལྕེ་ལ་མྱངས།
རང་འགྲོས་ཀྱི་རོལ་མོ་བའི་གྲལ་དུ་འོངས་ལ་རྡོར་དྲིལ་ཐོགས་པས་སྦྲཾ་ལ་སྒུར། སྦྲཾ་སྒྱེད། ༡༢༣ཞེས་པ་ལ་ཡང་པད་ཕྱེད་མ་བྱས་ལ་སྒུར། དེ་འཕྲོས་དགུ་བརྡུང་ལ་འཆམས་ཚུལ་གོང་བཞིན་ནོ། ། དཔང་གཟུགས་ཟོར་ལམ་ཕྱེ་བ་གཉིས་ལ། འཆམས་ཚུལ་ཚང་མ་གོང་གི་ཚིགས་རོལ་མོ་དགུ་བརྡུང་རྣམས་བཞིན། ཟོར་ལམ་དབྱེ་བའི་ཆེམས་བརྡུང་རྫོགས་ནས། ལས་གཤིན་བཟློག་དབྱངས་ཀྱི་འགོའི་རོལ་འཆམས་དང་འདྲ་ཞིང་། གཞན་ལས་གཏད་འཆམས་ཡོངས་རྫོགས་ལས་གཤིན་བཟློག་དབྱངས་ཀྱི་རོལ་འཆམས་སོགས་བཞག་གོ ། ཕྲིན་ལས་མྱུར་དུ་སོགས་ཀྱི་འཐེན་བརྡུང་སྐབས།
ཁ་གཏོར་མ་རྒྱག་ས་ཕྱོགས་ལ་བལྟས། དྲིལ་བུ་མི་གསིལ་བ་རྐང་གཡས་བཏེག གཡས་ཀྱི་རྒྱབ་ཟུར་དུ་འཇོག་པ་དང་བསྟུན་ལག་གཡས་གཡས་ཕྱོགས་ལ་མདུན་ནས་བསྐོར་ཞིང་བཞག གཡོན་གྱི་རྐང་སྟབས་ལག་སྟབས་ཀྱང་འདི་དང་འདྲ། དེ་འདྲ་ཅི་རིགས་ཀྱི་ལས་གཤིན་གཏོར་མ་དང་ཉེ་བར་ཕྱིན་ལ། འཐེན་བརྡུང་རྫོགས་ནས། གསུམ་བརྡེག་འཐེན་རྐང་དགུ་བརྡུང་སོགས་བྱེད་སྐབས། ཨརྒྷཾ་དང་མནའ་ཆུ་དམ་བཞག་སོགས་བྱས་ལ། ལས་གཤིན་གཏོར་མ་ཐོགས་ལ་གཅིག་གི་གཉིས་གསུམ་མོ་བཞི་ཞེས་རོལ་བསྐོར་དང་བསྟུན། གཏོར་མ་ལག་གཉིས་ཀྱི་ཕྲག་པ་གཡས་སུ་བཏེག་ལ་རྐང་པ་གཡས་ཀྱང་དུས་མཉམ་དུ་བཏེགས་ཅིང་ཕབ།
དེ་བཞིན་དུ་བཞི་བརྡུང་གཅིག་ལ་རྐང་གཡོན་ལག་གཡོན་བཏེགས་ཅིང་ཕབ། བཞི་བརྡུང་གཅིག་ལ་རྐང་གཡས་བཏེགས་ཅིང་གཏོར་མ་སྨིན་མཚམས་སུ་བཏེགས་ལ་ཆེམས་རྡུང་དམོད་བཅོལ་གྱི་ཚེ་ཕྲག་པ་གཡས་སུ་འཕྱར། དེ་གྲུབ་ནས་ས་ལ་དྲག་ཏུ་བརྡབས། དེ་བཞིན་དུ་ལྕགས་མཁར་ལའང་རིགས་འགྲེའོ། ། དེ་ཕྱིན་གཏོང་དེབ་ན་གསལ། འཆམས་ཚུལ་འདི་དག་ཀྱང་འོལ་ཚོད་མ་ཡིན་ཏེ་སྔགས་འཆང་ཆེན་པོའི་ཕུར་པའི་འཆམས་དཔེ་སྣང་བ་འགྱུར་ཐུབ་ལས། ས་ཆོག་ཕུར་བཏབ་ཀྱི་འཆམས་སོགས་ཚར་བའི་རྗེས་སུ། འདི་སྐད་གསུངས་ཏེ། འཆམས་ཚུལ་འདི་གོང་གི་བཀའ་བསྒོ་དང་ཕུར་ཁ་བསྒྱུར་བ་སོགས་དགུ་བརྡུང་བཟློག་པའི་རོལ་མོ་ལྟ་བུ་གང་ལ་ཡང་རིགས་འགྲེ་བར་བྱ་ཞེས་དང་། ཡང་འཆམས་དཔེ་དེ་ཉིད་གྲུབ་འཆམས་སྔོན་འགྲོའི་སྐབས་ལས་འདི་གསུངས་ཏེ།
མངོན་རྟོགས་བཞིན་བདུད་རྩི་བྱིན་བརླབས་མཛད་ནས་རོལ་མོ་བསྒྲིགས་ཏེ་གསུམ་བརྡེག་ལེན་ཅན་མཛད་དུས་འཆམས་ཚུལ་ཡོད་པ་ལྷུན་ཆགས་པ་བྱེད་ཞེས་དང་། ཡང་དེ་འཕྲོས་ལས། རྫོགས་སུ་རོལ་མོ་ཆེམས་བརྡུང་དང་བསྟུན་ལ་ལན་གསུམ་གཏོར་ནས་རང་ཡང་ཉུང་ཟད་གཅིག་བཏུང་། དཀར་གཟུགས་སོགས་ཕུད་ཕོར་ཆུས་བཤལ་བའི་བཀོད་པ་གཙང་སྦྲས་ཐོན་པ་དགོས་སོ། ། ཞེས་གསུངས་པ་རྣམས་ཀྱི་རྗེས་སུ་འབྲངས་ནས། རང་རེའི་གསེར་སྐྱེམས་དང་ཟོར་འཆམས་ཀུན་ལ་ཕལ་ཆེར་འདི་བཞིན་ལ་དམིགས་བསལ་བསྒྱུར་དགོས་རྣམས་མཐོང་བརྒྱུད་བཞིན་ཤེས་པར་བྱ་དགོས་ལ། འདིར་མཐོང་བརྒྱུད་ཕལ་ཆེར་ཡང་ཡི་གེར་བཀོད་པ་ཡིན་པས་རང་བཟོ་མེད་དོ། ། དཔལ་རྡོ་རྗེ་འཇིགས་བྱེད་ཀྱི་སྒྲུབ་ཐབས་བདུད་འཇོམས་སྣང་བའི་གཏེར་མཛོད་དང་། དྲུག་ཅུ་པའི་ཆོ་ག་ཕྲིན་ལས་ཚ་ཟེར་མཛད་པ་པོ་ཞལ་དཀར་རྗེ་དྲུང་ངག་དབང་ཤེས་རབ་འདི་ཉིད་ནི་ཆུང་ངུ་ནས་རྒྱལ་བསྟན་བཤད་སྒྲུབ་རྣམ་དག་དཔལ་ས་སྐྱའི་བཀའ་སྲོལ་འཁྲུལ་མེད་འཛིན་པ་ཤྲཱི་ཨེ་ཝཾ་ལས་ལྷན་དུ་བསྟན་པ་རིན་པོ་ཆེའི་སྒོར་བྱོན་པ་ནས་བཟུང་གསང་སྔགས་རྡོ་རྗེ་ཐེག་པ་གཙོར་གྱུར་གྱི་དམ་པའི་ཆོས་ཕལ་ཆེར་ལ་གསན་བསམ་རྒྱ་ཆེ་ཞིང་མཁས་གྲུབ་དུ་མས་རྗེས་སུ་བཟུང་བ་ལ་བརྟེན་ནས་མཁས་བཙུན་བཟང་པོའི་ཡོན་ཏན་དང་ལྡན་ལ། འཆད་རྩོད་རྩོམ་གསུམ་ལ་ཐོགས་པ་མེད་ཅིང་།
སྙན་སྒྲུབ་ལས་གསུམ་མཐར་ཕྱིན་པ་སོགས་དེང་སང་བསྟན་འཛིན་གྱི་སྐྱེས་བུ་ཡོངས་ངེས་དེས་མཛད་པའི་སྒྲུབ་ཐབས་འདི་ནི་འཕགས་པ་རིན་པོ་ཆེའི་གསུང་རབ་བཞིན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་འཇིགས་བྱེད་སྒྲུབ་ཐབས་བདུད་འཇོམས་སྣང་བར་བསྙེན་སྒྲུབ་རྣམ་རོལ་ནས་ཞལ་སྐོང་ཅུང་ཟད་དང་བཅས་ནག་འགྲོས་སུ་མཛད་པ་ཡིན། དྲུག་ཅུ་པ་འདི་ནི་བཤོམ་རྣམས་ངོར་ཆེན་ཀུན་དགའ་བཟང་པོས་མཛད་པའི་གཏོར་ཆོག་ཕྲིན་ལས་ཆར་འབེབས་དང་། དཀོན་མཆོག་ལྷུན་གྲུབ་ཀྱི་བསྙེན་སྒྲུབ་རྣམ་རོལ་ནས་འབྱུང་བ་བཞིན་ལ་མཐོང་བརྒྱུད་རྣམས་ཀྱང་བཀོད་པ་ཡིན། དངོས་གཞི་ཕྲིན་ལས་ཆར་འབེབས་དང་། བདུད་འཇོམས་སྣང་བ། བསྙེན་སྒྲུབ་རྣམ་རོལ། དཀོན་མཆོག་ལྷུན་གྲུབ་ཀྱི་ལས་གཤིན་བཅུ་གསུམ་མའི་སྒྲུབ་ཐབས་རྣམས་ཀྱིས་གཞུང་བསྲང་། དེ་གྲས་སྤྱན་འདྲེན་འཇམ་ཁྲོས་མ་སྔགས་བཅས་དང་། སྟོང་གསུམ་མའི་རྒྱན་གྱི་མཆོད་པའི་བསྐང་བ། མྱོས་བྱེད་སྟོང་གི་སོགས་འཇིགས་བྱེད་ལ་བདུད་རྩི་འབུལ་བ་དང་།
འོག་བསྒྲལ་མཆོད་ཀྱི་སྐོར་རྣམས་རྭ་རྡོ་རྗེ་གྲགས་ཀྱིས་འཇིགས་བྱེད་དྲག་པོའི་སྦྱིན་སྲེག་ནས་འབྱུང་ཞིང་། བགེགས་དང་ལོག་འདྲེན་སོགས་ཚིགས་བཅད་གཅིག་ཀྱང་དཔེ་མཛད། སྤྱན་འདྲེན་ཤླཽ་ཀ་གཅིག་དང་། ཁྲོ་བོ་འབར་བའི་དང་། དེ་ལས་བྱུང་བའི་དགེ་བ་སོགས་འཕགས་པ་རིན་པོ་ཆེའི་གསུང་ཡིན། བསྐུལ་འཇོམ་ཁྲོས་མ་ནི་གཤིན་རྗེ་གཤེད་དྲག་པོའི་རྒྱུད་རྣམས་ཀྱི་དུམ་བུ་བསྡུས་པ་ཡིན། ལས་གཤིན་གྱི་སྐོར་ལ་བདུད་འཇོམས་སྣང་བའི་གཏེར་མཛོད་ནས་འབྱུང་བའི་དཔའ་གཅིག་གཏོར་བསྔོའི་བསྟོད་བསྐུལ། ཧཱུྃ་འཆི་བདག་ནག་པོ་ཞེས་སོགས་ནི་སློབ་དཔོན་དཱི་པཾ་ཀཱ་ར་རཀྵི་ཏས་ཡིན། ལས་གཤིན་བཅུ་གསུམ་མའི་སྐབས་ཀྱི་འདི་ནས་ལྷོ་ཡི་ཕྱོགས་རོལ་ནས་ཞེས་སོགས་དང་། དགྲ་བགེགས་མ་ལུས་བསྒྲལ་བའི་ཁྲག་གི་མཚོ།
ཞེས་སོགས་དང་། བཅོམ་ལྡན་གཤིན་རྗེ་གཤེད་པོའི་བཀའ། ཞེས་སོགས་ནས། དེ་བས་ལས་འདི་སྒྲུབ་པར་གྱིས་ཞེས་པའི་བར་རྣམས་སློབ་དཔོན་མི་བསྐྱོད་རྡོ་རྗེས་གཤིན་རྗེ་གཤེད་དགྲ་ནག་གི་འཁོར་ལོའི་དོན་རྒྱས་པར་བཤད་པ་ལས་འབྱུང་། ཁྱོད་ཀྱི་འཁོར་གྱི་དཀྱིལ་འཁོར་ན། ཞེས་སོགས་མི་སྐྱོད་རྡོ་རྗེ་དང་། དརྤན་ཨ་ཙརྻ་དང་། གློ་བོ་ལོ་ཙཱ་བ་ཆོས་ཀྱི་ཤེས་རབ་ཀྱི་ཟིན་བྲིས་རྣམས་ལ་བརྟེན་ནས་བླ་མ་གོང་མ་རྣམས་ཀྱི་སྒྲིག་པར་མཛད་པ་ཡིན། ཟོར་ལམ་དབྱེ་བ་ནི་ལྡོང་སྟོན་གྱི་ལས་བྱང་ནས་འབྱུང་བ་བཞིན་ལ་ཕྱིས་ཀྱི་མཁས་པ་འགའ་ཞིག་གིས་ཅུང་ཟད་རྒྱས་སུ་བཏང་བ་ཡིན་ནོ། ། ལས་གཤིན་གྱི་སྔགས་རིང་གི་སྐབས་སུ་ངོར་པར་སོགས་དཔེ་ཁ་ཤས་ན་ན་ར་སིངྷ་ཞེས་ཡོད་པས་ཕྲིན་ལས་ཚ་ཟེར་ལས་ན་ར་སིངྷ་ཡིན་ནམ་སྙམ་པས་ད་དུང་དཔྱད་དགོས་ཞེས་སོགས་གསུངས་ཀྱང་།
རྗེ་སངས་རྒྱས་ཕུན་ཚོགས་ཀྱི་དྲུག་ཅུ་གོ་དོན་ལས་ན་ར་སིངྷ་སྟེ་མིའི་གྲུབ་པ་ཡིན་པར་གསུངས་པས་ད་ལྟའི་ངག་འདོན་བཞིན་དག་འདྲ། གཞན་སྔགས་ཀྱི་གོ་དོན་སོགས་གོ་དོན་ཚང་མ་འཇམ་མགོན་སངས་རྒྱས་ཕུན་ཚོགས་ཀྱིས་མཛད་པའི་རྣམ་བཤད་བདུད་རྩིའི་ཉིང་ཁུ་དང་། གོ་དོན་ནོར་བུའི་ཕྲེང་བ་ན་གསལ་བས་ཤེས་ལྡན་དག་གིས་དེ་ལས་རྟོགས་པར་བྱའོ། ། ལས་གཏད་ཀྱི་ཆེ་གེ་ཞེས་བྱའི་ཡུལ་ཁམས་ན་ཞེས་སོགས་ཡུལ་དང་མིང་རུས་དམིགས་བསལ་གསུངས་པ་རྣམས་ཟེར་དགོས་ཡོད་ན་ཟེར། མེད་ན་སྤྱིར་བཏང་ཕལ་ཆེར་ལ་ཁྱེད་ལ་གཉེར་དུ་གཏད་པ་ནི། བསྟན་ལ་གནོད་བྱེད་དགྲ་དང་བགེགས། འདི་དག་འཁོར་དང་ཞེས་ཀྱིས་འཐུས། དེ་བཞིན་དུ་བསྒྲལ་མཆོད་ཀྱི་སྐབས་སུའང་། ཁྲོ་རྒྱལ་ཁྱོད་ཀྱི་དུས་ལ་བབས། ། བསྟན་པ་བཤིག་པའི་དགྲ་དང་བགེགས། །
མྱུར་དུ་སོགས་བརྗོད་པས་འཐུས། སྐུ་རིམ་ཆེན་མོའི་གནམ་གང་ཉིན་གོང་དུ་གསལ་བ་བཞིན་ལ་ཕྱོགས་སྐྱོང་ལ་གཏོར་སྔགས་བདུན། ལས་གཤིན་ལ་གཏོར་སྔགས་བདུན། མགོ་གནོན་གྱི་ཧྲཱིཿཥྚཱིཿཚར་གསུམ། ལས་གཤིན་གྱི་སྔགས་གཉིས་ཚར་གསུམ་རེ་བཅས་འུར་འདོན། བསྐང་གསོ་ཐུགས་ཤུར་བསྟོད་པ་ནག་རྔམ་མ། གཏོར་འབུལ་ཕྱི་འབུལ་དགུ་གཏོར་བཞིན་ཕར་མ་ཆུང་ན་ཉེར་གསུམ་ལ་བྱིན་འབེབས་བདུན་མ་ཕུར་པ་བཞིན། ཉེར་བཞི་ལ་བཅུ་གཅིག་མ། ཉེར་ལྔ་ལ་བརྒྱ་བཅུ་མ། ནང་དུ་ལས་གཏད་ཀྱི་མཇུག་དང་།
དེ་རིང་ཁྱེད་ཀྱི་སོགས་ལ་ཚིགས་ལ་མནན་པའི་རོལ་མོ་གོང་བཞིན་གྱི་མཇུག་ཏུ། སྦྲཾ་སྦྲཾ་༡༢༣གཅིག་ནས་བཅོ་ལྔའི་བར་སོགས་རྔ་བུན་མགོན་པོ་ནང་བཞིན། གུང་གསེང་སོགས་ཆོ་ག་ཡུན་རིང་བ་ལ་དགོངས་ནས་ཡུན་རིང་མི་བཞུགས་པར་ཆོ་ག་དལ་བྲེལ་སྙོམས་ཤིང་འགད་གཙང་ཡོང་བ་དང་མགྱོགས་གཏོར་སྔ་ཕྱི་གང་ལ་བྱུང་ཀྱང་འགལ་བ་མེད། དུས་མའི་ཉེར་དྲུག་བྱིན་འབེབས་བཅོ་ལྔ་མ། ཉེར་བདུན་ལ་བཅུ་གཅིག་མ། ཉེར་བརྒྱད་ལ་བདུན་མ། ཉེར་དགུ་ལ་བརྒྱ་བཅུ་མ། ཚོགས་དུང་ཕར་བ་ན་གཉིས་ཆང་ལ་ཕུར་བཟློག་ཚོགས་དུས་གི་ཐུས་ནས་ཞུས་ཀྱུ་དང་གཏོང་དགོས་ཀྱང་མེད།། །། ཅེས་འཕྲོ་ཅན་དུ་ལུས་པ་འདི་འཇམ་མགོན་ཀུན་བློས་གསུང་ཡིན་མིན་བརྟག་དགོས་ཡོད།། །། PAGE * MERGEFORMAT 4 ཀུན་དགའ་བློ་གྲོས།
འཇིགས་བྱེད་དྲུག་ཅུ་པ་ངོར་ལུགས་ཀྱི་སྐབས་སུ་ཉེ་བར་མཁོ་བ་འགའ་ཞིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
