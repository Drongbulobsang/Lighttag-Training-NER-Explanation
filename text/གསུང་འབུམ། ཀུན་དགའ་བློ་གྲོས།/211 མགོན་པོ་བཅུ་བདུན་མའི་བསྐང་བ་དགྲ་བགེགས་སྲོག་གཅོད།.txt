གསུང་འབུམ། ཀུན་དགའ་བློ་གྲོས།
པོད ༢༡༡
མགོན་པོ་བཅུ་བདུན་མའི་བསྐང་བ་དགྲ་བགེགས་སྲོག་གཅོད།
༄༅། །མགོན་པོ་བཅུ་བདུན་མའི་བསྐང་བ་དགྲ་བགེགས་སྲོག་གཅོད་བཞུགས།། སྭསྟི། གྱི་ལྗང་ལུགས་ཀྱི་མགོན་པོའི་བསྐང་བ་བྱ་ཚུལ་ནི། གཏོར་མ་གྲུ་གསུམ་ཆེ་བ་གཅིག་ལ་དེ་འདྲ་ཆུང་བ་བཅུ་དྲུག་གིས་བསྐོར་བ་ལ་མར་དང་ཤ་ཁྲག་གི་རྒྱན་ཅི་མཛེས་དང་། འབྱོར་ན་མདའ་དར་སྔོན་པོ་བཙུགས། མཆོད་པ་དང་ཆང་ཕུད་སྤྱི་འགྲེ་བཤམས། བདག་བསྐྱེད་དང་གཏོར་བསྔོ་རྫོགས་ནས། གུ་གུལ་གསུར་ཆེན་གྱི་དུད་པ་སྦྱར། རྔ་རོལ་དང་བཅས་པས། ཧཱུྃ་ཡ།
ཨེ་དབྱིངས་དུར་ཁྲོད་འབར་བའི་ཀློང་དཀྱིལ་ནས། ། མ་ཧཱ་ཀཱ་ལ་གཤིན་རྗེ་ཕོ་མོའི་ཚོགས། ། སྔོན་གྱི་ཐུགས་དམ་དམ་ཚིག་རྗེས་དགོངས་ལ། ། འདིར་གཤེགས་པད་ཉི་ཞིང་ཆེན་གདན་ལ་བཞུགས། ། ཨོཾ་ཤྲཱི་མ་ཧཱ་ཀཱ་ལ་ཡ་ཡ་མ་རཱ་ཛ་ས་པ་རི་ཝཱ་ར་བཛྲ་ས་མཱ་ཛཿ པདྨ་སུརྻ་བཻ་ཏ་ལི་ཏིཥྛནྟུ། ཧཱུྃ་ཡ། གྲུ་གསུམ་མཐིང་དབུས་མཚོན་འཁོར་རྩིབས་བརྒྱད་སྟེང་། ། མ་ཧཱ་ཀཱ་ལ་མཐིང་ནག་རྔམས་པའི་སྐུ། ། ཕྱོགས་མཚམས་བརྒྱད་དུ་བཀའ་ཉན་གཤིན་རྗེའི་ཚོགས། །
ཤར་ཕྱོགས་ཡ་བ་ཏི་དང་ཕོ་ཉ་མོ། ། ལྷོ་ཕྱོགས་ཆོས་ཀྱི་རྒྱལ་པོ་མཆེ་བ་མོ། ། ནུབ་ཕྱོགས་ཏེལ་པ་དང་ནི་བེ་ཅོན་མ། ། བྱང་ཕྱོགས་གླང་མགོ་ཅན་དང་ལྕགས་ཀྱུ་མ། ། བྱང་ཤར་རལ་པ་ཚར་དགུ་དུས་མཚན་མ། ། ནུབ་བྱང་དམིགས་པ་དང་ནི་ཞགས་པ་མ། ། ལྷོ་ནུབ་གཤིན་རྗེ་ཕྱ་སངས་ལུ་གུ་བརྒྱུད། ། ཤར་ལྷོར་གཤིན་རྗེ་མིག་དམར་འབེབས་མ་སྟེ། ། གཙོ་འཁོར་ཀུན་ཀྱང་མཐིང་ནག་དྲག་པོའི་ཆས། ། གྲི་གུག་ཐོད་འཛིན་སྡེ་བརྒྱད་ཚོགས་དང་བཅས། །
ཡེ་ཤེས་མེ་དཔུང་དབུས་བཞུགས་འཁོར་བཅས་ལ། ། དྲུག་ལྡན་རྟེན་དང་མཆོད་གཏོར་རྒྱ་མཚོའི་ཚོགས། ། ཏིང་འཛིན་སྔགས་དང་ཕྱག་རྒྱས་བྱིན་བརླབས་ནས། ། དང་བའི་སེམས་ཀྱིས་འབུལ་ལོ་བརྩེ་བས་བཞེས། ། བསྟན་དང་བསྟན་འཛིན་དར་ཞིང་འཇིག་རྟེན་བདེ། ། ཁྱད་པར་བདག་ཅག་ཡོན་མཆོད་འཁོར་བཅས་ཀྱི། ། ལས་ཉོན་སྡིག་སྒྲིབ་ཉེར་འཚེ་ཀུན་ཞི་ནས། ། ལེགས་ཚོགས་རྒྱས་ཤིང་ཁམས་གསུམ་དབང་དུ་བསྡུས། ། ཞིང་བཅུ་ཚང་བའི་དགྲ་བགེགས་ཐམས་ཅད་དང་། ། ཁྱད་པར་བདག་ཅག་དཔོན་སློབ་འཁོར་བཅས་ཀྱི། །
དམ་ཆོས་སྒྲུབ་ལ་བར་དུ་གཅོད་པ་ཡི། ། ཕྱི་ནང་གསང་བའི་དགྲ་བགེགས་ལོག་འདྲེན་ཀུན། ། ལོ་ཟླ་མ་འགྱངས་མྱུར་དུ་ཚར་བཅད་ནས། ། ཤ་ཁྲག་རུས་པ་ཚོགས་ཀྱི་འཁོར་ལོར་རོལ། ། རྣམ་ཤེས་དག་པ་ཆོས་ཀྱི་དབྱིངས་སུ་དྲོངས། ། ལོག་འདྲེན་མི་དང་མི་མིན་དཔུང་བཅས་ཀུན། ། ཐལ་བའི་རྡུལ་དུ་རློག་པའི་ཕྲིན་ལས་མཛོད། ། བདག་ཅག་དཔོན་སློབ་འཁོར་དང་བཅས་པ་ལ། ། དེང་ནས་བཟུང་སྟེ་བྱང་ཆུབ་སྙིང་པོའི་བར། ། མ་ཧཱ་ཀཱ་ལ་མ་གཤིན་དྲེགས་པའི་ཚོགས། །
མི་འབྲལ་ལུས་དང་གྲིབ་བཞིན་འགྲོགས་ནས་ཀྱང་། ། སྲུང་སྐྱོབ་སྦ་བའི་ཕྲིན་ལས་ཀུན་བསྒྲུབས་ནས། ། ཧེ་རུ་ཀ་དཔལ་གོ་འཕང་མྱུར་ཐོབ་མཛོད། ། ཧཱུྃ་ཡ། དཔལ་ལྡན་མགོན་པོ་ནག་པོ་ནི། ། གྲི་གུག་ཐོད་འཛིན་དུར་ཁྲོད་བརྒྱན། ། པད་ཉི་ཞིང་ཆེན་བསྣོལ་སྟེང་བཞུགས། ། བསྟན་སྲུང་ཆེན་པོ་ཁྱོད་ལ་བསྟོད། ། སྲིད་པའི་མ་མོ་ཆེན་མོ་བརྒྱད། ། རབ་འཇིགས་རྒྱན་དང་ཆ་ལུགས་འཆང་། །
དལ་ཡམས་བསྟན་དགྲའི་དཔུང་ལ་འདེབས། ། མ་མོའི་གཙོ་མོ་བརྒྱད་ལ་བསྟོད། ། འཇིགས་རུངས་ལས་ཀྱི་གཤིན་རྗེ་བརྒྱད། ། གཏུམ་རྔམས་དྲག་ཤུལ་མཐུ་སྟོབས་ཀྱིས། ། བསྟན་པའི་དགྲ་བོའི་སྲོག་དབུགས་ལེན། ། ལས་ཀྱི་གཤེད་པོ་བརྒྱད་ལ་བསྟོད། ། མགོན་པོ་འཁོར་ལོས་དམ་རྫས་བཞེས། ། ཛ་གད་ཛམ་བུ་ཏི་བ་བཞེས། ། ཤ་ཁྲག་དམར་གྱི་མཆོད་གཏོར་བཞེས། ། སྨན་རཀ་ཕུད་ཀྱི་མཆོད་པ་བཞེས། །
བདག་ཅག་འཁོར་བཅས་སྲུང་ཞིང་སྐྱོངས། ། བསྟན་ལ་གནོད་བྱེད་རྡུལ་དུ་རློག ། རྩ་བརྒྱུད་བླ་མའི་བཀའ་བསྒོ་བཞིན། ། བཅོལ་པའི་ཕྲིན་ལས་འགྲུབ་པར་མཛོད། ། ཅེས་བརྗོད་ལ་མཆོད་གཏོར་གཙང་སར་བསྐྱལ། རྗེས་ཆོག་སྤྱི་འགྲེ་བཞིན་བྱའོ། ། ཞེས་པ་འདི་ཡང་སྐྱོ་མདའ་སྤྲུལ་སྐུ་འཇམ་དབྱངས་བསྟན་འཛིན་བཟང་པོའི་ཞལ་འདོན་དུ་ས་སྐྱ་པ་ཀུན་བློས་ས་ཡོས་སྨིན་དྲུག་ཟླ་བའི་མར་ངོའི་གཟའ་ཚེས་དགེ་བར་མགྱོགས་པར་སྦྱར་བ་དགེ་ཞིང་། རྩ་ཡིག་པ་ནི་གཞུ་ལུང་པའོ།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས།
མགོན་པོ་བཅུ་བདུན་མའི་བསྐང་བ་དགྲ་བགེགས་སྲོག་གཅོད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
