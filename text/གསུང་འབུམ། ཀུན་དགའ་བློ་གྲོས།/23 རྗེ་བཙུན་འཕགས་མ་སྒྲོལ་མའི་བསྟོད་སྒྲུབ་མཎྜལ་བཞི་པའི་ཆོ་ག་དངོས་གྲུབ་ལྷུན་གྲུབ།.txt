གསུང་འབུམ། ཀུན་དགའ་བློ་གྲོས།
པོད ༢༣
རྗེ་བཙུན་འཕགས་མ་སྒྲོལ་མའི་བསྟོད་སྒྲུབ་མཎྜལ་བཞི་པའི་ཆོ་ག་དངོས་གྲུབ་ལྷུན་གྲུབ།
༄༅། །རྗེ་བཙུན་འཕགས་མ་སྒྲོལ་མའི་བསྟོད་སྒྲུབ་མཎྜལ་བཞི་པའི་ཆོ་ག་དངོས་གྲུབ་ལྷུན་གྲུབ་བཞུགས་སོ།། ན་མོ་གུ་རུ་ཨཱརྻ་ཏཱ་ར་ཡེ། གང་གི་དང་པོར་བྱང་ཆུབ་ཐུགས་བསྐྱེད་ནས། ། གང་ཞིག་གདུལ་བྱ་ཐབས་ཀྱིས་འདུལ་བའི་ཕྱིར། ། གང་གི་ཕྲིན་ལས་ལྷ་མོར་ཉེར་བསྟན་མ། ། གང་ཡང་འཁོར་བ་ལས་སྒྲོལ་མ་ལ་འདུད། ། གང་ལ་བརྟེན་ནས་གནས་སྐབས་མཐར་ཐུག་གི ། གང་འདོད་དངོས་གྲུབ་མྱུར་དུ་སྒྲུབ་པའི་ཐབས། ། གང་དེའི་རྗེ་བཙུན་གྲགས་པ་རྒྱལ་མཚན་གྱི། ། གང་གསུངས་ཆོ་གའི་གསལ་བྱེད་འབྲི་བར་བྱ། །
དེ་ལ་འདིར་རྗེ་བཙུན་འཕགས་མ་སྒྲོལ་མའི་བསྟོད་བསྒྲུབ་མཎྜལ་བཞི་པའི་ཆོ་ག་འདི་ལ་དུས་ཕྱིས་ཚོགས་གསོག་པ་ཀུན་དགའ་ཚུལ་ཁྲིམས་དང་། མཁན་ཆེན་སངས་རྒྱས་ཕུན་ཚོགས། སྔགས་འཆང་ཀུན་དགའ་བཀྲ་ཤིས་སོགས་ཀྱིས་ཡིག་ཆ་རེ་མཛད་འདུག་ཀྱང་། རྩ་བའི་ཡི་གེ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གསུང་རབ་དང་ཅུང་ཟད་མཐུན་མིན་བྱུང་བས། འདིར་རྗེ་བཙུན་མཆོག་གི་གསུང་རབ་ལ་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གྱིས་མཛད་པའི་ཡིག་ཆ་གསལ་བྱེད་དུ་བཀོད་ནས། དེ་ལ་དོགས་གཞི་བྱུང་བ་རྣམས་གསེད་བཀྲོལ་དང་སྦྱོར་དངོས་རྗེས་གསུམ་གྱི་ལག་ལེན་བདེ་བར་འདྲི་ན། དེ་ཡང་རྗེ་བཙུན་མཆོག་གི་གསུང་རབ་ལས་འདི་ལྟར་འབྱུང་སྟེ། མཎྜལ་བཞི་པའི་གསོལ་འདེབས་ལ་གསུམ་སྟེ། སྦྱོར་བ། དངོས་གཞི།
རྗེས་སོ། ། དང་པོ་ལ་བཞི་སྟེ། དུས་དང་། གནས་དང་། རྟེན་དང་། མཆོད་པ་བཤམས་པའོ། ། དུས་ནི་བསོད་ནམས་གསོག་པ་ཡིན་ན། ཚེས་བརྒྱད་དམ། ཉ་སྟོང་ལྟ་བུ་ལ་བྱ། བར་ཆད་སེལ་ན།
རིམས་དང་། འདྲེ་གདོན་དང་། ཆོམ་རྐུན་དང་། ཕ་རོལ་གྱི་དམག་ཚོགས་དང་། རྨི་ལམ་ངན་པ་ལ་སོགས་བར་ཆད་བྱུང་བའི་དུས་སུ་བྱ། འདོད་པ་སྒྲུབ་ན་ནངས་པར་ལྟ་བུ་དོན་གང་བསྒྲུབ་པའི་དུས་ཏེ། དེ་དག་ནི་དུས་སོ། ། གནས་ནི་གཙུག་ལག་ཁང་ངམ། མཆོད་ཁང་ལ་སོགས་ཉམས་དགའ་བར་བྱའོ། ། གསུམ་པ་རྟེན་ནི་བླ་མ་ཡི་དམ་སྤྱི་དང་།
དཀོན་མཆོག་སྤྱིའི་ལུགས་མའམ། རས་བྲིས་ལ་སོགས་པ་ཅི་རིགས་པ་དགྲམ། རྗེ་བཙུན་མའི་ལུགས་སྐུའམ། རས་བྲིས་གང་རུང་གཅིག་བཞུགས་སུ་གཞུག་གོ ། མཆོད་པའི་སྟེང་དུ་བླ་རེ་རྔ་ཡབ་ལ་སོགས་པ་ཅི་རིགས་པས་བརྒྱན། མཎྜལ་ནི་རེ་ཁ་ཟླུམ་པོ་ཁོར་ཡུག་གཉིས་པ་བཞི་བྲིའོ། ། ཡང་ན་ཤིང་ངམ་འཁར་བའི་མཎྜལ་བཞི། གཅིག་ལས་མེད་ན་བསྐྱལ་ལ་དབུལ། མེ་ཏོག་བཞི། མར་མེ་བཞི།
ལྷ་བཤོས་བཞི། ཡོན་ཆབ་དང་། དྲི་ཆབ་དང་། མཆོད་པ་རྣམས་བཞི་བཞི་བཤམས། མེད་ན་ཅི་རིགས་པར་བཤམས་མོ། ། མེ་ཏོག་ནི་ཟངས་གཞོང་ལ་སོགས་པར་བསྡོག་གསོལ་འདེབས་ཙ་ན་འཐོར་ཞིང་བྱའོ། ། ཞེས་གསུངས་པས། དེའི་ལག་ལེན་ནི་ཚེས་བརྒྱད་ལ་སོགས་པའི་དུས་དེ་དག་ཏུ་སྐུ་གསུང་ཐུགས་རྟེན་མང་དུ་བཞུགས་པའི་གཙུག་ལག་ཁང་ངམ། ཡང་ན་རང་གི་གནས་ཁང་བྱི་དོར་བྱས་ལ། གནམ་ས་བར་གསུམ་གྱི་རྒྱན་ཅི་འབྱོར་དགྲམ།
རྗེ་བཙུན་མའི་སྐུ་སོགས་རྟེན་ཅི་འབྱོར་བཞུགས་པའི་དྲུང་དུ་སྟེགས་བང་རིམ་ལྔ་པ་རས་གཙང་མ་སོགས་ཀྱིས་བཀབ་པ་ལ་འབྲུ་བཀྲམ་པར་ཆུ་གཅིག་སྔོན་འགྲོའི་ཉེར་སྤྱོད་ལྔ་ཚར་བཞི་དང་། བང་རིམ་འོག་མར་ཟླུམ་གཏོར་བཞི་དང་། དེ་རྣམས་ཀྱི་དྲུང་མཎྜལ་ཚོམ་བུ་སོ་བདུན་མའམ་བདུན་མ་ཚར་བཞི་བཤམས། བསྡུ་ན་མཆོད་གཏོར་མཎྜལ་རྣམས་ཚར་གཅིག་གིས་ཆོག རང་ཉིད་རྟེན་ལ་ཁ་ཕྱོགས་པའི་དྲུང་སྟེགས་ཀྱི་ཁར་རྡོར་དྲིལ་མེ་ཏོག་གམ། ཏིང་ཤགས་གང་རུང་བཤམས་པ་ནི་སྦྱོར་བའོ། ། གཉིས་པ་ནི། དངོས་གཞི་ལ་གསུམ་སྟེ། སྐྱབས་འགྲོ་སེམས་བསྐྱེད་བྱ་བ་དང་། དཀོན་མཆོག་སྤྱི་ལ་གསོལ་བ་གདབ་པ་དང་།
རྗེ་བཙུན་མ་ལ་གསོལ་བ་གདབ་པའོ། ། དང་པོ་ནི། སངས་རྒྱས་ཆོས་དང་ཚོགས་ཀྱི་ཞེས་པ་ནས། འགྲུབ་པར་ཤོག་གི་བར་གསུམ་བརྗོད་ལ་དོན་ཡིད་ལ་བྱའོ། ། གཉིས་པ་དཀོན་མཆོག་སྤྱི་ལ་གསོལ་བ་གདབ་པ་ནི། དང་པོ་བླ་མ་ལ་ཕྱག་བྱ། དེ་ནས་ཡི་དམ་ལ། དེ་ནས་སངས་རྒྱས་ལ། དེ་ནས་བྱང་སེམས་ལ། མཆོད་པ་དང་མཎྜལ་དང་པོ་ཕུལ།
ཡན་ལག་བདུན་པ་རྒྱས་བསྡུས་གང་རུང་གཅིག་བྱས་ལ་འདོད་པའི་དོན་གང་བསྒྲུབ་པ་དེ་ལ་གསོལ་བ་གདབ་བོ། ། ཞེས་གསུངས་པ་ལ། ཆོས་རྗེ་བླ་མས། དང་པོ་ནི། རྡོ་རྗེ་གནོད་སྦྱིན་གྱི་སྔགས་རྒྱས་མཆོད་པ་བསངས། སྭ་བྷཱ་ཝས་སྦྱངས། སྟོང་པའི་ངང་ཨོཾ་ལས་རིན་པོ་ཆེའི་སྣོད་དུ་སོ་སོའི་མིང་གི་དང་པོའི་ཡི་གེ་ལས་རྫས་སོ་སོར་བསྐྱེད། སོ་སོའི་སྔགས་རྒྱས་བྱིན་གྱིས་བརླབ། བཛྲ་གྷཎྜེ་ར་ཎི་དང་རོལ་མོས་བྱིན་དབབ། ཞེས་གསུངས་པས་བསྡུ་ན་ཆོས་རྗེའི་གཞུང་འདིས་ཆོག
སྤྲོ་ན་མཆོད་པ་བསངས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ལས་མཆོད་ཡོན། པཾ་ལས་མེ་ཏོག དྷཾ་ལས་བདུག་སྤོས། དཾ་ལས་མར་མེ། གཾ་ལས་དྲི་ཆབ། ནཾ་ལས་ཞལ་ཟས། ཤཾ་ལས་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་བཛྲ་ཨརྒྷཾ་ཨཿཧཱུྃ། དེ་བཞིན་དུ་ཤཔྟའི་བར་ལའང་སྦྱར་ལ།
མཐར་གྷཎྜེ་ར་ཎི་ཏ་རོལ་ཆེན་དང་བཅས་པར་བྱ། རྗེ་བཙུན་གྱིས་སྐྱབས་སེམས་སངས་རྒྱས་ཆོས་ཚོགས་མས་ཆོག་པར་མཛད་པ་ནི་བསྡུས་པའི་ལུགས་ཡིན་ལ། ཆོས་རྗེས་སྐྱབས་འགྲོའི་རྗེས་ལ་སངས་རྒྱས་ཆོས་ཚོགས་མ་དང་། ཚད་མེད་བཞི་བྱ་བར་གསུངས་པ་རྒྱས་པའི་ལུགས་ཡིན་པས། དེའི་ཚུལ་ནི། སྐྱབས་ཡུལ་མཁའ་ཁྱབ་ལ་བདག་དང་སེམས་ཅན་རྣམས་སྐྱབས་སུ་འགྲོ་བར་བསམ་ནས། ངག་ཏུ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། །
འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་གསུམ་བདུན་ཉེར་གཅིག་སོགས་བརྗོད། སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་བར་དུ་བདག་ནི་སྐྱབས་སུ་མཆི། ། བདག་གིས་བསྙེན་སྒྲུབ་བགྱིས་པ་འདི་དག་གིས། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ལན་གསུམ། ཞེས་སེམས་བསྐྱེད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག
སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག བདེ་སྡུག་གི་རྒྱུ་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་པས་ཚད་མེད་པ་བཞི་བསྒོམ། ཆོས་རྗེས་འོད་ཟེར་འཕྲོས་ནས་སྤྱན་འདྲེན་པར་མ་གསུང་ཡང་། རྨོར་ཆེན་གྱི་གསུང་རབ་ན་འོད་ཟེར་འཕྲོས་ནས་ཚོགས་ཞིང་སྤྱན་འདྲེན་པར་གསུངས་པ་ནི་སྐབས་སུ་བབས་ཤིང་འབྲེལ་ཆགས་པས། དེའི་ཚུལ་ནི། རང་གི་སྙིང་ག་ནས་འོད་ཟེར་འཕྲོས་པས་བླ་མ་རྒྱལ་བ་སྲས་དང་བཅས་པ་ཨོཾ་བཛྲ་ས་མཱ་ཛཿ མ་ལུས་སེམས་ཅན་ཀུན་གྱི་ནས། ཡོངས་དག་འཁོར་དང་བཅས་པ་གཤེགས་སུ་གསོལ། རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་ཉན་ཐོས་རང་རྒྱལ།
ཆོས་སྲུང་གནོད་སྦྱིན་ནོར་ལྷའི་ཚོགས་དང་བཅས་པ་མངོན་སུམ་ལྟ་བུར་བྱོན་ནས་མདུན་དུ་རིན་པོ་ཆེའི་ཁྲི་དང་པད་ཟླའི་གདན་ལ་བཞུགས་པར་གྱུར་ཞེས་བརྗོད། ཚིག་ལྷུག་འདི་ནི་ཆོས་རྗེའི་གསུང་ལས་ཁོ་བོས་ཅུང་ཟད་རྒྱས་སུ་བཏང་བར་འགལ་བ་མེད་དེ། འོག་ནས་འབྱུང་བའི་ཕྱག་འཚལ་གྱི་ཚིག་དང་མཐུན་པས་སོ། ། དེ་ལྟར་སྤྱན་དྲངས་ནས་ཕྱག་འཚལ་གྱི་སྐབས་རྗེ་བཙུན་གྱིས་བླ་མ་ཡི་དམ་སངས་རྒྱས་བྱང་སེམས་ལ་ཕྱག་འཚལ་བར་གསུངས། ཆོས་རྗེས་ནོར་ལྷའི་རྗེས་ལ་ཉན་ཐོས་དང་། བླ་མ་ཁ་ཤས་ལ་ཕྱག་འཚལ་མཛད་འདུག་ཀྱང་། འདིར་རྗེ་བཙུན་གྱི་གསུང་དང་མཐུན་པའི་ཕྱག་འཚལ་རྒྱས་པ་ནི། རྟེན་རྣམས་ལ་ཕྱག་འཚལ་ཞིང་། ངག་ཏུ། སངས་རྒྱས་ཐམས་ཅད་འདུས་པའི་སྐུ། །
རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། བླ་མའི་སྐུ་ནི་རྡོ་རྗེའི་སྐུ། ། མཛེས་ཤིང་ལྟ་བས་ཆོག་མི་ཤེས། ། བསམ་གྱིས་མི་ཁྱབ་ཡོན་ཏན་ལྡན། ། བླ་མའི་སྐུ་ལ་ཕྱག་འཚལ་ལོ། ། བླ་མའི་གསུང་ནི་ཚངས་པའི་དབྱངས། ། འགག་མེད་སེང་གེའི་སྒྲ་དང་ལྡན། ། མུ་སྟེགས་ལོག་ལྟ་འཇོམས་མཛད་པ། །
བླ་མའི་གསུང་ལ་ཕྱག་འཚལ་ལོ། ། བླ་མའི་ཐུགས་ནི་ནམ་མཁའ་འདྲ། ། བདེ་གསལ་མི་རྟོག་ངང་ཚུལ་ལྡན། ། རྣམ་ཐར་གསུམ་ལ་ལེགས་གནས་པའི། ། བླ་མའི་ཐུགས་ལ་ཕྱག་འཚལ་ལོ། ། བླ་མ་སངས་རྒྱས་བླ་མ་ཆོས། ། དེ་བཞིན་བླ་མ་དགེ་འདུན་ཏེ། ། ཀུན་གྱི་མཛད་པོ་བླ་མ་ཡིན། ། བླ་མ་རྣམས་ལ་ཕྱག་འཚལ་ལོ། ། ཞེས་པས་རྩ་བའི་བླ་མ་ལ་ཕྱག་བྱ།
མདོ་རྒྱུད་མན་ངག་རིག་གནས་བཅས། ། ཐུབ་བསྟན་ཇི་བཞིན་གསལ་མཛད་པའི། ། འཛམ་གླིང་མཁས་གྲུབ་ཐམས་ཅད་ལ། ། རྟག་ཏུ་གུས་པས་ཕྱག་འཚལ་ལོ། ། བྱང་ཕྱོགས་མུན་པའི་སྨག་རུམ་ཏུ། ། རྒྱལ་བསྟན་ཉི་འོད་གསལ་མཛད་པའི། ། གང་ལྗོངས་བསྟན་འཛིན་ཐམས་ཅད་ལ། ། རྩེ་གཅིག་དད་པས་ཕྱག་འཚལ་ལོ། ། ཡོངས་རྫོགས་བསྟན་པའི་རྒྱལ་སྲིད་ལ། ། དབང་བསྒྱུར་རྗེ་བཙུན་ས་སྐྱ་པ། །
ཡབ་སྲས་བུ་སློབ་མཁས་གྲུབ་ལ། ། བཀའ་དྲིན་རྗེས་དྲན་ཕྱག་འཚལ་ལོ། ། ཞེས་བརྒྱུད་པའི་བླ་མ་སྤྱི་བྱེ་བྲག་དང་། དེ་གྲས་ཆོས་རྗེའི་གསུང་རབ་ནས་བྱུང་བ་ནི། འཛམ་བུ་གླིང་དུ་བསྟན་པའི་སྲོག་ཤིང་བཙུགས། ། ཁ་བ་ཅན་དུ་ཆོས་ཀྱི་སྒྲོན་མེ་སྦར། ། ངུར་སྨྲིག་འཛིན་པ་ཤཱཀྱའི་སྲས་ཀྱི་གཙོ། ། མཁན་ཆེན་ཞི་བ་འཚོ་ལ་ཕྱག་འཚལ་ལོ། ། རང་དོན་ཡལ་བར་དོར་ནས་གཞན་གྱི་དོན། ། ལྷུར་མཛད་དེ་ནི་གངས་ཅན་འགྲོ་བའི་དཔལ། །
དངོས་སམ་བརྒྱུད་པས་གཞན་གྱི་དོན་མཛད་པ། ། དཔལ་ལྡན་ཨ་ཏི་ཤ་ལ་ཕྱག་འཚལ་ལོ། ། ས་ཆེན་འདི་ན་ངོ་མཚར་རྣམ་མང་ཡང་། ། རྒྱ་གར་ཁ་ཆེ་རྒྱ་ནག་བལ་བོད་ལི། ། ཡུལ་གང་ན་ཡང་མཚུངས་མེད་ཆོས་ཀྱི་རྗེ། ། འཛམ་གླིང་སྒྲོན་མེ་ཁྱོད་ལ་ཕྱག་འཚལ་ལོ། ། ཞེས་དང་། ། གདུལ་བྱ་སྣ་ཚོགས་འདུལ་བའི་ཕྱིར། ། ཁྲོ་ཆགས་སྒེག་དང་ཞི་བའི་སྐུ། ། གྲུབ་གཉིས་སྩོལ་མཛད་རྒྱུད་སྡེ་བཞིའི། །
དཀྱིལ་འཁོར་ལྷ་ལ་ཕྱག་འཚལ་ལོ། ། ཞེས་ཡི་དམ་སྤྱི་ཕྱག་དང་། མགོན་པོ་ཐུགས་རྗེ་ཆེ་ལྡན་པ། ། ཐམས་ཅད་མཁྱེན་པའི་སྟོན་པ་པོ། ། བསོད་ནམས་ཡོན་ཏན་རྒྱ་མཚོའི་ཞིང་། ། དེ་བཞིན་གཤེགས་ལ་ཕྱག་འཚལ་ལོ། ། དག་པས་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་སྒྲོལ་ཞིང་། ། གཅིག་ཏུ་དོན་དམ་མཆོག་གྱུར་པའི། ། ཞི་གྱུར་ཆོས་ལ་ཕྱག་འཚལ་ལོ། །
གྲོལ་ནས་གྲོལ་བའི་ལམ་ཡང་སྟོན། ། བསླབ་པ་དག་ལ་རབ་ཏུ་གུས། ། ཞིང་གི་དམ་པ་ཡོན་ཏན་ཞིང་། ། དགེ་འདུན་ལ་ཡང་ཕྱག་འཚལ་ལོ། ། སྟོན་པ་བླ་མེད་སངས་རྒྱས་རིན་པོ་ཆེ། ། སྐྱོབ་པ་བླ་མེད་དམ་ཆོས་རིན་པོ་ཆེ། ། འདྲེན་པ་བླ་མེད་དགེ་འདུན་རིན་པོ་ཆེ། ། བླ་མེད་དཀོན་མཆོག་གསུམ་ལ༞ ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། །
ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ༞ ། སངས་རྒྱས་རྣམ་གཟིགས་གཙུག་ཏོར་ཐམས་ཅད་སྐྱོབ། ། འཁོར་བ་འཇིག་དང་གསེར་ཐུབ་འོད་སྲུངས་དང་། ། ཤཱཀྱ་ཐུབ་པ་གཽ་ཏཾ་ལྷ་ཡི་ལྷ། ། སངས་རྒྱས་དཔའ་བོ་བདུན་ལ༞ ། བསྐལ་པ་གྲངས་མེད་འདས་པའི་དུས་ཀྱི་ཚེ། ། ཕོངས་གྱུར་འགྲོ་བ་མཐའ་དག་བསྐྱབ་པའི་ཕྱིར། ། སྨོན་ལམ་ཁྱད་པར་ཅན་རྣམས་བཏབ་གྱུར་པའི། ། བདེ་བར་གཤེགས་པ་བརྒྱད་ལ༞ །
ཕྱོགས་བཅུའི་འགྲོ་ལ་མཁྱེན་བརྩེས་རབ་དགོངས་ནས། ། ཕྱོགས་བཅུར་ཆོས་ཀྱི་འཁོར་ལོ་ལེགས་བསྐོར་བས། ། ཕྱོགས་བཅུའི་འགྲོ་ཀུན་ཡོངས་སུ་སྐྱོབས་མཛད་པའི། ། ཕྱོགས་བཅུའི་སངས་རྒྱས་རྣམས་ལ༞ ། སྔོན་གྱི་སྨོན་ལམ་བྱང་ཆུབ་རྗེས་སྤྱད་པས། ། མཚན་ཙམ་ཐོས་པས་སྒྲིབ་པ་ཀུན་སེལ་བ། ། ཕྲིན་ལས་མངའ་བ་ཀུན་མཁྱེན་འཇིག་རྟེན་མགོན། ། སངས་རྒྱས་སུམ་ཅུ་ལྔ་ལ་ཕྱག་འཚལ་ལོ། ། མཐུན་པའི་སྨོན་ལམ་དགེ་ཚོགས་རྨད་བྱུང་ཞིང་། ། སྤྱད་པ་སྤྱོད་ཚེ་ན་ཡང་མཆོད་གྱུར་ལ། །
བསྐལ་བཟང་གཅིག་ལ་མཛད་པ་མཐར་ཕྱིན་པའི། ། རྫོགས་པའི་སངས་རྒྱས་སྟོང་ལ་ཕྱག་འཚལ་ལོ། ། ཐབས་མཁས་ཐུགས་རྗེ་སོགས་དང༞ རྣམ་དག་སྐུ་མངའ་མཆོག་ཏུ་གཟུགས་བཟང་བ། ། ཡེ་ཤེས་རྒྱ་མཚོ་གསེར་གྱི་ལྷུན་པོ་འདྲ། ། གྲགས་པ་འཇིག་རྟེན་གསུམ་ན་ལྷམ་མེ་བ། ། མགོན་པོ་མཆོག་གྱུར་ཁྱོད་ལ་ཕྱག་འཚལ་ལོ། ། མཚན་མཆོག་ལྡན་པ་དྲི་མེད་ཟླ་བའི་ཞལ། ། གསེར་མདོག་འདྲ་བ་ཁྱོད་ལ་ཕྱག་འཚལ་ལོ། ། རྡུལ་བྲལ་ཁྱོད་འདྲ་སྲིད་པ་གསུམ་མ་མཆིས། ། མཉམ་མེད་མཁྱེན་ཆེན་ཁྱོད་ལ་ཕྱག་འཚལ་ལོ། །
འགྲོ་བའི་གཉེན་གཅིག་མ་ལུས་རྐང་གཉིས་གཙོ། ། དུས་གསུམ་བདེ་གཤེགས་ཀུན་གྱི་ངོ་བོ་ཉིད། ། གསེར་གྱི་མདོག་ཅན་ལྷ་ཡི་ལྷར་གྱུར་པ། ། དམ་ཚིག་གསུམ་བཀོད་རྒྱལ་ལ་ཕྱག་འཚལ་ལོ། ། ཐུགས་རྗེས་ཀུན་ལ་སྙོམས་པའི་བཅོམ་ལྡན་འདས། ། མཚན་ཙམ་ཐོས་པས་ངན་འགྲོའི་སྡུག་བསྔལ་སེལ། ། དུག་གསུམ་ནད་སེལ་སངས་རྒྱས་སྨན་གྱི་བླ། ། བཻཌཱུརྻ་ཡི་འོད་ལ་ཕྱག་འཚལ་ལོ། ། འཇིག་རྟེན་འདྲེན་པའི་སོགས་དང་། སྐུར་གྱུར་པ་ནི་ཐམས་ཅད་ལ། །
མཚན་མཆོག་སུམ་ཅུ་གཉིས་མངའ་ཞིང་། ། རྫོགས་པའི་སངས་རྒྱས་གྲགས་ལྡན་པ། ། རྒྱལ་བ་ཀུན་ལ་ཕྱག་འཚལ་ལོ། ། རྫོགས་སངས་གང་དུ་བལྟམས་པ་དང་། ། གང་དུ་བྱང་ཆུབ་ལ་རེག་དང་། ། ཞི་བའི་འཁོར་ལོ་བསྐོར་བ་དང་། ། ཟག་མེད་མྱ་ངན་འདས་ཕྱག་འཚལ། ། བདེ་གཤེགས་གང་དུ་བཞུགས་པ་དང་། འཆགས་པ་དང་ནི་བཞེངས་པ་དང་། ། སེང་གེ་ལྟ་བུར་གཟིམས་པ་ཡི། །
གནས་དེ་ལ་ཡང་ཕྱག་འཚལ་ལོ། ། སྟེང་དང་འོག་དང་བར་དག་དང་། ། ཕྱོགས་དང་ཕྱོགས་མཚམས་རྣམས་སུ་ཡང་། ། སྐུར་བཅས་སྐུ་ནི་མེད་པ་ཡི། ། མཆོད་རྟེན་རྣམས་ལ་ཕྱག་འཚལ་ལོ། ། སྨྲ་བསམ་བརྗོད་མེད་སོགས་དང་། རྒྱལ་བའི་བསྟན་པ་མཁའ་ལྟར་ཡངས་པའི་ལམ། ། དོན་དམ་དམིགས་མེད་སྤྲོས་པ་ཀུན་ལས་འདས། ། དབྱངས་ཀྱི་མཚན་ཙམ་ཀུན་མཁྱེན་ངོ་བོ་ཉིད། ། དུས་གསུམ་རྒྱལ་བའི་ཡུམ་ལ་ཕྱག་འཚལ་ལོ། །
རྒྱལ་བ་ཀུན་གྱི་ཐུགས་ལས་སྐྱེས་པའི་སྲས། ། བྱང་ཆུབ་སྤྱོད་པ་བླ་མེད་མཐར་ཕྱིན་པས། ། ཤཱཀྱའི་རྒྱལ་པོའི་རྒྱལ་ཚབ་མཆོག་གྱུར་པ། ། མགོན་པོ་མི་ཕམ་པ་ལ་ཕྱག་འཚལ་ལོ། ། རྒ་ཤིའི་འཇིགས་སྤངས་གཞོན་ནུར་གྱུར་པ་སྟེ། ། གཞན་དོན་དགྱེས་པས་འཛུམ་པའི་ཞལ་རས་ཅན། ། སྣ་ཚོགས་སྤྲུལ་མཛད་འོད་ཟེར་མཐའ་ཡས་པ། ། བཅོམ་ལྡན་འཇམ་པའི་དཔལ་ལ་ཕྱག་འཚལ་ལོ། ། སངས་རྒྱས་ཀུན་གྱི་ཐུགས་རྗེ་གཅིག་བསྡུས་པ། ། སྤྱན་རས་གཟིགས་དབང་འཇིག་རྟེན་གསུམ་གྱི་རྗེ། །
འགྲོ་བའི་སྡུག་བསྔལ་མ་ལུས་དཔྱིས་འབྱིན་པ། ། ཐུགས་རྗེ་ཆེན་པོ་ཁྱོད་ལ་ཕྱག་འཚལ་ལོ། ། བརྩེ་བའི་ཐུགས་རྗེའི་དབང་ཕྱུག་ཉིད་ཀྱི་སྐུ། ། དྲང་སྲོང་ཆེན་པོའི་ཚུལ་དུ་བསྟན་ནས་ཀྱང་། ། འགྲོ་བའི་གདུང་བ་དྲག་པོ་སེལ་མཛད་པའི། ། བཅོམ་ལྡན་སེང་གེ་སྒྲ་ལ་ཕྱག་འཚལ་ལོ། ། རྒྱལ་བ་ཉིད་ཀྱང་ཐུགས་རྗེའི་དབང་གིས་ན། ། ལྷ་མོའི་ཚུལ་སྟོན་ཀུན་ནས་གསལ་པའི་སྐུ། ། ཡིད་བཞིན་ནོར་བུ་པདྨ་ལེགས་བསྣམས་པ། ། ཤེས་རབ་ཕ་རོལ་ཕྱིན་ལ་ཕྱག་འཚལ་ལོ། །
དུས་གསུམ་བདེ་བར་གཤེགས་པ་ཆོས་ཀྱི་སྐུ། ། འགྲོ་དྲུག་སེམས་ཅན་རྣམས་ལ་སྤྱན་རས་གཟིགས། ། ནམ་མཁའ་ལྟ་བུར་ཁྱབ་པའི་བཅུ་གཅིག་ཞལ། ། གཟི་བརྗིད་འོད་དཔག་མེད་ལ་ཕྱག་འཚལ་ལོ། ། ཐུགས་རྗེའི་དབང་ཕྱུག་འཕགས་པ་སྤྱན་རས་གཟིགས། ། དོན་ཡོད་ཞགས་པ་ཁྲོ་རྒྱལ་རྟ་མགྲིན་དཔལ། ། རལ་གཅིག་མ་དང་ལྷ་མོ་ཁྲོ་གཉེར་ཅན། ། འཕགས་པ་ལྷ་ལྔའི་ཚོགས་ལ་ཕྱག་འཚལ་ལོ། ། འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས། ། ས་ཡི་སྙིང་པོ་སྒྲིབ་པ་རྣམ་པར་སེལ། །
ནམ་མཁའི་སྙིང་པོ་བྱམས་པ་ཀུན་ཏུ་བཟང་། ། ཉེ་བའི་སྲས་ཆེན་བརྒྱད་ལ་ཕྱག་འཚལ་ལོ། ། ལྷ་དང་ཀླུ་དབང་གྲུབ་པས་ཅོད་པན་གྱིས། ། རིན་ཆེན་འོད་ཟེར་འཕྲོ་བས་གང་གི་ཞབས། ། ཀུན་ཏུ་གསལ་བས་ཉི་མའང་ཟིལ་གནོན་པ། ། ཕོངས་པ་ཀུན་སྐྱོབ་སྒྲོལ་མའི་ཞབས་ལ་འདུད། ། བརྩེ་བའི་རྗེས་ཆགས་པད་མ་རཱ་གའི་མདོག ། ཞལ་གཅིག་ཕྱག་བཞི་ཞབས་གཉིས་མཛེས་པའི་སྐུ། ། མདའ་གཞུ་ཨུཏྤལ་དབང་གི་ལྕགས་ཀྱུ་འཛིན། ། བཅོམ་ལྡན་རིགས་བྱེད་མ་ལ་ཕྱག་འཚལ་ལོ། །
འགྲོ་བ་འཇིགས་པས་ཉེན་པ་བསྐྱབ་པའི་ཕྱིར། ། བརྩེ་བས་འཇིགས་བྱེད་ཁྲོ་མོའི་སྐུར་བསྟན་ནས། ། དབུགས་འབྱིན་མཛད་ཅིང་དངོས་གྲུབ་མཆོག་སྩོལ་བ། ། སྒྲོལ་མ་དྲག་མོས་འདུལ་ལ་ཕྱག་འཚལ་ལོ། ། དཔལ་ལྡན་ལྷ་མོ་སྟོན་ཀའི་ཟླ་བའི་མདོག ། ཞལ་གསུམ་ཕྱག་བརྒྱད་རབ་མཛེས་ཞི་བའི་སྐུ། ། ཡེ་ཤེས་དཔག་ཡས་ཚེ་ཡི་མཆོག་སྩོལ་མ། ། རྣམ་པར་རྒྱལ་མའི་ཞབས་ལ་ཕྱག་འཚལ་ལོ། ། མར་གད་མདོག་མཚུངས་ཉི་མ་ལྟ་བུར་གསལ། ། ཉོན་མོངས་དུག་འཇོམས་རྨ་བྱའི་མཇུག་སྒྲོ་དང་། །
དངོས་གྲུབ་ཀུན་སྩོལ་བདུད་རྩིའི་བུམ་པ་འཛིན། ། རྨ་བྱ་ཆེན་མོའི་ཞབས་ལ་ཕྱག་འཚལ་ལོ། ། གང་གི་མཚན་ཙམ་འཛིན་ཅིང་དྲན་པས་ཀྱང་། ། བར་དུ་གཅོད་པ་ཀུན་ལས་གྲོལ་འགྱུར་ཞིང་། ། དྲི་མེད་བདེ་བ་ཆེན་པོ་ཐོབ་མཛད་པ། ། ལྷ་མོ་འོད་ཟེར་ཅན་ལ་ཕྱག་འཚལ་ལོ། ། ཆོས་དབྱིངས་རང་བཞིན་ཨིནྡྲ་ནཱི་ལའི་མདོག ། ཞལ་གཅིག་ཕྱག་གཉིས་ཞབས་ཟུང་བརྗིད་པའི་སྐུ། ། ཡེ་ཤེས་རལ་གྲི་རྡོ་རྗེའི་ཞགས་པ་བསྣམས། ། ཁྲོ་རྒྱལ་མི་གཡོ་མགོན་ལ་ཕྱག་འཚལ་ལོ། །
དཔལ་ཆེན་སྟོན་ཀའི་མདོག་གི་མདངས་ལྡན་ཞིང་། ། དུས་མཐའི་སྤྲིན་ལྟར་ཧཱུྃ་གི་འབྲུག་སྟོང་ཆེམ། ། འབར་བའི་རྡོ་རྗེས་བགེགས་ཀྱི་གླད་འགེམས་པ། ། ཕྱག་ན་རྡོ་རྗེ་བསྣམས་ལ་ཕྱག་འཚལ་ལོ། ། མ་ལུས་རྒྱལ་བའི་གཉིས་མེད་ཡེ་ཤེས་ལས། ། ཉེ་བར་བསྒྲུབ་པའི་མཐུ་སྟོབས་རྡོ་རྗེ་ཡིས། ། བགེགས་ཀྱི་དཀྱིལ་འཁོར་རྣམ་པར་འཇོམས་བྱེད་པ། ། དཔལ་ཆེན་རིག་སྔགས་རྒྱལ་ལ་ཕྱག་འཚལ་ལོ། ། ཐུགས་རྗེས་གདུག་པ་འདུལ་ཕྱིར་རབ་ཁྲོས་པ། ། བྱི་རུའི་མདོག་མཚུངས་པད་མའི་དབྱུག་ཏོ་འཛིན། །
རྟ་མཆོག་ཞལ་གྱི་སྒྲ་ཡིས་བདུད་འཇོམས་པ། ། ཁྲོ་རྒྱལ་རྟ་མགྲིན་ཁྱོད་ལ་ཕྱག་འཚལ་ལོ། ། རྒྱལ་བ་ཀུན་གྱི་གསུང་རབ་རྒྱ་མཚོ་ཡི། ། རྣམ་པར་འཕྲུལ་པའི་དཔལ་ལས་ལེགས་བྱུང་ཞིང་། ། སྒྲུབ་པ་པོ་ལ་བློ་གྲོས་མཆོག་སྟེར་བ། ། ལྷ་མོ་དབྱངས་ཅན་མ་ལ་ཕྱག་འཚལ་ལོ། ། འབྱུང་ལྔའི་མདོག་ཅན་འབྱུང་ཆེན་ལྔ་ལ་དབང་། ། ཀུན་ཏུ་བསྒྱུར་བྱེད་རྡོ་རྗེའི་འདབ་གཤོག་ཅན། ། ཀླུ་ཡི་དཔལ་འཕྲོག་ལྷ་མིའི་དཔལ་གྱུར་པ། ། རྡོ་རྗེ་ནམ་མཁའ་ལྡིང་ལ་ཕྱག་འཚལ་ལོ། །
གང་ལ་སེམས་ཀྱི་དམ་པ་རིན་ཆེན་དེ། ། སྐྱེས་པ་དེའི་སྐུ་ལ་ཕྱག་འཚལ་ཞིང་། ། གང་ལ་གནོད་པ་བྱས་ཀྱང་བདེར་འབྲེལ་བ། ། བདེ་བའི་འབྱུང་གནས་དེ་ལ་སྐྱབས་སུ་མཆི། ། དགྲ་བཅོམ་བློ་མཆོག་དབང་པོ་ཀུན་དུལ་བ། ། བསྟན་པའི་སྲིད་དུ་ལེགས་པར་བརྟན་བཞུགས་ནས། ། བསྟན་པ་འཛིན་དང་བསྲུང་དང་སྐྱོང་མཛད་པ། ། འཕགས་པ་གནས་བརྟན་བཅུ་དྲུག་བཞུགས་པ་ནི། ། གནས་བརྟན་བྷ་ར་དྷཱ་ཛ་བསོད་སྙོམས་ལེན། ། འཕགས་པ་གསེར་ཅན་བ་ཀུ་ལ་དང་ནི། །
གནས་བརྟན་ལམ་བརྟན་རྡོ་རྗེ་མོ་ཡི་བུ། ། འཕགས་པ་སྦེད་བྱེད་སྒྲ་གཅན་འཛིན་དང་ནི། ། ཀླུ་ཡི་སྡེ་དང་གནས་བརྟན་ཡན་ལག་འབྱུང་། ། ནགས་ན་གནས་དང་དགྲ་བཅོམ་མ་ཕམ་པ། ། ལམ་ཕྲན་བརྟན་དང་གསེར་ཕྲེང་མི་ཕྱེད་པ། ། དུས་ལྡན་བཟང་པོ་ཞེས་བྱ་ལ་ཕྱག་འཚལ། ། ཟབ་མོའི་རྟེན་འབྲེལ་བཅུ་གཉིས་ལེགས་བསྒོམས་པས། ། རང་བྱུང་རང་སངས་རྒྱས་ཀྱི་ཡེ་ཤེས་ནི། ། གཏན་པ་མེད་པའི་ཚུལ་གྱིས་ཐུགས་ཆུད་པ། ། འཕགས་པ་རང་རྒྱལ་རྣམས་ལ་ཕྱག་འཚལ་ལོ། །
རྫུ་འཕྲུལ་སྟོབས་དང་མངོན་པར་ཤེས་པའི་དཔལ། ། ཉེ་བར་ཐོབ་ནས་ཐུབ་པའི་བཀའ་བཞིན་དུ། ། བསྟན་པ་རིན་ཆེན་བང་མཛོད་ལེགས་བསྲུང་བའི། ། རྡོ་རྗེ་ཆོས་སྐྱོང་རྣམས་ལ་ཕྱག་འཚལ་ལོ། ། གང་སྔོན་སྦྱིན་པ་རྒྱ་མཚོའི་དགེ་བསགས་པས། ། ཚེ་དང་ནོར་དང་མཐུ་ཡི་དཔལ་བརྙེས་ནས། ། སྒྲུབ་པ་པོ་ལ་དབྱིག་གི་ཆར་འབེབས་པ། ། ནོར་སྦྱིན་རྣམས་ལ་བསྟོད་ཅིང་ཕྱག་འཚལ་ལོ། ། མཁའ་ལྟར་ཁྱབ་པའི་རྒྱལ་བ་སྲས་བཅས་ལ། ། བདག་དང་མཁའ་མཉམ་འགྲོ་བ་མ་ལུས་པའི། །
ལུས་འདི་ཞིང་རྡུལ་མཉམ་པར་རབ་སྤྲུལ་ནས། ། རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། ། ཞེས་པས་ཕྱག་བྱ། སྤྱི་ཕྱག་འདི་ནི་ཆོས་རྗེའི་གསུངས་ལ་ངེད་རང་ནས་ཅུང་ཟད་རྒྱས་སུ་བཏང་བ་ཡིན་ཀྱང་། རྗེ་བཙུན་ཆོས་རྗེ་གཉིས་ཀྱི་དགོངས་པ་དང་མི་འགལ་བ་ནི་དཔྱོད་ལྡན་དག་གིས་རྟོགས་ནུས་ཤིང་། བསྡུ་ན་སངས་རྒྱས་སོགས་བླ་མ་ལ་ཤླཽ་ལོ་ཀ་གཅིག་དང་། མགོན་པོ་ཐུགས་རྗེ་སོགས་དཀོན་མཆོག་སྤྱི་ཕྱག་ཤླཽ་ཀ་གསུམ། ཕྱག་བྱར་འོས་པ་སོགས་ཤླཽ་ཀ་གཅིག་གིས་འཐུས་སོ། ། རྗེ་བཙུན་གྱིས། དཀོན་མཆོག་སྤྱིའི་སྐབས་སུ་ཕྱག་མཆོད་མཎྜལ་ཡན་ལག་བདུན་པ་རྣམས་ལས་བསྟོད་པ་མ་གསུངས།
ཆོས་རྗེས་མཆོད་པ་ཡན་ལག་བདུན་པར་བསྡུས་ནས་བསྟོད་པ་དཀོན་མཆོག་རྗེས་དྲན་གསུངས་ཀྱང་། འདིར་གཉིས་ཀའི་དགོངས་པ་ལྟར་བགྱིས་ན་རྒྱས་པའི་ཡན་ལག་ཏུ་འགྱུར་བས། དེ་ནས་གོང་དུ་བྱིན་གྱིས་བརླབས་པའི་མཆོད་པ་རྣམས་ལས། ཚར་དང་པོ་དེ་ལ་དམིགས་ཏེ། མཆོད་ཡོན་ཕལ་ཆེར་མཆོད་ཡོན་བླ་རེ་དང་། ། མཆོད་ཡོན་བཀོད་པའི་འོད་ཟེར་རབ་རྒྱས་ཤིང་། ། མཆོད་ཡོན་སྣ་ཚོགས་ཀུན་ཏུ་བཀྲམ་བྱས་ནས། ། བདག་ཉིད་ཆེན་པོ་སྐྱབས་གནས་ཐམས་ཅད་མཆོད། ། ཨོཾ་གུ་རུ་ཏྲཾ་རཏྣ་མཎྜལ་ལ་ས་པ་རི་ཝཱ་རེ་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། དེ་བཞིན་དུ་མེ་ཏོག་ནས།
རོལ་མོའི་བར་ལ་འདོན་པ་བསྒྱུར། སྔགས་ཐོག་མཐའ་འདྲ་བ་ལས། ཨརྒྷཾ་གྱི་གནས་སུ་པུཥྤེ་སོགས་མཆོད་པ་སོ་སོའི་སྔགས་བཅུག ཤཔྟའི་ཚེ་རོལ་མོ་བྱའོ། ། དེ་ནས་མཎྜལ་དང་པོ་དེ་ཚོམ་གྲངས་མང་ཉུང་དང་བསྟུན་འབུལ་ཚིག་སོ་བདུན་མའམ་བདུན་མ་གང་རུང་གིས་ཕུལ། གང་ལྟར་ཀྱང་མ་ཚང་བ་མེད་པ་འདི་ཉིད་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས། སངས་རྒྱས་དང་། བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་པ་དང་།
བཞེས་ནས་བདག་དང་སེམས་ཅན་ཐམས་ཅད་ཀྱི་སྒྲིབ་སྦྱོང་ཚོགས་རྫོགས་བསམ་དོན་འགྲུབ་པར་བྱིན་གྱིས་བརླབ་ཏུ་གསོལ། སྔགས་གོང་འོག་འདྲ་བ་ལས་ཨརྒྷཾ་སོགས་ཀྱི་གནས་སུ་མཎྜལ་བཅུག བསྡུ་ན་ས་གཞི་སྤོས་བྱུགས་མ་སྔགས་ཙམ་བཅས་ཀྱིས་ཆོག དཀོན་མཆོག་གསུམ་གྱི་ཡོན་ཏན་དྲན་པས། འདི་ལྟར་སངས་རྒྱས་བཅོམ་ལྡན་འདས་དེ་ནི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ། བདེ་བར་གཤེགས་པ། འཇིག་རྟེན་མཁྱེན་པ། སྐྱེས་བུ་འདུལ་བའི་ཁ་ལོ་བསྒྱུར་བ། བླ་ན་མེད་པ། ལྷ་དང་མི་རྣམས་ཀྱི་སྟོན་པ་སངས་རྒྱས་བཅོམ་ལྡན་འདས་ཏེ།
དེ་བཞིན་གཤེགས་པ་དེ་ནི་བསོད་ནམས་དག་གི་རྒྱུ་མཐུན་པ། དགེ་བའི་རྩ་བ་རྣམས་ཆུད་མི་ཟ་བ། བཟོད་པས་བརྒྱན་པ། བསོད་ནམས་ཀྱི་གཏེར་རྣམས་ཀྱི་གཞི། དཔེ་བྱད་བཟང་པོ་རྣམས་ཀྱིས་སྤྲས་པ། མཚན་རྣམས་ཀྱི་མེ་ཏོག་རྒྱས་པ། སྤྱོད་ཡུལ་རན་པར་མཐུན་པ། མཐོང་ན་མི་མཐུན་པ་མེད་པ། དད་པས་མོས་པ་རྣམས་ལ་མངོན་པར་དགའ་བ། ཤེས་རབ་ཟིལ་གྱིས་མི་ནོན་པ།
སྟོབས་རྣམས་ལ་བརྫི་བ་མེད་པ། སེམས་ཅན་ཐམས་ཅད་ཀྱི་སྟོན་པ། བྱང་ཆུབ་སེམས་དཔའ་རྣམས་ཀྱི་ཡབ། འཕགས་པའི་གང་ཟག་རྣམས་ཀྱི་རྒྱལ་པོ། མྱ་ངན་ལས་འདས་པའི་གྲོང་ཁྱེར་དུ་འགྲོ་བ་རྣམས་ཀྱི་དེད་དཔོན། ཡེ་ཤེས་དཔག་ཏུ་མེད་པ། སྤོབས་པ་བསམ་གྱིས་མི་ཁྱབ་པ། གསུང་རྣམ་པར་དག་པ། དབྱངས་སྙན་པ། སྐུ་བྱད་བལྟ་བས་མཆོག་མི་ཤེས་པ།
སྐུ་མཚུངས་པ་མེད་པ། འདོད་པ་དག་གིས་མ་གོས་པ། གཟུགས་དག་གིས་ཉེ་བར་མ་གོས་པ། གཟུགས་མེད་པ་དག་དང་མ་འདྲེས་པ། སྡུག་བསྔལ་དག་ལས་རྣམ་པར་གྲོལ་བ། ཕུང་པོ་དག་ལས་རབ་ཏུ་རྣམ་པར་གྲོལ་བ། ཁམས་རྣམས་དང་མི་ལྡན་པ། སྐྱེ་མཆེད་རྣམས་བསྡམས་པ། མདུད་པ་རྣམས་ཤིན་ཏུ་བཅད་པ། ཡོངས་སུ་གདུང་བ་དག་ལས་རྣམ་པར་གྲོལ་བ།
སྲིད་པ་ལས་ཡོངས་སུ་གྲོལ་བ། ཆུ་བོ་ལས་བརྒལ་བ། ཡེ་ཤེས་ཡོངས་སུ་རྫོགས་པ། འདས་པ་དང་མ་བྱོན་པ་དང་ད་ལྟར་བྱུང་བའི་སངས་རྒྱས་བཅོམ་ལྡན་འདས་རྣམས་ཀྱི་ཡེ་ཤེས་ལ་གནས་པ། མྱ་ངན་ལས་འདས་པ་ལ་མི་གནས་པ། ཡང་དག་པ་ཉིད་ཀྱི་མཐའ་ལ་གནས་པ། སེམས་ཅན་ཐམས་ཅད་ལ་གཟིགས་པའི་ས་ལ་བཞུགས་པ་སྟེ། འདི་དག་ནི་སངས་རྒྱས་བཅོམ་ལྡན་འདས་རྣམས་ཀྱི་སྐུ་ཆེ་བའི་ཡོན་ཏན་ཡང་དག་པ་རྣམས་སོ། ། དམ་པའི་ཆོས་ནི། ཐོག་མར་དགེ་བ།
བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། མ་འདྲེས་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ། བཅོམ་ལྡན་འདས་ཀྱིས་ཆོས་ལེགས་པར་གསུངས་པ། ཡང་དག་པར་མཐོང་བ།
ནད་མེད་པ། དུས་ཆད་པ་མེད་པ། ཉེ་བར་སྟོན་པ། འདི་མཐོང་བ་ལ་དོན་ཡོད་པ། མཁས་པ་རྣམས་ཀྱིས་སོ་སོར་རང་གི་རིག་པར་བྱ་བ། བཅོམ་ལྡན་འདས་ཀྱིས་གསུངས་པའི་ཆོས་འདུལ་བ་ལ་ལེགས་པར་བསྟན་པ། ངེས་པར་འབྱུང་བ། རྫོགས་པའི་བྱང་ཆུབ་ཏུ་འགྲོ་བར་བྱེད་པ། མི་མཐུན་པ་མེད་ཅིང་འདུས་པ་དང་ལྡན་པ། རྟེན་པ་ཡོད་པ།
རྒྱུ་བ་བཅད་པའོ། ། ཐེག་པ་ཆེན་པོའི་དགེ་འདུན་ནི་ལེགས་པར་ཞུགས་པ། རིག་པར་ཞུགས་པ། དྲང་པོར་ཞུགས་པ། མཐུན་པར་ཞུགས་པ། ཐལ་མོ་སྦྱར་བའི་འོས་སུ་གྱུར་པ། ཕྱག་བྱ་བའི་འོས་སུ་གྱུར་པ། བསོད་ནམས་ཀྱི་དཔལ་གྱི་ཞིང་། ཡོན་ཡོངས་སུ་སྦྱོང་བ་ཆེན་པོ། སྦྱིན་པའི་གནས་སུ་གྱུར་པ།
ཀུན་ཏུ་ཡང་སྦྱིན་པའི་གནས་སུ་གྱུར་པ་ཆེན་པོའོ། ། ཞེས་བརྗོད། ཇི་སྙེད་སུ་དག་ཕྱོགས་བཅུའི་འཇིག་རྟེན་ནས། བྱང་ཆུབ་ཕྱིར་བསྔོའི་བར་ཡན་ལག་བདུན་པ་བྱ། ཡན་ལག་བདུན་པའི་སྐབས་སུ། ཇི་སྙེད་ནས་བསྟོད་བར་ལ་ཕྱག་བྱ། མེ་ཏོག་དམ་པ་སོགས་ནས་མཆོད་པར་བགྱི་ལ་རོལ་མོ་བྱས་ལ། ཕྱག་འཚལ་མཆོད་པར་བགྱི་བར་བརྗོད། རོལ་མོ་བཞག་ནས་ཙོག་པུར་འདུག་ལ་འདོད་ཆགས་ཞེ་སྡང་སོགས་ནས། ཕྱིར་བསྔོའི་བར་བྱའོ། །
བསྡུ་ན་སྟོན་པ་བླ་མེད་སོགས་ཤླཽ་ཀ་གཅིག་དང་། ཕྱག་འཚལ་བ་དང་མཆོད་ཅིང་བཤགས་པ་སོགས་ཤླཽ་ཀ་གཅིག་གིས་ཆོག གང་ལྟར་ཡང་། དེ་ནས་མཎྜལ་ལ་སོགས་པ་ཡོད་ན་དབུལ། མེད་ན་མེ་ཏོག་ཐོགས། ཐལ་མོ་སྦྱར། སྐབས་སུ་འཐོར་ཞིང་། ཕྱོགས་བཅུ་ན་བཞུགས་པའི་བླ་མ་ཡི་དམ་སངས་རྒྱས་བྱང་ཆུབ་སེམས་དཔའི་ཚོགས་ཐམས་ཅད་བདག་ལ་དགོངས་སུ་གསོལ། ཁྱེད་རྣམས་ལ་མཁྱེན་པའི་ཡེ་ཤེས། བརྩེ་བའི་ཐུགས་རྗེ།
མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་ལགས་པས། སངས་རྒྱས་ཀྱི་བསྟན་པ་རིན་པོ་ཆེ་དར་ཞིང་རྒྱས་པ། བླ་མ་བདེ་བར་གཤེགས་པ་རྣམས་ཀྱི་ཐུགས་དགོངས་རྫོགས་པ། ད་ལྟར་བསྟན་པ་འཛིན་པ་རྣམས་སྐུ་ཁམས་བཟང་ཞིང་སྐུ་ཚེ་རིང་བ། རྣམ་པར་དཀར་བའི་ཕྲིན་ལས་ཕྱོགས་བཅུར་རྒྱས་པ། སེམས་ཅན་རྣམས་བདེ་སྐྱིད་ཀྱི་དཔལ་ཕུན་སུམ་ཚོགས་ཤིང་བྱང་ཆུབ་ཀྱི་སེམས་གཉིས་རྒྱུད་ལ་སྐྱེས་ནས་འཕགས་པ་དགྱེས་པའི་ཚུལ་ཁྲིམས་ལ་གནས་ཏེ་དོན་གཉིས་ཕུན་ཚོགས་འགྲུབ་པའི་སྐལ་བ་དང་ལྡན་པར་འཇིག་རྟེན་དུ་ཆར་ཆུ་དུས་སུ་འབེབས་ཤིང་ལོ་ཕྱུགས་རྟག་ཏུ་ལེགས་པ། ནད་དང་འཁྲུགས་པ་མུ་གེ་མེད་ཅིང་བཀྲ་ཤིས་བདེ་ལེགས་ཕུན་སུམ་ཚོགས་པ། ཁྱད་པར་སྦྱིན་བདག་འཁོར་བཅས་ཀྱི་ནད་གདོན་བར་ཆད་ཞི། ཚེ་དང་བསོད་ནམས་འཕེལ། དཔལ་དང་འབྱོར་པ་རྒྱས།
མཆོག་དང་ཐུན་མོང་གི་དངོས་གྲུབ་བདེ་བླག་ཏུ་འགྲུབ་པར་བྱིན་གྱིས་བརླབ་ཏུ་གསོལ། ཞེས་པས་གསོལ་བ་གདབ་བོ། ། ཡང་རྗེ་བཙུན་གྱིས། གསུམ་པ་རྗེ་བཙུན་མ་ལ་གསོལ་བ་གདབ་པ་ལ་གསུམ་སྟེ། དང་པོ་མདུན་གྱི་རྗེ་བཙུན་མའི་རྟེན་བཤམས་པ་དེའི་ཐུགས་ཀ་ནས་འོད་འཕྲོས་པས། པོ་ཏ་ལ་ནས་ཡེ་ཤེས་པ་སྤྱན་དྲངས་ནས་དེ་ལ་གཉིས་སུ་མེད་པར་བསྟིམ་མོ། ། ཡང་ཐུགས་ཀ་ནས་འོད་འཕྲོས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྗེ་བཙུན་མའི་རྣམ་པར་སྤྱན་དྲངས་ལ་ཐམས་ཅད་གཉིས་སུ་མེད་པར་བསྟིམ་མོ། ། དེ་ནས་དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་ངོ་བོར་མོས་ལ། ཞེས་གསུངས་པ་ལ་ཆོས་རྗེས། གཉིས་པ་ལ།
མཎྜལ་གསུམ་འབུལ་བའི་དང་པོ་ནི། མདུན་ན་རྗེ་བཙུན་མའི་རྟེན་ཡོད་ན་བསངས་སྦྱངས་སྟོང་པའི་ངང་ལས་ཏཱཾ་ཡིག་ལྗང་ཁུ་ལས་གྱུར་པའི་རྗེ་བཙུན་མ་ལྗང་ཁུ། གཡས་མཆོག་སྦྱིན། གཡོན་ཨུཏྤལ་ལའི་ཡུ་བ་མཐེབ་སྲིན་གྱིས་ཐུགས་ཀར་བཟུང་ནས་སྙན་གྱི་ཐད་ཀར་ཁ་ཕྱེ་བ། དར་གྱི་ན་བཟའ་དང་རིན་པོ་ཆེའི་རྒྱན་ཅན། ཞབས་གཡས་བརྐྱང་། གཡོན་བསྐུམ་ཟླ་བའི་རྒྱབ་ཡོལ། འོད་དཔག་མེད་ཀྱི་ཅོད་པན་ཅན་དུ་བསྐྱེད་པའམ། རྟེན་མེད་ན་པོ་ཏཱ་ལས་སྒྲོལ་མ་འཁོར་བཅས་སྤྱན་དྲངས་པར་བསམས་ལ། ཏཱཾ་ཡིག་ལྗང་ཁུ་ལས་འཁྲུངས་ཤིང་། །
འོད་དཔག་མེད་ཀྱིས་དབུ་ལ་བརྒྱན། ། དུས་གསུམ་སངས་རྒྱས་འཕྲིན་ལས་མ། ། འགྲོ་བའི་དོན་ཕྱིར་གཤེགས་སུ་གསོལ། ། ཞེས་བརྗོད། ཞེས་གསུངས་པ། བསྡུ་ན་བསྐྱེད་ཆོག་འདི་བཞིན་དང་། སྤྲོ་ན་མདུན་གྱི་རྟེན་བསངས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཏཱཾ་ཡིག་ལྗང་ཁུ་ལས་འོད་ཟེར་འཕྲོས་འཕགས་པ་མཆོད། སེམས་ཅན་གྱི་དོན་བྱས་ཚུར་འདུས་ཡོངས་སུ་གྱུར་པ་ལས།
དུས་གསུམ་སངས་རྒྱས་ཐམས་ཅད་ཀྱི་ཕྲིན་ལས་ཀྱི་ངོ་བོ་རྗེ་བཙུན་མ་འཕགས་མ་སྒྲོལ་མ་སྐུ་མདོག་མརྒད་ཀྱི་ལྷུན་པོ་ལ་ཉི་མ་ཤར་བ་ལྟར་རབ་ཏུ་དྭངས་ཤིང་འོད་ཟེར་ཁ་དོག་སྣ་ཚོགས་འཕྲོ་བ། ཞལ་གཅིག་ཕྱག་གཉིས་སྤྱན་གཉིས་དང་ལྡན་མ། ཕྱག་གཡས་མཆོག་སྦྱིན་གྱི་ཕྱག་རྒྱ་མཛད་པ། གཡོན་ཨུཏྤ་ལའི་ཡུ་བ་ཐུགས་ཀར་མཐེབ་སྲིན་གྱིས་བཟུང་ནས་འདབ་མ་སྙིང་གྱི་ཐད་ཀར་ཁ་བྱེ་བ། སྤྱན་དཀྱུས་རིང་བའི་སྤྱན་གཉིས་སེམས་དཔའི་ལྟ་སྟངས་ཀྱིས་འགྲོ་བ་མཐའ་དག་ཐུགས་རྗེའི་སྤྱན་གྱིས་གཟིགས་ཤིང་། ཞལ་འཛུམ་ཞིང་རབ་ཏུ་ཞི་བ། དབུ་སྐྲ་མཐོན་མཐིང་རལ་པའི་ཟུར་ཕུད་སྤྱི་བོར་བཅིངས་པའི་རྩེར་འོད་དཔག་མེད་ཀྱི་ཅོད་པན་ཅན་ལྷག་མ་ཅུང་ཟད་ཐུར་དུ་འཕྱང་བ། ནུ་འབུར་ཟུང་གིས་མཛེས་ཤིང་ལང་ཚོ་དར་ལ་བབས་པ། དར་སྣ་ཚོགས་ཀྱི་སྟོད་གཡོགས་དང་ཤམ་ཐབས་གསོལ་བ། རིན་པོ་ཆེའི་དབུ་རྒྱན་སྙན་རྒྱན་མགུལ་རྒྱན་དཔུང་རྒྱན་ཕྱག་གདུབ་སོར་གདུབ།
ཞབས་གདུབ་སྐུ་རགས། སེ་མོ་དོས་མཛེས་པར་བརྒྱན་པ། ཞབས་གཡས་བརྐྱང་ཞིང་གཡོན་བསྐུམ་པ། ཤིན་ཏུ་མཛེས་ཤིང་ལྟ་བས་ཆོག་མི་ཤེས་པ། ཟླ་བའི་རྒྱབ་ཡོལ་ཅན། སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུར་གྱུར། དེའི་ཐུགས་ཀར་ཟླ་བ་ལ་གནས་པའི་ཏཱཾ་ཡིག་ལས་འོད་ཟེར་འཕྲོས་པས། ལྷོ་ཕྱོགས་པོ་ཏཱ་ལ་ནས་རྗེ་བཙུན་མ་འཕགས་མ་སྒྲོལ་མ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མ་ཛཿ བསྡུ་རྒྱ་སེ་གོལ་རྡོར་དྲིལ་གཡབ་གསིལ་ལམ། ཏིང་ཤགས་དཀྲོལ་ཞིང་གདངས་ཡོད་མེད་གང་རུང་གིས།
གོང་གི་སྤྱན་འདྲེན་གྱི་ཚིགས་བཅད་དེ་ལན་གསུམ་བརྗོད་པ་ཡིན་ལ། རྟེན་མེད་ན་བསྐྱེད་ཆོག་མི་དགོས་པས། རང་གི་སྙིང་ཁ་ནས་འོད་ཟེར་འཕྲོས་པས་ལྷོ་ཕྱོགས་པོ་ཏཱ་ལ་ནས་ཞེས་སོགས་སྤྱན་འདྲེན་ལ་བཙན་འཇུས་བྱས་ལ་མདུན་གྱི་ནམ་མཁར་སྤྱན་དྲངས་ནས་བཞུགས་པ་ལ། དེའི་ཐུགས་ཀ་ནས་འོད་ཟེར་འཕྲོས་པས་སངས་རྒྱས་བྱང་སེམས་རྣམས་ཀྱང་རྗེ་བཙུན་མ་སྒྲོལ་མའི་རྣམ་པར་སྤྱན་འདྲེན་བསྟིམ་སོགས་འོག་ནས་འབྱུང་བ་ལྟར་བྱེད་པ་ཡིན་ལ། རྟེན་བསྐྱེད་ཆོག་བྱས་ནས་ཡེ་ཤེས་སྤྱན་དྲངས་པ་ཡིན་ན་བསྟིམས་པའི་གསལ་ཁ་ཆོས་རྗེས་མ་གསུངས་ཀྱང་རྗེ་བཙུན་གྱིས་གསུངས་པས། དེས་ན། གོང་གི་ཚིགས་བཅད་ལན་གསུམ་བརྗོད་མཐར། ཛཿཧཱུྃ་བཾ་ཧོ། མདུན་གྱི་རྗེ་བཙུན་མ་ལ་གཉིས་སུ་མེད་པར་ཐིམ། སླར་ཡང་དེའི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྗེ་བཙུན་མ་སྒྲོལ་མའི་རྣམ་པར་ཨོཾ་བཛྲ་ས་མཱ་ཛཿ
ཞེས་དང་། བསྡུ་རྒྱ་སོགས་གོང་བཞིན་བྱས་ལ། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང་། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲངས་པར་བགྱི། ། ཞི་ཞིང་ཐུགས་རྗེ་ཆེ་ལྡན་པ། ། དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་ཟད་ནུས་པར་ལྡན། །
ཚུར་སྤྱོན་ཚུར་སྤྱོན་ཞི་དག་ལྷ། ། ཐུབ་པ་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པས་འདིར་ནི་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང་། ། ནད་མེད་ཚེ་དང་དབང་ཕྱུག་དང་། ། མཆོག་རྣམས་ལེགས་པར་བསྩལ་དུ་གསོལ། ། གྱི་བར་དུ་བརྗོད་པས། སངས་རྒྱས་བྱང་སེམས་ཐམས་ཅད་སྤྱན་དྲངས་ལ།
ཁྱེད་ཀྱི་རང་བཞིན་ཡང་དག་པས། ། སྲིད་པའི་འཆིང་བ་མི་མངའ་ཡང་། ། བདག་ཅག་སྒྲིབ་པ་སྦྱངས་སླད་དུ། ། གཙང་མ་ཆབ་ཀྱིས་སྐུ་ཁྲུས་གསོལ། ། ཨོཾ་སརྦ་ཏ་ཐ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ་གིས་ཁྲུས་གསོལ། དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བགོས་པས་སྐུ་ཕྱིའོ། ། ཨོཾ་ཧཱུྃ་ཏྲཱཾ་ཧྲཱིཿཨཱཿཀཱ་ཡ་བི་ཤོ་དྷ་ན་ཡེ་སྭཱཧཱས་སྐུ་ཕྱིས། དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་འབུལ། །
གོས་བཟང་སྲབ་ལ་འཇམ་མཛེས་སྣ་ཚོགས་དང་། ། རྒྱན་མཆོག་བརྒྱ་ཕྲག་དེ་དང་དེ་དག་འབུལ། ། ཨོཾ་བཛྲ་ཝསཏྲ་ཨཱ་ལཾ་ཀ་ར་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ་གིས་གོས་རྒྱན་དང་། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིད་ན། ། དེ་སྲིད་བཅོམ་ལྡན་བཞུགས་སུ་གསོལ། ། ཨོཾ་བཛྲ་ཨཱ་ས་ན་པཱུ་ཛ་སོགས་བརྗོད། མེ་ཏོག་གཏོར་ལ་རྗེ་བཙུན་མ་ལ་ཐིམ་པས་དེ་ཉིད་དུས་གསུམ་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོར་མོས་ལ། གློག་དང་འདྲ་བའི་སྤྱན་མངའ་མ། །
དཔའ་མོ་ཏཱ་རེ་ཏུཏྟཱ་རེ། ། སངས་རྒྱས་ཞལ་གྱི་པདྨ་ཡི། ། གེ་སར་ལས་བྱུང་ཁྱོད་ལ་འདུད། ། སྟོན་ཀའི་ཟླ་བ་རྒྱས་པ་ཡི། ། དཀྱིལ་འཁོར་དང་མཚུངས་ཞལ་མངའ་མ། ། མཆོག་སྦྱིན་ཕྱག་རྒྱ་ཨུཏྤལ་ལ། ། བསྣམས་མ་ཁྱོད་ལ་ཕྱག་འཚལ་ལོ། ། འཁོར་བའི་གཟེབ་ལས་ཏུཏྟཱ་རེ། ། སྭཱ་ཧཱས་ཉོན་མོངས་ཞི་བར་མཛད། ། ཨོཾ་གྱི་ངོ་བོ་ཉིད་ཀྱིས་ནི། །
ཚངས་པའི་སྒོ་འབྱེད་ཁྱོད་ལ་འདུད། ། འཇིགས་པ་ཆེན་པོ་བརྒྱད་ལས་ནི། ། འཇིག་རྟེན་ཐམས་ཅད་སྐྱོབས་པར་མཛད། ། ཀུན་གྱི་མ་རུ་གྱུར་པ་ཡི། ། སྒྲོལ་མ་ཡུམ་ལ་ཕྱག་འཚལ་ལོ། ། ལྷ་དང་ལྷ་མིན་ཅོད་པན་གྱིས། ། ཞབས་ཀྱི་པད་མོ་ལ་བཏུད་དེ། ། ཕོངས་པ་ཀུན་ལས་སྒྲོལ་མཛད་མ། ། སྒྲོལ་མ་ཡུམ་ལ་ཕྱག་འཚལ་ལོ། ། ཞེས་པས་ཕྱག་བྱས་ཏེ།
སྟན་ལ་འདུག་ལ། ཆོས་རྗེས་གོང་གི་མཆོད་པ་བྱིན་རླབས་གཅིག་པོ་དེས་འཐུས་པར་མཛད་ནས། མཆོད་པ་འོག་མ་རྣམས་ལ་བྱིན་རླབས་མ་གསུངས་ཀྱང་། སྤྲོ་ན་འོག་ནས་འབྱུང་བའི་མཆོད་པ་སོ་སོའི་མགོར་བྱིན་རླབས་བྱས་ཀྱང་ཆོག འོན་ཀྱང་དྷརྨཱ་ར་ཎི་དང་རོལ་ཆེན་མི་དགོས། གོང་ལྟར་མཆོད་པ་འབུལ་བ་ནི། དྲི་མེད་གཙང་ཞིང་ཡན་ལག་བརྒྱད་ལྡན་ཆུ། ། ཐང་སྐྱེས་ཆུ་སྐྱེས་ཆུ་ཆེན་མེ་ཏོག་བཅས། ། དྲི་ཞིམ་ཡིད་འོང་ལྡན་པའི་མཆོད་ཡོན་འདི། ། རྒྱལ་བ་བསྐྱེད་པའི་ཡུམ་ལ་མཆོད་པ་འབུལ། །
གུ་རུ་ཏཱ་རེ་བཛྲ་ཨརྒྷཾ་པུ་ཛ་ཨཿཧཱུྃ། དུས་གསུམ་རྒྱལ་བའི་དབུ་ལ་མཆོད་འབུལ་མ། ། པུཥྤེ་དཀར་མོ་ཞལ་གཅིག་ཕྱག་གཉིས་མ། ། ཐང་སྐྱེས་ཆུ་སྐྱེས་མེ་ཏོག་དཀོན་མང་བསྣམས། ། རྒྱལ་བ་སྐྱེད༞ ། པུཥྤེ༞ དུས་གསུམ་རྒྱལ་བའི་ཤངས་ལ་མཆོད་འབུལ་མ། ། སྤོས་མ་དུད་ཁ་ཞལ་གཅིག་ཕྱག་གཉིས་མ། ། ལྷན་སྐྱེས་སྦྱར་དང་ཡོངས་གྱུར་སྤོས་ཁང་བསྣམས། ། རྒྱལ་བ་སྐྱེད༞ ། དྷཱུཔཾ༞ དུས་གསུམ་རྒྱལ་བའི་སྤྱན་ལ་མཆོད་འབུལ་མ། །
དཱི་པཾ་དམར་སྐྱ་ཞལ་གཅིག་ཕྱག་གཉིས་མ། ། ཉི་ཟླ་རིན་ཆེན་སྣང་གསལ་སྣ་ཚོགས་བསྣམས། ། རྒྱལ་བ་སྐྱེད༞ ། ཨཱ་ལོ་ཀེ༞ དུས་གསུམ་རྒྱལ་བའི་ཐུགས་ལ་མཆོད་འབུལ་མ། ། དྲི་མ་ལྗང་ཁུ་ཞལ་གཅིག་ཕྱག་གཉིས་མ། ། ཨ་ཀར་ཙནྡན་ག་པུར་དུང་ཆོས་བསྣམས། ། རྒྱལ་བ་སྐྱེད༞ ། གནྡྷེ༞ དུས་གསུམ་རྒྱལ་བའི་ལྗགས་ལ་མཆོད་འབུལ་མ། ། རོ་མ་དམར་མོ་ཞལ་གཅིག་ཕྱག་གཉིས་མ། ། རོ་དང་བཅུད་ལྡན་ལྷ་རྫས་ཞལ་ཟས་བསྣམས། །
རྒྱལ་བ་སྐྱེད༞ ། ནཻ་ཝིདྱ༞ དུས་གསུམ་རྒྱལ་བའི་སྙན་ལ་མཆོད་འབུལ་མ། ། སྒྲོལ་མ་སྔོན་མོ་ཞལ་གཅིག་ཕྱག་གཉིས་མ། ། པི་ཝང་གླིང་བུ་སིལ་སྙན་སྣ་ཚོགས་བསྣམས། ། རྒྱལ་བ་སྐྱེད༞ ། ཤཔྟ་ཨཱཿཧཱུྃ་གིས་མཆོད་པ་དང་། སྤྲོ་ན་མཎྜལ་རྒྱས་པ་སོ་བདུན་མའམ། བདུན་པ་གང་རུང་གོང་བཞིན་ལ། མ་ཚང་བ་མེད་པ་འདི་ཉིད་རྗེ་བཙུན་འཕགས་མ་སྒྲོལ་མ་ལ་དབུལ་བར་བགྱིའོ། ། ཐུགས་རྗེས་སོགས་གོང་བཞིན་གྱི་མཐར།
ས་གཞི་སྤོས་བྱུགས་སྔགས་བཅས། བསྡུ་ན་ས་གཞི་སྤོས་བྱུགས་སྔགས་བཅས་ཀྱིས་ཆོག དེ་ནས་ཕན་ཡོན་དྲན་བཞིན་པས། ནམ་མཁའ་དང་མཉམ་པའི་སེམས་ཅན་ཐམས་ཅད། ཨོཾ་རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ། ། ནས། ཕྱག་འཚལ་བ་ནི་ཉི་ཤུ་རྩ་གཅིག་གི་བར་ལན་གཉིས་བཏོན་ལ་ཕྱག་བྱས་ནས་སྟན་ལ་འདུག་གོ ། འདི་ལ་ཆོས་རྗེས། ཨོཾ་རྗེ་བཙུན་མ་ནས། འཇོམས་པ་ཏུ་རེ་རབ་མཆོག་ཉིད་མ་ལ་སོགས་པའི་བར་ཞེས་གསུངས་པའི་སོགས་ཁོངས་ནས་དེ་འཕྲོས་ཚིག་རྐང་གཉིས་པོ་འདི་ཐོན་རྒྱུ་ཡིན།
དེ་ནས་ཐལ་མོ་སྦྱར་ལ། རྗེ་བཙུན་འཕགས་མ་སྒྲོལ་མ་དང་། ། ཕྱོགས་བཅུ་དུས་གསུམ་བཞུགས་པ་ཡི། ། རྒྱལ་བ་སྲས་བཅས་ཐམས་ཅད་ལ། ། ཀུན་ནས་དྭང་བས་ཕྱག་འཚལ་ལོ། ། མེ་ཏོག་བདུག་སྤོས་མར་མེ་དྲི། ། ཞལ་ཟས་རོལ་མོ་ལ་སོགས་པ། ། དངོས་འབྱོར་ཡིད་ཀྱིས་སྤྲུལ་ནས་དབུལ། ། འཕགས་མའི་ཚོགས་ཀྱིས་བཞེས་སུ་གསོལ། ། ཐོག་མ་མེད་ནས་ད་ལྟའི་བར། །
མི་དགེ་བཅུ་དང་མཚམས་མེད་ལྔ། ། སེམས་ནི་ཉོན་མོངས་དབང་གྱུར་པའི། ། སྡིག་པ་ཐམས་ཅད་བཤགས་པར་བགྱི། ། ཕྱོགས་བཅུར་བཞུགས་པའི་སངས་རྒྱས་དང་། ། ཉན་ཐོས་རང་རྒྱལ་བྱང་ཆུབ་སེམས། ། སོ་སོ་སྐྱེ་བོ་ལ་སོགས་ཀྱིས། ། དུས་གསུམ་དགེ་བ་ཅི་བསགས་པ། ། བསོད་ནམས་ལ་ནི་བདག་ཡི་རང་། ། སེམས་ཅན་རྣམས་ཀྱི་བསམ་པ་དང་། ། བློ་ཡི་བྱེ་བྲག་ཇི་ལྟ་བར། །
ཆེ་ཆུང་ཐུན་མོང་མིན་པའི་ཆོས། ། ཆོས་ཀྱི་འཁོར་ལོ་བསྐོར་དུ་གསོལ། ། འཁོར་བ་ཇི་སྲིད་མ་སྟོངས་བར། ། མྱ་ངན་མི་འདའ་ཐུགས་རྗེ་ཡིས། ། སྡུག་བསྔལ་རྒྱ་མཚོར་བྱིངས་བ་ཡི། ། སེམས་ཅན་རྣམས་ལ་གཟིགས་སུ་གསོལ། ། བདག་གིས་བསོད་ནམས་ཅི་བསགས་པ། ། ཐམས་ཅད་བྱང་ཆུབ་རྒྱུར་གྱུར་ནས། ། རིང་པོ་མི་ཐོགས་འགྲོ་བ་ཡི། ། འདྲེན་པའི་དཔལ་དུ་བདག་གྱུར་ཅིག །
ཅེས་ཡན་ལག་བདུན་པ་བྱ། བཟླས་པའི་སྐབས་སུ་རྗེ་བཙུན་གྱིས་མདུན་གྱི་རྗེ་བཙུན་མ་དམིགས་པ་གསལ་བར་བྱས་ལ་ཞེས་དང་། ཆོས་རྗེས། རྗེ་བཙུན་མའི་ཐུགས་ཀའི་སྔགས་ཕྲེང་ལ་དམིགས་ཏེ། ཞེས་གསུངས་པས་དེའི་ངག་འདོན་ནི། མདུན་གྱི་རྗེ་བཙུན་མའི་ཐུགས་ཀར་ཟླ་བ་ལ་གནས་པའི་ཏཱཾ་ཡིག་ལྗང་ཁུའི་མཐར། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ཞེས་པ་གཡས་སྐོར་ལངས་སྟབས་ཀྱིས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས།
སངས་རྒྱས་བྱང་སེམས་རྣམས་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ཏེ། མདུན་གྱི་རྗེ་བཙུན་མ་དང་རང་ལ་ཐིམ་ཞེས་དང་། ཡི་གེ་བཅུ་པ་སུམ་བརྒྱ་བགྲང་། མཐར་ནད་ཞི་བ་ལ། སརྦ་གྲ་ཧེ་བྷྱཿ གདོན་ལ། སརྦ་དུཥྚན། བགེགས་ལ། སརྦ་བིགྷྣན། རིམས་ལ།
ཛྭ་རེ། ཉེར་འཚེ་ལ། ཨུ་པ་དྲ་བེ། དུས་མ་ཡིན་པར་འཆི་བ་ལ། ཨ་ཀཱ་ལ་མྲྀ་ཏྱུ། ལྟས་ངན་པ་ལ། དུར་མི་ཏི། རྨི་ལམ་ངན་པ་ལ། དུར་སོབ་ཏི། རྣམ་གཡེང་ལ།
ཙིཏྟ་ཀུ་ལེ་བྷྱཿ ཤིནྟཾ་ཀུ་རུ་སྭཱཧཱ། ཀུན་ལ་སྦྱར་བའི་སྤེལ་ཚིག་ཅན། དེ་ནས་རྗེ་བཙུན་མ་ལ་རྩེ་གཅིག་ཏུ་དམིགས་པའི་ཡི་གེ་གཉིས་ཀྱི་སྦྱོར་བ་བླ་མ་ཁ་ཆེའི་ལུགས་ཏཱ་རེ་སུམ་བརྒྱ་བརྗོད། དེ་ནས་མཎྜལ་ཕུལ་ལ་གསོལ་བ་གདབ་པ་ནི། ཞེས་གསུངས་པས། སྤྲོ་ན་མཎྜལ་ས་གཞི་སྤོས་བྱུགས་མ་སྔགས་བཅས་ཕུལ་བའི་མཐར། མེ་ཏོག་འཐོར་བཞིན་པས། བསྡུ་ན་མེ་ཏོག་འཐོར་བཞིན་པས། རྗེ་བཙུན་བཅོམ་ལྡན་འདས་མ་ཐུགས་རྗེ་ཅན། །
བདག་དང་མཐའ་ཡས་སེམས་ཅན་ཐམས་ཅད་ཀྱི། ། སྒྲིབ་གཉིས་བྱང་ནས་ཚོགས་གཉིས་མྱུར་རྫོགས་ཏེ། ། རྫོགས་པའི་སངས་རྒྱས་འཐོབ་པར་མཛད་དུ་གསོལ། ། དེ་མ་ཐོབ་ཀྱི་ཚེ་རབས་ཀུན་ཏུ་ཡང་། ། ལྷ་དང་མི་ཡི་བདེ་བ་མཆོག་ཐོབ་ནས། ། ཐམས་ཅད་མཁྱེན་པ་བསྒྲུབ་པར་བྱེད་པ་ལ། ། བར་ཆད་གདོན་བགེགས་ནད་དང་རིམས་ལ་སོགས། ། དུས་མིན་འཆི་བར་གྱུར་པ་སྣ་ཚོགས་དང་། ། རྨི་ལམ་ངན་དང་མཚན་མ་ངན་པ་དང་། ། འཇིགས་པ་བརྒྱད་སོགས་ཉེ་བར་འཚེ་བ་རྣམས། །
མྱུར་དུ་ཞི་ཞིང་མེད་པར་མཛད་དུ་གསོལ། ། འཇིག་རྟེན་འཇིག་རྟེན་ལས་ནི་འདས་པ་ཡི། ། བཀྲ་ཤིས་བདེ་ལེགས་ཕུན་སུམ་ཚོགས་པ་རྣམས། ། འཕེལ་ཞིང་རྒྱས་པའི་དོན་རྣམས་མ་ལུས་པ། ། འབད་མེད་ལྷུན་གྱིས་གྲུབ་པར་མཛད་དུ་གསོལ། ། བསྒྲུབ་ལ་བརྩོན་ཞིང་དམ་ཆོས་འཕེལ་བ་དང་། ། རྟག་ཏུ་ཁྱེད་སྒྲུབ་ཞལ་མཆོག་མཐོང་བ་དང་། ། སྟོང་ཉིད་དོན་རྟོགས་བྱང་སེམས་རིན་པོ་ཆེ། ། ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། ། ཅེས་གསོལ་བ་གདབ།
རྒྱལ་བའི་དཀྱིལ་འཁོར་བཟང་ཞིང་དགའ་བ་དེར། ། པདྨ་དམ་པ་ཤིན་ཏུ་མཛེས་ལས་སྐྱེས། ། སྣང་བ་མཐའ་ཡས་རྒྱལ་བས་མངོན་སུམ་དུ། ། ལུང་བསྟན་པ་ཡང་བདག་གིས་དེར་ཐོབ་ཤོག ། ཅེས་པའི་སྨོན་ལམ་དང་། བདག་གིས་ཚེ་རབས་ཀུན་ཏུ་བསྒྲུབས་པའི་ལྷ། ། དུས་གསུམ་སངས་རྒྱས་ཀུན་གྱི་འཕྲིན་ལས་མ། ། སྔོ་ལྗང་ཞལ་གཅིག་ཕྱག་གཉིས་མྱུར་ཞི་དཔའ། ། ཡུམ་གྱུར་ཨུཏྤལ་བསྣམས་མའི་བཀྲ་ཤིས་ཤོག ། ཅེས་པའི་བཀྲ་ཤིས་དང་།
མེ་ཏོག་གཏོར། རྗེ་བཙུན་འཕགས་མ་སྒྲོལ་མ་ཁྱེད་ལ་མཁྱེན་པའི་ཡེ་ཤེས། ཞེས་སོགས་ཀྱིས་ཀྱང་གསོལ་བ་གདབ་བོ། ། རྗེ་བཙུན་མ་ལ་མཆོད་པ་དང་མཎྜལ་འབུལ་ཆོག་དང་པོའོ། ། གཉིས་པ་མན་ཆད་རྗེ་བཙུན་གྱི་གསུང་ལ་ཆོས་རྗེས་གསལ་བྱེད་མཛད་པ་ནི། ཡང་། འཇིག་རྟེན་གསུམ་མགོན་ཡུམ་གྱུར་སྤྱན་ཡངས་མ། ། དུས་གསུམ་སངས་རྒྱས་ཐམས་ཅད་སྐྱེད་པའི་ཡུམ། ། གཉིས་མེད་ཡེ་ཤེས་ངང་ལས་མ་གཡོས་ཀྱང་། ། ཐུགས་རྗེའི་དབང་གིས་འཕྲིན་ལས་སྣ་ཚོགས་མཛད། །
བྱམས་པའི་ཡུམ་གྱུར་ཁྱོད་ལ་ཕྱག་འཚལ་ལོ། ། སྐུ་མདོག་ལྗང་ཁུ་ཕྲིན་ལས་སྣ་ཚོགས་མཛད། ། ཡོན་ཏན་རབ་རྒྱས་བཅུ་དྲུག་ལོན་པའི་ཚུལ། ། འགྲོ་ལ་རབ་དགྱེས་ཞལ་ནི་འཛུམ་པ་དང་། ། ཞི་བའི་སྤྱན་གྱིས་འཇིག་རྟེན་གསུམ་ལ་གཟིགས། ། ཐུགས་རྗེ་ཆེ་མངའ་ཁྱོད་ལ་ཕྱག་འཚལ་ལོ། ། བྱང་སེམས་རང་བཞིན་ཟླ་བ་གདན་དུ་བཏིངས། ། ཉོན་མོངས་མི་བསྐྱོད་རྡོ་རྗེའི་སྐྱིལ་ཀྲུང་བཅས། ། སྒྲིབ་པ་ཀུན་སྤངས་པདྨའི་གདན་ལ་བཞུགས། ། ཟག་མེད་བདེ་རྒྱས་ཟླ་བའི་རྒྱབ་ཡོལ་ཅན། །
ཟག་མེད་བདེ་བ་ཆེ་ལ་ཕྱག་འཚལ་ལོ། ། ན་བཟའ་མཆོག་དང་རིན་ཆེན་དུ་མས་སྤྲས། ། ཕྱག་གཡས་མཆོག་སྦྱིན་སྒྲུབ་ལ་དངོས་གྲུབ་སྟེར། ། གཡོན་པ་ཨུཏྤལ་སྐྱོན་བྲལ་དག་པའི་རྟགས། ། ཕྱག་གཉིས་ཐབས་དང་ཤེས་རབ་ཟུང་དུ་འབྲེལ། ། མཐའ་བྲལ་ཟུང་འཇུག་སྐུ་ལ་ཕྱག་འཚལ་ལོ། ། ཞེས་པས་ཕྱག་འཚལ། གཞན་སྔར་བཞིན་ལས་བསྟོད་པ་ཚར་གསུམ་འདོན་ནོ། ། ཞེས་གསུངས་པས། མཆོད་པ།
མཎྜལ་གཉིས་སྔར་བཞིན་དང་། ཕྱག་འཚལ་ཉེར་གཅིག་ཚར་གསུམ། ཡན་ལག་བདུན་པ་བཅས་བཟླས་པ་དང་འདོད་གསོལ་རྣམས་ཀྱང་སྔར་བཞིན་ནོ། ། མཎྜལ་འབུལ་ཆོག་གཉིས་པའོ། ། གསུམ་པ་ནི། ཐུགས་རྗེ་ཆེན་པོ་སྒྲོལ་མ་ཡུམ་ལ་ཕྱག་འཚལ་ལོ། ། ཕྱག་སྟོང་སྤྱན་སྟོང༞ ། སྨན་པའི་རྒྱལ་པོ༞ ། སྨན་འདྲ་ནད་འཇོམས༞ ། ཐུགས་རྗེ་ཐབས་མཁས༞ །
ས་ལྟར་བརྟན་གྱུར༞ ། ཆུ་ལྟར་བསིལ་མཛད༞ ། མེ་ལྟར་སྨིན་མཛད༞ ། རླུང་ལྟར་རྒྱས་མཛད་སྒྲོལ་མ་ཡུམ་ལ་ཕྱག་འཚལ་ལོ། ། ཞེས་རྗེ་བཙུན་རིན་པོ་ཆེ་དང་ཆོས་རྗེ་གཉིས་མཐུན་པར་ཕྱག་འཚལ་འདི་ལས་མ་གསུངས་ཀྱང་སྤྱིར་བཏང་བཞིན། མཁའ་ལྟར་ཁྱབ་མཛད་སྒྲོལ་མ་ཡུམ་ལ་ཕྱག་འཚལ་ལོ། ། སྐུ་ཡི་སྐྱོན་སྤངས་མཚན་དང་དཔེ་བྱད་ལྡན། ། གསུང་གི་སྐྱོན་སྤངས་ཀ་ལ་པིང་ཀའི་དབྱངས། ། ཐུགས་ཀྱི་སྐྱོན་སྤངས་ཤེས་བྱ་མཐའ་དག་གཟིགས། ། བཀྲ་ཤིས་དཔལ་འབར་མ་ལ་ཕྱག་འཚལ་ལོ། །
ཞེས་བརྗོད་ཀྱང་འགལ་བ་ཆེར་མེད་དམ་སྙམ། དེ་ནས་མཆོད་པ་དང་མཎྜལ་སྔར་དང་འདྲ་བ་ལས། ཕྱག་འཚལ་ཉེར་གཅིག་ཚར་བདུན་བཏོན་པའི་མཐར། ལྷ་མོ་ལ་གུས་སོགས་ཕན་ཡོན་བརྗོད་པའང་བྱ། གོང་མ་རྣམས་ལ་ཕན་ཡོན་བརྗོད་པ་འདི་མི་དགོས། གོང་ལྟར་དེ་ནས་ཡན་ལག་བདུན་པ། སྔགས་བཞི་བརྒྱ། ཡི་གེ་གཉིས་པའང་བཞི་བརྒྱ་བཟླ་ཞིང་འདོད་གསོལ་བཀྲ་ཤིས་ཀྱི་བར་གོང་བཞིན་ཏེ་མཎྜལ་འབུལ་ཆོག་གསུམ་པའོ། ། དེ་དག་གི་གོ་དོན་ནི། ཕན་ཡོན་བརྗོད་པའི་སྐབས་སུ།
གཉིས་གསུམ་བདུན་དུ་མངོན་པར་བརྗོད་ན། ། བུ་འདོད་པས་ནི་བུ་ཐོབ་འགྱུར་ཞིང་། ། ཞེས་སོགས་གསུངས་པ་ལ་བརྟེན་ནས་ཆོ་ག་འདི་མཛད་པ་ཡིན་པས་མཎྜལ་གསུམ་ལ་བསྟོད་པའི་གྲངས་ངེས་བཟུང་ཅན་ནོ། ། དེ་རྣམས་ཀྱི་དངོས་གཞི་སོང་ནས། རྗེས་ཆོག་ལ་རྗེ་བཙུན་རིན་པོ་ཆེས། གཏོར་འབུལ་དང་དགེ་བ་བསྔོ་བ་ཙམ་ཞིག་ལས་མ་གསུངས་ཀྱང་དེའི་གསལ་བྱེད་ཆོས་རྗེས། རྗེས་ལ། གཏོར་མ་བསྔོ་བ། གཏང་རག་གི་མཆོད་པ། དགེ་བ་བསྔོ་བ།
ལྷག་ཆད་བསྐང་བ། བཟོད་པ་གསོལ་བ། གཤེགས་སུ་གསོལ་བ། ཤིས་པ་བརྗོད་པའོ། ། དང་པོ་ནི། གཏོར་མ་བཞི་བཤམས་པ། ཨ་མྲྀ་ཏས་བསངས། སྭ་བྷཱ་ཝ་སྦྱངས། སྟོང་པའི་ངང་ལས། ཨོཾ་ལས་རིན་པོ་ཆེའི་སྣོད་དུ་ཨོཾ་ཨཿཧཱུྃ་ཞུ་བ་ལས་བྱུང་བའི་ལྷ་རྫས་ཀྱི་ཞལ་ཟས་སུ་བསྐྱེད་པའི་དང་པོ།
ན་མཿསརྦ་བྷུདྡྷ་བོ་དྷི་སཏྭ་ནཱཾ། ཨ་པྲ་ཏི་ཧ་ཏ་ཤ་ས་ན་ནཱཾ། ཧེ་ཧེ་བྷ་ག་ཝ་ཏེ་མ་ཧཱ་སཏྭ་སརྦ་བུདྡྷ་ཨཱ་བ་ལོ་ཀི་ཏེ་མཱ་བི་ལཾ་བ་མ་བི་ལཾ་བ་ཨི་དཾ་བ་ལིཾ་གྷྲྀཧྞ་པ་ཡ་གྷྲྀཧྞ་པ་ཡ་ཧཱུྃ་ཧཱུྃ་ཛ་ཛཿསརྦ་བི་པན་ཙ་རེ་སྭཱཧཱ། ཞེས་གསུམ་མམ་ལྔས་རྗེ་བཙུན་མ་ལ་འབུལ། ཨརྒྷཾ་ལ་སོགས་པས་མཆོད། ལྷ་དང་ལྷ་མིན་ཅོད་པན་ཞེས་སོགས་ཀྱིས་བསྟོད། སྔར་བཞིན་གསོལ་བ་གདབ་བོ། ། གཏོར་མ་གཉིས་པ། ཨ་ཀཱ་རོའི་སྔགས་ཀྱིས་ཆོས་སྐྱོང་སྤྱི་ལ་ཕུལ་ལ། བདེ་བར་གཤེགས་པའི་བསྟན་པ་སྐྱོང་བར་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ལ་མཁྱེན་པའི་ཡེ་ཤེས་ཞེས་སོགས་ཀྱི་རྗེས་སུ།
བདེ་བླག་ཏུ་འགྲུབ་པའི་འཕྲིན་ལས་མཛོད་ཅེས་བརྗོད་དོ། ། གཏོར་མ་གསུམ་པའི་སྐབས་སུ། ཆོས་རྗེས་དེ་བཞིན་གཤེགས་པའི་མཚན་སྔོན་དང་། སྔགས་རྗེས་ལ་གསུངས་པས། སྡོམ་གསུམ་རབ་དབྱེའི་དགག་བྱ་དེར་སོང་འདྲ་ཡང་། ཆོས་རྗེའི་དགོངས་པ་ཅི་ཡིན་མ་ཤེས། རང་གི་གོ་ཚོད་ལ་སྔགས་སྔོན་དང་། དེ་བཞིན་གཤེགས་པའི་མཚན་བརྗོད་རྗེས་ལ་བྱས་ནས་སྡིག་པ་ཅི་ཡང་མི་བྱ་སྟེ་ཞེས་སོགས་ཆོས་སྦྱིན་བྱས་པ་ལ་འགལ་བ་ཅི་ཡང་མེད་དམ་སྙམ། གང་ལྟར་ཀྱང་དེའི་རྗེས་སུ། གཏོར་མ་འདིའི་འགྲོ་བ་རིགས་དྲུག
ལམ་རྒྱུད་ལྔ་སྐྱེ་བ་རྣམ་པ་བཞིས་བསྡུས་པའི་སེམས་ཅན་ཐམས་ཅད་ལ་ཟས་སྐོམ་བདུད་རྩིའི་ཆར་ཆེན་པོ་བབས། ཟག་པ་མེད་པའི་བདེ་བས་རྒྱུད་གང་ནས། མྱུར་དུ་སངས་རྒྱས་ཀྱི་གོ་འཕངས་ཐོབ་པར་གྱུར་ཅིག ཅེས་སྨོན་ལམ་གདབ་བོ། ། བཞི་པ་ཨ་ཀཱ་རོས་གཞི་བདག་ལ་བསྔོས། ཆོས་ཀྱི་སྦྱིན་པ་བྱིན་ལ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་གནས་བདག་གཞི་བདག་ཡུལ་བདག་གྲོང་བདག་གཉུག་མར་གནས་པ་རྣམས་ལ་འབུལ་ལོ། ། བསྟན་པ་དར་བ་སོགས་ཀྱི་རྗེས་སུ་སྟོང་གྲོགས་མཛོད། ཅེས་བརྗོད་དོ། ། གཉིས་པ་ནི།
བླ་མ་དཀོན་མཆོག་གི་བསྟོད་པ་བསྡུས་པའི་རྗེས་སུ། ཇི་སྙེད་སུ་དག་གི་ཡན་ལག་བདུན་པ་སྔར་བཞིན་བྱའོ། ། འདིར་ཡང་མཆོད་པ་དེ་ཡན་ལག་བདུན་པའི་ཁོངས་སུ་སོང་བ་བསྡུས་པའི་ལུགས་སོ། ། གསུམ་པ་ནི། དགོངས་གསོལ་སྔར་བཞིན་ལས། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པ་ཐོབ་ནས་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་འཁོར་བ་སྡུག་བསྔལ་གྱི་རྒྱལ་མཚོ་ཆེན་པོ་མྱུར་དུ་སྐེམ་པར་གྱུར་ཅིག སེམས་ཅན་མ་བརྒལ་བ་རྣམས་སྒྲོལ་བའི་མཐུ་ཐོགས་པ་མེད་པ་དང་ལྡན་པར་གྱུར་ཅིག མ་གྲོལ་བ་རྣམས་དགྲོལ་བར་བྱེད་པའི༞ སེམས་ཅན་མྱ་ངན་ལས་མ་འདས་པ་རྣམས་མྱ་ངན་འདས་པའི༞ དུས་གསུམ་གྱི་སངས་རྒྱས་ཐམས་ཅད་ཀྱི་བསླབ་པའི་གཞི་མཐའ་དག་ལ་སློབ་ཅིང་། བྱང་ཆུབ་སེམས་དཔའི་སྤྱོད་པ་རླབས་པོ་ཆེ་བྱེད་པ་ལ་མཐུ་ཐོགས་པ་མེད་པ་དང་ལྡན་པར་གྱུར་ཅིག ཅེས་བརྗོད་དོ། །
བཞི་པ་ནི། ཡི་གེ་བརྒྱ་པ་འདོན་པའོ། ། ལྔ་པ་ནི། མ་འབྱོར་པ་དང་ཉམས་པ་དང་། ། ཞེས་སོགས་ཀྱི་རྗེས་སུ། བདག་ཅག་སོ་སོའི་སྐྱེ་བོ། བསམ་པ་ཉོན་མོངས་པ་ཅན་དུ་གྱུར་པའི་དབང་གིས། ཏིང་ངེ་འཛིན་མི་གསལ་ཞིང་བྱིང་རྒོད་ཀྱི་དབང་དུ་གྱུར་པ་དང་། ཡོ་བྱད་ལ་དབང་མ་ཐོབ་པས། མཆོད་པའི་དངོས་པོ་ཆུང་ཞིང་ངན་པ།
གཙང་སྦྲས་མ་བྱེད་པ། ཆོ་ག་བཞིན་དུ་མ་ལྕོགས་པ་ལ་སོགས་པ་ནོངས་པའི་ཚོགས་ཅི་མཆིས་པ་ཐམས་ཅད་འཕགས་པ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ལ་བཟོད་པར་གསོལ་ལོ། ། བདག་ཅག་ལ་འཕྲལ་དང་ཡུན་དུ་སྒྲིབ་པར་མི་འགྱུར་བར་བྱིན་གྱིས་བརླབ་ཏུ་གསོལ། ཞེས་བརྗོད་དོ། ། དྲུག་པ་ནི། ཨོཾ་ཁྱེད་ཀྱིས་ནས་མུཿའི་བར་བརྗོད་ལ། རང་བཞིན་གྱི་གནས་དང་། པོ་ཏཱ་ལར་གཤེགས་པར་བསྒོམས་པའམ། མདུན་གྱི་རྟེན་ཡོད་ན། དེ་དག་ལ་བརྟན་པར་བཞུགས་སུ་གསོལ།
བདུན་པ་ནི། སྟོན་མཆོག་དམ་པའི་བཀྲ་ཤིས་བརྗོད་པ་སྟེ། སྒྲོལ་མ་མཎྜལ་བཞིའི་ཆོ་གའི་རིམ་པ་ཕྱག་ལེན་ལྟར་བཀོད་པའོ། ། ཞེས་གསུངས་པས་གོང་དུ་ཚོགས་ཞིང་ཤིན་ཏུ་མང་བས། རྟེན་མེད་པ་ལ་གཤེགས་གསོལ་ཡང་ཐོབ་ལ། གཙུག་ལག་ཁང་ལྟ་བུ་ན་མཆོག་གསུམ་གྱི་རྟེན་མང་དུ་ཡོད་པས་བརྟན་བཞུགས་ཀྱང་ཐོབ་ཅིང་། ཡང་སྒྲུབ་པ་པོ་བྱ་བྲལ་ལྟ་བུ་རྟེན་ཡེ་མེད་པ་རྣམས་ཀྱིས་གཤེགས་གསོལ་ཁོ་ན་བྱའོ། ། གང་ལྟར་ཀྱང་བརྟན་བཞུགས་ལ། ཕྱོགས་བཅུ་ན་སོགས་སྤྱི་འགྲེ་བཞིན་རྒྱས་པ་བརྗོད་པའམ། བདག་དང་འགྲོ་ལ་སོགས་ཤླཽ་ཀ་གཅིག་གི་མཐར།
ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བསྡུས་པ་བྱས་ཀྱང་ཆོག བརྟན་བཞུགས་ཀྱི་རྗེས་སུ། ཆོས་རྗེས་བཀྲ་ཤིས་ལས་མ་གསུངས་ཀྱང་། བསྔོ་སྨོན་བསྡུས་ཙམ་བགྱིས་པ་ལ་གོང་དུ་རྒྱས་པ་སོང་བ་དང་འགལ་བ་མེད་པས། དགེ་བ་འདི་ཡིས་མྱུར་དུ་བདག ། འཕགས་མ་སྒྲོལ་མ་སོགས། འཕགས་མ་སྒྲོལ་མ་ཁྱེད་སྐུ་སོགས༞ ཁྱེད་ལ་མཆོད་ཅིང་སོགས༞ སེམས་ཅན་ཐམས་ཅད་བདེ་དང་ལྡན་གྱུར་ཅིག་སོགས༞ སེམས་ཅན་འདི་དག་སོགས༞ དགེ་བ་འདི་ཡིས་སྐྱེ་བོ་ཀུན་སོགས༞ བསོད་ནམས་འདི་ཡིས་སོགས༞ སངས་རྒྱས་སྐུ་གསུམ་སོགས༞ བྱས་ལ་བཀྲ་ཤིས་བྱའོ། ། འདིས་ནི་མཎྜལ་མཆོད་ཆོག་རྒྱས་བསྡུས་གཉིས་ཐོན་པ་ཡོད་ལ། འབྲིང་པོ་ནི་ཆོས་རྗེ་བླ་མའི་གསུང་བཞིན་དང་།
ཤིན་ཏུ་བསྡུ་ན་རྨོར་ཆེན་རྗེའི་ཡིག་ཆ་བཞིན་ནོ། ། ཞེས་རྗེ་བཙུན་སྒྲོལ་མའི་བསྟོད་སྒྲུབ་མཎྜལ་བཞི་པའི་ཆོ་ག་འདི་ཡང་། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང་། ཆོས་རྗེ་བླ་མ་དམ་པ་བསོད་ནམས་རྒྱལ་མཚན་གཉིས་ཀྱི་གསུང་རབ་ཀྱི་དགོངས་དོན་སོར་བཞག་ལ་དེ་དག་ཏུ་མི་གསལ་བ། དོན་ལ་ཐོབ་ཐང་གང་ཡོད་ཁ་བསྐངས་ཏེ་རང་བཟོས་མ་བསླད་པར་གོ་བདེར་སྦྱར་བ་མངྒ་ལཾ།། །། PAGE * MERGEFORMAT 4 ཀུན་དགའ་བློ་གྲོས། སྒྲོལ་མ་མཎྜལ་བཞི་པའི་ཆོ་ག། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
