གསུང་འབུམ། ཀུན་དགའ་བློ་གྲོས།
པོད ༢༩༤
རྨེ་བརྩེགས་ལྗང་དུད་ལ་བསྟེན་པའི་གྲིབ་གླུད་རྫོང་ཆོག་འགལ་རྐྱེན་མུན་སེལ་ཁྲོ་བོའི་གཟི་འོད།
༄༅། །རྨེ་བརྩེགས་ལྗང་དུད་ལ་བསྟེན་པའི་གྲིབ་གླུད་རྫོང་ཆོག་འགལ་རྐྱེན་མུན་སེལ་ཁྲོ་བོའི་གཟི་འོད་བཞུགས་སོ།། སྭསྟི། རྨེ་བརྩེགས་ལྗང་ནག་ཇོ་ལུགས་དང་དུད་ཁ་ས་ལུགས་ཁོག་གཅིག་པས་དུད་ཁར་བཀྲུ་བྱབ་བསྲུང་གསུམ་ལ་གྲོལ་གྲིབ་གླུད་གཏོང་ཚུལ་མཁྱེན་རབ་ཆོས་རྗེའི་ནག་དཔོན་བསོད་ནམས་ལྷུན་གྲུབ་ཀྱིས་མཛད་པར་ལུང་དང་ཕྱག་ལེན་བཞུགས་པས་དེའི་རྨེ་བརྩེགས་ཇོ་ལུགས་ལ་སྦྱར་ཏེ་བཀྲུ་བྱབ་བསྲུང་བ་དུམ་འགྲེལ་བར་གནས་སྐབས་གཞན་དུ་གཏོང་ཚུལ་ནི་བུམ་ཆོག་གི་ཆས་རྣམས་པཎ་ཆེན་ནམ་མཁའ་དཔལ་བཟང་གི་མཛད་པའི་ཡིག་ཆ་བཞིན་ལ། གྲིབ་གླུད་ཀྱི་ཆས་འབྲུ་སྣ་ཚོགས་ཚད་ཚིག་ཕྱེ་ནག་པོར་སོང་བའི་ཙམ་ལ་གྲིབ་གཏོར་ནག་པོ་གྲུ་གསུམ་རྩེ་དང་ལྡེབས་ལ་སྒོར་རྒྱན་སྒྲུབ་བྱའི་དྲི་ཆུ་ལས་བརྫིས་པའི་གླུད་དྲིལ། ཟན་གྲིབ་བདག་མཚོན་བྱེད་མིའི་གོས་ཐོད་ནག་པོ་གྱོན་ཞིང་ལག་གཉིས་དར་ནག་འཛིན་པ་རྟ་ནག་སྒ་སྲབ་སོགས་ཆས་འགྲིག་ལ་བཞོན་པའི་རྒྱབ་ཏུ་འཇག་མ་སོགས་ལ་བསྟེན་པའི་བྱ་ནག་ཀླད་དུ་ལྡིང་མཐར་ཁྱི་ནག་རྗེས་སུ་འབྲེང་བ། གཞན་ཡང་མི་འདུ། བྱ། སྦྲུལ། ཕག སྦལ་པའི་མགོ་ཅན།
ལག་ཆ་མེད་པ་བཟོས་ལ། སྣོད་གཅིག་གི་ནང་དུ་གཏོར་མ་དེའི་རྒྱབ་ཏུ་གྲིབ་བདག་དཔོན་གཡོག མདུན་དུ་གླུད་དང་འཆང་བུ། མཐའ་སྐོར་དུ་ཁོར་ཡུག་དམེ་པོ་སོགས་ཀྱི་ནང་ནས་བྱུང་བའི་ཟས་སོགས་དངོས་པོ་སྣ་ཚོགས་བྱ་དེད་སྤྱང་དེད་ཀྱི་ཤ་སོགས་གྲིབ་ཆེ་རིགས་གང་འབྱོར་བཞག ཆབ་ཀྱིས་བྲན། ཉམས་ལེན་གྱི་རིམ་པར། མཆོད་པ་བྱིན་རླབས་ནས་བུམ་ནང་གི་ལྷ་ཞུ། ཟིན་པའི་བར་གོང་པཎ་ཆེན་གྱིས་ཡིག་ཆ་བཞིན་བྱས་ལ། གླུད་གཏོར་སྔགས་དྲུག་ཕྱག་དྲུག་གིས་བྱིན་རླབས་པ་ནི་ལག་པ་ཐལ་མོ་ཁོང་སྟོང་དུ་སྦྱར་བ་དཔྲལ་བར་བཞག་ལ། ཨོཾ་སྭ་བྷཱ་ཝཱ་ཤུདྡྷསརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ།
ལན་གསུམ་གྱིས་སྦྱངས། ནམ་མཁའ་མཛོད་ཀྱི་ཕྱག་རྒྱ་བྱས་ལ། ན་མཿསརྦ་ཏ་ཐཱ་ག་ཏ་བྷྱོ་བྷི་ཤྭ་མུ་ཥེ་བྷྱཿསརྦ་ཐཱ་ཁཾ་ཨུཏྒ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ལན་གསུམ་གྱིས་སྤེལ། ལག་པ་རྡོ་རྗེ་བསྡམས་པའི་གུང་མོ་སྒྲེང་བའི་ཚིགས་བར་མ་བཅག་པ་བདུད་རྩིས་འཁྱིལ་བའི་ཕྱག་རྒྱ་བཅས་ལ། ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ། ལན་གསུམ་གྱི་བགེགས་བསྐྲད་ལག་པ་གཡོན་ཁུ་ཚུར་སྙིང་གར་བཞག་གཡས་མཆོག་སྦྱིན་བྱས་ལ། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨཱདྱནྣ་ཏཱད། ཨོཾ་ཨཱཿཧཱུྃ་ཕཊ་སྭཱཧཱ། ལན་གསུམ་གྱི་མཉམ་པོར་ཐོབ་པར་བསམ།
ལག་གཡོན་སྔར་བཞིན་གཡས་སྡིགས་མཛུབ་བསྒྲེང་པ་རྒྱ་ཆེན་ཤུགས་ལྡན་འོད་ཀྱི་ཕྱག་རྒྱ་བཅས་ལ། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀེ་ཏེ་ཨོཾ་སམྦྷ་ར་སམྦྷ་ར་ཧཱུྃ། ལན་གསུམ་གྱིས་ཚིམས་པར་བསམ། ལག་པ་རྡོ་རྗེ་བསྡམས་པ་ནང་བཅིངས་བྱས་པའི་མཐེ་བོང་དཔྲལ་བར་བཞག་པ་དབང་བསྒྱུར་འཁོར་ལོའི་ཕྱག་རྒྱ་བཅས་ལ། ན་མཿས་མནྟ་བུདྷ་ནཾ་གྲ་ཧེ་ཤྭ་རེ་པྲ་བྷེ་ཉྫ་ཏེ་མ་ཧཱ་ས་མ་ཡ་ཧ་ན་ཧཱུྃ་ཕཊ། ལན་གསུམ་གྱིས་མགྲོན་རྣམས་མཉེས་པའི་མཐུ་དང་ལྡན་པར་བསམ། དེ་ནས། བདག་གི་བསམ་པའི་སྟོབས་དག་དང་། ། དེ་བཞིན་གཤེགས་པའི་སྦྱིན་སྟོབས་དང་། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། །
དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པར། ། ཐོགས་པ་མེད་པར་འབྱུང་གྱུར་ཅིག ། ཅེས་བརྗོད། རྡོ་རྗེ་དྲིལ་བུ་འཛིན་པས་ཧཱུྃ་མཛད་ཀྱི་ཕྱག་རྒྱ་བཅས་ལ་ཏིང་ངེ་འཛིན་གྱི་ང་རྒྱལ་བརྟན་པོས། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱིས་བཀའ་བདེན་པ་དང་། སངས་རྒྱས༞ ཆོས་ཀྱི༞ དགེ་འདུན༞ གསང་སྔགས་དང་རིག་སྔགས་ཀྱི་རྒྱལ་པོ་ཁྲོ་བོ་རྣམས་ཀྱི༞ གཟུངས་སྔགས་ཀྱི་རྒྱལ་མོ་ཁྲོ་མོ་རྣམས༞ ཁྱད་པར་དུ་ཁྲོ་བོའི་རྒྱལ་པོ་རྨེ་བ་བརྩེགས་པའི་ལྷ་ཚོགས་རྣམས་ཀྱིས༞ དཔལ་མགོན་དམ་པ་ཆོས་སྐྱོང་བའི་སྲུང་མ་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་བརླབས་ཀྱི། དེང་འདིར་སྦྱིན་པའི་བདག་པོའི་ལུས་ངག་ཡིད་གསུམ་ལ་གནོད་ཅིང་འཚེར་བར་བྱེད་པའི་གདོན་བགེགས་ལོག་པར་འདྲེན་པར་ཐམས་ཅད་ཞི་བའི་སེམས་དང་ལྡན་པས་གླུད་ལེན་པར་འདིར་མཆིས་ཏེ་སོ་སོའི་གཟུགས་བརྙན་ལ་ཐིམ་པར་གྱུར་ཅིག ཊཀྐི་ཧཱུྃ་ཛཿ
ཛཿཧཱུྃ་བཾ་ཧོཿ ཞེས་ཧཱུྃ་མཛད་ཀྱི་ཕྱག་རྒྱ་ལས་མཛུབ་མོ་གཉིས་བཀུག་པ་ལ་ལྕགས་ཀྱུ་ཞགས་སྒྲོག་དྲིལ་རྒྱ་ཀྱཻ་རྡོར་སོགས་ནས་འབྱུང་བ་བཞིན་ཚར་གསུམ། རོལ་མོ་ཧོད་ཀྱིས་ལེན་པ་སོགས་ཕུར་བཟློག་གཏོར་མའི་དམ་ཡེས་གཤེགས་པའི་བཟློག་པ་འཁོར་ལོ་རྩིབས་བཅུའི་འགོར་བྱེད་པ་བཞིན་ལ་དགུ་བརྡུངས་གཉིས་རྔ་ཕྱིར་བརྡུངས་ཀྱི། ཧཱུྃ། ང་ནི་ཁྲོ་རྒྱལ་རྨེ་བ་བརྩེགས། ། དྲེགས་འཇོམས་རྒྱལ་པོ་ཧེ་རུ་ཀ ། སྣང་སྲིད་ལྷ་འདྲེ་ཐམས་ཅད་དང་། ། གྲིབ་བདག་ཐམས་ཅད་དང་མ་ཉོན། ། ཉི་མ་ནུབ་ཕྱོགས་ཕ་གི་ནི། ། མུན་པ་ནག་པོའི་གཏིང་རུམ་ན། །
གྲིབ་འཁར་ནག་པོའི་ནང་ཤེད་ན། ། གྲིབ་བདག་ནག་པོ་ཆེན་པོ་ཁྱོད། ། སྐུ་མདོག་ནག་ལ་མུན་པའི་མདོག ། ཆིབས་སུ་གྲིབ་རྟ་ནག་པོ་ཆིབས། ། གྲིབ་གོས་ནག་པོ་རྒྱབ་ལ་གྱོན། ། གྲིབ་དར་ནག་པོ་ལག་ན་འཕྱར། ། གྲིབ་ཕྲུ་ནག་པོ་མགོ་ལ་བཙུགས། ། གྲིབ་བྱ་ནག་པོ་ཀླད་ལ་ལྡིང་། ། གྲིབ་ཁྱི་ནག་པོ་རྒྱབ་ཏུ་འཁྲིད། ། གྲིབ་བདག་ཆེན་པོས་གྲིབ་ལོངས་ཤིག །
དེ་ཡི་བཀའ་ཉན་ལས་བྱེད་པ། ། འདོད་ཆགས་བྱ་ནག་མགོ་བོ་ཅན། ། ཞེ་སྡང་སྦྲུལ་ནག་མགོ་བོ་ཅན། ། གཏི་མུག་ཕག་ནག་མགོ་བོ་ཅན། ། མ་རིག་སྦྲུལ་ནག་མགོ་བོ་ཅན། ། ཁྱོད་ནི་གྲིབ་ཀྱི་བདག་པོ་ཡིན། ། བདག་དང་རྒྱུ་སྦྱོར་ཡོན་བདག་ལ། ། ཟས་གྲིབ་གོས་གྲིབ་ནོར་གྱིས་གྲིབ། ། དེ་འདྲའི་གྲིབ་རྣམས་བསངས་གྱུར་ཅིག ། མཛོ་གྲིབ་བཙོག་གྲིབ་ཡུག་སའི་གྲིབ། །
དེ་འདྲའི༞ ། དམར་གྲིབ་དམེ་གྲིབ་གདོན་གྱི་གྲིབ། ། དེ་འདྲའི༞ ། ལྷ་དང་ཀླུ་དང་གནོད་སྦྱིན་གྲིབ། ། དེ་འདྲའི༞ ། རྒྱལ་པོ་འབྱུང་པོ་འགོང་པོའི་གྲིབ། ། དེ་འདྲའི༞ ། ཐེའུ་རང་དྲི་ཟ་གནོད་བྱེད་བགེགས། ། དེ་འདྲའི༞ ། ཉོན་མོངས་དུག་ལྔ་ལས་ཀྱི་གྲིབ། །
དེ་འདྲའི༞ ། སྔར་གྱི་ཁས་བླངས་ཉམས་ཆགས་གྲིབ། ། དེ་འདྲའི༞ ། གྲིབ་བདག་ཆེན་པོ་གྲིབ་གསོལ་ཅིག ། གྲིབ་བདག་ཁྱོད་ལ་རྫོངས་བཏབ་བོ། ། འབྲུ་སྲིད་འབྲུ་ནག་ཚིག་ཕྱེ་ལ། ། གྲིབ་གཏོར་ནག་པོའི་དམ་རྫས་དང་། ། ངར་མི་ལན་ཆགས་འཆང་བུ་དང་། ། གྲིབ་ཡོན་ཆ་མ་ཕྱོ་དགུ་དང་། ། གྲིབ་བདག་ཁྱོད་ལ་རྫོངས་བཏབ་བོ། །
གྲིབ་བདག་ཆེན་པོ་གྲིབ་གསོལ་ལོ། ། ནོར་གྲིབ་དེ་འདྲའི་དང་ཆ་མ། ། ཕྱོ་དགུའི་མཇུག་གི་གྲིབ་གསོལ་ཅིག ། ཚིག་རོལ་ལ་དགུ་བརྡུང་ཡང་། ཧཱུྃ་ང་ནི་ཁྲོ་རྒྱལ་ནས། ཆ་མ་ཕྱོ་དགུའི་མཇུག་གི གྲིབ་གསོལ་བར་ཚར་གསུམ་བྱས་ལ་གླུད་གཏོར་རྣམས་ཁ་ཕྱིར་བསྒྱུར་ཙམ་ལམ་གཏང་ལ། མཆོག་སྦྱིན་གྱིས་ཕྱག་རྒྱ་བཅས་ལ། ན་མཿས་མནྟ་བུདྡྷ་ནཾ། ན་མཿསརྦ་ཏ་ཐཱ་ག་ཏ་ཡ་ཨ་ཝ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ།
ཨོཾ་ཨེ་ཧོ་ཤུདྡྷེ་ཤུདྡྷེ་བཾ་ཧོ་ཤུདྡྷེ་ཏཾ་ཧོ་ཤུདྡྷེ་ཤུདྡྷེ། ཨེ་བཾ་རཾ་ཤུདྡྷེ་ཤུདྡྷེ་མ་ཡ་ཨ་སྭཱཧཱ། ཞེས་སེ་གོལ་གཏོགས་པ་ལན་ཉེར་གཅིག་སོགས་ཀྱི་བསྔོས། ཐལ་མོ་སྦྱར་ཏེ་གྲིབ་རྫས་ལས་གྲུབ་པའི་གཏོར་གླུད་གྲིབ་ཡོན་སྣ་ཚོགས་དང་བཅས་པ་གྲིབ་བདག་གང་འདོད་ཀྱི་ཡོན་ཏན་དང་ལྡན་པ་འདི་གནོད་བྱེད་འཁོར་བཅས་ཚིམ་ནས་བདག་ཅག་དཔོན་སློབ་ཡོན་མཆོད་འཁོར་དང་བཅས་གྲིབ་ཀྱི་གནོད་པ་ལས་གྲོལ་བར་གྱུར་ཅིག ཀྱཻ། གྲིབ་བདག་ཁྱོད་ལ་ལམ་བསྟན་པ། ། ཉི་མ་ནུབ་ཕྱོགས་ཕ་གི་ན། ། མུན་པ་ནག་པོའི་ཀློང་དཀྱིལ་ན། ། གྲིབ་ཡུལ་མུན་པ་ནག་རེ་སྐྱིད། ། གྲིབ་མཁར་ནག་པོ་རྫོང་རེ་བཙན། །
གྲིབ་མཁར་ནག་པོའི་གཏིང་རུམ་དུ། ། གྲིབ་བདག་ཆེན་པོ་དེར་སོང་ཞིག ། འདི་ན་ཁྱོད་ཀྱི་གནས་མ་མཆིས། ། གྲིབ་ནད་གསོལ་ལ་དེར་སོང་ཞིག ། གྲིབ་བདག་རང་རང་གནས་སུ་གཤེགས། ། ཚིག་རོལ་དགུ་རྡུང་། ཀྱཻ། རྒྱུ་སྦྱོར་ཡོན་གྱི་བདག་པོ་ཡིས། ། མགོ་ནད་སྤྲིན་ལྟར་གཏིབས་པ་དེར། ། གྲིབ་བདག་རྒྱལ་པོ་ཁྱོད་ལ་བྱོལ། །
ལྕེ་ནད་རླུང་བཞིན་གཡོ་བ་དེ། ། གྲིབ་བདག༞ ། སྙིང་ནད་མེ་ལྟར་འབར་བ་དེ། ། གྲིབ་བདག༞ ། མཆིན་ནད་ཉ་ལྟར་འཕར་བ་དེ། ། གྲིབ་བདག༞ ། ནང་ཆ་བུ་དགུ་ན་བ་དེ། ། གྲིབ་བདག༞ ། མཁའ་ནད་ཆུ་ལྟར་འཁྲུག་པ་དེ། ། གྲིབ་བདག༞ །
སྣ་ནད་ཞང་ཕུལ་ན་བ་དེ། ། གྲིབ་བདག༞ ། ཕུང་པོ་ལྔ་པོ་ན་བ་དེ། ། གྲིབ་བདག༞ ། མ་མོ་ཕུར་བུ་ན་བ་དེ། ། གྲིབ་བདག༞ ། མིག་དང་སོ་ལ་ན་བ་དེ། ། གྲིབ་བདག༞ ། རྒྱུ་སྦྱོར་ཡོན་བདག་འཁོར་བཅས་ལ། ། བཅིངས་པ་ཡོད་ན་བཀྲོལ་དུ་གསོལ། །
མནན་པ་ཡོད་ན་བཏེག་དུ་གསོལ། ། སྦྱིན་བདག་ལུས་ངག་ཡིད་གསུམ་ལ། ། གནོད་ཅིང་འཚེ་བར་བྱེད་པའི་བགེགས། ། འདྲེ་གདོན་རིགས་གྱུར་ཐམས་ཅད་རྣམས། ། ང་ཡི་བཀའ་ལས་འདས་གྱུར་ན། ། མགོ་བོ་ཚལ་པ་བརྒྱར་འགས་ཤིང་། ། གླུད་བདག་རྣམས་ཀྱི་གླུད་འདི་ཁྱེར། ། ཚིག་རོལ་དགུ་རྡུང་། ཧཱུྃ། གྲིབ་བདག་ཤར་གྱི་ཕྱོགས་སུ་སོང་། །
ཤར་ཕྱོགས་དྲི་ཟའི་ཕྱོགས་སུ་སོང་། ། དྲི་ཟའི་གདོན་རྣམས་བསང་གྱུར་ཅིག ། གྲིབ་བདག་ལྷོའི༞ ། ལྷོ་ཕྱོགས་གཤིན་རྗེའི་ཡུལ་དུ་སོང་། ། གཤིན་རྗེ༞ ། གྲིབ་བདག་ནུབ་ཀྱི་ཕྱོགས༞ ། ནུབ་ཕྱོགས་ཀླུ་ཡི༞ ། ཀླུའི༞ ། གྲིབ་བདག་བྱང༞ ། བྱང་ཕྱོགས་གནོད་སྦྱིན༞ །
གནོད་སྦྱིན༞ ། ཕྱོགས་བཞི་དང་ནི་མཚམས་བརྒྱད་དང་། ། སྟེང་འོག་གདོན་རྣམས་ད་སོང་ཞིག ། ཕྱོགས་མཚམས་གང་ན་གནས་པའི་གདོན། ། གྲིབ་བདག་ཆེན་པོ་རང་གནས་སོང་། ། ད་ལྟ་ཉིད་དུ་མི་འགྲོ་ན། ། རྡོ་རྗེ་འཆང་ཆེན་རྣལ་འབྱོར་ངས། ། ཐལ་བའི་རྡུལ་དུ་རླག་པར་བགྱིས། ། སའི་ཕྱོགས་འདིར་མ་གནས་པ་གཞན་དུ་སོང་ཞིག གལ་ཏེ་མི་འགྲོ་ན་དུས་གསུམ་གྱི་བདེ་བར་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་ཁྲོ་བོའི་རྡོ་རྗེ་ཡེ་ཤེས་ཀྱི་མེ་འབར་ཞིང་ཀུན་དུ་རབ་ཏུ་འབར་བ་འདིས་མགོ་བོ་ཚལ་བ་བརྒྱར་འགས་པར་འགྱུར་བ་གདོན་མི་ཟའོ།། །།
ཅེས་བརྗོད་ཅིང་རྡོར་དྲིལ་སོགས་དཀྲོལ་དྲག་དུང་དྲག་བརྡུང་གུ་གུམ་གྱི་དུད་པས་བདུག ཡུངས་དཀར་གྱི་བྲབ་ཏེ་བགེགས་རྣམས་རང་གནས་སུ་སོང་བར་བསམ་ལ་གླུད་གཏོར་འདྲེ་ལྔ་ཕྱོགས་སུ་བསྐྱལ། མཇུག་ཆོག་སྦྱངས་འཁྲུས་སོགས་བྱའོ། ། ཡང་བཀྲུ་བྱབ་བསྲུང་གསུམ་དང་སྦྲེལ་ནས་བྱེད་ན་ལྗང་དུད་གང་ལྟར་ནའང་གོང་གི་སྣག་དཔོན་ཡི་གེ་བཞིན་ལ་དེར། མི་གསལ་རྣམས་འདི་ནས་ཁ་བསྐང་སྟེ་ཉམས་སུ་བླང་པའི་འཐུས་སོ་ཞེས་པའང་ས་སྐྱ་པ་ངག་དབང་ཀུན་བློས་འཕྲལ་དུ་བྲིས་པ་འདིའི་རྔ་རོལ་ཚོགས་ནི་རང་རང་ལག་ལེན་གང་བྱས་ཆོག་གོ། །། མངྒ་ལཾ།། །། PAGE * MERGEFORMAT 4 ཀུན་དགའ་བློ་གྲོས། རྨེ་བརྩེགས་ལྗང་དུད་ལ་བསྟེན་པའི་གྲིབ་གླུད་རྫོང་ཆོག PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
