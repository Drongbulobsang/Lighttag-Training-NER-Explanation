གསུང་འབུམ། ཀུན་དགའ་བློ་གྲོས།
པོད ༢༠༦
དཔལ་ཀྱཻ་རྡོ་རྗེ་སོགས་ལ་སྦྱར་བའི་རབ་གནས་རྒྱས་པའི་ཟིན་བྲིས་དང་པོའི་ལས་ཅན་འཇུག་བདེ།
༄༅། །དཔལ་ཀྱཻ་རྡོ་རྗེ་སོགས་ལ་སྦྱར་བའི་རབ་གནས་རྒྱས་པའི་ཟིན་བྲིས་དང་པོའི་ལས་ཅན་འཇུག་བདེ་བཞུགས་སོ།། ཨོཾ་སྭསྟི། གདན་ས་ཆེན་པོ་དཔལ་ལྡན་ས་སྐྱ་འདི་ཉིད་དུ་རབ་གནས་ཀྱི་རྒྱུད་དང་མཐུན་པར་ཀྱཻ་རྡོ་རྗེ་ལ་སྦྱར་བའི་ཉིན་བདུན་མའམ། ལྔ་མའམ་གསུམ་ལ་སོགས་རབ་གནས་རྒྱས་པའི་ལུགས་ལྟར་མཛད་པར་བཞད་ན་སྔགས་འཆང་ཆོས་ཀྱི་རྒྱལ་པོའི་རབ་གནས་དངོས་གྲུབ་འབྱུང་བ་གཙོ་བོར་བཟུང་། འོན་ཀྱང་རྟེན་བསྐྱེད་སོགས་དངོས་གྲུབ་འབྱུང་བ་ནས་གསུངས་པ་བཞིན་ལ་སྐུ་རྣམས་སོ་སོའི་མངོན་རྟོགས་བཞིན་བསྐྱེད་པར་སྤྲོ་ན། སྡེ་དགེ་ལྷུན་གྲུབ་སྟེང་གི་ཆོས་གྲྭ་ཆེན་པོར་མཛད་པའི་ཡིག་ཆ་དེ་ཉིད་ལ་གཞི་ལྟས་རྣམ་དཔྱོད་ཀྱིས་མ་འཁྲུལ་བར་ཤེས་པར་བྱ་ཞིང་། དེ་བཞིན་མཆོད་རྟེན་བསྐྱེད་ཆོག་ཀྱང་མཆོད་རྟེན་རང་རང་གི་མངོན་རྟོགས་དངོས་གྲུབ་འབྱུང་བར་གསུངས་པ་ལྟར་བདེ་གཤེགས་མཆོད་རྟེན་བརྒྱད་ཀ་ཡོད་ན་དང་། མེད་ན་དེ་གྲྭས་གང་ཡོད་ནའང་དེ་རང་གི་མངོན་རྟོགས་ཀྱིས་བསྐྱེད། དེ་བཞིན་ཁང་བཟང་ཞེས་རྒྱལ་པོའི་ཕོ་བྲང་ལྟ་བུའམ། ཁྱིམ་ཕུན་ཚོགས་རྣམས་དང་།
རྟ་བབས་སོགས་ཀྱང་དངོས་གྲུབ་འབྱུང་བར་གསུངས་པ་བཞིན་ཡིན། ལྷ་མཁར་དང་གོ་ཁྲབ་སོགས་ཀྱང་དངོས་གྲུབ་འབྱུང་བ་བཞིན། བྲིས་སྐུའི་གྲས་ཐུབ་པའི་མཛད་པ་བཅུ་གཉིས་ལ་བདུད་ཀྱི་དམག་དཔུང་ཡོད་པ་དེ་འདྲ་ལ་རབ་གནས་ཀྱི་ཚེ་གང་བྱེད་དགོས་ཁོ་བོས་ནི་སྔར་གཏན་ནས་མ་ཤེས་པས་མཁས་པ་རྣམས་ཀྱིས་དཔྱོད་དགོས། ཡུལ་གྲུ་ལ་རབ་གནས་བྱར་རུང་བ་ནི་འོག་ཏུ་འཆད་རྒྱུ་བཅས་དགོས་པར་བཀོད་ནས། ངག་འདོན་དངོས་ནི་རང་རེ་ས་ལོ་ཡབ་སྲས་ཀྱི་རྗེས་འཇུག་རྣམས་ནི་རྟེན་བསྐྱེད་གྲལ་རིམ་མངོན་རྟོགས་བཅས། ཨ་མེས་ཞབས་ཀྱི་གསུང་རབ་གནས་ཆོ་ག་དོན་གཉིས་ལྷུན་གྲུབ་བཞིན་ལ་དམིགས་བསལ་དགོས་པ་རྣམས་སྔར་ཁོ་བོས་ནང་སོ་པུ་ཏྲ་ཁང་ལ་རབ་གནས་རྒྱས་པ་བྱས་དུས། ཆོས་སྐྱོང་དམིགས་བསལ་དུ་བཀོད་པ་སོགས་དཔེར་བྱས་ནས་ཤེས་དགོས་པས་ད་ལམ་གསེར་འཕྱང་ཞེས་པ་མེ་མོ་བྱ་ལོ་འདིར་ཆོས་ཁྲི་མཁས་པ་ཟིལ་གནོན་ལ་རབ་གནས་ཀྱཻ་རྡོར་རས་བྲིས་དཀྱིལ་འཁོར་སྒྲུབ་མཆོད་དང་སྦྲགས་ཉིན་བཞི་དཀྱིལ་འཁོར་སྟ་གོན་ཐེ་བའི་ཉིན་ལྔ་པ་འདི་བྱེད་སྐབས་དཔལ་ས་སྐྱའི་ཕུ་ཁའུ་ལུང་པ་ནས་མདའ་པ་མཚམས་བར་གྱི་ལྷོ་བྱང་ལུང་པར་རབ་གནས་རྟེན་བསྐྱེད་ཀྱི་བྱིན་རླབས་བྱེད་རྒྱུ་ཡིན་ཞིང་། དེ་ལྟར་རུང་བ་ཡང་བླ་མེད་རྒྱུད་སྡེ་རྣམས་ལས་སྣོད་གཞལ་ཡས་ཁང་དུ་གསུང་ཞིང་། གཞལ་ཡས་ཁང་རྣམ་སྣང་ཡིན་པས་ན་རྒྱུ་མཚན་དེའི་ཕྱིར་ཁྲུས་གསོལ་གྲུབ་ནས་ཐོག་མར་བསངས་སྦྱངས་ཀྱི་ལུགས་པ་བསྐྱེད་ཆོག་ནི། སྟོང་པའི་ངང་ལས་གདན་ས་ཆེན་པོ་དཔལ་ལྡན་ས་སྐྱ་འདི་ཉིད་ནི་པདྨ་དང་ཉི་མའི་གདན་ལ་བྷྲཱུཾ་ལས་འཁོར་ལོ་སོགས་རྣམ་སྣང་ཀྱེ་རྡོ་རྗེར་བསྐྱེད།
དེ་ཞུ་བ་ལས་གདན་ས་ཆེན་པོའི་དབྱིབས་ཇི་ལྟ་བར་གྱུར་པའི་ནང་དུ་པདྨ་དང་ཉི་མའི་གདན་ལྔའི་དབུས་དང་ཕྱོགས་བཞིར་རིགས་ལྔ་ཀྱེ་རྡོར་བསྐྱེད་པ་གཞལ་ཡས་ཁང་བཞིན་རུས་པའི་རྒྱན་གྱིས་བརྒྱན་པའི་སྐུ་ཅན་དུ་གྱུར་བར། དེ་ནས་བླ་མ་ཡི་དམ་ནས་ནོར་ལྷའི་ཚོགས་རྣམས་གསལ་བར་བཞུགས་པ་ལ་སངས་རྒྱས་དང་བྱང་ཆུབ་སེམས་དཔའ་བསམ་གྱིས་མི་ཁྱབ་པས་བསྐོར་བ་དང་བཅས་པར་གྱུར་བར་དོན་གཉིས་ལྷུན་གྲུབ་བཞིན་གནས་གསུམ་བྱིན་རླབས་སོགས་དངོས་གྲུབ་འབྱུང་བའི་སྟ་གོན་བཞིན། སྲིད་ཞི་དཔལ་འབྱོར་མ་རྫོགས་ནས། ཞི་བའི་སྦྱིན་སྲེག་གི་མེ་བཙལ་ཞིང་སྒྲུབ་པ་ནི་འདིར་རབ་གནས་ཀྱི་གཙོ་བོར་ཆོས་ཁྲི་ཁང་རྣམ་སྣང་དུ་བསྐྱེད་ཅིང་ཞུ་བའི་དབུས་རིགས་ལྔ་བསྐྱེད་པའི་གཙོ་བོ་དང་རྣམ་སྣང་ཡིན་པས། དེའི་སྔགས་ནི། རྡོ་རྗེ་གུར་ལས། ཨོཾ་ཤཱ་ཤྭ་ཏ་པ་ར་མ་ཤཱ་ཤྭ་ཏ་ཨེ་ཧྱེ་ཧི། ཛི་ན་ཛྀཀ་ཕཊ་སྭཱཧཱ། ཞེས་ལན་གསུམ་གྱིས་དཔལ་འབར་ཐབ་ལ་ལན་གསུམ་བསྐོར་བ་ནས་བཟུང་གཞུང་བཞིན་ལ། སྤེལ་ཚིག་ནི།
དཔལ་ལྡན་ས་སྐྱའི་ཆོས་ཁྲི་ཁང་ཆེན་རྟེན་དང་བརྟེན་པ་ཐོག་དྲངས་རྟེན་རབ་ཏུ་གནས་པའི་འགལ་རྐྱེན་བར་ཆད་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་སྦྱར། འདས་པའི་མེ་ལྷ་བསྐྱེད་སྐབས་དེ་ལྟ་བུའི་བསྲུང་བའི་འཁོར་ལོའི་ནང་དུ་པཾ་ལས་པདྨ་དང་། རཾ་ལས་ཉི་མའི་གདན་བྷྲཱུཾ་ཛི་ན་ཛྀཀ་ན་མཿ རྣམ་པར་སྣང་མཛད་ཀྱཻ་རྡོ་རྗེ་སྐུ་མདོག་དཀར་པོ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། རྩ་བའི་ཞལ་དཀར་པོ། གཡས་སྔོ། གཡོན་དམར། སྟེང་ཞལ་དུད་ཁ། ཞལ་ལྷག་མ་གཉིས་གཉིས་གནག་པ།
ཞལ་རེ་རེ་ལ་སྤྱན་གསུམ་གསུམ་དང་ལྡན་ཞིང་། མཆེ་བ་བཞི་བཞི་གཙིགས་པ། དབུ་སྐྲ་སེར་པོ་གྱེན་དུ་མཛེས་པ། སྤྱི་བོར་སྣ་ཚོགས་རྡོ་རྗེས་མཚན་པ། ཕྱག་བཅུ་དྲུག་གི་གཡས་བརྒྱད་འཁོར་ལོ། གཡོན་བརྒྱད་དེས་ཡུ་བ་བྱས་པའི་དྲིལ་བུ་འཛིན་པ། དབུ་རེ་རེ་ལ་སོགས་ནས་ལྡན་པ་ཉིད་བར་རྒྱུན་བཞིན། ལཾ་ལོ་ཙ་ན་ན་མཿདེའི་པང་ན་ཡུམ་སངས་རྒྱས་སྤྱན་མ་དཀར་མོ་ཞལ་གཅིག་ཕྱག་གཉིས་སྤྱན་གསུམ་མ། སྐྲ་སེར་པོ་གྱེན་དུ་བརྫེས་པ། གཡས་གྲི་གུག་སོགས་ནས་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ།
དེའི་མིག་ཏུ་སོགས། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་རབ་གནས་ཀྱི་རྟེན་གྱི་ཡེ་ཤེས་པ་མར་མེ་གཅིག་ལས་གཉིས་མཆེད་ཚུལ་དུ་བྱོན་པའི་ཡེ་ཤེས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ དམིགས་མེད་སོགས། བྷཱ་ག་ཝཱན། བཻ་རོ་ཙ་ན་བུདྡྷ་ལོ་ཙ་ན་ས་མ་ཡ་སོགས་འཁྱུད་པ་ཉིད་རྣམ་པར་སྣང་མཛད་དག་པར་བྱས་སོགས་བསྟོད་པ་དགུག་གཞུག་ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་རྣམ་པར་སྣང་མཛད་ཡབ་ཡུམ་གཉིས་འཛུམ་ཞིང་ཞི་བ་སོགས། ཨོཾ་ཤཱ་ཤྭ་སོགས། བྱོན་ཟན་སྤེལ་ཚིག་གོང་བཞིན། ཨོཾ་བྷ་ག་ཝན། མ་ཧཱ་ཀ་རུ་ཎི་ཀ བཻ་རོ་ཙ་ན་བུདྡྷ་ལོ་ཙ་ནེ་ས་པ་རི་ཝཱ་ར་སྔོན་འགྲོའི་མཆོད་པ།
ཨོཾ་ལཾ་ཨོཾ་ཨཱཿཧཱུྃ་གིས་ནང་མཆོད། དཀར་མོ་རི་དྭགས། རྣམ་པར་སྣང་མཛད་སོགས། བསྟོད་པ་དེའི་སྔགས་གོང་བཞིན་གསུམ་རེ་སྔོན་འགྲོའི་འབུལ་ཚན། རྫས་གཞན་བཅུ་གཅིག ཏིལ་བརྒྱ་ཚར། གཤེགས་སྐྱེམས། ཕྱི་མཆོད་མཚན་སྔགས་གོང་བཞིན། ནང་མཆོད་ལ། ཨོཾ་ཤཱ་ཤྭ་སོགས་རྣམ་པར་སྣང་མཛད་ཡབ་ཡུམ་གྱི་ཞལ་དུ་ཨོཾ་ཨཱཿཧཱུྃ།
གཞན་ཡང་བྱ་བའི་སོགས་ཡིད་མཆོད་དང་། བསྟོད་ཐུང་གོང་བཞིན། བསྟོད་རིང་འགྲོ་བ་རྒྱུད་ལྔ། གཏོར་མ་བྱིན་རླབས་མཚན་སྔགས་གཅིག སྔོན་འགྲོས་ཆུ་བཞིའི་མཚན་སྔགས་ལ་ཨོཾ་ཨ་ཀཱ་རོ་བཏགས་པའི་འབུལ་སྔགས། ཨོཾ་བཛྲ་པུཥྤེ་ཨཿཧཱུྃ་སོགས། ཨོཾ་ལཾ་ཨོཾ་ཨཱཿཧཱུྃ། རྣམ་པར་སྣང་མཛད་ཡབ་ཡུམ་གྱི་ཞལ་དུ་མཆོད་པ་དམ་པ་འབུལ་ལོ། ། དཀར་མོ་རི་དྭགས་སོགས། རྣམ་པར་སྣང་མཛད་སོགས་ཡིད་མཆོད་དང་།
བསྟོད་ཐུང་། མཆོད་སྦྱིན་གཏོར་མ་ནས་ཀུན་འགྲུབ་ཤོག་བར། མགོན་པོ་ཐུགས་རྗེ་ཆེ་ལྡན་སོགས། དཔལ་ལྡན་ས་སྐྱའི་ཆོས་ཁྲི་ཁང་ཆེན་པོ་སོགས་ནས་བར་ཆད་ཐམས་ཅད་ཉེ་བར་ཞི་བར་བྱིན་གྱིས་བརླབས་ཏུ་གསོལ། ཞེས་སྦྱར་ཡེ་ཤེས་པ་རྟེན་གྱི་ལྷའི་ཐུགས་ཀར་གཤེགས་སོགས་ནས། འཇིགས་རྟེན་པའི་མེ་ལྷའི་དམ་ཡེ་གཤེགས་གསོལ་བར་བྱས་ལ། ནང་དུ་འོང་ནས། བདེ་གཤེགས་རིགས་ལྔ་བཅོམ་ལྡན་འདས། ། ཞེས་སོགས་སྙན་གསན་དབབ་པ་སོགས། འཕྲོས་རྣམས་དངོས་གྲུབ་འབྱུང་བ་བཞིན་ཏེ་རབ་གནས་སྟ་གོན་གྱི་སྐབས་སོ།།
༈ །རབ་གནས་དངོས་གཞིའང་། དངོས་གྲུབ་འབྱུང་བ་བཞིན་ལ། བརྟན་བཞུགས་རྗེས་ཀྱི་གདན་གསུམ་ཚང་བའི་བརྟན་བཞུགས་ཚིགས་བཅད་དང་། སོ་སོར་མཆོད་ཕྲེང་རྒྱས་པ་དཔལ་འབྱོར་རྒྱ་མཚོ་བཞིན་ད་ལམ་བསྟོད་པའི་སྐབས་སུ། ཀུན་གྱི་བྱེད་པོ་བླ་མ་ཡིན། བླ་མ་རྣམས་ལ་ཕྱག་འཚལ་ལོ། ། ཞེས་པའི་རྗེས་སུ། དུས་གསུམ་རྒྱལ་བའི་མཁྱེན་བརྩེ་ནུས་གསུམ་རྣམས། ། འགྲོ་བའི་དོན་དུ་རིགས་གསུམ་སྐུར་བསྟན་པའི། ། རྣམ་སྤྲུལ་རྒྱུན་ཆད་མེད་པར་བྱོན་པའི་རྒྱུད། །
ས་སྐྱའི་གདུང་རབས་རྣམས་ལ་ཕྱག་འཚལ་ལོ། ། ཞེས་ཨ་མེས་ཞབས་ཀྱི་གསུང་བཞིན་ལ་རྗེས་ཚིག་ཅུང་ཟད་བསྒྱུར་བ། རིགས་རུས་ཆོ་འབྲངས་ལྡན་ཞིང་ཏིང་འཛིན་གྱིས། ། བརྒྱུད་འཁྲུངས་དཀོན་མཆོག་གསུམ་དང་དབྱེར་མེད་པའི། ། ཆོས་ཀྱི་རྒྱལ་པོ་བླ་མ་མཆོག་ཁྱོད་ལ། ། སྒོ་གསུམ་གུས་པའི་ཡིད་ཀྱིས་ཕྱག་འཚལ་ལོ། ། རྒྱལ་བ་ཀུན་གྱི་ཡོན་ཏན་བགྲང་ཡས་པ། ། གང་གི་ཐུགས་ལ་དགོས་པ་མེད་པར་གནས། ། འགྲོ་ཀུན་དགའ་བའི་བདུད་རྩིའི་འོད་དཀར་ཅན། ། དགེ་ལེགས་ཀུནྡའི་སྙིང་པོ་ལ་ཕྱག་འཚལ། །
ཁྱོད་ཀྱི་རྡོ་རྗེ་གསུམ་ལས་བསྐྱེད་གྱུར་པའི། ། ལེགས་བྱས་བསོད་ནམས་དཔག་མེད་ཀྱིས་འཕངས་པས། ། མྱང་འདས་རྩེ་མོར་ཕྱིན་པའི་དམ་པ་མཆོག ། རྩོད་མེད་མཁས་པའི་དབང་པོ་ལ་ཕྱག་འཚལ། ། བདེ་གཤེགས་བསྟན་པའི་གསུང་རབ་སེང་གེའི་སྒྲས། ། ལྟས་ངན་རི་དྭགས་མཐའ་དག་སྐྲག་པར་མཛད། ། སངས་རྒྱས་དགོངས་པ་ཇི་བཞིན་ལེགས་སྒྲུབ་པའི། ། མཚུངས་མེད་གྲགས་པ་རྒྱལ་མཚན་ལ་ཕྱག་འཚལ། ། རྟོག་གེ་ངན་པའི་རྒོལ་བ་ཐམས་ཅད་བཟློག ། རློམ་པས་ཁེངས་པའི་རྟོག་གེ་ཟིལ་གྱིས་གནོན། །
མཁས་པའི་གྲགས་པས་ས་སྟེང་ཐམས་ཅད་ཁྱབ། ། འཇིགས་བྲལ་ཁྱོད་ལ་སྤྱི་བོས་ཕྱག་འཚལ་ལོ། ། གྲགས་ལྡན་ཀུན་ཏུ་བཟང་པོའི་རྣམ་པར་སྤྲུལ། ། རྩོད་པའི་དུས་འདིར་ཐམས་ཅད་མཁྱེན་པར་གྲགས། ། འཛམ་གླིང་བསྟན་པའི་བདག་པོར་མངའ་གསོལ་བའི། ། ཆོས་རྒྱལ་འཕགས་པའི་ཞབས་ལ་ཕྱག་འཚལ་ལོ། ། ཞེས་ཅུང་ཟད་ཚིག་བསྒྱུར་བ་དེ་རྣམས་ལ་དྲིལ་གསིལ་གདངས་བཅས། དེ་ནས་དྲིལ་གསིལ་བཞག་ལ། བདག་ཉིད་ཆེན་པོ་བཟང་པོ་དཔལ་གྱི་སྐུ་བསྟོད་ཡོངས་རྫོགས་གདངས་བཅས་རྒྱུན་བཞིན། ཡང་དྲིལ་གསིལ་གྱི་ཆོས་སྐུ་ནམ་མཁའ་སོགས་སོ། །
མངའ་དབུལ་ལའང་སངས་རྒྱས་སྤྲུལ་སྐུའི་རྣམ་པ་ཅན་ལ་ལོངས་སྐུའི་ཆས་ཡོད་པ་ཇོ་བོ་ཤཱཀྱའི་མུ་ནེ་ལྟ་བུ་ལ་སྤྲུལ་ལོངས་ཀྱི་མངའ་དབུལ་གང་ཡང་བྱེད་མ་ཤེས་པས་མཁས་པ་རྣམས་ཀྱིས་དཔྱོད་པར་ཞུ། རྒྱས་པའི་སྦྱིན་སྲེག་མི་བཙལ་བ་གོང་བཞིན་ལ་གསོ་བའི་དགང་བླུགས་རིན་ཆེན་ཁུ་ཚུར་གྱིས་བཟུང་། ཐབ་བསངས་སྦྱངས། སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་རྒྱས་པའི་ཐབ་ཁུང་སེར་པོ་རྒྱར་ཁྲུ་གཉིས་པ། ཟབས་སུ་ཁྲུ་གང་པ་ཡངས་ཤིང་རྒྱ་ཆེ་བ། དྭངས་ཤིང་ཐོགས་པ་མེད་པ་ཁ་ཁྱེར་རམ། མུ་རན་ལ་རིན་པོ་ཆེའི་ཕྲེང་བས་མཚན་པ་ཟེར་བ་མ་གཏོགས་འདྲའོ། ། མེ་འབར་བའི་ཞེས་སོགས་ནས་ཞལ་གྱི་དཀྱིལ་འཁོར་སེར་པོ་ལས་འོད་ཟེར་སེར་པོ་འཕྲོ་བ་ཟེར་བ་དང་། རིན་ཆེན་འབྱུང་ལྡན་གྱིས་དབུ་བརྒྱན་ཞེས་ཟེར་བ་དང་།
སྤེལ་ཚིག་ནི། རྫེ་བཙུན་ས་སྐྱ་པའི་བསྟན་པ་གདུང་རྒྱུད་ལྷ་སྡེ། མི་སྡེ་འཁོར་འབངས་མངའ་ཐང་དང་བཅས་པའི་ཚེ་དང་བསོད་ནམས་རིགས་རྒྱུད་དཔལ་འབྱོར་སོགས་ལེགས་པའི་ཡོན་ཏན་ཐམས་ཅད་པུཥྚི་ཾཀུ་རུ་ཨོཾ། འདས་པའི་མེ་ལྷ་གོང་བཞིན་ལ། རིན་ཆེན་འབྱུང་ལྡན་གྱིས་དབུ་བརྒྱན་ལྷ་ཐམས་ཅད་འཛུམ་ཞིང་ཚིམ་པ་འོད་ཟེར་སེར་པོ་འཕྲོ་བ་དང་གཟི་བརྗིད་དང་ལྡན་པའི་སྒོ་ནས་བར་དེ་འཕྲོས་ཚང་མ་གོང་བཞིན་ལ། དུར་ཝ། ཟས་མཆོག འབྲས་སུམ་བརྒྱ་དང་བརྒྱད། རྫས་གཞན་རྣམས་བཅུ་གཅིག་རེ། ཉིན་རྗེས་མར་ཀུ་ཤ་རྫོགས་ནས།
འོ་ཐུག་སྒྲུབ་པ་ནི། ཨོཾ་ཤཱ་ཤྭ་སོགས་ལྔ་བརྒྱ་ཙམ་བཟླ་དགོས་སམ་གོང་ལྟར་འོ་མ་ཁོལ་ངེས་བར། དེ་ནས་འཁུར་བ་སོགས་ཡོ་བྱད་གཞན་དང་བཅས་པར་དམིགས་ནས་མཛོད་རྒྱ། སྔགས་སོགས་དཔལ་འབྱོར་རྒྱ་མཚོ་བཞིན། འོ་ཐུག་དེའི་ཕུད་རྟེན་གྱི་དྲུང་དུའང་སྣོད་གཅིག་བསྐྱལ། བྱིངས་ནས་དགང་བླུགས་ཀྱིས་བརྒྱ་རྩ་བརྒྱད་འབུལ་སྔགས་ཤཱ་ཤྭ་སོགས་བཟའ་བཅའ་གཞན་ནས་ཀྱང་སྔགས་དེས་བཅུ་གཅིག་ཙམ་ཕུལ་མཐར་གཤེགས་སྐྱེམས་མན་ཆད་གོང་བཞིན་ལ་ཁྱད་ཆོས་སྦྱོར་ཚུལ་རིགས་འགྲེ། ནང་དུ་འོང་ནས་སྔགས་ཀྱི་མངའ་འབུལ་མན་ཆད་དངོས་གྲུབ་འབྱུང་བ་བཞིན་ནོ། ། དེ་བཞིན་བདེ་མཆོག་གསང་འདུས་ཕུར་པ་སོགས་ལའང་ཁྱད་ཆོས་སོ་སོར་མ་འདྲེས་པར་བྱས་ནས་སྤྱིར་བཏང་ནི་འདི་ཉིད་རང་ཡིན་ཞིང་། རབ་གནས་གྲུབ་པས་ཞི་བའི་སྦྱིན་སྲེག་རང་རང་གཞུང་བཞིན་བྱ་དགོས་པས་འདིར་སྦྱོར་དངོས་རྗེས་གསུམ་ཀྱཻ་རྡོར་ཞི་བའི་སྦྱིན་སྲེག་སོར་བཞག་ལ། སྤེལ་ཚིག་ནི།
རྗེ་བཙུན་ས་སྐྱ་པའི་བསྟན་པ་གདུང་རྒྱུད། ལྷ་སྡེ། མི་སྡེ། འཁོར་འབང་མངའ་ཐང་དང་བཅས་པའི་ལས་ཉོན་སྡིག་སྒྲིབ་ཉེས་ལྟུང་། ནད་གདོན་བྱད་ཁ་རྦོད་གཏོང་། གྲིབ་དང་མི་གཙང་བ་མི་ཁ་སོགས་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་དང་། ཆོ་ག་ལྷག་ཆད་འགལ་འཁྲུལ་ནོངས་པའི་ཚོགས་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་སྦྱར་རོ།། །། ཞེས་པ་འདིའང་ས་སྐྱ་པ་ཀུན་བློས་སྔོན་དུ་མཆོད་སྟོང་འཛམ་གླིང་འོད་གསལ་དང་ནང་སོ་པུ་ཏྲ་ཁང་ལ་རབ་གནས་རྒྱས་པ་བྱས་སྐབས་ཟིན་བྲིས་ཉུང་ངུ་རེ་བྱས་ཡོད་ཀྱང་། སླད་ནས་རབ་གནས་རྒྱས་པ་བྱེད་ཚུལ་འདི་ལ་གཞི་ལྷས་ནས་གནང་རྒྱུར་གསེར་འཕྱང་ལོ་ཤར་མ་ཁད་ལ་སྦྱར་བའོ།། །།
སརྦ་མངྒ་ལཾ།། །། PAGE * MERGEFORMAT 6 ཀུན་དགའ་བློ་གྲོས། ཀྱེ་རྡོར་སོགས་ལ་སྦྱར་བའི་རབ་གནས་རྒྱས་པའི་ཟིན་བྲིས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
