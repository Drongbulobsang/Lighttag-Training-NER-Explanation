གསུང་འབུམ། ཀུན་དགའ་བློ་གྲོས།
པོད ༢༡༩
རྟ་མགྲིན་ཡང་གསང་གི་བདག་བསྐྱེད་ཕྱག་བཞི་མ་ནིང་རྣམ་སྲས་རྣམས་ཀྱི་གཏོར་བསྔོ་བསྐང་བ་ཕྱོགས་བསྒྲིགས།
༄༅། །རྟ་མགྲིན་ཡང་གསང་གི་བདག་བསྐྱེད་ཕྱག་བཞི་མ་ནིང་རྣམ་སྲས་རྣམས་ཀྱི་གཏོར་བསྔོ་བསྐང་བ་ཕྱོགས་གཅིག་ཏུ་བསྒྲིགས་པ་སྣ་ཚོགས་གསལ་བའི་མེ་ལོང་བཞུགས་སོ།། ན་མོ་གུ་རུ་བྷྱཿ འདིར་སྤུ་ཧྲང་དགོན་གྱི་བསྟན་སྲུང་རྣམས་ལ་མཆོད་གཏོར་བྱ་ཚུལ་ཅུང་ཟད་བརྗོད་ན། བདག་བསྐྱེད་བླ་མེད་ཡི་དམ་གང་རུང་གིས་ཆོག་ཀྱང་། སྔར་རྟ་མགྲིན་ཡང་གསང་ཡང་བྱེད་སྲོལ་བྱུང་འདུག་པས་དེའི་དབང་དུ་བཏང་ནས། རྟེན་རྣམས་ཀྱི་དྲུང་སྟེགས་བུ་བང་རིམ་ཅན་ལ་དཔལ་བཤོས་སྙིང་གཟུགས་མ་ཤ་མར་དར་དམར་གྱིས་བརྒྱན་པའི་གཡས་སུ་བདུད་རྩི། གཡོན་དུ་རཀྟ། དེ་ནས་གུར་ཞལ་གྱི་གཏོར་མ། ཕྱག་བཞི་པའི་གཏོར་མ་སྙིང་གཟུགས་མ་གཉིས་དང་ཟླུམ་གཏོར་གཉིས། མ་ནིང་ལ་གྲུ་གསུམ་འཁོར་བརྒྱད་མ།
རྣམ་སྲས་ལ་ཟླུམ་གཏོར་འཁོར་བརྒྱད་མ། གཞན་ཡང་ནི་བེར་དང་རྡོ་རྗེའི་མཆེད་མོ། གཞི་བདག་རྣམས་ཀྱི་གཏོར་མའང་མཐོང་བརྒྱུད་བཞིན་བཤམ་པའི་མདུན་ཆུ་གཉིས་ཉེར་མཆོད་བཤམས་ལ། བདག་བསྐྱེད་ནི། བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པའི་སྒྲུབ་ཐབས་རྒྱས་པར་ཁྲག་འཐུང་ལྷ་དགུའི་དཀྱིལ་འཁོར་ཡོངས་རྫོགས། འབྲིང་པོ་ཡབ་ཡུམ་རྐྱང་སྒྲུབ། བསྡུས་པ་དཔའ་བོ་གཅིག་པ་དང་གསུམ་བྱུང་བ་ལས་འདིར་ཡབ་ཡུམ་རྐྱང་སྒྲུབ་རྒྱུན་གྱི་རྣལ་འབྱོར་ཉམས་སུ་ལེན་པར་འདོད་པས་རྟེན་གྱི་གང་ཟག འདིའི་དཀྱིལ་འཁོར་དུ་དབང་བསྐུར་བ་ལེགས་པར་ཐོབ་ཅིང་། དམ་ཚིག་དང་སྡོམ་པར་ལྡན་པས། བདེ་བའི་སྟན་ལ་བསམ་གཏན་གྱིས་འདུག་སྟངས་ཀྱིས་གནས་ལ།
མདུན་གྱི་ནམ་མཁར་སྐྱབས་ཡུལ་རྣམས་མངོན་སུམ་ལྟ་བུར་བཞུགས་པར་དམིགས་ཏེ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ཞེས་པ་ཉེར་གཅིག་ཙམ་དང་། བཻ་རོས། པདྨ་དབང་ཆེན་དཀྱིལ་འཁོར་ལ། ། སྒོ་གསུམ་གུས་པས་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། །
པདྨ་དབང་ཆེན་བསྒོམ་བཟླས་ནི། ། བདག་གི་སེམས་ཅན་དོན་དུ་བགྱི། ། ཞེས་ཚར་གསུམ་གྱི་སྐྱབས་འགྲོ་སེམས་བསྐྱེད་དང་། བཻ་རོས། སེམས་ཅན་ཐམས་ཅད་བདེ་དང་ལྡན། ། སེམས་ཅན་སྡུག་བསྔལ་མེད་གྱུར་ཅིག ། སེམས་ཅན་བདེ་ལ་རྟག་པར་གནས། ། འགྲོ་རྣམས་སངས་རྒྱས་ཐོབ་གྱུར་ཅིག ། ཅེས་པས་ཚད་མེད་བཞི་བསྒོམ། རང་སྐད་ཅིག་གིས་ཐུན་མཚམས་ཀྱི་པདྨ་དབང་ཆེན་དུ་གསལ་བས།
ཨོཾ་རཾ་བཛྲ་ཀྲོ་དྷ་རཀྴ་ཛྭ་ལ་རཾ་ཏིཀྞ་བི་ཤྭ་ཛྭ་ལ། ཕཊ་རཾ་རཾ་རཾ་ཨ། ཨོཾ་ཨ་ཧ་ར་ཨ་ཧ་ར་ཧཱུྃ། ཨོཾ་བཛྲ་པུཥྤེ་ཧཱུྃ། ཨོཾ་བཛྲ་དྷུཔེ་ཧཱུྃ། ཐོག་མཐའ་འདྲ་བ་ལ། ཨ་ལོ་ཀེ གནྡྷེ། ནཻ་ཝི་དྱེ། ཤཔྟ།
ཨོཾ་སརྦ་པཉྩ་ཨ་མྲྀ་ཏ་ཧཱུྃ་་་་་་ཕྱག་རྒྱ་རྡོ་རྗེ་ཐལ་མོ་ཁ་ཕྱེ། ཨོཾ་མཧཱ་བ་ལིང་ཏ་པཱུ་ཛ་ཏེ་ཛྭ་ཧཱུྃ།་་་་་ ཐལ་མོ་ཁ་ཕྱེ། ཨོཾ་མཧཱ་པདྨ་རཀྟ་ཧཱུྃ།་་་་་ པདྨ་འཁྱིལ་བ་རྣམས་ཀྱི་མཐར་སེ་གོལ་བྱའོ། ། སྨན་གཏོར་རཀྟའི་སྔགས་རྣམས་ལན་གསུམ་རེ། ཞེས་པས་ཕྱི་ནང་གསང་གསུམ་གྱི་མཆོད་རྫས་རྣམས་བྱིན་གྱིས་བརླབས། ཨོཾ་སྭ་བྷཱ་ཝ་བི་ཤུདྷ་སརྦ་དྷརྨ་སྭ་བྷ་ཝ་བི་ཤུ་དྷོ྅ཧཾ། སྟོང་པའི་ངང་ལས་པཾ་པདྨ་མནྜ་ལ། སྣ་ཚོགས་པདྨའི་ལྟེ་བར།
མ་སུརྻ་མཎྜ་ལ། ཉི་མའི་དཀྱིལ་འཁོར། ཨ་ཙནྡྲ་མནྜ་ལ། ཟླ་བའི་དཀྱིལ་འཁོར། རཱུ་ཏྲ་བཾ། བདུད་ནག་ཕོ་མོ་བྱི་ཆིངས་སུ་བསྣོལ་བའི་གདན་གྱི་སྟེང་དུ། རང་གི་རྣམ་པར་ཤེས་པ་ས་བོན་གྱི་ཡིག་འབྲུ་ཧྲཱིཿདམར་པོ་དང་། མཾ་སྔོན་པོར་གྱུར། སྥ་ར་ཎ་ཕཊ། དེ་ལས་འོད་འཕྲོས།
འཕགས་པ་མཆོད། སེམས་ཅན་གྱི་དོན་བྱས། དེ་བཞིན་གཤེགས་པ་ཐམས་ཅད་ཀྱིས་གནས་གསུམ་ནས་རྡོ་རྗེ་གསུམ་གྱིས་ངོ་བོ་ཡིག་འབྲུ་གསུམ་ལས་འོད་ཟེར་དཀར་དམར་མཐིང་གསུམ་སྤྱན་དྲངས། སཾ་ཧ་ར་ཎ་ཧཱུྃ། ཚུར་འདུས་ཡིག་འབྲུ་ལ་ཐིམ་པས། པདྨ་དམར་པོ་དང་། བྷནྡྷ་ཁྲག་གིས་གང་བའི་རྣམ་པར་གྱུར། ཏིཥྛ་བཛྲ་བརྟན་པར་བྱས། ཧྲཱིཿམ་ཧཱ་ཀྲོ་དྷ་ཧ་ཡ་གྷྲྀ་ཝ་ཧུ་ལུ་ཧུ་ལུ་ཧཱུྃ་ཕཊ། པདྨ་ཡོངས་སུ་གྱུར་པ་ལས།
བདག་ཉིད་བཅོམ་ལྡན་འདས་པདྨ་དབང་ཆེན་སྐུ་མདོག་དམར་ནག་ཞལ་གསུམ་ཕྱག་དྲུག་ཞབས་བཞི་པ། རྩ་བའི་ཞལ་དམར་ནག གཡས་ཞལ་དཀར་བ། གཡོན་ཞལ་ལྗང་ཁུ། ཞལ་རེ་རེ་ལ་དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ། ཞལ་བསྒྲད་ཅིང་མཆེ་བ་གཙིགས་པ། ལྗགས་འགྲིལ་བ། ཁྲོ་གཉེར་རབ་ཏུ་བསྡུས་པ། དབུ་སྐྲ་ཁམ་ནག་གྱེན་དུ་འཁྱིལ་བའི་རྩ་ཞལ་གྱི་སྤྱི་བོར་རྟ་མགོ་ལྗང་ཁུ། རྔོག་མ་དམར་པོ།
ཕུཾ་ཕུཾ་སེར་པོ། ཞུར་དཀར་པོ། རྟ་སྐད་དྲག་པོ་ལྷང་ལྷང་འཚེར་བ། སྨིན་མ་དང་སྨ་རའི་ཨག་ཚོམ་མེ་ལྟར་འབར་བ། ཕྱག་གཡས་ཀྱི་དང་པོ་པདྨ་དམར་པོ་འདབ་མ་བརྒྱད་པ་དང་། གཡོན་གྱི་དང་པོ་བནྡྷ་ཁྲག་གིས་གང་བ་བསྣམས་པས་ཡུམ་ལ་འཁྱུད་པ་གཡས་གཉིས་པས་ལྕགས་ཀྱུ། གཡོན་གཉིས་པས་རྒྱུ་མའི་ཞགས་པ། གཡས་གསུམ་པས་ཙནྡན་གྱི་བེ་ཅོན་དང་། གཡོན་གསུམ་པས་རལ་གྲི་རབ་ཏུ་འབར་བ་འཕྱར་སྟབས་སུ་འཛིན་པ། ཐོད་པ་སྐམ་པོ་ལྔའི་དབུ་རྒྱན་དང་།
ཚལ་བུའི་དཔུང་རྒྱན། སྐམ་པོ། རློན་པ། རིད་པ་སྟེ་ཐོད་ཕྲེང་ཚར་གསུམ་གྱི་དོ་ཤལ་ཅན། སྐུ་སྟོད་ལ་ཞིང་ཆེན་གྱི་གཡང་གཞི་དང་། གླང་ཆེན་གྱི་ཀོ་རློན་གསོལ་བ། སྟག་ལྤགས་རློན་པའི་ཤམ་ཐབས་ཅན། སྦྲུལ་རིགས་བཞི་དང་། རིན་པོ་ཆེའི་རྒྱན་གྱིས་བརྒྱན་པ། རཀྟའི་ཐིག་ལེ།
ཞག་གི་ཟོ་རིས། ཐལ་ཆེན་གྱིས་ཚོམ་བུ་བཀོད་པ། ཁམས་གསུམ་ལས་རྣམ་པར་རྒྱལ་བའི་རྡོ་རྗེའི་ཁྱུང་གཤོག་སྔོན་པོས་བར་སྣང་ཁྱབ་པ། སྒེག་པ་དཔའ་བ་མི་སྡུག་པ། ། རྒོད་དང་དྲག་ཤུལ་འཇིགས་སུ་རུང་། ། སྙིང་རྗེ་རྔམ་དང་ཞི་བ་སྟེ། ། གར་དགུའི་ཉམས་དང་ལྡན་པར། ཞབས་གཡས་གཉིས་བསྐུམ་ཞིང་། གཡོན་གཉིས་བརྐྱང་བའི་གྱད་ཀྱི་འདོར་སྟབས་ཀྱིས་བཞུགས་པ། ཨོཾ་མ་ཧཱ་ཀྲོ་དྷི་ཤྭ་རི་ཧཱུྃ་ཕཊཿ
བནྡྷ་ཁྲག་གང་ཡོངས་སུ་གྱུར་བ་ལ། དེའི་པང་ན་ཡུམ་ཆེན་པདྨ་གར་གྱི་དབང་ཕྱུག་མ་སྐུ་མདོག་མཐིང་ནག་ཞལ་གཅིག་ཕྱག་གཉིས་པ། གཡས་པས་མིའི་སྙིང་རློན་པ་བཟུང་ནས་ཡབ་ཀྱི་མགུལ་ནས་འཁྱུད་པ། གཡོན་པ་དུང་ཆེན་དམར་འཁྱིལ་ཡབ་ཀྱི་ཞལ་དུ་སྟོབས་པ། སྤྱན་གསུམ་ཁྲག་མིག་ཏུ་བལྟ་བ། ཞལ་བགྲད་ཅིང་མཆེ་བ་གཙིགས་པ། རལ་པ་ནག་པོ་མུན་པ་ལྟར་འཐིབས་པས་སྐུ་སྐེད་ཡན་ཆད་ནོན་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རིན་པོ་ཆེའི་རྒྱན་གྱིས་བརྒྱན་པ།
དུར་ཁྲོད་ཀྱི་ཆས་ཀྱིས་སྤྲས་པ། ཞབས་གཡས་བརྐྱང་ཞིང་གཡོན་བསྐུམ་པས་ཡབ་ལ་འཁྲིལ་བ། ཡབ་ཡུམ་གཉིས་ཀ་ཉི་མ་སྟོང་ལས་ལྷག་པའི་གཟི་འོད་འབར་བ། བསྐལ་བའི་མེ་ལྟ་བུའི་ཡེ་ཤེས་ཀྱི་མེ་དཔུང་འབར་བའི་ཀློང་ན་བཞུགས་པའོ། ། ཡེ་ཤེས་པ་སྤྱན་དྲངས་པ་ནི། ཡབ་ཀྱི་ཐུགས་ཀའི་ཧྲཱིཿལས་འོད་ཟེར་ལྕགས་ཀྱུ་ལྟ་བུ་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་པདྨ་དབང་ཆེན་ཁྲག་འཐུང་ཡབ་ཡུམ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿས་མདུན་གྱི་ནམ་མཁར་སྤྱན་དྲངས། ཨོཾ་སརྦ་ཏ་ཐཱ་ག་ཏ་མ་ཧཱ་པདྨ་ཤྭ་རི་ས་པཱ་རི་ཝ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། པ་དྱཾ། པུཥྤེ། དྷུཔེ།
ཨཱ་ལོ་ཀེ གནྡྷེ། ནཻ་ཝི་དྱེ། ཤཔྟ་པྲ་ཏི་ཙྪ་ཡེ་སྭཱཧཱ། མ་ཧཱ་སརྦ་པཉྩ་ཨ་མྲྀ་ཏ་ཁ་ཧི། མ་ཧཱ་རཀྟ་ཁཱ་ཧིས་ཕྱི་ནང་གསང་གསུམ་གྱིས་མཆོད། ཛཿཧཱུྃ་བཾ་ཧོཿས་གཉིས་སུ་མེད་པར་བསྟིམས་པས་དམ་ཚིག་པ་ཡེ་ཤེས་པ་དབྱེར་མེད་དུ་གྱུར་པར་བསམ། ཨོཾ་ཨཱཿཧཱུྃ། སྤྱི་བོར་ཨོཾ་དཀར་པོ། མགྲིན་པར་ཨཱ་དམར་པོ།
ཐུགས་ཀར་ཧཱུྃ་སྔོན་པོ་རྣམས་ཀྱིས་མཚན་པར་གྱུར། ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ། རང་གི་སྤྱི་བོར་ཧཱུྃ་སྔོན་པོ་ལས་བཛྲ་ཧེ་རུ་ཀ་སྔོན་པོ་རྡོ་རྗེ་དང་དྲིལ་བུ་འཛིན་པ། ཨོཾ་བུདྡྷ་ཧེ་རུ་ཀ་ཨ་བྷི་ཥིཉྩ་ཨོཾ། མཚོག་མར་ཨོཾ་དཀར་པོ་ལས་བུདྡྷ་ཧེ་རུ་ཀ་དཀར་པོ་འཁོར་ལོ་དང་དྲིལ་བུ་འཛིན་པ། སྭཱ་རཏྣ་ཧེ་རུ་ཀ་ཨ་བྷི་ཥིཉྩ་ཏྲཾ། རྣ་ལྟག་གཡས་པར་སྭཱ་སེར་པོ་ལས་རཏྣ་ཧེ་རུ་ཀ་སེར་པོ་རིན་པོ་ཆེ་དང་དྲིལ་བུ་འཛིན་པ། པཾ་པདྨ་ཧེ་རུ་ཀ་ཨ་བྷི་ཥིཉྩ་ཧྲཱིཿ ལྟག་པར་པཾ་དམར་པོ་ལས་པདྨ་ཧེ་རུ་ཀ་དམར་པོ་པདྨ་དང་དྲིལ་བུ་འཛིན་པ། ཧ་ཀརྨ་ཧེ་རུ་ཀ་ཨ་བྷི་ཥིཉྩ་ཨཱཿ
སྣ་ལྟག་གཡོན་པར་ཧ་ལྗང་གུ་ལས་ཀརྨ་ཧེ་རུ་ཀ་ལྗང་ཁུ་རལ་གྲི་དང་དྲིལ་བུ་འཛིན་པ། དེ་ལྔ་ཀའང་ཐོད་སྐམ་གྱི་ཁང་བུ་རེ་རེའི་ནང་ན་བཞུགས་པས་དབུ་བརྒྱན་པར་གྱུར། དེ་ནས་སྔར་ལྟར་སྔགས་ཙམ་གྱི་ཕྱི་མཆོད་དང་།་་་་་ ཆུ་གཉིས་ཉེར་མཆོད་རོལ་ཆེན་སྨན་རཀ་གཏོར་མ་རྣམས་ཀྱི་སྔགས་འགོར་མཚན་སྔགས་རེ་རེ་སྦྱར། སྔགས་ཀྱི་རྗེས་སུ། མ་ཧཱ་སརྦ་པཉྩ་ཨ་མྲྀ་ཏ་ཁཱ་ཧི། མ་ཧཱ་རཀྟ་ཁཱ་ཧི། མ་ཧཱ་བཱ་ལིཾ་ཏ་ཁཱ་ཧི། ཞེས་པས་སྨན་རཀ་གཏོར་གསུམ་གྱིས་མཆོད། རྒྱས་པར་རྟགས་བསྟོད་དམ།
བསྡུ་ན། ཀུན་མཁྱེན་མུས་སྲེད་པས་མཛད་པའི། ཧྲཱིཿ་་་་་རྡོར་དྲིལ་འཛིན་པས་གདངས་དང་བཅས་པས། དམར་ནག་གྲུ་གསུམ་དབང་གི་དཀྱིལ་འཁོར་ན། ། པདྨ་ཉི་ཟླ་བདུད་བསྣོལ་གདན་སྟེངས་སུ། ། རྣམ་ཤེས་གནས་གྱུར་པདྨ་ཧེ་རུ་ཀ ། ཞེ་སྡང་རྣམ་དག་ཆོས་དབྱིངས་ཡེ་ཤེས་དང་། ། རྒྱུད་དྲུག་ཉོན་མོངས་ཞེ་སྡང་འཇོམས་མཛད་པ། ། ཁྲོ་རྒྱལ་རྟ་མགྲིན་དཔལ་ལ་ཕྱག་འཚལ་ལོ། ། ཕྱི་ནང་གསང་བའི་མཆོད་པ་འདི་བཞེས་ལ། །
རྨད་བྱུང་རོལ་བའི་དངོས་གྲུབ་སྩལ་དུ་གསོལ། ། དགའ་བཞི་བདེ་བ་ཆེན་པོའི་དཀྱིལ་འཁོར་ནས། ། དུས་གསུམ་སངས་རྒྱས་ཐམས་ཅད་བསྐྱེད་པའི་ཡུམ། ། བདེ་སྟོང་ཟུང་འཇུག་ཤེས་རབ་ཐབས་དང་རོལ། ། དབྱིངས་དང་ཡེ་ཤེས་དབྱེར་མེད་ཁྲོ་མོའི་སྐུ། ། རྒྱུད་དྲུག་ལས་དང་ཉོན་མོངས་འཇོམས་མཛད་མ། ། ཁྲོ་མོ་གར་དབང་ཡུམ་ལ་ཕྱག་འཚལ་ལོ། ། ཕྱི་ནང་གསང་བའི་མཆོད་པ་འདི་བཞེས་ལ། ། རྨད་བྱུང་རོལ་པའི་དངོས་གྲུབ་སྩལ་ཏུ་གསོལ། ། ཅེས་པས་བསྟོད།
བཟླས་པ་བྱ་བར་འདོད་པས་ངག་ཏུ་རང་གི་ཐུགས་ཀར་པདྨ་དམར་པོ་འདབ་མ་བརྒྱད་པ་གྱེན་དུ་ཁ་ཕྱེ་བའི་ལྟེ་བར་ཧྲཱིཿ འདབ་མ་རྣམས་ལ་མདུན་ནས་བརྩམས་ཏེ་གཡས་བསྐོར་གྱི་སྔགས་འཕྲེང་ཁ་དོག་དམར་ནག་ཡིག་འབྲུ་གྱེན་དུ་ལང་པས་བསྐོར་བ། དེ་རྣམས་ལས་འོད་ཟེར་དཀར་དམར་འདྲེས་པའི་ཉི་མའི་འོད་ཟེར་རམ། གསེར་གྱི་བ་ཐག་འཛིངས་པ་བཞིན་བུན་བུན་འཕྲོས་པས། ལུས་ཀྱི་ནང་གང་བས་ནད་གདོན་སྡིག་སྒྲིབ་བག་ཆགས་དང་བཅས་པ་སྐད་ཅིག་ཉིད་ལ་སངས་དག འོད་ཟེར་བ་སྤུས་བུ་ག་དང་། ཡབ་ཡུམ་གྱི་སྦྱོར་མཚམས་སོགས་ནས་ཕྱིར་འཕྲོས་པས། ཕྱོགས་བཅུའི་ཞིང་ཁམས་རབ་འབྱམས་ན་བཞུགས་པའི་རྩ་བརྒྱུད་ཀྱི་བླ་མ་སྒྲུབ་སྡེ་ཆེན་པོ་བརྒྱད་ལ་སོགས་པ་ཡི་དམ་ཞི་ཁྲོའི་དཀྱིལ་འཁོར་གྱི་ལྷ་ཚོགས། དཔའ་བོ་དང་རྣལ་འབྱོར་མ་དམ་ཅན་སྲུང་མའི་ཚོགས་དང་བཅས་པ་རྣམས། ཉེར་སྤྱོད་ལྔ་ལ་སོགས་པ་ཕྱི་ཡི་མཆོད་པ།
སྨན་རཀ་གཏོར་གསུམ་སོགས་ནང་གི་མཆོད་པ། སྦྱོར་བ་དང་སྒྲོལ་སོགས་གསང་བའི་མཆོད་པ། གནས་ལུགས་རང་ངོ་ཤེས་པས་མཆོད་བྱ་མཆོད་བྱེད་དང་བྲལ་བ་དེ་ཁོ་ན་ཉིད་ཀྱི་མཆོད་པ་རྣམས་ཀྱིས་མཆོད་ཅིང་ཐུགས་དམ་གྱི་རྒྱུད་བསྐུལ། སེམས་ཅན་ཐམས་ཅད་ལ་འོད་ཟེར་ཕོག་པས་སྒོ་གསུམ་གྱི་སྡིག་སྒྲིབ་སྦྱངས། བྱེ་བྲག་ཏུ་དགྲ་བགེགས་ལོག་པར་འདྲེན་པ་རྣམས་ལ་འོད་ཟེར་ཕོག་པའི་མོད་ལ་ཚར་བཅད་ཐམས་ཅད་དཔལ་རྟ་མགྲིན་གྱི་གོ་འཕང་ལ་བཀོད། འོད་ཟེར་ཚུར་འདུས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་ངོ་བོ་འོད་ཟེར་ཁ་དོག་སྣ་ལྔ་པ་བསམ་གྱིས་མི་ཁྱབ་པ་དང་ལྷན་ཅིག་ཏུ་མཚོ་ལ་སེར་ཆེན་བབས་པ་བཞིན་དུ་རང་ལ་སིབ་ཀྱིས་ཐིམ་པས། སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་དངོས་གྲུབ་མ་ལུས་པ་ཐོབ་པར་གྱུར། ཞེས་བརྗོད། ཧྲཱིཿ བདག་ཉིད་ཁྲོ་རྒྱལ་རྟ་མཆོག་དཔལ། །
ཐུགས་ཀར་པདྨ་འདབ་བརྒྱད་ཀྱི། ། གེ་སར་ལ་ནི་སྙིང་པོ་ཧྲཱིཿ ། འདབ་མ་བརྒྱད་ལ་སྔགས་ཀྱིས་བསྐོར། ། འོད་འཕྲོས་བདེ་གཤེགས་རྣམས་ལ་ཐིམ། ། ཕྱི་ནང་གསང་བའི་མཆོད་པ་ཕུལ། ། སྐུ་གསུང་ཐུགས་ཀྱི་དངོས་གྲུབ་བསྡུ། ། སེམས་ཅན་སྒོ་གསུམ་སྡིག་སྒྲིབ་སྦྱངས། ། རྣལ་འབྱོར་ལུས་ངག་ཡིད་ལ་ཐིམ། ། ཞེས་པའི་གསལ་བཏབ་ནས་རིག་པ་མ་ཡེངས་པའི་ངར་དང་བཅས་པས། ཧྲཱིཿབཛྲ་ཀྲོ་དྷ་ཧ་ཡཾ་གྷཱི་ཝ་ཧུ་ལུ་ཧུ་ལུ་ཧཱུྃ་ཕཊ།
ཅེས་པ་དང་། ཡུམ་གྱི་ཐུགས་ཁར་པདྨའི་ལྟེ་བར་མ་ཡིག་འདབ་མ་ལ་སྔགས་ཕྲེང་གིས་བསྐོར་བ་ལས་འོད་ཟེར་སྤྲོ་བསྡུ་གོང་བཞིན་བྱས་ལ། ཨོཾ་མ་ཧཱ་ཀྲོ་དྷི་ཤྭ་རི་ཧཱུྃ་ཕཊ། ཅེས་པ་ཇི་ལྟར་རིགས་པའི་རྗེས་སུ། འཛབ་བསྟོད་ནི། ཧྲཱིཿ པདྨ་རིགས་ཀྱི་ཁྲོ་རྒྱལ་མཆོག ། དཔལ་ཆེན་པདྨ་ཧེ་རུ་ཀ ། མི་བཟད་ཁྲོ་རྒྱལ་རྟ་མཆོག་དཔལ། ། དབང་དྲག་སྟོབས་ཆེན་རྔམས་བརྗིད་གཏུམ། །
སྐུ་མདོག་དམར་ནག་འགྱིང་ཞིང་བརྗིད། ། དབུ་གསུམ་རྣམ་ཐར་གསུམ་ཡང་སྟོན། ། ཕྱག་དྲུག་རྒྱུད་དྲུག་རྩད་ནས་གཅོད། ། ཞབས་བཞི་འཁོར་བའི་ཆོས་བཞི་སྒྲོལ། ། དུར་ཁྲོད་ཆས་བརྒྱད་སྐུ་ལ་རྫོགས། ། རྟ་མགོ་ལྗང་ཁུ་རྟ་སྐད་འཚེར། ། མེ་དཔུང་འབར་བའི་ཀློང་ན་བཞུགས། ། རྔམས་པའི་ང་རོ་འབྲུག་སྟོང་སྒྲོག ། དྲེགས་པ་ཕོ་མོ་དབང་དུ་སྡུད། ། དབང་ཆེན་སྐུ་ལ་ཕྱག་འཚལ་བསྟོད། །
ཅེས་དང་། འཛབ་ཀྱི་དངོས་གྲུབ་བླང་བ་ནི། ། ཧྲཱིཿ ཁྲོ་རྒྱལ་དབང་ཆེན་རྟ་མཆོག་དཔལ། ། དཔལ་གྱི་སྐུ་གསུང་ཐུགས་མཆོག་ལས། ། མཆོག་གི་དངོས་གྲུབ་ཡེ་ཤེས་དབྱིག ། དུས་འདིར་རྣལ་འབྱོར་བདག་ལ་སྩོལ། ། ཨོཾ་པདྨ་ཏ་ཀྲིཏ་པདྨ་ཤྭ་རི་མ་ཧཱ་ཀྲོ་དྷ་ཧ་ཡཾ་གྷྲི་ཝ་མཱ་མ་ཏྲག་མོ་དུནྟིང་ཧྲིཾ་ཧྲིཾ་ཧཱུྃ་ཛཿ ཞེས་པ་ཉེར་གཅིག་བརྗོད་མཐར། ཨོཾ་པདྨ་ཀྲོ་དྷ་ཀཱ་ཡ་ཝཱཀྐ་ཙིཏྟ་སིདྡྷི་ཨ་ལ་ལ་ཧོཿ
ཞེས་བརྗོད་པས་དངོས་གྲུབ་ཐམས་ཅད་རང་ཉིད་ཀྱིས་ཐོབ་ཅིང་བརྟན་པར་བསམ། ཡིག་བརྒྱ་ལན་་་་་་འོག་ནས་འབྱུང་བ་ལྟར་པདྨ་ཧེ་རུ་ཀའི་ཡིག་བརྒྱ། གསུམ་བཟླས། མཆོད་བསྟོད་སྔར་ལྟར་བྱ།་་་་་ རིགས་བདག་རྒྱས་འདེབས་ཀྱི་རྗེས་ལྟར། དེ་ནས་ཀྱཻ་རྡོར་མཁའ་སྤྱོད་མ་ཕྱག་རྡོར་སོགས་ཀྱི་གཏོར་བསྔོ་བྱེད་ན་དེ་དག་དང་གུར་ཞལ་གྱི་གཏོར་བསྔོ་བསྐང་བ་རྣམས་བྱས་ལ་ཕྱག་བཞི་པ་གཙོ་འཁོར་རྣམས་ཀྱི་གཏོར་མར་དམིགས་ནས། ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་བརྗོད་ལ། གཏོར་མའི་སྟེང་གི་ནམ་མཁར་པདྨ་དང་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ་ལས་འོད་ཟེར་འཕྲོས་པས་རྡོ་རྗེའི་ས་གཞི། རྭ་བ། དྲྭ་བ།
གུར། བླ་བྲེ། ཡེ་ཤེས་ཀྱི་མེ་རབ་ཏུ་འབར་བའི་ནང་དུ་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་ནང་དུ་ལྷ་རྣམས་སྔོན་པོའི་དབུས་སུ་ཆོས་འབྱུང་གྲུ་གསུམ་མཐིང་ནག དེའི་དབུས་སུ་པདྨ་ཉི་མ་མི་རོའི་སྟེང་དུ་ཧཱུྃ་མཐིང་ནག་ལས་རལ་གྲིས་ཡུ་བར་ཧཱུྃ་གིས་མཚན་པ། དེ་ལས་འོད་ཟེར་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཁྲོ་བོ་དང་ཁྲོ་མོ་ཆོས་སྐྱོང་ཐམས་ཅད་སྟོབས་དང་ནུས་མཐུ་ཐམས་ཅད་བསྡུས་ནས་ཧཱུྃ་ཡིག་རལ་གྲི་དང་བཅས་པ་ལ་ཐིམ། དེ་ཡོངས་སུ་གྱུར་པ་ལས་ཡེ་ཤེས་ཀྱི་མགོན་པོ་སྐུ་མདོག་ཨིནྡྲ་ནཱི་ལའི་ལྷུན་པོ་ལྟར་བརྗིད་ཅིང་། ཉི་མ་འབུམ་གྱི་གཟི་འོད་འཕྲོ་བ་ཞལ་གཅིག་ཕྱག་བཞི་པ། སྤྱན་གསུམ་དམར་ལ་ཟླུམ་ཞིང་བགྲད་པ།
ཞལ་མཆེ་བ་གཙིགས་ཤིང་ལྗགས་འདྲིལ་བ། ཧཱུྃ་ཕཊ་ཀྱི་སྒྲ་སྒྲོག་པ། སྨ་ར་དང་སྨིན་མ་དང་དབུ་སྐྲ་ཁམ་སེར་གྱེན་དུ་བརྫེས་པ། ཕྱག་བཞིའི་གཡས་ཀྱི་དང་པོས་མཆོག་སྦྱིན་གྱི་ཕྱག་རྒྱས་བེ་ཏེའི་འབྲས་བུ་དང་། གཡོན་གྱི་དང་པོས་ཁྲག་གིས་བཀང་བའི་ཐོད་པ་ཐུགས་ཀར་འཛིན་པ། གཡས་འོག་མས་ཡིད་བཞིན་གྱི་ནོར་བུས་མཚན་པའི་རལ་གྲི། གཡོན་འོག་མས་ཁ་ཊྭཱཾ་ག་རྩེ་གསུམ་འཕྱར་བ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ཀླུ་ཆེན་པོ་བརྒྱད་ཀྱིས་བརྒྱན་པ།
དར་ནག་གི་སྟོད་གཡོགས་དང་སྟག་གི་པགས་པའི་ཤམ་ཐབས་ཅན། ཞབས་གཉིས་དཔའ་བོའི་སྐྱིལ་ཀྲུང་ཕྱེད་པའི་སྟབས་ཀྱི་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་སྟེང་གི་ཆ་ལ་གཡས་སུ་གནོད་སྦྱིན་གང་པོ་དང་། གཡོན་དུ་མཛེས་ལྡན་གཉིས་སྐུ་མདོག་སེར་པོ་ཕྱག་གཉིས་ཀྱིས་བུམ་ལྷའི་བདུད་རྩིས་གང་ཞིང་ཡིད་བཞིན་གྱི་ནོར་བུས་ཁ་བརྒྱན་པ་འཛིན་པ། རིན་པོ་ཆེའི་རྒྱན་གྱིས་བརྒྱན་པ། ཞབས་གཉིས་སྐྱིལ་ཀྲུང་ཕྱེད་པས་བཞུགས་པའོ། ། གཞན་ཡང་མཁའ་ལྡིང་། བྱ་ནག་མི་ནག་ཅེ་སྤྱང་ལ་སོགས་པས་བསྐོར་བ། དེའི་གཡོན་ཟུར་དུ་པདྨ་ཉི་མ་མི་རོའི་སྟེང་དུ་བྷྱོཿལས་ཙཎྜི་ཀ་སྐུ་མདོག་དམར་ནག་ཞལ་གཅིག་ཕྱག་བཞི་མ། སྤྱན་གསུམ་དམར་ལ་བགྲད་ཅིང་ལྗགས་འདྲིལ་བ། ཕྱག་གཡས་གཉིས་ན་རལ་གྲི་དང་རྩེ་གསུམ།
གཡོན་གཉིས་ན་མདའ་གཞུ་དང་། དགྲ་མགོ་འཛིན་པ། རུས་པའི་རྒྱན་ལྔས་བརྒྱན་པ། གཡང་གཞིའི་སྟོད་གཡོགས་དང་། གཟིག་ལྤགས་ཀྱི་ཤམ་ཐབས་ཅན། ཞབས་གཡས་བསྐུམ་ཞིང་གཡོན་བརྐྱངས་པའི་རོལ་པས་བཞུགས་པ། ཆོས་འབྱུང་གི་ནང་གི་ཟུར་གསུམ་དུ་པདྨ་ཉི་མ་མི་རོའི་སྟེང་དུ་གཡས་ཟུར་དུ་ཧཱུྃ་དང་རལ་གྲི་ལས་སྐུའི་སྤྲུལ་པ་སེང་གེའི་གདོང་པ་ཅན། རབ་ཏུ་འཇིགས་ཤིང་གཡས་རལ་གྲི་དང་གཡོན་ཐོད་ཁྲག་འཛིན་པ། གཡོན་ཟུར་དུ་ཛཾ་དང་གྲི་གུག་ལས་གསུང་གི་སྤྲུལ་པ་ཅེ་སྤྱང་གི་གདོང་པ་ཅན་མཆེ་བ་གཙིགས་པ། གཡས་གྲི་གུག་དང་གཡོན་ཐོད་ཁྲག་འཛིན་པ།
གདོང་ཟུར་དུ་ཀཾ་དང་གྲི་གུག་ལས་ཐུགས་ཀྱི་སྤྲུལ་པ་བྱ་རོག་གི་གདོང་པ་ཅན་ཁ་གདངས་པ། གཡས་གྲི་གུག་དང་གཡོན་ཐོད་ཁྲག་འཛིན་པ། གསུམ་ཀའང་ཐོད་པ་སྐམ་པོ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན། སྟག་ལྤགས་ཀྱི་ཤམ་ཐབས་ཅན་དྲག་ཅིང་རྔམས་པའི་གཡོན་བརྐྱང་གི་སྟབས་ཀྱི་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། འདབ་མ་བརྒྱད་ལ་པདྨ་ཉི་མ་མི་རོའི་སྟེང་དུ་ཧཱུྃ་བརྒྱད་ལས་ཤར་དུ་བྱ་རྒོད་ཀྱི་གདོང་པ་ཅན། བྱང་དུ་ཁྱུང་གི༞ ནུབ་ཏུ་ཁྭ་ཏའི༞ ལྷོར་འུག་པའི༞ མེར་ཕག་གི༞ བདེན་བྲལ་དུ་ཁྱིའི༞ རླུང་དུ་ཅེ་སྤྱང༞ དབང་ལྡན་དུ་སྟག་གི་གདོང་པ་ཅན་སྟེ་ཐམས་ཅད་ཀྱང་སྐུ་མདོག་ནག་མོ་ཞལ་གཅིག་ཕྱག་གཉིས་མ། གཡས་གྲི་གུག་དང་གཡོན་ཐོད་ཁྲག་འཛིན་པ། ཐོད་པ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་སྟག་གི་པགས་པའི་ཤམ་ཐབས་ཅན།
སྤྱན་གསུམ་དང་ལྡན་པ། སྐྲ་དམར་སེར་གྱེན་དུ་འབར་བ། དྲག་མོ་ཤིན་ཏུ་ཁྲོས་པ་ཞབས་གཉིས་གར་ཐབས་ཀྱིས་མེ་འབར་པའི་དབུས་ན་བཞུགས་པ། ཆོས་འབྱུང་ཕྱི་མིའི་ཟུར་གསུམ་དུ་པད་ཉིའི་སྟེང་དུ་གདོང་ཟུར་དུ་བྷེ་ལས་གནོད་སྦྱིན་བྱ་རོག་གདོང་ཅན་གཡས་རིན་པོ་ཆེ་དང་གཡོན་ཐོད་པ་བདུད་རྩིས་གང་བ་འཛིན་པ་སེང་གེ་སྔོན་པོའི་སྟེང་ན་བཞུགས་པ། གཡས་ཟུར་དུ་ཡ་ལས་སྲོག་བདག་བྱ་རོག་གདོང་ཅན་གཡས་དུས་ཀྱི་དབྱུག་པ་དང་གཡོན་ཞགས་པ་འཛིན་པ་མ་ཧེ་སྨུག་པོའི་སྟེང་ན་བཞུགས་པ། གཡོན་ཟུར་དུ་ཀེཾ་ལས་བདུད་པོ་བྱ་རོག་གདོང་ཅན་གཡས་ཆུ་སྲིན་གྱི་རྒྱལ་མཚན་དང་། གཡོན་རྭའི་མདའ་གཞུ་འཛིན་པ་སྟོད་མི་ལ་སྨད་སྦྲུལ་འཇུག་འཁྱིལ་པ་ལུས་ཐམས་ཅད་མིག་གིས་སྤྲས་པ། གསུམ་ཀའང་དྲག་ཅིང་རྔམ་ལ་གཏུམ་པ་མི་མགོའི་ཕྲེང་བ་དང་མི་གདུག་པའི་རྒྱན་གྱིས་སྤྲས་པ། སྟག་ལྤགས་ཀྱི་སྨད་དཀྲིས་པའོ། ། ཆོས་འབྱུང་ཕྱི་མིའི་ཁ་ཁྱེར་ལ་རྒྱལ་ཆེན་བཞི་ལ་སོགས་པ་གཙང་རིགས་ཀྱི་མགོན་པོ་བདུན་ཅུ་རྩ་ལྔ་དང་།
ཕྱིའི་ཁོར་ཡུག་ལ་མགོན་པོ་བིང་འཛིན། ལས་མགོན་སྡེ་ལྔ། ཨེ་ཀ་ཛ་ཊཱི་སྔགས་སྲུང་ནག་མོ་ལ་སོགས་པ་ཐམས་ཅད་ཀྱང་མི་སྡུག་པའི་ཆ་ལུགས་ཅན་མཚོན་ཆ་སྣ་ཚོགས་འཛིན་པ། དུར་ཁྲོད་བརྒྱད་དུ་ནག་པོ་སྟོང་ཤ་ཟ་འབུམ་ལ་སོགས་པས་ཡོངས་སུ་གང་བ་ཐམས་ཅད་ཀྱང་དྲག་པོའི་ཆ་ལུགས་ཅན་མེ་འབར་བའི་དབུས་ན་བཞུགས་པའོ། ། དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པ་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་འོག་མིན་དང་རྡོ་རྗེ་གདན། ནཱ་ལེནྡྲ། བསིལ་བའི་ཚལ་ནས་ཡེ་ཤེས་ཀྱི་མགོན་པོ་ཕྱག་བཞི་པ་འཁོར་དང་བཅས་པ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ
རྡོ་རྗེ་དྲིལ་བུ་འཛིན་པའམ། རྔ་རོལ་དབྱངས་དང་བཅས་པས། ཧཱུྃ། སྔོན་ཚེ་ཤཱཀྱ་སེང་གེའི་སྤྱན་སྔ་རུ། ། མགོན་པོ་ཁྱོད་ཀྱི་ཇི་ལྟར་དམ་བཅས་བཞིན། ། ཞི་རྒྱས་དབང་དྲག་ལས་ལ་སྤྱན་འདྲེན་ན། ། རྒྱལ་བའི་བསྟན་པ་བསྲུང་ཕྱིར་གཤེགས་སུ་གསོལ། ། ཨོཾ་མ་ཧཱ་ཀཱ་ལ་ཙ་ཏུར་ཧསྟ་ས་པཱ་རི་ཝཱ་ར་ཨེ་ཧྱེ་ཧི་ཞེས་པས་སྤྱན་དྲངས་ནས། པདྨ་ཀ་མ་ལཱ་ཡེ་སཏྭཾ། ཞེས་གདན་ཕུལ།
ཨོཾ་མ་ཧཱ་ཀཱ་ལ་ནས། ཝཱ་ར་ཨོཾ་བཛྲ་ཨརྒྷཾ་སོགས་ཀྱིས་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་ཐུགས་ཀའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པཱ་རི་ཝཱ་ར་ཨོཾ་བཛྲ་ཨརྒྷཾ་ནས་ཤཔྟའི་བར་གྱིས་མཆོད། ཨོཾ་ཨ་བྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ། དབང་ལྷས། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་སྐུར།
སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཙོ་བོ་ལ་མི་བསྐྱོད་པ་དང་། འཁོར་རྣམས་ལ་རྡོ་རྗེ་རྩེ་ལྔ་པ་རེ་རེས་དབུ་རྒྱན་པར་བསམ། གཏོར་མ་དང་པོ་གཉིས་མགོན་པོ་དང་ལྷ་མོས་གསོལ་བར་བསམ་ལ། ཐལ་མོ་ཁ་ཕྱེ་ལ། ཨོཾ་མ་ཧཱ་ཀཱ་ལ་ཧཱུྃ་ཕཊ། ཨོཾ་བཛྲ་ཀ་ཝུ་ཝ་མ་ཧཱ་ཀཱ་ལ་ཧཱུྃ་ཕཊ། ཨོཾ་ཨཱཿམཾ་ཧཾ་རཾ་ཧཱུྃ་ཕཊ་སྭཱཧཱའི་མཐར། ཨི་དཾ་བ་ལིཾ་ཏ།
ཁ་ཁ་ཁཱ་ཧི་ཁཱ་ཧི། ཞེས་ལན་གསུམ། ཤཱ་ས་ན་ལན་གསུམ། ཨོཾ་ཧཱུྃ་ཤྲཱི་ཡེ་དཱེ་ཝི་ཀཱ་ལི་ཀཱ་ལི། མ་ཧཱ་ཀཱ་ལི་ཧཱུྃ་བྷྱོཿ ཛཿ ཞེས་པའི་མཐར་ཨི་དཾ་བྷ་ལིཾ་ཏ་སོགས་བཏགས་པ་ལན་གསུམ་གོང་བཞིན་མཆོད། ཨོཾ་ཨཱཿཧཱུྃ། དཔལ་ཡེ་ཤེས་ཀྱི་མགོན་པོ་ཕྱག་བཞི་པ་འཁོར་དང་བཅས་པ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་བ་སོགས་ནས་འགྲུབ་པར་མཛད་དུ་གསོལ།
ཞེས་བརྗོད། རྡོར་དྲིལ་འཛིན་པའམ། རྔ་རོལ་དབྱངས་དང་བཅས་པས། ཧཱུྃ་རྒྱ་གར་དབུས་ཀྱི་རྡོ་རྗེ་གདན། ། འགྱུར་མེད་རྒྱུན་དུ་བརྟན་པའི་གནས། ། དུས་གསུམ་སངས་རྒྱས་བྱོན་པའི་ཡུལ། ། རྡོ་རྗེ་གདན་གྱི་ཤར་ཕྱོགས་ན། ། གཙུག་ལག་ཁང་ཆེན་ནཱ་ལེནྡྲའི། ། ཆོས་སྐྱོང་སྲུང་མར་མངའ་གསོལ་བའི། ། ཡེ་ཤེས་མགོན་པོ་བྱ་རོག་མཚན། །
ཁྲག་འཐུང་རྒྱལ་བའི་སྤྲུལ་པ་སྟེ། ། བསྟན་པ་བསྲུང་ཕྱིར་འཇིགས་པའི་གཟུགས། ། ནག་པོ་ཆེན་པོ་མཐུ་སྟོབས་ཅན། ། ལྷ་སྲིན་སྡེ་བརྒྱད་འཁོར་གྱིས་བསྐོར། ། ཁམས་གསུམ་མ་ལུས་དབང་དུ་སྡུད། ། དགྲ་བགེགས་མ་ལུས་རྡུལ་དུ་རློག ། བདུད་དགྲ་འདུལ་ལ་ཕྱག་འཚལ་བསྟོད། ། ལྷ་མོ་ལ། བྷྱོཿ བསྐལ་པ་མེ་ལྟར་འབར་བའི་ཀློང་། །
འདབ་ལྡན་རྟ་བདུན་དབུགས་བྲལ་སྟེང་། ། བྷྱོཿལས་བྱུང་བའི་ཙཎྜི་ཀ ། དམར་ནག་ཁྲོས་པའི་བཞིན་ཅན་བསྟོད། ། གཡས་གཉིས་རལ་གྲི་རྩེ་གསུམ་འཕྱར། ། གཡོན་གཉིས་མདའ་གཞུ་དགྲ་མགོ་འཛིན། ། མི་སྡུག་རྒྱན་དང་རོལ་སྟབས་ཅན། ། ཧཱུྃ་ཕཊ་སྒྲ་སྒྲོགས་དྲག་མོར་བསྟོད། ། ཆོས་ཀྱི་དབྱིངས་ལས་མ་གཡོས་ཀྱང་། ། ཐབས་མཁས་ཐུགས་རྗེས་རྣམ་འཕྲུལ་ཅན། ། ཁྲོ་དང་འཁྲུགས་དང་རྔམས་པ་ཡི། །
བགེགས་འཇོམས་ལྷ་མོ་ཁྱོད་ལ་བསྟོད། ། ཅེས་བསྟོད་དོ། ། གཏོར་མ་གསུམ་པ་གདོང་ཅན་རྣམས་ཀྱིས་གསོལ་བར་བསམ་ནས། ཨོཾ་མ་ཧཱ་ཀཱ་ལི་ཀཱ་ཀ་སྱཻ་ཧཱུྃ་ཕཊ། ཨོཾ་མ་ཧཱ་ཀཱ་ལི་སྷིང་སྱཻ་ཧཱུྃ་ཕཊ། ཨོཾ་མ་ཧཱ་ཀཱ་ལི་ཛམྦུ་ཀ་སྱཻ་ཧཱུྃ་ཕཊ། ཨོཾ་མ་ཧཱ་ཀཱ་ལི་གྲི་དྷ་སྱཻ་ཧཱུྃ་ཕཊ། ཨོཾ་མ་ཧཱ་ཀཱ་ལི་གྷ་རུ་ཌ་སྱཻ་ཧཱུྃ་ཕཊ། ཨོཾ་མ་ཧཱ་ཀཱ་ལི་ཀྲོཎྜ་ཀ་ཀཱ་སྱཻ་ཧཱུྃ་ཕཊ། ཨོཾ་མ་ཧཱ་ཀཱ་ལི་ཨུ་ལུ་ཀ་སྱཻ་ཧཱུྃ་ཕཊ།
ཨོཾ་མ་ཧཱ་ཀཱ་ལི་པུ་ཀ་ར་སྱཻ་ཧཱུྃ་ཕཊ། ཨོཾ་མ་ཧཱ་ཀཱ་ལི་ཤྭ་ན་སྱཻ་ཧཱུྃ་ཕཊ། ཨོཾ་མ་ཧཱ་ཀཱ་ལི་ཤྲཱི་ཁ་མཱ་སྱཻ་ཧཱུྃ་ཕཊ། ཨོཾ་མ་ཧཱ་ཀཱ་ལི་བྱ་གྷྲ་སྱཻ་ཧཱུྃ་ཕཊ་ཀྱི་ཤམ་དུ་བ་ལིཾ་ཏ་བཏགས་པ་གསུམ་གྱིས་ཕུལ། ཨོཾ་བཛྲ་ཨརྒྷཾ་སོགས་ཀྱིས་མཆོད། ཨོཾ་ཨཱཿཧཱུྃ་བྱ་རོག་གདོང་ཅན་ལ་སོགས་པ་རྣམས་ཀྱི་ཞལ་དུ་མཆོད་པ་སོགས་འདྲའོ། ། བསྟོད་པ་ནི། རྡོར་དྲིལ་ལམ་རྔ་རོལ་གང་རུང་གིས། གང་གི་འཕྲུལ་དང་མངོན་པར་ཤེས་པའི་དཔལ། ། ཞེས་སོགས་ཀྱིས་བསྟོད་དོ། །
གཏོར་མ་བཞི་པ་ནི། ཁ་ཁྱེར་བ་སོགས་ལ་ཕུལ་ཏེ། ན་མཿསརྦ་ཏ་ཐཱ་ག་ཏེ་བྷྱོ་སོགས་ནས་བ་ལིཾ་ཏ་ཡེ་སྭཱཧཱའི་བར་གསུམ་གྱི་ཕུལ། ཨོཾ་བཛྲ་ཨརྒྷཾ་ལ་སོགས་པས་མཆོད། ཨོཾ་ཨཱཿཧཱུྃ། དཔལ་མགོན་བདུན་ཅུ་རྩ་ལྔ་ལ་སོགས་པ་རྣམས་ཀྱི་ཞལ་དུ་སོགས་བརྗོད། རྡོར་དྲིལ་ལམ་རྔ་རོལ་གང་རུང་གི་བཀའ་ཉན་ཕོ་ཉ་བིང་འཛིན་དང་། གདོང་ཅན་གསུམ་དང་གཙང་རིགས་ཀྱི། ། དཔལ་མགོན་བདུན་ཅུ་རྩ་ལྔ་སོགས། ། སྤྲུལ་པ་འཁོར་དང་བཅས་ལ་བསྟོད། །
ཕྱི་རོལ་གནས་པའི་དུར་ཁྲོད་དུ། ། ནག་པོའི་གཟུགས་ཅན་ཤ་ཟ་དང་། ། མ་མོ་གནོད་སྦྱིན་ལ་སོགས་པའི། ། ལས་བྱེད་བཀའ་ཉན་འཁོར་བཅས་བསྟོད། ། སྐུ་གསུང་ཐུགས་དང་ཡོན་ཏན་ཆེ། ། ཕྲིན་ལས་མགོན་པོ་འཁོར་བཅས་ལ། ། བདག་གི་གཏོར་མ་ཕུལ་བ་ཡིས། ། དཀོན་མཆོག་དབུ་འཕང་དམོད་བྱེད་དང་། ། ཐེག་པ་ཆེན་པོ་སུན་འབྱིན་དང་། ། བླ་མའི་སྐུ་ལ་བསྡོ་བ་དང་། །
རྣལ་འབྱོར་བདག་ལ་སྡང་བ་རྣམས། ། ནག་པོ་ཆེན་པོས་སྒྲོལ་བར་མཛོད། ། ཅེས་བརྗོད་ཅིང་འཕྲིན་ལས་བཅོལ། བཟླས་པ་བྱ་བར་འདོད་ན་མགོན་པོ་འཁོར་བཅས་ཀྱི་སྔགས་གོང་དུ་བཤད་པ་བཞིན་ལ་གཏོར་སྔགས་རྣམས་བཞག་ནས་ཅི་རིགས་བཟླས་སོ། ། མ་ནིང་གི་གཏོར་མ་ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱི་བྱིན་གྱིས་བརླབས། སྟོང་པའི་ངང་ལས་མདུན་གྱི་ནམ་མཁར་དུར་ཁྲོད་ཐོད་མཁར་འབར་བའི་གཞལ་ཡས་ཁང་ཆེན་པོར་སྣ་ཚོགས་པདྨ་དང་ཉི་མ་ལ་གནས་པའི་ཧཱུྃ་ཡིག་མཐིང་ནག་ཡོངས་སུ་གྱུར་པ་ལས་དཔལ་ཡེ་ཤེས་ཀྱི་མགོན་པོ་མ་ནིང་ནག་པོ་སྐུ་མདོག་མཐིང་ནག་གཏུམ་ཞིང་ཁྲོས་པའི་ཉམས་ཅན་ཞལ་གཅིག་ཕྱག་གཉིས་པ། གཡས་འབར་བའི་རུ་མཚོན་རྣོན་པོ་གནམ་དུ་འཕྱར་ཞིང་། གཡོན་གདུག་པ་ཅན་གྱི་སྙིང་དང་ཞགས་པ་འཛིན་པ། སྤྱན་གསུམ་དམར་ལ་ཟླུམ་པ།
ཞལ་མཆེ་བ་གཙིགས་ཤིང་ལྗགས་འདྲིལ་བ། སྦྲུལ་ནག་པོའི་རལ་པ་མཐུར་དུ་འཕྱང་བ། ཐོད་པ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན། སྙིང་ཕྲེང་དང་སྦྲུལ་གྱི་ཆུན་པོས་བརྒྱན་པ། དར་ནག་གི་འཇོལ་བེར་བརྩེགས་མར་གསོལ་ཞིང་། གསེར་སྐེད་དང་མི་ལྤགས་རློན་པས་སྐ་རག་ཅན། ཙནྡན་གྱི་བེང་ཆེན་སྐེད་ལ་བཙུགས་པའི་སྒོ་གསུམ་ནས་སྤྲུལ་པའི་དམག་དཔུང་འགྱེད་པ། ཁ་དོག་སྣ་ཚོགས་པའི་ཅོན་པཎ་ལྷབ་ལྷུབ་དང་། འཇིགས་པའི་རྒྱན་ཐམས་ཅད་ཀྱི་ཀླུབས་པ།
གཡོན་བརྐྱང་གི་རོའི་གདན་ལ་བཞུགས་པ། དེའི་གཡོན་དུ་ཡུམ་དཔལ་འབར་མ་དཀར་མོ་གཡས་ཤེལ་གྲི་འཕྱར་ཞིང་། གཡོན་ཐོད་ཁྲག་གཙོ་ལ་སྟོབས་པ་མ་མོའི་ཆས་ཅན་རོལ་པའི་སྟབས་ཀྱིས་འགྱིང་བ། གཡས་སུ་ལས་མགོན་སྲོག་བདུད་ནག་པོ་གྲི་གུག་དང་ལྕགས་པར་བཟུང་ནས་མདའ་གཞུ་འགེང་ཞིང་ཁ་ཊྭཱཾ་གྲུ་མོར་བཀལ་བ་སྟག་རལ་དང་གཟིག་ཤུབས་བཏགས་ནས་བྲ་ནག་རྟིང་དཀར་ལ་ཆིབས་པ། དེའི་ཕྱི་རོལ་བརྩིབས་དྲུག་ལ་མདུན་ནས་གཡས་བསྐོར་དུ་རིམ་པ་བཞིན་སྐུ་ཡི་མགོན་པོ་སྟག་ཞོན་ནག་པོ་གཡས་ཙནྡན་གྱི་བིང་གསོར་ཞིང་། གཡོན་བདུད་ཀྱི་ཞགས་པ་ཐོགས་ནས་དཔའ་གཏུམ་སྟག་ལ་ཞོན་པ། གསུང་གི་མགོན་པོ་བིང་དམར་སྨུག་གཡས་ཙནྡན་གྱི་བིང་འཕྱར་ཞིང་། གཡོན་བདུད་རྩིའི་ལྕགས་པར་འཛིན་པ། ཐུགས་ཀྱི་མགོན་པོ་གྲི་གུག་མཐིང་ནག་གཡས་གྲི་གུག་ནམ་མཁའ་ལ་འཕྱར་ཞིང་། གཡོན་ཐོད་ཁྲག་འཛིན་པ།
ཡོན་ཏན་གྱི་མགོན་པོ་ལེགས་ལྡན་ནག་པོ་གཡས་རིན་པོ་ཆེ་དང་། གཡོན་ཐོད་ཁྲག་འཛིན་པ་སེང་གེ་ལ་ཞོན་པ། འཕྲིན་ལས་ཀྱི་མགོན་པོ་ཏྲག་ཤད་མཐིང་ནག་གཡས་བིང་གསོལ་ཞིང་། གཡོན་དགྲ་སྙིང་བསྣམས་པ། བྲ་ནག་རྟིང་དཀར་ལ་ཆིབས་པ། ལྔ་ཀའང་མི་ཟད་པའི་ཁྲོ་བོ་གཏུམ་དྲག་འཇིགས་པའི་ཉམས་ཅན་དར་ནག་གི་འཇོལ་བེར་དང་དུར་ཁྲོད་རོལ་པའི་ཆས་ཐམས་ཅད་ཀྱིས་བརྒྱན་ཏེ་བཾ་གྱི་ཁར་བཞུགས་པ། འདོད་ཁམས་དབང་ཕྱུག་རེ་མ་ཏི་ནག་མོ་སྐེམ་ཞིང་སྦོམ་ལ་གཏུམ་པའི་གཟུགས་ཅན་གཡས་ཁྲམ་ཤིང་འཕྱར་ཞིང་གཡོན་བྷཉྫ་བཟུང་བའི་མཆན་ན་ནད་སྐྱལ་ཐོགས་པ་མ་མོའི་ཆས་བརྒྱད་ཀྱི་སྤྲས་ཏེ་རྫུ་འཕྲུལ་དྲེལ་རྟའི་སྟེང་ན་བཙན་སྐྱིལ་གྱིས་བཞུགས་པ། གཞན་ཡང་རུ་འདྲེན་གྱི་དམག་དཔོན་སྡེ་བཞི། བཀའ་སྡོད་དྲེགས་པ་སྡེ་བརྒྱད། མྱུར་མགྱོགས་ཀྱི་ཕོ་ཉ་ལས་བྱེད་སོགས་སྲིད་གསུམ་དྲེགས་པའི་ཚོགས་བསམ་གྱིས་མི་ཁྱབ་པས་བསྐོར་བ།
ཐམས་ཅད་ཀྱང་ཁྲོས་ཤིང་གཏུམ་པའི་ཉམས་ཅན་མི་སྡུག་པའི་རྒྱན་སྣ་ཚོགས་པས་བརྒྱན་ཅིང་འབར་བའི་མེའི་ཕྲེང་བ་དྲག་པོར་འཁྲུགས་པའི་དབུས་ན་གནས་པའོ། ། ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ལྷོ་ནུབ་རྔ་ཡབ་གླིང་ཕྲན་མ་ལ་ཡ་གནམ་ལྕགས་འབར་བའི་རི་བོ་ཨུ་ཙ་ལ་ཡི་དུར་ཁྲོད་ཆེན་པོ་རྣམས་ནས་དཔལ་ཡེ་ཤེས་མགོན་པོ་མ་ནིང་ནག་པོ་འཁོར་དང་བཅས་པ་བཛྲ་ས་མཱ་ཛཿ ཞེས་སྤྱན་དྲངས་པར་བསམ་ཞིང་། རྡོར་དྲིལ་ལམ་རྔ་རོལ་དབྱངས་དང་བཅས། ཧཱུྃ། དད་པ་དང་ནི་དམ་ཚིག་གིས། ། ཚུར་གཤེགས་ཚུར་གཤེགས་ལྷ་ཆེན་པོ། །
མ་ཧཱ་ཀཱ་ལ་མཐུ་བོ་ཆེ། ། གསང་བའི་ཁྲོ་རྒྱལ་སྟོབས་པོ་ཆེ། ། མ་ནིང་ནག་པོ་ཀུན་གྱི་རྗེ། ། གནས་འདིར་སྤྱན་འདྲེན་གཤེགས་སུ་གསོལ། ། འོག་མིན་གནས་མཆོག་དམ་པ་དང་། ། གསང་ཆེན་ལྷུན་གྲུབ་གཙུག་ལག་ཁང་། ། དུར་ཁྲོད་རབ་འཇིགས་གཞལ་ཡས་ནས། ། ཐུགས་དམ་དབང་གིས་གཤེགས་སུ་གསོལ། ། ལྷ་ཆེན་དཔལ་འབར་གཤེགས་སུ་གསོལ། ལེགས་ལྡན་ནག་པོ་གཤེགས་སུ་གསོལ། །
ཚོགས་བདག་ཆེན་པོྎ མ་ནིང་ནག་པོྎ སྲོག་བདུད་ནག་པོྎ མཁའ་འགྲོའི་གཙོ་མོྎ མགོན་པོ་སྡེ་ལྔྎ སྲིང་གཅིག་ཆེན་མོྎ མཐུ་ཆེན་སྡེ་བརྒྱདྎ བདུད་འདུལ་དམག་ཚོགསྎ ཡེ་ཤེས་མགོན་པོ་འཁོར་དང་བཅས། ། བསྟན་པ་བསྲུང་ཕྱིར་གཤེགས་སུ་གསོལ། ། ཨོཾ་ཤྲཱི་མ་ཧཱ་ཀཱ་ལ་ས་པཱ་རི་ཝཱ་ར་ཨེ་ཧྱེ་ཧི་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཞེས་སྤྱན་དྲངས་ལ། བཞུགས་གསོལ་ནི། ཧཱུྃ། དུར་ཁྲོད་རབ་འཇིགས་རྔམས་པའི་གཞལ་ཡས་དབུས། ། སྣ་ཚོགས་པདྨ་ཉི་ཟླ་བརྩེགས་པའི་སྟེང་། ། རཱུ་ཏྲ་ཕོ་མོ་བསྣོལ་བའི་གདན་ཁྲི་ལ། །
ཁྲོ་རྒྱལ་མ་ནིང་འཁོར་བཅས་བཞུགས་སུ་གསོལ། ། ཨོཾ་ཤྲཱི་མ་ཧཱ་ཀཱ་ལ་ས་པཱ་རི་ཝཱ་ར་ས་མ་ཡ་ཏིཥྛནྟུ་ཞེས་པ་དང་། ཨོཾ་བཛྲ་ས་མ་ཡ་ཧ་ན་ཧ་ན་ཧཱུྃ་ཕཊ་ཀྱིས་དམ་ལ་བཞག ཕྱག་བྱ་བ་ནི། ཧཱུྃ། མཉམ་མེད་མཐུ་མངའ་གཏུམ་ཆེན་མེ་ལྟར་འབར། ། མ་རུངས་འཇོམས་མཛད་བདུད་དཔུང་ཐལ་བར་རློག ། མཐར་བྱེད་གཞོན་ནུ་འཇིགས་པའི་གད་རྒྱང་ཅན། ། མ་ཧཱ་ཀཱ་ལ་ཁྱོད་ལ་ཕྱག་འཚལ་ལོ། ། ཨ་ཏི་པུ་ཧོཿ
པྲ་ཏཱིཙྪ་ཧོཿ མཆོད་པ་ནི། ཧཱུྃ། དཔལ་མགོན་མ་ནིང་ནག་པོ་འཁོར་བཅས་དགོངས། ། ཁྱེད་ལ་དགྱེས་པའི་མཆོད་པ་འབུལ་བ་ནི། ། ཐོད་ཆེན་བྷནྡྷ་རློན་པའི་སྣོད་མཆོག་ཏུ། ། བ་ལིང་གཏོར་མའི་མཆོད་པ་རོངས་སེ་རོང་། ། བདུད་རྩི་སྨན་གྱི་མཆོད་པ་བྲེངས་སེ་བྲེང་། ། རཀྟ་མར་གྱི་ཨརྒྷཾ་ཆི་ལི་ལི། ། ཛ་གད་གསེར་སྐྱེམས་བཏུང་བ་མེ་རེ་རེ། །
མཾ་ས་ཤ་ཆེན་བསུར་དུད་ཐུ་ལུ་ལུ། ། བྷནྡྷ་རུས་པའི་ཚོགས་ནི་ཁྲ་ལ་ལ། ། བཟའ་དང་བཅའ་དང་བཏུང་བའི་བྱེ་བྲག་དང་། ། གཟུགས་སྒྲ་དྲི་རོ་རེག་བྱ་ཆོས་ལ་སོགས། ། འདོད་ཡོན་ལྔ་ལྡན་མཆོད་པ་སྣ་ཚོགས་ཀུན། ། དཔལ་མགོན་མ་ནིང་ནག་པོ་འཁོར་བཅས་ལ། ། དང་བའི་བློ་ཡིས་འབུལ་ལོ་བཞེས་སུ་གསོལ། ། ཨོཾ་ཤྲཱི་མ་ཧཱ་ཀཱ་ལ་ས་པཱ་རི་ཝཱ་ར་པུཥྤེ་ནས་ཤཔྟའི་བར་དང་། ཨ་མྲྀ་ཏ་རཀྟ་བ་ལིང་པཉྩ་ཀཱ་མ་གུ་ཎ་པྲ་ཏིཙྪ་སྭཱཧཱ་ཞེས་པ་དང་། ཁྱད་པར་དུ་ཨོཾ་ཤྲཱི་མ་ཧཱ་ཀཱ་ལ་ག་ཎ་གུ་ཧྱ་རཾ་སིདྡྷི་ཧཱུྃ་ཕཊ།
ན་མཿསརྦ་ནས་བ་ལིཾ་ཏ་ཡེ་སྭཱཧཱ་བཏགས་པ། གསུམ་མམ་བདུན་གྱིས་གཏོར་མ་ཕུལ་ལ། དཔལ་མ་ཧཱ་ཀཱ་ལ་ཁྲག་འཐུང་གི་རྒྱལ་པོ་བསྟན་པའི་བཀའ་སྲུང་ཆེན་པོ་དཔལ་མགོན་མ་ནིང་འཁོར་དང་བཅས་པ་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་སོགས་ཀྱིས་འཕྲིན་ལས་བཅོལ། བསྟོད་པ་ནི། ཧཱུྃ་འཇིག་རྟེན་འདས་པའི་དུས་ནས་སྔོན་བྱུང་བ། ། ཆེ་མཆོག་ཧེ་རུ་ཀ་དཔལ་སྐུ་གསུམ་རྫོགས། ། སྲིད་རྩེའི་བདག་འཛིན་རུ་ཏྲ་སྡེ་གསུམ་འདུལ། ། རྩལ་ཆེན་འཕྲིན་ལས་མཛད་ལ་ཕྱག་འཚལ་བསྟོད། ། དཔལ་ཆེན་མངོན་སྤྲུལ་ནག་པོ་ཆེན་པོའི་སྐུ། ། འཆོལ་བའི་ཁྲོ་རྒྱལ་མ་ནིང་དགྲ་བགེགས་གཤེགས། །
ལྷ་ཆེན་དཔལ་འབར་ཆོས་སྐྱོང་ཡོངས་ཀྱི་རྗེ། ། དམག་དཔོན་ཆེན་པོའི་སྐུ་ལ་ཕྱག་འཚལ་བསྟོད། ། དུར་ཁྲོད་ཐོད་མཁར་མེ་རླུང་འཚུབ་དཀྱིལ་ན། ། རྣལ་འབྱོར་དཔལ་མགོན་ཁྱེད་ཀྱི་ཆ་ལུགས་ནི། ། སྐུ་མདོག་མཐིང་ནག་ཞལ་གཅིག་ཕྱག་གཉིས་པ། ། སྐུ་གསུམ་ལྡན་ཕྱིར་སྤྱན་གསུམ་གྱེན་ཐུར་གཟིགས། ། རབ་བརྗིད་ཁྲོ་གཉེར་གསུམ་ལྡན་གཏུམ་ལ་རྔམས། ། ཞལ་གདངས་མཆེ་གཙིགས་དྲག་པོའི་སྐད་སྒྲ་རྡེབ། ། རིན་ཆེན་ཐོད་སྐམ་ལྔ་ཡིས་དབུ་ལ་བརྒྱན། ། སྦྲུལ་ནག་རལ་པ་ནག་པོས་ས་གཞི་ཁྱབ། །
གཡས་པ་རུ་མཚོན་གཡོན་པ་སྙིང་ཞགས་བསྣམས། ། ཙནྡན་བེང་ཆེན་སྐེད་བཙུགས་ལྷ་དམག་འགྱེད། ། ཐོད་པ་སྐམ་རློན་སྙིང་ཕྲེང་སྦྲུལ་ཆུན་སྤྲས། ། དར་ནག་བེར་གསོལ་གསེར་སྐེད་མི་ལྤགས་བཅིངས། ། ལེགས་ལྡན་ནག་པོའི་སྐུ་ལ་ཕྱག་འཚལ་བསྟོད། ། ཧཱུྃ། ལས་ལ་ཆས་ཚེ་སྲོག་བདུད་ཆ་ལུགས་འཛིན། སྲིད་གསུམ་གཟིགས་ཕྱིར་སྤྱན་གསུམ་བྲང་ལ་ཤར། ། དམག་དཔོན་བཞི་འགྱེད་སྤྱན་བཞིས་ལྷུ་ཚིགས་བརྒྱན། ། སྟག་རལ་གཟིག་ཤུབས་བཏགས་ནས་རྟ་ནག་ཞོན། །
བདུད་མདའ་དགྲ་སྙིང་ཟོར་འདེབས་གླིང་བཞི་རྒྱུག ། སྤྱན་ནས་ཁྲག་འཛག་མེ་ཡི་ཁ་རླངས་འབར། ། ཁ་ཊྭཱཾ་གྲི་གུག་ལྕགས་པར་ཐོགས་ནས་སུ། ། སྣང་སྲིད་ཕོ་བརྒྱུད་ཐམས་ཅད་ཕོ་ཉར་འགྱེད། ། ཅི་བཅོལ་ལས་རྣམས་སྐད་ཅིག་ཡུད་ལ་སྒྲུབ། ། རྟག་ཏུ་གྲོགས་མཛད་མགོན་པོ་ནག་པོ་ཆེ། ། མ་བསྐུལ་བར་ཡང་བརྣག་པའི་དགྲ་བགེགས་སྒྲོལ། ། ལྟག་ན་སྤྱན་གཅིག་མ་ཚོགས་དབང་དུ་སྡུད། ། གར་བསྐུལ་ས་རུ་མི་རོ་རགས་སུ་འཚེར། ། བཟློག་པས་མི་བཟློག་སྔགས་བཟློག་མཁན་གྱི་གཤེད།
གཙུག་ལག་ཁང་སྲུང་དཀོར་རྐུན་རྩད་ནས་གཅོད། ། བསྟན་པ་གཉེན་སྲུང་བཀའ་ཡི་བྱ་ར་བ། ། དྲེགས་པ་ཀུན་འདུལ་ཁྱོད་ལ་ཕྱག་འཚལ་བསྟོད། ། ཧཱུྃ། དཔལ་ལྡན་ལས་ཀྱི་མགོན་པོ་ནི། ། མཐིང་ནག་གྲི་གུག་ལྕགས་པར་ཐོགས། ཁ་ཊྭཱཾ་བདུད་མདས་སྒྲ་སྙིང་གཟིར ། རྟ་ནག་ཞོན་ནས་རྒྱུག་ལ་བསྟོད། ། མ་གཅིག་ལྷ་མོ་དཔལ་འབར་མ། ། སྤུ་གྲི་འཕྱར་ཞིང་ཀླད་ཁྲག་ལྡག །
མི་ལྤགས་གོས་གྱོན་ཐོད་ཕྲེང་འཕྱང་། ། ཨུ་མ་དེ་ཝཱིའི་སྐུ་ལ་བསྟོད། ། ཧཱུྃ། སྐུ་ལས་སྤྲུལ་པའི་མགོན་པོ་ནི། ། ནག་པོ་སྟག་ཞོན་མི་བཟད་པ། ། ཙནྡ་བིང་གསོར་བདུད་ཞགས་འཕེན། ། གཏུམ་པོ་འཇིགས་བྱེད་ཁྱོད་ལ་བསྟོད། ། མ་འགགས་གསུང་གི་རོལ་པའི་རྩལ། ། བིང་ཆེན་དམར་སྨུག་ཁྲོས་པའི་ཞལ། ། ཙནྡ་བེང་དང་ལྕགས་པར་འཛིན། །
བདུད་འདུལ་མཐུ་ཆེན་ཁྱོད་ལ་བསྟོད། ། ཐུགས་ཀྱི་སྒྱུ་མ་ཆེན་པོའི་འཕྲུལ། ། ལྷ་མིན་གཡུལ་བཟློག་ནག་པོ་ཆེ། ། ཕྱག་ན་གྲི་གུག་ཐོད་ཁྲག་བསྣམས། ། ཁྲག་འཐུང་དཔའ་བོ་ཁྱོད་ལ་བསྟོད། ། ཡོན་ཏན་མགོན་པོ་ལེགས་ལྡན་ཆེ། ། གཏུམ་དྲག་བཟོད་དཀའི་གཟི་བརྗིད་ཅན། ། མཐིང་ནག་རིན་ཆེན་ཐོད་ཁྲག་འཛིན། ། གདུག་པ་འདུལ་མཛད་ཁྱོད་ལ་བསྟོད། ། འཕྲིན་ལས་དྲག་ཤུལ་ཆེན་པོའི་རྩལ། །
ཏྲག་ཤད་བདུད་མགོན་མ་རུངས་པ། ། ཙནྡ་བིང་དང་དགྲ་སྙིང་འཛིན། ། དགྲ་བགེགས་གཤེད་མ་ཁྱོད་ལ་བསྟོད། ། འདོད་ཁམས་དབང་ཕྱུག་རེ་མ་ཏཱི། ། ལག་ན་ཁྲམ་ཤིང་ཐོད་པ་འཛིན། ། དྲེལ་རྟ་ཞོན་ནས་སྟོང་གསུང་ཉུལ། ། ནག་པོ་སྟོང་གི་གཙོ་ལ་བསྟོད། ། ཧེ་རུ་ཀ་དཔལ་སྤྱན་སྔ་རུ། ། དམ་བཅས་ཇི་བཞིན་ད་ལྟ་འདིར། ། བསྟན་པ་སྲུང་ཞིང་སྐྱོང་མཛད་པའི། །
དམ་ཅན་ཀུན་ལ་བསྟོད་པར་བགྱི། ། ཞེས་བསྟོད། བཟླས་པ་བྱ་བ་ནི། མགོན་པོ་འཁོར་བཅས་ཀྱིས་ཐུགས་ཁར་ཉི་མ་ལ་གནས་པའི་ཧཱུྃ་ཡིག་གི་མཐར་སྲོག་སྔགས་ཀྱི་བསྐོར་བ་བདག་གི་ཐུགས་ཀའི་འོད་ཀྱིས་བསྐུལ་བས་ཅི་འདོད་པའི་འཕྲིན་ལས་རབ་འབྱམས་ཐོགས་མེད་དུ་བསྒྲུབ་པར་བསམ་ལ། ཨོཾ་ཤྲཱི་མ་ཧཱ་ཀཱ་ལ་ག་ཎ་གུ་ཧྱ་རཾ་སིདྡྷི་ཧཱུྃ་ཕཊ། ཅེས་གཙོ་སྔགས་ཏེ་བྱེ་བ་ཐེམ་ན་ལས་ཀུན་འགྲུབ། ཅེས་པ་བཞིན་རྒྱུན་པར་ཅི་ནུས་བཟླའོ། ། ཨོཾ་ཤྲཱི་མ་ཧཱ་ཀཱ་ལ་རུ་པ་ཏྲི་ཡཾ་ཧཱུྃ་ཛཿ སྐུ་མགོན་ནོ། ། ཨོཾ་ཤྲཱི་མ་ཧཱ་ཀཱ་ལ་རཀྴ་རུ་བེང་ནི་ཛཿ
གསུང་མགོན་ནོ། ། ཨོཾ་མ་ཧཱ་ཀཱ་ལ་ཀྵེ་ཊ་ཧ་ན་ཧཱུྃ་ཕཊ། ཐུགས་མགོན་ནོ། ། ཨོཾ་ཤྲཱི་མ་ཧཱ་ཀཱ་ལ་སྷིང་ར་ཧཱུྃ་ཕཊ། ཡོན་ཏན་མགོན་པོའོ། ། ཨོཾ་ཤྲཱི་མ་ཧཱ་ཀཱ་ལ་ཏྲག་ཤད་ཧཱུྃ་ཛཿ འཕྲིན་ལས་མགོན་པོའོ། ། དེ་ལྟར་གཙོ་འཁོར་གྱི་འགྲེས་སྦྱར་ནས་ཅི་རིགས་བཟླས་པའི་མཐར་་་་་་མཚན་སྔགས་སྔོན་འགྲོའི་ཉེར་མཆོད་ནས། པྲ་ཏྲིཙྪ། མཆོད་ཅིང་འཕྲིན་ལས་གསོལ་ལོ། །
སྭཱཧཱའི་བར་དང་། དཔལ་མ་ཧཱ་ཀཱ་ལ་སོགས་གོང་བཞིན་ནོ། ། རྣམ་སྲས་ནི། གཏོར་མ་ལ་དམིགས་ཏེ། ཨོཾ་ཨ་མྲྀ་ཏེ་ཧཱུྃ་ཕཊ་ཞེས་པས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ཡིག་ལས་གྲུབ་པའི། ། རིན་ཆེན་སྣོད་དུ་ཁཾ་ཡིག་ཞུ་བ་ལས། ། ལྷ་ཡི་ཞལ་ཟས་རོ་བརྒྱ་དང་ལྡན་པ། ། ཟག་མེད་བདུད་རྩིའི་རྒྱ་མཚོ་ཆེན་པོར་གྱུར། །
ཨོཾ་ཨཱཿཧཱུྃ། ལན་གསུམ་རྔ་རོལ་དབྱངས་དང་བཅས་པས། བཻ྅། ལྕང་ལོ་ཅན་གྱི་ཕོ་བྲང་ནས། ། རྒྱལ་པོ་ཆེན་པོ་ངལ་བསོས་སོ། ། བཙུན་མོ་སྲས་དང་འཁོར་གྱི་ཚོགས། ། བདག་ལ་བརྩེ་དགོངས་གནས་འདིར་གཤེགས། ། ཨོཾ་བཻ྅་ཤྲཱ་མ་ཎ་ས་པཱ་རི་ཝཱ་ར་ས་མ་ཡ་ཛཿཛཿཛཿ ཆོས་དབྱིངས་རྣམ་དག་ཕོ་བྲང་འདིར། ། རིན་ཆེན་ཁྲི་དང་པད་ཟླའི་སྟེང་། །
མི་འཇིགས་གདོང་ལྔ་འགྱིང་བ་ལ། ། རྒྱལ་ཆེན་འཁོར་བཅས་བཞུགས་སུ་གསོལ། ། པདྨ་ཀ་མ་ལཱ་ཡ་སཏྭཾ། ཨོཾ་རཏྣ་མུ་ཀུ་ཊ་ཨ་བྷི་ཥྀཉྩ་མཾ། གཙང་ཞིང་རོ་བརྒྱ་ལྡན་པ་ཡི། ། ལྷ་ཡི་བདུད་རྩི་དམ་པ་འདི། ། འབུལ་ལོ་ཆོས་དབྱིངས་ངང་དུ་རོལ། ། བརྩེ་ཆེན་ཐུགས་རྗེས་བདག་སྐྱོངས་ཤིག ། ཨོཾ་བཻ྅་ཤྲ་མ་ཎ་ས་པཱ་རི་ཝཱ་ར་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ལན་གསུམ་མམ་ལྔ།
དུག་གསུམ་དགེ་ཚོགས་ལས་གྲུབ་པའི། ། རྒྱལ་སྲིད་བདུན་དང་བཀྲ་ཤིས་བརྒྱད། ། རྟགས་བརྒྱད་ཉེ་བའི་རིན་ཆེན་བདུན། ། འདོད་ཡོན་སྣ་ལྔ་མཆོད་ཡོན་དང་། ། མེ་ཏོག་བདུག་སྤོས་མར་མེ་དྲི། ། ཞལ་ཟས་རོལ་མོ་མཆོད་པའི་ཚོགས། དངོས་སུ་འབྱོར་དང་ཡིད་སྤྲུལ་པ། ། བསམ་གྱིས་མི་ཁྱབ་དབུལ་བར་བགྱིས། ། བཻ྅། རྫོགས་པའི་སངས་རྒྱས་རིན་ཆེན་མང་། །
ས་བརྒྱད་སེམས་དཔའི་ཚུལ་བསྟན་ནས། ། འགྲོ་བའི་དབུལ་བ་སེལ་མཛད་པ། ། རྒྱལ་ཆེན་འཁོར་དང་བཅས་ལ་བསྟོད། ། བདག་ནི་དེང་ནས་བྱང་ཆུབ་བར། ། ཁྱེད་ལ་གུས་པས་གསོལ་འདེབས་ན། ། རྗེས་སུ་བརྩེ་བས་ཉེར་བཟུང་ནས། ། གཡེལ་བ་མེད་པར་སྡོང་གྲོགས་མཛོད། ། གནས་སྐབས་ཚེ་དང་བསོད་ནམས་དང་། ། དཔལ་འབྱོར་ལོངས་སྤྱོད་དབང་ཕྱུག་སོགས། ། ལེགས་ཚོགས་ཟླ་བ་ཡར་ངོ་ལྟར། །
གོང་ནས་གོང་དུ་རྒྱས་པར་མཛོད། ། དེ་ནས་ཆོས་བདག་ཡང་ནི་བེར་དང་རྡོ་རྗེའི་མཆེད་མོ་རྣམས་ཀྱི་མཆོད་གསོལ་སོགས་སྔར་སྲོལ་བཞིན་བྱས་ལ། རྡོ་རྗེའི་གླུ་བཀྲ་ཤིས་སྨོན་ལམ་སྤྱི་སྟབས་གཏོར་འབུལ། ཨོཾ་ཤྲཱི་པདྨ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། པདྨ་ཧེ་རུ་ཀ་ཏྭེ་ནོ་པ། ཏིཥྛ་ཌི་དྷོ་མེ་བྷ་ཝ། སུ་ཏོཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ།
སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོཿབྷ་ག་ཝཱན་པདྨ་ཧེ་རུ་ཀ་མ་མེ་མུཉྩ། པདྨ་ཧེ་རུ་ཀོ་བྷ་ཝ་མ་ཧཱ་ས་མ་ཡ་སཏྭ་ཨཱཿཧཱུྃ་ཕཊ། ཞེས་པདྨ་ཧེ་རུ་ཀའི་ཡིག་བརྒྱ་ལན་གསུམ། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། །
རྟེན་ཡོད་ན། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་འབུལ་ན། ། དེ་སྲིད་མཆོད་ཡུལ་བཞུགས་སུ་གསོལ། ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་མེ་ཏོག་གཏོར། རྟེན་མེད་ན། ཨོཾ་ཁྱེད་ཀྱི་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། །
སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། ལག་པ་བསྣོལ་ལ་མཐེབ་སྲིན་གྱིས་སེ་གོལ་ཕྱིར་གཏོགས། རང་པདྨ་དབང་ཆེན་དུ་གསལ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། དགེ་བ་འདི་ཡིས་བདག་སོགས་སེམས་ཅན་རྣམས། ། པདྨ་རྒྱལ་པོའི་གོ་འཕང་མཆོག་ཐོབ་ནས། ། མ་རིག་ལྡོངས་པའི་སེམས་ཅན་ཐམས་ཅད་ལ། ། རོལ་པའི་རྟ་སྐད་ཕྱོགས་བཅུར་སྒྲོགས་པར་ཤོག །
རྒྱལ་མཚན་རྩེ་མོ་སོགས་བཀྲ་ཤིས་གང་ཤེས་བྱའོ། ། ལྷག་ཆད་ཁ་སྐོང་བཟོད་གསོལ་བརྟན་བཞུགས། ། གཤེགས་གསོལ་རྣམས་ནི་རྒྱས་བསྡུས་སྐབས་སྦྱར་ལས། ། འདི་ནང་བཞིན་ངེས་པ་མེད་ཅིང་འདིར་བཀོད་ནི་བསྡུས་པའི་ལུགས་སོ། ། ཞེས་པ་འདི་ཡང་ལྕགས་སྦྲུལ་ལོ། སྤུ་ཧྲང་དགོན་དྲུག་ཕྱོགས་བསྒྲིལ་བྱས་སྐབས་བླ་མ་དགེ་འདུན་བཀྲ་ཤིས་དང་། དེར་ཡོད་ལས་ཚན་རྣམས་ནས་ཆོས་སྲུང་མཆོད་གསོལ་ཁྱེར་བདེ་ཞིག་དགོས་ཞེས་བསྐུལ་ངོར་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་ཚར་ཆེན་ཆོས་ཀྱིས་རྒྱལ་པོས་མཛད་པའི་རྟ་མགྲིན་ཡང་གསང་རྒྱུན་ཁྱེར། ཐར་རྩེ་པཎ་ཆེན་ནམ་མཁའ་དཔལ་བཟང་གི་མགོན་པོ་ཕྱག་བཞིའི་གཏོར་ཆོག་འདོད་འཇོའི་བུམ་བཟང་ནང་བཞུགས་མ་ནིང་གཏོར་ཆོག གནས་གསར་རྡོ་རྗེ་འཆང་གིས་མཛད་པའི་རྣམ་སྲས་བསྐང་བ་རྣམས་ཕྱོགས་གཅིག་སྡེབས་བསྒྲིགས་བགྱིས་པ་འདིས་ཀྱང་བསྟན་འགྲོ་ལ་ཕན་བདེ་འབྱུང་བར་གྱུར་ཅིག། །། PAGE * MERGEFORMAT 12 ཀུན་དགའ་བློ་གྲོས།
རྟ་མགྲིན་ཡང་གསང་གི་བདག་བསྐྱེད་དང་ཕྱག་བཞི་སོགས་ཀྱི་གཏོར་བསྐང་། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
