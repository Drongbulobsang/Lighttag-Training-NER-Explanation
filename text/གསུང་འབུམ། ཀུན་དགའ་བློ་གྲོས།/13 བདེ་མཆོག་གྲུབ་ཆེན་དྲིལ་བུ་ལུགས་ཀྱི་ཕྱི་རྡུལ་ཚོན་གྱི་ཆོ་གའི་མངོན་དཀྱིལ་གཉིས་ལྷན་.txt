གསུང་འབུམ། ཀུན་དགའ་བློ་གྲོས།
པོད ༡༣
བདེ་མཆོག་གྲུབ་ཆེན་དྲིལ་བུ་ལུགས་ཀྱི་ཕྱི་རྡུལ་ཚོན་གྱི་ཆོ་གའི་མངོན་དཀྱིལ་གཉིས་ལྷན་ཅིག་ཏུ་བཀོད་པ།
༄༅། །དཔལ་འཁོར་ལོ་བདེ་མཆོག་གྲུབ་ཆེན་དྲིལ་བུ་ལུགས་ཀྱི་ཕྱི་རྡུལ་ཚོན་གྱི་ཆོ་གའི་མངོན་དཀྱིལ་གཉིས་ལྷན་ཅིག་ཏུ་བཀོད་པ་ངེས་དོན་གསལ་བའི་སྒྲོན་མེ་ཞེས་བྱ་བ་བཞུགས་སོ།། ན་མོ་གུ་རུཤྩ་དཻ་ཡེ་ཙཀྲ་སམྦྷ་ར་ཡ། སྤྲོས་དང་བྲལ་ཡང་སྤྲོས་པ་ཅིར་ཡང་སྟོན། ། བདེ་མཆོག་བརྙེས་ཀྱང་ལྷ་མོའི་བདེ་བར་རོལ། ། རྟག་ཆད་སྤངས་ཀྱང་རྟག་ཏུ་གཞན་དོན་མཛད། ། མཆོག་གི་བླ་མ་འཁོར་ལོ་བདེ་མཆོག་རྒྱལ། ། ཨོཾ་ཌི་བི་ཤའི་བས་མཐའི་ནགས་ཁྲོད་དུ། ། གྲུབ་གཉིས་མངོན་གྱུར་གདུག་ཅན་རྒྱལ་པོ་བཏུལ། ། རྡོ་རྗེ་ཐེག་པའི་བསྟན་པ་གསལ་མཛད་པའི། ། གྲུབ་བའི་དབང་ཕྱུག་གང་དེས་རིང་དུ་སྐྱོངས། །
མགོན་དེའི་བཞེད་པ་དཀྱིལ་འཁོར་སྒྲུབ་པའི་ཐབས། ། ངེས་བརྗོད་རྒྱུད་ཀྱི་ཟབ་དོན་མཐར་ཐུག་པ། ། འཕགས་པའི་ཡུལ་ནས་ལྗོངས་འདིར་དར་བ་ཡི། ། དཀྱིལ་འཁོར་ཆོ་ག་གཞན་ལ་ཕན་ཕྱིར་འབྲི། ། མཚན་ཉིད་ལྡན་པའི་སློབ་དཔོན་ལ། ། དམ་ཚིག་ལྡན་པའི་སློབ་མ་ཡིས། ། བདག་གཞན་ཡོངས་སུ་སྨིན་བྱའི་ཕྱིར། ། རྗེས་སུ་གཟུང་བར་གསོལ་བཏབ་ནས། ། དེ་ཡི་ཆོ་ག་བརྩམ་པར་བྱ། ། བསྙེན་པ་ས་ཆོག་སྟ་གོན་དང་། །
བྲི་ཞིང་རྒྱན་དགྲམ་སྒྲུབ་ཅིང་མཆོད། ། སློབ་དཔོན་སློབ་མ་འཇུག་པ་དང་། ། མཇུག་གི་ཆོ་ག་ཅེས་བྱ་ལས། ། དང་པོ་གཉིས་ནི་ཤར་ཆེན་སོགས། ། གོང་མའི་ཡི་གེ་ལས་འབྱུང་བའི། ། དོན་བཞིན་ཤེས་བྱ་སྟ་གོན་ལ། ། གོང་དུ་དཀྱིལ་འཁོར་འབྲི་བའི་བར། ། ཆག་ཆག་བྱི་དོར་རྒྱན་གྱིས་མཛེས། ། བ་བྱུང་ལྔ་དང་དྲི་བཟང་གིས། ། དཀྱིལ་འཁོར་འདྲི་བའི་གཞི་བྱུགས་ལ། །
ཐིག་ཆེན་བརྒྱད་དམ་དཀྱིལ་འཁོར་གྱི། ། སྐྱ་ཐིག་ཡོངས་རྫོགས་གདབ་བྱ་སྟེ། ། དེ་ཡང་རྩིག་པ་ཕན་ཆད་ནི། ། ཀྱཻ་རྡོ་རྗེ་ཇི་བཞིན་ལ། ། ནང་དུ་ལྷ་སྣམ་སྒོ་ཚད་གཅིག ། དེ་དབུས་པདྨ་འདབ་བརྒྱད་ཀྱི། ། མུ་ཁྱུད་གྲི་གུག་ཕྲེང་བས་བསྐོར། ། དབུས་སུ་དྲི་བཟང་ཐིག་ལེ་ནི། ། གྲུ་བཞི་ཕྱོགས་མཚམས་བརྒྱད་རྣམས་སུ། ། ཟླུམ་སྟེང་མེ་ཏོག་ཚོམ་བུ་བཀོད། །
ཕྱོགས་བཞི་ཤར་ནུབ་ལྷག་བཅས་པའི། ། སྤོས་དང་མར་མེ་ཞལ་ཟས་ནི། ། གཡོན་བསྐོར་དག་ཏུ་ལེགས་པར་བཤམ། ། དཀྱིལ་འཁོར་ལྷོར་བསྟན་དབང་བྱས་ནས། དཀྱིལ་འཁོར་ཤར་ལྷོ་འཇིག་རྟེན་པའི། ། ལྷོ་ནུབ་ནས་བརྩམས་གཡོན་སྐོར་དུ། ། མཚམས་འཛིན་མཆོད་ཡོན་ཞབས་བསིལ་དང་། ། མེ་ཏོག་བདུག་སྤོས་མར་མེ་དྲི། ། ཞལ་ཟས་ལ་སོགས་མཆོད་པ་བཤམ། ། དཀྱིལ་འཁོར་དང་ནི་ཉེ་བའི་སར། །
ཡི་དམ་ཆོས་སྐྱོང་ལ་སོགས་པའི། ། བྲིས་འབུར་སྐུ་ཡི་དྲུང་དག་ཏུ། ། འཇིག་རྟེན་འདས་དང་འཇིག་རྟེན་པའི། ། གཏོར་མ་ལྔ་བདུན་ལ་སོགས་པ། ། རང་རང་བླ་མའི་ཕྱག་ལེན་བཞིན། ། མཆོད་དང་བཅས་ཏེ་ལེགས་པར་བཤམ། ། མཚན་ཉིད་ལྡན་པའི་བུམ་པ་ནི། ། དྲུག་གམ་ཡང་ན་གཉིས་པ་ལ། ། བགེགས་བསྐྲད་ནང་རྫས་ཆབ་ཀྱིས་བཀང་། ། རས་ཀྱི་མགུལ་ཆིངས་ཀུ་ཤས་བརྒྱན། །
པད་ཉི་ལ་གནས་རྡོ་རྗེ་སྔོ། ། པད་ཟླ་ལ་གནས་གྲི་གུག་བཞི། ། རྣམ་རྒྱལ་བུམ་པ་ལ་བཏགས་ཤིང་། ། སོ་སོར་ཡོད་ན་གྲི་གུག་བཞི། ། ལྷ་མོ་རྣམས་ཀྱི་བུམ་པར་བཏགས། ། པད་ཟླར་གནས་པའི་གྲི་གུག་ནི། ། དམར་པོ་ལས་བུམ་རྒྱན་དུའོ། ། དུང་ཆོས་རྡོར་གཟུངས་མེ་ཏོག་ཕྲེང་། ། རྡོར་དྲིལ་ནང་མཆོད་ཌཱ་མ་རུ། ། མེ་ཏོག་སྣོད་དང་གོས་ཟུང་སོགས། །
འོག་ཏུ་དགོས་པའི་ཡོ་བྱད་དང་། ། སློབ་མ་རྗེས་སུ་གཟུང་དགོས་ན། ། དེ་ཡི་ཆས་བཅས་ལེགས་པར་བཤམ། ། ཞེས་པས་རྟོགས་པར་བྱས་ནས། དངོས་གཞི་ལ་སྔོན་དུ་འགྲོ་བའི་གཏོར་མ་ཆབ་ཀྱིས་བྲན་ལ། རྡོ་རྗེའི་རྩེས་ནང་མཆོད་འཐོར་ཚུལ་དང་། ཨོཾ་ཁཎྜ་རོ་ཧི་ཧཱུྃ་ཕཊ་ཀྱིས་བསངས། སྭ་བྷཱ་ཝས་སྦྱངས། ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་ཕྱག་རྒྱ་དང་བཅས་པས་བྱིན་གྱིས་བརླབས། འབར་བའི་ཕྱག་རྒྱ་དཔྲལ་བའི་དབྱིངས་སུ་བསྐོར་ལ།
ཕཻཾ་བཛྲ་ཨ་ར་ལི་ཧོཿ ཛ་ཧཱུྃ་བཾ་ཧོཿ ཌཱ་ཀི་ནི་ས་མ་ཡ་སཏྭཾ་ཏྲི་ཤྱ་ཧོཿ ཞེས་པས་མགྲོན་སྤྱན་དྲངས། པད་ཀོར་སྔོན་དུ་འགྲོ་བའི་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཁ་ཁ་ཁཱ་ཧི་ཁཱ་ཧི་སརྦ་ཡཀྵ། རཀྵ་ས། བྷུ་ཏ། པྲེ་ཏ། པི་ཤ་ཙི།
ཨུན་མན་ད། ཨ་པ་སྨཱ་རཱ། ཌཱ་ཀ ཌཱ་ཀི ནྱི་ད་ཡ། ཨི་མཾ་བ་ལིཾ། གྷྲིཧྣནྟུ་ས་མ་ཡ་རཀྵནྟུ་མ་མ་སརྦ་སིདྡྷི་མེ་པྲ་ཡཙྪནྟུ། ཡ་ཐཻ་ཝཾ། ཡ་ཐེཥྚཾ། བྷུ་ཛ་ཐ།
པི་བ་ཐཱ། ཛི་གྷྲ་ཐ། མི་ཏ་པྲ་མ་ཐ། མ་མ་སརྦ་ཨཱ་ཀ་ར་ཏ་ཡ་སད་སུ་ཁཾ་བི་ཤུདྡྷ་ཡེ། ས་ཧ་ཡི་ག་བྷ་ཝནྟུ་ཧཱུྃ་ཧཱུྃ་ཕཊ་ཕཊ་སྭཱ་ཧཱ། ཞེས་ལན་གསུམ་གྱིས་ཕུལ། ཨོཾ་ཨརྒྷཾ། པདྱཾ། པུཥྤཾ། དྷཱུ་པཾ།
ཨཱ་ལོ་ཀཾ གྷནྡྷཾ། ནཻ་ཝི་དྱཾ། ཤཔྟ་ཨཱཿཧཱུྃ་གིས་ཕྱི་མཆོད་དང་། མཐེབ་སྲིན་གྱིས་ནང་མཆོད་གཏོར་ལ། རྡོ་རྗེ་ཐུགས་ཀ་དང་དྲིལ་བུ་ཆིག་རྡུང་ངོས། ལྷ་ཡི་ཚོགས་རྣམས་མ་ལུས་དང་། ། ཀླུ་ཡི་ཚོགས་རྣམས་མ་ལུས་དང་། ། གནོད་སྦྱིན་ཚོགས་རྣམས་མ་ལུས་དང་། ། སྲིན་པོའི་ཚོགས་རྣམས༞ །
འབྱུང་པོའི་ཚོགས་རྣམས༞ ། ཡི་དྭགས་ཚོགས་རྣམས་མ་ལུས་དང་། ། ཤ་ཟའི་ཚོགས་རྣམས༞ ། སྨྱོ་བྱེད་ཚོགས་རྣམས༞ ། བརྗེད་བྱེད་ཚོགས་རྣམས༞ ། མཁའ་འགྲོ་ཚོགས་རྣམས་མ་ལུས་དང་། ། མ་མོའི་ཚོགས་རྣམས་མ་ལུས་དང་། ། མ་ལུས་པ་ནི་ཐམས་ཅད་ཀུན། ། འདིར་གཤེགས་བདག་ལ་དགོངས་སུ་གསོལ། ། བསྟན་པ་བསྲུང་དང་འགྲོ་བའི་དོན་མཛད་ཕྱིར། །
ཐུགས་དམ་བཅས་ཤིང་ཞལ་གྱིས་བཞེསཔརྣམས། ། དཔལ་ཆེན་བཀའ་བསྟོད་ཡིད་ལྟར་མགྱོགས་པ་ཡི། ། འཇིགས་པའི་གཟུགས་ཅན་དྲག་གཏུམ་མི་བཟད་པ། ། གདུག་པ་འདུལ་མཛད་ནག་པོའི་ཕྱོགས་རྣམས་འཇོམས། ། རྣལ་འབྱོར་ལས་ལ་འབྲས་བུ་སྟེར་མཛད་ཅིང་། ། མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་ལོ། ། སྡེ་བརྒྱད་བཙུན་མོ་སྲས་དང་གཡོག་བཅས་པའི། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། མཆོད་སྦྱིན་གཏོར་མ་འདི་བཞེས་ལ། །
ནས། ཡིད་ལ་འདོད་པ་ཀུན་འགྲུབ་ཤོག་གི་བར། དྲིལ་བུ་གསུམ་བརྡུང་གི་རྗེས་སུ་རྒྱུན་ཆགས་དང་། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར་སའི་ཕྱོགས་འདིར་བཅོམ་ལྡན་འདས་འཁོར་ལོ་བདེ་མཆོག་གི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བར་འཚལ་ན། སྲུང་མའི་དབང་པོ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་ཞི་བ་དང་། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་ཞིང་དངོས་གྲུབ་སྒྲུབ་པའི་སྟོང་གྲོགས་མཛོད། རྡོ་རྗེ་ས་ལ་རེག་པའི་སྟོངས་ཀ་དང་། གང་དག་ནག་པོའི་ཕྱོགས་ལ་མངོན་པར་དགའ་བའི་དཀྱིལ་འཁོར་ཆེན་པོའི་གསང་སྤྱོད་ལྟ་བར་མི་དབང་བའི་འབྱུང་པོ་གདུག་པ་ཅན་དེ་དག་འདིར་མ་གནས་པར་གཞན་དུ་སོང་ཞིག
རྡོ་རྗེ་གསོར། དྲིལ་བུ་དྲག་ཏུ་དཀྲོལ། ཁཎྜ་རོ་ཧི་བརྗོད་ཅིང་གཏོར་མ་གཙང་སར་དོར། ཡང་གནས་དང་མཆོད་པའི་ཡོ་བྱད་ལ་བསངས་སྦྱངས་གོང་བཞིན་བྱས་ལ། སྟོང་པའི་ངང་ལས་གནས་ཁང་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་ཡེ་ཤེས་ཀྱི་ཀཱ་པ་ལ་ཡངས་ཤིང་རྒྱ་ཆེ་བའི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ།
དྲི་མཆོག ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་དུས་འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་མི་ཆད་པར་གྱུར། ཨོཾ་ཨརྒྷཾ་ནས་ཤཔྟའི་བར་ཕྱག་རྒྱ་དང་བཅས་པས་བྱིན་གྱིས་བརླབས་པའི་མཐར་དྷརྨ་ར་ཎི་རོལ་ཆེན་དང་བཅས་པ་ལན་གསུམ་གྱིས་བྱིན་དབབ་བོ། ། དེ་ནས་མདུན་གྱི་ནམ་མཁར་སེང་གེས་བཏེགས་པའི་རིན་པོ་ཆེའི་ཁྲིའི་སྟེང་དུ་བདེ་མཆོག་ལྷ་ལྔ་བཞུགས་པའི་གཙོ་བོའི་རྒྱབ་ཁཎྜ་རོ་ཧིའི་མདུན་དུ་ཆོས་པོ་ཏི་བྲག་རི་ལྟ་བུར་བརྩིགས་པར་མོས་ལ། དེའི་གཙོ་བོ་བླ་མ་དང་སངས་རྒྱས། ཆོས་པོ་ཏི་ཆོས། མཁའ་འགྲོ་མ་བཞི་དགེ་འདུན་དཀོན་མཆོག་ཏུ་མོས་པའི་དྲུང་དུ་རང་གཞན་ཐམས་ཅད་འཁོད་དེ་འཇིགས་དད་སྙིང་རྗེ་གསུམ་གྱིས་ཀུན་ནས་བླངས་པའི་བྱང་ཆུབ་མ་ཐོབ་བར་དུ་སྐྱབས་སུ་འགྲོ་བའི་བསམ་པས། བདག་དང་འགྲོ་བ་ཁམས་གསུམ་སོགས་སྐྱབས་འགྲོ་སྤྱི་འགྲེ་ལན་གང་མང་། བླ་མ་དཀོན་མཆོག་རིན་པོ་ཆེ་སོགས་སྐྱབས་གསོལ་གྱི་ཚིག་བརྗོད་པས།
འཁོར་འོད་དཀར་པོས་དཔྲལ་བར་ཐིམ། ཆོས་འོད་དམར་པོས་མགྲིན་པར་ཐིམ། གཙོ་བོ་འོད་སྔོན་པོས་སྙིང་གར་ཐིམ་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཔལ་འཁོར་ལོ་བདེ་མཆོག་གི་བསྒོམ་བཟླས་ཉམས་སུ་བླང་བར་བགྱིའོ། ། ལན་གསུམ། རྡོར་སེམས་བསྒོམ་བཟླས་མ་རྒྱུད་སྤྱི་འགྲེ་ལྟར་བྱས་ལ། བདུད་རྩི་རིལ་བུ་ཁར་མྱང་བའམ། མེད་ན་འོག་ནས་འབྱུང་བ་ལྟར་ནང་མཆོད་བྱིན་གྱིས་བརླབས་པ་མྱང་ལ། ཤྲཱི་ཧེ་རུ་ཀོ྅ཧཾ།
ལན་གསུམ། ཤྲཱི་ནི་གཉིས་མེད་ཡེ་ཤེས་ཏེ། ། ཧེ་ནི་རྒྱུ་སོགས་སྟོང་པ་ཉིད། ། རུ་ནི་ཚོགས་དང་བྲལ་བ་སྟེ། ། ཀ་ནི་ནང་དུའང་མི་གནས་པ། ། དོན་དེ་དང་ལྡན་པའི་བདག་ཉིད་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། དེའི་པང་ན་ཡུམ་རྡོ་རྗེ་ཕག་མོ་སྐུ་མདོག་དམར་མོ་ཞལ་གཅིག་ཕྱག་གཉིས་ཀྱིས་གྲི་གུག་དང་ཐོད་པ་འཛིན་པས་ཡབ་ལ་འཁྱུད་པ། གཉིས་ཀའང་རུས་པའི་རྒྱན་གྱིས་བརྒྱན་པའི་སྐུ་ཅན་དུ་གྱུར། ཨོཾ་ཨ་ཨཱ། ཨི་ཨཱི།
ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ ཧཱུྃ་ཧཱུྃ་ཕཊ། ཨོཾ་ཀ་ཁ་ག་གྷ་ང་། ཙ་ཚ་ཛ་ཛྙ་ཉ། ཊ་ཋ་ཌ་ཌྷ་ཎ།
ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས་ཧ་ཀྵ་ཧཱུྃ་ཧཱུྃ་ཕཊ། ལན་གསུམ་བརྗོད། རང་གི་སྙིང་གར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཡིག་སྔོན་པོ་དྲི་མ་མེད་པའི་འོད་ཟེར་ལྔ་འཕྲོ་བ། དེ་ནས་འོད་ཟེར་འཕྲོས། རང་གི་ལུས་ཀྱི་ནང་ཐམས་ཅད་གང་བས་ལུས་ངག་ཡིད་གསུམ་གྱི་སྡིག་སྒྲིབ་སྦྱངས། བ་སྤུའི་བུ་ག་ནས་ཕྱིར་འཕྲོས་པས་རང་བཞིན་གྱི་གནས་ནས་དཔལ་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་གྱི་གཙོ་བོའི་དབུ་ལ་བླ་མ་རྡོ་རྗེ་སེམས་དཔའི་ཚུལ་དུ་བཞུགས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ཐལ་མོ་སྦྱར་ལ།
ན་མོ་གུ་རུ་བྷྱཿ ན་མ་ཤྲཱི་ཙཀྲ་སམྦྷ་ར་མཎྜ་ལ་ས་པ་རི་ཝ་ར་བྷྱཿ སྙིང་གའི་ཧཱུྃ་ཡིག་འོད་ཟེར་ལས་སྤྲུལ་པའི། ། གཟུགས་སྒྲ་དྲི་རོ་རེག་བྱ་ཆོས་དབྱིངས་མ། ། དཀར་སྔོ་སེར་དམར་ལྗང་ཁུ་དཀར་མོ་རྣམས། ། ཞལ་གཅིག་ཕྱག་བཞིའི་དང་པོའི་ཕྱག་གཉིས་ཀྱིས། ། མེ་ལོང་པི་ཝཾ་དྲི་བཟང་ཞལ་ཟས་དང་། ། ན་བཟའ་ཆོས་འབྱུང་འཛིན་ཞིང་འོག་མ་གཉིས། ། གཡས་པས་ཌཱ་མ་རུ་དང་གཡོན་པ་ཡིས། ། ཐོད་པ་ཁ་ཊྭཱཾ་འཛིན་ཅིང་ལང་ཚོར་ལྡན། །
རིན་ཆེན་རྒྱན་དང་དར་གྱི་ན་བཟས་བརྒྱན། ། དཔག་མེད་རབ་བསྔགས་བརྗོད་ཅིང་མགོན་སོགས་མཆོད། ། ཞེས་དང་། པད་ཀོར་སྔོན་དུ་འགྲོ་བས་སོ་སོའི་ཕྱག་རྒྱ་འོག་མཆོད་ཕྲེང་ནས་འབྱུང་བ་ལྟར་བཅས་ལ། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦྷ་ར་མཎྜ་ལ་ཙཀྲ་སརྦ་ཝཱི་ར་ཡོ་གི་ནི་ས་པ་རི་ཝཱ་ར་ཨ་དརྴ་བཛྲི་ནི་བཛྲ་པུ་ཙི་ཏེ་ཨཱཿཧཱུྃ། དེ་བཞིན་དུ་གོང་འོག་འདྲ་བ་ལས། ཝཱི་ནི་བཛྲི་ནི། གནྡྷེ་བཛྲི་ནི། ར་ས་བཛྲི་ནི། པརྴེ་བཛྲི་ནི།
དྷརྨཱ་དྷ་དྷུ་བཛྲི་ནི་བཛྲ་པཱུ་ཙི་ཏེ་ཨཱཿཧཱུྃ། ཞེས་པས་ཕྱི་མཆོད་དང་། ཡང་། མཁའ་འགྲོ་མ་དང་ལ་མ་དུམ་སྐྱེས་མ། ། གཟུགས་ཅན་མ་རྣམས་སྔོ་ལྗང་དམར་སེར་མདོག ། ཞལ་གཅིག་ཕྱག་བཞི་དང་པོའི་ཕྱག་གཉིས་ཀྱིས། ། བདུད་རྩི་རྣམ་ལྔས་གང་བའི་ཐོད་པ་འཛིན། ། འོག་མ་ཐོད་ཌཱ་ཐོད་པ་ཁ་ཊྭཱཾ་འཆང་། ། རྒྱན་དང་ན་བཟས་སྤྲས་པ་དཔག་མེད་སྤྲོས། ། དཀྱིལ་འཁོར་ལྷ་ཚོགས་ཟག་མེད་བདུད་རྩིས་མཆོད། །
ཨོཾ་སརྦ་ནས། སརྦ་ཝཱི་ར་ཡོ་གི་ནི་ས་པ་རི་ཝཱ་ར་ཨོཾ་ཨཱཿ པཉྩ་ཨ་མྲྀ་ཏ་ཧཱུྃ། ཞེས་བརྗོད་ལ་མཐེབ་སྲིན་གྱིས་བདུད་རྩི་འབུལ་བ་ནི་ནང་མཆོད། ཡུམ་རྡོ་རྗེ་ཕག་མོ་དང་སྙོམས་པར་ཞུགས་པས་ཟག་པ་མེད་པའི་བདེ་བས་རྒྱུད་གང་། ཨོཾ་སརྦ་ཏ་ཐཱ་ག་ཏ་སོགས་ནས། ས་པ་རི་ཝཱ་ར་ཨོཾ་ཨཱཿ བཛྲ་མ་ཧཱ་སུ་ཁ་ཧཱུྃ། ཞེས་དང་། པད་ཀོར་སྔོན་འགྲོའི་འཁྱུད་རྒྱ་བྱ་བ་ནི་གསང་མཆོད་དོ། །
དེ་ནས་ཐལ་མོ་སྦྱར་ལ། དེང་ནས་བྱང་ཆུབ་སྙིང་པོར་མ་མཆིས་བར། ། རིན་ཆེན་དཀོན་མཆོག་གསུམ་ལ་བདག་སྐྱབས་མཆི། ། སྔར་བྱས་སྡིག་པ་བཤགས་ཤིང་སླར་ཡང་སྡོམ། ། འཁོར་དང་འདས་པའི་དགེ་ལ་རྗེས་ཡི་རང་། ། ཆོས་འཁོར་བསྐོར་ཞིང་རྟག་པར་བཞུགས་གསོལ་འདེབས། ། སེམས་ཅན་དོན་དུ་བྱང་ཆུབ་ཐོབ་བྱའི་ཕྱིར། ། བསམ་སྦྱོར་ཕུན་ཚོགས་སྨོན་འཇུག་སེམས་གཉིས་བསྐྱེད། ། དགེ་དེས་བདག་གཞན་ཧེ་རུ་ཀར་གྱུར་ཅིག ། ལན་གསུམ་བརྗོད་པའི་རྗེས་སུ།
ཨོཾ་བཛྲ་མུཿ ཚོགས་ཞིང་རྣམས་རང་བཞིན་གྱི་གནས་སུ་གཤེགས། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། ཕྱི་ནང་གི་ཆོས་ཐམས་ཅད་རང་གི་སེམས་སུ་ཤེས་པར་བྱས་ཏེ། ཨོཾ་སྭ་བྷཱ་ཝ་ཤཱུདྡྷཿསརྦ་དྷརྨཱཿསྭ་བྷཱ་ཝ་ཤཱུདྡྷོ྅ཧཾ། སེམས་དེ་ཡང་རང་བཞིན་ཅི་ཡང་མ་གྲུབ་པའི་སྟོང་པ་ཉིད་དུ་ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། རང་གི་སྙིང་ཀའི་ཧཱུྃ་ལས་འོད་འཕྲོས་པས་སྣོད་ཐམས་ཅད་གཞལ་ཡས་ཁང་དང་། བཅུད་ཐམས་ཅད་ལྷ་ལྔའི་སྐུར་གྱུར་པ་ཚུར་འདུས་ནས་གཞལ་ཡས་ཁང་འཁོར་གྱི་ལྷ་རྣམས་ལ་ཐིམ། ལྷ་རྣམས་རང་ལ་ཐིམ། རང་ཐུགས་ཀའི་ཧཱུྃ་ལ་ཐིམ།
ཞབས་ཀྱུ་ཁོག་པ་ལ། ཁོག་པ་མགོ་བོ་ལ། མགོ་བོ་ཟླ་ཚེས་ལ། ཟླ་ཚེས་ཐིག་ལེ་ལ། ཐིག་ལེ་ནཱ་ད་ལ། དེའང་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཨེ་ལས་ཆོས་ཀྱི་འབྱུང་གནས་གྲུ་གསུམ་པ་ཕྱི་དཀར་ལ་ནང་དམར་བ་གདེངས་ཀ་ཆེ་བ་གྱེན་དུ་བསྟན་པ། རྩ་བ་ཕྲ་བ་ཐུར་དུ་ཟུག་པའི་ནང་དུ་རང་ཧེ་རུ་ཀ་སྐུ་མདོག་ནག་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ་རུས་པའི་རྒྱན་གྱིས་བརྒྱན་པའི་སྐུ་ཅན་དུ་གྱུར། ཤར་ནས་བརྩམས་ཏེ་ཕྱོགས་གཡོན་བསྐོར་དང་། མེ་ནས་བརྩམས་ཏེ་མཚམས་གཡས་བསྐོར་དུ་སྡིགས་མཛུབ་སེ་གོལ་དང་བཅས་པས།
ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོ་བྷ་ག་ཝཱན་བཛྲ་རཱ་ཛ་ཧཱུྃ་ཧཱུྃ་ཕཊ། ཚར་གཉིས་བརྗོད་ཕྱོགས་མཚམས་དེ་དག་ཏུ་སྔགས་ཀྱི་ཡིག་འབྲུ་ཁ་དོག་དམར་པོ་འབར་བ་དང་བཅས་པ་རང་གི་ཞལ་ནས་འཕྲོས་པས་དེ་དག་ལས་སྟེང་དང་ཤར་དུ་ཁ་གདོང་མ་རེ་རེ། བྱང་དུ་འུག་གདོང་མ། ནུབ་དང་འོག་ཏུ་ཁྱི་གདོང་མ་རེ་རེ། ལྷོར་ཕག་གདོང་མ། ཤར་ལྷོར་གཤིན་རྗེ་བརྟན་མ། ལྷོ་ནུབ་ཏུ་གཤིན་རྗེ་ཕོ་ཉ་མོ།
ནུབ་བྱང་དུ་གཤིན་རྗེ་མཆེ་བ་མོ། བྱང་ཤར་དུ་གཤིན་རྗེ་འཇོམས་མ་རྣམས་སྐུ་མདོག་དམར་མོ་ཞལ་གཅིག་ཕྱག་གཉིས་སྤྱན་གསུམ་མ་པདྨ་དང་ཉི་མའི་གདན་ལ་གཡས་བརྐྱང་གིས་བཞུགས་ཤིང་། ཕྱག་རྒྱ་ལྔས་བརྒྱན་པ་དྲག་མོ་ཤིན་ཏུ་ཁྲོས་པའི་གཟུགས་ཅན་རྣམས་ཀྱིས་གཡས་ཐོ་བ་དང་། གཡོན་ཕུར་བུ་འཛིན་པས་བགེགས་རྣམས་རྒྱང་རིང་དུ་བསྐྲད། སླར་ཡང་སྔགས་ཀྱི་འོད་ཟེར་ལས་གྲུབ་པའི་རྡོ་རྗེའི་རྭ་བ་གྲུ་བཞི་པ་ཡངས་ཤིང་རྒྱ་ཆེ་བའི་དབུས་སུ་ཧཱུྃ་ལས་སྣ་ཚོགས་རྡོ་རྗེ་ལས་འཕྲོས་པའི་འོག་རྡོ་རྗེའི་ས་གཞི། སྟེང་རྡོ་རྗེའི་གུར་དང་བླ་རེ། ཕྱི་རོལ་ཀུན་ཏུ་མདའི་དྲྭ་བས་ཡོངས་སུ་གཏམས་པར་གྱུར། གཡོན་པའི་སྡིགས་མཛུབ་ཕྱོགས་བཅུར་བསྟན་ལ། ཨོཾ་བཛྲ་པྲ་ཀ་ར་ཧཱུྃ་བཾ་ཧཱུྃ། ཨོཾ་མེ་དི་ནི་བཛྲི་བྷཱ་ཝ་བཛྲ་བྷནྡྷ་ཧཱུྃ།
ཨོཾ་བཛྲ་པཉྩ་ར་ཧཱུྃ་བཾ་ཧཱུྃ། ཨོཾ་བཛྲ་བི་དྷ་ན་ཧཱུྃ་ཁཾ་ཧཱུྃ། ཨོཾ་སཱ་ར་ཛ་ལ་ཏྲཾ་སཾ་པྲཾ། སོ་སོ་ལན་གསུམ་གསུམ་བརྗོད་པས་བྱིན་གྱིས་བརླབས། ཕོ་ཉ་རྣམས་ལས་འོད་ཟེར་ལྕག་ཀྱུ་ལྟ་བུ་འཕྲོས་པས་ཕྱོགས་བཅུའི་བགེགས་ཐམས་ཅད་བཀུག་ནས་རང་གི་མདུན་དུ་ཧཱུྃ་རིང་པོ་ལས་གྲུབ་པའི་དོང་གྲུ་གསུམ་པའི་ནང་དུ་བཅུག་པར་གྱུར། ཨོཾ་གྷ་གྷ་གྷཱ་ཏ་ཡ་གྷཱ་ཏ་ཡ་སརྦ་དུཥྚན་ཧཱུྃ་ཧཱུྃ་ཕཊ། ཀཱི་ལ་ཡ་ཀཱི་ལ་ཡ་སརྦ་པཱ་པཾ་ཧཱུྃ་ཧཱུྃ་ཕཊ། ཧཱུྃ་ཧཱུྃ་ཧཱུྃ་བཛྲ་ཀཱི་ལ་ཡ་བཛྲ་དྷ་རོད་ཨ་ཛྙཱ་པ་ཡ་ཏི་ཀ་ཡ་ཝཀྐ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ། ཅེས་བསྒོས་པས་བགེགས་རྣམས་ཀྱི་སྤྱི་བོར་ཕུར་བུས་བཏབ། གཡོན་ཁུ་ཚུར་གྱི་སྟེང་གཡས་པའི་སོར་མོ་གསུམ་གདབ་པའི་ཕྱག་རྒྱ་དང་།
ཨོཾ་བཛྲ་མུརྐ་ར་བཛྲ་ཀཱི་ལ་ཡ་ཨ་ཀོ་ཊ་ཡ་ཧཱུྃ་ཕཊ། རྡོ་རྗེ་ཐོ་བས་ཕུར་བུའི་སྤྱི་བོ་ནས་བརྡུངས་ཏེ་བགེགས་རྣམས་ཀྱི་སྤྱི་གཙུག་ནས་རྐང་མཐིལ་གྱི་བར་དུ་ཕུག་སྟེ་རྣམ་པར་ཤེས་པ་མི་བསྐྱོད་པའི་ཞིང་དུ་བསྐྱལ་ནས་ཕོ་ཉ་རྣམས་འོད་དུ་ཞུ་བ་མདའི་དྲྭ་བ་ལ་ཐིམ་པའི་འོད་ཟེར་གྱིས་དེའི་ཕྱི་རོལ་དུ་རྡོ་རྗེའི་རྭ་བ། དེ་ལས་འཕྲོས་པའི་པདྨའི་རྭ་བ། དེ་ལས་འཕྲོས་པའི་འཁོར་ལོའི་རྭ་བ་ཟླུམ་པོ་གསུམ་གྱི་ཕྱི་རོལ་དུ་ཡེ་ཤེས་ཀྱི་མེ་རབ་ཏུ་འབར་བའི་བསྲུང་བའི་འཁོར་ལོར་གྱུར། གཡོན་པའི་སྡིགས་མཛུབ་ཕྱོགས་བཅུར་བསྟན་ལ། ཨོཾ་བཛྲ་པྲ་ཀ་ར་ཧཱུྃ། ཨོཾ་པདྨ་པྲ་ཀ་ར་ཧཱུྃ། ཨོཾ་ཙཀྲ་པྲ་ཀ་ར་ཧཱུྃ། ཨོཾ་བཛྲ་ཛྭ་ལ་ཨ་ན་ལརྐ་ཧཱུྃ་ཧཱུྃ་ཧཱུྃ། ཞེས་ལན་གསུམ་གསུམ་བརྗོད་པས་བྱིན་གྱིས་བརླབས་སོ། །
དེ་ལྟ་བུའི་བསྲུང་བའི་འཁོར་ལོའི་དབུས་སུ་རང་ཉིད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་བདུངས་པ་ལྟ་བུ་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ། དེའི་སྟེང་དུ་ལཾ་ལས་སའི་དཀྱིལ་འཁོར་གྲུ་བཞི་སེར་པོ་རྡོ་རྗེས་མཚན་པ། དེའི་སྟེང་དུ་སུཾ་ལས་རིའི་རྒྱལ་པོ་རི་རབ། ཤར་ཤེལ། ལྷོ་བཻཌཱུར། ནུབ་པདྨ་རཱ་ག བྱང་གསེར་གྱི་རང་བཞིན་ལས་གྲུབ་པ།
གྲུ་བཞི་བང་རིམ་བཞི་ལྕོགས་བརྒྱད་དང་ལྡན་པའི་སྟེང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཧཱུྃ་ལས་སྣ་ཚོགས་རྡོ་རྗེའི་རྭ་ཉི་ཤུ་པ། ཤར་དཀར། བྱང་ལྗང་། ནུབ་དམར། ལྷོ་སེར། དབུས་སྔོ་བའི་སྟེང་དུ་བྷྲཱུཾ་དཀར་པོ་ཡོངས་སུ་གྱུར་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ་སྒོ་བཞི་པ་ཕྱི་ནས་རིམ་པ་བཞིན། དཀར། སེར། དམར། ལྗང་།
སྔོ་བའི་རྩིག་པ་རིམ་པ་ལྔ་དང་ལྡན་པ། དེའི་སྟེང་དུ་རིན་པོ་ཆེའི་ཕ་གུ་སེར་པོ་ལ་སྟེང་ནས་དོ་ཤལ་དང་དོ་ཤལ་ཕྱེད་པ་དང་། མདའ་ཡབ་དང་པུ་ཤུ་བ་དན་བཅུ་གཉིས་ཀྱིས་མཛེས་པར་བྱས་ལ། རྩིག་པའི་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་བསྐོར་བ། སྒོ་དང་སྒོ་ཁྱུད་ཀྱི་མཚམས་རྣམས་སུ་ཟླ་བ་ཕྱེད་པ་ལ་གནས་པའི་རྡོ་རྗེ་རིན་པོ་ཆེས་སྤྲས་པ། ནང་ཀ་བ་བརྒྱད་དང་ལྡན་པའི་སྟེང་དུ་རྡོ་རྗེའི་གདུང་ཟླུམ་པོ་དང་། དེའི་སྟེང་དུ་རྡོ་རྗེའི་གདུང་བཞིས་མིག་མང་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་སྟེང་དུ་རྡོ་རྗེ་ནོར་བུའི་ཏོག་གིས་སྤྲས་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་ཆོས་ཀྱི་འཁོར་ལོ་དང་གཡས་གཡོན་དུ་རི་དྭགས་ཕོ་མོ་དང་། སྣམ་བུ་སོ་སོ་ལ་རྒྱལ་མཚན་དང་བ་དན་དང་རྔ་ཡབ་ལ་སོགས་པ་རྒྱན་དུ་མས་བརྒྱན་པའི་གཞལ་ཡས་ཁང་གི་ཕྱི་རོལ་རྡོ་རྗེ་རྭ་བའི་ནང་དུ་དུར་ཁྲོད་ཆེན་པོ་བརྒྱད་གནས་པ་ནི།
ཤར་དུ་དྲག་ཏུ་གཏུམ་པ། བྱང་དུ་ཚང་ཚིང་འཁྲིགས་པ། ནུབ་ཏུ་འུར་འུར་འབར་བ། ལྷོར་འཇིགས་སུ་རུང་བ། མེར་ནགས་ཚལ་ཕུན་སུམ་ཚོགས་པ། བདེན་བྲལ་དུ་མུན་པ་མི་བཟད་པ། རླུང་དུ་ཀཱི་ལི་ཀཱི་ལིའི་སྒྲ་སྒྲོག་པ། དབང་ལྡན་དུ་ཧ་ཧ་རྒོད་པའི་དུར་ཁྲོད། རིམ་པ་དེ་ཉིད་ཀྱི་བརྒྱ་བྱིན། གནོད་སྦྱིན།
ཆུ་ལྷ། གཤིན་རྗེ། མེ་ལྷ། སྲིན་པོ། རླུང་ལྷ། དབང་ལྡན་ཏེ་ཕྱོགས་སྐྱོང་བརྒྱད་དང་། ཤི་རི་ཤ ཨ་ཤྭ་ཏ། ཀཾ་ཀ་ལ། ཙུ་ཏ།
ཀ་རནྫ། ལརྟ་པྲ་ཀ་ཏི། པ་ཏི་པ་ཏྲ། བྷ་དྲ་སྟེ་ཤིང་བརྒྱད་དང་། དེ་རྣམས་ཀྱི་ཡལ་གའི་གསེབ་ཏུ་སྒོ་མཚམས་མ་བརྒྱད་ཀྱི་གཟུགས་འཛིན་པའི་དྲག་གཏུམ་སྐྱོང་བ་ལ་སོགས་པའི་ཞིང་སྐྱོང་བ་བརྒྱད་དང་། ནོར་རྒྱས། འཇོག་པོ། སྟོབས་རྒྱུ། པདྨ། ཧུ་ལུནྟ།
རིགས་ལྡན། དུང་སྐྱོང་། པདྨ་ཆེན་པོ་སྟེ་ཀླུ་བརྒྱད་དང་། སྒྲ་གྲགས་པ། རྨུགས་པ། མུན་པ་ཅན། ཀུན་ཏུ་འཁྱིལ་བ། གང་བ། འབབ་པ། དྲག་པོ།
འཁྲིགས་པ་སྟེ་སྤྲིན་བརྒྱད་དང་། གཞན་ཡང་ཆུ་བརྒྱད། མེ་བརྒྱད། མཆོད་རྟེན་བརྒྱད། གྲུབ་པ་ཐོབ་པའི་དཔའ་བོ་དང་རྣལ་འབྱོར་མ་དང་། འདྲེ་དང་། སྲིན་པོ་དང་། རོ་དང་། རོ་ལངས་དང་། ཤ་ཟ་དང་།
འབྱུང་པོ་དང་། ཅེ་སྤྱང་དང་། ཁྭ་འུག་ལ་སོགས་པས་ཡོངས་སུ་གང་བའི་དུར་ཁྲོད་ཆེན་པོ་བརྒྱད་ཀྱིས་ཡོངས་སུ་བསྐོར་བའི་གཞལ་ཡས་ཁང་གི་ནང་གི་ལྷ་སྣམ་ཤར་དཀར། བྱང་ལྗང་། ནུབ་དམར། ལྷོ་སེར། དབུས་སྔོ་བའི་གྲྭ་བཞིར་དཔག་བསམ་གྱི་ཤིང་གིས་ཁ་བརྒྱན་པའི་བུམ་པ་གཉིས་གཉིས་ཏེ་བརྒྱད་ཀྱིས་མཛེས་པར་བྱས་པའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་མུ་ཁྱུད་ལ་གྲི་གུག་གི་དྲྭ་བས་བསྐོར་བའི་ལྟེ་བར་འཇིག་བྱེད་དང་དུས་མཚན་བརྩེགས་པའི་སྙིང་ཁར་ཉི་མའི་གདན། ཕྱོགས་ཀྱི་འདབ་མ་བཞི་ལ་རོའི་སྙིང་ཁར་ཟླ་བའི་གདན། མཚམས་ཀྱི་འདབ་མ་བཞི་ལ་ཟླ་བའི་སྟེང་དུ་བུམ་པ་ལ་གནས་པའི་ཐོད་པ་བདུད་རྩིས་གང་བའོ། ། དབུས་ཀྱི་གདན་གྱི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་སྐར་མའི་ཕྲེང་བ་ལྟ་བུས།
ཨ་ཨཱ་ནས། ཨཾ་ཨཿའི་བར་ཚར་གཉིས་བརྗོད་ལ་ཞུ་བ་ལས་བྱུང་བའི་ཟླ་བའི་དཀྱིལ་འཁོར་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བཟང་པོ་བརྒྱད་ཅུའི་བདག་ཉིད་མར་མེའི་ཕྲེང་བ་ལྟ་བུའི། ཀ་ཁ་ག་གྷ་ང་ནས། ཡ་ར་ལ་ཝ་ཌ་དྷའི་བར་ལན་གཉིས་བརྗོད་ལ་ཞུ་བ་ལས་བྱུང་བའི་ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས། དེ་གཉིས་ཀྱི་བར་དུ་ཧཱུྃ་ལས་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ་དང་། དེའི་གཡོན་དུ་བཾ་ལས་གྲི་གུག་བཾ་གྱིས་མཚན་པ་སོ་སོར་རྟོགས་པའི་ཡེ་ཤེས། ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས། དེ་ལས་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རང་ཉིད་བཅོམ་ལྡན་འདས་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་པ། རྩ་བའི་ཞལ་སྔོན་པོ།
གཡོན་དམར། གཡས་སེར། སྟེང་ཞལ་ལྗང་བ། ཞལ་རེ་རེ་ལ་སྤྱན་གསུམ་གསུམ་དང་ལྡན་ཞིང་མཆེ་བ་བཞི་བཞི་གཙིགས་པ། ཕྱག་དང་པོ་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། དེའི་འོག་མ་གཉིས་ཀྱིས་གླང་པོ་ཆེའི་པགས་པ་རློན་པ་ཁྲག་འཛག་པ་སྤུ་ཕྱིར་བསྟན་ནས་མགོ་གཡས་སུ་འཕྱང་བའི་རྐང་ལག་ནས་སྡིགས་མཛུབ་དང་བཅས་སྨིན་མཚམས་ཀྱི་ཐད་དུ་འཕྱར་ནས་བཟུང་ཞིང་ལྡིང་སྟབས་སུ་གྱོན་པ། གཡས་ཀྱི་གསུམ་པ་ན་ཌཱ་མ་རུ། བཞི་པ་ན་དགྲ་སཏྭ། ལྔ་པ་ན་གྲི་གུག དྲུག་པ་ན་མདུང་རྩེ་གསུམ་པ།
གཡོན་གྱི་གསུམ་པ་ན་རྡོ་རྗེས་མཚན་པའི་ཁ་ཊྭཱཾ་ག བཞི་པ་ན་ཁྲག་གིས་གང་བའི་ཐོད་པ། ལྔ་པ་ན་རྡོ་རྗེ་ཞགས་པ། དྲུག་པ་ན་ཚངས་པའི་མགོ་གདོང་བཞི་པ་བསྣམས་པ། དབུ་སྐྲ་ནག་པོ་རལ་པའི་ཐོར་ལྕོགས་སྤྱི་བོར་བཅིངས་པའི་རྩེ་མོར་ཡིད་བཞིན་གྱི་ནོར་བུ་རིན་པོ་ཆེས་སྤྲས་ཤིང་། གཡོན་ཕྱོགས་སུ་ཚེས་གཅིག་གི་ཟླ་བ་དང་། མཚོག་མའི་སྟེང་ན་སྣ་ཚོགས་རྡོ་རྗེས་མཚན་པ། དབུ་རེ་རེ་ལ་མི་མགོ་སྐམ་པོ་ལྔ་ལྔས་དབུ་བརྒྱན་ཅིང་། རློན་པ་ཁྲག་འཛག་པ་ལྔ་བཅུའི་དོ་ཤལ་བྱས་པ། རུས་པའི་རྒྱན་དྲུག་དང་སྟག་གི་པགས་པའི་ཤམ་ཐབས་གྲོལ་བ།
ཞབས་གཡས་བསྐུམ་གཡོན་བརྐྱང་བས་འཇིགས་བྱེད་དང་དུས་མཚན་མནན་པ། མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་བརྒྱན་པ། སྒེག་པ་དཔའ་བ་མི་སྡུག་པ། ། རྒོད་ཅིང་དྲག་ཤུལ་འཇིགས་སུ་རུང་། ། སྙིང་རྗེ་རྔམས་དང་ཞི་བ་ཡི། ། གར་གུའི་རོ་དང་ལྡན་པ་ཉིད། ། སྤྱི་བོར་རིགས་བདག་གི་ཅོད་པན་འཛིན་ཞིང་སྟེང་དུ་གདུགས་དཀར་པོས་བརྒྱན་པའོ། ། དེའི་པང་ན་ཡུམ་རྡོ་རྗེ་ཕག་མོ་སྐུ་མདོག་དམར་མོ་ཞལ་གཅིག་ཕྱག་གཉིས་མ་གཡས་རྡོ་རྗེས་མཚན་པའི་གྲི་གུག་ནམ་མཁར་འཕྱར་ཏེ་འཛིན་ཅིང་། གཡོན་ཐོད་པ་རྒྱུ་མ་དང་ཁྲག་གིས་གང་བ་འཛིན་པས་ཡབ་ལ་འཁྱུད་པ།
སྤྱན་གསུམ་པ། དབུ་སྐྲ་ནག་པོ་སིལ་བུར་འཕྱང་བ། གཅེར་བུ་རུས་པའི་རྒྱན་ལྔ་དང་མི་མགོ་སྐམ་པོ་ལྔས་དབུ་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན། ཞབས་གཡོན་བརྐྱངས་ཤིང་གཡས་བསྐུམས་པས་ཡབ་ལ་འཁྱུད་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཡབ་ཡུམ་གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ལྟེ་བར་སྭཱ་སེར་པོ།
བརླ་གཉིས་ལ་ཧཱ་ལྗང་ཁུ། ཡུམ་གྱི་མཁའ་མི་དམིགས་ཏེ་སྟོང་པའི་ངང་ལས་ཨ་ལས་པདྨ་དམར་པོ་འདབ་མ་གསུམ་པ་རྒྱ་མཚོ་ལས་བྱུང་བའི་ཟེ་འབྲུ་དཀར་པོ་བྱེཾ་གྱིས་མཚན་པ། ཡབ་ཀྱི་གསང་གནས་མི་དམིགས་ཏེ་སྟོང་པའི་ངང་ལས་ཧཱུྃ་ལས་རྡོ་རྗེ་སྔོན་པོ་རྩེ་གཅིག་པ་བྱེཾ་ལས་བྱུང་བའི་ནོར་བུ་དམར་པོ་བྱེཾ་གྱིས་མཚན་པ། ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཧོ་དམར་པོ་གཉིས་ཀྱི་བར་དུ་ཆུད་པའི་ཨོཾ་ཨཱཿཧཱུྃ་གི་རྣམ་པར་སྤྱན་དྲངས། ཡབ་ཀྱི་ཞལ་དུ་ཞུགས་ཐུགས་ཀར་རྗེས་ཆགས་ཀྱི་མེས་འོད་དུ་ཞུ་སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པ་ཐིག་ལེ་བཞིར་གྱུར། དེ་རྣམས་མཾ་ཏཾ་པཾ་ལཾ་ཞེས་པའི་ས་བོན་བཞིར་གྱུར། དེ་རྣམས་འོད་དུ་ཞུ་ལྷ་མོ་བཞིར་གྱུར་ནས་ཡུམ་གྱི་མཁའ་ནང་ནས་ཕྱིར་འཐོན་ཏེ་གདན་སོ་སོའི་སྟེང་དུ་འཁོད་པ་ནི། ཤར་དུ་མཁའ་འགྲོ་མ་སྔོན་མོ། བྱང་དུ་ལ་མ་ལྗང་གུ།
ནུབ་ཏུ་ཁཎྜ་རོ་ཧི་དམར་མོ། ལྷོར་གཟུགས་ཅན་མ་སེར་མོ། ཐམས་ཅད་ཀྱང་ཞལ་གཅིག་ཕྱག་བཞི་སྤྱན་གསུམ་མ། གཡས་གཉིས་ན་གྲི་གུག་དང་ཌཱ་མ་རུ། གཡོན་གཉིས་ན་ཐོད་པ་དང་ཁ་ཊྭཱཾ་ག་འཛིན་པ། དབུ་སྐྲ་ནག་པོ་སིལ་བུར་གྱུར་པ། གཅེར་བུ་རུས་པའི་རྒྱན་ལྔ་དང་མི་མགོ་སྐམ་པོ་ལྔས་དབུ་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན། ཞབས་གཡས་བརྐྱངས་ཤིང་གཡོན་བསྐུམས་པའི་སྟབས་ཀྱིས་བཞུགས་པའོ། ། ལུས་དྲན་པ་ཉེ་བར་གཞག་པ་ནི་མཁའ་འགྲོ་མ།
ཚོར་བ་དྲན་པ་ཉེ་བར་བཞག་པ་ནི་ལ་མ། ཆོས་དྲན་པ་ཉེ་བར་གཞག་པ་ནི་དུམ་སྐྱེས་མ། སེམས་དྲན་པ་ཉེ་བར་གཞག་པ་ནི་གཟུགས་ཅན་མ། ཡང་དག་པའི་ཏིང་ངེ་འཛིན་ལ་སོགས་པའི་བྱང་ཆུབ་ཀྱི་ཕྱོགས་ཀྱི་ཆོས་ལྷག་མ་རྣམས་ནི་གཙོ་བོ་ཡབ་ཡུམ་གྱི་ངོ་བོར་དག་ལ། ལྷ་ལྔ་ཡང་བྱང་ཆུབ་ཀྱི་ཕྱོགས་ཀྱི་ཆོས་ཀྱི་ངོ་བོར་རྣམ་པར་དག་གོ ། ལྷ་ཐམས་ཅད་ཀྱི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ཡབ་ཀྱི་སྙིང་ཁར། ཨོཾ་ཧ་དཀར་པོ་རྡོ་རྗེ་སེམས་དཔའ། མགོ་བོར་ན་མ་ཧི་སེར་པོ་རྣམ་པར་སྣང་མཛད། སྤྱི་གཙུག་ཏུ་སྭཱ་ཧཱ་ཧུ་དམར་པོ་པདྨ་གར་གྱི་དབང་ཕྱུག ཕྲག་པ་གཉིས་ལ་བཽ་ཥཊ་ཧེ་ནག་པོ་ཧེ་རུ་ཀ
མིག་གཉིས་སུ་ཧཱུྃ་ཧཱུྃ་ཧོ་དམར་སེར་རྡོ་རྗེ་ཉི་མ། ཡན་ལག་ཐམས་ཅད་ལ་ཕཊ་ཧཾ་ལྗང་ཁུ་རྟ་མཆོག་དང་། ཡབ་ཡུམ་གྱི་ལྟེ་བར་ཨོཾ་བཾ་དམར་མོ་རྡོ་རྗེ་ཕག་མོ། སྙིང་ཁར་ཧཾ་ཡོཾ་སྔོན་མོ་གཤིན་རྗེ་མ། ཁར་ཧྲིཾ་མོཾ་དཀར་མོ་རྨོངས་བྱེད་མ། དཔྲལ་བར་ཧྲིཾ་ཧྲིཾ་སེར་མོ་བསྐྱོད་བྱེད་མ། སྤྱི་གཙུག་ཏུ་ཧཱུྃ་ཧཱུྃ་ལྗང་ཁུ་སྐྲག་བྱེད་མ། ཡན་ལག་ཐམས་ཅད་ལ་ཕཊ་ཕཊ་དུད་ཁ་ཙཎྜི་ཀའི་ངོ་བོ་སྟེ་ཡབ་ཀྱི་གནས་སུ་ཡུམ་དང་། ཡུམ་གྱི་གནས་སུ་ཡབ་གཉིས་སུ་མེད་པར་གྱུར། རྐང་པ་གཡས་པས་གཡོན་པ་མནན།
གུང་མཐེབ་གཉིས་སོ་སོར་ལྟོ་སྦྱར། མཛུབ་མོ་གཉིས་ལུ་གུ་བརྒྱུད་དུ་སྦྲེལ། སོར་མོ་ལྷག་མ་རྣམས་བརྐྱངས་པའི་ཕྱག་རྒྱ་དཔྲལ་བར་གཡོན་བསྐོར་དུ་བསྐོར་ལ་གདོང་བསྒྱུར། མིག་གྱེན་དུ་ལྟ་བ་དང་བཅས། ཕཻཾ་རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿ སེ་གོལ་གྱི་སྒྲས་སྤྱན་དྲངས། ཨོཾ་སུཾ་བྷ་ནི་སུཾ་བྷ་ཧཱུྃ་ཧཱུྃ་ཕཊ། ཞེས་སོགས་ཞལ་བཞི་པའི་སྔགས་ཀྱིས་ཕྱིར་འབྲངས་ཀྱི་བགེགས་བསྐྲད། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སྔོན་དུ་འགྲོ་བའི་ཨརྒྷཾ་པྲ་ཏཱིཙྪ་ཡེ་སྭཱ་ཧཱས་མཆོད་ཡོན་དང་། ཚོགས་ཞིང་གི་སྐབས་ཀྱི་ལྷ་མོ་དྲུག་གི་སྔགས་ཀྱིས་མཆོད།
ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། འཁྱུད་རྒྱ་དང་བཅས། ཨོཾ་ཡོ་ག་ཤཱུདྡྷཿསརྦ་དྷརྨཱ་ཡོ་ག་ཤཱུདྡྷོ྅ཧཾ། ལན་གསུམ་བརྗོད། སླར་ཡང་རང་གི་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཕཻཾ་བཛྲ་ས་མཱ་ཛཿ གོང་བཞིན་མཆོད་ལ། ཨོཾ་དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་རིགས་ལྔས་དབང་བསྐུར་བའི་དགོངས་པ་མཛད། སེམས་དཔའ་རྣམས་ཀྱིས་བཀྲ་ཤིས་བརྗོད།
སེམས་མ་རྣམས་ཀྱིས་མཆོད། ཁྲོ་བོ་ཁྲོ་མོས་བགེགས་བསྐྲད། ཡུམ་བཞི་ཕག་མོ་དང་ལྔས་བུམ་པ་དཀར་པོ་བྱང་ཆུབ་ཀྱི་སེམས་ཀྱིས་གང་བ་ཐོགས་ནས་དབང་བསྐུར། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས་ལུས་ཐམས་ཅད་གང་། དྲི་མ་ཐམས་ཅད་དག
ཆུ་ལྷག་མ་ཡར་ལུད་པ་ལས་གཙོ་བོ་ཡབ་ལ་རྡོ་རྗེ་སེམས་དཔའ། ཡུམ་ལ་མི་བསྐྱོད་པ། མཁའ་འགྲོ་མ་ལ་རྣམ་པར་སྣང་མཛད། ལ་མ་ལ་དོན་ཡོད་གྲུབ་པ། ཁཎྜ་རོ་ཧི་ལ་འོད་དཔག་མེད། གཟུགས་ཅན་མ་ལ་རིན་ཆེན་འབྱུང་ལྡན་གྱིས་དབུ་བརྒྱན། སྙིང་གའི་ཧཱུྃ་ཡིག་འོད་ཟེར་ལས་བྱུང་བའི་ཞེས་སོགས་སྔགས་དང་བཅས་པས་ཕྱི་མཆོད་དང་། མདུན་གྱི་ཐོད་ཆང་ཁཎྜ་རོ་ཧིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ།
དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། དེའི་སྟེང་དུ་ཧཱུྃ་ལས་མི་མགོའི་སྒྱེད་པུ་གསུམ་གྱི་དབུས་སུ་ཨ་ལས་པདྨའི་སྣོད་དུམ་བུ་གཅིག་པ་ཕྱི་དཀར་ལ་ནང་དམར་བ་ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པའི་དབུས་སུ་ཧཱུྃ་ལས་དྲི་ཆུ། ཤར་དུ་ཨོཾ་ལས་དྲི་ཆེན། བྱང་དུ་ཁཾ་ལས་ཤ་ཆེན། ནུབ་ཏུ་ཨཾ་ལས་བྱང་སེམས། ལྷོར་ཏྲཱཾ་ལས་རཀྵ། ཤར་ལྷོར་ལཾ་ལས་བ་ལང་གི་ཤ ལྷོ་ནུབ་ཏུ་མཾ་ལས་ཁྱིའི་ཤ ནུབ་བྱང་དུ་པཾ་ལས་རྟའི་ཤ བྱང་ཤར་དུ་ཏཾ་ལས་གླང་པོ་ཆེའི་ཤ
དབུས་སུ་བཾ་ལས་མིའི་ཤ་རྣམས་རང་རང་གི་ས་བོན་གྱིས་མཚན་པ། རང་གི་སྙིང་ཁ་ནས་འོད་ཟེར་འཕྲོས་པ་རླུང་གི་བ་དན་ལ་ཕོག་པས་རླུང་གཡོས། མེ་སྦར་ཐོད་པ་བསྲོས་རྫས་རྣམས་འོད་དུ་ཞུ་བ་ལས་བདུད་རྩི་ཁ་དོག་དམར་པོར་གྱུར། དེའི་སྟེང་དུ་ཧཱུྃ་དཀར་པོ་ལས་ཁ་ཊྭཱཾ་ག་དཀར་པོ་མགོ་ཐུར་དུ་བསྟན་པ། དེའི་སྟེང་དུ་ཨོཾ་ཨ་ཨཱ་ནས། ཨཾ་ཨཱཿཧཱུྃ་ཧཱུྃ་ཕཊ། ཨོཾ་ཀ་ཁ་ནས། ཧཱུྃ་ཧཱུྃ་ཕཊ་རྣམས་གཡས་བསྐོར་གཡོན་བསྐོར་དུ་འདུས་པ་ལས་བྱུང་བའི་ཨོཾ་ཨཱཿཧཱུྃ་དཀར་ དམར་མཐིང་གསུམ་བརྩེགས་པ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་སྤྱན་དྲངས་ཏེ་ཡི་གེ་གསུམ་ལ་ཐིམ། དེ་ཁ་ཊྭཱཾ་ག་ལ་ཐིམ། དེ་ཧཱུྃ་ལ་ཐིམ།
དེ་འོག་གི་བདུད་རྩི་ལ་ཐིམ་པས་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་ཕྱག་རྒྱ་དང་བཅས་པས་བྱིན་གྱིས་བརླབས། གཡོན་པའི་མཐེབ་སྲིན་གྱིས་བདུད་རྩི་གཏོར་ལ། ཧཱུྃ་བཾ། མཾ། ཏཾ། པཾ། ལཾ། ཨོཾ་ཨཱཿཔཉྩ་ཨ་མྲྀ་ཏ་ཧཱུྃ།
བཅོམ་ལྡན་འཁོར་ལོ་སྡོམ་པའི་ལྷ་ཚོགས་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། ཡུམ་གྱི་མཁའ་མི་དམིགས་ཏེ་ཞེས་པ་ནས་བྱེཾ་གྱིས་མཚན་པ་ཞེས་པ་ཡན་གོང་བཞིན་ལ། ཡབ་ཡུམ་སྙོམས་པར་ཞུགས་པའི་ཟག་པ་མེད་པའི་བདེ་བས་རྒྱུད་གང་། འཁྱུད་རྒྱ་དང་བཅས། ཨོཾ་ཤྲཱི་མ་ཧཱ་སུ་ཁ་བཛྲ་ཧེ་ཧེ་རུ་རུ་ཀཾ་ཨཱཿཧཱུྃ་ཧཱུྃ་ཕཊ། ཨོཾ་ན་མོ་བྷ་ག་ཝ་ཏེ་ཝི་རེ་ཤ་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་ཀལྤཱགྣི་པནྣི་བྷ་ཡ་ཧཱུྃ་ཧཱུྃ་ཕཊ། ཨོཾ་ཛྲ་ཊ་མུ་ཀུ་ཊཏྐཱོ་ཡ་ཧཱུྃ་ཧཱུྃ་ཕཊ། ཨོཾ་དཾཥྚ་ཀ་ར་ལོ་གྲ་བྷི་ཥ་ན་མུ་ཁ་ཡ་ཧཱུྃ་ཧཱུྃ་ཕཊ། ཨོཾ་ས་ཧ་པྲ་བྷུ་ཛ་བྷཱ་པུ་རཱ་ཡ་ཧཱུྃ་ཧཱུྃ་ཕཊ།
ཨོཾ་པ་ར་ཤུ་པཱ་ཤོ་དྱ་ཏ་ཤུ་ལ་ཁ་ཊྭཱཾ་ག་དྷ་རི་ནི་ཧཱུྃ་ཧཱུྃ་ཕཊ། ཨོཾ་བྱཱ་གྲ་ཛི་ནཾ་བ་ར་དྷ་ར་ཡ་ཧཱུྃ་ཧཱུྃ་ཕཊ། ཨོཾ་མ་ཧཱ་དྷུམ་བྲནྷ་ཀ་ར་ཝ་པུ་ཥ་ཡ་ཧཱུྃ་ཧཱུྃ་ཕཊ། ཅེས་པ་ཡབ་ཀྱི་རྐང་པ་བརྒྱད་པ་དང་། ཨོཾ་ན་མོ་བྷཱ་ག་ཝཱ་ཏི་བཛྲ་ཝཱ་ར་ཧི་བཾ་ཧཱུྃ་ཧཱུྃ་ཕཊ། ཨོཾ་ན་མོ་ཨཱརྻ་པ་རཱ་ཛི་ཏེ་ཏྲཻ་ལོཀྱ་མ་ཏེ་མ་ཧཱ་བི་དྱ་ཤྭ་རི་ཧཱུྃ་ཧཱུྃ་ཕཊ། ཨོཾ་ན་མཿསརྦ་བྷུ་ཏ་བྷ་ཡ་བཱ་ཧེ་མ་ཧཱ་བཛྲེ་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་ཤ་ནེ་ཨ་ཛི་ཏེ་ཨ་པ་ར་ཛི་ཏ་པ་ཤམ་ཀ་རི་ནེ་ཏྲ་བྷྲ་མ་ནི་ཧཱུྃ་ཧཱུྃ་ཕཊ། ཨོཾ་ན་མཿབི་ཥ་ནི་ཤོ་ཥ་ཎི་ཀྲོ་དྷ་ནི་ཀ་ར་ལི་ནི་ཧཱུྃ་ཧཱུྃ་ཕཊ། ཨོཾ་པན་ཏྲ་པ་ནཱ་མཱ་ར་ཎི་པྲ་བྷེ་ད་ནི་པ་ར་ཛ་ཡེ་ཧཱུྃ་ཧཱུྃ་ཕཊ།
ཨོཾ་བི་ཛ་ཡེ་ཛམྦྷ་ནི་མོ་ཧ་ནི་ཧཱུྃ་ཧཱུྃ་ཕཊ། ཨོཾ་ན་མོ་བཛྲ་བཱ་ར་ཧེ་མ་ཧཱ་ཡོ་གི་ནི་ཀ་མེ་ཤྭ་རི་ཁ་གེ་ཧཱུྃ་ཧཱུྃ་ཕཊ། ཅེས་ཡུམ་གྱི་རྐང་བརྒྱད་དེ་གཉིས་ཀྱིས་བསྟོད་ལ། ལྷ་མོ་རྣམས་སྙིང་ཁར་ཐིམ་པར་བསམ། རང་ཉིད་ལྷ་སྐུ་སྣང་ལ་རང་བཞིན་མེད་པ་རྟེན་དང་བརྟེན་པར་བཅས་པ་ཅི་ཙམ་གནས་ཀྱི་བར་དུ་སེམས་བཟུང་ཞིང་། བཟླས་པ་བྱ་བ་ནི། རང་གི་སྙིང་ཀའི་ཧཱུྃ་ལས་སྔགས་ཕྲེང་བྱུང་། རྡོ་རྗེའི་ལམ་ནས་ཡུམ་གྱི་པདྨར་ཞུགས་ཡུམ་གྱི་ཞལ་ནས་ཐོན། རང་གི་ཞལ་དུ་ཞུགས། སྙིང་ཁའི་ཧཱུྃ་ལ་ཐིམ་ཞེས་བརྗོད་ཅིང་སྔགས་ཕྲེང་རྒྱུན་མི་ཆད་པ་ལ་སེམས་གཏད་ལ།
ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ། ཌཱ་ཀི་ནི་ཛྭ་ལ་སམྦྷ་རཾ་སྭཱ་ཧཱ། ཨོཾ་བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཕཊ་སྭཱ་ཧཱ། ཞེས་ཡབ་ཡུམ་གྱི་སྙིང་པོ་གཉིས་བརྒྱ་རྩ་ལ་སོགས་པ་ཇི་ལྟར་རིགས་པ་དང་། ཨོཾ་ཧྲཱིཿཧ་ཧ་ཧཱུྃ་ཧཱུྃ་ཕཊ། ཨོཾ་སརྦ་བུདྡྷ་ཌཱ་ཀི་ནཱི་ཡེ་བཛྲ་ཝརྞ་ནཱི་ཡེ་ཧཱུྃ་ཧཱུྃ་ཕཊ། ཞེས་ཉེ་སྙིང་གཉིས་དང་། ཨོཾ་ཌཱ་ཀི་ནི་ཡེ་ཧཱུྃ་ཧཱུྃ་ཕཊ། ཨོཾ་ལ་མ་ཡེ་ཧཱུྃ་ཧཱུྃ་ཕཊ། ཨོཾ་ཁཎྜ་རོ་ཧི་ཧཱུྃ་ཧཱུྃ་ཕཊ།
ཨོཾ་རུ་པི་ཎི་ཡེ་ཧཱུྃ་ཧཱུྃ་ཕཊ། ཞེས་ལྷ་མོ་བཞིའི་སྔགས་རྣམས་ཇི་ལྟར་རིགས་པ་བཟླས་པའི་རྗེས་སུ་ཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་འཁོར་ལོ་བདེ་མཆོག་གི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཧེ་རུ་ཀའི་ཡིག་བརྒྱ་ལན་གསུམ། རང་གི་སྙིང་ཁ་ནས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་བསྲུང་བའི་འཁོར་ལོ་ལ་ཐིམ། བསྲུང་བའི་འཁོར་ལོ་དུར་ཁྲོད་བརྒྱད་ལ་ཐིམ། དུར་ཁྲོད་བརྒྱད་གཞལ་ཡས་ཁང་ལ་ཐིམ། གཞལ་ཡས་ཁང་འཁོར་དང་བུམ་ཐོད་བཞི་ལ་ཐིམ། དེ་རྣམས་རང་ལ་ཐིམ།
ཡུམ་ཡབ་ལ་ཐིམ། ཞལ་ཕྱག་ལྷག་མ་རྣམས་རྩ་བའི་ཞལ་ཕྱག་ལ་ཐིམ་པས། རང་ཉིད་འཁོར་ལོ་བདེ་མཆོག་ཞལ་གཅིག་ཕྱག་གཉིས་པ་རྡོ་རྗེ་དང་དྲིལ་བུ་འཛིན་པའི་སྐུ་ཅན་དུ་གྱུར། ས་ལྷའི་སྒོས་མཆོད་སྤོས་མར་མེ་སྦར། གཏོར་མ་ཆབ་ཀྱིས་བྲན་ལ། ཚོམ་བུ་ལ་དམིགས་ཏེ། ཨོཾ་པྲི་ཐི་ཝཱི་དེ་ཝཱི། སྐད་ཅིག་གིས་ཚོམ་བུའི་སྟེང་དུ་པདྨ་དང་ཟླ་བའི་གདན་ལ་བཾ་ལས་སའི་ལྷ་མོ་སྐུ་མདོག་སེར་མོ་ཞལ་གཅིག་ཕྱག་གཉིས་མ་གཡས་དམ་བཅའ་ཁས་ལེན་པའི་ཕྱག་རྒྱ་དང་། གཡོན་གསེར་གྱི་བུམ་པ་བསྣམས་པ། དར་དཀར་པོའི་ན་བཟའ་ཅན།
རིན་པོ་ཆེའི་རྒྱན་གྱིས་བརྒྱན་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ལག་པ་གཡས་བརྐྱངས་ལ་རང་གི་ལག་པ་གཡས་པར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཧཱུྃ་ཧཱུྃ། ཧཱུྃ་གི་འོད་ཟེར་གྱིས་ས་འོག་ནས་སའི་ལྷ་མོ་འཁོར་དང་བཅས་པ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། སླར་ཡང་རང་གི་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུ་བརྒྱན། མཆོད་པ་བསངས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ་ནས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་ཨརྒྷཾ་ནས། ཤཔྟ་ཨཱཿཧཱུྃ་གི་བར་གྱིས་བྱིན་གྱིས་བརླབས།
ཨོཾ་པྲི་ཐི་ཝཱི་དེ་ཝཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། དེ་བཞིན་དུ་པཱ་དྱཾ་ནས་ཤཔྟའི་མཐར་རོལ་ཆེན་དྷརྨཱ་ར་ཎི་དང་བཅས་པས་མཆོད། ཨོཾ་པྲི་ཐི་ཝཱི་དེ་ཝཱི་ས་པ་རི་ཝཱ་ར་ཨོཾ་ཨཱཿཧཱུྃ་གིས་ནང་མཆོད་ཕུལ། གཏོར་མ་འབྲུ་གསུམ་གྱིས་བྱིན་གྱིས་བརླབས། ལག་པ་གཡས་མཆོག་སྦྱིན་གྱི་ཕྱག་རྒྱ་དང་བཅས། ཨོཾ་པྲི་ཐི་ཝཱི་དེ་ཝཱི་ས་པ་རི་ཝཱ་ར་ཨོཾ་ཨཱ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨ་དྱ་ནུཏྤནྣ་ཏྭད་ཨོཾ་ཨཱཿཧཱུྃ་ཕཊ་སྭཱ་ཧཱ། ཞེས་ལན་གསུམ་གྱིས་ཕུལ། རྡོར་དྲིལ་སྤོས་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱི། །
ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། སྐྱོབ་པ་ཤཱཀྱ་སེང་གེ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་ལས་ནི། ། རྒྱལ་བར་བྱ་ཕྱིར་དཀྱིལ་འཁོར་འདྲི། ། ལན་གསུམ་གྱི་མཐར། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་ནས། བདག་ཉིད་འཇུག་ཅིང་དབང་བླང་བར་འཚལ་ན། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ།
རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག་ཅེས་གནང་བ་སྦྱིན་པར་བསམ། ཨོཾ་པྲི་ཐི་ཝཱི་དེ་ཝཱི་བཛྲ་མུཿ སའི་ལྷ་མོ་ས་དེ་ཉིད་ལ་ཐིམ་པར་གྱུར། དེ་ནས་ལག་པ་གཉིས་རྡོ་རྗེ་བསྡམས་པའི་ཕྱག་རྒྱ་བཅས་ལ། ཧཱུྃ་ཡིག་འབར་བ་འཕྲོས་པས་ས་འོག་གི་བར་རྡོ་རྗེའི་རང་བཞིན་དུ་གྱུར། ཨོཾ་བཛྲི་བྷཱ་ཝ་ཧཱུྃ། ལན་གསུམ། ཨོཾ་བཛྲ་ཌ་རྡྷ་ཏིཥྛ་བཛྲ་ཧཱུྃ་ཕཊ། ཅེས་ལན་གསུམ་བརྗོད། སྟ་གོན་གྱི་དཀྱིལ་འཁོར་ཁཎྜ་རོ་ཧི་བསངས།
སྭ་བྷཱ་ཝས་སྦྱངས། སྟོང་པའི་ངང་ལས་ནམ་མཁར་ཆོས་ཀྱི་འབྱུང་གནས་ཀྱི་ནང་དུ་རང་གི་སེམས་ཀྱི་རྣམ་འཕྲུལ་ལས་བྱུང་བའི་ཧཱུྃ་ལས་སྣ་ཚོགས་རྡོ་རྗེ་ཤར་དཀར། བྱང་ལྗང་། ནུབ་དམར། ལྷོ་སེར། ལྟེ་བ་མཐིང་ནག་ལ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་པས་འཁོར་ཡུག་རྡོ་རྗེའི་རྭ་བ་དང་དྲྭ་བ། འོག་རྡོ་རྗེའི་ས་གཞི། སྟེང་རྡོ་རྗེའི་གུར་དང་བླ་རེ། ཕྱི་རོལ་ཀུན་ཏུ་མདའི་དྲྭ་བ་དང་།
ཡེ་ཤེས་ཀྱི་མེ་རབ་ཏུ་འབར་བའི་བསྲུང་བའི་འཁོར་ལོར་གྱུར། ཨོཾ་བཛྲ་པྲ་ཀ་ར་ནས། ཨོཾ་བཛྲ་ས་ར་ཛ་ར་ཏྲཾ་པཾ་ཏྲཾ། ཨོཾ་བཛྲ་ཛྭ་ལ་ཨ་ན་ལཱརྐ་ཧཱུྃ་ཧཱུྃ་ཧཱུྃ། ཞེས་ལན་གསུམ་གསུམ་བརྗོད་ཅིང་སྡིགས་མཛུབ་ཕྱོགས་བཅུར་བསྟན་པའི་སྲུང་འཁོར་བསྒོམ། དེ་ལྟ་བུའི་བསྲུང་བའི་འཁོར་ལོའི་དབུས་སུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་བདུངས་པ་ལྟ་བུ་བ་དན་གྱིས་མཚན་པ་ནས། གཞལ་ཡས་ཁང་གི་ཕྱི་རོལ་རྡོ་རྗེའི་རྭ་བའི་ནང་ཞེས་པའི་བདག་བསྐྱེད་བཞིན་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཕྱོགས་སྐྱོང་བརྒྱད། དེ་དག་གི་རྒྱབ་བརྟེན་པའི་ཤིང་བརྒྱད། ཤིང་གི་ཡལ་ག་ལ་གནས་པའི་ཞིང་སྐྱོང་བརྒྱད།
འོག་གི་རྒྱ་མཚོ་ལ་གནས་པའི་ཀླུ་བརྒྱད། སྟེང་གི་ནམ་མཁའ་ལ་གནས་པའི་སྤྲིན་བརྒྱད། གཞན་ཡང་ཆུ་བརྒྱད། མེ་བརྒྱད། ཞེས་པ་ནས་ཕྱོགས་ཀྱི་འདབ་མ་བཞི་ལ་རོའི་སྙིང་ཁར་ཟླ་བའི་གདན། མཚམས་ཀྱི་འདབ་མ་བཞི་ལ་ཟླ་བའི་གདན་དང་བཅས་པར་གྱུར། ཨོཾ་ཤྲཱི་བཛྲ་ཧེ་ཧེ་སོགས་ལན་གསུམ། ཨོཾ་བཛྲ་བཻ་རོ་ཙ་ནཱི་སོགས་ལན་གསུམ། ཨོཾ་ཌཱ་ཀི་ནཱི་ཡེ་སོགས། ཨོཾ་མ་མ་ཡེ་སོགས།
ཨོཾ་ཁཎྜ་རོ་ཧི་སོགས། ཨོཾ་རུ་པི་ཎི་ཡེ་ལན་གསུམ་གསུམ། ཨོཾ་ཨཱཿཧཱུྃ་ལན་བཅུ་གཉིས་བརྗོད་ལ་ཚོམ་བུ་སོ་སོ་ལ་དམིགས་པ་གཏད། ཚོམ་བུ་དབུས་མའི་སྟེང་དུ་བཅོམ་ལྡན་འདས་འཁོར་ལོ་བདེ་མཆོག་ཞེས་པ་ནས་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། ཕྱོགས་ཀྱི་འདབ་མ་བཞི་ལ་ཤར་དུ་མཁའ་འགྲོ་མ་སྔོན་མོ་ནས། ཞབས་གཡས་བརྐྱངས་ཤིང་གཡོན་བསྐུམ་པའི་སྟབས་ཀྱིས་བཞུགས་པའི་བར། མཚམས་ཀྱི་འདབ་མ་བཞི་ལ་ཟླ་བའི་སྟེང་དུ་བུམ་པ་ལ་གནས་པའི་ཐོད་པ་བདུད་རྩིས་གང་བའོ། ། ལྷ་ཐམས་ཅད་ཀྱི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ནས། ཡུམ་རྣམས་ཀྱི་གནས་སུ་ཡབ་གཉིས་སུ་མེད་པར་གྱུར། འབར་བའི་ཕྱག་རྒྱ་དང་བཅས།
ཕཻཾ་རང་གི་སྙིང་ཁ་ནས་འོད་ཟེར་འཕྲོས་པས་ནས། གཟུགས་ཅན་མ་ལ་རིན་ཆེན་འབྱུང་ལྡན་གྱི་བར་བརྗོད། དེ་ནས་མཆོད་པའི་ཐོག་མར་སྔགས་མཆོད་ནི། ཨོཾ་ན་མོ་བྷ་ག་ཝ་ཏེ་ཝཱི་རི་ཤ་ཡ་ཧཱུྃ་ཧཱུྃ་ཕཊ། ནས། ཀ་མེ་ཤྭ་རི་ཁ་གེ་ཧཱུྃ་ཧཱུྃ་ཕཊ་ཀྱི་བར་དང་། ཨོཾ་ཤྲཱི་བཛྲ་སོགས་ནས་རུ་པི་ཎི་ཡེ་ཧཱུྃ་ཧཱུྃ་ཕཊ་ཀྱི་བར་ཚར་གཅིག་བརྗོད། མཆོད་པ་རྣམས་ཁཎྜ་རོ་ཧི་དང་། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཀ་པཱ་ལ་ཡངས་ཤིང་ཆེ་བ་ནས།
དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། ཨོཾ་ཨརྒྷཾ་སོགས་ཀྱིས་བྱིན་གྱིས་བརླབས། རྡོ་རྗེ་ཐལ་མོ་སྙིང་ཁར་སྦྱར་ལ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་མཆོད་ཡོན་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། པད་ཀོར་སྔོན་དུ་འགྲོ་བས། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦྷ་ར་མཎྜལ་ཙཀྲ་སརྦ་ཝི་ར་ཡོ་གི་ནི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། མཆོད་ཡོན་གྱི་ཕྱག་རྒྱ་སེ་གོལ་དང་བཅས་པས་ཕུལ།
དེ་བཞིན་དུ་གོང་འོག་ཐམས་ཅད་འདྲ་བ་ལས། མཆོད་ཡོན་གྱི་གནས་སུ་ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་བཅུག་པ་དང་། ཨརྒྷཾ་གྱི་གནས་སུ། པཱདྱཾ།
པུཥྤེ་སོགས་བཅུག་ལ་ཕུལ་བའི་མཐར་རོལ་ཆེན། གཟུགས་ཀྱི་ལྷ་མོ་དཀར་མོ་ཟླ་བའི་མདོག ། ཞལ་གཅིག་ཕྱག་བཞི་དར་དང་རིན་ཆེན་བརྒྱན། ། དང་པོའི་ཕྱག་གཉིས་མེ་ལོང་ཐུགས་ཀར་འཛིན། ། གཡས་འོག་ཌཱ་མ་རུ་དང་གཡོན་པ་ཡིས། ། ཐོད་པ་ཁ་ཊྭཱཾ་འཛིན་ཅིང་ལང་ཚོར་ལྡན། ། ནམ་མཁའ་རབ་འབྱམས་ཁམས་ཀྱི་མཐར་ཐུག་པ། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། ། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་ནས། ཨ་དརྴ་བཛྲི་ནི་བཛྲ་པཱུ་ཛི་ཏེ་ཨཱཿཧཱུྃ།
ཞེས་དང་། པད་ཀོར་སྔོན་དུ་འགྲོ་བའི་གཡས་ཀྱི་ཐལ་མོ་གྱེན་དུ་བསླང་བའི་མཁྲིག་མར་གཡོན་གྱི་ཁུ་ཚུར་བཞག་པ་མེ་ལོང་གི་ཕྱག་རྒྱ་བྱ། སྒྲ་ཡི་ལྷ་མོ་སྔོན་མོ་དབང་སྔོན་མདོག ། ཞལ་གཅིག་ཕྱག་བཞི༞ ། དང་པོའི་ཕྱག་གཉིས་སྙན་པའི་པི་ཝཾ་སྒྲེངས། ། གཡས་འོག་ཌཱ་མ་རུ་དང༞ ། ཐོད་པ་ཁ་ཊྭཱཾ་འཛིན་ཅིང༞ ། ནམ་མཁའ་རབ་འབྱམས་ཁམས་ཀྱི༞ ། བཀང་སྟེ་བཅོམ་ལྡན་འཁོར་དང༞ ། ཨ་དརྴའི་གནས་སུ་ཝཱི་ནི་བཛྲི་ནི་ཞེས་དང་།
པི་ཝཾ་བསྒྱུར་བའི་ཚུལ་བྱ། དྲི་ཡི་ལྷ་མོ་སེར་མོ་གསེར་གྱི་མདོག ། ཞལ་གཅིག་སོགས། དང་པོའི་ཕྱག་གཉིས་དྲི་བཟང་དུང་ཆོས་འཛིན། ། གཡས་འོག་སོགས་ཝི་ནིའི་གནས་སུ་གནྡེ་བཛྲི་ནི། དྲིའི་ཕྱག་རྒྱ་བྱ། རོ་ཡི་ལྷ་མོ་དམར་མོ་བྱུ་རུའི་མདོག ། ཞལ་གཅིག་སོགས༞ དང་པོའི་ཕྱག་གཉིས་རོ་བརྒྱའི་ཞལ་ཟས་བསྣམས། ། གཡས་འོག་སོགས་ནས། ར་ས་བཛྲི་ནི་ཞེས་དང་།
ཞལ་ཟས་ཀྱི་ཕྱག་རྒྱ་བྱ། རེག་བྱའི་ལྷ་མོ་ལྗང་ཁུ་མརྒད་མདོག ། ཞལ་གཅིག་སོགས། དང་པོའི་ཕྱག་གཉིས་ལྷ་རྫས་ན་བཟའ་འཛིན། ། གཡས་འོག་སོགས་ནས། པརྴེ་བཛྲི་ནི་ཞེས་དང་། གོས་ཟུང་འབུལ་ཚུལ་བྱ། ཆོས་ཀྱི་ལྷ་མོ་དཀར་མོ་ཆུ་ཤེལ་མདོག ། ཞལ་གཅིག་སོགས། དང་པོའི་ཕྱག་གཉིས་བྷ་གའི་དཀྱིལ་འཁོར་འཛིན། །
གཡས་འོག་སོགས་ནས། དྷརྨཱ་དྷ་ཏུ་བཛྲི་ནི་ཞེས་དང་། ཐལ་མོ་སྦྱར་བ་ལས་མཐེབ་མཛུབ་སྦྱར་བའི་ཕྱག་རྒྱ་དང་བཅས་འབུལ་བ་ནི་ཕྱི་མཆོད་དོ། ། ཐོད་ཆང་ཁཎྜ་རོ་ཧི་དང་། སྭ་བྷཱ་ཝས་བསངས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ། ཞེས་པ་ནས། ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ།
ཕྱག་རྒྱ་དང་བཅས་པས་བྱིན་གྱིས་བརླབས་པའི་མཐར། ནང་མཆོད་ཀྱི་དབུས་ནས་མཐེབ་སྲིན་གྱིས་བདུད་རྩི་བླངས་ལ། ཨོཾ་ཨཱཿཧཱུྃ། མཁའ་འགྲོ་མ་དང་ལ་མ་དུམ་སྐྱེས་མ། ། ཞེས་པ་ནས། རྒྱན་དང་ན་བཟས་སྤྲས་པ་དཔག་མེད་སྤྲོས། ། ཞེས་པའི་བར་སྒྲུབ་ཐབས་བཞིན་ལ། ཕྱོགས་བཅུ་དུས་གསུམ་དེ་བཞིན་གཤེགས་པ་ཡི། ། སྐུ་གསུང་ཐུགས་དང་ཡོན་ཏན་འཕྲིན་ངོ་བོ། ། མཁྱེན་བརྩེ་ནུས་གསུམ་བསམ་གྱིས་མི་ཁྱབ་པའི། །
རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། ། རྡོ་རྗེ་འཆང་དང་རྡོ་རྗེ་རྣལ་འབྱོར་མ། ། གྲུབ་ཆེན་དྲིལ་བུ་པ་དང་ཏཻ་ལོ་པ། ། ནཱ་རོ་པ་དང་ཕམ་མཐིང་སྐུ་མཆེད་ཞབས། ། ཀློག་སྐྱ་ལོ་ཙཱའི་ཞལ་དུ་ཨོཾ་ཨཱཿཧཱུྃ། ། བླ་ཆེན་མལ་ལོ་བརྩེ་ཆེན་སྙིང་པོའི་མཚན། ། བསོད་ནམས་རྩེ་མོ་གྲགས་པ་རྒྱལ་མཚན་དང་། ། ས་སྐྱ་པཎ་ཆེན་འཕགས་པ་རིན་པོ་ཆེ། ། བསོད་ནམས་སེང་གེའི་ཞལ་དུ་ཨོཾ་ཨཱཿཧཱུྃ། ། ཀུན་མཁྱེན་མཁས་པའི་དབང་པོ་རིན་ཆེན་གྲུབ། །
རིན་ཆེན་རྣམ་རྒྱལ་ཀུན་དགའ་རིན་ཆེན་མཚན། ། རིན་ཆེན་རྒྱལ་མཚན་བསོད་ནམས་བཟང་པོའི་ཞབས། ། ཀུན་དགའ་རྣམ་རྒྱལ་ཞལ་དུ་ཨོཾ་ཨཱཿཧཱུྃ། ། ཡོན་ཏན་རྒྱ་མཚོ་ཤཱཀྱ་ཀུན་དགའ་དང་། ། དབང་ཕྱུག་རྒྱལ་མཚན་ཚུལ་ཁྲིམས་བཀྲ་ཤིས་མཚན། རིན་ཆེན་རྒྱལ་མཚོ་ཕྲིན་ལས་རྣམ་རྒྱལ་བ། ། བློ་གྲོས་དབང་ཕྱུག་ཞལ་དུ་ཨོཾ་ཨཱཿཧཱུྃ། ། ཐེག་ཆེན་གླིང་པ་བསོད་ནམས་རྒྱ་མཚོ་དང་། ། ཧེ་རུ་ཀ་དཔལ་ངུར་སྨྲིག་བླ་གོས་ཅན། ། རྩ་བའི་བླ་མ་བསོད་ནམས་བློ་གྲོས་སོགས།
རིན་ཆེན་སེང་གེ་བུ་སྟོན་རིན་ཆེན་གྲུབ། ། ཁྱུང་ལྷས་པ་དང་ནོར་བཟང་རིན་རྒྱལ་མཚན། ། མཁྱེན་རབ་ཆོས་རྗེ་མཁན་ཆེན་རྒྱ་མཚོ་བ། ། ཀུན་དགའ་དོན་གྲུབ་ཞལ་དུ་ཨོཾ་ཨཱཿཧཱུྃ། ། བསོད་ནམས་དཔལ་འབྱོར་བཀྲ་ཤིས་རྒྱལ་མཚན་དང་། ། ཆོས་བཟང་རིན་རྒྱལ་བསོད་ནམས་མཆོག་གྲུབ་ཞབས། ། སངས་རྒྱས་འོད་ཟེར་རིན་ཆེན་བརྩོན་འགྲུས་དང་། ། ཡོན་ཏན་དར་རྒྱས་ཞལ་དུ་ཨོཾ་ཨཱཿཧཱུྃ། ། བློ་བཟང་རྒྱལ་མཚན་བློ་བཟང་བསྟན་འཛིན་དང་། ། བློ་བཟང་ཡོན་ཏན་ཞྭ་ལུ་རིན་ཆེན་གྲུབ། །
ངག་དབང་བཟང་པོ་རྡོ་རྗེ་རིན་ཆེན་སོགས། ། རྩ་བརྒྱུད་བླ་མའི་ཞལ་དུ་ཨོཾ་ཨཱཿཧཱུྃ། ། གཞན་ཡང་དབང་བསྐུར་རྒྱུད་བཤད་མན་ངག་གནང་ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཧཱུྃ་བཾ་མཾ་ཏཾ་པཾ་ལཾ་འཁོར་ལོ་བདེ་མཆོག་ལྷ་ལྔའི་ཞལ་དུ་ཨོཾ་ཨཱཿཧཱུྃ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་ཆེན་པོ་བླ་ན་མེད་པའི་རྒྱུད་དེ་རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་དང་། རང་གི་ལྕེ་རྩེ་སྨིན་མཚམས་རྣམས་སུ་ཐིག་ལེ་བྱས་པས་ནང་གི་ལྷ་ཚིམ་པར་བསམ།
ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི་ཡེ། ཙ་ཏུརྨུ་ཁ། བཛྲ་ཀཱ་ལ་ཡཀྵ། ཀཱ་ལི་ཡཀྵི་ཎི། ཡཀྵ་པུ་ཏྲ་རུ་ཏྲ། བྷ་ཊ། རུ་ལུ། ཀྵི་སི། རྡོ་རྗེ་ནག་པོ་ཆེན་པོ་ལྕམ་དྲལ་གདོང་བཞི་པ་སོགས་དམ་ཅན་རྒྱ་མཚོའི་ཚོགས་འཁོར་དང་བཅས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གཞན་ཡང་ཆོས་འཁོར་བསྲུང་ཞིང་བསྟན་པ་སྐྱོང་བར་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གནས་དང་ཉེ་བའི་གནས། ཞིང་དང་ཉེ་བའི་ཞིང་། ཚནྡོ་དང་ཉེ་བའི་ཚནྡོ། འདུ་བ་དང་ཉེ་བའི་འདུ་བ། འཐུང་གཅོད་དང་ཉེ་བའི་འཐུང་གཅོད། དུར་ཁྲོད་དང་ཉེ་བའི་དུར་ཁྲོད། ཡུལ་སུམ་ཅུ་སོ་གཉིས། གནས་ཉི་ཤུ་རྩ་བཞི། དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པ་སྤྲུལ་པའི་སྐུས་འགྲོ་བ་སེམས་ཅན་གྱི་དོན་མཛད་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
ཞིང་སྐྱོང་བཞི་བཅུ་རྩ་བརྒྱད། ཕོ་ཉ་གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པའི་མཁའ་འགྲོའི་ཚོགས་དང་། གནས་གསུམ་གྱི་རྡོ་རྗེ་མཁའ་འགྲོ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས་འཁོར་དང་བཅས་པ་དང་། གནས་བདག གཞི་བདག ཡུལ་བདག
གྲོང་བདག དཀོར་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འགྲོ་བ་རིགས་དྲུག་ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས་མྱུར་དུ་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག་ཨོཾ་ཨཱཿཧཱུྃ། ཨོཾ་ཨཱཿཧཱུྃ་ཞེས་རང་གི་ལྕེ་ཐོག་ཏུ་མྱངས། ཡབ་ཡུམ་སྙོམས་པར་ཞུགས་པའི་ཟག་པ་མེད་པའི་བདེ་བས་རྒྱུད་གང་། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སོགས་ནས། ས་པ་རི་ཝ་ར་སོགས་ཨོཾ་ཨཱཿབཛྲ་མ་ཧཱ་སུ་ཁ་ཧཱུྃ། པད་ཀོར་སྔོན་འགྲོའི་འཁྱུད་རྒྱ།
ཌཱ་དྲིལ་རོལ་ཆེན་དང་བཅས་ཡབ་ཡུམ་གྱི་རྐང་བརྒྱད་བརྗོད། ཧཱུྃ་མཆེ་བ་གཙིགས་ཤིང་འཇིགས་ཆེན་པོ། ། རྒྱུ་མའི་མེ་ཏོག་འཕྲེང་བས་བརྒྱན། ། ཤ་ཆེན་རབ་ཏུ་གསོལ་མཛད་པ། ། ཁྲག་འཐུང་དཔལ་ལ་བདག་ཕྱག་འཚལ། ། ཆོས་དབྱིངས་རྣམ་དག་དབྱིངས་ལས་མ་གཡོས་ཀྱང་། ། ཐབས་ཀྱིས་ཁྲོ་བོའི་སྐུར་སྟོན་གདུག་པ་འདུལ། ། ཆེ་བའི་ཆེ་མཆོག་ལྷག་པའི་ལྷར་གྱུར་པ། ། ཀུན་བཟང་ཧེ་རུ་ཀ་ལ་ཕྱག་འཚལ་ལོ། ། དཔལ་ལྡན་རྡོ་རྗེ་མཁའ་འགྲོ་མ། །
མཁའ་འགྲོ་མ་ཡིས་འཁོར་ལོ་བསྒྱུར། ། ཡེ་ཤེས་ལྔ་དང་སྐུ་གསུམ་ཉིད། ། འགྲོ་བ་སྐྱོབས་ལ་ཕྱག་འཚལ་ལོ། ། ཇི་སྙེད་རྡོ་རྗེ་མཁའ་འགྲོ་མ། ། ཀུན་ཏུ་རྟོག་པའི་འཆིང་གཅོད་ཅིང་། ། འཇིག་རྟེན་བྱ་བ་རབ་འཇུག་མ། ། དེ་སྙེད་རྣམས་ལ་ཕྱག་འཚལ་ལོ། ། བདག་མེད་དབང་ཕྱུག་སྐུ་དང་གཉིས་མེད་ཅིང་། ། བདེ་ཆེན་འོད་གསལ་དག་པའི་དཀྱིལ་འཁོར་ནས། ། རྒྱལ་བ་སྲས་བཅས་སྐུ་ཡི་སྤྲིན་འཕྲོ་བ། །
རྡོ་རྗེ་ཕག་མོའི་སྐུ་ལ་ཕྱག་འཚལ་ལོ། ། དུས་གསུམ་བདེ་བར་གཤེགས་པའི་ཡེ་ཤེས་སྐུ། ། འཁོར་ས་སྟོངས་པར་མཛད་པའི་ཐུགས་རྗེ་ཡིས། ། གདུལ་བྱ་ཀུན་མཁྱེན་ས་ལ་འགོད་མཛད་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་ལོ། ། ཕྱག་བྱར་འོས་པ་སོགས་ཤླཽ་ཀ་གཅིག སྐབས་འདིར་གཏོར་མ་འབུལ་བ་ལ། ཡང་ན་བུམ་བསྐྱེད་ཀྱི་རྗེས་ལ་ཕུལ་ཀྱང་རུང་། སྙན་གསན་དབབ་པ་ནི། སྤོས་རྡོར་དྲིལ་འཛིན་པས།
རང་གི་ལྕེ་རྡོ་རྗེའི་སྦུ་གུར་བསམ་ལ། གཉིས་མེད་ཡེ་ཤེས་ལས་བྱུང་བའི། ། ཁྱབ་བདག་དངོས་ཀུན་བདག་ཉིད་ཅན། ། སྟོན་པའི་གཙོ་བོར་ཁྲག་འཐུང་དཔལ། ། ཕག་མོ་ལྷན་ཅིག་ཡང་དག་ལྡན། ། གང་ཞིག་ཕྱོགས་བཅུའི་དཔའ་བོ་དང་། ། རིག་པའི་ལྷ་མོ་རྫུ་འཕྲུལ་ཅན། ། བྱང་ཆུབ་སེམས་དཔའ་ལ་སོགས་ཀུན། ། ཐམས་ཅད་བདག་ལ་དགོངས་སུ་གསོལ། ། སློབ་མ་ལ་ནི་ཕན་པ་དང་། །
ཁྱེད་རྣམས་ལ་ཡང་མཆོད་པའི་ཕྱིར། ། རྡོ་རྗེ་ཅན་བདག་བདག་གིས་ནི། ། ནངས་པར་དཀྱིལ་འཁོར་འབྲི་བར་བགྱི། ། རྗེས་སུ་བརྩེ་བས་ཉེར་དགོངས་ཏེ། ། ཀུན་གྱི་བྱིན་གྱིས་བརླབ་ཏུ་གསོལ། ། ལན་གསུམ་གྱི་མཐར། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་ནས། འཚལ་ན་ཞེས་པའི་བར་གོང་བཞིན་ལ། སང་འདིར་བྱོན་ནས་བདག་གི་རྒྱུད་བྱིན་གྱིས་བརླབས་ཤིང་མཆོག་དང་ཐུན་མོང་གི་དངོས་གྲུབ་ཀྱང་སྩལ་དུ་གསོལ། ཞེས་གསོལ་བ་བཏབ་པས་དཀྱིལ་འཁོར་གྱི་ལྷ་ཚོགས་རྣམས་ཀྱིས་རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག
ཅེས་གནང་བ་སྦྱིན་པར་བསམ། སྐབས་འདིར་མཇུག་ཆོག་བྱ་བའམ། ཡང་ན་གཏོར་བསྔོའི་རྗེས་ལ་བྱས་ཀྱང་རུང་། ༈ བུམ་པ་སྟ་གོན་ནི། གོང་དུ་བཤམས་པའི་བུམ་པ་ཁཎྜ་རོ་ཧི་དང་སྭ་བྷཱ་ཝས་བསངས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ་བཾ་ལས་བྱུང་བའི་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ།
མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་ཐམས་ཅད་ཀྱིས་ཡོངས་སུ་གང་བའི་རྣམ་རྒྱལ་བུམ་པའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་མུ་ཁྱུད་ལ་གྲི་གུག་གི་རྭ་བས་བསྐོར་བའི་ལྟེ་བར་འཇིགས་བྱེད་དང་དུས་མཚན་བརྩེགས་པའི་སྙིང་ཁར་ཉི་མའི་གདན་ཕྱོགས་ཀྱི་འདབ་མ་བཞི་ལ་རོའི་སྙིང་ཁར་ཟླ་བའི་གདན། མཚམས་ཀྱི་འདབ་མ་བཞི་ལ་ཟླ་བའི་སྟེང་དུ་བུམ་པ་ལ་གནས་པའི་ཐོད་པ་བདུད་རྩིས་གང་བ། ལས་ཐམས་ཅད་ཀྱི་བུམ་པར་སྣ་ཚོགས་པདྨའི་ལྟེ་བར་རོའི་སྙིང་ཁར་ཟླ་བའི་གདན། གདན་དེ་རྣམས་ཀྱི་སྟེང་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་ཞེས་པ་ནས། ཉི་མའི་དཀྱིལ་འཁོར་མཉམ་པ་ཉིད་ཀྱི་ཡེ་ཤེས་ཞེས་པའི་བར་སྒྲུབ་ཐབས་བཞིན་ལ། དབུས་ཀྱི་ཉི་ཟླ་ཁ་སྦྱོར་གྱི་བར་དུ་ཧཱུྃ་ལས་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ་དང་། དེའི་གཡོན་དུ་བཾ་ལས་གྲི་གུག་བཾ་གྱིས་མཚན་པ།
ཕྱོགས་བཞིའི་ཉི་ཟླ་ཁ་སྦྱོར་གྱི་བར་དུ་མཾ་ཏཾ་པཾ་ལཾ་རྣམས་ལས་བྱུང་བའི་གྲི་གུག་མཾ་ཏཾ་པཾ་ལཾ་རྣམས་ཀྱིས་མཚན་པ། ལས་ཐམས་ཅད་ཀྱི་བུམ་པའི་ཉི་ཟླ་ཁ་སྦྱོར་གྱི་བར་དུ་པཾ་ལས་གྲི་གུག་དམར་པོ་བཾ་གྱིས་མཚན་པ་རྣམས་སོ་སོར་རྟོག་པའི་ཡེ་ཤེས། ཉི་ཟླ་ཕྱག་མཚན་ཞེས་པ་ནས། གཉིས་ཀའང་ཡེ་ཤེས་གྱིས་མེ་འབར་བའི་དབུས་ན་བཞུགས་པའོ། ། ཞེས་པའི་བར་སྒྲུབ་ཐབས་བཞིན་ལ། རང་ཉིད་ཅེས་པའི་ཚིག་དོར། ཤར་དུ་མཁའ་འགྲོ་མ་སྔོན་མོ། བྱང་དུ་ལ་མ་ལྗང་ཁུ། ནུབ་ཏུ་ཁཎྜ་རོ་ཧི་དམར་མོ། ལྷོར་གཟུགས་ཅན་མ་སེར་མོ།
ལས་ཐམས་ཅད་ཀྱི་བུམ་པར་ཁཎྜ་རོ་ཧི་དམར་མོ། ཐམས་ཅད་ཀྱང་ཞལ་གཅིག་ཕྱག་བཞི་ཞེས་པ་ནས། གཡོན་བསྐུམ་པའི་སྟབས་ཀྱིས་བཞུགས་པའོ་ཞེས་པའི་བར། ལྷ་དེ་ཐམས་ཅད་ཀྱི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ཞེས་པ་ནས། རང་བཞིན་གྱི་གནས་ནས་ཞེས་པའི་བར་སྒྲུབ་ཐབས་བཞིན་ལ། དཔལ་བདེ་མཆོག་ལྷ་ལྔ་ཁཎྜ་རོ་ཧི་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའ་ཞེས་སོགས་སྦྱར་ནས། གཟུགས་ཅན་མ་ལ་རིན་ཆེན་འབྱུང་ལྡན་ཞེས་པའི་བར་ཡང་སྒྲུབ་ཐབས་བཞིན་ལ། ཁཎྜ་རོ་ཧི་ལ་འོད་དཔག་མེད་ཀྱིས་དབུ་བརྒྱན། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་ཞེས་སོགས་རེ་རེའི་འགོར་སྦྱར་བའི་ཉེར་མཆོད་རོལ་ཆེན་དང་བཅས་པ་དང་། ཨོཾ་ཨཱཿཧཱུྃ།
ཧཱུྃ་བཾ་མཾ་ཏཾ་པཾ་ལཾ་སཾ། འཁོར་ལོ་བདེ་མཆོག་ལྷ་ལྔ་ཁཎྜ་རོ་ཧི་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། ཌཱ་དྲིལ་རོལ་ཆེན་དང་བཅས་པས་ཡབ་ཡུམ་གྱི་རྐང་བརྒྱད་ཀྱིས་བསྟོད་ལ། པད་ཀོར་དང་བཅས་པས་གཟུངས་ཐག་བླངས་ནས་རང་གི་ཞལ་ནས་སྔགས་ཀྱི་འོད་ཟེར་དམར་པོ་འཕྲོས་པས་ལྷ་རྣམས་ཀྱི་སྐུ་ལ་ཕོག་པས་ཐུགས་རྒྱུད་བསྐུལ་ཞིང་བ་སྤུའི་བུ་ག་ནས་བདུད་རྩིའི་རྒྱུན་བབས་པས་བུམ་པ་གང་བར་གྱུར། ཨོཾ་ཤྲཱི་བཛྲ་ཧེ་ཧེ་རུ་རུ་སོགས་བརྒྱ་རྩ། ཨོཾ་སརྦ་བུདྡྷ་ཌཱ་ཀི་ནཱི་སོགས། ཨོཾ་ཌཱ་ཀི་ནཱི་སོགས་ལྷ་མོ་བཞིའི་སྔགས་དང་ཐོད་པ་བཞི་ལ་འབྲུ་གསུམ་ལན་གསུམ་གསུམ་ལས་བུམ་ལ་ཁཎྜ་རོ་ཧི་ཇི་ལྟར་རིགས་པ། ཐུན་མོང་དུ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་ཇི་ལྟར་རིགས་པ་བཟླས་པའི་མཐར་གོང་བཞིན་མཆོད་བསྟོད་བྱས་ལ་ཡིག་བརྒྱ་ལན་གསུམ།
མ་འབྱོར་བ་དང་སོགས་ཤླཽ་ཀ་གཅིག་གི་མཐར་པད་ཀོར་དང་བཅས་པས་དུང་ཆོས་ཀྱི་མཆོད་ཡོན་ཕུལ་ལ། ཨོཾ་ཨཱཿཧཱུྃ། ལྷ་རྣམས་ཆགས་པ་ཆེན་པོའི་མེས་ཞུ་ནས་ཡེ་ཤེས་ཀྱི་ཆུར་གྱུར། ཞེས་བརྗོད་ཅིང་བསམས་ལ། རྡོར་དྲིལ་འཛིན་པས། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་མཁའ་འགྲོར་ཕྱག་འཚལ་བསྟོད། ། རྣམ་པར་སྣང་མཛད་དག་པ་ཆེ། །
རྡོ་རྗེ་ཞི་བ་དགའ་ཆེན་པོ། ། རང་བཞིན་གྱི་ནི་འོད་གསལ་མཆོག ། སངས་རྒྱས་མཁའ་འགྲོར་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པས་དགོས་པ་མེད། ། རིན་ཆེན་མཁའ་འགྲོར་ཕྱག་འཚལ་བསྟོད། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། །
པདྨ་མཁའ་འགྲོར་ཕྱག་འཚལ་བསྟོད། ། དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དངོས་ཉིད་དག་པ་ཉིད་ལས་བྱུང་། ། སྣ་ཚོགས་མཁའ་འགྲོར་ཕྱག་འཚལ་བསྟོད། ། ཅེས་པས་བསྟོད་ལ། གོང་དུ་གཏོར་མ་འབུལ་མ་ཚར་ན་སྐབས་འདིར་འབུལ་བ་ཡིན་པས། གཏོར་མ་ཁཎྜ་རོ་ཧི་དང་སྭ་བྷཱ་ཝས་བསངས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་ཞེས་པ་ནས་དེ་ཧཱུྃ་ལ་ཐིམ། དེ་འོག་གི་གཏོར་མ་ལ་ཐིམ་པས་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར།
ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱི་ཕྱག་རྒྱ་དང་བཅས་པས་བྱིན་གྱིས་བརླབས་ལ། འབར་བའི་ཕྱག་རྒྱ་དང་བཅས། ཕཻཾ། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་འཁོར་ལོ་བདེ་མཆོག་ལྷ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ་དང་མཁའ་འགྲོའི་ཚོགས་དཔག་ཏུ་མེད་པས་བསྐོར་བ་བཛྲ་ས་མཱ་ཛཿ མདུན་བསྐྱེད་ཀྱི་དཀྱིལ་འཁོར་ལ་གཉིས་སུ་མེད་པར་ཐིམ་ཞིང་། མཁའ་འགྲོའི་ཚོགས་རྣམས་མཐའ་བསྐོར་དུ་བཞུགས་པར་གྱུར། དེ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་སྟེ་གཏོར་མ་གསོལ་བར་བསམ་ཞིང་། པད་ཀོར་སྔོན་དུ་འགྲོ་བས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་བཛྲ་ཨ་ཧ་ར་ལི་ཧོཿ
ཛཿཧཱུྃ་བཾ་ཧོཿ བཛྲ་ཌཱ་ཀི་ནི་ས་མ་ཡ་སཏྭཾ། ཏྲི་ཤྱ་ཧོཿ ཨོཾ་ཨཱཿཧཱུྃ། ཞེས་པ་གསུམ་མམ། ལྔའམ། བདུན་གྱིས་ཕུལ། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦྷ་ར་སརྦ་ཝཱི་ར་ཡོ་གི་ནཱི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། དེ་བཞིན་དུ་པཱ་དྱཾ་ནས། ཤཔྟའི་མཐར་རོལ་ཆེན།
ཨོཾ་ཨཱཿཧཱུྃ། ཧཱུྃ་བཾ་ལཾ་ཏཾ་པཾ་མཾ་པཉྩ་ཨ་མྲྀ་ཏ་ཧཱུྃ། འཁོར་ལོ་བདེ་མཆོག་ལྷ་ལྔའི་ཞལ་དུ་མཆོད་པ་དམ་པ་འབུལ་ལོ། ། རོལ་ཆེན་དང་བཅས་པས་ཡབ་ཡུམ་གྱི་རྐང་བརྒྱད་གཉིས་ཀྱི་མཐར། སྲིད་དང་ཞི་བ་མཉམ་པར་ཆགས་པ་བཅོམ་ཞིང་ཡང་དག་རྟོག་པ་བཅོམ། ། ཁྱོད་ཀྱི་དངོས་པོ་ཐམས་ཅད་མཁའ་ལྟར་མཉམ་པའི་བདག་ཉིད་གཟིགས་པར་ལྡན། ། མགོན་པོ་ཐུགས་རྗེའི་ཆར་གྱིས་ཡང་དག་བརླན་པ་ཐུགས་ཀྱི་ཆུས། ། ལྷ་མོ་རྣམས་ཀྱིས་བདག་ལ་ཤིན་ཏུ་དགྱེས་བརྩེར་མཛད་དུ་གསོལ། ། དེ་ནས་ཀྱཻ་རྡོར་བདེ་མཆོག་ལཱུ་ནག་སོགས་ཡི་དམ་དང་། གུར་ཞལ་སོགས་རང་གི་ཐུགས་དམ་ཆགས་མེད་གང་ཡིན་ལ་གཏོར་མ་ཕུལ་ནས།
མཁའ་འགྲོ་སྤྱི་གཏོར་ཕུལ་བའི་མཐར། རྡོར་དྲིལ་འཛིན་པས། ལྷ་ཡི་ཚོགས་རྣམས་མ་ལུས་དང་། ། ནས། ཡིད་ལ་འདོད་པ་ཀུན་འགྲུབ་ཤོག་གི་བར་སྔོན་འགྲོ་གཏོར་མ་བཞིན་བརྗོད་ལ། དེ་ནས་གཞི་བདག་གཏོར་མ་ཕུལ། བསྐང་བ་བྱེད་པར་སྤྲོ་ན་སོ་སོའི་ལག་ལེན་བྱའོ། ། མཇུག་ཆོག་ནི་མཆོད་པ་ཁ་གསོས་ལ། བསངས་སྦྱངས་བྱིན་རླབས་མཆོད་འཕྲེང་བཞིན་དང་། བུམ་བསྐྱེད་བཞིན་གྱིས་མཆོད་པ་ཕུལ་བའི་རྗེས་སུ།
ཨོཾ་ཨཱཿརཱུ་པ་བཛྲི་ཧཱུྃ་སོགས་ལྷ་མོ་དྲུག་དང་། ནང་མཆོད་ཀྱི་རྗེས་སུ་འཁྱུད་རྒྱ་དང་བཅས། ཨོཾ་ཨཱཿབཛྲ་མ་ཧཱ་སུ་ཁ་ཧཱུྃ། ཞེས་པས་གསང་མཆོད་དང་། རྐང་བརྒྱད་གཉིས་ཀྱིས་བསྟོད་ལ། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་། མ་འབྱོར་པ་དང་སོགས་དང་། གང་ཡང་བདག་ཅག་ལས་དང་པོ་པའི་སོགས་ཀྱིས་ནོངས་པ་བཟོད་པར་གསོལ། རྡོ་རྗེའི་ཁུ་ཚུར་ལས་མཐེའུ་ཆུང་གཉིས་སྦྲེལ། མཛུབ་མོ་གཉིས་རྩེ་སྤྲད་དེ་བརྐྱངས་པ་སྤྱི་བོར་ལྡོག་པའི་ཕྱག་རྒྱ་དང་།
ཨོཾ་བཛྲ་ཨུ་ཏིཥྛ། སྟ་གོན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་པ་རྣམས་སང་སྤྱན་མ་དྲངས་ཀྱི་བར་དུ་མདུན་གྱི་ནམ་མཁར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། བཤད་མ་ཐག་པ་ལྟར་མཆོད་བསྟོད་བྱས་ལ་རྟེན་ཡོད་པ་ལ་བརྟན་བཞུགས། མེད་པ་ལ་གཤེགས་གསོལ་བྱའོ། ། གོ་བགོ་བ་ནི། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་སྙིང་གར་ཨོཾ་ཧ་དཀར་པོ་རྡོ་རྗེ་སེམས་དཔའ། མགོ་བོར་ན་མ་ཧི་སེར་པོ་རྣམ་པར་སྣང་མཛད། སྤྱི་གཙུག་དུ་སྭཱ་ཧཱ་ཧུ་དམར་པོ་པདྨ་གར་གྱི་དབང་ཕྱུག ཕྲག་པ་གཉིས་སུ་བཽ་ཥཊ་ཧེ་ནག་པོ་ཧེ་རུ་ཀ མིག་གཉིས་སུ་ཧཱུྃ་ཧཱུྃ་ཧོ་དམར་སེར་རྡོ་རྗེ་ཉི་མ།
ཚིགས་ཆེན་བརྒྱད་ལ་ཕཊ་ཧ་ལྗང་ཁུ་རྟ་མཆོག་གི་ངོ་བོ་རྣམས་གསལ་བར་གྱུར། ཞལ་བཞི་པའི་སྔགས་ལན་གཉིས་བརྗོད་ལ། ཕྱོགས་གཡོན་བསྐོར་དང་མཚམས་གཡས་བསྐོར་དུ་སྡིགས་མཛུབ་བསྟན་ལ་བར་ཆད་བསྲུང་། དགེ་བ་འདི་ཡིས་མྱུར་དུ་བདག ། འཁོར་ལོ་བདེ་མཆོག་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ལྷ་མོ་ཚད་མ་དམ་ཚིག་ཚད་མ་དང་། ། དེས་གསུང་ཚིག་ཀྱང་ཚད་མའི་མཆོག་ཡིན་ཏེ། ། བདེན་པ་དེ་ཡིས་ལྷ་མོ་དེ་དག་གིས། །
བདག་ཅག་རྗེས་སུ་འཛིན་པའི་རྒྱུར་གྱུར་ཅིག ། འོག་ནས་འབྱུང་བའི་བཀྲ་ཤིས་བྱའོ། ། དེ་ནས་སློབ་མ་སྟ་གོན་བྱ་དགོས་ན་སྐབས་འདིར་ལོགས་ནས་འབྱུང་བའི་མཚམས་སྦྱར་བཞིན་བྱ། ཐིག་ཚོན་བྱིན་རླབས་ནི། སྟེགས་ཇི་ལྟར་རིགས་པ་ལ་རིན་པོ་ཆེའི་སྣོད་དུ་ཚོན་སྔོན་པོ་ལ་ཧཱུྃ། ཤར་དུ་དཀར་པོ་ལ་ཨོཾ། ལྷོར་སེར་པོ་ལ་ཏྲཱཾ། ནུབ་ཏུ་དམར་པོ་ལ་ཨོཾ། བྱང་དུ་ལྗང་ཁུ་ལ་ཁཾ་རྣམས་འབྲི་བ་དང་། འོག་བདེན་སྟོབས་བརྗོད་པའི་སྐབས་སུ་རིགས་ལྔའི་ས་བོན་ཤུལ་དུ་ཧི་འབྲི་བར་བཤད་པ་ཡང་འཇུག་པ་བདེ་བའི་ཕྱིར་སྐབས་འདིར་ས་བོན་གྱི་དྲུང་དུ་ཧི་རེ་བྲི།
རིགས་ལྔའི་ས་བོན་ཕྱིས་ནས་ཧི་རྣམས་བདེན་སྟོབས་ཀྱི་བར་མ་ཕྱིས་ན་ལག་ལེན་བདེ་བ་ལགས། དེ་རྣམས་ཀྱི་སྟེང་དུ་སོ་སོའི་ཁ་དོག་དང་མཐུན་པའི་ཐིག་སྐུད་གསར་པ་སྦོམས་སུ་སྒོའི་ཉི་ཤུའི་ཆ་དང་། རིང་ཐུང་དཀྱིལ་འཁོར་གྱི་ཉིས་འགྱུར་གྱི་ཚད་ཡོད་པ་རྣམས་བཞག དེ་དག་གི་མདུན་དུ་ཆུ་གཉིས་སྔོན་དུ་འགྲོ་བའི་ཉེར་མཆོད་དང་གཏོར་མ་བཤམ། རང་ལྷའི་ང་རྒྱལ་དང་ལྡན་པས་ཐིག་ཚོན་ཁཎྜ་རོ་ཧི་དང་སྭ་བྷཱ་ཝས་བསངས་སྦྱངས། སྟོང་པའི་ངང་ལས་པཾ་ལས་པདྨ་འདབ་མ་བརྒྱད་པ་ལྔའི་དབུས་དང་ཕྱོགས་གཞན་རྣམས་སུ་ཉི་མ། ཤར་དུ་ཟླ་བ། དབུས་ཀྱི་གདན་གྱི་སྟེང་དུ་ཐིག་ཚོན་སྔོན་པོ་ཧཱུྃ་ལས་མི་བསྐྱོད་པ་ཧེ་རུ་ཀ་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་ཞིང་མཱ་མ་ཀཱི་དང་མཉམ་པར་སྦྱོར་བ། དཀར་པོ་ཨོཾ་ལས་རྣམ་པར་སྣང་མཛད་ཧེ་རུ་ཀ་སྐུ་མདོག་དཀར་པོ་འཁོར་ལོ་དང་དྲིལ་བུ་འཛིན་ཅིང་སངས་རྒྱས་སྤྱན་མ་དང་མཉམ་པར་སྦྱོར་བ་སེར་པོ་ཏྲཱཾ་ལས་རིན་ཆེན་འབྱུང་ལྡན་ཧེ་རུ་ཀ་སྐུ་མདོག་སེར་པོ་རིན་པོ་ཆེ་དང་དྲིལ་བུ་འཛིན་ཞིང་རིན་ཆེན་སྒྲོལ་མ་དང་མཉམ་པར་སྦྱོར་བ། དམར་པོ་ཨོཾ་ལས་འོད་དཔག་མེད་ཧེ་རུ་ཀ་སྐུ་མདོག་དམར་པོ་པདྨ་དང་དྲིལ་བུ་འཛིན་ཞིང་གོས་དཀར་མོ་དང་མཉམ་པར་སྦྱོར་བ།
ལྗང་ཁུ་ཁཾ་ལས་དོན་ཡོད་གྲུབ་པ་ཧེ་རུ་ཀ་སྐུ་མདོག་ལྗང་ཁུ་སྣ་ཚོགས་རྡོ་རྗེ་དང་དྲིལ་བུ་འཛིན་ཞིང་དམ་ཚིག་སྒྲོལ་མ་དང་མཉམ་པར་སྦྱོར་བ། རིགས་ལྔ་རྣམས་སྤྱན་གསུམ་པ། མཆེ་བ་གཙིགས་པ། རལ་པའི་ཐོར་ཅོག་ཅན་མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ། རུས་པའི་རྒྱན་དྲུག་གིས་བརྒྱན་ཅིང་གཡས་བརྐྱངས་པས་བཞུགས་པ། ཡུམ་རྣམས་གྲི་གུག་དང་ཐོད་པ་འཛིན་པས་ཡབ་ལ་འཁྱུད་ཅིང་སྤྱན་གསུམ་པ། མཆེ་བ་གཙིགས་པ། དབུ་སྐྲ་ནག་པོ་སིལ་བུར་འཕྱང་བ། མི་མགོ་སྐམ་པོ་ལྔའི་དབུ་རྒྱན་དང་།
སྐམ་པོ་ལྔ་བཅུའི་དོ་ཤལ་རུས་པའི་རྒྱན་དང་ལྡན་པ། གཡོན་བརྐྱང་གི་སྟབས་ཀྱིས་བཞུགས་པའོ། ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ནམ་མཁར་བཞུགས་པའི་སྟ་གོན་གྱི་ལྷ་རྣམས་ཀྱི་ཐུགས་ཡེ་ཤེས་ཀྱི་ཐིག་ཚོན་ལྔ་འོད་ཟེར་འཕྲོས་པ་དང་བཅས་པར་གྱུར་ཅེས་བརྗོད་ལ་གསོལ་བ་གདབ་པ་ནི། ཐལ་མོ་སྦྱར་ལ། ཨོཾ་ཨཱཿཔྲ་ཡཙྪ་ཤཱ་ཤྭ་ར་པཱུ་ཏྲ་སྭ་ཙཀྲ་པུ་ཏྲ་ཎ་ཡ་ཧཱུྃ། དེ་བཞིན་དུ་ཤཱ་ཤྭ་རའི་གནས་སུ་རཏྣ་སཾ་བྷ་ཝ་དང་། ཨ་མི་ཏ་བྷ་ཝ་དང་།
ཨ་མོ་གྷ་སིདྡྷི་དང་། ཨཀྵྱོ་བྷྱཿརྣམས་བཅུག་ལ་གསོལ་བ་བཏབ། རང་ཧེ་རུ་ཀར་གསལ་བའི་མིག་གཉིས་ཛཿལས་སྐྱེས་པའི་ཟླ་བ་དང་ཉི་མ་སེར་པོར་གྱུར། ཞེས་བརྗོད་ལ་མིག་གི་རྫི་མ་བརྡབས་པས། ནམ་མཁར་བཞུགས་པའི་ལྷ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་ཐིག་ཚོན་བྱོན་ཏེ་མདུན་གྱི་ཐིག་ཚོན་གྱི་རིགས་ལྔ་ལ་ཐིམ་པར་བསམ། ཨོཾ་དིཔྟ་དྲིཥྛ་ཨཾ་ཀུ་ཤ་ཛཿ ཞེས་ལན་གསུམ་བརྗོད། ཨོཾ་སརྦ་ཏ་ཐཱ་ག་ཏ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱ་ཧཱ། དེ་བཞིན་དུ་མཆོད་པ་གཞན་རྣམས་ཀྱིས་ཀྱང་མཆོད་ལ་མཐར་དྲིལ་གསིལ་བྱ། ཧཱུྃ།
ཨོཾ། ཏྲཱཾ། ཨཾ། ཁཾ། ཨོཾ་ཨཱཿཧཱུྃ་གིས་ནང་མཆོད་དང་གཏོར་མ་འབྲུ་གསུམ་གྱིས་བྱིན་གྱིས་བརླབས་ལ་ཐོད་པའི་ཕྱག་རྒྱ་དང་བཅས། ས་བོན་གྱི་མཐར་ཨ་ཀཱ་རོ་བཏགས་པ་གསུམ་ལ་སོགས་པས་ཕུལ། དེ་བཞིན་གཤེགས་པ་དེ་རྣམས་ཞུ་བ་ལས་བྱུང་བའི་ཐིག་ཚོན་དུ་གྱུར། ཞེས་བརྗོད་ལ། ཐིག་སྐུད་ཀྱི་རྡོ་རྗེ་ལག་ཏུ་བཟུང་ནས། ཨོཾ་བཛྲ་ས་མཱ་ཡ་སཱུ་ཏྲཾ་མ་ཏི་ཀྲ་མ་ཧཱུྃ།
ཞེས་བརྒྱ་རྩ་བརྒྱད་བཟླས་པས་ཐིག་སྐུད་བྱིན་གྱིས་བརླབས། ཡང་གཡོན་པའི་མཐེབ་སྲིན་གྱིས་རིགས་ལྔའི་ས་བོན་གྱི་རྡུལ་ཚོན་རྣམས་བསྣུར་ལ། ཨོཾ་བཛྲ་ཙི་ཏྲ་ས་མཱ་ཡ་ཧཱུྃ། ཞེས་པས་བྱིན་གྱིས་བརླབས། ཧིའི་ཡི་གེ་རྣམས་འོད་ཟེར་འབར་བ་དང་བཅས་པར་གྱུར། ཞེས་བརྗོད་ལ་རྫི་མ་བརྡབས་པའི་ལྟ་སྟངས་དང་བཅས། བདེན་པ་གང་གིས་སངས་རྒྱས་བཅོམ་ལྡན་འདས་རྣམས་སེམས་ཅན་ལ་རྗེས་སུ་ཆགས་པར་གྱུར་པའི་བདེན་པ་དེས་རྡུལ་ཚོན་རྣམས་འབར་བར་གྱུར་ཅིག ཅེས་བརྗོད། ཐིག་སྐུད་རྣམས་སོ་སོར་བརྐྱང་ལ་དུམ་སྐྱེས་མའི་ང་རྒྱལ་འཛིན་པའི་སློབ་མ་ལ་གཏད་ནས། ཨོཾ་ཨ་ནྱོ྅ནྱ་ཨ་ནུ་ག་ཏཿ
སརྦ་དྷརྨཱ་སྥ་ར་སྥ་ར། ཨ་ནུ་པྲ་ཝིཥྚ། སརྦ་དྷརྨཱ་ཨ་ཏྱནྟཱ་ཨ་ནུ་པྲ་ཝིཥྚ། སརྦ་དྷརྨཱ་ཨོཾ་ཨཱཿཧཱུྃ། ཞེས་བརྗོད་ལ་ལས་ཀྱི་རྡོ་རྗེས། དང་པོ་རེ་རེ་དང་། དེ་ནས་ལྷན་ཅིག་ཏུ་སྒྲིལ། སློབ་དཔོན་གྱིས་རྡོ་རྗེའི་ལྟེ་བ་ལ་དཀྲིས་ལ་གཡོན་པའི་མཐེབ་སྲིན་གྱིས་བདུད་རྩི་གཏོར། ཡེ་ཐིག་གདབ་པ་ནི། སློབ་དཔོན་དཀྱིལ་འཁོར་གྱི་ནུབ་ནས་ཤར་དུ་ལྟ་བས་རྡོར་དྲིལ་དང་བཅས།
གཡོན་པའི་ཁུ་ཚུར་གྱིས་ལྟེ་བའི་ཐད་དུ་ཐིག་སྐུད་བཟུང་། གཡས་པས་ཐིག་སྣ་ཤར་ནས་ནུབ་ཏུ་ལྟ་བའི་ལས་ཀྱི་རྡོ་རྗེ་ལ་གཏད་ཛཿཛཿཛཿ ཞེས་བརྗོད་ལ་ལས་ཀྱི་རྡོ་རྗེས་ཀྱང་དེ་བཞིན་དུ་བརྗོད་ལ་བླངས། སློབ་དཔོན་གྱི་རྡོ་རྗེ་དང་བཅས་པའི་མཐེབ་མཛུབ་ཀྱིས་ཐིག་སྐུད་ཀྱི་དབུས་ནས་བཟུང་སྟེ་སྟེང་ནས་གཅུས་ལ་འོག་ནས་གྱེན་དུ་འདེབས་ཚུལ་བྱ་ཞིང་། སེམས་ཅན་དོན་དུ་ཁྱེད་རྣམས་ཀྱིས། ། དུས་ཡིན་དེ་ཕྱིར་འདིར་བྱོན་ཅིག ། ཨོཾ་བཛྲ་སུ་ཏྲཾ་མ་ཏི་ཀྲ་མ་ཧཱུྃ། ཞེས་བརྗོད། འདེབས་པའི་གོ་རིམ་ནི། ནུབ་ཤར་ལྷོ་བྱང་མེ་དབང་ལྡན། །
རླུང་སྲིན་ཀླུ་དབང་མེ་སྲིན་པོ། ། གཡས་སྐོར་རྒྱབ་འགྲོས་ཚངས་ལོགས་གདབ། ། མེ་རླུང་སྲིན་པོ་དབང་ལྡན་ནས། རྒྱབ་འགྲོས་སྤངས་ཏེ་ཟུར་ཐིག་གདབ། ། གཉིས་བལྡབས་དང་པོ་སློབ་དཔོན་དང་། ། ཕྱི་མ་སློབ་མར་ཤེས་པར་བྱ། ། ཞེས་པ་ལྟར། ཐོག་མར་མཁའ་ཐིག་དེ་ནས་ས་ཐིག་གདབ་པའི་སྒྲས་དེ་བཞིན་གཤེགས་པ་རྣམས་སྤྱན་དྲངས་ཏེ་ཐིག་ལ་ཐིམ་པར་བསམ་ཞིང་། དཀྱིལ་འཁོར་དུ་ལམ་གྱིས་གྲུབ་པར་བསྒོམ་མོ། ། དེ་ནས་གཙུག་ཏོར་གྱི་ཕྱག་རྒྱ་སྤྱི་བོར་ལྡོག་སྟེ།
ཨོཾ་བཛྲ་བེ་ག་མཱ་ཏི་ཀྲ་མ་ཧཱུྃ། ཞེས་ལ་ཡེ་ཐིག་ནམ་མཁར་བཏེགས། དཀྱིལ་འཁོར་གྱི་དབུས་སུ་ཕྱིན་ལ་ཤར་དུ་ལྟ་བས་རང་གི་མིག་གཉིས་སུ་ཧི་ལས་ཉི་མ་དང་ཟླ་བ། མིག་འབྲས་གཉིས་ཧཱུྃ་ལས་ཁྲོ་བོའི་རྡོ་རྗེར་གྱུར། ཞེས་བརྗོད་ལ་སྨིན་མ་གཡོ་བ་དང་བཅས་བཞི་བཅའ་པད་ཀོར་སྔོན་འགྲོའི་རྡོ་རྗེ་ཐུགས་ཀ་དང་། དྲིལ་བུ་དཀུར་བརྟེན་ལ་ཧི་ཧིཿཞེས་བརྗོད་ཅིང་ཕྱོགས་བཞིར་བལྟས་པས་མིག་གི་རྡོ་རྗེ་ལས་འོད་ཟེར་འཕྲོས་པས་ཐར་པའི་སྒོའི་གེགས་སུ་གྱུར་པ་རྣམས་བསལ་བར་བསམས་ལ། སྒོ་བཞིའི་རྩ་ཐིག་གཡས་གཡོན་དྲི་བཟང་གི་ཆུས་ཕྱིས། དཀྱིལ་འཁོར་གྱི་དབུས་སུ་སྟན་ལ་འདུག ཁ་ཤར་དུ་ཕྱོགས་པས། གཡོན་པའི་མཐེབ་སྲིན་གྱིས་ཚོན་སྔོན་པོ་བཀྲམ་ལ།
འདི་ནི་ཆོས་དབྱིངས་རྣམ་པར་དག ། སེམས་ཅན་ཐམས་ཅད་རྣམ་གྲོལ་བ། ། འཁོར་ལོ་བདེ་མཆོག་རྒྱལ་ཆེན་གྱི། ། དཀྱིལ་འཁོར་སྙིང་པོ་འབྲི་བར་བྱ། ། ཨོཾ་བཛྲ་སུ་ཏྲཾ་མ་ཏི་ཀྲ་མ་ཧཱུྃ། ཞེས་བརྗོད་ལ་དབང་ལྡན་གྱི་གྲྭ་ནས་བརྩམས་ཏེ་གཡས་བསྐོར་དུ་དཀར་སེར་དམར་ལྗང་ནག་པོ་རྣམས་ཕྱི་ནས་རིམ་པ་བཞིན་སྒོ་ཚད་གཅིག་གིས་བྲིས་ལ་མཆོད་པ་ལྔས་མཆོད། ཐོད་པ་ལ་སོགས་པས་ཁ་བཅད་པའི་སྟེང་དུ་ཐིག་སྐུད་རྡོ་རྗེ་དང་བཅས་པ་བཞག རྩིག་པ་སྦྲེལ་རན་པ་དང་ཚོན་པྲ་བརྟག་གོ ། དེ་ནས་སློབ་དཔོན་གྱི་དང་པོར་དགེ་ཞེས་པའི་དོན་ཡིན། དེ་ནས་སློབ་མ་རྣམས་ཀྱི་དབུས་ནས་རིམ་པ་བཞིན་འབྲི་བར་བྱ་སྟེ།
དེ་ཡང་། སྣ་ཚོགས་པདྨ་ལྟེ་བ་ལྗང་། གེ་སར་སེར། འདབ་མ་རྣམས་ཕྱོགས་བཞི་དམར། མེ་རླུང་སེར། དབང་ལྡན་སྔོ། བདེན་བྲལ་ལྗང་། ཕྱི་རོལ་དུ་གྲི་གུག་གི་ཕྲེང་བ་ནག་པོ་ཕྱིར་བསྟན་གཡོན་བསྐོར། ཕྱོགས་མདོག་ཤར་དཀར། ལྷོ་སེར།
ནུབ་དམར། བྱང་ལྗང་བའི་གྲྭ་བཞིར་བུམ་པ་གཉིས་གཉིས་ཏེ་བརྒྱད་ཁ་རྒྱན་དང་བཅས་པ་རྩིག་པ་འདོད་སྣམ་ཕ་གུ་དྲྭ་ཕྱེད་མདའ་ཡབ་པུ་ཤུ། སྒོ་ཀ་བ་ཀ་རྒྱན་རྟ་བབས་འོག་གཞི་སྣ་ཚོགས་རྡོ་རྗེ་ཉི་དཀྱིལ་པད་རྭ་དུར་ཁྲོད་རྡོ་རྭ་མེ་རི་རྣམས་དཀྱིལ་འཁོར་སྤྱི་དང་མཐུན་ནོ། ། མཚན་མ་འགོད་པ་ནི་དབུས་སུ་ཉི་དཀྱིལ་ལ་རྡོ་རྗེ་རྩེ་ལྔ་སྔོན་པོ། ཕྱོགས་བཞིར་ཟླ་བ་ལ་གྲི་གུག་སོ་ཕྱིར་བསྟན་རེ། མཚམས་བཞིར་ཟླ་བ་ལ་བུམ་ཐོད་བཞི་དང་བཅས་པ་འབྲིའོ། ། བྲིས་ཟིན་པ་དང་ཐིག་སྐུད་དང་རྡུལ་ཚོན་ལྷག་མ་རྣམས་ལ་མཆོད་དེ། ཨོཾ་ཨཱཿཧཱུྃ་བཛྲ་མུཿ ཡེ་ཤེས་པ་གཤེགས་དམ་ཚིག་པ་རང་ལ་ཐིམ། ནམ་མཁར་བཏེག་པའི་ཡེ་ཐིག་རྡུལ་ཚོན་གྱི་དཀྱིལ་འཁོར་ལ་ཐིམ།

ཞེས་བརྗོད། རྒྱན་དགྲམ་པ་ནི། སྤོས་རོལ་མོ་དང་བཅས་པས་རྣམ་རྒྱལ་བུམ་པ་སློབ་དཔོན་གྱིས་ཐོགས་ལ་གཡས་སྐོར་ལན་གསུམ་ཡིག་བརྒྱ་འདོན་བཞིན་པའི་རྗེས་སུ་ལྷ་ལྔའི་སྔགས་ཀྱི་མཐར། བདག་དང་སེམས་ཅན་ཐམས་ཅད་ལ་མངོན་པར་དབང་བསྐུར་བ་སྩལ་དུ་གསོལ། ཞེས་བརྗོད་ལ། དཀྱིལ་འཁོར་གྱི་ཤར་དུ་བཞག ཡང་ལས་བུམ་ཐོགས་ལ་བསྐོར་བ་གཅིག་དང་། ཁཎྜ་རོ་ཧི་བརྗོད་པའི་མཐར་དུམ་སྐྱེས་མས་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་བསྲུང་དུ་གསོལ། ཞེས་བརྗོད་ལ་བྱང་ཤར་དུ་བཞག དཀྱིལ་འཁོར་གྱི་མཐར་ཆུ་གཉིས་སྔོན་འགྲོའི་སྤྱི་མཆོད་དང་། ལྷ་སོ་སོའི་སྒོས་མཆོད་བཅས་བཤམ།
གཞན་ཡང་སྔོན་འགྲོ་གཏོར་མ་དང་། ཕྱི་རོལ་གཏོར་མ་ནི་སྟེགས་ཀྱི་ཁར་ཟླུམ་གཏོར་ཤ་ཆང་ཟས་སྣས་བརྒྱན་པའི་མཐར་ཆུ་གཉིས་སྔོན་འགྲོའི་ཉེར་སྤྱོད་ནང་མཆོད་དང་བཅས་པ་བཤམས། འོག་ཏུ་དགོས་པའི་གོས་ཟུང་དབུ་རྒྱན་སོགས་མ་ཚང་བ་མེད་པར་འདུ་བྱའོ། ། དངོས་གཞི་དཀྱིལ་འཁོར་སྒྲུབ་ཅིང་མཆོད་པ་ནི། སྔོན་འགྲོ་གཏོར་མ་ནས་བཟླས་པ་བསྡུ་བའི་བར་སྟ་གོན་བཞིན། དེ་ནས་བྲིས་པའི་དཀྱིལ་འཁོར་ལ་ལས་བུམ་གྱི་ཆུ་དང་དུམ་སྐྱེས་མའི་སྔགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ནམ་མཁར་ཆོས་ཀྱི་འབྱུང་གནས་ཀྱི་ནང་དུ་ཞེས་པ་ནས་གདན་དང་བཅས་པར་གྱུར། ཞེས་པའི་བར་སྟ་གོན་བཞིན་ལ། གདན་དེ་རྣམས་ཀྱི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་ཞེས་པ་ནས།
ལཾ་རྣམས་ཀྱིས་མཚན་པ་སོ་སོར་རྟོག་པའི་ཡེ་ཤེས་ཞེས་པའི་བར་དང་། གོ་ཆ་བགོ་བའི་བར་ ༼༥༢༽ བུམ་བསྐྱེད་བཞིན་བརྗོད་ལ་སྟ་གོན་གྱི་ལྷ་ནམ་མཁར་བཞུགས་པ་ལ་མཆོད་ནས་མདུན་གྱི་དཀྱིལ་འཁོར་ལ་བསྟིམ། ཡེ་ཤེས་པ་སྤྱན་དྲངས། བགེགས་བསྐྲད་མཆོད་ལ་བསྟིམ། དབང་བསྐུར་རྒྱས་བཏབ་མཆོད་བསྟོད་ཀྱི་བར་སྟ་གོན་བཞིན་བྱས་ལ་ལྷ་སོ་སོའི་ཞབས་ལ་འཇུས་པར་མོས་ཏེ། གཙོ་བོ་ཡབ་ཡུམ་གྱི་སྔགས་བརྒྱ་རྩ་ལ་སོགས་པ་དང་། གཞན་རྣམས་ཀྱང་ཅི་འགྲུབ་བཟླས་པའི་མཐར་ཡིག་བརྒྱ་ཉེར་གཅིག་ལ་སོགས་པ་བརྗོད་ལ། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད།
སྒྲུབ་གྲོགས་ཁཎྜ་རོ་ཧི་བཟླ་ཞིང་དཀྱིལ་འཁོར་བསྲུང་དུ་བཅུག རང་ཉིད་གོང་དུ་བཤད་པའི་མཆོད་པ་དང་གཏོར་མ་ཁྱེར་ལ་སྒྲུབ་ཁང་གི་ཕྱིའམ། དཀྱིལ་འཁོར་ཡོལ་བས་མཆོད་པའི་ཕྱིར་སོང་ལ་སྔོན་འགྲོ་གཏོར་མ་བཞིན་ཕྲིན་བཅོལ་གྱི་བར་བརྗོད། ཡི་གེ་བརྒྱ་པ་ལན་གསུམ། གཡོན་དྲིལ་བུ་དང་བཅས་པས་ཁུ་ཚུར་སྙིང་ཁར། གཡས་རྡོ་རྗེ་དང་བཅས་ས་ལ་བརྐྱངས་ལ་སརྦ་བྷུ་ཏ་གཙྪ་ཞེས་པས་གཏོར་མགྲོན་གཤེགས། ཨོཾ་ཨཱཿཧཱུྃ་ཞེས་པས་རང་དང་སློབ་མའི་གནས་གསུམ་བསྲུང་། གང་དག་ནག་པོའི་ཕྱོགས་ལ་མངོན་པར་དགའ་བའི་སོགས་སྔོན་འགྲོ་གཏོར་མ་བཞིན་བརྗོད་ལ་རྡོར་དྲིལ་གསོར་དཀྲོལ་དུམ་སྐྱེས་མའི་སྔགས་བཟླ་བཞིན་པས་སྒྲུབ་ཁང་དུ་ལོག་ལ། རྡོ་རྗེ་ཤུགས་ཀྱིས་འཇུག་པའི་དཀྱིལ་འཁོར་ལ་བསྐོར་བ་ལན་གསུམ་བྱ་བའམ། མོས་པ་བྱས་ལ་ཡིག་བརྒྱ་བཟླས།
མ་འབྱོར་པ་དང་སོགས་ལྷག་ཆད་ཁ་བསྐང་བ་མཇུག་ཆོག་བཞིན་བརྗོད་པའི་རྗེས་སུ་སེམས་ཅན་ཐམས་ཅད་ལ་དངོས་གྲུབ་ཀྱི་བཀའ་དྲིན་སྩོལ་ཅིག འཇུག་ཅིང་དབང་བླང་བ་ནི། དཀྱིལ་འཁོར་གྱི་གཙོ་བོའི་རང་གི་རྩ་བའི་བླ་མ་དང་ཐ་མི་དད་པར་མོས་ལ་དབང་གི་ཆོ་ག་རྣམས་དེའི་ཞལ་ནས་གསུང་པར་བསམ་ཞིང་། ༈ རྗེས་ཟློས་རྣམས་རང་གིས་བརྗོད་པའི་མོས་པ་དང་། དབང་རྫས་འགྲིམ་པ་གཙོ་བོའི་ཐུགས་ཀ་ནས་ཕྱེ་བའི་ཧེ་རུ་ཀ་ཞིག་གིས་མཛད་པར་བསམས་ལ། ཐོག་མར་ཁྲུས་ཀྱི་དོད་དུ་ལས་བུམ་གྱི་ཆུ་ཅུང་ཟད་འཐུང་ལ། ཇི་ལྟར་བལྟམས་པ་སོགས་སྔགས་དང་བཅས་པ་བརྗོད། མཎྜལ་ལ་ཆུ་དེས་ཐིག་ལེ་བྱས་ལ་མཎྜལ་ཚོམ་བུ་བདུན་ལ་འཇུག་པའི་ཡོན་དུ་ཕུལ། སྙིམ་པ་མེ་ཏོག་དང་བཅས་པས་ཐལ་མོ་སྦྱར་ལ། སངས་རྒྱས་ཀུན་གྱི་རང་བཞིན་སྐུ། །
རྡོ་རྗེ་འཆང་ཆེན་ངོ་བོ་ཉིད། ། དམིགས་མེད་བདེ་ཆེན་སྟོན་པ་པོ། ། སློབ་དཔོན་ཆེན་པོ་ལ་ཕྱག་འཚལ། ། དོན་དམ་སྨྲ་བའི་སེང་གེ་རྣལ་འབྱོར་ཞེས་བྱ་བ། ། ཉོན་མོངས་གཅོད་པའི་དོན་ལ་ཤིན་ཏུ་མཁས་གྱུར་པ། ། སྲིད་པའི་ཉེས་བརྒྱ་སྐྱེད་པའི་ཉོན་མོངས་བཅོམ་མཛད་པ། ། རྣལ་འབྱོར་དོན་དམ་རྒྱལ་པོ་དེ་ཉིད་བདག་ལ་གྲུབ་པར་མཛོད། ། ཅེས་ལན་གསུམ་གྱིས་གསོལ་བ་བཏབ། རང་འཁོར་ལོ་བདེ་མཆོག་ཞལ་གཅིག་ཕྱག་གཉིས་ཀྱི་རྡོ་རྗེ་དང་དྲིལ་བུ་འཛིན་པ་རྒྱན་ཆ་ལུགས་ཡོངས་སུ་རྫོགས་པའི་སྐུ་ཅན་དུ་གྱུར། ཨོཾ་སུམྦྷ་ནི་སོགས་ཚར་གཅིག་བརྗོད་ལ།
ཨོཾ་ཙཀྵུ་བནྡྷ་ཝ་ར་མ་ན་ཡ་ཧཱུྃ། ཞེས་པས་གདོང་གཡོགས་བཅིངས། ཨ་ཁཾ་ཝཱི་ར་ཧཱུྃ་གིས་མེ་ཏོག་ཕྲེང་བ་བླངས། མདུན་བསྐྱེད་ཀྱི་ཐུགས་ཀ་ནས་ཁཎྜ་རོ་ཧིའི་ཚོགས་དཔག་ཏུ་མེད་པར་སྤྲོས་ཏེ་བདག་ཉིད་དབང་ལེན་པ་ལ་བར་དུ་གཅོད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད། ཨོཾ་ཁཎྜ་རོ་ཧི་ཧཱུྃ་ཕཊ། ཅེས་དང་། ལས་བུམ་གྱི་ཆུ་གཏོར། ཀྱེ་དགའ་བ་ལ་དགའ་ཁྱོད་སུ་ཡིན། ། བདེ་ཆེན་བདག་ཉིད་སྐལ་བཟང་ལའོ། ། དེ་ཡིས་བུ་ལ་ཅི་ཞིག་བྱ། །
སངས་རྒྱས་མཆོག་གི་དམ་ཚིག་གོ ། རང་གི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ། ཨོཾ་སརྦ་ཡོ་ག་ཙིཏྟ་ཨུ་པ་ཏ་ཡ་མི། ཞེས་དང་། སྙིང་ཁར་རྡོ་རྗེ་མེ་ཏོག་དང་བཅས་པ་བཞག་ལ། ཨོཾ་སུ་ར་ཏི་ས་མ་ཡ་སཏྭཾ་ཧོ། སིདྡྷི་བཛྲ་ཡ་ཐཱ་སུ་ཁཾ། གསང་བར་གདམས་པ་ནི། སྤྱི་བོར་རྡོ་རྗེ་བཞག་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་པར་འགྱུར་གྱི།
དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བའི་དཀྱིལ་འཁོར་ འདི་ཁྱོད་ཀྱིས་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མ་བྱེད་ཅིག མ་དད་པ་རྣམས་ལ་ཡང་མི་བྱའོ། ། ཞེས་པ་རྣམས་ཀྱི་ཕྱིའི་འཇུག་པ་དང་། ནང་འཇུག་ནི། ཧེ་རུ་ཀའི་ཕྱག་གི་རྡོ་རྗེ་ལ་འཇུས་ཏེ་དཀྱིལ་འཁོར་གྱི་ཤར་སྒོ་ནས་ཞུགས་པར་བསམས་ལ། དེའི་ཕྱོགས་ལ་མགོ་དུད་པ་དང་བཅས། ཧཱུྃ་ཛ་ཧཱུྃ། ཨ་ཁཾ་ཝི་ར་ཧཱུྃ། ཞེས་བརྗོད། ཕྱག་འཚལ་བ་ནི།
ཐོག་མར་ཤར་སྒོ་ནས་རྡོ་རྗེ་ཐལ་མོ་སྦྱར་ལ། དཔྲལ་བར་མགྲིན་པ་སྙིང་ཁ་གསུམ་དུ་གཏུགས་ཏེ། རིམ་པ་བཞིན། ཨོཾ་ན་མཿཏེ་ཧཱུྃ། ན་མཿམེ་ཧཱུྃ། ན་མཿན་མཿཧཱུྃ་སྭཱཧཱ། ཞེས་ལུས་ངག་ཡིད་གསུམ་གྱིས་ཕྱག་འཚལ་བར་བསམ། ཡང་རྡོ་རྗེ་ཐལ་མོ་སྤྱི་བོར་སྦྱར་ལ། མཁའ་འགྲོ་མས་བདག་ལ་བྱིན་གྱིས་རློབས་ཤིག་སྙམ་པས། ཨོཾ་སརྦ་ཝཱི་ར་ཡོ་གི་ནཱི་པཱུ་ཛོ་སསྡྱཱ་ནཱ་ཡ་ཨཏྨ་ནཾ་ནིརྻ་ཏ་ཡཱ་མི།
སརྦ་ཏ་ཐཱ་ག་ཏ་བཱི་ར་ཡོ་གི་ནཱི་ཨཏྨ་ཌཱ་ཀི་ནི་ཨ་དྷི་ཏིཥྛནྡུ་མཾ། ཞེས་དང་། ཡང་འདོད་སྣམ་ནས་གཡོན་སྐོར་གྱིས་བྱང་སྒོར་ཞུགས་ཏེ་ལ་མས་བདག་ལ་དབང་བསྐུར་ཅིག་སྙམ་པས། ཐལ་མོ་སྙིང་ཁར་སྦྱར་ལ། ཨོཾ་སརྦ་ཝཱི་ར་ཡོ་གི་ནཱི་པཱུ་ཛ་ཨ་བྷི་ཥི་ཀཱ་ཡ་ཨཏྨ་ནཾ་ནིརྻ་ཏ་ཡ་མི། སརྦ་ཏ་ཐཱ་ག་ཏ་བཱི་ར་ཡོ་གི་ནཱི་ཨཏྨ་ལ་མ་ཨ་བྷི་ཥིཉྩ་ཏུ་མཾ། ཡང་གཡོན་བསྐོར་གྱིས་ནུབ་སྒོ་ནས། ཁཎྜ་རོ་ཧིས་བདག་ལ་ཆོས་ཀྱི་འཁོར་ལོ་སྐོར་ཅིག་སྙམ་པས། ཐལ་མོ་དཔྲལ་བར་སྦྱར་ལ། ཨོཾ་སརྦ་ཝཱི་ར་ཡོ་གི་ནཱི་པཱུ་ཛ་པྲ་ཝརྟ་ན་ཡ་ཨཏྨ་ནཾ་ནིརྻ་ཏ་ཡ་མི།
སརྦ་ཏ་ཐཱ་ག་ཏ་བཱི་ར་ཡོ་གི་ནི་ཨཏྨ་ཁཎྜ་རོ་ཧི་པྲ་ཝརྟ་ཡ་མཾ། ཡང་གཡོན་བསྐོར་གྱིས་ལྷོ་སྒོར་ནས་གཟུགས་ཅན་མས་བདག་ལ་འཕྲིན་ལས་མཛོད་ཅིག་སྙམ་པས། ཨོཾ་སརྦ་བཱི་ར་ཡོ་གི་ནཱི་པཱུ་ཛ་ཀརྨ་ཎེ་ཨཏྨ་ནཾ་ནིརྻ་ཏ་ཡ་མི། སརྦ་ཏ་ཐཱ་ག་ཏ་བཱི་ར་ཡོ་གི་ནི་ཨཏྨ་རཱུ་པི་ནི་ཀརྨ་ཀུ་རུ་མཾ། ཞེས་པས་ཕྱག་བྱ། གཡོན་བསྐོར་གྱིས་ཤར་སྒོར་འཁོད་པ་ལ་དྲི་བ་དྲིས་ལན་བྱ་བ་ནི། དུས་གསུམ་སངས་རྒྱས་ཐམས་ཀྱི། ། གསང་བ་ཆེན་པོའི་རིགས་དག་པའི། ། གསང་བ་ཡོངས་སུ་འཛིན་པ་ན། ། བདག་ཉིད་ཆེན་པོ་ཁྱོད་འདོད་དམ། །
ཞེས་པའི་ལན་དུ། ཚིག་རྐང་སྔོན་མ་གསུམ་འདྲ་བ་ལ། བདག་ནི་རབ་ཏུ་འཚལ་ལགས་སོ། ། ཞེས་ལན་བཏབ། གུར་ནས་འབྱུང་བའི་རྒྱུད་བཤད་དང་། སྲས་བཅས་སངས་རྒྱས་སོགས་ཀྱིས་སྡོམ་པ་བཟུང་། དམ་ལ་བཞག་པ་བཞི་ནི། ཧེ་རུ་ཀས་རང་གི་ལག་པ་གཡས་ནས་བཟུང་བར་བསམས་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི། དེ་བས་ན་ངས་ཁྱོད་ལ་རྡོ་རྗེའི་ཡེ་ཤེས་བསྐྱེད་པར་བྱ་ཡི།
ཡེ་ཤེས་གང་གི་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན་དངོས་གྲུབ་གཞན་ལྟ་སྨོས་ཀྱང་ཅི་དགོས། ཁྱོད་ཀྱིས་འདི་ཡི་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་བརྗོད་པར་མི་བྱའོ། ། ཞེས་ཕན་ཡོན་དང་། ཡང་མགོར་རྡོ་རྗེ་བཞག་དྲིལ་བུ་སྙིང་ཁར་གསིལ་ལ། འདི་ནི་ཁྱོད་ཀྱི་དམ་ཚིག་རྡོ་རྗེ་སྟེ། གལ་ཏེ་ཁྱོད་ཀྱིས་ཚུལ་འདི་འགའ་ཞིག་ལ་སྨྲས་ན་འདིས་ཁྱོད་ཀྱི་མགོ་བོ་འགས་པར་བྱེད་དོ། ། ཞེས་ཉེས་དམིགས་དང་། ཡང་སྙིང་ཁར་རྡོ་རྗེ་བཞག་ལ། ཨོཾ་ཧེ་རུ་ཀ་དཔལ་དེང་ཁྱོད་ཀྱི། ། སྙིང་ལ་དེ་རིང་ཡང་དག་ཞུགས། །
གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། ། ཞེས་གཉིས་ཀའི་སྒོ་ནས་དང་། དྲི་བཟང་གི་ཆུ། ཨོཾ་ཨཱཿཧཱུྃ་བྱིན་གྱིས་བརླབས་པ་འཐུང་ལ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུང་ན་དངོས་གྲུབ་འགྲུབ། ། རྡོ་རྗེ་བདུད་རྩིའི་ཆུ་འཐུངས་ཤིག ཨོཾ་པཉྩ་ཨ་མྲྀ་ཏ་ཨུ་ད་ཀ་ཋཿཋཿཋཿ
ཞེས་མནའ་ཆུ་བྱིན་པའི་སྒོ་ནས་དང་། ཡང་སྤྱི་བོར་རྡོ་རྗེ་བཞག་ལ། དེང་ནས་བརྩམས་ཏེ་ཁྱོད་ཀྱི་དཔལ་ཧེ་རུ་ཀ་ང་ཡིན་གྱི། ངས་འདི་གྱིས་ཤིག་ཅེས་སྨྲ་བ་དེ་བུ་ཁྱོད་ཀྱིས་བྱ་དགོས་སོ། ། ཁྱོད་ཀྱིས་ང་ལ་བརྙས་པར་ཡང་མ་བྱེད་ཅིག བྱས་ན་ཁྱོད་ཡ་ང་བ་མ་སྤངས་པར་འཆི་བའི་དུས་བྱས་ནས་སེམས་ཅན་དམྱལ་བ་ཆེན་པོར་ལྟུང་བར་གྱུར་ཏ་རེ། ཞེས་བླ་མའི་བཀའ་ཉན་པའི་སྒོ་ནས་དམ་ལ་བཞག་གོ ། ཡེ་ཤེས་དབབ་པའི་དོན་དུ་མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་ནི་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་ཡེ་ཤེས་དབབ་པ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་སོགས་བརྗོད། གཏང་རག་གི་མཎྜལ་མ་གཏོགས་གཞན་རྣམས་ལའང་འདི་ཁོ་ན་བཞིན་ཕུལ་ལ་ཚིག་བསྒྱུར་དགོས་རྣམས་བསྒྱུར།
མེ་ཏོག་དང་བཅས་ཐལ་མོ་སྦྱར་ནས། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབ་ཏུ་གསོལ། རྡོ་རྗེ་སེམས་དཔའ་བདག་ལ་དབབ་ཏུ་གསོལ། ལན་གསུམ། རང་འཁོར་ལོ་བདེ་མཆོག་ཞལ་གཅིག་ཕྱག་གཉིས་པ་གཡས་བརྐྱང་གིས་བཞུགས་པའི་སྤྱི་བོར་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ་ལ་ཧ། སྙིང་གར་ལཾ་ལས་བྱུང་བའི་སའི་དཀྱིལ་འཁོར་གྲུ་བཞི་སེར་པོ་གྲྭ་བཞིར་རྡོ་རྗེ་རྩེ་གསུམ་པས་མཚན་པའི་དབུས་སུ་ཧཱུྃ། ལྟེ་བར་རཾ་ལས་བྱུང་བའི་མེའི་དཀྱིལ་འཁོར་གྲུ་གསུམ་དམར་པོ་རྣོ་ཞིང་འབར་བ་ལ་ཨཱཿ རྐང་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་ཆང་ཟུང་ཐུར་དུ་བསྟན་ཞིང་མཆོག་མ་གཉིས་གྱེན་དུ་བསྟན་པ་ལ་གཡོ་བའི་བ་དན་གྱིས་མཚན་པ། རྐང་མཐིལ་གཉིས་སུ་ཡི་གེ་ཛྷཻཾ་དམར་པོ། མདུན་བསྐྱེད་ཀྱི་ཐུགས་ཀ་ནས་འོད་ཟེར་འཕྲོས།
རྐང་འོག་གི་རླུང་ལ་ཕོག་པས་རླུང་གཡོས། རྐང་མཐིལ་གྱི་ཛྷཻཾ་མེར་འབར། ལོང་བུ་གཉིས་ཀྱི་རྩ་ནས་ཞུགས། བརླའི་རྩ་བོ་ཆེ་ན་ཡར་དམར་ཁྱུག་ཁྱུག་སོང་བ་ལྟེ་བའི་མེ་དང་འདྲེས། དྲག་ཏུ་འབར་པས་སྙིང་ཁའི་ས་བསྲེགས། སྤྱི་བོའི་ཆུ་ཁོལ་ནས་བདུད་རྩིའི་རྒྱུན་འཛགས་པ་སྙིང་ཁའི་ས་ལ་ཐིམ་པས་ལུས་ལ་བདེ་དྲོད་དཔག་ཏུ་མེད་པ་སྐྱེས། རྐང་འོག་གི་རླུང་གིས་ཡར་བཏེགས་ཏེ། བར་སྣང་དུ་གནས་པ་ལ། ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་ཐམས་ཅད་འཁོར་ལོ་བདེ་མཆོག་ལྷ་ལྔའི་རྣམ་པར་བྱོན་ནས་སྤྱི་བོ་དང་བ་སྤུའི་བུ་ག་རྣམས་ནས་སིབ་སིབ་ཐིམ་པས་ལུས་ངག་ཡིད་གསུམ་བྱིན་གྱིས་བརླབས་པར་གྱུར། ཞེས་བརྗོད་ལ།
རྡོ་རྗེ་གསོར། དྲིལ་བུ་དཀྲོལ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཧཱུྃ་ཕཊ། ཌཱ་ཀི་ནི་ཛྭ་ལ་སམྦྷ་རཾ་སྭཱ་ཧཱ། ཨ་བེ་ཤ་ཡ། སཏྭཾ་བྷ་ཡ། ར་ར་ར་ར། ཙ་ལ་ཡ་ཙ་ལ་ཡ། ཧཱུྃ་ཧ་ཨ་ཛྷཻཾཿཧཱུྃ་ཕཊ། ཅེས་ཉེར་གཅིག་ལ་སོགས་པ་བཟླས་ལ་ཕེབས་པའི་རྟགས་ངེས་པར་བྱས་ནས།
སྤྱི་བོར་རྡོ་རྗེ་རྒྱ་གྲམ་བཞག་སྟེ། ཏིཥྛ་བཛྲ། ཞེས་པས་བརྟན་པར་བྱས་ལ། ཧེ་རུ་ཀས་རང་ལ་དཀྱིལ་འཁོར་གྱི་ལྷ་ངོ་སྤྲོད་པའི་དཀྱིལ་འཁོར་པ་རྣམས་ལ་གསོལ་བ་འདེབས་པར་བསམས་ལ། རྡོ་རྗེ་དྲིལ་བུ་འཛིན་པས། ཨོཾ་དེ་བཞིན་གཤེགས་པ་ཀུན་གྱི་གནས། ། ལྷ་མོ་རྣམས་ཀྱི་ཆོས་འབྱུང་ཉིད། ། རིན་ཆེན་སྣ་ཚོགས་ཁང་བརྩེགས་མ། ། ཧེ་རུ་ཀ་དཔལ་ཕོ་བྲང་མཆོག ། སྙིང་པོའི་དཀྱིལ་འཁོར་འདི་ཉིད་དུ། །
བདག་གིས་སློབ་མ་གཞུག་པར་བགྱི། ། ལྷ་ཡི་རིགས་ཀྱི་རིམ་པ་མཆོག ། བསོད་ནམས་ཇི་བཞིན་དེ་བཞིན་ཤོག ། འདི་ཡིས་དངོས་གྲུབ་གང་འགྲུབ་པ། ། རིགས་ནི་གང་གི་སྣོད་དུ་འགྱུར། ། འདི་ལ་བསོད་ནམས་ཅི་ཡོད་པ། ། དཀྱིལ་འཁོར་འདིར་ནི་དེ་བཞིན་ཤོག ། ལན་གསུམ་གྱིས་གསོལ་བ་བཏབ། ཤར་སྒོ་ནས་ནམ་མཁའི་ཁ་དོག་བརྟགས་ལ་གང་མཐོང་བ་དེའི་དངོས་གྲུབ་འགྲུབ་པར་གསུང་བར་བསམ། མེ་ཏོག་འབུལ་བ་ནི།
ལག་ཏུ་བཟུང་བའི་མེ་ཏོག་ཏྲཱཾ་ལས་བྱུང་བའི་རིན་པོ་ཆེའི་མེ་ཏོག་ཏུ་མོས་ལ་ལྟོས་པ་མེད་པར་ཕུལ་བས། གཙོ་བོའི་དབུ་ཐོག་ཏུ་བབས་པར་བསམས་ལ། ཨོཾ་པྲ་ཏཱིཙྪ་བཛྲ་ཧོཿཞེས་བརྗོད། གཙོ་བོས་རང་གི་སྤྱི་བོར་གནང་བར་བསམས་ལ། ཨོཾ་པྲ་ཏི་གྲྀཧྣ་སཏྭཾ། ཨི་མཾ་སཏྭ་མ་ཧཱ་བ་ལ། ཞེས་བརྗོད། མིག་གཉིས་སུ་ཨོཾ་འབར་བ་རེ་རེ། སྙིང་ཁར་ཧཱུྃ། དཔྲལ་བར་རཾ།
ཧཱུྃ་གི་འོད་ཟེར་གྱིས་བསྐུལ་བས་རཾ་ལས་མེ་འབར། ཨོཾ་གྱི་འོད་ཀྱིས་གསལ་བར་བྱས། མ་རིག་པའི་ལིང་ཐོག་དང་མིག་དར་ལྷན་ཅིག་ཏུ་བསལ་བར་མོས་ལ། ཧེ་རུ་ཀ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། མིག་ནི་ཐམས་ཅད་འབྱེད་མཛད་དེ། ། རྡོ་རྗེའི་མིག་ནི་བླ་ན་མེད། ། ཨོཾ་ཛྙཱ་ན་ཙཀྵུ་ཧཱུྃ་སྭཱ་ཧཱ། ཞེས་བརྗོད་ཅིང་གདོང་གཡོག་བཀྲོལ་ནས། ཨོཾ་དཀྱིལ་འཁོར་བཟང་པོ་འདི་ལ་ལྟོས། །
ད་ ནི་དད་པ་རབ་ཏུ་བསྐྱེད། ། ཁྱོད་ནི་རྣལ་འབྱོར་མ་སྲས་སྐྱེ། ། སྔགས་དང་ཕྱག་རྒྱས་བྱིན་གྱིས་བརླབས། ། འགྲོ་བའི་ཕུན་སུམ་ཚོགས་ཀུན་དང་། ། དངོས་གྲུབ་ཕུན་ཚོགས་ཁྱོད་མངོན་གྱུར། ། དམ་ཚིག་ཐམས་ཅད་བརྐྱང་བ་དང་། ། སྔགས་འདི་ལ་ཡང་བརྩོན་པར་གྱིས། ། ཞེས་བརྗོད་ལ། བསྲུང་བའི་འཁོར་ལོ་ནས་བརྩམས་ཏེ། གཙོ་བོ་ལ་ཐུག་གི་བར་བསྟན་པ་བཞིན་མཐོང་བར་བསམ་ལ།
རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་སྐུ་དང་ཙཀླི་ལྟ་བུ་མ་ཡིན་པ་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་མངོན་སུམ་ལྟ་བུར་མཐོང་བ་ཡིན་ནོ། ། ཞེས་བརྗོད། དངོས་གཞི་དབང་བསྐུར་བ་ལ། རྡོ་རྗེ་སློབ་མའི་དབང་ཞུ་བའི་ཡོན་དུ་མཎྜལ་ཕུལ། ཇི་ལྟར་སངས་རྒྱས་མཁས་རྣམས་ཀྱིས། ། རྡོ་རྗེ་སེམས་དཔའི་དབང་བསྐུར་ལྟར། ། བདག་ལ་མགོན་པོས་དབང་བསྐུར་ཞིང་། ། མཆོག་ཀྱང་བདག་ལ་སྩལ་དུ་གསོལ། ། དཀྱིལ་འཁོར་གྱི་ཤར་ཕྱོགས་སུ་དབང་སྟེགས་ཀྱི་དཀྱིལ་འཁོར་གྲུ་བཞི་སྒོ་བཞི་རྟ་བབས་བཞིས་མཛེས་ཤིང་། རྒྱན་ཐམས་ཅད་ཀྱིས་བརྒྱན་པ།
མཚན་ཉིད་ཐམས་ཅད་ཡོངས་སུ་རྫོགས་པའི་ནང་གི་ལྷ་སྣམ་ཤར་དཀར། བྱང་ལྗང་། ནུབ་དམར། ལྷོ་སེར། དབུས་སྔོ་བའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་ཤར་དུ་འཁོར་ལོ། བྱང་དུ་རལ་གྲི། ནུབ་ཏུ་པདྨ། ལྷོར་རིན་པོ་ཆེ། དབུས་སུ་ཤིང་སྟན་ལ་རང་འཁོར་ལོ་བདེ་མཆོག་གི་ང་རྒྱལ་གྱིས་འཁོད་པར་གྱུར། ཧཱུྃ་བཞི་བརྗོད་པའི་ཡུངས་ཀར་རྡོ་རྗེ་ཁུ་ཚུར་གྱིས་བཟུང་ལ།
གཡས་སུ་ལན་གཉིས་གཡོན་དུ་ལན་གཉིས་བསྐོར་ཞིང་མེ་དང་ཆུར་དོར་ལ། ཨོཾ་སརྦ་པཱ་པཾ་ད་ཧ་ན་བཛྲ་སཏྭ་སྱ་སརྦ་པཱ་པཾ་ད་ཧ་ན་སྭཱཧཱ། ཞེས་ལན་གསུམ། དྲི་ཆབ་ཀྱི་ཕྱག་རྒྱ་དང་བཅས། ཨོཾ་ཤྲཱི་བཛྲ་ཧེ་ཧེ་སོགས། བདུག་སྤོས་ཀྱི་ཕྱག་རྒྱ་དང་བཅས་ཧཱུྃ་ཞེས་བརྗོད། གཙོ་བོའི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་དེ་བཞིན་བཤེགས་པ་རིགས་ལྔ་ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་བཛྲ་ས་མཱ་ཛཿ
དེ་རྣམས་ཀྱིས་གདུགས་རྒྱལ་མཚན་ལ་སོགས་པ་མཆོད་པའི་ཡོ་བྱད་དང་། བུམ་པ་དཀར་པོ་ཡེ་ཤེས་ཀྱི་བདུད་རྩིའི་ཆུས་གང་བ་ཐོགས། མེ་ཏོག་གི་ཆར་དབབ་ཅིང་། བཀྲ་ཤིས་ཀྱི་མངའ་གསོལ་བར་བསམས་ལ། རྣམ་རྒྱལ་བུམ་པ་བཏེགས་རྡོར་དྲིལ་འཛིན་པས། ཕུན་སུམ་ཚོགས་པ་སོགས་ཤླཽ་ཀ་གསུམ་བརྗོད་པའི་མཐར་བདག་ཅག་འཁོར་དང་བཅས་པ་ཐམས་ཅད་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་ནས་བཀྲ་ཤིས་དང་བདེ་ལེགས་ཀྱིས་ཁྱབ་པར་གྱུར་ཅིག མི་བསྐྱོད་པ་ཆུ་དབང་ནི། ལས་བུམ་གྱི་ཆུ་དང་ཁཎྜ་རོ་ཧིས་རང་དང་རྣམ་རྒྱལ་བུམ་པ་གཉིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་མི་བསྐྱོད་པ་ཧེ་རུ་ཀ་སྐུ་མདོག་སྔོན་པོ་ཞལ་གཅིག་ཕྱག་གཉིས་སྤྱན་གསུམ་པ་མཆེ་བ་གཙིགས་པ་རལ་པའི་ཐོར་ཅོག་དང་།
མི་མགོ་སྐམ་པོ་ལྔས་དབུ་བརྒྱན་ཅིང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་གིས་བརྒྱན་པ། གཡས་བརྐྱང་གི་སྟབས་ཀྱིས་བཞུགས་པའི་པང་ན་ཡུམ་མཱ་མ་ཀཱི་སྔོན་མོ་གྲི་གུག་དང་ཐོད་པ་འཛིན་པ། རུས་པའི་རྒྱན་གྱིས་བརྒྱན་པ་དང་མཉམ་པར་སྦྱོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་སེམས་ཐམས་ཅད་མི་བསྐྱོད་པའི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ བདག་དང་དབང་རྫས་ལ་ཐིམ།
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་དབང་རྫས་ལ་དབང་བསྐུར་བས་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། རྡོ་རྗེ་ཅན་གྱི་སངས་རྒྱས་ལ། ། འགྲོ་བ་སྐྱོབས་པའི་ཆེད་དུ་དབང་། ། ཡོན་ཏན་འབྱུང་གནས་ཇི་ལྟར་སྩལ། ། དེ་ལྟར་བདག་ལ་སྩལ་དུ་གསོལ། ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་དབང་བསྐུར་བའི་དགོངས་པ་མཛད། སེམས་དཔའ་རྣམས་ཀྱིས་བཀྲ་ཤིས་བརྗོད།
སེམས་མ་རྣམས་ཀྱིས་གླུ་ལེན། ཁྲོ་བོ་ཁྲོ་མོས་བགེགས་བསྐྲད། རིག་མ་རྣམས་ཀྱིས་བུམ་པ་དཀར་པོ་བྱང་ཆུབ་ཀྱི་སེམས་ཀྱི་ཆུས་གང་བས་དབང་བསྐུར། ཞེས་བརྗོད་ལ་རྣམ་རྒྱལ་བུམ་པ་སྤྱི་བོར་བཞག་སྟེ། དབང་བསྐུར་རྡོ་རྗེ་ཆེན་པོ་ནི། ། ཁམས་གསུམ་པ་ཡིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་སྦྱིན་པར་བྱ། ། ཞེས་དང་། ཇི་ལྟར་བལྟམས་པ་སོགས་ཀྱི་མཐར།
ཨོཾ་སརྦ་ཏ་ཐཱ་ག་ཏ་བཛྲ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་བརྗོད་ཅིང་བུམ་ཆུ་འཐུང་ཞེས་དབང་བསྐུར་སྒོ་གསུམ་གྱི་དྲི་མ་དག ཆུ་ལྷག་མ་ཡར་ལུད་པ་ལས་སྤྱི་བོར་མི་བསྐྱོད་པས་དབུ་བརྒྱན། གཙོ་བོའི་ཐུགས་ཀ་ནས་འོད་ཟེར་འཕྲོས་པས་ནམ་མཁར་བཞུགས་པའི་དབང་གི་ལྷ་རྣམས་ལས་མི་བསྐྱོད་པ་གཙོ་བོར་གྱུར་པའི་དབང་ལྷ་གཉིས་པ་མར་མེ་གཅིག་ལས་གཉིས་མཆེད་ཀྱི་ཚུལ་དུ་བྱོན་ནས་རང་ལ་ཐིམ། ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ནཻ་ཝི་དྱཾ་ཨཱཿཧཱུྃ་གི་བར། དེ་ལྟར་ན་མི་བསྐྱོད་པའི་སྒོ་ནས་ཆུའི་དབང་ཐོབ། ཞེ་སྡང་དག དྲི་མ་དང་བཅས་པའི་དེ་བཞིན་ཉིད་གནས་འགྱུར། ཆོས་དབྱིངས་ཡེ་ཤེས་མངོན་དུ་བྱས།
མི་བསྐྱོད་པ་དང་དེའི་རིགས་ཀྱི་ཕྲིན་ལས་དང་དངོས་གྲུབ་ཐམས་ཅད་སྒྲུབ་པ་ལ་དབང་བར་བྱས་པ་ཡིན་ནོ། ། ཞེས་རྟོགས་པ་བསྐྱེད། དེ་བཞིན་དུ་འོག་མ་རྣམས་ལའང་སྐུ་མདོག་དང་རྒྱན་ཆ་ལུགས་སོ་སོའི་དབང་རྫས་རྣམས་དགོས་ཆོས་རྣམས་མ་གཏོགས་ཆོ་གའི་རིགས་འགྲོས་འདིས་ཤེས་ ༼༦༤༽ པར་བྱས་ལ། རིན་འབྱུང་ཅོད་པན་གྱི་དབང་ནི། རང་དང་དབུ་རྒྱན་བསངས་སྦྱངས། སྟོང་པའི་ངང་ལས་པདྨ་དང་ཉི་མའི་སྟེང་དུ་ཏྲཱཾ་ལས་རིན་པོ་ཆེ་ཏྲཱཾ་གིས་མཚན་པ་ལས་རིན་ཆེན་འབྱུང་ལྡན་ཧེ་རུ་ཀ་སྐུ་མདོག་སེར་པོ་ཞལ་གཅིག་ཕྱག་གཉིས་སྤྱན་གསུམ་པ་ཞེས་པ་ནས། རུས་པའི་རྒྱན་དྲུག་གིས་བརྒྱན་པའི་བར་གོང་དང་འདྲ་བ་ལས། གཡས་རིན་པོ་ཆེ་དང་གཡོན་དྲིལ་བུ་འཛིན་པ་གཡས་བརྐྱང་གི་སྟབས་ཀྱིས་བཞུགས་པའི་པང་ན་ཡུམ་རིན་ཆེན་སྒྲོལ་མ་སེར་མོ་སོགས། རིན་ཆེན་འབྱུང་ལྡན་གྱི་རྣམ་པར་སོགས། ཞུ་བ་ལས་བྱུང་བའི་དབུ་རྒྱན་དུ་གྱུར་སོགས།
རིན་ཆེན་ཅན་གྱི་སངས་རྒྱས་ལ། ། སོགས་ཀྱི་མཐར་དབུ་རྒྱན་གོན་ལ། དབང་བསྐུར་རྡོ་རྗེ་སོགས་དང་། ཡོན་ཏན་དཔག་མེད་འབྱུང་བའི་གནས། ། ཡིད་བཞིན་རིན་ཆེན་སྣ་ཚོགས་རྒྱལ། ། ངོ་མཚར་གཟི་བརྗིད་ཆེན་པོའི་མཆོག ། ཅོད་པན་གྱི་དབང་བསྐུར་རོ། ། ཨོཾ་སརྦ་ཏ་ཐཱ་ག་ཏ་རཏྣ་ཨ་བྷི་ཥེ་ཀ་སོགས། ཨོཾ་བཛྲི་བྷཱ་ཝ་སོགས། བུམ་པའི་ཆུས་དབང་བསྐུར།
ཆུ་ལྷག་མ་ཡར་ལུད་པ་ལས་རྣ་ལྟག་གཡས་པར་རིན་ཆེན་འབྱུང་ལྡན་གྱི་སོགས། གཙོ་བོའི་ཐུགས་ཀ་སོགས་དང་། རིན་ཆེན་འབྱུང་ལྡན་གཙོ་བོར་གྱུར་པའི་སོགས་ནས་རང་ལ་ཐིམ། མཆོད་པས་མཆོད། དེ་ལྟར་རིན་ཆེན་འབྱུང་ལྡན་གྱི་སྒོ་ནས་ཅོད་པན་གྱི་དབང་ཐོབ། ང་རྒྱལ་དང་སེར་སྣ་དག ཉོན་མོངས་ཅན་གྱི་ཡིད་གནས་འགྱུར། མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་དང་དེའི་རིགས་ཀྱི་སོགས་བརྗོད། འོད་དཔག་མེད་རྡོ་རྗེའི་དབང་ནི།
རང་དང་རྡོ་རྗེ་བསངས་སྦྱངས། སྟོང་པའི་ངང་ལས་པདྨ་དང་ཉི་མའི་སྟེང་དུ་ཨཾ་ལས་པདྨ་ཨཾ་གིས་མཚན་པ་ལས་འོད་དཔག་མེད་ཧེ་རུ་ཀ་སྐུ་མདོག་དམར་པོ་ནས་དྲུག་གིས་བརྒྱན་པའི་བར་འདྲ་བ་ལས་གཡས་པདྨ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། གཡས་བརྐྱང་གི་སྟབས་ཀྱིས་བཞུགས་པའི་པང་ན་ཡུམ་གོས་དཀར་མོ་སོགས། འོད་དཔག་མེད་ཀྱི་རྣམ་པར་སོགས། ཞུ་བ་བྱུང་བའི་རྡོ་རྗེར་གྱུར། པདྨ་ཅན་གྱི་སངས་རྒྱས་ལ་སོགས་ཀྱི་མཐར། དབང་བསྐུར་རྡོ་རྗེ་སོགས་དང་། སངས་རྒྱས་རྡོ་རྗེའི་དབང་བསྐུར་བས། ། དེ་རིང་ཁྱོད་ནི་དབང་བསྐུར་བྱ། །
འདི་ནི་སངས་རྒྱས་ཐམས་ཅད་ཉིད། ། རབ་ཏུ་བསྒྲུབ་ཕྱིར་རྡོ་རྗེ་ལོངས། ། ཨོཾ་སརྦ་ཏ་ཐཱ་ག་ཏ་པདྨ་ཨ་བྷི་ཥེ་ཀ་ཏ་སོགས་བརྗོད་ཅིང་། ལག་པ་གཡས་ཀྱིས་རྡོ་རྗེ་གསུམ་དུ་རེག ཨོཾ་བཛྲི་བྷ་ཝ་སོགས་ནས། ཡར་ལུད་པ་ལས་ལྟག་པར་འོད་དཔག་མེད་ཀྱིས་དབུ་བརྒྱན། གཙོ་བོའི་སོགས་དང་འོད་དཔག་མེད་གཙོ་བོར་གྱུར་པའི་སོགས་ནས་རང་ལ་ཐིམ་གྱི་བར་མཆོད་པས་མཆོད། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག ཡིད་ཀྱི་རྣམ་པར་ཤེས་པ་གནས་འགྱུར།
སོ་སོར་རྟོག་པའི་ཡེ་ཤེས་ མངོན་དུ་བྱས། འོད་དཔག་མེད་དང་དེའི་རིགས་ཀྱི་སོགས། དོན་གྲུབ་དྲིལ་བུའི་དབང་ནི། རང་དང་དྲིལ་བུ་བསངས་སྦྱངས། སྟོང་པའི་ངང་ལས་པདྨ་དང་ཉི་མའི་སྟེང་དུ་ཁཾ་ལས་སྣ་ཚོགས་རྡོ་རྗེ་ཁཾ་གིས་མཚན་པ་ལས་དོན་ཡོད་གྲུབ་པ་ཧེ་རུ་ཀ་སྐུ་མདོག་ལྗང་ཁུ་ནས། རུས་པའི་རྒྱན་དྲུག་གིས་བརྒྱན་པའི་བར། གཡས་སྣ་ཚོགས་རྡོ་རྗེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པའི་པང་ན་ཡུམ་དམ་ཚིག་སྒྲོལ་མ་ལྗང་ཁུ་སོགས་ནས་དོན་ཡོད་གྲུབ་པའི་རྣམ་པར་སོགས། ཞུ་བ་ལས་བྱུང་བའི་དྲིལ་བུར་གྱུར་སོགས། སྣ་ཚོགས་ཅན་གྱི་སངས་རྒྱས་ལ། །
སོགས་ཀྱི་མཐར་དྲིལ་བུ་དཀྲོལ་ལ། དབང་བསྐུར་རྡོ་རྗེ་སོགས་དང་། ། ཨོཾ་དྲིལ་བུ་རྡོ་རྗེ་རབ་ལྡན་པའི། ། ཤིན་ཏུ་དཔའ་བོ་ཉིད་དབང་བསྐུར། ། རྡོ་རྗེ་དམ་ཚིག་གནས་པ་ཁྱོད། ། བདག་པོས་དབང་བསྐུར་རྒྱལ་ནོས་ཤིག ། ཨོཾ་སརྦ་ཏ་ཐཱ་ག་ཏ་ཀརྨ་ཨ་བྷི་ཥེ་ཀ་ཏ་སོགས་བརྗོད་ཅིང་། རྡོར་དྲིལ་པད་ཀོར་དང་བཅས་པས་འཁྱུད་རྒྱ་བྱ། བཛྲི་བྷཱ་ཝ་ནས་ཡར་ལུད་པ་ལས་རྣ་ལྟག་གཡོན་པར་དོན་ཡོད་གྲུབ་པས་དབུ་བརྒྱན། གཙོ་བོའི་སོགས་དང་།
དོན་ཡོད་གྲུབ་པ་གཙོ་བོར་གྱུར་པའི་ནས་རང་ལ་ཐིམ་གྱི་བར་མཆོད་པས་མཆོད། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་དག སྒོ་ལྔའི་རྣམ་ཤེས་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ ༼༦༧༽ ཡོད་གྲུབ་པ་དང་དེའི་རིགས་ཀྱི་སོགས་བརྗོད། རྣམ་སྣང་མིང་དབང་ནི། རང་ཉིད་བསངས་སྦྱངས། སྟོང་པའི་ངང་ལས་པདྨ་དང་ཟླ་བའི་སྟེང་དུ། ཨོཾ་ལས་འཁོར་ལོ་ཨོཾ་གྱིས་མཚན་པ་ལས་རྣམ་པར་སྣང་མཛད་ཧེ་རུ་ཀ་སྐུ་མདོག་དཀར་པོ་ནས།
དྲུག་གིས་བརྒྱན་པའི་བར། གཡས་འཁོར་ལོ་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པ། གཡས་བརྐྱང་གི་སྟབས་ཀྱིས་བཞུགས་པའི་པང་ན་ཡུམ་སངས་རྒྱས་སྤྱན་མ་དཀར་མོ་སོགས་ནས་རྣམ་པར་སྣང་མཛད་ཀྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ འཁོར་ལོ་ཅན་གྱི་སངས་རྒྱས་ལ། ། སོགས་ཀྱི་མཐར། རྡོར་དྲིལ་ལྷན་ཅིག་ཏུ་སྤྱི་བོར་དཀྲོལ། དབང་བསྐུར་རྡོ་རྗེ་སོགས་དང་། ཨོཾ་ཤྲཱི་ཧེ་རུ་ཀ་ཨ་དྷི་པ་ཏི་སཏྭཾ། ཨ་བྷི་ཥིཉྩ་མཾ།
ཨོཾ་ཤྲཱི་ཧེ་རུ་ཀ་ནཱ་མ་ཨ་བྷི་ཥེ་ཀ་ཏ། ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། ཨོཾ་སརྦ་ཏ་ཐཱ་ག་ཏ་བུདྡྷ་ཨ་བྷི་ཥེ་ཀ་ཏ་སོགས། ཨོཾ་བཛྲི་བྷ་ཝ་ནས། ཡར་ལུད་པ་ལས་དཔྲལ་བར་རྣམ་པར་སྣང་མཛད་ཀྱིས་དབུ་བརྒྱན། གཙོ་བོའི་སོགས་དང་། རྣམ་པར་སྣང་མཛད་གཙོ་བོར་གྱུར་པའི་སོགས་ནས། རང་ལ་ཐིམ། མཆོད་པས་མཆོད། དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ།
གཏི་མུག་དག ཀུན་གཞིའི་རྣམ་ཤེས་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། རྣམ་པར་སྣང་མཛད་དང་དེའི་རིགས་ཀྱི་སོགས་བརྗོད། དབང་དེ་དག་གིས་ནི་མ་རིག་པ་ལ་སོགས་པ་ལྔ་སྤངས་ཤིང་། རིག་པ་ཡེ་ཤེས་ལྔ་སྐྱེད་པར་བྱེད་པ་དང་། སངས་རྒྱས་སྤྱན་མ་ལ་སོགས་པ་རིག་པའི་ལྷ་མོས་དབང་བསྐུར་བར་བྱེད་པའི་ཕྱིར་རིག་པའི་དབང་ཞེས་བྱ། དབང་དེ་ཐོབ་པས་བྱ་སྤྱོད་ཀྱི་རྒྱུད་མན་ཆད་ཉན་པ་དང་། འཆད་པ་དང་། གསང་སྔགས་སྒྲུབ་པ་ལ་དབང་བའི་སློབ་དཔོན་དུ་འགྱུར་བ་ཡིན་ནོ། །
ཞེས་བརྗོད། བཟླས་ལུང་གི་དམིགས་པ་ནི། དཀྱིལ་འཁོར་གྱི་གཙོ་བོ་བླ་མ་འཁོར་ལོ་བདེ་མཆོག་ཏུ་གསལ་བའི་ཐུགས་ཀའི་ཧཱུྃ་ལས་སྔགས་ཀྱི་ཕྲེང་བ་བྱུང་། ཞལ་ནས་ཐོན། རང་འཁོར་ལོ་བདེ་མཆོག་ཏུ་གསལ་བའི་རྣ་བ་གཡས་ནས་ཞུགས། སྙིང་ཁར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་གི་མཐར་འཁོད། མེ་ཏོག་དང་བཅས་པས་ཐལ་མོ་སྦྱར་ལ། ཨོཾ་ཤྲཱི་བཛྲ་ཧེ་ཧེ་རུ་རུ་ཀཾ་ཧཱུྃ་ཕཊ། ཌཱ་ཀི་ནི་ཛྭ་ལ་སམྦྷ་རཾ་སྭཱ་ཧཱ། ལན་གསུམ་བཟླས་ལ།
མེ་ཏོག་འཐོར་བཞིན་པས། བཅོམ་ལྡན་བདག་གིས་བཟུང་ལགས་ཀྱི། ། བདག་ལ་ཉེ་བར་མཛད་དུ་གསོལ། ། ཞེས་དང་། ཡང་མེ་ཏོག་མགོར་བཞག་ལ། བཅོམ་ལྡན་འདི་ལ་སྩལ་ལགས་ཀྱི། ། འདི་ལ་ཉེ་བར་མཛད་དུ་གསོལ། ། ཞེས་བརྗོད། རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་མཎྜལ་ཕུལ་ལ་ཐལ་མོ་སྦྱར་ནས། ཀྱེ་ཧོ་ཁྱོད་ཀྱི་བཀའ་དྲིན་གྱིས། །
བདག་ལ་རང་དང་གཞན་གྱི་དོན། ། ནུས་ཕྱིར་རྡོ་རྗེ་སློབ་དཔོན་དབང་། ། སྙིང་རྗེའི་གཏེར་གྱིས་སྩལ་དུ་གསོལ། ། ལན་གསུམ། ཁཎྜ་རོ་ཧིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་སྣ་ཚོགས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ཧཱུྃ་གིས་མཚན་པ་ཡོངས་སུ་གྱུར་པ་ལས་རང་ཉིད་རྡོ་རྗེ་འཆང་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། མཚན་དཔེས་སྤྲས་ཤིང་དར་དང་རིན་པོ་ཆེས་བརྒྱན་པའི་སྐུར་གྱུར་པའི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་རྡོ་རྗེ་འཆང་གི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། བདེ་གཤེགས་ཀུན་གྱི་སངས་རྒྱས་ལ། ། འགྲོ་བ་སྐྱོབ་པའི་ཆེད་དུ་དབང་། ། སོགས་ཀྱིས་གསོལ་བ་བཏབ་ནས། ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། རྡོ་རྗེ་མི་དམིགས་ཏེ། སྟོང་པའི་ངང་ལས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་སེམས་དཔའ་དཀར་པོ་དེ་འོད་དུ་ཞུ་བ་ལས་རྡོ་རྗེར་གྱུར།
སངས་རྒྱས་རྡོ་རྗེའི་དབང་བསྐུར་བས་སོགས་ཀྱི་མཐར། སྙིང་ཁར་བཟུང་ལ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་ཚུལ་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། ། ཨོཾ་མ་ཧཱ་བཛྲ་ཧཱུྃ། ཞེས་བརྗོད། དྲིལ་བུ་མི་དམིགས་ཏེ་སྟོང་པའི་ངང་ལས་ཨཿལས་དྲིལ་བུ་ཨས་མཚན་པ་ལས་རྡོ་རྗེ་སྙེམས་མ་དཀར་མོ་དེ་འོད་དུ་ཞུ་བ་ལས་བྱུང་བའི་དྲིལ་བུར་གྱུར།
འདི་ནི་རྣལ་འབྱོར་མ་ཀུན་གྱི། ། ཤེས་རབ་དབྱངས་ཀྱི་རྗེས་འགྲོར་བཤད། ཁྱོད་ཀྱིས་ཀྱང་ནི་རྟག་ཏུ་ཟུང་། ། བྱང་ཆུབ་མཆོག་ཏུ་རྒྱལ་བས་བཞེད། ། དཀྲོལ་ལ་དཀུ་གཡོན་པར་ཁ་གྱེན་དུ་ཕྱོགས་པས་བཟུང་ལ། ཨཿསྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་དཔའ་མཆོག ། དམ་པའི་སྲིད་པ་མཛད་པ་ཡིན། ། ཨོཾ་བཛྲ་གྷཎྜེ་ཨཿ
རྡོ་རྗེ་དྲིལ་བུ་ཐུགས་ཀར་བཟུང་ལ། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མ་བསྡུ་བ་ཉིད་དུ་གྱིས། ། ཡིད་ཀྱི་ལུས་ནི་བརྟེན་བྱའི་ཕྱིར། ། ཕྱག་རྒྱའི་དམ་ཚིག་ཅེས་བཤད་དེ། ། གང་གི་ལུས་ཀུན་བརྟེན་བྱེད་པ། ། དེས་ན་ཕྱག་རྒྱ་རབ་ཏུ་གྲགས། ། ཞེས་བརྗོད།
དེ་བསྟན་པའི་ཕྱིར་བུམ་པ་མགོར་བཞག་ལ། དབང་བསྐུར་རྡོ་རྗེ་ཆེན་པོ་ལ། ། སོགས་ཀྱི་མཐར། ཆུ་ལྷག་མ་ཡར་ལུད་པ་ལས་རྡོ་རྗེ་སེམས་དཔས་དབུ་བརྒྱན། ནམ་མཁར་བཞུགས་པའི་དབང་གི་ལྷ་རྣམས་རང་ལ་ཐིམ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། མཆོད་པ་ལྔས་མཆོད། རྡོར་དྲིལ་འཛིན་པས། དེ་ཉིད་ལྔ་པས་བསྟོད། དཀྱིལ་འཁོར་གྱི་དེ་ཁོ་ན་ཉིད་བསྟན་པ་ནི།
མི་མཉམ་མེད་པས་ཟུར་བཞི་ཡིན། ། བྲན་དང་དབང་པོ་སྒོ་བཞི་སྟེ། ། རྟ་བབས་བཞི་ནི་བསམ་གཏན་ཡིན། ། ཏིང་འཛིན་ཁ་ཁྱེར་དུ་ནི་བརྗོད། ། ཁ་ཁྱེར་རྡོ་རྗེ་རྩེས་བསྟན་པའི། ། ལྷ་མོའི་མཆོད་པ་བཟུང་རྣམས་སུ། ། རྒྱན་རྣམས་ཀུན་གྱིས་རྣམ་སྤྲས་པ། ། བསམ་པ་ཐམས་ཅད་རྫོགས་བྱེད་ཡིན། ། སྣ་ཚོགས་རླུང་གིས་བསྐྱོད་པའི་མཆོག ། བ་དན་དྲིལ་བུའི་སྒྲ་ལྡན་པ། །
གདུལ་བྱ་སྣ་ཚོགས་ཀྱིས་བསྐྱོད་པའི། ། ཆོས་ཀྱི་སྒྲ་མཆོག་ཀུན་འགྲོ་ཡིན། ། མེ་ལོང་མེ་ཏོག་རྟགས་ཡེ་ཤེས། ། བྱང་ཆུབ་ཡན་ལག་མེ་ཏོག་ཕྲེང་། ། དངོས་གྲུབ་ཐམས་ཅད་མི་འགྱུར་བདེ། ། བདེ་བ་ཆེན་པོ་ཞེས་བརྗོད་པ། ། ཉི་ཟླ་རིན་ཆེན་བསྐོར་བ་ཡིས། ། དྲྭ་བ་དྲྭ་བ་ཕྱེད་པ་ཡིན། ། དེ་ཡི་ནང་གི་འཁོར་ལོ་ནི། ། དཀྱིལ་འཁོར་བརྒྱད་ཀྱིས་མཛེས་པ་སྟེ། །
རྣམ་པར་ཐར་པ་བརྒྱད་ཀྱིས་འདིར། ། དངོས་གྲུབ་ཐམས་ཅད་རབ་སྟེར་བའོ། ། བདེ་གཤེགས་ཀུན་གྱིས་ཡོངས་གང་བའི། ། རྡོ་རྗེའི་སྐུད་པས་བསྐོར་བ་ནི། ། བྱང་ཆུབ་སེམས་ཀྱི་ཐིག་ཆེན་དང་། ། མདོ་སྡེའི་འཁོར་ལོ་བསྐོར་བའོ། ། ཚོན་རྣམས་སངས་རྒྱས་ལྔ་འདི་ནི། ། ཡེ་ཤེས་སེམས་ཅན་སེམས་མཆོད་པའོ། ། དོན་དང་དབང་པོ་རྣམ་དག་པས། ། རང་གི་མཚན་ཉིད་རབ་ཏུ་ཕྱེ། །
ཡེ་ཤེས་བདུད་རྩི་མངོན་གསོལ་བའི། ། རྡོ་རྗེ་ཅན་གྱི་རྡོ་རྗེའི་འོད། བུམ་པ་གང་བ་སྙིང་རྗེའི་བརླན། ། ཚོགས་ནི་ཡོངས་སུ་རྫོགས་པ་ཡིན། ། དཀྱིལ་འཁོར་མེ་ཏོག་བདུག་པ་དང་། ། མར་མེ་ཆེ་དང་དྲི་རྣམས་ནི། ། བྱང་ཆུབ་ཡན་ལག་ཡིད་འོང་ཚིམས། ། ཆོས་ཀྱི་སྒྲོན་མ་གྲགས་འདུལ་ཡིན། ། ལྷ་བཤོས་ཆོས་ཀྱི་ཟ་བ་སྟེ། ། ཁྲེལ་ཡོད་ངོ་ཚའི་སྡོམ་པའོ། །
གླུ་དང་གར་དང་རོལ་མོ་སོགས། ། བདེ་བ་ཆེན་པོ་རྣམ་པར་འཕེལ། ། ཐར་པ་མཆོག་གི་གྲོང་ཁྱེར་མཆོག ། སྙིང་པོ་འཛིན་པའི་དཀྱིལ་འཁོར་ཡིན། ། ཞེས་དང་། ལྷའི་དེ་ཁོ་ན་ཉིད་ནི། ཡང་དག་པའི་ཏིང་ངེ་འཛིན་དང་ཤིན་ཏུ་རྣམ་པར་དག་པ། ཆོས་ཀྱི་དབྱིངས་ཀྱི་ཡེ་ཤེས་ནི་བཅོམ་ལྡན་འདས་ཧེ་རུ་ཀའོ། ། ལུས་དྲན་པ་ཉེ་བར་གཞག་པ་དང་མེ་ལོང་ལྟ་བུའི་ཡེ་ཤེས་ནི་མཁའ་འགྲོ་མའོ། ། ཚོར་བ་དྲན་པ་ཉེ་བར་གཞག་པ་དང་བྱ་བ་གྲུབ་པའི་ཡེ་ཤེས་ནི་ལ་མའོ། །
ཆོས་དྲན་པ་ཉེ་བར་གཞག་པ་དང་སོ་སོར་རྟོགས་པའི་ཡེ་ཤེས་ནི་དུམ་སྐྱེས་མའོ། ། སེམས་དྲན་པ་ཉེ་བར་གཞག་པ་དང་མཉམ་པ་ཉིད་ཀྱི་ཡེ་ཤེས་ནི་གཟུགས་ཅན་མའོ། ། ཞེས་བརྗོད། རྗེས་སུ་གནང་བ་ལ་བཞི་ཡོད་པའི་དང་པོ་ལྷ་མཆོད་པའི་རྗེས་གནང་ནི། གར་སྐོར་སྔོན་དུ་འགྲོ་བའི་སོ་སོའི་ཕྱག་རྒྱ་བཅས་ལ། དེང་ནས་བརྩམས་ཏེ་རྫོགས་སངས་རྒྱས། ། སྲས་དང་བཅས་ལ་རྣམ་རོལ་ཞིང་། ། རྡོ་རྗེ་སྙེམས་མའི་རྣལ་འབྱོར་གྱིས། ། དགའ་སྟོན་བདེ་བས་མཆོད་པར་གྱིས། ། ཨཿ
སྒེག་དང་བཅས་པས་ཕྲེང་བ་འཕངས། ། སངས་རྒྱས་ཐམས་ཅད་མཆོད་པར་བྱ། ། དེས་ནི་བཅོམ་ལྡན་འབྲལ་མི་འགྱུར། ། ཕྲེང་བ་དེ་ཡི་རྒྱན་ཡིན་ནོ། ། ཨོཾ། ལུས་ཅན་ཀུན་ལ་དམ་ཆོས་ཀྱི། ། གླུ་ནི་ཁྱོད་ཀྱིས་བླང་བར་གྱིས། ། དེ་ཡིས་བདེ་གཤེགས་དངོས་གྲུབ་ནི། ། མྱུར་དུ་བདེ་བ་མྱོང་བར་བྱ། ། གཱི།
དེ་ཉིད་ཐལ་མོའི་གར་གྱིས་ནི། ། སངས་རྒྱས་ཐམས་ཅད་མཉེས་པར་བྱོས། ། སངས་རྒྱས་འདུ་བའི་འཕྲིན་ལས་ཀྱིས། ། གར་མཁན་ཚུལ་དུ་བསྒྱུར་བར་གྱིས། ། ཧོཿ སངས་རྒྱས་རྣམས་ལ་མེ་ཏོག་གཏོར། ། བྱང་ཆུབ་ཡན་ལག་ཚོགས་གྱུར་པའི། ། མཚན་དང་དཔེ་བྱད་ལྡན་པ་ཡི། ། བདེ་གཤེགས་སྐུ་ནི་ཐོབ་པར་གྱུར། ། བྷྲཱུཾ།
རྫོགས་སངས་རྒྱས་ལ་སྤོས་ཕུལ་བས། ། བརྟུལ་ཞུགས་བཟང་པོས་ལེགས་ཚིམ་གྱིས། ། ལུས་ཅན་བདེ་གཤེགས་ཆ་ལུགས་སུ། ། ཡེ་ཤེས་ཀྱིས་ནི་ཚིམ་པར་གྱིས། ཧཱུྃ། ཆོས་ཀྱི་མེ་ནི་ལེགས་སྦར་བས། ། རྡོ་རྗེ་ཆོས་དང་འདྲ་བ་རུ། ། སེམས་ཅན་མ་རིག་ལྡོངས་པ་ལས། ། ཡེ་ཤེས་སྒྲོན་མེས་སྣང་བར་གྱིས། ། པྲ།
རྒྱལ་བ་རྣམས་ལ་དྲི་ཕུལ་བས། ། ཚུལ་ཁྲིམས་ཏིང་འཛིན་ཤེས་རབ་དང་། ། རྣམ་གྲོལ་ཡེ་ཤེས་མཐོང་བ་ཡི། ། བྱང་ཆུབ་ལུས་ཅན་རྣམས་ལ་བགོས། ། གཿ ཞེས་བརྗོད། སེམས་ཅན་དོན་བྱེད་ཀྱི་རྗེས་གནང་ནི། རྡོ་རྗེས་མིག་འབྱེད་ཚུལ་དང་། ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་རབ་རིབ་བསལ་བ་ལྟར། །
བུ་ཁྱོད་ཀྱིས་ནི་མི་ཤེས་པའི། ། རབ་རིབ་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཊ་ལཾ་ཧྲཱིཿ མེ་ལོང་ལེན་ཚུལ་དང་། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། རང་བཞིན་མེད་ཅིང་བདག་མེད་པར། ། དེ་ལྟར་ཆོས་ཀུན་ཤེས་གྱིས་ལ། །
སེམས་ཅན་དོན་ནི་མཉམ་མེད་བྱོས། ། འོན་ཀྱང་རྣལ་འབྱོར་མ་སྲས་སྐྱེ། ། དྲིལ་བུ་དཀྲོལ་ལ། ཨཿ ཐམས་ཅད་ནམ་མཁའི་མཚན་ཉིད་དེ། ། ནམ་མཁའ་ལ་ནི་མཚན་ཉིད་མེད། ། ནམ་མཁའ་དང་ནི་མཉམ་སྦྱོར་བས། ཀུན་མཆོག་མཉམ་པ་ཉིད་དུ་གསལ། ། གནས་དྲུག་ཏུ་མདའ་འཕེན་པའི་ཚུལ་དང་། ཧོཿ
ཆོས་ཉིད་གཞུ་ལ་ཡེ་ཤེས་མདའ། ། ཕྱོགས་མཚམས་སྟེང་འོག་ཀུན་ཏུ་འཕོངས། ། བདུད་སོགས་བཅོམ་པས་དེ་བཞིན་གཤེགས། ། ཐམས་ཅད་རྗེས་སུ་མཉེས་པར་གྱིས། ཧོཿ ཞེས་བརྗོད། ཆོས་བཤད་པའི་རྗེས་གནང་ནི། རྐང་འོག་ཏུ་འཁོར་ལོ་དང་། ལག་པ་གཡས་སུ་དུང་། གཡོན་དུ་དྲིལ་བུ།
ལག་ངར་དུ་པོ་ཏི་བྱིན་པར་བསམས་ལ། བྷྲཱུཾ་ཨོཾ་བཛྲ་ཧེ་ཏུ་མཾ། ཨ་ཨོཾ་བཛྲ་བྷ་ཁ་རཾ། ཨཿཨཿ དེང་ནས་བརྩམས་ཏེ་སེམས་བསྐྱེད་པ། ། བརྩམས་ཏེ་ཆོས་ཀྱི་འཁོར་ལོ་བསྐོར། ། ཁྱོད་ཀྱིས་ཐེ་ཚོམ་དོགས་མེད་པར། ། ཡིད་གཉིས་མེད་པའི་སེམས་ཀྱིས་ནི། ། ཆོས་ཀྱི་དུང་ནི་བླ་མེད་པར། ། དྲི་མེད་ཀུན་ཏུ་གང་བར་གྱིས། །
སྔགས་སྤྱོད་ཚུལ་གྱིས་ཆོ་ག་ཡིས། ། སྐྱེ་བོ་རྣམས་ལ་རྟག་ཏུ་ཤོད། ། དེ་ལྟར་བྱས་ནས་སངས་རྒྱས་ལ། ། ཕན་འདོགས་དྲིན་དུ་གཟོ་ཞེས་བྱ། ། རྡོ་རྗེ་འཛིན་པ་དེ་ཀུན་ཡང་། ། ཁྱོད་ལ་རྟག་ཏུ་བསྲུང་བར་མཛད། ། ཅེས་བརྗོད། རིགས་ལྔ་སྤྲུལ་བཤད་ཀྱི་རྗེས་གནང་ནི། སོ་སོའི་ང་རྒྱལ་དང་ལྡན་པའི་ཕྱག་རྒྱ་བཅས་ལ། འཇིག་རྟེན་ཀུན་ལ་ཐམས་ཅད་དུ། །
སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་པའི། ། ཆོས་ཀྱི་འཁོར་ལོ་རབ་ཏུ་བསྐོར། ། དེ་བཞིན་དུ་རྡོ་རྗེ། རིན་ཆེན། པདྨ། སྣ་ཚོགས་འཁོར་ལོ་རྣམས་བཅུག་ལ་བརྗོད། མཐར། དེ་ལྟར་ན་ཁྱོད་ཀྱིས་སེམས་ཅན་ཐམས་ཅད་ལ་ཆོས་ཀྱི་འཁོར་ལོ། རྡོ་རྗེའི་འཁོར་ལོ།
རིན་ཆེན་འཁོར་ལོ། པདྨའི་འཁོར་ལོ། སྣ་ཚོགས་འཁོར་ལོ་རྣམས་སྐོར་ལ་ཆོས་ཀྱི་དུང་བུས། སྒྲ་སྒྲོགས་བཤད་པ་གྱིས་ཤིག ཅེས་བརྗོད། འཕྲིན་ལས་བཞི་སྒྲུབ་པའི་རྗེས་གནང་ནི། ཞི་དང་རྒྱས་དང་དབང་དང་དགུག ། སྡང་བར་བྱ་དང་རེངས་སོགས་དང་། ། བསད་དང་བསྐྲད་པ་ཐམས་ཅད་དེ། ། ལས་དེ་རྣམས་ནི་བསྒྲུབ་པར་གྱིས། །
རལ་གྲི་མིག་སྨན་ས་འོག་དང་། ། མཆིལ་ལྷྭམ་དེ་བཞིན་རིལ་བུ་སྟེ། ། རྣལ་འབྱོར་མ་ཡི་དངོས་གྲུབ་ནི། ། དེ་དག་ཅི་དགར་བསྒྲུབ་པར་གྱིས། ཞེས་བརྗོད་པ་ནི་རྗེས་གནང་ངོ་། ། བརྟུལ་ཞུགས་ལ་གཉིས་ལས། དང་པོ་ནི། རང་རྡོ་རྗེ་སེམས་དཔའ་སྐུ་མདོག་དཀར་པོ་དང་དྲིལ་བུ་འཛིན་པ་པད་ཟླའི་གདན་ལ་བཞུགས་པའི་སྐུར་གྱུར། རྡོ་རྗེ་བླངས་ཏེ། འདི་དེ་སངས་རྒྱས་ཐམས་ཅད་དེ། །
རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་ཟུང་། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཞེས་དང་། སྨིན་མཚམས་སུ་ལན་གསུམ་གསོར་ལ་སྙིང་ཁར་བཟུང་། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཀ་སཏྭཾ་དྷ་ར་ཡ་མི་བཛྲ་སཏྭ་ཧིཿ ཧི་ཧི་ཧི་ཧི་ཧཱུྃ། དེང་ཕྱིན་ཆད་ཐ་མལ་གྱི་སྤྱོད་པ་ཐུལ་ལ་རྡོ་རྗེ་འཆང་གི་སྐུ་གསུང་ཐུགས་ལ་གནས་པར་གྱིས་ཤིག ཅེས་བརྗོད། གཉིས་པ་ནི།
རང་སྐད་ཅིག་གིས་པད་ཉིའི་སྟེང་དུ་འཁོར་ལོ་བདེ་མཆོག་ཡབ་ཡུམ་གྱི་སྐུར་གྱུར་ཞེས་དང་། ལག་པ་གཡས་སུ་ཌཱ་མ་རུ། གཡོན་དུ་ཐོད་པ། གྲུ་མོ་གཡོན་པར་ཁ་ཊྭཱཾ་ག ཚངས་སྐུད་སེ་རལ་ཁར་བཅིངས་པར་བསམས་ལ། ཁ་ཊྭཱཾ་ག་ནི་ལྷ་ཡི་སྐུ། ། བྱང་ཆུབ་སེམས་ཀྱི་ངོ་བོ་ཉིད། ། རྡོ་རྗེ་ཁ་ཊྭཱཾ་རྡོ་རྗེར་བཅས། ། ཐབས་ཆེན་པོ་ནི་བླང་བར་གྱིས། ། ཤེས་རབ་ཌཱ་མ་རུ་ཡི་སྒྲ། །
རྡོ་རྗེ་རྣལ་འབྱོར་མའི་རང་བཞིན། ། བདེ་གཤེགས་འགྲོ་དོན་ལ་བསྐུལ་བ། ། བུ་ཁྱོད་ཀྱིས་ནི་རྟག་ཏུ་ཟུང་། ། མཆོད་ཕྱིར་ཐོགས་དང་རྣལ་འབྱོར་སྣོད། ། སྙིང་རྗེ་ཆེན་པོ་བདུད་རྩི་ཆེ། ། འགྲོ་བ་ཐམས་ཅད་སྐྱོང་བྱེད་པ། ། དཔའ་བོ་ཆེན་པོས་བླང་བར་གྱིས། ། ཞེས་དང་། ཁ་ཊྭཱཾ་ག་ནི་ལྷ་སྐུ་བདེ་བ་ཆེན་པོ། ཌཱ་མ་རུ་ནི་ཤེས་རབ་སྟོང་པ་ཉིད་ཀྱི་སྒྲ།
ཐོད་པ་བདེ་བ་སྐྱོང་བ། ཚངས་པའི་སྐུད་པ་རྣམ་པར་མི་རྟོག་པ་སྟེ། དེ་དག་དང་མ་བྲལ་བའི་སྒོ་ནས་སེམས་ཅན་གྱི་དོན་གྱིས་ཤིག ཅེས་བརྗོད་ལ་ཌཱ་མ་རུ་དཀྲོལ་ཚུལ་དང་བདུད་རྩི་མྱོང་ངོ་། ། ལུང་བསྟན་པ་ནི། གཡོན་པ་ཁུ་ཚུར་གྱིས་ཆོས་གོས་ཀྱི་གྲྭ་གཉིས་སྙིང་གར་བཟུང་། གཡས་མི་འཇིགས་པའི་ཕྱག་རྒྱ་དང་བཅས། ཨོཾ་འདིར་ནི་ཁྱོད་རྣམས་ངས་ལུང་བསྟན། ། རྡོ་རྗེ་སེམས་དཔའ་དེ་བཞིན་གཤེགས། ། སྲིད་པ་མཆོག་ཏུ་གྲུབ་པའི་ཕྱིར། །
སྲིད་པའི་ངན་འགྲོ་རྣམས་ལ་སྟོན། ། ཀྱེ་དཔལ་ཆེ་གེ་མོ་ཞེས་བྱ་བའི་སརྦ་ཏ་ཐཱ་ག་ཏ་སིདྡྷི་ས་མ་ཡ་སཏྭཾ། བྷུར་བྷུ་བཿསྭཿ གང་ལ་མཐོ་བའི་ཕྱག་རྒྱས་ལུང་སྟོན་པར་བྱེད་པའི་དེ་འཁོར་གྱི་དཀྱིལ་འཁོར་དང་བཅས་པའི་དེ་བཞིན་གཤེགས་པ་ཐམས་ཅད་ཀྱིས་མགྲིན་གཅིག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་མཛད་དེ། མཐོ་བའི་ཕྱག་རྒྱ་འདི་ཉིད་ཀྱི་མཐུ་དང་། སྔགས་འདིའི་སྟོབས་ཡིན་ནོ། ། ཞེས་བརྗོད། དབུགས་དབྱུང་བ་ནི། ད་ནི་ཁྱོད་ཉིད་དཀྱིལ་འཁོར་གྱི། ། སློབ་དཔོན་སྔགས་དང་རྒྱུད་འཛིན་པར། །
སངས་རྒྱས་བྱང་ཆུབ་སེམས་དཔའ་དང་། ། ལྷ་རྣམས་ཀུན་གྱི་བཞེད་པ་ཡིན། ། སེམས་ཅན་རྣམས་ལ་རྗེས་བརྩེ་བས། ། ཁྱོད་ཀྱིས་དཀྱིལ་འཁོར་ཆོ་ག་བཞིན། ། རབ་ཏུ་འབད་དེ་འབྲི་བར་བྱ། ། སྒྲུབ་པ་པོ་རྣམས་སྔགས་ལ་སྦྱོར། ། ཞེས་བརྗོད། གཟེངས་བསྟོད་པ་ནི། མཆོག་ཏུ་གསང་བའི་དཀྱིལ་འཁོར་འདིར། ། ཞུགས་པ་དང་ནི་མཐོང་བ་ཡིས། །
སྡིག་པ་ཀུན་ལས་རྣམ་གྲོལ་ཞིང་། ། དེ་རིང་ཁྱེད་རྣམས་བདེ་བར་གནས། ། བདེ་ཆེན་ཐེག་པ་འདི་ལ་ནི། ། ཕྱིན་ཆད་འཆི་བ་ཡོད་མ་ཡིན། ། སྲིད་པ་ཤིན་ཏུ་དག་པའི་ཕྱིར། ། སྲིད་པ་སྡུག་བསྔལ་ལས་ཁྱོད་འདས། ། དེང་ཁྱོད་སྐྱེ་བ་འབྲས་བུར་བཅས། ། དམ་ཚིག་ལྷ་རྣམས་དང་མཉམ་པར། ། གནས་པར་འགྱུར་བར་ཐེ་ཚོམ་མེད། ། སངས་རྒྱས་རྡོ་རྗེ་ཅན་བཅས་པ། །
ཀུན་གྱི་ཚེ་ལྡན་དེ་དབང་བསྐུར། ། ཁམས་གསུམ་པ་ཡི་རྒྱལ་སྲིད་ཆེ། ། བདག་པོ་ཉིད་དུ་ངེས་པ་ཡིན། ། དེ་རིང་བདུད་ལས་རྣམ་རྒྱལ་ནས། ། ཕོ་བྲང་དམ་པར་ཞུགས་པ་ཡིན། ། དེང་ནི་སངས་རྒྱས་ཉིད་ཐོབ་པར། ། ཁྱོད་རྣམས་ཐེ་ཚོམ་མེད་པ་ཡིན། ། འདོད་པའི་ལོངས་སྤྱོད་ཐམས་ཅད་ཀྱིས། ། གང་ལའང་འཇིགས་མེད་དགའ་བར་གྱིས། ། དེ་བཞིན་གཤེགས་པའི་གསུང་བཞིན་དུ། །
ཁྱོད་ལ་སྡིག་མེད་མ་འཇིགས་ཤིག ། ཅེས་བརྗོད། དམ་ཚིག་ལ་གཉིས་ལས། དང་པོ་དམ་ཚིག་དང་སྡོམ་པ་སྦྱིན་པ་ནི། དཀྱིལ་འཁོར་གཙོ་བོས་རང་གི་ལག་པ་ནས་བཟུང་བར་བསམས་ལ། ནངས་པར་སྔ་ལངས་སེམས་དག་ཉིད། ། མ་ལུས་ལས་ནི་བྱས་ནས་སུ། ། བསྲུང་དང་བཟའ་ལ་སོགས་པ་ཡི། ། སྡོམ་པའི་བདག་ཉིད་ཅན་བསྲུང་ངོ་། ། ལུས་དང་སྲོག་ལ་ལྟོས་མེད་པར། །
དམ་ཚིག་དང་ནི་སྡོམ་པ་བསྲུང་། ། ཉིན་དང་མཚན་མོ་ལན་གསུམ་དུ། ། ཉིན་རེ་བཞིན་ཡང་བཟླ་བར་བྱ། ། གང་ཚེ་ཉམས་གྱུར་རྣལ་འབྱོར་པ། ། ཁ་ན་མ་ཐོ་སྦོམ་པོར་འགྱུར། ། དགུན་ཟླ་འབྲིང་པོ་ནས་བརྩམས་ཏེ། ། ཟླ་བ་རེ་རེ་བསྲུང་བར་བྱ། ། གཉིས་མེད་གཉིས་མེད་ལ་གནས་པས། ། ཚེས་བཅུ་ལ་ནི་དེ་རབ་མཆོད། ། ཆང་དང་ཤ་སོགས་གང་ཅིའང་རུང་། །
དཔའ་བོ་རྣལ་འབྱོར་མ་ཡི་ཚོགས། ། ཐམས་ཅད་གཉིས་མེད་དཔང་ན་གནས། ། ཧེ་རུ་ཀ་དཔལ་རབ་ཏུ་མཆོད། ། དཔའ་བོ་རྣལ་འབྱོར་མ་ཀུན་ལ། ། ཁྱོད་ཀྱིས་བརྙས་པར་མི་བྱ་སྟེ། ། དམ་ཚིག་རབ་བསྲུང་བསོད་ནམས་ཀྱིས། ། ཚེ་འདི་ཉིད་ལ་འགྲུབ་པར་གྱུར། ། བུད་མེད་ཐམས་ཅད་མཐོང་བ་ན། ། གཡོན་ནས་ལན་གསུམ་བསྐོར་བྱ་ཞིང་། ། སྤྱི་བོས་ཕྱག་ནི་བྱས་ནས་ཀྱང་། །
ལན་གསུམ་བར་དུ་གསོལ་བ་བཏབ། ། བདག་ནི་མ་ཁྱོད་བུ་ཡིན་པས། ། ཇི་སྲིད་བྱང་ཆུབ་འབྱུང་བར་དུ། ། བྱང་ཆུབ་ཡན་ལག་ནུ་མ་ལས། ། བྱུང་བའི་རང་གི་འོ་མས་སྐྱོངས། ། གཉིས་མེད་ཡེ་ཤེས་སྤྱོད་པའི་ཚུལ། ། བསླབ་པ་བླང་བ་སྔོན་འགྲོ་བས། ། ནཱ་ད་ལ་སོགས་སྔོན་འགྲོ་བའི། ། ཚངས་པར་སྤྱོད་པ་ཤིན་ཏུ་བསྲུངས། ། དམ་ཚིག་དེ་ལ་རྟག་གནས་ཏེ། །
དེ་སྔོན་འགྲོ་བ་སྦས་པའི་ཡིད། ། སྤྱོད་དང་འགྲོ་བའི་གནས་འདོད་པས། ། ཡིད་ལ་འདོད་པ་ཀུན་འགྲུབ་ འགྱུར། ། གཉིས་པ་སྤྱོད་པ་དང་ཐུན་མོང་གི་རྗེས་གནང་ནི། གཉིས་མེད་ཡེ་ཤེས་སེམས་ལྡན་པས། ། མི་བྱ་བ་ནི་ཅི་ཡང་མེད། ། ཚངས་པར་སྤྱོད་པ་རྟག་མནོས་ལ། ། འདོད་པ་ལྔ་ལ་སྤྱད་པར་གྱིས། ། གཉིས་མེད་ལ་གནས་ཟས་ལ་ནི། ། རྡོ་རྗེ་སེམས་དཔའ་ལ་སོགས་བརྡ། །
གཉིས་མེད་པ་དང་ཐོགས་མེད་པ། ། དམ་ཚིག་སྤྱད་པ་སྤྱོད་པ་ཡིན། ། མི་མོ་དབང་ཕྱུག་ལེགས་སྤྱད་པའི། ། ཚངས་སྤྱོད་བསམ་གཏན་དེ་བཞིན་ནོ། ། ཁྲོ་བ་མེད་པར་རྒྱུན་བཅད་པ། ། སྒྲུབ་པ་པོས་ནི་ཡོངས་སུ་བསྲུང་། ། ཡུལ་ཀུན་ལ་ནི་རྣམ་རོལ་ཞིང་། ། གཉིས་མེད་སྒྲུབ་པའི་རྣལ་འབྱོར་མ། ། མི་བརྟན་སྲོག་ནི་ཇི་སྲིད་བར། ། བུ་ཁྱོད་ཀྱིས་ནི་སྒྲུབ་པར་གྱིས། །
འདོད་པའི་ལོངས་སྤྱོད་ཐམས་ཅད་ལ། ། ཅི་དགའ་བར་ནི་ལོངས་སྤྱོད་ཅིག ། ཧེ་རུ་ཀ་དཔལ་རྣལ་འབྱོར་ཆེ། ། བསམས་ནས་ཐམས་ཅད་རབ་ཏུ་བརྟག ། བདག་ཉིད་སངས་རྒྱས་ཐམས་ཅད་དང་། ། རྣལ་འབྱོར་མ་ནི་ཀུན་གྱི་གནས། ། དེ་བས་འབད་པ་ཐམས་ཅད་ཀྱིས། ། ཧེ་རུ་ཀ་དཔལ་བདག་མཆོད་དོ། ། དམ་པའི་ཆོས་ནི་སྨད་མི་བྱ། ། ནམ་ཡང་དོར་བར་མི་བྱའོ། །
མི་ཤེས་པའམ་རྨོངས་པ་ཡིས། ། དེ་ཉིད་བརྟན་པར་མི་བྱའོ། ། རང་གི་བདག་ཉིད་དོར་ནས་ནི། ། དཀའ་ཐུབ་ཀྱིས་ནི་མི་གདུང་ཞིང་། ། ཅི་བདེ་བར་ནི་བདེ་བར་ཟུང་། ། འདི་ནི་མ་འོངས་རྫོགས་སངས་རྒྱས། ། ཞེས་དང་། འདོད་ཆགས་བྲལ་བ་ལྟ་བུའི་སྡིག ཁམས་གསུམ་ན་ནི་གཞན་མེད་དེ། ། དེ་བས་འདོད་ལ་ཆགས་བྲལ་བས། །
ཁྱོད་ཀྱིས་ནམ་ཡང་མི་བྱའོ། ། མ་ཧཱ་ས་མ་ཡ་ཧ་ན་ཧཱུྃ་ཕཊ། དད་པ་ཆེན་པོས་ལྷ་དང་བླ་མ་ལ་ཆགས་པ། ཤེས་རབ་ཆེན་པོས་ཆོས་ཀྱི་དེ་ཁོ་ན་ཉིད་ལ་ཆགས་པ། སྙིང་རྗེ་ཆེན་པོས་སེམས་ཅན་གྱི་དོན་ལ་ཆགས་པ། བདེ་བ་ཆེན་པོས་ཐིག་ལེ་ལ་ཆགས་པ་སྟེ། ཆགས་པ་འདི་བཞི་དང་བྲལ་བ་ལས་ཁམས་གསུམ་ན་སྡིག་ཆེ་བ་མེད་པས། ཁྱོད་ཀྱིས་དེ་དག་དང་བྲལ་བར་མི་བྱ་ཞིང་། དེ་དག་ལ་བསླབ་པར་བྱོས་ཤིག ཅེས་བརྗོད།
དེ་ནས་ཨོཾ་ཤྲཱི་བཛྲ་ཧེ་ཧེ་རུ་རུ་སོགས་དང་། ཨོཾ་བཛྲ་བཻ་རོ་ཙ་ནཱི་ཡེ་སོགས་དང་། དེ་བཞིན་དུ་ཨོཾ་ཌཱ་ཀི་ནཱི་ཡེ། ཨོཾ་ལཱ་མེ། ཨོཾ་ཁཎྜ་རོ་ཧི། ཨོཾ་རུ་པི་ནི། སོགས་ཚར་གཅིག་བརྗོད་ལ། དཔུང་པ་གཡས་གཡོན་གང་རུང་ལ་བསྲུང་བའི་གདུ་བུས་བཅིངས། མགོ་བོར་གདུགས་དཀར་པོ་བཟུང་དཀྱིལ་འཁོར་ལ་བསྐོར་བ་ལན་གསུམ་བྱས་པའི་མཐར། ཤར་སྒོ་ནས་ལུས་ཐམས་ཅད་ས་ལ་ཕབ་པའི་ཕྱག་བྱ།
ཧེ་རུ་ཀའི་དཀྱིལ་འཁོར་གྱི་ལྷ་ཚོགས་རྣམས་ལ་ཕུལ་བར་བསམས་ལ། དཀྱིལ་འཁོར་གྱི་ཕྱོགས་ལ་མགོ་དུད་པ་དང་བཅས། སྔགས་དང་རྒྱུད་རྣམས་འཛིན་གྱུར་པའི། ། སློབ་མ་འདི་ནི་འབུལ་བ་ལགས། ། ཞེས་བརྗོད། རང་གི་གྲལ་ལ་འཁོད་པར་བསམས་ལ། རྟོགས་པ་བསྐྱེད་པ་ནི། དེ་ལྟར་ན་བསྐྱེད་པ་རྡུལ་ཚོན་གྱི་དཀྱིལ་འཁོར་དུ་ཞུགས་ཤིང་མཐོང་། བུམ་པའི་དབང་ཐོབ། གཙོ་བོར་ལུས་ཀྱི་དྲི་མ་དག
དཔེ་ཞིང་ས་ཤིན་ཏུ་སྦྱངས་པ་དང་འདྲ། དམ་ཚིག་རྩ་བ་དང་ཡན་ལག་གི་དམ་ཚིག་ཉི་ཤུ་རྩ་གཉིས་བསྲུང་བ་དང་། ལམ་བསྐྱེད་པའི་རིམ་པ་བསྒོམ་པ་ལ་དབང་། འབྲས་བུ་སྤྲུལ་པའི་སྐུའི་བག་ཆགས་དང་ས་བོན་རྒྱུད་ལ་བཞག འབྲས་བུ་སྐུ་རྡོ་རྗེ་མངོན་དུ་འགྱུར་བའི་སྐལ་བ་དང་ལྡན་པར་བྱས་སོ། ། གསང་དབང་གི་དོན་དུ་མཎྜལ་ཕུལ། རིག་མ་རྒྱན་དང་ལྡན་པ་ཕྱག་རྒྱར་ཕུལ་བར་བསམས་ལ། མེ་ཏོག་དང་བཅས་པས་ཐལ་མོ་སྦྱར་ནས། སྐྱབས་མེད་སྐྱོབ་པ་སྐྱོབ་མེད་སྐྱབས། ། དཔལ་ནི་འཁོར་ལོ་བདེ་བའི་མཆོག །
རྒྱུ་མེད་པར་ནི་ཐུགས་རྗེ་ཆེ། ། མགོན་མེད་བདག་གི་མགོན་མཛོད་ཅིག ། བདག་ཉིད་ཆེན་པོ་ཁྱོད་ཇི་བཞིན། ། མངའ་བདག་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ཞེས་ལན་གསུམ་གྱིས་གསོལ་བ་བཏབ། ཨ་ཁཾ་ཝཱི་ར་ཧཱུྃ་གིས་གདོང་གཡོགས་བཅིང་། ཨོཾ་ཨཱཿཧཱུྃ་གིས་བདུད་རྩི་གཏོར། བླ་མ་འཁོར་ལོ་བདེ་མཆོག་ཡབ་ཡུམ་དུ་གསལ་བའི་དཔྲལ་བར་ཨོཾ་དཀར་པོ།
མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ལྟེ་བར་སྭཱ་སེར་པོ། བརླ་གཉིས་ལ་ཧཱ་ལྗང་ཁུ། ཡུམ་གྱི་མཁའ་མི་དམིགས་ཏེ་སྟོང་པའི་ངང་ལས་ཨ་ལས་པདྨ་དམར་པོ་འདབ་མ་གསུམ་པ། དྱཾ་ལས་བྱུང་བའི་ཟེ་འབྲུ་དཀར་པོ་དྱཾ་གྱིས་མཚན་པ། ཡབ་ཀྱི་གསང་གནས་མི་དམིགས་ཏེ། སྟོང་པའི་ངང་ལས་ཧཱུྃ་ལས་རྡོ་རྗེ་སྔོན་པོ་རྩེ་གཅིག་པ། བྱེཾ་ལས་བྱུང་བའི་ནོར་བུ་དམར་པོ་བྱེཾ་གྱིས་མཚན་པ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ།
ཞེས་སྙོམས་པར་ཞུགས་པའི་ཐུགས་ཀའི་ས་བོན་གྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་རྣམས་སྤྱན་དྲངས། དབུ་གཙུག་ནས་ཞུགས་ཐུགས་ཀར་རྗེས་ཆགས་ཀྱི་མེས་འོད་དུ་ཞུ་ནས་བྱང་ཆུབ་ཀྱི་སེམས་སུ་གྱུར་པ་དབུ་གཙུག་ནས་བཟུང་སྟེ་དགའ་བ་བཞིའི་རིམ་པ་མངོན་དུ་བྱས། ནོར་བུའི་རྩེར་ལྷན་ཅིག་སྐྱེས་པ་རང་རིག་པའི་ངོ་བོ་བརྟན་པར་བྱས་ནས་རང་གི་ལྕེ་ཐོག་ཏུ་བཞག ཅེས་བརྗོད་ལ་བདུད་རྩི་མྱངས་ཤིང་། བཏུང་བ་རིན་ཆེན་འདི་དེ་ནི། ། ལུས་ཀྱི་རྡོ་རྗེ་རབ་སྒྲུབ་བྱེད། ། བུ་ཁྱོད་རྟག་ཏུ་ཤེས་གྱུར་ནས། ། ཡིད་ལས་བྱུང་བའི་ཆུ་འཐུང་ཤིག ། ཨ་ཧོ་མ་ཧཱ་སུ་ཁ། ཞེས་བརྗོད་ཅིང་མྱངས།
ཡུམ་གྱིས་ཀྱང་པདྨ་ནས་བདུད་རྩི་གནང་བར་བསམས་ལ། བདུད་རྩི་མྱངས་ཤིང་། དེང་ནས་བརྩམས་ཏེ་བུ་ཁྱོད་ཀྱིས། ། བརྟུལ་ཞུགས་བཟང་པོས་འགྲོ་དོན་གྱིས། ། བྲམ་ཟེ་རྒྱལ་རིགས་རྗེའུ་རིགས་དང་། ། དམངས་རིགས་མཐར་སྐྱེས་བུད་མེད་རྣམས། ། པདྨའི་བྷ་གར་ཙུམྦྷ་དང་། ། བདུད་རྩི་རྣམས་ནི་སྒྲུབ་པར་གྱིས། ། ཨ་ཧོ་མ་ཧཱ་སུ་ཁ། ཞེས་བརྗོད་ལ་མྱངས་པས་རང་བཞིན་བརྒྱད་ཅུའི་རྣམ་རྟོག་འགགས།
གསལ་སྟོང་བདེ་བས་བརྒྱན་པའི་ཏིང་ངེ་འཛིན་སྐྱེད་པར་བསམས་ལ། ཨོཾ་ཨཱཿཧཱུྃ་ཞེས་བརྗོད་ཅིང་གདོང་གཡོགས་བཀྲོལ། དེ་ལྟར་ན་རྫས་གསང་བ་བྱང་ཆུབ་སེམས་ཀྱི་དཀྱིལ་འཁོར་དུ་ཞུགས་ཤིང་མཐོང་། གསང་བའི་དབང་ཐོབ། གཙོ་བོར་ངག་གི་སྒྲིབ་པ་དག དཔེ་ཞིང་ས་ཤིན་ཏུ་སྦྱངས་པ་ལ་ས་བོན་སྐྱོན་མེད་བཏབ་པ་དང་འདྲ། དམ་ཚིག་ཤ་ལྔ་དང་བདུད་རྩི་ལྔ་བསྟེན་པ་དང་། ལམ་རྩ་རླུང་གི་རྣལ་འབྱོར་བསྒོམ་པ་ལ་དབང་། ལོངས་སྤྱོད་རྫོགས་པའི་སྐུའི་བག་ཆགས་བཞག་པས་གསུང་རྡོ་རྗེ་མངོན་དུ་འགྱུར་བའི་སྐལ་བ་དང་ལྡན་པར་བྱས་སོ། ། ཞེས་བརྗོད།
ཤེས་རབ་ཡེ་ཤེས་ཀྱི་དབང་གི་དོན་དུ་མཎྜལ་ཕུལ། མེ་ཏོག་དང་བཅས་ཏེ་ཐལ་མོ་སྦྱར་ལ། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་སྐྱོབ་པའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ལན་གསུམ་གྱིས་གསོལ་བ་བཏབ། དཔའ་བོ་འབྲུ་ལྔས་གདོང་གཡོགས་བཅིང་། འབྲུ་གསུམ་གྱིས་བསྲུང་། དཀྱིལ་འཁོར་གྱི་གཙོ་བོས་ཕྱོགས་བཅུའི་སངས་རྒྱས་རྣམས་དཔང་པོར་བྱས་ནས་མཚན་ཉིད་དང་ལྡན་པའི་རིག་མ་གཏད་དེ་སྤྱི་བོར་རྡོ་རྗེ་དང་བཅས་པའི་ཕྱག་བཞག་པར་བསམས་ལ།
གཟུངས་མ་ཡིད་འོང་འདི་དེ་ནི། ། བརྟེན་བྱར་སངས་རྒྱས་རྣམས་ཀྱིས་བརྟགས། ། རྡོ་རྗེ་རྗེས་ཆགས་སྦྱོར་བ་ཡིས། ། བདེ་བ་དམ་པ་མྱང་བར་གྱིས། ། ཐབས་གཞན་གྱིས་ནི་སངས་རྒྱས་མིན། ། འགྲོ་གསུམ་འདི་ཡང་དག་པ་ཡིན། ། དེ་བས་འཁོར་བ་སྦྱོར་བྲལ་ཉིད། ། ཁྱོད་ཀྱིས་ནམ་ཡང་མ་བྱེད་ཅིག ། འདི་དེ་སངས་རྒྱས་ཐམས་ཅད་ཀྱི། ། རིག་མའི་བརྟུལ་ཞུགས་བླ་ན་མེད། །
རྨོངས་པ་གང་ཞིག་འདའ་བྱེད་པ། ། དེ་ལ་མཆོག་གི་དངོས་གྲུབ་མེད། ། ཅེས་གནང་བའི་རིག་མ་དེས་དྲི་བ་མཛད་པར་བསམས་ལ། བཤང་གཅི་ལ་སོགས་ཟ་བ་དང་། ། ཁྲག་དང་ཁུ་བ་དེ་བཞིན་ཤ ། བུད་མེད་གུས་མཆོད་དེ་བཞིན་དུ། ། བྷ་ག་ཉིད་ལ་འོ་བྱེད་པར། བུ་ཁྱོད་སྤྲོ་བ་ཡིན་ནམ་ཅི། ། ཇི་ལྟར་བདེ་བར་བུས་སྨོས་ཤིག ། ཞེས་དྲིས་པའི་ལན་བཏབ་པར་བསམས་ལ།
བཤང་གཅི་ལ་སོགས་ཟ་བ་དང་། ། ཁྲག་དང་ཁུ་བ་དེ་བཞིན་ཤ ། བུད་མེད་གུས་མཆོད་དེ་བཞིན་དུ། ། བྷ་ག་ཉིད་ལ་འོ་བྱེད་པར། ལྷ་མོ་ཅི་ཕྱིར་བདག་མི་སྤྲོ། ། ཞེས་བརྗོད་པས་གོས་དང་བྲལ་བའི་ཆུ་སྐྱེས་བསྟེན་ཏེ་དྲི་བཟང་གིས་བྱུགས། མེ་ཏོག་གི་ཕྲེང་བས་བརྒྱན་ནས། ཨེ་མ་ང་ཡི་པདྨ་ནི། ། བདེ་བ་ཀུན་དང་ཡང་དག་ལྡན། ། གང་ཞིག་ཆོ་གས་བསྟེན་བྱེད་པ། །
དེ་ཡི་མདུན་ན་བདག་འདུག་སྟེ། ། སངས་རྒྱས་མཉེས་པ་ལ་སོགས་པ། ། པདྨར་བྱ་བ་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་ནི། ། འདི་ཉིད་དུ་ནི་རྟག་ཏུ་བཞུགས། ། བྷཉྫ་མོ་ཀྵ་ཧོཿ ཞེས་གསུང་ཞིང་པང་དུ་བྱོན་པར་བསམ། རང་འཁོར་ལོ་བདེ་མཆོག་དང་རིག་མ་རྡོ་རྗེ་ཕག་མོར་གསལ་བའི་ཡུམ་གྱི་ལྟེ་བར་ཨོཾ་ཤྲཱི་བཛྲ་ཧེ་ཧེ་སོགས་དང་། སྙིང་ཁར་ཨོཾ་ཧྲཱི་ཧ་ཧ་སོགས་དང་། མགྲིན་པར་ཨོཾ་བཛྲ་བཻ་རོ་ཙ་ནི་སོགས་དང་།
དཔྲལ་བར་ཨོཾ་སརྦ་བུདྡྷ་སོགས་དང་། ཡབ་ཀྱི་ལྟེ་བར་ཨོཾ་བཛྲ་བཻ་རོ་སོགས་དང་། སྙིང་ཁར་ཨོཾ་སརྦ་བུདྡྷ་སོགས་དང་། མགྲིན་པར་ཨོཾ་ཤྲཱི་བཛྲ་ཧེ་ཧེ་སོགས་དང་། དཔྲལ་བར་ཨོཾ་ཧྲཱི་ཧ་ཧ་སོགས་དང་། ཡུམ་གྱི་མཁའ་མི་དམིགས་ཏེ་སྟོང་པའི་ངང་ལས་ཞེས་པ་ནས། ནོར་བུ་དམར་པོ་བྱེཾ་གྱིས་མཚན་པ་ཞེས་པའི་བར་གོང་ལྟར་ལས། ཨོཾ་བི་ཤི་ཤི་ཧ་ཧ་ཧ་སྭཱ་ཧཱ། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་སྙོམས་པར་ཞུགས་པས་རང་དང་དཀྱིལ་འཁོར་གྱི་གཙོ་བོའི་ཐུགས་ཀའི་འོད་ཟེར་གྱིས་དེ་བཞིན་གཤེགས་པ་ཡབ་ཡུམ་ཐམས་ཅད་བཀུག་སྟེ་ལུས་ལ་ཐིམ་པས་རོ་གཅིག་ཏུ་གྱུར་ཏེ་སྤྱི་བོའི་ཧཾ་ལ་འདུས་པ་རྗེས་ཆགས་ཀྱི་མེས་ཞུ་བ་དབུ་མའི་ལམ་ནས་འཁོར་ལོ་བཞི་བརྒྱུད་པས་ཡས་བབས་ཀྱི་དགའ་བ་བཞི་མངོན་དུ་བྱས།
རྡོ་རྗེ་ནོར་བུས་རྩེ་མོར་ཆགས་པ་དང་ཆགས་བྲལ་ཟུང་དུ་ཆུག རྡོ་རྗེ་པདྨར་རབ་བཞག་ནས། ། བྱང་ཆུབ་སེམས་ནི་གཏང་མི་བྱ། ། བསྐྱོད་པར་བྱས་ན་དགའ་བ་དེས། ། སེམས་བཀང་ནས་ནི་བསྒོམ་པར་བྱ། ། རྣལ་འབྱོར་པ་ཡི་བྱང་ཆུབ་སེམས། ། ཇི་སྲིད་འབྱིན་པར་མི་བྱེད་པར། ། དེ་སྲིད་ཐོབ་འགྱུར་རྒྱུན་ཆད་མེད། ། དགའ་བ་ལས་སྐྱེས་བདེ་གཞན་ཅི། ། དངོས་གྲུབ་ཀུན་གྱི་རྟེན་གྱུར་པའི། །
བྱང་ཆུབ་སེམས་ནི་ལྷུང་གྱུར་ན། ། ཕུང་པོ་རྣམ་ཤེས་བརྒྱལ་བ་ལ། ། མ་སྨད་དངོས་གྲུབ་ག་ལ་ཡོད། ། མཁའ་དབྱིངས་རྡོ་རྗེ་ཀུན་སྦྱོར་དང་། ། རེག་བྱས་ཀྱིས་ནི་རྨད་བྱུང་ཆེ། ། བདེ་བ་བསྐྱེད་པར་བྱེད་པ་གང་། ། དེ་ནི་མཆོག་དགའ་བྱེད་པའོ། ། དགའ་བྲལ་དག་གི་དབུས་སུ་ནི། ། མཚོན་པར་ལྟོས་ལ་བརྟན་པར་གྱིས། ། པདྨའི་ནམ་མཁར་རྡོ་རྗེ་ཡི། །
ལྟེ་བ་མནན་པའི་གནས་དག་ཏུ། ། རྡོ་རྗེ་སྐྱིལ་ཀྲུང་དག་གི་སེམས། ། ནོར་བུའི་ནང་དུ་སོན་བལྟས་པའི། ། ཡེ་ཤེས་སྐྱེས་པ་གང་ཡིན་དེ། ། ཡེ་ཤེས་ངོ་བོ་ཤེས་པས་བརྒྱན། ། འདོད་ཆགས་མ་ཡིན་ཆགས་བྲལ་མིན། ། དབུ་མར་དམིགས་པར་མི་འགྱུར་རོ། ། གང་ཚེ་རྣལ་འབྱོར་ཡེ་ཤེས་མཐོང་། ། དེ་ལ་གནས་བྱ་འགྱུར་མི་བྱ། ། མཐུན་ནམ་ཡང་ན་ཉིན་གཅིག་གམ། །
ཟླ་ཕྱེད་ཟླ་བ་ལོ་དང་ནི། ། བསྐལ་པ་བསྐལ་པ་སྟོང་དག་ཏུ། ། ཡེ་ཤེས་མངོན་འབྱོར་གྱིས་གནས་བྱ། ། ཞེས་བརྗོད། ཧཱུྃ་ཞེས་གྱེན་ལ་དྲངས་ཏེ་ལྟེ་བར་དགའ་བ། སྙིང་ཁར་མཆོག་དགའ། དཔྲལ་བར་དགའ་བྲལ་གྱི་དགའ་བ། གཙུག་ཏོར་དུ་ལྷན་སྐྱེས་བརྟན་པར་བསམ། ཡུམ་གྱི་ཕྱག་གཡོན་པ་རང་གི་མགོ་ལ་བཞག་སྟེ། རྗེས་གནང་བྱིན་པར་བསམས་ལ།
དེ་ནས་བཟུང་སྟེ་བུ་ཁྱོད་ཀྱིས། ། ཇི་སྲིད་བྱང་ཆུབ་སྙིང་པོའི་བར། ། རྨི་ལམ་བཞིན་དུ་སེམས་ཅན་གྱི། ། དོན་ནི་བདག་ཉིད་ཀུན་གྱིས་ཤིག ། ཅེས་བརྗོད། འབྲུ་གསུམ་གྱིས་གདོང་གཡོགས་བཀྲོལ། དེ་ལྟར་ན་ཕྱག་རྒྱ་བྷ་གའི་དཀྱིལ་འཁོར་དུ་ཞུགས་ཤིང་མཐོང་། ཤེས་རབ་ཡེ་ཤེས་ཀྱི་དབང་ཐོབ། གཙོ་བོར་སེམས་ཀྱི་དྲི་མ་དག དཔེ་མྱུ་གུ་སྐྱེས་པ་དང་འདྲ།
དམ་ཚིག་བུད་མེད་ལ་མི་སྨོས་པ་དང་། ལམ་དངོས་དང་ཡེ་ཤེས་ཀྱི་ཕྱག་རྒྱ་བསྟེན་པ་ལ་དབང་། ཆོས་ཀྱི་སྐུའི་བག་ཆགས་བཞག་པས་ཐུགས་རྡོ་རྗེ་མངོན་དུ་གྱུར་པའི་སྐལ་བ་དང་ལྡན་པར་བྱས་སོ། ། ཞེས་བརྗོད། བཞི་པ་ཞུ་བའི་ཡོན་དུ་མཎྜལ་ཕུལ་ཐལ་མོ་སྦྱར་ལ། ཁྱོད་ཞབས་པདྨའི་བཀའ་དྲིན་གྱིས། ། གཙོ་བོའི་དབང་བསྐུར་རྣམ་གསུམ་ཐོབ། ། དེ་རིང་རིན་ཆེན་བཞི་པ་ཡང་། ། བདག་ལ་བཀའ་དྲིན་བསྐྱབ་ཏུ་གསོལ། ། འབྲུ་ལྔས་གདོང་གཡོགས་བཅིང་།
འབྲུ་གསུམ་གྱིས་བསྲུང་། ལུས་རྣམ་སྣང་གི་འདུག་སྟངས་དང་ལྡན་པས། ངག་རླུང་རྒྱུ་བ་སོར་བཞག་སེམས་ཀྱི་རྣམ་རྟོག་ཐམས་ཅད་བཅད་ནས་དོན་བསམ་པ་ནི། ཡིད་མེད་ཡིད་ནི་བྱས་ནས་སུ། ། ཅུང་ཟད་ཙམ་ཡང་བསམ་མི་བྱ། ། བསྟན་ལ་གནས་བཅས་བླ་མ་ཡི། ། དྲིན་གྱིས་ཡང་དག་སྦྱར་བར་བྱ། ། མཁའ་དང་ནམ་མཁའ་མཉམ་དེ་བཞིན། ། སེམས་ནི་རོ་མཉམ་བསྒོམ་བྱ་སྟེ། ། བསམ་གཏན་འཛིན་པ་ངེས་པས་གྲོལ། །
རྟོག་གེའི་སྦྱོར་བ་རྣམ་པར་སྤང་། ། ཞེས་གསུང་པའི་དོན་ནི། ཡུལ་གཟུགས་སྒྲ་ལ་སོགས་པ་གང་ལ་ཡང་མི་འཇུག་པར་སྔར་གྱི་དཔེའི་ཡེ་ཤེས་ཀྱི་ཉམས་མྱོང་ཙམ་དྲན་པ་སྔོན་དུ་འགྲོ་བས། ཡིན་མིན་དང་ཡོད་མེད་དང་འཛིན་པའི་རྣམ་རྟོག་ཐམས་ཅད་སྤངས་ལ་ནམ་མཁའི་ཁམས་སྟོང་པ་ཉིད་ལ་ནམ་མཁའ་དང་ནམ་མཁའ་རོ་མཉམ་པ་དེ་བཞིན་དུ་སེམས་ཀྱི་རང་བཞིན་སྟོང་པ་ཉིད་ལ་སེམས་དང་སྟོང་པ་རོ་མཉམ་པ་སོ་སོར་རང་གི་རིག་པའི་ཏིང་ངེ་འཛིན་ནམ་མཁའ་ལྟ་བུའི་ངང་ལ་ཅུང་ཟད་མཉམ་པར་གཞག འབྲུ་གསུམ་གྱིས་གདོང་གཡོགས་བཀྲོལ། དེ་ལྟར་ན་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་ཞུགས་ཤིང་མཐོང་། དབང་བཞི་པ་ཐོབ། ལུས་ངག་ཡིད་ཀྱི་དྲི་མ་དག དཔེ་འབྲས་བུ་ཡོངས་སུ་སྨིན་པ་དང་འདྲ། དམ་ཚིག་དགོངས་ཏེ་གསུངས་པའི་དམ་ཚིགས་བསྲུང་བ་དང་།
ལམ་ཕྱག་རྒྱ་ཆེན་པོ་བསྒོམ་པ་ལ་དབང་། ངོ་བོ་ཉིད་ཀྱི་སྐུའི་བག་ཆགས་བཞག་པས་ཡེ་ཤེས་རྡོ་རྗེ་མངོན་དུ་འགྱུར་བའི་སྐལ་བ་དང་ལྡན་པར་བྱས་སོ། ། དམ་ཚིག་བསྡུས་ཏེ་ཁས་བླང་བ་ནི། གཙོ་བོས་ཇི་ལྟར་བཀའ་སྩལ་པ། ། དེ་ལྟར་བདག་ནི་བགྱིད་པར་འཚལ། ལན་གསུམ། གཏང་རག་གི་མཎྜལ་ཕུལ། དེང་ནས་བརྩམས་ཏེ་སོགས་སྤྱི་དང་མཐུན་པར་བརྗོད། རྡོར་དྲིལ་འཛིན་པས། ཨོཾ་ནམ་མཁའ་སྐྱེ་བ་མཚན་ལྡན་ཕྱིར། །
ཐོག་མ་ཐ་མ་མེད་པའི་མཆོག ། སེམས་དཔའ་རྡོ་རྗེ་ཆེ་རང་བཞིན། ། འཁོར་ལོ་བདེ་མཆོག་བདག་གྲུབ་མཛོད། ། ཀུན་མཆོག་དངོས་གྲུབ་ཆེན་པོ་སྟེ། ། དབང་ཕྱུག་ཆེན་པོ་ལྷག་པའི་ལྷ། ། རྡོ་རྗེ་འཛིན་པ་ཀུན་གྱི་རྒྱལ། ། མི་འགྱུར་མཆོག་ཏུ་བདག་གྲུབ་མཛོད། ། ཉེས་པ་མི་མངའ་རྟག་པ་སྟེ། ། འདོད་ཆགས་ཀུན་གྱི་རྗེས་སུ་ཆགས། ། འདོད་ཆགས་ཆེན་པོ་དགའ་བ་ཆེ། །
བཅོམ་ལྡན་དེ་ཉིད་བདག་གྲུབ་མཛོད། ། ཤིན་ཏུ་དག་པ་ཀུན་གྱི་མཆོག ། གདོད་ནས་གྲོལ་བ་དེ་བཞིན་གཤེགས། ། ཀུན་ཏུ་བཟང་པོ་ཀུན་བདག་ཉིད། ། བྱང་ཆུབ་སེམས་དཔའ་བདག་གྲུབ་མཛོད། ། དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེན་པོ་ཕྱག་རྒྱའི་མཆོག ། གྲུབ་པའི་རྡོ་རྗེ་ཆེར་བསྟོད་པ། ། རྡོ་རྗེ་སྙེམས་བདག་བདག་གྲུབ་མཛོད། ། སེམས་ཅན་ཀུན་གྱི་ཡིད་ཁྱབ་པ། །
སེམས་ཅན་ཀུན་གྱི་ཡིད་ལ་གནས། ། སེམས་ཅན་ཀུན་གྱི་ཡབ་ཉིད་དེ། ། འདོད་ཆགས་མཆོག་གི་དམ་ཚིག་མཆོག ། ཤེས་རབ་ཐབས་བདག་དཀྱིལ་འཁོར་གྱི། ། བདེན་པ་གང་གི་ཡེ་ཤེས་མཆོག ། བདེན་པ་དེ་ཡིས་མགོན་ཁྱོད་ཀྱིས། ། བདག་གི་འདོད་པ་ཡོངས་རྫོགས་མཛོད། ། ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། །
རྒྱུ་དང་ལས་ལས་ཀུན་ཏུ་འབྱུང་། ། བདེན་པ་དེ་ཡིས་དཀྱིལ་འཁོར་དུ། ། གཟུགས་བརྙན་གསལ་བའི་སློབ་མ་རྣམས། ། ཀུན་གྱིས་དྲི་མེད་མཐོང་བར་ཤོག ། ཅེས་ལན་གསུམ་བརྗོད། འཇིག་རྟེན་ལས་འདས་པ་དང་འཇིག་རྟེན་པའི་གཏོར་མ་ཕུལ། བསྐང་བ་བྱེད་པར་སྤྲོ་ནའང་བྱ། སློབ་མ་དབང་བསྐུར་བྱ་དགོས་ན་མཚམས་སྦྱོར་ཟུར་པ་བཞིན་བྱའོ། ། གཞུག་ཆོག་ནི། མཆོད་པ་ཁ་གསོས།
བསང་སྦྱངས་བྱིན་རླབས། ཕྱི་ནང་གསང་བ། བསྟོད་པའི་མཆོད་པ། ལྷག་ཆད་ཁ་སྐོང་། ནོངས་པ་བཟོད་གསོལ། རྟེན་ཡོད་མེད་ལ་བརྟན་བཞུགས་སྐབས་སྦྱར། རྡུལ་ཚོན་གཤེགས་གསོལ་ནི། རྡུལ་ཚོན་གྱི་ལྷ། བུམ་ནང་གི་ཡེ་ཤེས་པ། གཏོར་མགྲོན་ལ་བྱོན་པའི་རྟེན་མེད་པ་རྣམས།
ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། སོགས་དང་། བཛྲ་མུཿ ཞེས་པའི་མཐར་ཡེ་ཤེས་པ་གཤེགས། དམ་ཚིག་པ་རང་ལ་ཐིམ། ཞེས་དང་། རྡོར་དྲིལ་རོལ་མོའི་སྒྲ་དང་བཅས་པས། ཆོས་རྣམས་ཀྱི་ཆོས་ཉིད་དྲན་བཞིན་དུ། ཨ་ཀཱ་རོ་བརྗོད་ཅིང་དབང་ལྡན་གྱི་རྩིགས་པ་དང་པོར་གཤེགས། ལྷའི་མཚན་མ་ནས་རང་གི་སྤྱི་བོར་ཅུང་ཟད་བཞག
རྡོ་རྗེའི་རྩེས་ཕྱོགས་བཞི་ནས་རི་མོ་འཐེན་ལ་མཐའ་ནས་བསྡུས། ཐིག་རྗེས་རྣམས་དྲི་བཟང་གི་ཆུས་ཕྱེའོ། ། དེ་ནས་གོ་བགོ་བ་བསྔོ་བ་སྨོན་ལམ་རྣམས་སྟ་གོན་བཞིན་བྱས་ལ། བཀྲ་ཤིས་ནི། བཀྲ་ཤིས་གང་ཞིག་ཡོན་ཏན་ཀུན་གྱི་དཔལ་མངའ་བ། ། རྡོ་རྗེ་འཆང་དང་གྲུབ་ཆེན་དྲིལ་བུ་པ་ལ་སོགས། ། འཕགས་བོད་མཁས་གྲུབ་རྩ་བརྒྱུད་བླ་མའི་བྱིན་རླབས་ཀྱིས། ། བདེན་པ་དེས་ཀྱང་བདེ་མཆོག་ལ་ནི་བཀྲ་ཤིས་ཤོག ། བཀྲ་ཤིས་གང་ཞིག་རང་བཞིན་འོད་གསལ་ཆོས་ཀྱི་སྐུ། ། བདེ་ཆེན་ཟུང་འཇུག་ཐབས་ཤེས་དབྱེར་མེད་ལོངས་སྤྱོད་རྫོགས། །
གར་དགུ་སྒྱུར་སོགས་སྣ་ཚོགས་སྤྲུལ་སྐུ་ཧེ་རུ་ཀ ། བདེན་པ་དེས་ཀྱང་བདེ་མཆོག་ལ་ནི༞ ། བཀྲ་ཤིས་གང་ཞིག་ཆོས་དབྱིངས་ཤེས་རབ་ཕ་རོལ་ཕྱིན། ། ཟག་མེད་བདེ་ཆེན་སྒྱུ་མའི་སྐུ་མངའ་མཁའ་འགྲོའི་མཆོག ། བདེ་གཤེགས་སྤྲོ་བསྡུའི་བྱེད་པོ་རྡོ་རྗེ་རྣལ་འབྱོར་མ། ། བདེན་པ་དེས་ཀྱང་བདེ་མཆོག་ལ་ནི༞ ། བཀྲ་ཤིས་གང་ཞིག་ཕྱོགས་ཀྱི་པདྨའི་འདབ་མ་ལ། ། མཁའ་འགྲོ་ལ་མ་དུམ་སྐྱེས་མ་དང་གཟུགས་ཅན་མ། ། ལས་བཞིའི་དོན་མཛད་དཔའ་མོའི་དབང་ཕྱུག་ཁྲོ་ཆགས་སྐུ། ། བདེན་པ་དེས་ཀྱང་བདེ་མཆོག་ལ་ནི༞ །
བཀྲ་ཤིས་གང་ཞིག་མཚམས་ཀྱི་པདྨའི་འདབ་མ་ལ། ། རིན་ཆེན་བུམ་པ་པདྨའི་སྣོད་ཀྱིས་སྤྲས་པའི་ནང་། ། རོ་བཅུད་ནུས་ཅན་ཡེ་ཤེས་བདུད་རྩིའི་དངོས་གྲུབ་སྩོལ། ། བདེན་པ་དེས་ཀྱང་བདེ་མཆོག་ལ་ནི༞ ། བཀྲ་ཤིས་གང་ཞིག་རྒྱལ་བའི་བསྟི་གནས་གཞལ་མེད་ཁང་། ། རྒྱ་ཆེན་འོད་གསལ་བཀོད་ལེགས་དབྱིབས་མཛེས་ལྟ་ན་སྡུག ། བྱང་ཕྱོགས་ཆོས་དང་ཚད་མེད་བཞི་སོགས་རང་བཞིན་ཅན། ། བདེན་པ་དེས་ཀྱང་བདེ་མཆོག་ལ་ནི༞ ། བཀྲ་ཤིས་གང་ཞིག་ཁོར་ཡུག་དུར་ཁྲོད་བརྒྱད་རྣམས་སུ། ། སྣ་ཚོགས་རོ་དང་ཤིང་མེ་སྤྲིན་ཆུ་མཆོད་རྟེན་བཅས། །
ཕྱོགས་སྐྱོང་ཞིང་སྐྱོང་ཀླུ་དང་གྲུབ་པ་ཤ་ཟས་བསྐོར། ། བདེན་པ་དེས་ཀྱང་བདེ་མཆོག་ལ་ནི༞ ། བཀྲ་ཤིས་གང་ཞིག་རྡོ་རྗེའི་ས་གཞི་རྭ་དྲྭ་གུར། ། རྡོ་རྗེའི་བླ་རེས་བྲེས་ཤིང་མདའ་ཡི་དྲྭ་བར་ལྡན། ། ཡེ་ཤེས་མེ་དཔུང་འབར་བའི་ཕྲེང་བས་ཡོངས་བསྐོར་བ། ། བདེན་པ་དེས་ཀྱང་བདེ་མཆོག་ལ་ནི་བཀྲ་ཤིས་ཤོག ། ཅེས་དང་། གཞན་ཡང་བཀྲ་ཤིས་ཀྱི་ཚིག་ཇི་ལྟར་རིགས་པ་བརྗོད། ཕྱོགས་ཀུན་ཏུ་མེ་ཏོག་གི་ཆར་དབབ། རོལ་མོའི་སྒྲ་རྒྱ་ཆེར་བྱའོ། །
འདིར་སྨྲས་པ། སྐུ་བཞིའི་བདག་ཉིད་དཔལ་ལྡན་ཧེ་རུ་ཀ ། རྣལ་འབྱོར་མ་དང་གྲུབ་ཆེན་དྲིལ་བུ་པ། ། ཏེ་ལོ་པ་དང་དཔལ་ལྡན་ནཱ་རོ་པ། ། ཕམ་མཐིང་སྐུ་མཆེད་ཀློག་སྐྱ་མལ་ལོའི་ཞབས། ། གོང་མ་ལྔ་དང་དཔལ་ལྡན་སེང་གེ་དང་། ། ཀུན་མཁྱེན་རིན་ཆེན་གྲུབ་དང་ཐུགས་སྲས་རྗེ། ། ཀུན་དགའ་རིན་ཆེན་རིན་ཆེན་རྒྱལ་མཚན་ཞབས། ། བསོད་ནམས་བཟང་པོ་ཀུན་དགའ་རྣམ་རྒྱལ་མཚན། ། ཡོན་ཏན་རྒྱ་མཚོ་ཤཱཀྱ་ཀུན་དགའ་དང་། །
དབང་ཕྱུག་རྒྱལ་མཚན་ཚུལ་ཁྲིམས་བཀྲ་ཤིས་དཔལ། ། རིན་ཆེན་རྒྱ་མཚོ་ཕྲིན་ལས་རྣམ་རྒྱལ་བ། ། བློ་གྲོས་དབང་ཕྱུག་བསོད་ནམས་རྒྱ་མཚོ་དང་། ། ཧེ་རུ་ཀ་དཔལ་ངུར་སྨྲིག་བླ་གོས་ཅན། ། སྦས་པའི་སངས་རྒྱས་བསོད་ནམས་བློ་གྲོས་ཞབས། ། རྩ་བརྒྱུད་བླ་མ་རྣམས་ལས་རིམ་འོངས་པའི། ། གསང་ལས་ཆེས་ཟབ་ངེས་དོན་སྙིང་པོའི་བཅུད། ། ལྷ་ལྔའི་བདག་ཉིད་འཁོར་ལོ་བདེ་མཆོག་གི ། དཀྱིལ་འཁོར་ཆོ་ག་ངེས་དོན་སྒྲོན་མེ་འདི། ། འཕགས་ཡུལ་མཁས་པའི་གཞུང་དང་གངས་ཅན་གྱི། །
དམ་པ་རྣམས་ཀྱི་ཕྱག་ལེན་ཇི་བཞིན་བཀོད། ། ཉེས་ཚོགས་མཆིས་གང་དུས་གསུམ་སྡིག་པ་དང་། ། ལྷན་ཅིག་འཁོར་ལོ་སྡོམ་པའི་སྤྱན་སྔར་བཤགས། ། དགེ་དེས་དཔལ་ལྡན་ས་སྐྱའི་བཤད་སྒྲུབ་ཀྱི། ། བསྟན་པ་རིན་ཆེན་ཕྱོགས་བཅུར་རྒྱས་པ་དང་། ། འགྲོ་ཀུན་འཁོར་ལོའི་དབང་ཕྱུག་ཉིད་གྱུར་ཅིག ། ཅེས་དཔལ་འཁོར་ལོ་བདེ་མཆོག་གྲུབ་ཆེན་དྲིལ་བུ་ལུགས་ཀྱི་ཕྱི་རྡུལ་ཚོན་གྱི་དཀྱིལ་འཁོར་གྱི་ཆོ་ག་ངེས་དོན་སྒྲོན་མེ་ཞེས་བྱ་བ་འདི་ནི་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས། རྩ་བའི་ཡི་གེ་སློབ་དཔོན་ཉིད་ཀྱིས་མཛད་པའི་རྒྱ་གཞུང་དང་། དེའི་གསལ་བྱེད་བླ་ཆེན་འཕགས་པས་མཛད་པའི་སྒྲུབ་ཐབས། ཤར་པ་ཡེ་ཤེས་རྒྱལ་མཚན་གྱིས་མཛད་པའི་མངོན་དཀྱིལ་རྣམས་དང་།
དེ་དག་ཏུ་མི་གསལ་བ་རྣམས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་བདེ་མཆོག་ལཱ་བ་པའི་མངོན་དཀྱིལ་རྣམས་ལ་གཞི་བྱས། སྤྱིར་བཏང་རྣམས་གསང་སྔགས་རྡོ་རྗེ་ཐེག་པ་སྤྱི་འགྲོས་ཟུར་ནས་བརྒྱན་ཏེ་རང་གཞན་གྱིས་རྟོགས་སླ་བའི་ཕྱིར་གོ་བདེ་བའི་ངག་གིས་བཀོད་པའི་ཡི་གེ་པ་ནི་གཞུ་ལུང་པ་བསོད་ནམས་འོད་ཟེར་གྱིས་བགྱིས་པ་འདི་ལ་ཉེས་པའི་ཚོགས་མཆིས་ན་གནས་གསུམ་མཁའ་འགྲོའི་སྤྱན་སྔར་བཤགས་ཤིང་དགེ་དེས་འགྲོ་བའི་དོན་དུ་འཁོར་ལོ་བདེ་མཆོག་གི་གོ་འཕང་ཐོབ་པའི་རྒྱུར་གྱུར་ཅིག། །། སརྦ་སིདྡྷི་མེ་པྲ་ཡཙྪནྟུ།། །། PAGE * MERGEFORMAT 2 ཀུན་དགའ་བློ་གྲོས། བདེ་མཆོག་དྲིལ་བུ་ལུགས་ཀྱི་ཕྱི་རྡུལ་ཚོན་གྱི་ཆོ་ག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
