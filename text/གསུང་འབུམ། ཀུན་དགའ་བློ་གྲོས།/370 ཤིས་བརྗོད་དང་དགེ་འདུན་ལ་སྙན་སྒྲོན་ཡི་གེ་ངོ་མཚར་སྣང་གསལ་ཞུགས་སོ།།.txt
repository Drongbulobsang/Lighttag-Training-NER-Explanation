གསུང་འབུམ། ཀུན་དགའ་བློ་གྲོས།
པོད ༣༧༠
ཤིས་བརྗོད་དང་དགེ་འདུན་ལ་སྙན་སྒྲོན་ཡི་གེ་ངོ་མཚར་སྣང་གསལ་ཞུགས་སོ།།
༄༅། །རྒྱལ་བའི་ལོ་དཔལ་ས་སྐྱའི་ལྷ་ཁང་ཆེན་མོའི་ཁྱམས་སྟོད་གསེར་ཁྲིར་ཞལ་དྲོའི་སྐབས་ཀྱི་ཤིས་བརྗོད་དང་དགེ་འདུན་ལ་སྙན་སྒྲོན་ཡི་གེ་ངོ་མཚར་སྣང་གསལ་ཞུགས་སོ།། ཨོཾ་ན་མོ་བྷྲཱུཾ་ཨཱ་ཡུརྫྙ་ན་ཧྲཱིཿ ཨཱ་རོ་ལིཀ་ཧཱུྃ་ཧྲཱིཿ ཆུ་སྦྲུལ་སྨིན་ཟླའི་ཚེས་བདུན་པ་ནང་ཕྲོད་ཉིན་ལྷ་ཁང་ཆེན་མོའི་ཁྱམས་སྟོད་གསེར་ཁྲིར་མངའ་གསོལ་ཤིས་བརྗོད། ཁྲི་གདན་བཅུ་པ་ལྟ་བ་དང་སྦྲགས། འཇམ་མགོན་ཨ་མེས་ཞབས་ཀྱི་རྣམ་ཐར་བལྟས་པས་ས་སྐྱ་བཀའ་འབུམ་སོགས་ཟབ་ཆོས་མང་པོ་གསན་སྐབས་དང་། དེ་དུས་ངེད་རང་ལ་མཚོ་སྔོན་ནོར་བུ་སྐྱབས་སོགས་ཀྱི་སྐྱེས་བསྐུར་བའི་ལན་འདེབས་གྲས་འཇམ་དབྱངས་རིལ་བུ་སྟེར་པ་སོགས་ལ་ཉེ་བཟང་པོ་བྱུང་ཞིང་། ཤིས་བརྗོད་དངོས་ནི་འདི་ལྟར་ཏེ། འཆི་མེད་གྲུབ་གཉིས་ཆར་འབེབས་ཚེ་དཔག་མེད། ། རྣམ་པར་རྒྱལ་མ་ཡིད་བཞིན་འཁོར་ལོ་དང་། །
གཞན་ཡང་སྣོད་བཅུད་འཆི་མེད་དངོས་གྲུབ་ཀྱིས། ། མཁས་བཙུན་བཟང་བརྒྱུད་འབྱོར་ཁྲིར་ཤིས་པས་སྐྱོངས། ། འཇམ་དབྱངས་རིགས་ཐིག་འཁོན་སྟོན་ས་སྐྱའི་གདུང་། ། བདུད་ཀྱི་སྟོབས་འཕྲོག་རྒྱལ་བའི་ཡོན་ཏན་མཆོག ། སྟོབས་བཅུའི་དཔལ་ལྡན་གཉིས་འཐུང་དབང་པོའི་ཁྲིར། ། མྱུར་བྱོན་རྟག་བརྟན་སྲིད་ཞིའི་དཔལ་འབར་ཤོག ། ངག་གི་དབང་ཕྱུག་འཁོན་སྟོན་ས་སྐྱ་པ། ། ལྟ་ངན་རི་དྭགས་ཀུན་འཇོམ་མ་འདྲེས་ཆོས། ། མི་འཇིགས་ཡོན་ཏན་བཞི་ལྡན་སེང་གེའི་ཁྲིར། ། མྱུར་བྱོན་རྟག༞ །
སྙན་གྲགས་ཀུན་གསལ་རྗེ་བཙུན་ས་སྐྱ་པ། ། བླ་མེད་ཐར་པ་ཆེན་པོའི་གྲོང་ཁྱེར་དུ། ། མྱུར་མགྱོགས་རྫུ་འཕྲུལ་རྐང་ལྡན་རྟ་མཆོག་ཁྲིར། ། མྱུར་བྱོན་རྟག༞ ། ཕན་བདེའི་འབྱུང་གནས་རྗེ་བཙུན་ས་སྐྱ་པ། ། འཆི་མེད་ཚེ་ཡི་དཔལ་ལ་དབང་བ་པོ། ། དབང་བཅུ་ཀུན་ལྡན་ཡིད་འོང་རྨ་བྱའི་ཁྲིར། ། མྱུར་བྱོན་རྟག༞ ། མཚུངས་བྲལ་སྔགས་འཆང་རྗེ་བཙུན་ས་སྐྱ་པ། ། རབ་འབྱམས་རྒྱལ་བའི་ཞིང་ཀུན་སྐད་ཅིག་གི །
བགྲོད་ལ་ཐོགས་པ་མི་མངའ་མཁའ་ལྡིང་ཁྲིར། ། མྱུར་བྱོན་རྟག༞ ། མཁྱེན་རབ་དབང་ཕྱུག་རྗེ་བཙུན་ས་སྐྱ་པ། ། མ་ལུས་འགྲོ་བའི་རེ་འདོད་ཡིད་བཞིན་དུ། ། ལེགས་སྐོང་བསམ་འཕེལ་དབང་གི་རྒྱལ་པོའི་ཁྲིར། ། མྱུར་བྱོན༞ ། བརྩེ་བའི་བདག་ཉིད་རྗེ་བཙུན་ས་སྐྱ་པ། ། ཀུན་ཏུ་ཆགས་པའི་སྐྱོན་སྤངས་པདྨོ་ཆེ། ། རབ་རྒྱས་ལྷུན་སྟུག་ཟེའུ་འབྲུ་བཞད་པའི་ཁྲིར། ། མྱུར་བྱོན་རྟག༞ །
མཐུ་སྟོབས་མངའ་བདག་རྗེ་བཙུན་ས་སྐྱ་པ། ། མི་ཤེས་སྨག་རུམ་མཐར་བྱེད་རང་བཞིན་གྱི། ། འོད་གསལ་ཉིན་བྱེད་དབང་པོ་རྒྱས་པའི་ཁྲིར། ། མྱུར་བྱོན་རྟག༞ ། ཡོན་ཏན་མཆོག་མངའ་རྗེ་བཙུན་ས་སྐྱ་པ། ། ལེགས་བྱས་ཆ་ཤས་ཡོངས་གང་བསིལ་ཟེར་གྱིས། ། སྐྱེ་དགུའི་གདུང་སེལ་རབ་དཀར་ཟླ་བའི་ཁྲིར། ། མྱུར་བྱོན་རྟག༞ ། འཕྲིན་ལས་མངའ་བདག་རྗེ་བཙུན་ས་སྐྱ་པ། ། གྲངས་མེད་ཉེས་པའི་ཚོགས་ཀྱིས་མི་བརྫི་ཞིང་། །
ཕྱོགས་ལས་རྣམ་རྒྱལ་གཞོམ་བྲལ་རྡོ་རྗེའི་ཁྲིར། ། མྱུར་བྱོན་རྟག་བརྟན་སྲིད་ཞིའི་དབང་འབར་ཤོག ། ཞེས་འཇམ་མགོན་ཨ་མེས་ཞབས་ལ་ཞབས་བརྟན་གསོལ་འདེབས་ཐུབ་བསྟན་ལྷ་ཁང་ཆེན་མོའི་མཁན་རབ་བཅུ་གཅིག་པ་བྱམས་པ་བསམ་གཏན་རྒྱ་མཚོའི་མཛད་པར་ཚིག་ཟུར་ཅུང་ཟད་བཅོས་ཤིང་སྔོན་དུ་ཤླཽ་ཀ་གཅིག་སྤར་ཏེ་སྤྲུལ་བའི་གཙུག་ལག་ཁང་འདིའི་དགེ་འདུན་ཚོགས་དབུར་དཔལ་ས་སྐྱའི་གདུང་བརྒྱུད་མཁས་གྲུབ་དུ་མ་སྲིད་མཐའི་བར་དུ་བྱོན་ནས་སྲིད་ཞིའི་དགེ་ལེགས་སྩོལ་བའི་རྟེན་འབྲེལ་དུ་གསེར་ཁྲི་གསར་བཞེངས་ཞལ་དྲོར་ས་སྐྱ་པ་ངག་དབང་ཀུན་དགའ་བློ་གྲོས་རང་གི་རིགས་ཀྱི་ཟུང་དང་བཅས་འདུག་ནས་ཨ་ལི་ཆོས་རྗེའི་ལུང་པར་མདོ་སྔགས་བསྟན་པ་རང་ལུགས་ལྟར་སྤེལ་བའི་བླ་མ་སངས་རྒྱས་དབང་ཕྱུག་དང་། བྱམས་པ་ཕུན་ཚོགས་སོགས་ཀྱི་འབུལ་ཆེན་བླང་ཞིང་བླ་མ་སངས་རྒྱས་བྱང་སེམས་ཀྱི་བསྟོད་ཚོགས་གཟུངས་བྱིན་ཆེན་རྒྱལ་བའི་སྲས་ཀྱི་སྨོན་ལམ་དང་བཅས་བཏོན་དུས་ཤིས་བརྗོད་འདི་ཡང་ས་སྐྱ་པ་ཀུན་བློས་སྦྱར་བའི་དགེ་བས་རེ་སྨོན་ཇི་བཞིན་འགྲུབ་པའི་རྒྱུར་གྱུར་ཅིག། ༄༅། །ཨོཾ་པ་ར་མ་སདྷི་ཀུ་རུ། འཆི་མེད་དཔལ་འབྱོར་སྤྲུལ་པའི་ཁང་བཟང་དུ། ། འཆི་མེད་དཔལ་འབྱོར་རིན་ཆེན་ཆོས་ཁྲི་འདིར། ། འཆི་མེད་དཔལ་འབྱོར་འཇམ་མགོན་གདུང་བྱོན་ནས། ། འཆི་མེད་དཔལ་འབྱོར་བསྟན་འགྲོར་རྟག་བརྟན་ཤོག ། ཅེས་དགེ་ལེགས་ཀྱི་ཚིག་གིས་མདུན་དྲངས་ཏེ།
དེ་ལ་འདིར། རྩོད་དུས་གདུལ་བྱའི་དཔལ་མགོན་དུ་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོས་འཛམ་བུའི་སྒྲ་ལྡན་གྱི་གླིང་འདིར་སངས་རྒྱས་པའི་ཚུལ་བསྟན་ནས་རྒྱུ་དང་འབྲས་བུའི་བསྟན་པ་རིན་པོ་ཆེ་དར་ཞིང་རྒྱས་པར་མཛད་དེ་དམུ་རྒོད་གདུལ་བྱ་ཕལ་ཆེར་ཉེ་ལམ་གྱི་རྗེས་སུ་བཟུང་བ་སོགས་བཀའ་དྲིན་རྒྱལ་བ་ཀུན་ལས་ལྷག་པའི་རྒྱུན་དེ་ཉིད་གངས་རིའི་ཁྲོད་འདིར་སངས་རྒྱས་བྱང་སེམས་ཀྱི་རྣམ་སྤྲུལ་རྒྱལ་བློན་མཁས་གྲུབ་རིམ་བྱོན་རྣམས་ཀྱིས་བསྟན་པ་རིན་པོ་ཆེ་དབུ་བརྙེས་སྲོལ་གཏོད། སྔ་དར་ཕྱི་དར་གྱི་ཚུལ་དུ་སྤེལ་བར་མཛད་པ་རྣམས་ཀྱི་ནང་ནས། མཆོག་ཏུ་གྱུར་པ་ཡོངས་རྫོགས་བསྟན་པའི་མངའ་བདག་རྗེ་བཙུན་ས་སྐྱ་པ་ཞེས་ཀུན་གྱིས་བསྟོད་བཀུར་བསྔགས་པ་དེ་ཉིད་དུས་ཕྱིས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས། དཀར་པོ་རྣམ་གསུམ། ཆོས་རྗེ་ཁུ་དབོན་རྗེས་འབྲངས་དང་བཅས་པའི་ལུང་རྟོགས་བསྟན་པ་རིན་པོ་ཆེ་སྲིད་མཐའི་བར་དུ་སྤེལ་བའི་ཐུགས་བསྐྱེད་རྨད་བྱུང་བཙན་པོས་ཆོས་སྲིད་དཀའ་བ་དུ་མར་བཟོད་པ་ཆེན་པོའི་རྣམ་ཐར་རྒྱལ་སྲས་ཀུན་གྱི་འགྲན་ཟླར་མཛད་དེ། བདུད་སྤྲུལ་སྡེ་དཔོན་བསྟན་འགྲོ་སྤྱི་བྱེ་བྲག་ལ་གནོད་པ་རྣམས་ལོ་ཟླ་མ་འགྱངས་པར་ཚར་བཅད་དེ། གདན་ས་ཆེན་པོའི་གཙུག་ལག་ཁང་རྟེན་དང་བརྟེན་པར་བཅས་པ་ཉམས་གསོ་གསར་བཞེངས་ལྟ་བུའི་རྒྱུན་ཇི་སྲིད་བསྐལ་པར་བརྟན་པར་བཞུགས་ཕྱིར་འཇམ་དབྱངས་སྐུ་མཆེད་གདུང་སྲས་སུ་བསྐྲུན་པར་མཛད་ཅིང་། ཆོས་གྲྭ་ཆེན་པོ་ཐུབ་བསྟན་ལྷ་ཁང་ཆེན་མོའི་གླིང་སོགས་དགེ་འདུན་གྱི་སྡེ་དུ་མར་མདོ་སྔགས་འཆད་སྤེལ་གྱི་རྒྱུན་ཞབས་ཏོག་བཟང་པོ་དང་བཅས་འཛུགས་པར་མཛད་ནས། དེ་དག་གི་ཆ་རྐྱེན་ཆོས་གཞིས།
འབུལ་ཚོང་སྒར་ཁག་སོགས་དང་བཅས་པར་མཛད་པ་དེ་ཉིད་ནས་བཟུང་། བདག་གི་དྲིན་ཅན་རྩ་བའི་བླ་མ་དམ་པ་རྡོ་རྗེ་འཆང་དེ་ཉིད་ཀྱི་བར་དུ་མ་ཉམས་དབྱར་མཚོ་ལྟར་བཞུགས་པ་ལ། བདག་ཅག་སྤུན་ནས་ཀྱང་བཟང་པོའི་ཞབས་རྗེས་ཇི་བཞིན་དཀའ་རུང་། འོན་ཀྱང་བླ་མ་དམ་པ་ཡི་དམ་ཆོས་སྲུང་སོགས་ཀྱི་ཐུགས་རྗེའི་རྒྱུན་མ་ཉམས་ཙམ་ཞབས་འཐུད་ཞུ་ཐུབ་པ་འདི་བཞིན་སྲིད་པ་ཇི་སྲིད་བར་དུ་བརྟན་པའི་རྟེན་འབྲེལ་དུ་ཐོག་མར་ཞལ་དྲོ་ལྷ་ཁང་རྟེན་མཆོད་ཆ་བཅས་རྣམས་བཞེངས་ཤིང་། ལྷ་ཁང་ཆེན་མོར་ཡར་འགྲོའི་སྐས་རིང་དང་སྙན་གྲགས་རྔ་ཆེན་གསར་བཞེངས་ཀྱི་རྟེན་འབྲེལ་ཡང་དགའ་མོ་བྱུང་ཁུལ་དང་། ད་ལམ་དཔལ་ས་སྐྱའི་གདུང་བརྒྱུད་མཁས་གྲུབ་སྔོན་གྱི་རྗེ་བཙུན་གོང་མ་རྣམས་དང་དབྱེར་མེད་ཆུ་ཀླུང་ཆེན་པོའི་རྒྱུན་ལྟར་བྱོན་ནས་བསྟན་འགྲོའི་དོན་རླབས་པོ་ཆེ་མཛད་པ་ཤ་སྟག་འབྱུང་བའི་རྟེན་འབྲེལ་དུ། སྤྲུལ་པའི་གཙུག་ལག་ཁང་འདིའི་ཚོགས་དབུར་བཞུགས་ཁྲི་གསར་བཞེངས་ལ་ཁོ་བོས་གདན་ས་ཡུན་རིང་དུ་བཟུང་བ་སོགས་ཞལ་དྲོའི་ཁུལ་དང་། དེའི་རིགས་ཀྱི་མྱུ་གུ་གཉིས་གཞོན་ནུའི་དུས་ཡིན་པ་སོགས་སླད་ཀྱི་དགེ་ལེགས་ལ་ཅུང་ཟད་ཕན་ནམ་སྙམ་པ་རྣམས་ཁྲི་འདིར་ཐོག་མར་སྡོད་གོ་གང་ཅིའི་ལེགས་ཆ་སྒྲིག་དགོས་ཚང་མར་ངེད་རང་ནས་བཀོད་པས་ཁྱབ་པར་བྱས་པ་འདི་བཞིན་ལ་མ་སྒྲིག་རང་འགྲིག་ལྟ་བུར་སྔོན་ནས་མདོ་ཁམས་ཨ་ལི་ཆོས་རྗེའི་ཡུལ་དུ་རང་ལུགས་རྒྱུ་འབྲས་བསྟན་པ་རིན་པོ་ཆེ་སྤེལ་བར་མངགས་པའི་བླ་མ་གསུམ་ནས་བཤད་སྒྲུབ་བཙུགས་པའི་གཏམ་སྙན་སྲིད་ན་དཀོན་པ་དང་བཅས་འདི་ལོ་འབུལ་སྐྱེལ་དང་རང་ཉིད་ཀྱི་འབྱུང་ཁུངས་ལྟ་ཞིང་། ཚོགས་གསོག་སྒྲིབ་སྦྱོངས་དུ་འབྱོར་བའི་དངོས་པོ་རྣམས་སྔར་སྲོལ་བཟང་པོ་ལྟར་ཚོགས་ཆེན་དུ་འབུལ་འདུན་དང་། ངེད་རང་དོག་ཡོལ་བ་འགྲིག་པས་གཞན་གྱིའང་ཁྲི་ལ་ལེགས་སྐྱེས་སྟོབས་པ་དང་སྦྲགས་དེ་རིང་གི་གནས་སྐབས་ཞལ་དྲོ་འདི་ལྟར་ལགས་པས།
སླད་ནས་ཀྱང་འདི་ལྟ་བུའི་ལེགས་ལམ་ལ་བརྟེན་ནས། རྗེ་བཙུན་གོང་མ་དབང་པོའི་གྲངས་ལྡན་གྱི་བཀའ་སྲོལ་ལ་ཟངས་ཚ་བསོད་ནམས་རྒྱལ་མཚན། བདག་ཉིད་ཆེན་པོ་བཟང་པོ་དཔལ། སྔགས་འཆང་ཆོས་ཀྱི་རྒྱལ་པོ། འཇམ་མགོན་ཨ་མེས་ཞབས། བདག་ཅག་གི་རྣམ་འདྲེན་དམ་པ་དེ་ཉིད་སོགས་ཀྱིས་ཐུགས་བསྐྱེད་སྨོན་ལམ་ཇི་ལྟར་མཛད་པ་བཞིན་མངོན་དུ་གྱུར་ཏེ་དགའ་སྟོན་རྒྱ་ཆེན་རྒྱུན་འཁྱོངས་སུ་འབྱུང་བའི་ཐུགས་འདུན་དགེ་འདུན་ཚང་མས་མཛད་པར་ཞུ།། །། ཞེས་གནས་སྐབས་ཀྱི་སྙན་སྒྲོན་དུ་གསོལ།། །། PAGE * MERGEFORMAT 2 ཀུན་དགའ་བློ་གྲོས། ས་སྐྱའི་ལྷ་ཁང་ཆེན་མོར་ཤིས་བརྗོད་དང་དགེ་འདུན་ལ་སྙན་སྒྲོན་ཡི་གེ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
