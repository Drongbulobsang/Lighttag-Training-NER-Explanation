གསུང་འབུམ། ཀུན་དགའ་བློ་གྲོས།
པོད ༣༧༥
རྟོགས་པ་བརྗོད་པ་ངོ་མཚར་འཕྲུལ་གྱི་རོལ་རྩེད་སྡེ་བཞིའི་འབྱུང་གནས།
༄༅། །དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོའི་རྟོགས་པ་བརྗོད་པ་ངོ་མཚར་འཕྲུལ་གྱི་རོལ་རྩེད་སྡེ་བཞིའི་འབྱུང་གནས་ཞེས་བྱ་བ་བཞུགས་སོ།། རིགས་དང་དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་དང་དབྱེར་མ་མཆིས་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ལ་ཕྱག་འཚལ་ཞིང་སྐྱབས་སུ་མཆིའོ། ། དོན་དམ་ཉིད་དུ་དབྱེར་མེད་མཁའ་དབྱིངས་བརྗོད་བྲལ་མི་རྟོག་ངཾག་ལམ་དབཾང་པོའི་ཡུལ་འདས་ཀུནཾ་ཁྱབ་ཀློང་དུ་རྫོགས། ། ཟུང་འཇུག་རང་མདངས་ཁ་སྦྱོར་བདུན་དང་ལྔ་ལྡན་མཚན་དཔེའི་འོད་སྣང་འགོག་མེད་རབ་འབར་དགཾའ་ཆེན་ཧེ་རུ་ཀཿ ། དག་པའི་བློཾ་གྲོསཾ་མེ་ལོང་ངོས་སུ་སངཾས་རྒྱསཾ་བསྟནཾ་པའིཾ་རྒྱལཾ་མཚཾན་འཆང་ལ་གང་འཚམ་གར་གྱིས་སྲིད་གསུམ་ན། ། བརྟན་གཡོའི་དཔཾལ་དུ་རྡོ་རྗེ་སྙེམས་མའི་བདག་པོ་བཟཾང་པོཾར་ལྷུན་གྲུབ་འཇམ་མགོན་མཆོག་དེས་བྱང་ཆུབ་བར་དུ་སྐྱོངས། ། རབ་ཡངས་སྣོད་བཅུད་འདོད་དགུའི་དཔལ་ཀུན་དབཾང་གི་ཕྲིན་ལས་ཡོལ་གོར་སྡུད་ལ་སྙིངཾ་པོའི་སྤོབས་པ་གཟེངས་མཐོ་བ། ། གང་གི་གསང་གསུམ་རྡོ་རྗེའི་རོལ་མོ་ཁོར་ཡུག་ཕྱོགས་ཀྱི་ལྷ་མོའི་ཀརྞར་གྲགས་དང་ལྷན་ཅིག་བསྟེམས་པའི་རྒྱུད། ། མོད་དུ་འགུགས་ནས་ཕཾན་བདེཾའི་བསྟན་པ་དཀར་འབྱམས་རྒྱཾ་མཚོའི་མཐའ་ཡིས་གཏུགས་པའི་གཞི་ཆེན་ག་ལ་བ་ཡི་ཁྱོན། ། ཁྱབ་བདག་མི་འགྱུར་རྡོ་རྗེའི་ཁྲི་ལ་བསྐལ་མང་སྙེད་དུ་རྟག་བརྟན་གཞོམ་བྲལ་བླ་ན་མེད་པའི་དངོས་གྲུབ་སྩོལ། །
མཆོག་ཏུ་མི་འགྱུར་ནང་གི་དེ་ཉིད་ཕྱི་རོལ་ཡུལ་དུ་མཐིང་ཞུན་མདངས་ལྡན་གར་དགུའི་ཉམས་ཀྱིས་རྣམ་པར་རྩེན། ། ཐབས་ཤེས་ཟུང་འཇུག་བདེ་སྟོང་ག་ཞས་རྒྱལ་ཀུན་ཐུགས་རྗེ་བསྐུལ་དང་ལྷན་ཅིག་འགྲོ་བློའི་བག་ཉལ་གཉིད་བཅོམ་ནས། ། གསལ་སྟོང་རང་རིག་ཡེ་ཤེས་མཆོག་གི་ཐར་པའི་ཁང་བཟང་འཕོ་འགྱུར་བྲལ་བ་གདོང་མའི་གནས་སུ་ཉེར་བཀྲི་བའི། ། བླ་མ་མཆོག་དང་དབྱེར་མེད་སྙིང་པོ་ངེས་པ་དོན་གྱི་ཀྱེ་ཡི་རྡོ་རྗེར་སྒོ་གསུམ་དད་བརྒྱའི་ལག་པད་ཟུམས། ། རྒྱལ་བ་རྒྱ་མཚོའི་ཐུགས་བསྐྱེད་དམ་བཅའི་སྔ་རོལ་ཉིད་དུ་རྣམ་པར་གྲོལ་བའི་ལམ་བཟང་མཆོག་གི་འཇུག་ངོགས་སུ། ། རླབས་ཆེན་སྤྱད་པའི་འབྲས་བུ་མཐར་ཕྱིན་དེ་ལྟ་ན་ཡང་རྩོད་ལྡན་ལྔ་བདོའི་མི་བསྲུན་གདུལ་དཀའི་མགོན་པོ་རུ། ། ཐུགས་རྗེ་མཆོག་གིས་རྗེས་སུ་བཟུང་ནས་བཅུ་གཉིས་མཛད་པའི་ངོ་མཚར་བཀོད་པས་ས་གསུམ་ཕན་དང་བདེ་བའི་དཔྱིད། ། རབ་ཏུ་འབར་བ་བསྙེངས་བྲལ་རྡོ་རྗེའི་ཏིང་འཛིན་གཡོ་མེད་རྣམ་འདྲེན་བཞི་པ་བུ་རམ་ཤིང་པར་ཕྱག་བགྱིའོ། ། བསྐལ་བཟང་ལྷ་ཡི་ལམ་པོ་ཆེ་ལ་རྨད་བྱུང་ཐུགས་བསྐྱེད་མ་རྨད་རབ་ཏུ་རྣམ་པར་བཀྲ་བའི་རྫོགས་སངས་རྒྱས། ། སྒྲོལ་བྱེད་བརྒྱ་ཕྲག་ཕྱོགས་ཀྱིས་འཁྱུད་པའི་རང་རང་མཛད་བཟང་འཆར་ནུབ་དཀྱིལ་འཁོར་ཇི་བཞིན་སྟོན་ལས་བགྲང་བྱའི་འབྲས། །
འབྱུང་བར་འབབས་པ་ཐེག་ཆེན་ཆོས་སྒྲ་མི་འཇིགས་སེངྒེའི་རྒྱུད་ཀྱི་ང་རོས་ས་སྟེང་ཡངས་ལྡན་ཡོངས་ཁྱབ་པར། ། དོན་ཡོད་བསྒྲགས་ནས་བདུད་བཞིའི་གཡུལ་ལས་རབ་ཏུ་རྒྱལ་བའི་རྒྱལ་ཚབ་དམ་པ་མི་ཕམ་མགོན་ཁྱོད་གཙུག་ན་བསྙེན། ། དབུས་འགྱུར་འཆང་གི་རྡོ་རྗེའི་སྟན་ལ་ཟབ་ཞི་སྤྲོས་བྲལ་འོད་གསལ་འདུས་མ་བྱས་གང་དུས་གསུམ་བརྙེས་ཀུན་གྱི། ། གཞོམ་འབྲས་གསུང་གི་གསང་བའི་ཡབ་གཅིག་ཉོན་མོངས་པ་དང་ཤེས་བྱའི་སྒྲིབ་ཚོགས་དྲུངས་ནས་གཅོད་པའི་རྣོ་ངར་མཚོན། ། གསུང་རྣམ་དག་པ་སོ་སོར་རྟོག་པའི་ཡེ་ཤེས་ས་ལ་འགྲོ་རྒྱུད་ཁེངས་དྲེགས་དབང་མེད་འགུགས་པའི་པུསྟ་ཀཿ ། ཐབས་ཤེས་བརྡ་ཐབས་དབྱིངས་སུ་གཟེངས་པའི་གཞོན་ནུའི་སར་འཕགས་རྡོ་རྗེ་རྣོན་པོས་སྨྲ་ལྕེ་འཁྲོལ། ། རབ་ཏུ་ཞི་བ་མཆོག་གི་ཐང་དུ་བདེ་བླག་འཁྲིད་པའི་ས་མཁན་དེད་དཔོན་སྙིང་སྟོབས་རྩལ་གྱིས་ཕྱུག་པ་པོ། ། ཆགས་བྲལ་བགྲོད་བྱར་ཐབས་མཁས་འཕྲུལ་གྱིས་རེ་འདོད་བློ་ཡི་བསམ་པ་འགེངས་ལ་གདུང་བ་འགོག་པའི་དམ་བཅའ་བཙན། ། མི་ཡི་སེངྒེ་དུས་གསུམ་བཀྲ་བའི་ལོངས་སྤྱོད་འཁོར་ལོའི་གསང་བ་རྨད་བྱུང་ཚིག་གི་རེ་ཁཱར་འགྱིང་བའི་གཟུགས། ། ཁྱད་པར་བཞི་ལྡན་སྐྱབས་མཆོག་དམ་ཆོས་ཙིནྟཱ་མ་ཎིར་ཞིང་གི་རྡུལ་སྙེད་སྒོ་གསུམ་འཇུག་པ་གཅིག་ཏུ་བྲེལ། །
རང་བློའི་བུམ་པར་དཔྱད་གསུམ་རྣམ་དག་ནོར་གྱི་སྙིང་པོ་བསླབ་གསུམ་དག་བྱེད་ཡོན་ཏན་བརྒྱད་ཀྱི་མཛོད་བཟུང་བས། ། བསོད་ནམས་ཡེ་ཤེས་ཕུང་པོར་བྱེད་པའི་ཞིང་གི་མཆོག་ཏུ་ཐུབ་གསུང་ཚད་མའི་མེ་ཏོག་གིས་བསྔགས་འཕགས་པའི་མཆོག ། མི་དགེའི་གྲོགས་ངན་རིང་དུ་ཕྱུང་ནས་རྣམ་དཔྱོད་ཁྲིམས་ཀྱི་རྩེ་དགའི་རོ་ལ་རྟག་ཆགས་འདུན་པ་མི་བསྐྱུད་པ། ། སྒམ་ཞིང་དུལ་བའི་ངང་ཚུལ་བཟང་པོ་འདྲེན་བྱེད་ཡུལ་དུ་ཤར་མ་ཐག་ནས་དད་པའི་སྤུ་ལོང་ཅིས་མི་གཡོ། ། རྒྱལ་ཀུན་གསང་གསུམ་གདུག་ཅན་གཡར་ལམ་འཇིགས་རུང་སྤྲིན་ནག་གཟུགས་དང་འགྲོགས་པ་མི་ཟད་ཁྲོ་ཁྲོས་རྔམས་པའི་སྐུ། ། རབ་འབར་མེ་ལྕེའི་ཕྲེང་བས་ཉེར་དཀྲིགས་ཧཱུྃ་ཕཊ་འབྲུག་སྟོང་སྒྲོགས་པའི་མོད་དུ་ཞིང་བཅུའི་དགྲ་བོ་འཇོམས་པའི་ཐོག ། དྲག་རྩལ་གཏུམ་པོས་ཕྱེ་མར་བཏགས་ནས་བསྟན་དང་དེ་འཛིན་ལེགས་པར་བསྐྱང་ཞེས་རྡོ་རྗེ་འཛིན་གྱི་མངག་གཞུག་ཏུ། ། མདོངས་གསོལ་ཕུལ་ནས་ཞལ་བཞེས་ཇི་བཞིན་མཛོད་ཅེས་འདི་ན་འབོད་པའི་གཏམ་གསོན་མཐུ་ལྡན་བསྟན་སྲུང་དྲེགས་བྱེད་ཀྱེ། ། རབ་དམར་དབང་གི་འཆིང་ཞགས་རེས་ཀྱང་སྲིད་ཞིའི་བརྟན་གཡོ་འགུགས་པའི་དངོས་གྲུབ་སྒྲུབ་པོ་ཤ་བ་རིའི་ལག་རྩེར། ། སྦྱོར་བའི་བྱེད་པོ་རིག་བྱེད་ལུས་ཕྲ་མངོན་འདོད་རྒྱལ་པོ་མཆེ་བ་གཅིག་པས་དངོས་བརྒྱུད་དཔལ་ལྡན་བླ་མའི་བཀས། །
ཅི་མངགས་འབྲས་བུ་གཡུར་ཟ་ལྡེམ་དང་ལྷན་ཅིག་མི་ཟད་ནམ་མཁའ་མཛོད་སྒོ་ཡངས་པའི་གཞི་ཡང་འདི་ཕྱེ་ཡིས། ། བསྟན་འགྲོའི་གསོས་སུ་བྱོས་ཤིག་བཀའ་བཞིན་བྱེད་པོ་ངའོ་སྒྲོགས་བྱེད་ནོར་གྱི་ལྷ་རྣམས་དགའ་བའི་གར་གྱིས་བྲེལ། ། གྲངས་མེད་ཆོས་ཕུང་རྒྱ་མཚོ་མཁྱེན་རབ་ཀྱི། ། ལྟོ་བ་དག་པའི་དབྱིངས་སུ་ཧུབ་གཅིག་གིས། ། འདྲེན་ལ་གཅིག་ཏུ་མ་གྱུར་ཨ་གསཏྱཿ ། པཎ་གྲུབ་ལོཙྪ་འཕུར་བྱེད་ཚོགས་བཞིན་གསལ། ། བསིལ་ལྡན་རྭ་བ་དཀར་པོའི་འདུན་ཁང་ན། ། གཏུམ་སྤྱོད་ངན་པའི་ཟློས་གར་བསྒྱུར་བའི་དུས། ། དགེ་བཅུའི་ཁྲིམས་ཀྱི་ལམ་དུ་བསྲང་མཁས་པའི། ། མཁན་སློབ་ཆོས་གསུམ་རྣམ་ཐར་བསམ་གྱིན་དད། །
ཁྱད་པར་ཕྱི་དར་བསྟན་པའི་ཉི་མ་མཆོག ། འགྲོ་བའི་མགོན་པོ་དཔལ་ལྡན་ཨ་ཏི་ཤས། ། དག་སྣང་རབ་འབྱམས་ཀློང་དུ་ལུང་བསྟན་བཞིན། ། རིགས་གསུམ་འབྱོན་གནས་རྡོ་རྗེའི་གདན་ས་ཆེ། ། འཇིགས་བྲལ་སྟོབས་ཀྱི་མགོན་པོས་ང་དབང་ཞེས། ། སྐྱིལ་ཀྲུང་གཅིག་གིས་མོན་བལ་གྲོག་གི་བར། ། བྱིན་བརླབས་གནས་འདིར་སྔོན་དུའང་ཟ་ཧོར་གྱི། ། མ་ཧཱ་གུ་རུའི་མི་འཇིགས་གཟེར་བཙས་བསྲུངས། ། ཡུལ་གྱི་ཁྱད་པར་དགེ་བཅུ་བརྡལ་བའི་དབུས། ། ལྟོ་འགྲོའི་དབང་པོ་རྩེ་དགའི་དོ་ར་ཆེ། །
ས་ལ་སྒོ་རུམ་ཉིད་དུ་མངའ་གསོལ་ཏེ། ། འཁོན་སྟོན་རཏྣ་རཱ་ཛའི་དཔལ་གྱིས་བསྐྲུན། ། དེ་ལྟའི་ངོ་མཚར་ཞིང་གི་གནྡྷོ་ལར། ། ཚད་ལྡན་ལུང་རིག་དཔྱད་གསུམ་ཕོ་ཉ་ཡིས། ། བསྐུལ་བའི་རིགས་གསུམ་སྤྲུལ་པའི་ཟློས་གར་ནི། ། དག་བྱེད་གཉེར་མའི་ངང་ཚུལ་བཞིན་དུ་གསལ། ། བརྒྱད་ཁྲི་བཞི་སྟོང་ཆོས་ཕུང་ཀུན་དགའི་མཚོ། ། བསྲུབས་སྐྱེས་བདུན་ཅུ་རྩ་གཉིས་སྙིང་པོའི་ནོར། ། རིས་མེད་བསོད་ནམས་རྒྱལ་མཚན་རྩེ་མོ་རུ། ། སྙན་གྲགས་ཁྱབ་པ་རྒྱལ་བའི་མཚན་མཆོག་གསུམ། །
འཇིག་རྟེན་ཀུན་ཏུ་དགའ་བ་རྒྱལ་བའི་བསྟན། ། མཚན་མཆོག་གསུམ་ལྡན་བློ་གྲོས་རིགས་ཀྱི་དཔྱིད། ། དོག་པ་ཆད་མེད་སྲིད་ཞིའི་རྒྱལ་ཁབ་ཏུ། ། མཚན་བཟང་འཛིན་རྒྱུན་དུས་གསུམ་ཚོགས་རྣམས་བསྔགས། ། དེ་ལས་སྐྱེ་འགྲོའི་ལེགས་བྱས་མེ་ལོང་དུ། ། ཕན་བདེའི་སྣང་བརྙན་མཆོག་ཏུ་ཤར་བའི་མགྲོན། ། བདུད་རྩིའི་ཟས་ཅན་དང་བཅས་འཇིག་རྟེན་གྱི། ། བསླུ་མེད་སྐྱབས་སུ་ཆེ་ཁྱོད་སླར་ཡང་བསྔགས། ། གང་གིས་མཛད་ཕྲིན་སྔོ་བསངས་སྒེག་མོའི་ལུས། ། རྫོགས་པར་གཟིགས་ལ་སྲས་བཅས་རྒྱལ་བ་ཡང་། །
ངལ་བ་ཉིད་ན་བྱིས་བློ་ཞིང་རྡུལ་གྱི། ། རྗེས་སུ་བསྙེགས་ཀྱང་ཨེ་རཎྜ་ཡི་འབྲས། ། འོན་ཀྱང་ལྷག་བསམ་དད་པའི་ཤིང་རྟ་ཡིས། ། ཇེང་དྲངས་ངོ་མཚར་མཛད་པའི་བཅུ་གཉིས་བདག ། ཡིད་ཀྱི་མཁའ་ལ་མངོན་པར་གསལ་བའི་ཕྱིར། ། ཅི་ཤེས་ཚད་མའི་ལམ་ནས་འདྲེན་པར་སྤྲོ། ། སྦྱངས་སྟོབས་ཡོན་ཏན་ཕྲ་མོའི་བྱིས་པའི་བློ། ། མཐའ་བྲལ་མཛད་པར་འཇུག་འདི་སྤྱི་བརྟོལ་ཆེ། ། འོན་ཏང་གཟུ་ལུམས་རྫུན་བྲལ་བདེན་གཏམ་འདི། ། འཇམ་མགོན་འཁོན་སྟོན་བཀའ་ཡིས་གནང་བའང་སྩལ། །
གང་འདི་རྡོ་རྗེ་འཛིན་མཆོག་དགྱེས་རྫས་ཏེ། ། ཀུན་སློང་དྲི་ང་ཅན་གྱི་སྙིང་འབིགས་མཚོན། ། འབྲེལ་མེད་བབ་ཅོལ་བྲལ་བའི་ལེགས་བཤད་དེ། ། མཐུ་ལྡན་མ་ཧཱ་ཀཱ་ལས་བདག་པའི་ནོར། ། ཡོན་ཏན་འཁྱོག་པོར་བསྐུལ་བའི་གནམ་རུའི་རྒྱུད། ། སྒྲོ་བཏགས་ཚིག་གི་ཉག་ཕྲན་བརྟེན་བཅས་ནས། ། དྲེགས་པའི་སྐད་གསང་མཐོན་པོར་འབྱིན་པ་དང་། ། རྣམ་ཀུན་མཚུངས་པའི་གོ་སྐབས་འདི་ན་དབེན། ། རྟོགས་བརྗོད་ངོ་མཚར་འཕྲུལ་གྱི་ས་གཞི་ལ། ། དགེ་ལེགས་ས་བོན་དར་བའི་རོལ་རྩེད་ཀྱིས། །
སྡེ་བཞིའི་འབྲས་བཟང་ཕང་ཕུང་འབྱུང་བའི་གནས། ། དད་ལྡན་སྐྱེ་དགུའི་གསོས་སུ་འདི་ན་བསྟར། ། ཞེས་མཆོད་པར་བརྗོད་ཅིང་། བཤད་པར་དམ་བཅའ་བས་སྔུན་བསུས་ནས། འདིར་གླེང་བར་བྱ་བ་ནི། འཇིག་རྟེན་ན་མ་ལུས་ཤིང་ལུས་པ་མེད་པའི་འགྲོ་བ་སྐབས་གསུམ་ན་གནས་པ་དང་བཅས་པའི་མ་འདྲིས་པའི་མཛའ་བཤེས་ཆེན་པོ། རབ་འབྱམས་མུ་མཐའ་ཀླས་པའི་སྟོབས་བཅུ་མངའ་བ་ཡོད་དོ་ཅོག་གི་འགག་མེད་ཡན་ལག་དྲུག་ཅུའི་ནཱ་དའི་གསང་བ་བདག་གིར་བཞེས་པའི་བརྟན་པའི་འཁོར་ལོ། རྒྱུ་མེད་འགྲོ་ལ་རྗེས་སུ་ཆགས་པ་དེ་དག་གི་བརྩེ་ཆེན་ཡེ་ཤེས་ཀྱི་རང་བཞིན་ཕུང་པོའི་གཟུགས་སུ་ཆས་པའི་འཕགས་མཆོག་ཕྱག་ན་པདྨ། སྒྲིབ་གཉིས་བག་ཆགས་དང་བཅས་པའི་སྨག་རུམ་སྟུག་པོ་ཕ་མཐར་འཇོམས་ཤིང་མཐུ་སྟོབས་ཀྱི་དྲག་རྩལ་རྒོད་པའི་གསང་བའི་བདག་པོ་ཉིད་དུའང་གྲུབ་པ། རིས་སུ་མ་ཕྱེད་པའི་ཟབ་པ་དང་རྒྱ་ཆེ་བའི་ལུགས་སྲོལ་བསམ་གྱིས་མི་ཁྱབ་པས་ཐུགས་ཀྱི་བུམ་བཟང་གཏམས་པས་དགོས་འདོད་མ་ལུས་པའི་གཏེར་གྱི་རིན་ཆེན་འབྱུང་ལྡན།
དེ་ལ་བརྟེན་ནས་རྒྱལ་བ་ཉི་མའི་གཉེན་གྱི་ལུང་རྟོགས་བསྟན་པ་རིན་པོ་ཆེ་ལ་དཔྱད་གསུམ་རྣམ་པར་དག་པའི་སྒོ་ནས་འཆད་རྩོད་རྩོམ་གསུམ་གྱིས་བྱི་དོར་མཁན་པོ། བྱེ་བྲག་རྗེ་བཙུན་བརྩེ་ཆེན་སྙིང་པོའི་སྙན་བརྒྱུད་གདམས་པའི་ཚ་ཟེར་གྱིས་སྐལ་ལྡན་གདུལ་བྱའི་བློ་གྲོས་ཀྱི་པད་ཚལ་འབྱེད་ལ་གཞན་དྲིང་མི་འཇོག་པ། བགྲང་བ་ལས་འདས་པའི་སྐྱེ་འགྲོའི་ལེགས་བྱས་ཀྱི་ཕོ་ཉས་དྲངས་པའི་བླ་ན་མེད་པའི་མཆོད་སྡོང་ཆེན་པོར་ལྷུན་གྱིས་གྲུབ་པ། ཆོས་ཀྱི་རྗེ། ཆོས་ཀྱི་རྒྱལ་པོ། ཆོས་ཀྱི་དབང་ཕྱུག ཆོས་དམ་པའི་འབྱོར་པ་ཐམས་ཅད་ཀྱིས་ཕུན་སུམ་ཚོགས་ཤིང་། འཁོར་བ་དང་མྱ་ངན་ལས་འདས་པའི་དཔལ་དམ་པར་སོན་པ། ངེས་པའི་དོན་དུ་ཁྱབ་གདལ་མི་འགྱུར་དྲི་མ་གཉིས་བྲལ་དབྱེར་མེད་ནམ་མཁའ་ལྟ་བུ་ཆོས་ཉིད་དེ་བཞིན་ཉིད་ཀྱི་སྐུའི་ངང་ལས་གཡོ་བ་མེད་བཞིན་དུ། གདུལ་བྱ་རྣམས་ཀྱི་ཁམས་དང་།
བསམ་པ་དང་། བག་ལ་ཉལ་དང་རྗེས་སུ་མཐུན་པའི་སྒོ་ནས་གཟུགས་སྐུ་རྣམ་པ་གཉིས་ཀྱི་རོལ་རྩེད་གང་འདུལ་སྤྲུལ་པའི་ཟློས་གར་གྱིས་དུས་འདིར། རྡོ་རྗེ་སློབ་དཔོན་མཆོག་གི་སྐུར་བསྟན་ནས། སེམས་ཅན་འཁོར་དུ་མ་འདུས་པ་རྣམས་བསྡུས། བསྡུས་པ་རྣམས་སྨིན། སྨིན་པ་རྣམས་གྲོལ། གྲོལ་བ་རྣམས་མཐར་ཕྱིན་པའི་ལམ་ལ་བཀྲི་བར་མཛད་པ་པོ། དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ། ཞེས་པའི་མཚན་སྙན་སུ་ཞིག་གི་དད་པའི་ཡིད་མཚོར་ཤར་བ་ཙམ་གྱིས་བྱིན་རླབས་ཀྱི་ཆུ་བྱ་དབང་མེད་དུ་འཁོར་ནུས་ན། སྐུ་ཆེ་བའི་ཡོན་ཏན་རྣམས་ཀྱི་འཇིང་ནས་མུ་ཏོ་བ་བདག་གི་བློ་གྲོས་ཀྱིས་ཇི་ནུས་སུ་གང་ཟིན་ལེན་པ་འདི་ཉིད་ནི།
སྐལ་བཟང་གི་དཔལ་ལ་ལྷག་པར་ལོངས་སྤྱོད་པའི་དགའ་སྤྲོ་ཕན་ཚུན་འགྲན་པའི་རྣམ་འགྱུར་བརྒྱ་ཕྲག་གཡོ་བཞིན་དུ་འཆད་པར་བྱེད་པ་ལ། རྒྱལ་སྲས་ཤཱནྟ་དེ་ཝས། སྔོན་ཆད་མ་བྱུང་བ་ནི་འདིར་བརྗོད་མིན། ། སྡེབ་སྦྱོར་མཁས་པའང་བདག་ལ་ཡོད་མིན་ཏེ། ། དེ་ཕྱིར་གཞན་དོན་བསམ་པའང་བདག་ལ་མེད། ། རང་གི་ཡིད་ལ་བསྒོམ་ཕྱིར་ངས་འདི་བརྩམས། ། དགེ་བར་གོམས་ཕྱིར་བདག་གི་དད་པའི་ཤུགས། ། འདི་དག་གིས་ཀྱང་རེ་ཞིག་འཕེལ་འགྱུར་ལ། ། བདག་དང་སྐལ་བ་མཉམ་པ་གཞན་གྱིས་ཀྱང་། ། ཅི་སྟེ་འདི་དག་མཐོང་ན་དོན་ཡོད་འགྱུར། །
ཞེས་གསུངས་པ་ལྟར་གྱི་རྗེས་སུ་ཞུགས་ནས་འཆད་པ་སྐབས་སུ་བབ་པ་ཡིན་ལ། དེ་ལ་རྡོ་རྗེ་སློབ་དཔོན་སོགས་དམ་པ་རྣམས་ཀྱི་ཡོན་ཏན་ལ་བསྔགས་པའི་ཕན་ཡོན་དང་། ཕན་ཡོན་ཅན་གྱི་རྟོགས་པ་བརྗོད་པ་གཉིས་ཀྱི་སྒོ་ནས་བསྙད་པར་བྱ་བ་སྟེ། དང་པོ་ནི་མདོ་ལས། འདི་ལྟར་འཇིག་རྟེན་ན་རིགས་ཐམས་ཅད་ཀྱི་བླ་མར་གྱུར་པ་ཤཱཀྱ་རྣམས་ཀྱི་སྐྱེས་པའི་རབས་བཟུང་ཞིང་ཀུན་ཆུབ་པར་བྱས་ནས། གཞན་ལ་ཡང་རྒྱ་ཆེར་བསྙད་ན། ཆོས་དང་མཐུན་པའི་བསོད་ནམས་ཀྱི་ཕུང་པོ་དཔག་ཏུ་མེད་པ་འབྱུང་ལ། ཡོན་ཏན་བསམ་གྱིས་མི་ཁྱབ་པ་འཕེལ་བར་བྱེད་པ་ཡིན་ནོ། ། ཞེས་དང་། སངས་རྒྱས་དང་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ལ།
བསྐལ་པ་གངྒཱའི་རླུང་གི་བྱེ་མ་སྙེད་དུ་བསྙེན་བཀུར་བ་བས་ནི། རྡོ་རྗེ་སློབ་དཔོན་གྱི་བ་སྤུའི་བུ་ག་གཅིག་ལ་ཏིལ་མར་གྱིས་བྱུགས་པ་ཆེས་ཁྱད་པར་དུ་འཕགས་སོ། ། ཞེས་དང་། ལྷ་སྐུ་བྱེ་བ་སྟོང་བསྒོམས་པས། ། བླ་མ་དྲན་པ་བསོད་ནམས་ཆེ། ། ཞེས་དང་། བླ་མ་ཡོངས་བཟུང་གི་རྒྱུད་ལས་ཀྱང་། སློབ་དཔོན་ཡོན་ཏན་གླེང་བྱ་ཡིས། ། སྐྱོན་རྣམས་ནམ་ཡང་མ་ཡིན་ནོ། ། ཞེས་དང་།
འཕགས་པ་ཀླུ་སྒྲུབ་ཀྱིས་རིམ་ལྔ་ལས། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པ་ཡང་དག་བརྩམས། ། དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། ཞེས་སོགས་རྒྱས་པར་གསུངས་པ་ཡིན་ལ། འོ་ན་སངས་རྒྱས་བྱང་སེམས་སོགས་མཆོད་ཡུལ་ཇི་སྙེད་ཅིག་ལས་རྡོ་རྗེ་སློབ་དཔོན་ལ་བསྔགས་པ་ཕན་ཡོན་དང་བྱིན་རླབས་ཆེ་བའི་རྒྱུ་མཚན་ཅིའི་ཕྱིར་ཞེ་ན། བ་ཚྭ་ཅན་ཆུ་ཀླུང་གི་མདོ་ལས། ལྔ་བརྒྱ་ཐ་མར་གྱུར་པ་ན། ། ང་ཉིད་སློབ་དཔོན་གཟུགས་འཛིན་ཏེ། །
ང་ཡིན་སྙམ་དུ་ཡིད་བྱོས་ལ། ། དེ་ཚེ་དེ་ལ་གུས་པ་བསྐྱེད། ། ཅེས་དང་། སྡོང་པོ་བཀོད་པའི་མདོ་ལས། བྱང་ཆུབ་སེམས་དཔའ་རྣམས་ཀྱིས་བྱང་ཆུབ་སེམས་དཔའི་སྤྱོད་པ་ཐམས་ཅད་ཐོབ་པ་ནི་དགེ་བའི་བཤེས་གཉེན་ལ་རག་ལས་པའོ། ། བྱང་ཆུབ་སེམས་དཔའི་ཡོན་ཏན་ཡོངས་སུ་རྫོགས་པར་བྱ་བ་ཐམས་ཅད་དགེ་བའི་བཤེས་གཉེན་ལས་བྱུང་བའོ། ། བྱང་ཆུབ་སེམས་དཔའི་དགེ་བའི་རྩ་བ་ཐམས་ཅད་ནི་དགེ་བའི་བཤེས་གཉེན་གྱིས་བསྐྱེད་པའོ། ། ཞེས་གསུངས་པ་སོགས་དང་། ཡང་། མདོར་ན་སངས་རྒྱས་དང་བྱང་ཆུབ་སེམས་དཔའི་སྤྱོད་པ་ཐམས་ཅད་དང་།
སངས་རྒྱས་ཀྱི་ཆོས་ཐམས་ཅད་རབ་ཏུ་ཐོབ་ཅིང་། ཡོངས་སུ་འགྲུབ་པ་ནི་དགེ་བའི་བཤེས་གཉེན་ཁོ་ན་ལས་བྱུང་ངོ་། ། ཞེས་དང་། མཁའ་འགྲོ་མ་རྡོ་རྗེ་གུར་ལས། རྡོ་རྗེ་སེམས་དཔའ་ལྟ་བུ་ཡིས། ། དེ་ལྟར་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་བཟུང་དམིགས་ནས། ། ཕལ་པའི་གཟུགས་སུ་གནས་པའོ། ། ཞེས་དང་། ཡང་དེ་ཉིད་ལས།
གང་དུ་སྣང་ནས་ཀྱང་སེམས་ཅན་གྱི་དོན་མཛད་དོ། ། སེངྒེར་སྣང་ནས་ཀྱང་སེམས་ཅན་གྱི་དོན་མཛད་དོ། ། ཆང་ཚོང་མ་དང་སྨད་ཚོང་མར་སྣང་ནས་ཀྱང་སེམས་ཅན་གྱི་དོན་མཛད་དོ། ། ཞེས་དང་། འཇམ་མགོན་བླ་མ་ས་སྐྱ་པཎྜི་ཏས། ཁྱོད་ནི་རྒྱལ་དང་རྒྱལ་བའི་སྲས། ། རབ་བྱུང་དགེ་བསྙེན་ཁྱིམ་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཉི་མའི་འོད་ཟེར་རབ་ཚ་ཡང་། །
མེ་ཤེལ་མེད་པར་མེ་མི་འབྱུང་། ། དེ་བཞིན་སངས་རྒྱས་བྱིན་རླབས་ཀྱང་། ། བླ་མ་མེད་པར་འབྱུང་མི་ནུས། ། ཞེས་སོགས་མདོ་རྒྱུད་དགོངས་འགྲེལ་དང་བཅས་པ་ནས་རྒྱ་ཆེར་གསུངས་ཤིང་། མདོར་ན་སྣོད་བཅུད་ཀྱི་རྣམ་པ་ཅི་དང་ཅིར་སྣང་བའི་རྣམ་རོལ་དུ་མས་སེམས་ཅན་གྱི་དོན་མཐའ་ཡས་པ་ཞིག་མཛད་པ་ནི། འཇིག་རྟེན་ན་བློ་ལྡན་གཟུར་གནས་རྣམས་ཀྱི་དགོངས་པའི་བང་མཛོད་དུ་བཞུགས་པ་དེ་ལྟར་ལགས་པས། ངེས་པའི་དོན་དུ་ཁྱབ་བདག་སྐུ་བཞི་ཡེ་ཤེས་ལྔ་ལྡན་དེ་ཉིད་ཀྱི་ངོ་མཚར་མཛད་པའི་ཕུང་པོ་ཡོངས་སུ་རྫོགས་པ་ནི་སྲས་བཅས་རྒྱལ་བ་ཀུན་གྱིས་སྤྱོད་ཡུལ་དུ་གྱུར་པའང་མ་ཡིན་ན། རྨོངས་བརྟུལ་བདག་ལྟ་བུ་སྐྱེས་སྦྱངས་ཀྱི་ཡོན་ཏན་ཁབ་ཀྱི་མིག་བུ་བས་ཀྱང་ཆེས་ཕྲ་བ་ཞིག་གིས་སྤྱད་བྱར་ལྟ་ག་ལ་ཞིག་སྟེ། ཆ་ཤས་ཙམ་ཞིག་པྲསྟཱ་རའི་ལམ་དུ་འགྲིམས་འདོད་འདི་ཉིད་ཀྱང་མཁས་པ་རྣམས་ཀྱིས་ག་ཞའི་གནས་སུ་གདོན་མི་ཟ་ཡང་། ཇི་སྲིད་བྱང་ཆུབ་སྙིང་པོ་མ་ཐོབ་བར་གྱི་སྐྱབས་གཅིག་རྡོ་རྗེ་འཆང་ཆེན་པོ་དེ་ཉིད་ཀྱི་དགོངས་པ་ཟབ་མོ་ཆོས་ཀྱི་དབྱིངས་དེ་བཞིན་ཉིད་དུ་རྫོགས་པའི་ཆེད་དང་།
རང་ཉིད་ཀྱང་མཁས་པའི་བྱ་བར་བག་ཆགས་བཟང་པོ་འཇོག་པའི་ཕྱིར། འདི་ལྟ་བུའང་ངེས་པར་རིགས་པ་ཞིག་ལས་མི་རིགས་པའི་ཀླན་ཀ་འཇུག་པ་ནི་ནམ་ཡང་མ་མཆིས་པ། གང་གི་རྒྱུ་མཚན་དེ་རྣམས་ཀྱིས་གསལ་བས་ན། སྙན་ཚིག་དང་སྡེབ་སྦྱོར་སོགས་གོ་དཀའ་བ་ཆེར་སྤངས་ཏེ། ལྷག་བསམ་གཡས་འཁྱིལ་བཀྲ་ཤིས་ཀྱི་དུང་གི་རྗེས་སུ་ཞུགས་ནས། ཀུན་དང་ཐུན་མོང་དུ་གོ་བདེའི་ངག་གིས་འཆད་པར་སྤྲོ་བ་ལགས་སོ།། ༈ །།གཉིས་པ་ཕན་ཡོན་ཅན་གྱི་རྟོགས་པ་བརྗོད་པ་ལ། སྐྱེས་ཆེན་དམ་པ་རྣམས་ཀྱིས་སྐུ་སྐྱེ་བ་མཆོག་གི་ངོས་འཛིན་དང་རྗེ་རྡོ་རྗེ་འཆང་ཉིད་ཀྱིས་ཞལ་བཞེས་མཛད་ཚུལ། ༡ དེ་ཉིད་གནས་དང་རིགས་རུས་ཆོ་འབྲང་ཕུན་སུམ་ཚོགས་པར་གཟིགས་ཏེ་ཕེབས་ཚུལ། ༢ འཁྲུངས་མ་ཐག་ནས་དགུང་གྲངས་བཅུ་གཅིག་ཡན་སྐུ་གཞོན་ནུའི་དུས་ཀྱི་ངོ་མཚར་མཛད་པའི་ཆ་རྣམས་ལོ་ཁམས་དང་སྦྱར་ཏེ་གོ་རིམ་བཞིན་དུ་སྟོན་པ།
༣ ཁམས་གསུམ་ཆོས་ཀྱི་རྒྱལ་པོའི་གསེར་ཁྲི་རིན་པོ་ཆེར་དབང་བསྐུར་ཏེ་བསྟན་པ་དང་འགྲོ་བའི་ཕན་བདེ་རླབས་པོ་ཆེ་སྤེལ་ཚུལ། ༤ ཞིང་འདིའི་གདུལ་བྱ་རེ་ཞིག་རྫོགས་ཏེ་མཐར་སྐུ་ཞི་བ་མཆོག་གི་དབྱིངས་སུ་ཐིམ་ཏེ་དགོངས་པ་ཟབ་མོ་རྫོགས་ཐབས་རྣམས་མཛད་ཚུལ་དང་ལྔ་ལས། དང་པོ་ལ། སྐྱབས་མགོན་འཁྲུལ་པའི་དྲི་མ་ཕྲ་མོ་ཙམ་ཡང་ཟད་པར་སྤངས་པའི་སྐྱེས་ཆེན་དམ་པ་རྡོ་རྗེ་འཆང་དེ་ཉིད་ཀྱི་གསུང་གིས་མདོར་བསྟན་པ་དང་ཡིད་ཆེས་བསྐྱེད་ཕྱིར་དེ་རྣམས་ཀྱི་རྣམ་པར་ཐར་པ་ཅུང་ཟད་བཤད་པའོ། ། དང་པོ་ནི། འཇམ་མགོན་གྲུབ་པའི་དཔའ་བོ་དེ་ཉིད་ཀྱི་གསུང་རྩོམ་གྲོ་བཞིན་ཟླ་བའི་བཛྲ་ཀཱི་ལ་ཡའི་དཀྱིལ་འཁོར་སྒྲུབ་མཆོད་ཀྱི་སྐབས་གང་གི་རིགས་སྲས་དམ་པ་འཇམ་མགོན་དབང་གི་མཚན་ཅན་ཉིད་ཀྱིས་གསུང་བཤད་བཀའ་དྲིན་ཆེ་དུས་ཀྱི་འགོ་རྒྱང་ལས། འདི་ལྟར་འབྱུང་སྟེ། འཇམ་མགོན་ཨ་མེས་ཞབས་ཀྱིས་དཔལ་ས་སྐྱ་པའི་གདུང་རབས་མྱུར་འབྱོན་གསོལ་འདེབས་ལས། ངག་དབང་ལྷ་ཡི་ཏི་ལ་ཀ་ལས་འཁྲུངས། ། འགྲོ་ཀུན་དགའ་མཛད་བཀྲ་ཤིས་འབྱུང་བའི་གནས། །
ཞེས་སྔགས་འཆང་ཀུན་དགའ་བཀྲ་ཤིས་དང་། ངག་གི་དབང་པོ་ཀུན་དགའ་བློ་གྲོས་མཚན། གསུང་བ་ནི་ངེད་རང་ཡིན་པའི་སྒྲུབ་བྱེད་གདུང་རབས་ཞལ་སྐོང་ལྷུན་གྲུབ་རྒྱུན་ཁྱོངས་ན། བླང་དོར་གསལ་བའི་མེ་ལོང་གི་སྦྱར་བྱང་ལུང་འདྲེན་དང་བཅས་ཤིན་ཏུ་གསལ་བ་བྲིས་ཡོད་དོ། ། ལེགས་བཤད་བྱེ་བ་ངག་ལམ་ནས་སྤེལ་བ། ། མཁས་དབང་ཀུན་ལ་དགའ་བདེའི་དཔལ་སྟེར་མཁས། ། སྙན་པའི་གྲགས་པས་ཡོངས་ཁྱབ་ས་སྐྱ་པའི། ། གདུང་རིགས་དྲི་མེད་རྒྱུན་ཆད་མེད་བྱོན་ནས། ། ཕྲིན་ལས་རྒྱ་མཚོའི་གོས་སུ་ཁྱབ་གྱུར་ཅིག ། ཅེས་པ་འདི་ནི་མ་འོངས་དུས་སྔ་ཕྱི་གང་ལ་འབྱོན་ཡང་།
མཚན་ངག་དབང་ཀུན་དགའ་གྲགས་པ་ཞེས་སྙན་གྲགས་ཕྱོགས་བཅུར་ཁྱབ་པ་ཞིག་བྱོན་ནས། འཁོར་བ་མ་སྟོངས་ཀྱི་བར་འབྱོན་འགྱུར་ཐུགས་སྨོན་གནང་འདུག་པས་དེ་ལྟར་རོ། ། གཞན་ཡང་། གཏེར་སྟོན་ཆེན་པོ་ཀུན་བཟང་བདེ་ཆེན་རྒྱལ་པོས་རྫོགས་ཆེན་བསྟན་པའི་མངའ་བདག་བི་མ་ལ་མི་ཏྲའི་རྣམ་སྤྲུལ་ཡིན་གསུང་བ་དང་། གཏེར་སྟོན་ཆེན་པོ་ཐེག་ཆེན་གླིང་པ་ཀརྨ་འགྲོ་དོན་རབ་འཕེལ་གྱིས། ལྷ་ལུང་དཔལ་གྱི་རྡོ་རྗེའི་ཡང་སྲིད་ཡིན་གསུང་བ་དང་། བྱེ་ཚོགས་ཆོས་སྐྱོང་ཆེན་པོ་རྡོ་རྗེ་ཤུགས་ལྡན་རྩལ་གྱིས། སློབ་དཔོན་ཆེན་པོ་ཛེ་ཏཱ་རི་དགྲ་ལས་རྣམ་རྒྱལ་གྱི་སྤྲུལ་པ་ཡིན་གསུངས་པས་སོ། ། ཞེས་གསུངས་པ་དེ་དག་གིས་མདོར་བསྟན་ནས།། ༈ །།གཉིས་པ་ཡིད་ཆེས་བསྐྱེད་ཕྱིར་དེ་རྣམས་ཀྱི་རྣམ་པར་ཐར་པ་ཅུང་ཟད་བཤད་ན།
རྩོད་པའི་དུས་ཀྱི་རྒྱལ་བ་གཉིས་པ་འཇམ་མགོན་ཨ་མེས་ཞབས་ཞེས་སྙན་པའི་བ་དན་སྲིད་རྩེར་བརྒལ་བ་དེ་ཉིད་ནི། སྤྱིར་དྲེགས་པའི་ཡང་རྗེ་གནོད་སྦྱིན་ཙིའུ་དམར་པོ་ཞེས་བཅོམ་ལྡན་འདས་དཔལ་རྟ་མགྲིན་གྱིས། སྤྲུལ་པའི་དཀྱིལ་འཁོར་ཆེན་པོར་དབང་བསྐུར་ཞིང་། རྒྱུད་ཡོངས་སུ་སྨིན་ཅིང་གྲོལ་བར་མཛད་པ་དང་། བྱེ་བྲག་གྲུབ་པའི་སློབ་དཔོན་ཆེན་པོ་པདྨ་སཾ་བྷ་བས་ཟབ་མོའི་དཀྱིལ་འཁོར་ཆེན་པོར་དབང་བསྐུར་ཞིང་། གསང་མཚན་ཀུན་ཁྱབ་རྡོ་རྗེ་དྲག་པོ་རྩལ་དུ་གསོལ་ཏེ། དཔལ་ཟན་ཡངས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོ་སོགས་བོད་ཀྱི་གནས་ཆེན་རྣམས་སྲུང་ཞིང་སྐྱོང་བའི་བསྟན་པའི་མེལ་ཚེ་ཆེན་པོ་དང་། བསྟན་འཛིན་སྐྱེས་བུ་རྣམས་ཀྱི་ཕྲིན་ལས་སྒྲུབ་པའི་བཀའ་ཚིག་རྡོ་རྗེའི་རེ་ཁཱ་ཡིད་ཀྱི་མེ་ལོང་དུ་དམ་པོར་བཟུང་བའི་ཡཀྵ་ཆེན་པོ་གང་གིས། མཁས་གྲུབ་བགྲང་བ་ལས་འདས་པའི་སྤྲུལ་པ་ཚར་དུ་དངར་བའི་འཁྲུངས་རབས་ཀྱི་ལུང་བསྟན་སྩལ་བ་ཇི་བཞིན། དུས་འདིར།
སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས། རྗེ་བཙུན་ས་སྐྱ་པའི་བསྟན་པའི་མེ་རོ་རྨང་ནས་གསོ་བར་མཛད་པའི་སྐྱེས་ཆེན་དམ་པ་དེ་ཉིད་ཀྱི་ཐུགས་སྲས་རྒྱལ་ཚབ་ཆེན་པོ། སྔགས་འཆང་གྲགས་པའི་མཚན་ཅན་དེ་ཉིད་དང་། ཡུམ་ཡེ་ཤེས་ཀྱི་ཌཱ་ཀི་མ་བསོད་ནམས་རྒྱལ་མོའི་སྲས་སུ། རྣམ་འདྲེན་བུ་རམ་ཤིང་པས་མུ་སྟེགས་ཀྱི་སྟོན་པ་དྲུག་སོགས་ཕམ་པར་མཛད་པའི་ཆོ་འཕྲུལ་གྱི་ཟླ་བའི་ཚེས་བཅུ་བཞིའི་ཉིན། དཔལ་ས་སྐྱའི་བླ་བྲང་ཕུན་ཚོགས་གླིང་དུ་འཁྲུངས་པ་ནས་བཟུང་། ངོ་མཚར་མཛད་པའི་ལེགས་ཆ་རྣམས། དེ་ཉིད་ཀྱི་རྣམ་པར་ཐར་པ་ལས་ཇི་ལྟར་འབྱུང་བ་ལྟར་གྱི་འཁྲུལ་ཟད་སྐྱེས་ཆེན་དམ་པ་དེས། དག་སྣང་འོད་གསལ་གྱི་དབྱིངས་ནས་ལྐོག་གྱུར་རྗེན་པར་གསལ་བའི་བཀའ་ལུང་དེ་ཉིད་དང་། ཨཽ་ཌི་ཡཱ་ནའི་སློབ་དཔོན་ཆེན་པོས་བྱིན་གྱིས་བརླབས་པའི།
སྤྲུལ་པའི་གཏེར་སྟོན་ཆེན་པོ་ཟུང་ནི། རང་སྣང་ཀློང་དུ་གྱུར་པས་གཞན་སྣང་ཟིལ་གྱིས་གནོན་ཅིང་། ཡེ་ཤེས་ཀྱི་མཁའ་འགྲོ་མ་རྣམས་ཀྱི་གསང་ལུང་ཐུགས་ཀྱི་རྒྱ་མཚོར་སིམ་པས། དྲི་མ་མེད་པའི་ལུང་བསྟན་དུ་གོར་མ་ཆགས་པས་ན། ཐོག་མར་སློབ་དཔོན་ཆེན་པོ་རྫོགས་ཆེན་བསྟན་པའི་མངའ་བདག་བི་མ་ལ་མི་ཏྲའི་རྣམ་པར་ཐར་པ་ཅུང་ཟད་བཤད་ན། རྒྱལ་པོ་བཀའི་ཐང་ཡིག་ལས། རྒྱ་གར་རྒྱལ་པོ་དྷརྨ་རཱ་ཛ་ཡི༔ སྲས་མོ་ལྷ་ལྕམ་རིན་ཆེན་གསལ་ཞེས་ལ༔ རྨི་ལམ་བྱ་ཁྲ་གཡུ་ཡི་གཤོག་པ་ཅན༔ ལུས་ལས་འོད་ཟེར་སྣ་ལྔ་འཕྲོ་བ་ཡིས༔
དངུལ་བུམ་བདུད་རྩིས་གང་བ་སྤྱི་བོར་བཞག༔ བདུད་རྩི་བླུད་པས་བདེ་བས་གང་བར་རྨིས༔ ཟླ་བ་བཅུ་ནས་ཁྱེའུ་བཙས་པ་ན༔ བདག་ཉིད་སྐྱེས་པ་སྤངས་པའི་བུད་མེད་ལ༔ ཕ་མེད་བུ་ནི་ཤིན་ཏུ་གནོང་བར་འདུག༔ གཡོག་མོར་བུ་འདི་བས་མཐར་བོར་ལས་ཤོག༔ གཡོག་མོས་བྱེ་མའི་ཁུང་དུ་བོར་བ་ལས༔ མིག་འབུར་བཀྲ་བ་ཧྲིག་ཧྲིག་འཇུག་ནས་ནི༔ རྨི་ལམ་ལྟར་བྱས་སྤྲུལ་སྐུར་སྲིད་སྙམ་ནས༔ སླར་བླངས་གསོས་པས་སྤྲུལ་པའི་སྐུ་རུ་བྱོན༔
ལྔ་བརྒྱའི་ནང་ནས་མཁས་པ་ཆེན་པོར་གྱུར༔ བོད་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱིས༔ རྒྱ་གར་ཆོས་སྐྱོང་དྷརྨ་རཱ་ཛའི་དྲུང་༔ ཡར་ཀླུངས་གཉགས་བན་ཛྙཱ་ན་ཀུ་མཱ་ར༔ ལོཙྪ་ཅོག་རོ་ཀླུ་ཡི་རྒྱལ་མཚན་དང་༔ ཨ་ཙརྻ་རིན་ཆེན་མཆོག་སྟེ་མི་གསུམ་ལ༔ གསེར་ཕྱེ་གླ་བའི་རླིད་བུ་གང་བརྫངས་ནས༔ དངུལ་ལ་གསེར་གྱིས་བྲིས་པའི་ཡི་གེ་ལ༔ ཆོས་སྐྱོང་རྒྱལ་པོ་ཆེན་པོ་ཁྱོད་ལ་ནི༔ སྐུ་ཡི་བླ་མཆོད་མཁས་པ་པཎྜི་ཏ༔
རིག་གནས་མཐར་ཕྱིན་སྒྲུབ་པར་མངའ་བརྙེས་པ༔ མཆོག་ཏུ་གྱུར་པ་ལྔ་བརྒྱ་བཞུགས་སྐད་པས༔ བདག་ལ་སྐྱེས་ལན་མཁས་པ་པཎྜི་ཏ༔ ལྔ་བརྒྱའི་ནང་ནས་ཀུན་གྱིས་བཀུར་བ་གཅིག༔ བདག་གི་དྲུང་དུ་བོད་དུ་རྫོང་བར་ཞུ༔ ལོཙྪ་གསུམ་གྱི་རྒྱ་གར་ཡུལ་དུ་ཕྱིན༔ རྒྱལ་པོའི་སྤྱན་སྔར་དངུལ་གྱི་བཀའ་ཤོག་གཏད༔ གསེར་ཕྱེ་ཕུལ་ནས་སྔར་གྱི་ཞུ་བ་བྱས༔ དེ་ནས་ནང་མོ་ཚ་བའི་གྲལ་དུ་ནི༔ རྒྱལ་པོས་བྱོན་ནས་བླ་མཆོད་ལྔ་བརྒྱ་ལ༔
དབུས་སུ་གསེར་གྱི་མཎྜལ་ཕུལ་ནས་ནི༔ བདག་ལ་བོད་ཀྱི་རྒྱལ་པོ་ཆེན་པོ་ཡིས༔ གསེར་ཕྱེ་གླ་བའི་རླིད་བུ་གང་ཕུལ་ནས༔ གསེར་གྱིས་སྐྱེས་ལན་མཁན་པ་པཎྜི་ཏ༔ བོད་དུ་རྒྱལ་པོའི་སྤྱན་སྔར་རྫོངས་ཤིག་གསུངས༔ ཁྱེད་རྣམས་ནང་ནས་ཆེ་ཞིང་མཁས་པ་གཅིག༔ བོད་ཀྱི་རྒྱལ་པོའི་སྤྱན་སྔར་གཤེགས་པར་ཞུ༔ དེ་སྐད་རྒྱལ་པོས་བཀའ་གསལ་གསུངས་པ་དང་༔ དབུས་ན་བི་མ་མི་ཏྲ་བཞུགས་པ་ལ༔ ཡར་གྱི་གྲལ་རིམ་མར་གྱི་གྲལ་རིམ་རྣམས༔
དབུས་ཀྱི་པཎ་ཆེན་བི་མ་མི་ཏྲ་ལ༔ ཞལ་ནས་མི་གསུངས་སྤྱན་ནི་རུབ་ཀྱིས་གཟིགས༔ དོན་ལ་སོང་ཞིག་བརྡ་ཡིས་བསྐུལ་བ་ལས༔ བི་མ་མི་ཏྲས་བརྡ་ཐིམ་ལན་གསུམ་གསུངས༔ གདན་འདྲེན་གསུམ་གྱིས་བརྡ་ཡི་སྐད་གཅིག་ལ༔ གོ་ལུགས་མ་གཅིག་བརྡ་སྐད་གསུམ་དུ་གོ༔ གྲུ་བོ་དག་ལ་བརྟེན་པའི་མི༔ སྐྱེས་བུས་སྐྱ་བས་རྩོལ་ཕོད་ན༔ གྲུས་ཀྱང་ཕ་རོལ་ཕྱིན་པར་འགྱུར༔ གཅིག་གིས་དེ་ལྟར་གོ་བའི་དུས༔
གཅིག་གིས་གོ་ལུགས་འདི་ལྟ་སྟེ༔ གཞུ་མོ་དག་ལ་བརྟེན་པའི་མདའ༔ སྐྱེ་བུས་མཐེབ་མཛུབ་རྩོལ་ཕོད་ན༔ མདས་ཀྱང་འབེན་ངོར་ཕྱིན་པར་འགྱུར༔ གཅིག་གིས་འདི་ལྟ་གོ་བ་ལ༔ རིག་པ་དག་ལ་བརྟེན་པའི་མི༔ སྐྱེས་བུས་འདུ་ཤེས་བསྐྱོད་ཕོད་ན༔ ལུས་ཀྱི་བུམ་པ་གང་འདྲིལ་བ༔ སེམས་ཀྱི་ཆུ་བོ་དེ་རུ་འབོ༔ བོད་དུ་འབྱོན་པར་ཞལ་གྱིས་བཞེས༔
གདན་འདྲེན་གསུམ་གྱིས་གདན་འདྲོངས་ཏེ༔ བསམ་ཡས་མཐིལ་དུ་ཕྱག་ཕེབས་ནས༔ རྒྱལ་བློན་འཁོར་དང་བཅས་པ་ཡིས༔ འདོད་ཡོན་ལྔ་ཡིས་མཉེས་པར་མཛད༔ དགེ་བའི་བཤེས་གཉེན་པཎྜི་ཏ༔ ལྔ་བརྒྱས་དབང་བསྐུར་ཐོབ་པའོ༔ ཞེས་གསུངས་པ་ལྟར། པཎྜི་ཏ་ལྔ་བརྒྱའི་ནང་གི་མཆོག་ཏུ་གྱུར་པ་དྲི་མེད་བཤེས་གཉེན་ཆེན་པོ་དེ་ཉིད་ཀྱི་སྐུ་ཆེ་བའི་ལོ་རྒྱུས་དང་།། ༈ །།དེ་ནས་གྲུབ་པ་མཆོག་གི་སར་བཞུགས་ལྷ་ལུང་དཔལ་གྱི་རྡོ་རྗེ་ཞེས་གྲགས་པ་དེ་ཉིད་ནི། སྔོན་བསྐལ་པ་དཔག་ཏུ་མེད་ཅིང་བགྲང་བ་ལས་འདས་པའི་སྔ་རོལ་ན།
དེ་བཞིན་གཤེགས་པ་འོད་དཔག་ཏུ་མེད་པའི་དྲུང་དུ། བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སྤྱན་རས་གཟིགས་དབང་ཕྱུག་གིས། སེམས་ཅན་ཐམས་ཅད་འཁོར་བའི་འདམ་ནས་འདོན་པར་སྨོན་ལམ་བཏབ་ནས། འགྲོ་བ་དཔག་ཏུ་མེད་པ་འཁོར་བའི་རྒྱ་མཚོ་ལས་བསྒྲལ་ཏེ། ཕོ་བྲང་རི་བོ་པོ་ཊ་ལའི་རྩེར་བྱོན་ནས། ད་ནི་སེམས་ཅན་གཅིག་ཀྱང་མེད་དོ་སྙམ་ནས་གཟིགས་པས། རིགས་དྲུག་གི་གནས་ནས་སེམས་ཅན་ཆང་གར་མའི་སྦང་མ་ལྟ་བུར་ཉུང་དུ་མ་སོང་བར་འདུག་པས། ད་ནི་སེམས་ཅན་འཁོར་བའི་རྒྱ་མཚོ་ལས་སྒྲོལ་བར་མི་ནུས་སོ་སྙམ་ནས་སྤྱན་ཆབ་ཤོར་བ། ཕྱག་གི་སྲིན་ལག་གཉིས་ཀྱིས་བླངས་ཏེ་གཏོར་ནས། མ་འོངས་པའི་དུས་སུ་སྤྱན་ཆབ་གཉིས་ཀྱིས་ཀྱང་འགྲོ་བའི་དོན་བྱེད་པར་ཤོག་ཅིག
ཅེས་སྨོན་ལམ་བཏབ་པས། སུམ་ཅུ་རྩ་གསུམ་ལྷའི་ཡུལ་དུ། ལྷའི་དབང་པོ་བརྒྱ་བྱིན་གྱིས་སྲས་མོ་གཉིས་སུ་འཁྲུངས་ཏེ། ལྷའི་བུ་མོ་གང་མ་དང་། གང་ཆུང་མ་ཞེས་བྱ་བ་གཉིས་སུ་གྱུར་པའི། གང་ཆུང་མས་ལྷའི་མེ་ཏོག་བརྐུས་པས་ལྷའི་ཁྲིམས་རྣམ་པར་དག་པ་ཉམས་ནས། མིའི་གནས་སུ་ལྷུངས་པས། དེ་བཞིན་གཤེགས་པ་འོད་སྲུངས་ཀྱི་བསྟན་པ་ལ། བལ་པོ་མ་གུ་ཏའི་ཡུལ་གྲུར། ཕ་བྱ་རྫི་གསལ་བ་དང་།
མ་བྱ་རྫི་མ་བུ་རྣ་ཞེས་བྱ་བའི་བུ་མོ། བྱ་རྫི་མ་བདེ་མཆོག་མ་ཞེས་བྱ་བར་སྐྱེས་ཏེ་བྱ་འཚོ་བའི་ལས་བྱེད་དོ། ། དེའི་ཚེ་རྟ་རྫི། ཕག་རྫི། ཁྱི་རྫི། བྱ་རྫི་སྟེ་རིགས་ངན་བཞི་དང་བཤོས་པས། བུ་བཞི་སྐྱེས་སོ། ། དེ་ནས་མས་བྱ་འཚོས་པའི་གླ་བསགས་ནས། བུ་བཞི་ཡང་ཁྱིམ་པ་རབ་ཐང་དུ་ཕོག སླར་ཡང་གླའི་ལྷག་བསགས་ནས།
བསམ་བློར་ནོར་མང་པོ་རྙེད་པ་འདི་ཀུན་ལ་སྙིང་པོ་ལེན་པའི་ཕྱིར། སངས་རྒྱས་ཐམས་ཅད་ཀྱི་ཐུགས་ཀྱི་རྟེན། ང་རང་གི་ཡི་དམ། འགྲོ་བ་དཔག་ཏུ་མེད་པས་བསོད་ནམས་གསོག་པའི་ཞིང་། དེ་བཞིན་གཤེགས་པའི་རིང་བསྲེལ་གྱི་སྙིང་པོ་ཅན་གྱི་མཆོད་རྟེན་ཆེན་པོ་ཞིག་བཞེང་པར་བྱའོ་སྙམ་ནས། རྒྱལ་པོ་ལ་ས་བསླངས་ཏེ། ཀྱེ། རྒྱལ་པོ་ཆེན་པོ་ལགས། བདག་དབུལ་མོ་བྱ་རྫི་མོ་མི་གཅིག་གིས་བྱ་འཚོས་བའི་གླ་བསགས་ཚུལ་སོགས་གོང་བཞིན་བསྙད་དེ། ས་གཞི་གནང་བར་ཞུ་འཚལ།
དེ་སྐད་ཅེས་ཞུས་པ་དང་། རྒྱལ་པོ་ཆེན་པོ་རྣམས་མ་བརྟགས་པར་བཀའ་མི་སྩལ་བས། རེ་ཞིག་ཐུགས་མཉམ་པར་བཞག་ནས་གཟིགས་པས། མོ་དབུལ་མོ་བྱ་རྫི་མ་མི་གཅིག་གི་བྱ་འཚོས་པའི་གླ་སོགས་གོང་གི་རྒྱུ་མཚན་ལ་བརྟགས་པས། ངོ་མཚར་ཏེ། དེ་ལྟར་བྱ་རུ་རུང་ཞེས་བཀའ་སྩལ་གནང་བས། བྱ་རྫི་མ་དགའ་མགུ་ཡི་རངས་ཏེ། སླར་ཡང་རྒྱལ་པོ་ལ་བསྐོར་བ་མང་དུ་བྱས་ནས་རང་གི་ཁྱིམ་དུ་ལོག་སྟེ་རིམ་པས། མོ་རང་མ་བུ་ལྔ་དང་། བྲན་གཅིག་རྣམས་ཀྱིས།
གླང་པོ་ཆེ་གཅིག་དང་བོང་བུ་གཅིག་ཡོད་པ་ལ་ས་བཀལ་ཞིང་བསྐྱས་ཏེ། མཆོད་རྟེན་ཆེན་པོ་ཁྲི་འཕངས་གསུམ་དུ་བརྩིགས་ཚར་བའི་ཚེ། བལ་ཡུལ་གྱི་མི་ཐམས་ཅད་ཁ་འཆམས་ཏེ། མོ་དབུལ་མོ་བྱ་རྫི་མ་མི་གཅིག་གིས་འདི་ཙམ་གྱི་མཆོད་རྟེན་བཞེངས་ན། རྒྱལ་བློན་ཕྱུག་པོ་སོགས་མི་དྲག་པ་ཀུན་གྱིས་ཇི་ལྟ་བུའི་མཆོད་རྟེན་བཞེངས། འདི་ཀུན་ལ་བརྙས་ཤིང་གནོད་པར་འགྱུར་བས་རྒྱལ་པོར་ཞུས་ཏེ། རྩིག་ཏུ་མ་བཅུག་པ་འཐད་ཟེར་ནས་རྒྱལ་པོར་ཞུས་པས་བཀའ་སྩལ་པ་ཁྱེད་རྣམས་ཐམས་ཅད་ལེགས་པར་ཉོན་ཅིག མོ་དབུལ་མོ་བྱ་རྫི་མས་འདི་ལྟ་བུས་མཆོད་རྟེན་བཞེངས་པ་ངོ་མཚར་རེ་ཆེ་བསམས་ནས་ངས་ནི་བྱ་རུ་རུང་ཟེར་བ་ཁ་ནས་ཤོར་རོ། ། ང་རྒྱལ་པོ་སྨྲ་བ་ལན་གཅིག་ཡིན་ནོ་གསུངས། གཞན་མི་རྣམས་ཀྱིས་བཀག་ཀྱང་མི་ཁེགས་པར་བརྩིགས་པས་ལོ་བཞི་ལ་བུམ་པ་མན་བརྩིགས་ཟིན་པས།
དེའི་དུས་སུ་བྱ་རྫི་མ་དེ་ཉིད་ཚེའི་དུས་བྱེད་པར་ཤེས་ཏེ། བུ་བཞི་གཡོག་དང་ལྔར་སྨྲས་པ། ཁྱེད་རྣམས་ཀྱིས་ངའི་ཡི་དམ། འགྲོ་བ་དཔག་ཏུ་མེད་པས་བསོད་ནམས་གསོག་པའི་ཞིང་འདི་ཉིད་ཞབས་སུ་ཆུག་ལ། འདིའི་ནང་དུ་དེ་བཞིན་གཤེགས་པའི་རིང་བསྲེལ་བཞུགས་སུ་གསོལ་ཏེ། རབ་ཏུ་གནས་པ་རྒྱ་ཆེན་པོ་གྱིས་ཤིག དེས་ནི་ངའི་བསམ་པ་དང་། དུས་གསུམ་གྱི་སངས་རྒྱས་ཐམས་ཅད་ཀྱི་དགོངས་པ་རྫོགས་ཤིང་། ཁྱེད་རྣམས་ཀྱིས་ཀྱང་འདི་ཕྱིའི་དོན་འགྲུབ་པར་འགྱུར་རོ། ། ཞེས་སྨྲས་ཏེ་ཚེའི་དུས་བྱས་སོ། །
དེ་ནས་བུ་རྣམས་གྲོས་བྱས་ཏེ་གླང་པོ་དང་བོང་བུར་ས་བཀལ། གཡོག་ལ་གྲོགས་བཅོལ་ནས་ཀུན་དྲིལ་ལོ་བདུན་ལ་ཞབས་སུ་ཆུག་སྟེ། དེ་བཞིན་གཤེགས་པ་འོད་སྲུངས་ཀྱི་རིང་བསྲེལ་མ་ག་དྷའི་བྲེ་གང་སྲོག་ཤིང་གི་ནང་དུ་བཞུགས་སུ་གསོལ་ནས། མཆོད་ཚོགས་དཔག་ཏུ་མེད་པ་དང་བཅས་ཏེ་རབ་ཏུ་གནས་པའི་མེ་ཏོག་འཐོར་བའི་ཚེ། མདུན་གྱི་ནམ་མཁར་དེ་བཞིན་གཤེགས་པ་འོད་སྲུངས་འཁོར་དང་བཅས་པ་ཐམས་ཅད་དང་། ཕྱོགས་བཅུའི་སངས་རྒྱས་བྱང་སེམས་དགྲ་བཅོམ་པའི་འཁོར་ཚོགས་དང་བཅས་པ་རྣམས་ཀྱིས་མགྲིན་གཅིག་ཏུ། ཁྱེད་རྣམས་ཀྱི་ལྷག་པའི་བསམས་པ་རྣམ་པར་དག་པས་མཆོད་རྟེན་ཆེན་པོ་འདི་བཞེངས་པའི་ཕན་ཡོན་གྱིས་རང་རང་གིས་སྨོན་ལམ་ཅི་བཏབ་པ་ཐམས་ཅད་འགྲུབ་པར་འགྱུར་བས་ཐོབ་གཅིག་བཀའ་སྩལ་བས། ཆེ་བ་རྟ་རྫིས། བདག་གི་ལྷག་བསམ་རྣམ་པར་དག་པས་མའི་མཆོད་རྟེན་ལ་བུམ་པ་བཏགས་པའི་ཕན་ཡོན་གྱིས། བདག་མ་འོངས་སྙིགས་མ་ལྔ་བདོའི་དུས་སུ་དེ་བཞིན་གཤེགས་པ་ཤཱཀྱ་ཐུབ་པའི་བསྟན་པ་ལ།
འཁྱགས་པ་འཁྱགས་ཡུལ་གྱི་མཐའ་འཁོབ་ཏུ་ཆོས་སྐྱོང་བའི་རྒྱལ་པོ་ཆེན་པོ་ཞིག་ཏུ་སྐྱེས་ནས། སངས་རྒྱས་ཀྱི་བསྟན་པ་རིན་པོ་ཆེ་འཇུག་པར་ཤོག་ཅིག ཅེས་བརྗོད། དེ་འོག་ཕག་རྫིས། མའི་མཆོད་རྟེན་ལ་བུམ་པ་བཏགས་པའི་ཕན་ཡོན་གྱིས་ཕུ་བོ་ཆོས་རྒྱལ་དུ་སྐྱེས་ནས་སངས་རྒྱས་ཀྱི་བསྟན་པ་རིན་པོ་ཆེ་འཛུགས་པའི་དུས་སུ། འཁྱགས་པ་འཁྱགས་ཡུལ་ཀྱི་མཐའ་འཁོབ་དེར། བསྟན་པའི་གཞི་མ་དགེ་འདུན་གྱི་སྡེ་འཛུག་དགོས་པས། བདག་ནི་དགེ་སློང་རྣམ་པར་དག་པ་ཞིག་ཏུ་སྐྱེས་ནས། དགེ་འདུན་ཐམས་ཅད་རབ་ཏུ་བྱུང་བར་བྱེད་པའི་མཁན་པོ་ཆེན་པོ་ཞིག་ཏུ་སྐྱེ་བར་ཤོག ཅེས་བརྗོད།
དེ་འོག་ཁྱི་རྫིས། མའི་མཆོད་རྟེན་ལ་བུམ་པ་བཏགས་པའི་ཕན་ཡོན་གྱིས། ཕུ་བོ་ཁྱེད་གཉིས་འཁྱགས་པ་འཁྱགས་ཡུལ་གྱི་མཐའ་འཁོབ་ཏུ། གཅིག་གིས་སངས་རྒྱས་ཀྱི་བསྟན་པ་འཛུགས། གཅིག་གིས་བསྟན་པ་འཛིན་པའི་དུས་སུ། བདག་ནི་མངལ་ལས་མ་སྐྱེས་པ། མེ་ཏོག་པདྨའི་སྡོང་པོ་ལས་རྫུས་ཏེ་སྐྱེས་པ། སྐྱེ་ཤི་རྒྱུན་བཅད་དེ་ཚེ་ཉི་ཟླ་དང་མཉམ་པ། ནུས་པས་ལྷ་འདྲེ་མི་གསུམ་འདུལ་བ་ཞིག་ཏུ་སྐྱེས་ནས། མཐའ་འཁོབ་དེ་ཉིད་ཀྱི་འདྲེ་སྲིན་གདུག་པ་ཅན་ཐམས་ཅད་འདུལ་བ་དང་།
ཁྱེད་གཉིས་ཀྱི་བསམ་པ་བསྒྲུབ་ཅིང་། སངས་རྒྱས་ཀྱི་བསྟན་པ་མཐའ་དག་བསྲུང་བའི་སྔགས་འཆང་ནུས་པ་ཅན་ཞིག་ཏུ་སྐྱེ་བར་ཤོག ཅེས་བརྗོད། དེ་འོག་བྱ་རྫིས། མའི་མཆོད་རྟེན་ལ་བུམ་པ་བཏགས་པའི་ཕན་ཡོན་གྱིས། ཕུ་བོ་ཁྱེད་གསུམ་འཁྱགས་པ་འཁྱགས་ཡུལ་གྱི་མཐའ་འཁོབ་ཏུ། གཅིག་གིས་བསྟན་པ་འཛུགས། གཅིག་གིས་འཛིན། གཅིག་གིས་བསྲུང་བའི་དུས་སུ། ཁྱེད་རྣམས་འཁྲུངས་ཡུལ་གཅིག་ཏུ་འོང་བའི་ངེས་པ་མེད་པས།
བདག་ནི་ཁྱེད་རྣམས་མཇལ་འཕྲད་བྱེད་པའི་བཀའི་ཕྲིན་བློན་ཞིག་ཏུ་སྐྱེ་བར་ཤོག ། ཅེས་སྨོན་ལམ་བཏབ་བོ། ། བོང་བུ་དེའི་བསམ་པ་ལ་ང་ལ་ཡང་སྨོན་ལམ་ཞིག་འདེབས་ཏེ་འོང་བསམས་པ་ལ། སྨོན་ལམ་ཅི་ཡང་འདེབས་པ་མ་བྱུང་བས། ཁོ་ཁྲོས་ནས། འཁྱགས་པ་འཁྱགས་ཡུལ་གྱི་མཐའ་འཁོབ་ཏུ། ཁོ་ཆོས་སྐྱོང་བའི་རྒྱལ་པོར་སྐྱེས་ནས་སངས་རྒྱས་ཀྱི་བསྟན་པ་འཛུགས་པའི་དུས་སུ། དེའི་ཚེ་ང་ཆོས་ལ་མི་དགའ་བའི་བཀའི་བློན་པོ་ཞིག་ཏུ་སྐྱེས་ནས། རྒྱལ་པོ་ཁོ་ལ་ཅི་ཡང་བྱ་དབང་མེད་པ་ཞིག་ཏུ་སྐྱེ་བར་ཤོག་ཅིག་བྱས་སོ། ། དེ་སྐད་བརྗོད་པ་གཡོག་པོས་ཐོས་པས།
ཁོ་དེ་ལྟ་བུའི་བདུད་བློན་དུ་སྐྱེས་ནས། ཆོས་ལ་བར་ཆད་བྱེད་པའི་དུས་སུ། དེ་ཉིད་ཀྱི་གཡོ་ཐབས་དང་ནུས་པ་ཐམས་ཅད་བཟློག་ཅིང་འཇོམས་པར་བྱེད་པའི་ཆོས་བློན་ཐབས་ལ་མཁས་པ་ཞིག་ཏུ་བདག་སྐྱེ་བར་ཤོག་ཅིག ཅེས་སྨོན་ལམ་བཏབ་བོ། ། ཡང་གླང་པོ་ཆེ་དེའི་བསམ་པ་ལ་ཡང་ང་ལ་ཡང་སྨོན་ལམ་ཞིག་འདེབས་ཏེ་འོང་བསམས་པ་ལ། སྨོན་ལམ་ཅི་ཡང་འདེབས་པ་མ་བྱུང་བས། ཁོ་ཁྲོས་ནས། ས་རྡོ་འདི་ཙམ་བསྐྱས་པས་སྨོན་ལམ་ཅི་ཡང་མི་འདེབས་ན། ཁོང་རྣམས་ཀྱིས་བཙུགས་པའི་བསྟན་པ་དེ། རྒྱལ་པོ་དེའི་བུ་ཚའམ་ཚ་བོར་སྐྱེས་ཏེ་ངས་བསྣུབས་པར་ཤོག་ཅིག
ཅེས་བྱས་སོ། ། དེ་སྐད་བརྗོད་པ་བྱ་རོག་ཅིག་གིས་ཚོར་བས། ལྷག་པའི་བསམ་པ་སྐྱེས་ཏེ། ཁོ་དེ་ལྟ་བུའི་རྒྱལ་པོར་སྐྱེས་ནས། སངས་རྒྱས་ཀྱི་བསྟན་པ་བསྣུབས་པའི་དུས་སུ། བདག་བྱང་ཆུབ་སེམས་དཔའ་ཆེན་པོ་ཞིག་ཏུ་སྐྱེས་ནས་བདུད་ཀྱི་རྒྱལ་པོ་དེ་ཉིད་གསོད་པར་ཤོག་ཅིག ཅེས་སྨོན་ལམ་བཏབ་བོ། ། དེའི་ཚེ་དེའི་དུས་ཀྱི་རྟ་རྫིའི་བུ་ནི། ད་ལྟའི་ཆོས་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་བདག་ལགས་སོ། ། ཕག་རྫིའི་བུ་ནི།
ད་ལྟའི་མཁན་པོ་བོ་དྷི་སཏྭ་འདི་ཡིན་ནོ། ། ཁྱི་རྫིའི་བུ་ནི། ད་ལྟའི་ཨོ་རྒྱན་གྱི་པདྨ་འབྱུང་གནས་བདག་ལགས་སོ། ། བྱ་རྫིའི་བུ་ནི། ད་ལྟའི་ཡར་ཀླུངས་ཀྱི་སྦ་མི་ཁྲི་གཞེར་འདི་ཡིན་ནོ། ། བོང་བུ་ནི། ད་ལྟའི་བདུད་བློན་མ་ཞང་ཁྲོམ་པ་སྐྱེས་ཞེས་བྱ་བ་འདི་ཡིན་ནོ། ། གཡོག་ནི། ད་ལྟའི་ཆོས་བློན་འགོས་པདྨ་གུང་བཙན་འདི་ཡིན་ནོ། ། གླང་པོ་ཆེ་ནི།
རྒྱལ་པོ་ཁྱོད་ནས་གདུང་རབས་གསུམ་གྱི་དུས་སུ། བདུད་ཀྱི་རྒྱལ་པོ་གླང་གི་མིང་ཅན་ཞིག་འབྱུང་སྟེ། དེས་ནི་སངས་རྒྱས་ཀྱི་བསྟན་པ་བསྣུབས་པར་བྱེད་དོ། ། དེའི་ཚེ་དེའི་དུས་ན་བྱ་རོག་ནི། ད་ལྟའི་ལྷ་སྲས་མུ་རུག་བཙད་པོ་འདི་ཡིན་ཏེ། མ་འོངས་པའི་དུས་སུ། བདུད་རྒྱལ་གླང་གི་མིང་ཅན་བྱུང་ནས་སངས་རྒྱས་ཀྱི་བསྟན་པ་བསྣུབས་པའི་ཚེ། བྱང་ཆུབ་སེམས་དཔའ་ལྷ་ལུང་དཔལ་གྱི་རྡོ་རྗེ་ཞེས་བྱ་བར་སྐྱེས་ནས། བདུད་ཀྱི་རྒྱལ་པོ་དེ་ཉིད་གསོད་པར་འགྱུར་རོ། ། ཞེས་དང་།
གཞན་ཡང་ཆོས་སྐྱོང་བའི་རྒྱལ་པོ་སྲོང་བཙན་སྒམ་པོ་ཞེས་འཕགས་པ་ལོ་ཀེ་ཤྭ་ར་དང་ཞལ་མི་གཉིས་པ་དེ་ཉིད་ཀྱིས། འཕྲུལ་སྣང་གི་གཙང་ཁང་བྱང་མར་འཕགས་པ་སྤྱན་རས་གཟིགས་ཀྱི་དྲུང་དུ། སྐུའི་བཀོད་པ་བསྡུ་ལ་ཁད་ཀྱི་བཀའ་ཆེམས་སུ། རྒྱལ་པོས་དབོན་སྲས་ལ་བཀའ་སྩལ་པ། རིགས་ཀྱི་བུ་ངས་ནི་རྒྱལ་ཁྲིམས་ཆོས་བཞིན་དུ་བསྒྱུར་ནས་སངས་རྒྱས་ཀྱི་བསྟན་པ་དར་བར་བྱས། བོད་འབངས་བདེ་བ་ལ་བཀོད་པ་ཡིན་ནོ། ། ཁྱོད་ཀྱིས་ཀྱང་ངའི་རྒྱལ་སྲིད་འདི་མ་ཉམས་པར་ཆོས་བཞིན་དུ་སྐྱོངས་ཤིག ངའི་གཙུག་ལག་ཁང་འདི་གཉིས་ཀྱི་ཞབས་ཏོག་ཁྱོད་ཀྱིས་གྱིས་ལ། དར་དུ་ཆུག་ཅིག ངའི་ཕོ་བྲང་ལྷའི་གནས་དང་འདྲ་བ་འདིའི་འཛིན་སྐྱོང་གྱིས་ཤིག
ངའི་བཙུན་མོ་དང་བློན་པོ་བོད་འབངས་ཐམས་ཅད་རེ་ཞིང་ལྟོས་པའི་ཕ་མ་ལྟ་བུ་གྱིས་ལ། ཕན་པ་དང་བདེ་བས་ཁྱབ་པར་གྱིས་ཤིག དེ་ནས་གདུང་རབས་ལྔ་པ་ལ། ། འཇམ་དཔལ་དབྱངས་ཀྱི་སྤྲུལ་པ་སྟེ། ། རྒྱལ་པོ་ལྡེ་ཞེས་བྱ་བ་འབྱུང་། ། དེས་ཀྱང་དམ་ཆོས་རྒྱས་པར་བྱེད། ། དེ་ནས་གདུང་རབས་གཉིས་པ་ལ། ། ཕྱག་ན་རྡོ་རྗེའི་སྤྲུལ་པ་སྟེ། ། རྒྱལ་པོ་ཁྲི་ཞེས་བྱ་བ་འབྱུང་། ། དེས་ཀྱང་དམ་ཆོས་རྒྱས་པར་བྱེད། །
དེ་ནས་བདུད་ཀྱི་སྤྲུལ་པ་སྟེ། ། རྒྱལ་པོ་དུད་འགྲོའི་མིང་ཅན་འབྱུང་། ། དེ་ཡི་ཐུགས་ལ་གདོན་གསོལ་ནས། ། ལྷ་ཁང་བསྒྱེལ་ཞིང་དམ་ཆོས་བསྣུབས། ། སྡེ་སྣོད་འཛིན་པའི་སྲོག་ཀྱང་གཅོད། ། ཆོས་མཛད་ཐམས་ཅད་བསད་ཅིང་བཅོམ། ། གླེགས་བམ་ཐམས་ཅད་མེ་ལ་བསྲེག ། སངས་རྒྱས་བསྟན་པའི་དཀྲུགས་ཤིང་ངེས། ། བླ་མ་སློབ་དཔོན་བྲན་དུ་བསྐུལ། ། རབ་བྱུང་བཙུན་པ་ཆོས་དང་ཕྲལ། །
དགེ་བཤེས་རྣམས་ལ་ཤན་པ་བཅོལ། ། སངས་རྒྱས་ན་བཟའ་ཆུ་ལ་བསྐུར། ། རྟེན་གསུམ་མཆོད་ཆ་རྡོ་ཡིས་བརྡུང་། ། ཆོས་ཀྱི་མིང་ཡང་མེད་པར་བྱེད། ། དེ་ནས་ཡེར་པའི་བྲག་ཁུང་ན། ། ཕྱག་ན་རྡོ་རྗེའི་སྤྲུལ་པ་སྟེ། ། དཔལ་ཞེས་བྱ་བའི་དགེ་སློང་གིས། ། སྡིག་ཅན་རྒྱལ་པོ་སྒྲོལ་བར་འགྱུར། ། ཞེས་ལུང་བསྟན་དང་ཐུགས་བསྐྱེད་སྨོན་ལམ་དུས་སུ་སྨིན་ནས། ཡེར་པའི་བྲག་ཁུང་ནས་སྒོམ་བྱེད་ཀྱིན་ཡོད་པ་ལ།
ནམ་ཕྱེད་ན་ལྷ་སའི་བསྟན་སྲུང་དཔལ་ལྷ་མོ་བྱུང་ནས། ད་ལྟ་བོད་ན་གྲུབ་ཐོབ་ཁྱེད་ལས་མི་འདུག རྒྱལ་པོ་གླང་དར་མས་སངས་རྒྱས་ཀྱི་བསྟན་པ་ལ་བར་གཅོད་བྱས། རྒྱལ་པོ་སྡིག་ཅན་གསོད་རན། ཁོ་མོས་གྲོགས་བྱ་ཡིས། སྙིང་མ་ཆུང་ཞིག་གསུངས་སོ། ། དེའི་སང་ཉེ་གནས་ལ་རྒྱུ་མཚན་དྲིས་པས་བདེན་པར་འདུག་ནས་སངས་རྒྱས་ཀྱི་བསྟན་པའི་ཆེད་དུ། རང་གི་སྲོག་བཞི་མདོའི་རྩྭ་བཞིན་དོར་ཏེ། རྒྱལ་པོ་རྡོ་རིང་གི་ཡི་གེར་གཟིགས་སྐབས་དྲུང་དུ་ཕྱིན་ཏེ་ཕྱག་གསུམ་གྱི་དང་པོ་ལ་མཐེབ་སྤྲད། གཉིས་པ་ལ་མདའ་བཀངས།
གསུམ་པ་ལ་རྒྱལ་པོའི་དཔྲལ་བར་མདའ་བསྣུན་ཏེ་བཀྲོངས་པས། ཕྱིས་རིམ་གྱིས་སངས་རྒྱས་ཀྱི་བསྟན་པ་ནམ་ལངས་ཉི་ཤར་ལྟར་དུ་གྱུར་པ་འདི་ཉིད་ཀྱང་། འཁྲུལ་མེད་གཏེར་སྟོན་ཆེན་པོས་ལུང་གིས་ཟིན་པའི་སྐྱབས་མགོན་རྡོ་རྗེ་འཆང་ཆེན་པོ་དེ་ཉིད་ཀྱི་ཐུགས་རྗེ་ཁོ་ནར་འཁུམས་པ་སྟེ་ལྷ་ལུང་དཔལ་གྱི་རྡོ་རྗེའི་ལོ་རྒྱུས་དང་།། ༈ །།ཡང་བྱེ་ཚོགས་ཆོས་སྐྱོང་ཆེན་པོ་རྡོ་རྗེ་ཤུགས་ལྡན་རྩལ་གྱིས། སློབ་དཔོན་ཆེན་པོ་ཛེ་ཏཱ་རིའི་རྣམ་སྤྲུལ་དུ་ལུང་བསྟན་མཛད་པ་ལ། ཡིད་ཆེས་ཤིང་ཁུངས་བཙུན་པའི་ཕྱིར་ཆོས་སྐྱོང་ཆེན་པོས་ལུང་བསྟན་ཚུལ་དང་། སློབ་དཔོན་ཆེན་པོ་ཛེ་ཏཱ་རིའི་ལོ་རྒྱུས་བཤད་པ་གཉིས་ལས། དང་པོ་ནི། རྙིང་མའི་རིན་པོ་ཆེ་སྣ་བདུན་གྱི་རྒྱུད་ཅེས་བྱ་བ་ལས། རྒྱལ་པོ་ཆེན་པོ་ཞེས་བྱ་བ། །
དོལ་རྒྱལ་དོལ་རྒྱལ་ཟེར་བ་འདི། ། ཐ་ལམ་ལོག་པ་མ་ཡིན་ཏེ། ། ངོ་བོ་ཐུགས་རྗེ་ཆེན་པོའོ། ། འོན་ཀྱང་རྒྱལ་བློན་དུས་ཀྱི་ཚེ། ། ཐང་ནག་ཅེས་བྱའི་བློན་པོ་དང་། ། བོན་སྟོན་བརླན་མི་ཞེས་བྱ་བ། ། དུས་གཅིག་སྐྱེས་བུ་བློ་ཅན་གཉིས། ། དམར་རྒྱན་བཟའ་དང་བཅས་པ་གསུམ། ། རྒྱུད་གཅིག་བསྟན་ནས་གནོད་པར་བྱས། ། དེ་ནས་རེས་ནི་གཅིག་ཏུ་འདྲེས། །
རེས་ནི་རྣམ་པ་སོ་སོར་ཤར། ། རེས་ནི་ཏྲེ་བོའི་སློབ་མར་གྱུར། ། རྡོ་རྗེ་སེངྒེ་ཞེས་བྱ་བས། ། བསྟན་པའི་དོན་ཡང་མང་པོ་བསྒྲུབས། ། ཐ་མར་ཀརྨ་པའི་སློབ་བུ། ། སྔགས་འཆང་ནུས་ལྡན་དམ་དྲལ་བའི། ། རྣམ་པས་ཡར་སྟོད་ཕྱོགས་སུ་སྐྱེས། ། ཆ་ཤས་གཅིག་ནི་གོང་མའི་དུས། ། པྲཛྙཱའི་མིང་འཆང་དེ་ཉིད་དེ། ། དེ་དུས་རྣམ་པ་ཐ་དད་ཀྱང་། །
རྫུ་འཕྲུལ་གཅིག་སྟེ་ཀུན་ལ་འཚེ། ། འབྲེལ་པས་མཐར་ཐུག་བཟང་པོར་འདྲེན། ། ཆེ་བ་འདོན་པའི་རྫུ་འཕྲུལ་འགྱེད། ། དེ་ཕྱིར་བརྙས་པར་མི་བྱའོ། ། ཞེས་ངོ་བོ་ཐུགས་རྗེ་ཆེན་པོར་གྲུབ་པ་དེ་ཉིད་ཀྱིས་སྩལ་བས། དོན་དམ་པའི་བཀའ་ཚིག་ཏུ་ངེས་པར་ཡང་དག་པའོ། ། གཉིས་པ་ནི། སྔོན་གྱི་དུས་སུ། རྒྱ་གར་གྱི་རྒྱལ་པོ་པ་ནཱ་པཱ་ལས། རྒྱལ་སྲིང་སྐྱོང་བའི་སྐབས་ཤིག་ཤར་ཕྱོགས་ཝ་རནྡྲར།
རྒྱལ་ཕྲན་ས་ན་ཏན་ཟེར་བ་ཞིག་བྱུང་། དེ་ཉིད་ཀྱི་བཙུན་མོའི་མཆོག་གཟུགས་དང་བློ་གྲོས་ཕུན་སུམ་ཚོགས་པ་ཞིག་ཡོད། དེ་ཡང་དེ་ལ་བླ་ལྷག་ཏུ་གཙིགས་སུ་བྱེད་ཅིང་། ཁྲུས་བྱེད་པ་ལུས་གསེར་གྱི་རུས་སྦལ་གྱི་སྟེང་དུ་འཇོག གཞན་ལ་མི་སྟོན་པར་སྦེད་པ་ལས། རྒྱལ་པོ་དེས་བྲམ་ཟེའི་རིགས་ཀྱི་སློབ་དཔོན་སྙིང་པོའི་ཞབས་ལ་གསང་བ་འདུས་པའི་དབང་བསྐུར་ཞུས་པའི་ཡོན་དུ་བཙུན་མོ་དེ་དང་། རྟ་དང་། གསེར་དང་། གླང་པོ་ཆེ་ལ་སོགས་པ་ཕུལ། དུས་གཞན་ཞིག་ན།
དེ་ལ་སྙིང་པོའི་ཞབས་ཀྱིས་སྲས་མཚན་དང་ལྡན་པ་ཞིག་བཙས། ལོ་བདུན་ལོན་པ་ན། བྲམ་ཟེ་ཡི་གེ་སློབ་པའི་གྲྭར་བརྫངས་པས། ནམ་ཞིག་ན་བྲམ་ཟེའི་ཁྱེའུ་གཞན་རྣམས་ཀྱིས་ཁྱོད་ནི་རིགས་ངན་ཡིན་ནོ་ཞེས་བརྡེགས་སོ། ། རྒྱུ་མཚན་དྲིས་པས། ཁྱོད་ཀྱི་ཕ་ནི་ནང་པའི་བསྔགས་པ་ཡིན་པས། དམངས་རིགས་ཀྱི་བཙུན་པ་གྲལ་འགོར་འཇོག མཆོད་པ་བྱེད་པའི་གནས་སྐབས་སུ་རིགས་བཟང་ངན་གྱི་དབྱེ་བ་མེད་པར་བསྲེས་པས་སོ། ། དེ་ལྟར་མང་དུ་གཙེས་པས། དེ་ངུ་ཞིང་ཁྱིམ་དུ་ལྡོག་པ་ན།
ཡབ་ཀྱིས་དྲིས་པས་དེ་ལྟར་བྱུང་བ་བཤད་དོ། ། འོ་ན་འདི་དག་ཟིལ་གྱིས་གནོན་དགོས། ཞེས་གསུངས་ཏེ། འཇམ་དབྱངས་ཀྱི་དབང་བསྐུར། རྗེས་སུ་གནང་བ་སྩལ་ཏེ་སྒྲུབ་ཏུ་བཅུག་པས། ལོ་གཅིག་ཏུ་ཉེ་བར་སོང་བ་ན། ཏིང་ངེ་འཛིན་གྱི་གསལ་སྣང་མཆེད་ཅིང་། གྲུབ་པའི་རྟགས་བྱུང་ནས། སྤྱིལ་བུའི་ཕྱི་ནང་ཐམས་ཅད་འོད་དམར་སེར་གྱིས་ལམ་གྱིས་ཁྱབ། མས་ཁ་ཟས་སྐྱེལ་དུ་འོངས་པས།
དེ་ལྟར་མཐོང་སྟེ་སྤྱིལ་བུ་ལ་མེ་ཤོར་རོ་སྙམ་ནས། ཆོ་ངེས་བཏབ་པས་ཏིང་ངེ་འཛིན་སད་དེ། འོད་ཀྱང་ཡལ་ལོ། ། དེར་ཡབ་ན་རེ། དེ་ལྟར་གསལ་སྣང་དེ་ལ་ཞག་བདུན་དུ་བཞག་ན། འཕགས་པ་འཇམ་དཔལ་དངོས་དང་མཉམ་པ་ཞིག་འོང་ནའང་། ཅུང་ཟད་བར་ཆད་དུ་སོང་། འོན་ཀྱང་རིག་པའི་གནས་ཐམས་ཅད་ལ་ཐོགས་པ་མེད་པའི་བློ་གྲོས་རྒྱས་པ་ཞིག་འོང་གསུངས། དེ་ལྟར་བྱུང་ཡང་བྱུང་སྟེ། ཡི་གེ་དང་།
བཟོའི་གནས་ཐམས་ཅད་དང་། སྡེབ་སྦྱོར་མངོན་བརྗོད་ལ་སོགས་པ་མ་བསླབ་པར་ཤེས། གཞན་ཡང་རིག་པའི་གནས་རྣམས་ལ་ཀློག་པ་ཙམ་དང་། ཤིན་ཏུ་དཀའ་བ་རྣམས་ཀྱང་ཚར་རེ་ཟུང་རེ་བལྟས་པས་ཐམས་ཅད་ཤེས་ཏེ། མཁས་པའི་དབང་ཕྱུག་ཆེན་པོར་གྱུར། ཇི་སྲིད་འཚོའི་བར་རྟེན་དགེ་བསྙེན་ཡིན། ཡབ་ལ་ཇི་ཙམ་མངའ་བའི་གསུང་འདུས་བདེ་ཀྱེ་སོགས་གསན། གཞན་ཡང་བླ་མ་མང་དུ་བསྟེན། ཁྱད་པར་ཆོས་ཐམས་ཅད་འཕགས་པ་འཇམ་དཔལ་དངོས་ལ་གསན་པར་ནུས། གང་གི་ཚེ་བྲམ་ཟེ་སྙིང་པོའི་ཞབས་སྐུ་འདས་པའི་འོག་ཏུ།
རྒྱལ་པོ་མ་ཧི་པཱ་ལའི་དུས་རྒྱལ་པོའི་ས་ཏྲ་མ་ཐོབ་པས། ཡུལ་སྣ་ཚོགས་སུ། ལྷ་ཁང་རྣམས་ལ་ཕྱག་མཛད་པ་དང་། པཎྜི་ཏ་རྣམས་དང་རིག་པ་འགྲན་པའི་ཕྱིར་བྱོན་ཏེ། ལན་ཅིག་ཁ་སརྤ་ཎར་བྱོན་པ་ན། སྒོ་དྲུང་ན་མི་གཡོ་བའི་སྐུ་ཤིན་ཏུ་ཁྲོས་པ་ཞིག་གཟིགས་ནས། སྲིན་པོའི་གཟུགས་ཅན་འདི་ལྟ་བུ་སྙམ་ནས་མ་དད་པ་ཞིག་བྱུང་། མནལ་ལམ་དུ། ཐུབ་པའི་དབང་པོའི་ཐུགས་ཀ་ནས་མི་གཡོ་བ་མང་པོ་སྤྲོས་ནས། གདུག་པ་ཅན་ཚར་གཅོད་པ་རྨིས་པས།
སངས་རྒྱས་ཀྱི་ཐབས་ལ་མཁས་པ་ལ་མ་དད་པ་བྱས་སོ་སྙམ་ནས་བཤགས་པ་མཛད་པས་སྒྲོལ་མ་ཞལ་གཟིགས། ཁྱོད་ཀྱིས་ཐེག་པ་ཆེན་པོའི་བསྟན་བཅོས་མང་དུ་གྱིས་ཤིག སྡིག་པ་བྱང་བར་འགྱུར་རོ་གསུངས། དེ་ནས་ཕྱིས། རྒྱལ་པོ་མ་ཧཱ་པཱ་ལའི་དུས་སུ། པྲྀཀྵ་པུ་རི་ཞེས་བྱ་བའི་གནས་གཞི་བཟང་པོ་ཞིག་ཕུལ། བི་ཀྲ་མ་ཤཱི་ལའི་པཎྜི་ཏའི་ས་ཏྲ་ཡང་ཕུལ་ནས་ཆོས་ཀྱང་མང་དུ་གསུངས། སྙན་པའི་གྲགས་པ་ཆེར་བྱུང་། བསླབ་བཏུས་དང་། སྤྱོད་འཇུག
ནམ་མཁའི་སྙིང་པོའི་མདོ་སྡེ་སོགས་ལ་བསྡུས་འགྲེལ་རེ་ཡང་མཛད། མདོ་སྔགས་ཀྱི་བསྟན་བཅོས་ཐོར་བུ་བརྒྱ་རྩ་ཙམ་མཛད་དོ། ། དེ་ལྟ་བུའི་སློབ་དཔོན་ཛེ་ཏཱ་རི་དགྲ་ལས་རྣམ་རྒྱལ་དེ་ཉིད་ནི་དགུང་ལོ་བརྒྱ་དང་བཅུ་གཉིས་བཞུགས། དགུང་ལོ་བརྒྱད་ཉིད་ཀྱིས་ཐུགས་སྲས། ཐོག་མར་མ་ཧེའི་རྫི་བོ་རྒས་ཤིང་འཁོགས་པ་ཞིག་ཡིན་པ་ལ། སློབ་དཔོན་གྱིས་འཇམ་དཔལ་དཀར་པོའི་གདམས་ངག་གནང་ཞིང་བསྒོམས་པས། མཁས་པ་ཆེན་པོར་གྱུར་པ་པཎྜི་ཏ་མ་ཏིའམ། སྒེག་པའི་རྡོ་རྗེ། ནོར་བུ་གླིང་པ་སོགས་མཚན་གྱི་རྣམ་གྲངས་དང་ལྡན་པ་དེར་གནང་བ་སོགས་ངོ་མཚར་གྱི་རྣམ་པར་ཐར་པ་རབ་ཏུ་གསལ་བ་དེ་ཉིད་ཀྱི་སྤྲུལ་པའི་རོལ་གར་དུ་གདམས་པ་དང་། གཞན་དུ་ན་༧སྐྱབས་གཅིག་རྡོ་རྗེ་འཆང་ཆེན་པོ་དེ་ཉིད་ཀྱི་ཞལ་ལུང་རྗེ་བཙུན་ས་སྐྱ་པའི་གདུང་རབས་རིན་པོ་ཆེའི་ཞལ་སྐོང་ལས་འདི་ལྟར་གླེང་བར་མཛད་དེ།
སྒྲོ་མོ་ལུང་པ་མང་ཐོས་བསོད་ནམས་ཆོས་འཕེལ་གྱི་སྐུ་སྐྱེར་ངོས་འཛིན་བྱེད་ཅིང་། རང་ཡང་དེ་ཡིན་ཁུལ་གྱིས། གནས་གསར་རྗེས་རྣམ་ཐར་ནའང་ཧམ་ལབ་ཚད་མེད་བྲིས་ཡོད་གསུངས་པ་དང་། ཁོ་བོས་སྤྲེའུ་སྣྲོན་ཟླའི་ཚེས་འགོར་མངལ་བཟུང་། དཔོན་སློབ་དེ་རྒྱལ་ཟླའི་ནང་དུ་གཤེགས་གསུངས་པས་ལོ་ཟླའི་བབ་ཀྱང་འགྲིག་པ་དང་། གང་ལྟར་གནས་གསར་རྗེའི་རྣམ་ཐར་ན་འདི་ལྟར་འབྱུང་སྟེ། གནས་གསར་རྡོ་རྗེ་འཆང་དེ་ཉིད་ཀྱིས་སྒྲོ་མོ་ལུང་པ་མང་ཐོས་བསོད་ནམས་ཆོས་འཕེལ་གྱི་སྐུ་མདུན་དུ། ནི་གུའི་ཆོས་སྐོར་ཡོངས་རྫོགས་དང་། དཀོན་མཆོག་སྤྱི་འདུས་ཀྱི་དབང་སོགས་གསན་པར་ཕེབས་སྐབས། དཔོན་སློབ་དེ་ཉིད་ཐུགས་ཉམས་འུར་བ་ལྟ་བུའི་གསུང་ལས།
ཤིང་གླང་མའི་སྟེང་དུ་བྱ་ཁྱུང་ཆེན་བབས། ། ཁྱེད་གནས་གསར་གྱི་དཔོན་པོ་ཁམས་ཆེན་དེ། ། ངེད་སྒོམ་ཆེན་གྱི་གནས་སུ་ཕེབས་པ་ངོ་མཚར་ཆེ། ། ཞེས་སོགས་ཐུགས་ཤིན་ཏུ་སྤྲོ་བའི་གསུང་གླེང་དང་། བཞུགས་རིང་གསོལ་ཟས་སོགས་མཐུན་རྐྱེན་གྱ་ནོམ་པ་སྩལ་བས། རྗེས་སུའང་གནས་གསར་རྗེའི་གསུང་ལས། ངའི་བླ་མ་རྨོར་ཆེན་རྡོ་རྗེ་འཆང་ཁམས་གསུམ་དབང་སྡུད་དེ་ཉིད་ཀྱི་སྐུ་དྲུང་དུ་འདུག་པ་ལས། སྒྲོ་ལུང་པ་ཆེན་པོ་སྒོམ་ཆེན་གྱི་བླ་མའི་དྲུང་དུ་འདུག་པ་བཟའ་བཏུང་མོད་པ་བྱུང་། ཞེས་གསུངས། ནི་གུའི་བཀའ་འཁྲིད་རྣམས་སྩོལ་སྐབས་ཤོག
བཞུགས་གཡབ་ན་ཉི་གྲིབ་ཀྱི་མཐར་རྡོ་བས་མནན་ནས་ལུང་གསན་སྐབས་རླུང་དྲག་པོས་རྡོ་ལག་མགོ་ཙམ་ཞིག་དཔོན་སློབ་ཀྱི་སྐུ་མདུན་དུ་ཤུགས་དྲག་གིས་ལྷུངས་པས། ཆོས་ཞུ་བ་ཚང་མ་འཇིགས་ནས་གསུང་ཤོར། དཔོན་སློབ་ནི་དེ་མ་ཐག་སྐུ་དྲང་པོར་བསྲངས། སྤྱན་བར་སྣང་ལ་ཧྲིག་གེ་གཟིགས་ནས། ཨ་སྒྱུ་མ་ཡིན་གསུང་བ་དང་མཉམ་དུ་ཡུག་ཅིག་ལྟ་བར་འབྱམས་སོང་བས། ཆོས་ཞུ་བ་གཞན་ཚོའི་ཐུགས་ལ་ཅི་འཁྲུངས་ནི་མ་ཤེས། གནས་གསར་རྗེའི་ཐུགས་རྒྱུད་ལ་སྒྱུ་མ་ལྟ་བུའི་ཏིང་ངེ་འཛིན་ཁྱད་པར་ཅན་ཞིག་དེ་དུས་འཁྲུངས་པར་མངོན་ཏེ། གསུང་ལས། ངས་ནི་དེ་སྐབས་སྐུ་མདུན་དུ་ཆོས་གང་ཞུས་པ་ལས་དེ་དུས་བོགས་ཆེ་བ་བྱུང་གསུངས། འཐོན་ཕྱག་སྐབས་གནས་གསར་རྗེའི་མགུལ་ལ།
མེ་ལོང་གི་རྒྱབ་ལ་རྣལ་འབྱོར་དབང་ཕྱུག་བིརྺ་པའི་ཐུན་མོང་གི་སྲུང་བའི་སྐབས་ཀྱི་སྐུའི་རྣམ་འགྱུར་གྱི་རི་མོ་ཡོད་པ་ཞིག་གསོལ། ཕྱག་གཡས་ལྕགས་ཀྱི་རྡོ་རྗེ་འཕྱར་བའི་སྟངས་ཀ གཡོན་ལྕགས་ཕུར་ཐུར་དུ་གནོན་པའི་ཕྱག་རྒྱ་མཛད་དུ་བཅུག་ནས། དར་ཅིག་དེ་སྐད་ལ་བཞུགས་ཤིང་། ཁྱེད་མགོན་པོ་བསོད་ནམས་མཆོག་ལྡན་གྱི་རྣམ་སྤྲུལ་ཡིན་པས། སྒོམ་ཆེན་གྱི་རྟེན་འབྲེལ་ཞིག་བསྒྲིགས་པ་ཡིན་ནོ། ། བརྡ་དོན་འདི་ལ་གནས་གསར་རྗེ་རང་ཅི་ཡང་མི་གསུང་ཡང་། ཁོ་བོའི་བསམ་ཚོད་ལ་ནི། སྲུང་བ་ཐུན་མོང་བའི་སྐུ་ཞལ་ནང་བསྟན་དུ་ཡོད་པ་དེ། གསུང་ངག་ཚོགས་སློབ་གཉིས་ཀའི་བདག་པོ་མཛད་པའི་བརྡ་དང་།
དེའི་ཕྱི་མེ་ལོང་གཡའ་དག་ཡོད་པ་དེ། རིག་གནས་སོགས་ཤེས་བྱ་ཐམས་ཅད་མེ་ལོང་ནང་གི་གཟུགས་བརྙན་ལྟར་མཁྱེན་པའི་བརྡ་དང་། དེ་མགུལ་དུ་བཏགས་པ་དེ། ཆོས་འཁོར་བསམ་གྱིས་མི་ཁྱབ་པ་བསྐོར་བའི་བརྡ་དང་། ཕྱག་གཡས་ལྕགས་རྡོར་འཕྱར་བ་དེ། རྡོ་རྗེ་ཐེག་པའི་བསྟན་པའི་སྲོག་ཤིང་སྲ་བརྟན་མཛད་ཅིང་། ཐབས་ཀྱིས་ཕྱོགས་སུ་ལྷུང་བའི་བདུད་ཀྱི་བར་ཆད་ཐམས་ཅད་ལ། ཐུགས་བག་མི་ཚ་བའི་བརྡ་དང་། གཡོན་ལྕགས་ཕུར་ཐུར་མནན་དེ་རྡོ་རྗེ་ཕུར་པའི་ཆོས་སྐོར་གྱིས་མཚོན་གསང་ཆེན་སྙིང་མའི་རིང་ལུགས་ཀྱི་སྒོ་ནས། སྙིགས་དུས་ཀྱི་ཕུང་འགོང་ཐམས་ཅད་གནོན་པ་དང་།
ཁྱད་པར་ངེད་རང་ནས་རྗེ་བཙུན་ས་སྐྱ་པའི་ཟབ་ཆོས་ཕུར་པའི་སྨད་ལས་དྲག་པོ་སྒྲོལ་དབང་གི་ཐོག་མ་དེ། གནས་གསར་རྡོ་རྗེ་འཆང་ལ་འབུལ་ཐུབ་པའི་རྟེན་འབྲེལ་ཡིན་ནམ་སྙམ། ཞེས་དང་། རྣམ་ཐར་དེ་ཉིད་གསུང་རྩོམ་གྲུབ་ལ་ཁད་གྲུབ་དབང་སྒྲོ་ལུང་པ་ཆེན་པོ་མང་ཐོས་བསོད་ནམས་ཆོས་འཕེལ་གྱི་དབུ་སྐྲ་དང་། བཅུ་ཤད་ལུང་། འདྲ་སྐུ་ཆེ་ཆུང་གམ་དུ་འབྱོར་བ་སོགས་དཔྱོད་ལྡན་གྱིས་བལྟས་ན་གང་ཡིན་ཤེས་པར་འགྱུར། ཞེས་སོགས་གསུངས་པས་གྲུབ་དབང་སྒྲོ་ལུང་པ་མང་ཐོས་བསོད་ནམས་ཆོས་འཕེལ་གྱི་རྣམ་སྤྲུལ་དུ། ཞལ་བཞེས་འཁྲུལ་པ་མེད་པར་ལ་བཟླས་པས་སོ། ། གཞན་ཡང་རྗེ་ཉིད་ཀྱི་གསུང་རྩོམ་མགོན་དེའི་རྣམ་ཐར་ལས། ཤིང་ཕོ་སྤྲེའུའི་ལོ་ཐ་སྐར་ཟླ་བ་རྗེ་ས་ཆེན་ཡབ་སྲས་ཀྱིས་བྱིན་གྱིས་བརླབས་པའི་དུས་ཆེན་ཁྱད་པར་ཅན་དང་ཉེ་བར་སྦྱར་སྐབས།
རྨི་ལྟས་སུ་གདོང་དགའ་ཆོས་སྡེའི་ཚོགས་དཔོན་བགྱིས་ཏེ་ཆོ་ག་ཕྱག་ལེན་ལ་ཞུས་དག་སོགས་བརྩེ་བའི་བསླབ་བྱ་བགྱིས་པ་དང་། འཇམ་མགོན་ཨ་མེས་ཞབས་ཀྱི་བཀའ་ཤོག་ཞིག་ལག་ཏུ་འབྱོར་བར། ཁྱོད་ལ་གཞན་ཟེར་མ་དགོས། བདག་ཆེན་རྡོ་རྗེ་འཆང་གི་བདུད་རྩི་རིལ་བུ་སྒྲུབ་ཚུལ་སོགས་ཚིགས་བཅད་འདི་ནང་ན་གསལ་ཡོད་དོ་གསུངས་པ་བཞིན་བལྟས་པས། བློ་གྲོས་རྒྱལ་མཚན་ཞེས་པའི་མཚན་ཁོ་ན་ལ་གྲས་པའི་ཚིགས་བཅད་སུམ་ཅུ་རྩ་གྲངས་ཙམ་ཡོད་པ་ཞིག་བྱུང་བ་དང་། རིན་ཆེན་སྒང་བླ་བྲང་གི་གདུང་རབས་ཀྱི་སྐུ་རྒྱ་ནག་འཇིམ་བཟོ་མ་ལ་གཟུངས་ཕུལ་བ་བཅས་ཤར་བས་བྲག་རྩ་རྗེས། རྗེ་འདིའི་འཁྲུངས་རབས་ཀྱི་སྐབས་སུ། བདག་ཆེན་རྡོ་རྗེ་འཆང་གི་རྣམ་སྤྲུལ་ཡིན་པར་གསུངས་པ་དེ་གསལ་འདེབས་ཡིན་འདྲ། ཞེས་གསུངས་ཤིང་། དེས་ན་སྒྲོ་ལུང་པ་ཆེན་པོ་དེ་ཉིད་ནི།
རྗེ་བཙུན་ས་སྐྱ་པའི་སྙན་བརྒྱུད་གདམས་པ་རྒྱ་མཚོའི་མངའ་བདག བདག་ཆེན་རྡོ་རྗེ་འཆང་ཆེན་པོ་དང་། གྲུབ་པའི་དབང་ཕྱུག་ཐང་སྟོང་རྒྱལ་པོ་སོགས་ཀྱི་ཟློས་གར་དུ། དེ་ཉིད་ཀྱི་རྣམ་པར་ཐར་པར་ཤིན་ཏུ་གསལ་བས་ན། བདག་ཆེན་བློ་གྲོས་རྒྱལ་མཚན་དེ་ཉིད་ནི། རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོ་དང་ངོ་བོ་གཅིག་པ་གོང་གི་རྟོགས་བརྗོད་ཡིད་འཕྲོག་ཨུཏྤལ་དོ་ཤལ་དུ་བསྙོན་མེད་གསལ་ཞིང་། དེ་ལྟ་བུའི་བླ་མ་ས་སྐྱ་པ་ཆེན་པོ་ནི་བརྡ་བྱང་ཆུབ་སེམས་དཔའ་འམ། བྱང་ཆུབ་སེམས་དཔའ་སྦྱིན་པ་དཔལ་གྱི་ཡང་སྲིད་ཡིན་པས་ན། རྩ་བའི་སྤྲུལ་གཞི་འཕགས་མཆོག་འཇིག་རྟེན་དབང་ཕྱུག་ཉིད་ཡིན་ལ། ཐང་སྟོང་རྒྱལ་པོ་ཉིད་ཀྱང་ཐུགས་རྗེ་ཆེན་པོར་གྲུབ་པ་ནི།
གྲུབ་ཆེན་ཉིད་ཀྱི་གཏེར་ལུང་ལས། ཞི་བ་ཐུགས་རྗེ་ཆེན་པོ་དང་། ། དྲག་པོ་ཁྲོ་རྒྱལ་རྟ་མགྲིན་གཉིས། ། དབྱེར་མེད་གཅིག་ཏུ་སྤྲུལ་པ་ལས། ། སྐུ་ཡི་ཆ་ལུགས་ཞི་མ་ཁྲོ། ། ཞེས་གསུངས་ཤིང་། གཞན་ཡང་འགའ་ཞིག་བུ་སྟོན་རིན་པོ་ཆེ་དང་། བླ་མ་དམ་པ་སྔགས་འཆང་གྲགས་པ་བློ་གྲོས་སོགས་ཀྱི་རྣམ་སྤྲུལ་དུ་བྱེད་ཀྱང་རྗེ་རྡོ་རྗེ་འཆང་གིས་ཞལ་བཞེས་གསལ་པོར་མཛད་པ་ནི་མ་མཐོང་ཞིང་མིན་པ་ཡང་མ་གྲུབ་པ་ནི། སྤྱིར་སངས་རྒྱས་དང་བྱང་སེམས་ཆེན་པོ་རྣམས་ནི། དབང་བཅུ་དང་།
སྤྲུལ་བསྒྱུར་ལ་མངའ་བརྙེས་པས་གང་འདོད་དུ་སྐྱེ་བ་ལེན་ནུས་ཤིང་། དེ་ཡང་གཅིག་ཉིད་མང་པོར་སྤྲུལ་པ་དང་། ཆུང་ངུ་ཆེན་པོར་བསྒྱུར་བ་སོགས་ནུས་པ་སྟེ། སམྦུ་ཊི་ལས། ཁ་ཅིག་ཏུ་ནི་བྱང་ཆུབ་ཆེན་པོའི་ལམ། ། ཁ་ཅིག་ཏུ་ནི་བྱང་ཆུབ་སྤྱོད་རྗེས་འབྲངས། ། ཁ་ཅིག་ཏུ་ནི་བྱང་ཆུབ་མངོན་བྱང་ཆུབ། ། ཅེས་དང་། བརྟག་གཉིས་ལས། འཆད་པ་པོ་ང་ཆོས་ཀྱང་ང་། །
རང་གི་ཚོགས་ལྡན་ཉན་པ་ང་། ། ཞེས་སོགས་མང་དུ་གསུངས་པ་ལྟར། ཞིང་ཁམས་ལ་ལར་དཀྱིལ་འཁོར་གྱི་འཁོར་ལོའི་སྣང་བརྙན་དང་། ལ་ལར་མཛད་པ་བཅུ་གཉིས་ཀྱི་ཚུལ་སྟོན་པའི་སངས་རྒྱས་ལ་སོགས་པ་མཐའ་གཅིག་ཏུ་མ་ངེས་པའི་སྤྲུལ་པ་བསམ་གྱིས་མི་ཁྱབ་པའང་། བླ་མ་ས་སྐྱ་པ་ཆེན་པོས་ཚར་ཁར་ལོ་གསུམ་ཁྲིད་བསྐྱངས་པ། གུང་ཐང་དུ་མལ་གྱི་ཉེ་གནས་མཛད་པ། འབྲིང་མཚམས་སུ་རབ་གནས་མཛད་པ། ཟངས་སྡོང་དུ་ལམ་འབྲས་གསུངས་པ། ས་སྐྱར་བཞུགས་ནས་ལམ་འབྲས་གསུངས་ཤིང་བླ་མ་གོང་མའི་དགོངས་རྫོགས་མཛད་པ། ཤབ་སྒོ་ལྔར་ཆོས་འཁོར་བསྐོར་བ་སྟེ་སྐུའི་བཀོད་པ་མི་འདྲ་བ་དྲུག་དུས་གཅིག་ལ་བསྟན་ཅིང་།
དེ་བཞིན་གཟུགས་སྐུ་བསྡུ་བའི་ཚེ་ཡང་། བདེ་བ་ཅན། པོ་ཏཱ་ལ། ཨཽ་ཌྱིན། གསེར་མདོག་ཅན་སོགས་སུ་གཤེགས་པའི་བཀོད་པ་མི་གཅིག་པ་བཞི་ཅིག་ཅར་སྟོན་པར་མཛད་པ་སོགས་སོ། ། གཞན་ཡང་འགྲོ་བ་ལྷ་དང་བཅས་པའི་སྐྱབས་དང་མགོན་དང་དཔུང་གཉེན་དམ་པ་དེ་ཉིད་ནི། ཇོ་བོ་བཀའ་གདམས་པ་རྣམས་ཀྱི་རྣམ་ཐར་ལྷུར་བཞེས་ལྟ་བུའི། ཁེངས་བསྐྱུང་གི་གསུང་ཁོ་ན་འབྱོན་པ་ནི་འདི་ལྟ་སྟེ། ཁོ་བོ་ས་སྐྱ་བདག་པོར་མ་སྐྱེས་པར་དམག་དཔོན་ཁོ་ན་ཡིན། དབུས་གཙང་དུས་འཁྲུགས་སྐབས་ཀྱང་།
ངམ་རིངས་ཕྱོགས་ནས་ཡིན་ནོ་སྙམ་པའི་མི་ཞིག་ཕ་གཞིས་ལ་ཆགས་བཞིན་དུ་དམག་ལ་འགྲོ་དགོས་དེ། ཉ་མོ་ཧོབ་ཐག་གིས་འཛིན་ཆར་ཐོགས་ནས། རྐང་པ་གཡོན་པའི་ཉ་གཞུག་ཙམ་དུ་མེ་མདའ་ཕོག་པས་རྐྱེན་བྱས་ལྔ་ལམ་དུ་སོང་། དེ་ནས་ཡབ་རྗེ་གྲུབ་པའི་དབང་ཕྱུག་དེ་ཉིད་ཀྱིས། གདུལ་བྱ་ཁྱད་པར་ཅན་དུ་དགོངས་ཏེ་རིགས་སྲས་སུ་བསྐྲུན་པར་མཛད་མོད། སྔོན་བྱོན་དམ་པ་རྣམས་ཀྱི་ཞབས་འོག་གི་རྡུལ་ཕྲན་ཙམ་ཡང་མི་ཕེར། རྩིང་སྤྱོད་སྣ་ཚོགས་ནི་སྔར་ས་སྐྱ་པའི་གདུང་རབས་ལ་མ་གྲགས་པ་བྱས། བསོད་ནམས་ཀྱི་བགོ་སྐལ་དུ་ཐོབ་པ་ལ་བླ་མ་རྡོ་རྗེ་འཆང་གསན་རྒྱ་ཅན་མང་པོས་རྗེས་སུ་བཟུང་བས། ཐོས་རྒྱ་ནི་ཆེན་པོ་ཡོད། བསམ་སྒོམ་གཉིས་ནི་གསང་སྔགས་ཉེར་མཁོ་ལ་ཕྲན་བུ་ལས།
སྡེ་སྣོད་རྒྱུད་སྡེར་སྦྱངས་པ་ཆེར་མེད། རིག་གནས་སོགས་ནི་མཐོང་ཐོས་ཙམ་ཡིན། ཀློག་གྱོ་ལེ་བ་ཞིག་ཤེས། ཡི་གེ་ནི་ཁུངས་མ་བྱང་ཤིང་ལ་སྦྱངས་པ་མིན། ཁུངས་མེད་ཀྱི་རྩལ་ཡིག་ནི་བརྡ་དོན་ཕེར་ཙམ་ཞིག་ཤེས། ཡི་དམ་ཆོས་སྲུང་གི་བསྙེན་སྒྲུབ་མང་པོ་ནི་ངེས་ཤེས་འདྲོངས་པ་སོང་། བླ་མ་རྣམས་ཀྱི་ཁྲལ་འབབ་ཆོས་འཆད་ནི་ཆུང་ངུ་ནས་བྱས་པས། དབང་བྱིན་རླབས་རྗེས་གནང་འཁྲིད་ལུང་སོགས་ཡིན་ལ་མིན་ལ་དེ་འདྲ་ཐོགས་མེད་ཡོད། རྩོད་པའི་རིག་པར་མ་སྦྱངས་ཀྱང་བབས་ཀྱི་རིག་པ་ནི་རྩོད་ཤུགས་ཤིན་ཏུ་ཆེ་བ་ཡོད། རྩོམ་བསྒྲིགས་ཀྱི་པུསྟི་མཁས་གྲུབ་ཀྱིས་གཟིགས་པར་འོས་པ་དང་མི་འོས་པའི་ཚིག་ཏུ་མ་བྱས་པ་པོད་བཅུ་གཅིག་བཅུ་གཉིས་སུ་ལོངས་པ་ཡོད་འདྲ།
ཐོས་བསམ་སྒོམ་གསུམ་དང་འཆད་རྩོད་རྩོམ་གསུམ་ཧ་ལམ་དེ་ཀ་ཡིན། གཞན་ཡང་སྔོན་གྱིས་མཁས་པ་དག་གིས། རྐང་རྗེས་དང་ལག་རྗེས་ཀྱི་གྲུབ་རྟགས་མེད། སྐུ་རྗེས་ཀྱི་སྔོ་ལོ་ཕྱར་མ་མྱོང་། ཞེས་གསུངས་པ་ཡིན་པས། གྲུབ་རྟགས་ཀྱི་ངོ་མཚར་མ་མཆིས་ཀྱང་། སྔོ་ལོ་མ་ཕྱར་ཙམ་ཨེ་ཡོད། ཅེས་ཡང་ཡང་བཀའ་སྩལ་པ་རྣམས་ནི་ཁེངས་བསྐྱུང་བ་དམ་པའི་རྣམ་ཐར་ཁོ་ནའི་གསུང་སྟེ། དཔྱོད་ལྡན་གཟུར་གནས་རྣམས་ཀྱིས་བརྟགས་ཚེ། ཆོས་བཅུ་པའི་མདོ་ལས།
དུ་བ་ལས་ནི་མེར་ཤེས་དང་། ། ཆུ་སྐྱར་ལས་ནི་ཆུར་དཔོག་ལྟར། ། བྱང་ཆུབ་སེམས་དཔའ་བློ་ལྡན་གྱི། ། རིགས་ནི་མཚན་མ་དག་ལས་ཤེས། ། ཞེས་དང་། འཇམ་མགོན་བླ་མ་ས་སྐྱ་པཎྜི་ཏས། དུ་བས་མེ་བཞིན་རྣམ་ཐར་ལ། ། ནང་གི་ཡོན་ཏན་ལེགས་བརྟགས་ཏེ། ། ཞེས་སོགས་ལ་བརྟགས་ཤིང་དཔྱད་པས་ཁེངས་བསྐྱུང་གི་གསུང་ཡིན་མིན་བློ་ལྡན་རྣམས་ཀྱིས་དགོངས་ཟབ་མཆོག་ཏུ་བསྟི་བ་ཞུ། སྨྲས་པ།
ངག་དབང་ཀུན་ལ་དགའ་བའི་བློ་གྲོས་གཏམ། ། སངས་རྒྱས་བསྟན་པའི་རྒྱལ་མཚན་རྩེར་བསྒྲགས་པས། ། དཔལ་ལྡན་བཟང་པོར་མངའ་གསོལ་མཱ་ལི་ཀཿ ། སྲས་བཅས་རྒྱལ་བས་ཤིས་བརྗོད་ཆར་དུ་སྙིལ། ། སྐྱོབ་ཀུན་ཐུགས་རྗེའི་སྒྱུ་འཕྲུལ་མཁའི་ནོར་བུ། ། སྐྱེ་དགུའི་བསོད་ནམས་ཤིང་རྟའི་འཁོར་ལོ་ཡི། ། འདུན་ཁང་ཡངས་པོར་བསྐྱེད་འདི་ཕན་བདེའི་བསྟན། ། འདབ་སྟོང་དགོད་པའི་གཉེན་དུ་ཡང་ཡང་བྲེལ། ། དེ་ལྟའི་གཟུགས་སྐུའི་ངོ་མཚར་རི་མོ་ནི། ། གདུལ་བྱའི་བློ་མཚོར་ནོར་བུ་ཆུ་ཤེལ་ལ། །
སྣ་ཚོགས་ཁ་དོག་ཚོན་གྱི་རྟེན་འབྲེལ་དབྱིབས། ། ཅིར་སྣང་སྒྱུ་མའི་རོལ་རྩེད་ཨེ་མ་མཚར། ། ཞེས་ཀྱང་སྨྲས་སོ།། ༈ །།གཉིས་པ་དེ་ཉིད་གནས་དང་རིགས་རུས་ཆོ་འབྲང་ཕུན་སུམ་ཚོགས་པར་གཟིགས་ཏེ་ཕེབས་ཚུལ་ལ། གནས་ཕུན་སུམ་ཚོགས་པ་དང་། རིགས་རུས་ཆོ་འབྲང་ཕུན་སུམ་ཚོགས་པ་དང་ལྡན་པའི་གདུང་རབས་བྱོན་ཚུལ། གདུང་རབས་རྣམས་ཀྱི་ནང་ནས་སྐབས་སུ་བབ་པ་གང་ཉིད་ཡུམ་གྱི་ལྷུམས་སུ་ཞུགས་ཏེ་སྐུ་ཇི་ལྟར་བལྟམས་པའི་ཚུལ་དང་གསུམ་ལས། དང་པོ་ལ། གནས་མཆོག་འདི་ཉིད་དང་ཞར་བྱུང་རྗེ་བཙུན་གོང་མ་ལུང་བསྟན་ཚུལ་དང་། བོད་ཀྱི་རྡོ་རྗེ་གདན་དཔལ་ལྡན་ས་སྐྱ་འདི་ཉིད་བསྟན་རྩིས་དང་སྦྱར་ཏེ་བཏབ་ཚུལ་གཉིས་ལས།
དང་པོ་ནི། སྔོན་གྱི་དུས་སུ་དཔལ་ལྡན་ས་སྐྱ་འདི་ཉིད་མ་འོངས་པ་ན། སྐྱེ་དགུ་ཀུན་གྱི་བསོད་ནམས་གསོག་པའི་ཞིང་མཆོག་ཏུ་འགྱུར་བར་གཟིགས་ཏེ། ཨཽ་ཌི་ཡཱ་ནའི་སློབ་དཔོན་ཆེན་པོ་པདྨ་སཾ་བྷ་ཝ་ཞེས། རྒྱལ་བ་ཉིད་ལས་ལྷག་པར་འབྱུང་བའི་ལུང་བསྟན་བརྙེས་པ་དེས། ས་སྐྱ་མི་འགྱུར་བའི་གཟེར་བཞི་ཞེས་རྡོ་རྗེ་ཕུར་བུ་ལྟ་བུས་མཆོད་རྟེན་བཞི་མཛད་པ། དུས་ཕྱིས་སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་གྱིས། དེ་དག་གཟུངས་གཞུག་ཏུ་མཛད་དེ། ཕྱི་ནས་དེ་དང་འདྲ་བའི་ཞབས་ཏོག་བསྒྲུབས་ནས་དེང་སང་གི་བར་དུ་ཀུན་གྱིས་སྤྱོད་ཡུལ་དུ་གྱུར་པ་འདི་རྣམས་དང་། ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱི་སྐུ་ཐོག་ལ།
སངས་རྒྱས་སྨན་བླའི་རྣམ་སྤྲུལ། གཡུ་ཐོག་ཡོན་ཏན་མགོན་པོར་མཁའ་འགྲོས་ལུང་བསྟན་བཞིན། འཇམ་དཔལ་གྱི་སྤྲུལ་པ་གྲུབ་ཐོབ་ཡོན་ཏན་དཔལ་བཟང་པོ་ས་སྐྱའི་དན་སྟོད་དུ་མཇལ་ཞིང་། དེང་སང་གདན་ས་ཆེན་པོ་ཆགས་ཡུལ་འདིར། དེ་སྐབས་ཀླུ་ཤིང་གྲ་མ་ཀ་གདུང་ཉན་པ་སོགས་ནགས་ཚལ་གྱིས་གང་བའི་ཁྲོད་དུ། བྱང་སེམས་དང་པཎ་གྲུབ་རྣམས་ཆོས་ཀྱི་བགྲོ་གླེང་མཛད་པ་གཉིས་ཆར་གྱིས་གཟིགས་ཤིང་། འཇམ་དཔལ་གྱི་སྤྲུལ་པས་སྨན་བླའི་སྤྲུལ་པ་ལ། མ་འོངས་པ་ན་འཁོན་གྱི་དགོན་པ་འབྱུང་བར་ལུང་བསྟན་ཚུལ་གྱི་ལོ་རྒྱུས་གཡུ་རྣམ་བཀའ་རྒྱ་མ་པར་མར་ཤིན་ཏུ་གསལ་བ་དང་། ཡང་ལྷ་བླ་མ་ཡེ་ཤེས་འོད་དང་། ལྷ་བཙུན་བྱང་ཆུབ་འོད་དེ་ཆོས་རྒྱལ་ཁུ་དབོན་གཉིས་ཀྱི་ཐུགས་བསྐྱེད་ལ་བརྟེན།
ཕྱི་དར་བསྟན་པའི་ཉི་མ་ཇོ་བོ་རྗེ་དཔལ་ལྡན་ཨ་ཏི་ཤ་རྒྱ་གར་ནས་སྤྱན་དྲངས་ཏེ། མངའ་རིས་སྟོད་སོགས་སུ་ལོ་འགའ་བཞུགས་ནས། རིམ་གྱིས་བཤེས་གཉེན་འབྲོམ་སྟོན་པ་སོགས་ཀྱིས་སྤྱན་དྲངས། དབུས་སུ་ཕེབས་ལམ་འབྲང་དུར་ལ་ཞེས་དེང་སང་གི་བར་དུའང་སྒྲ་བཤད་མ་ཉམས་པ་འདིའི་རྩེར་བྱོན་པ་དང་། དཔོན་པོ་རི་འདིའི་ངོས་ལ་འབྲོང་གཉིས་རྩྭ་ཟ་ཞིང་། ངུར་སྒྲ་འབྱིན་པ་གཟིགས་པ་བཞིན་འཁོར་རྣམས་ལ་བཀའ་སྩལ། དེ་ཅིའི་ལྟས་ལགས་ཞུས་པས། མ་འོངས་པའི་དུས་སུ་མ་ཧཱ་ཀཱ་ལ་གཉིས་དེར་ཕྲིན་ལས་མཛད་པའི་ལྟས་སུ་འདུག་གསུངས་ཏེ། དེང་སང་དཔལ་ས་སྐྱ་པའི་ཆོས་སྐྱོང་གུར་ཞལ་གཉིས་ལ་མཛད་པ་འདི་ལུང་བསྟན། དེ་ནས་ཕྱག་འཚལ་སྒང་དུ་ཕེབས་པ་དང་།
ཆིབས་བཤོལ་ནས་མཆོད་པ་ཤོམས་གསུངས་ཏེ་ས་དཀར་ལོགས་ལ་ཕྱག་མཆོད་རྒྱས་པར་མཛད། དེ་ལྟར་མཛད་པ་ཅི་ལགས་ཞུས་པར། ཁྱེད་ཀྱིས་མ་མཐོང་ངམ། ས་དཀར་པོ་ཕ་གིའི་ལོགས་ལ་དྷཱིཿཡིག་བདུན་དང་ཧཱུྃ་ཡིག་གཅིག་རྣམས་འདུག་པ་ལ་ཕྱག་མཆོད་བྱས་པ་ཡིན་གསུངས། དེ་ཅིའི་ལྟས་ལགས་ཞུས་པས། མ་འོངས་པའི་དུས་སུ། འཇམ་དབྱངས་ཀྱི་སྤྲུལ་པ་བདུན་དང་། ཕྱག་ན་རྡོ་རྗེའི་སྤྲུལ་པ་གཅིག་སྟེ་བརྒྱད་རྣམས་གནས་ཕ་གིར་བྱོན་ནས་འགྲོ་བའི་དོན་མཛད་པའི་རྟགས་སུ་འདུག ཅེས་གསུངས་ཏེ་ལྐོག་གྱུར་རྗེན་པར་གསལ་བའི་ལུང་གིས་བསྔགས་པར་མཛད་པ་དང་། གཞན་ཡང་ཡེ་ཤེས་ཀྱི་མཁའ་འགྲོ་མ་རྡོ་རྗེ་བདག་མེད་མས་དངོས་སུ་རྗེས་སུ་བཟུང་བས་ས་དྲུག་གི་རྟོགས་པ་བརྙེས་པ།
འཇིགས་བྲལ་སྟོབས་ཀྱི་མགོན་པོ་བི་རཱུ་པ་ཉིད་ཀྱིས། མོན་གྲོག་ནས་འབལ་གྲོག་གི་བར་སྐྱིལ་ཀྲུང་གཅིག་གིས་ཁྱབ་པར་མཛད་ནས། གནས་འདི་ང་དབང་ཞེས་འཕགས་མཆོག་ཕྱག་ན་པདྨ་བརྩེ་ཆེན་ཀུན་དགའ་སྙིང་པོ་ཉིད་ལ་ཞལ་མངོན་སུམ་དུ་བསྟན་ནས་ལྕགས་རི་མི་འདའ་བའི་གསེར་ཆོས་བཞིས་མཚོན། རྒྱུད་སྡེ་བདུན་ཅུ་རྩ་གཉིས་ཀྱི་གདམས་པ་རྣམས་སྩོལ་བ་དང་ཆབས་གཅིག་བྱིན་རླབས་ཀྱི་ངོ་མཚར་བཀོད་པས་ཁྱབ་པར་མཛད་པ་དང་། གཞན་ཡང་མ་གཅིག་ལབ་ཀྱི་སྒྲོན་མས། ས་དཀར་ལོགས་ཀྱི་ནེལ་ཐང་སྐྱ་མོ་དེར། ། ཚངས་པའི་རིགས་ཅན་ལྷ་ཡི་སྲས་ཀྱིས་བཟུང་། ། ཞང་ཞུང་ཡུལ་རྣམས་ལྷ་སྡེར་བཙུད་པ་ཡོང་། ། རྟེན་གསུམ་ཕོ་བྲང་བསྟན་སྲུང་དེར་གནས་ཏེ། ། འཇམ་དཔལ་རྣམ་སྤྲུལ་གཟུགས་བཞིས་འགྲོ་བ་འདྲེན། །
ཁྱད་པར་ལྷག་པར་མི་གཡོའི་སྤྲུལ་པ་ནི། ། དཔལ་གྱི་མཚན་ཅན་མཚན་ལྡན་སྐྱེས་བུ་འབྱུང་། ། མུ་སྟེགས་བཏུལ་ནས་ཤཱཀྱའི་བསྟན་པ་རྒྱལ་བ་སྟེ། ། བསྟན་བཅོས་ཉམས་པ་གསོ་དང་བསྟན་པའི་བ་དན་ནམ་མཁར་འཕྱར། ། བསྟན་པ་མི་ནུབ་བསྟན་པའི་རྒྱལ་མཚན་འཛིན། ། བསྟན་པའི་རྒྱལ་མཚན་དམ་པ་དེ་འདྲ་འབྱུང་། ། ཞེས་གནས་དང་གང་ཟག་ཤིན་ཏུ་གསལ་བར་བསྟན་པ་དང་། དེར་ཡང་མ་ཟད་རྒྱལ་དབང་པདྨ་ཀ་རས། ཀློང་གསལ་མཁའ་འགྲོ་སྙན་བརྒྱུད་ཀྱི་ལུང་བསྟན་ལས། ཀུན་དགའ་སྙིང་པོ་ས་སྐྱ་ལོཙྪ་དང་། །
བསོད་ནམས་རྩེ་མོ་གྲགས་པ་རྒྱལ་མཚན་ཞེས། ། རིགས་གསུམ་མགོན་པོའི་སྤྲུལ་པ་གཙང་དུ་འབྱུང་། ། ཞེས་དང་། ས་སྐྱ་ལོཙྪ་ཀུན་དགའི་མིང་། ། འཕགས་པའི་མིང་ཅན་གཉིས་བྱུང་ནས། ། བོད་ཁམས་སེམས་ཅན་བདེ་ལ་ཕན། ། སངས་རྒྱས་བསྟན་པ་ལྔ་བཅུ་འཛིན། ། འཇམ་པའི་དབྱངས་ཀྱི་སྤྲུལ་པ་ཡིན། ། ཞེས་སོགས་མང་དུ་གསུངས་ཀྱང་སྤྲོས་པ་ཆེར་སྤངས་ཏེ། གནད་ཐོག་ཏུ་དྲིལ་ནས་འདིར་ཅུང་ཟད་སྨོས་པའང་དགོས་པ་བླ་ན་མེད་པ་དང་ལྡན་པའོ། །
སྨྲས་པ། རྩོད་བྲལ་ལུང་གི་ཕོ་ཉའི་བདེན་པའི་གཏམ། ། ཡོན་ཏན་མངོན་པར་གསལ་བའི་ཐ་ཚིག་ནི། ། རྫོགས་པར་ཆུད་པའི་རབ་དཀར་ནོར་འཛིན་མ། ། གྲོམ་སྟོད་གཉིས་འཐུང་ས་འཛིན་ལྟོ་བར་བསྟན། ། སྒྲིབ་བྲལ་མངོན་ཤེས་སྤྱན་ལྔའི་ལམ་པོ་ཆེར། ། འབྱུང་འགྱུར་རྟེན་འབྲེལ་དགེ་བའི་མཚན་མའི་གཟུགས། ། བྱེད་པོས་ངལ་བས་ལྷུར་བླངས་བགྱིས་མིན་པར། ། གྲུབ་འདི་གཟུར་གནས་བློ་མཚོར་ངོ་མཚར་གྱི། ། སྣང་བ་འབར་བར་འཛིན་ན་རྟེན་བརྟེན་པ། །
ཡ་མཚན་ཕྱུར་པོར་ལུད་པའི་ཁོང་སེང་ལ། ། ཆེ་དགུའི་ཐོར་ཚུགས་དབང་མེད་འདུད་པའི་ཞིང་། ། སྟུག་པོ་བཀོད་པའི་དོ་ཟླར་འདི་ན་མཐོ། ། ཞེས་ཀྱང་སྨྲས་སོ།། ༈ །།གཉིས་པ་བོད་ཀྱི་རྡོ་རྗེ་གདན་དཔལ་ལྡན་ས་སྐྱ་འདི་ཉིད་བསྟན་རྩིས་དང་སྦྱར་ཏེ་བཏབ་ཚུལ་ནི། སྤྱིར་བསྟན་རྩིས་ལ་མདོ་རྒྱུད་ནས་གསུངས་ཚུལ་ཐ་དད་པའི་དབང་གིས། མཁས་པ་རྣམས་བཞེད་སྲོལ་མི་མཐུན་པ་མང་ན་ཡང་། འདིར་ནི། དཾཥྚཱ་སེ་ནཱའི་འབུམ་ཊཱིཀྐ་དང་། དབྱིག་གཉེན་ཞབས་ཀྱི་གནོད་འཇོམས།
སློབ་དཔོན་འཇམ་དཔལ་གྲགས་པ་སོགས་ཀྱི་བཞེད་པ་བཞིན། མཁས་པ་ཕལ་མོ་ཆེ་ལྔ་སྟོང་དུ་འཐད་པར་བཞེད་པ་དང་། དེ་བཞིན་སངས་རྒྱས་ཀྱི་འཁྲུངས་རྩིས་ཀྱང་མི་མཐུན་པ་མང་ཡང་། རྗེ་བཙུན་ས་སྐྱ་པའི་དགོངས་པ་ནི། ལུགས་ཀྱི་བསྟན་བཅོས་ཞེས་བྱ་བ་ལས། གཡུལ་བསྟན་འོག་ཏུ་ཉིས་སྟོང་དང་། དགའ་བྱེད་འོག་ཏུ་བརྒྱད་བརྒྱ་ཞེས་སོགས་བཤད་པ་བཞིན། རྩོད་དུས་ཀྱི་རྒྱལ་པོ་སྐྱ་བསེང་མཆེད་ལྔའི་གཅེན་གཡུལ་བརྟན་གྱིས་བཅོས་གཉིས་སྟོང་ཉེ་བའི་ཚེ། བཅོམ་ལྡན་འདས་ཤཱཀྱའི་རྒྱལ་པོ་ས་ཕོ་འབྲུག་ལ་བལྟམས་ཤིང་། བརྒྱད་ཅུ་བ་མེ་ཕག་ལ་གཤེགས།
དེ་ནས་བརྒྱ་དང་སོ་བདུན་ན། དགའ་བྱེད་འབྱུང་ཞེས། རྟོག་གེ་འབར་བར་བཤད་པས། སློབ་དཔོན་རིན་པོ་ཆེ་བསོད་ནམས་རྩེ་མོ་དང་། འཇམ་མགོན་ས་སྐྱ་པཎྜི་ཏས་འདི་ལ་བརྟེན་ནས་བསྟན་རྩིས་བརྩམས་པར་བཞེད་ཅིང་། དེས་ན་ལྔ་བརྒྱ་པ་ཕྲག་བཅུ་ལས། དང་པོར་དགྲ་བཅོམ། གཉིས་པར་ཕྱིར་མི་འོང་། གསུམ་པར་རྒྱུན་ཞུགས་ཏེ་ཡེ་ཤེས་ཁོང་ཆུད་ཀྱི་ལེའུ་གསུམ། དེ་ནས་ལྔ་བརྒྱ་པ་ཕྲག་གསུམ་ལ་རིམ་བཞིན།
ཤེས་རབ། ཏིང་འཛིན། ཚུལ་ཁྲིམས་བསླབ་པ་གཙོར་སྟོན་གསུམ་ལ་སྒྲུབ་པའི་དུས་ཀྱི་ལེའུ་ཟེར། དེ་ནས་ལྔ་བརྒྱ་པ་ཕྲག་གསུམ་ལ། མངོན་པ། མདོ་སྡེ། འདུལ་བ་རྣམས་སྟོན་པ་མང་དུ་བྱུང་བས་ན། ལུང་གི་ལེའུ་གསུམ། བཅུ་པ་ལྔ་བརྒྱ་ཐ་མ་ལ་རབ་བྱུང་རྟགས་ཙམ་མ་གཏོགས་ལྟ་སྤྱོད་རྣལ་མ་མེད་པས་རྟགས་ཙམ་འཛིན་པའི་ལེའུར་བཞེད་པ་ལས། མངོན་དུས་ཀྱི་ལྔ་བརྒྱ་པ་ཕྲག་གཅིག་གི་སྟེང་ནས་ཉིས་བརྒྱ་དང་ལྔ་ཐིམ།
དྲུག་ཏུ་སླེབ་པ་རབ་བྱུང་དང་པོའི་ནང་གི་བག་མེད་ཅེས་པ་ཆུ་མོ་གླང་གི་ལོའི་ཁྲུམས་ཟླའི་ཡར་ཚེས་ལ། བོད་ཀྱི་རྡོ་རྗེ་གདན་དཔལ་ལྡན་ས་སྐྱ་འདི་ཉིད། འཁོན་སྟོན་དཀོན་མཆོག་རྒྱལ་པོས་འདེབས་པར་མཛད་དོ། ། དེ་ཡང་འཛམ་གླིང་ན་འགྲན་པའི་ཟླ་ཐམས་ཅད་དང་བྲལ་བ་ལུས་ཅན་བསོད་ནམས་གསོག་པའི་རྟེན་གྱི་གཙོ་བོ་ཇོ་ཞལ་རྣམ་པ་གཉིས་ཀྱི་ནུབ་ཕྱོགས། འཕགས་པའི་གནས་བརྟན་ཡན་ལག་འབྱུང་གི་བཞུགས་གནས་ཏི་སེ་གངས་ཀྱི་ཤར་ཕྱོགས། ཁ་བ་ཅན་གྱི་སའི་ཆ་འདི་ལ་དུམ་བུ་གསུམ་དུ་གནས་པའི་བར་གྱི་ཆ་རུ་བཞི་ལས། རུ་ལག་གི་སའི་ཆ་གཙང་སྟོད་གྲོམ་པ། ཡུལ་གྱི་ཁྱད་པར་དགེ་བརྒྱད་དམ་དགེ་བཅུ་ཚང་བ་སོགས་ཏེ། སྟག་ཚང་ལོཙྪ་བས། དགེ་བརྒྱད་དགེ་བཅུ་སོགས་ཀྱི་བཤད་པའི་མཐར། །
ཀུན་ཚང་དཔལ་ལྡན་ས་སྐྱ་བཞིན། ། ཞེས་གསུངས་པ་ལྟར། བླ་མ་མཉམ་མེད་པས། རྡོ་རྗེའི་རང་བཞིན་རྡོ་རྗེའི་གདན་ལས་བྱང་གི་འདབས་ཆགས་ས་ཡི་སྙིང་པོ་དཔག་ཚད་བཅུ་ཕྲག་བཅུ་བགྲོད་པ། ། ཞེས་རྡོ་རྗེ་གདན་ལས་བྱང་ཕྱོགས་སུ་དཔག་ཚད་བརྒྱ་བགྲོད་པའི་གནས། ཡང་དེ་ཉིད་ཀྱི་གསུང་ལས། ཤར་རི་འགྲོ་ལྡན་སྤྱི་གཙུག་ལྟར་མཐོ་ལྷོ་ན་རྟ་མཆོག་རྒྱུག་ལྟའི་ཆུ། ། ནུབ་རི་མཚན་མ་རྨ་བྱའི་མདོངས་ལྡན་བྱང་གི་ལྷུན་པོ་འདབ་བཟང་རི། ། རི་དྭགས་རྒྱལ་པོ་བཞད་པའི་གདོང་ཅན་དབུས་ཀྱི་ས་འཛིན་དཔལ་ཀུན་འཛིན། ། དེ་ཕྱིར་རྒྱལ་བའི་གདན་ས་མཆོག་འདི་བྱང་ཆུབ་སྙིང་པོ་མ་ལགས་གྲང་། །
ཞེས་གསུངས་པ་ལྟར། ཤར་རི་བྲག་ཆུང་གླང་པོ་ཆེའི་སྤྱི་གཙུག་ལྟར་མཐོ་བ། ལྷོར་གྲུམ་ཆུ་རྟ་མཆོག་རིན་པོ་ཆེ་ལྟར་རྒྱུག་པ། ནུབ་ཆུ་མིག་རྫིང་ཁ་རྨ་བྱའི་མདོངས་དང་ལྡན་པ། བྱང་དཔོན་པོ་རི་མཁའ་ལྡིང་གི་གཤོག་པ་ལྟར་རྒྱངས་པ། དབུས་ཀྱི་ས་དཀར་ལོགས་འདི་རི་དྭགས་ཀྱི་རྒྱལ་པོ་མངོན་པར་འགྱིང་བ་དང་འདྲ་བ། ཚ་ཟེར་དབང་པོ་འཆར་སྔ་ཞིང་ནུབ་བུལ་བ། ལྷོ་ཕྱོགས་ཀྱི་རི་རིན་པོ་ཆེའི་ཕུང་པོ་བརྡལ་བ་ལྟ་བུ། ཇོ་མོ་སྟག་འཚེར་གདུགས་ཀྱི་དབྱིབས་སུ་ཡོད་པ་སོགས་བཀྲ་ཤིས་རྟགས་བརྒྱད། གནམ་འཁོར་ལོ་རྩིབས་བརྒྱད།
ས་པདྨ་འདབ་བརྒྱད་སོགས་དགེ་མཚན་ཐམས་ཅད་དང་ལྡན་པའི་གནས་སོ། ། དེ་དག་གི་དོན་བསྡུ་ན། དབང་ཕྱོགས་ས་འཛིན་ལག་ལྡན་མྱོས་བུམ་རྩེར། ། འགྲོ་འདྲེན་དཔའ་བོ་མི་བསྐྱོད་རྡོ་རྗེའི་ཞབས། ། ལྷོ་ཕྱོགས་བཟང་པོའི་རྟ་མཆོག་ཁ་འབབ་རྒྱུན། ། རིན་ཆེན་འབྱུང་ལྡན་འཕྲིན་ལས་དཔལ་དུ་ཆེ། ། ཡིད་འཕྲོག་ཆུ་ལྷའི་ཕང་པར་མཇུག་སྒྲ་ཅན། ། ནེའུ་གསེང་གཡུ་ངོགས་བཀྲ་ཤིས་ཀེ་སྒྲས་འཕྱོ། ། འོད་མཚན་འགྲོ་བ་དཔག་མེད་འདྲེན་པའི་མགོན། ། མ་ཆགས་པདྨར་ངལ་འཚོ་གནོད་སྦྱིན་ཕྱོགས། །
མཁའ་འགྲོའི་དབང་ཕྱུག་ལུས་སྐྱེས་རྫོགས་པའི་ཁྲོད། ། ས་སྐྱོང་སྤོ་ལ་དོན་ཡོད་གྲུབ་པའི་སྐུ། ། འཇིགས་མེད་རི་དྭགས་དབང་པོ་འགྱིང་བའི་ས། ། དཔལ་ལྡན་རྡོ་རྗེ་འཆང་གི་བསྟི་གནས་ལགས། ། ཞེས་ཀྱང་སྨྲས་སོ།། ༈ །།གཉིས་པ་རིགས་རུས་ཆོ་འབྲང་ཕུན་སུམ་ཚོགས་པ་དང་ལྡན་པའི་གདུང་རབས་བྱོན་ཚུལ་བཤད་པ་ནི། ཁྲི་བརྒྱད་སྟོང་པ་ལས། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་རིགས་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོའི་རིགས་ཆེན་པོ་དག་ཏུ་སྐྱེ་བ་སྟེ། དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་རིགས་ཕུན་སུམ་ཚོགས་པ་ཡིན་ནོ། །
དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་ཆོ་རིགས་ཕུན་སུམ་ཚོགས་པ་གང་ཞེ་ན། བྱང་ཆུབ་སེམས་དཔའ་སེམས་དཔའ་ཆེན་པོ་རྒྱལ་རིགས་ཤིང་སཱ་ལ་ཆེན་པོ་དག་དང་། བྲམ་ཟེའི་རིགས་ཤིང་སཱ་ལ་ཆེན་པོ་དག་ཏུ་སྐྱེ་བ་སྟེ། དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་ཆོ་རིགས་ཕུན་སུམ་ཚོགས་པ་ཡིན་ནོ། ། དེ་ལ་བྱང་ཆུབ་སེམས་དཔའ་སེམས་དཔའ་ཆེན་པོའི་རུས་ཕུན་སུམ་ཚོགས་པ་གང་ཞེ་ན། རིགས་གང་ལས་སྔོན་གྱི་བྱང་ཆུབ་སེམས་དཔའ་སེམས་དཔའ་ཆེན་པོ་དག་བྱུང་བར་གྱུར་པ་སྟེ། དེ་ནི་བྱང་ཆུབ་སེམས་དཔའ་སེམས་དཔའ་ཆེན་པོའི་རུས་ཕུན་སུམ་ཚོགས་པ་ཡིན་ནོ། ། ཞེས་གསུངས་ཤིང་། དེས་ན་སྔོན་གྱི་མཁས་པ་རྣམས། བོད་འདིར་བྲམ་ཟེའི་རིགས་སུ་གསལ་བ་མ་བྱུང་བས།
རྒྱལ་རིགས། རྗེ་རིགས། དམངས་རིགས་གསུམ་དུ་འདུ་བར་བཤད་པས། དཀོན་པ་རྗེ་གུང་སྟག་གམ་དཔལ་བོ་ཆེ་ཞེས། ཆོས་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱི་ནང་བློན་དེ་ཉིད་ཀྱིས་ནི། ཞང་བློན་རྗེའུ་རིགས་སུ་བཤད་པའང་ཡོད་མོད། གཟུགས་ཁམས་ལྷ་གནས་གསུམ་པ་འོད་གསལ་ནས་གནམ་གྱི་ལྷ་མཆེད་གསུམ་བྱོན་པའི་བར་པ་ལས་མཆེད་པས་ལྷ་རིགས་གཙང་མ་འགྲན་བྲལ་ཉིད་དུ་འཁུམས་ཤིང་རུས་ནི་རིགས་མ་ཉམས་པའི་ཕ་དེའི་བརྒྱུད་པ་ལས་བྱུང་བ་སྟེ། དེས་ན་གང་གི་ལྷ་རིགས་གཙང་མ་གང་ལས་བྱུང་བར་གྱུར་པའོ། ། ཆོ་འབྲང་ནི་ཞང་པོ་ཁུངས་དང་ལྡན་པ་ལ་འཇུག་སྟེ་འོག་ཏུ་འཆད་ལགས། དོན་དེ་དག་ལ་དགོངས་ནས་ངོར་ཆེན་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་གསུངས་ལས།

མི་ཤེས་གདོལ་པའི་ཕྲུག་གུ་ཕོངས་པ་ཡི། ། འཁོར་གྱིས་བཏེག་ལ་འཇིག་རྟེན་འདྲེན་པ་ཞེས། ། སྨིག་རྒྱུ་འབབ་ཆུར་སྒྲོགས་པའི་གྲག་སྟོང་སྒྲས། ། འཇིག་རྟེན་ཡངས་པོར་བྱེད་དང་འདི་མི་མཚུངས། ། ཞེས་ཀྱང་བསྔགས་པར་མཛད་དོ། ། དེ་ཡང་གནམ་ལྷ་མཆེད་གསུམ་འབྱོན་གནས་ཀྱང་ཡུལ་མཐོ་ཞིང་གཙང་བ་མངའ་རིས་སྟོད་ཀྱི་སའམ་ལོ་རྒྱུས་འགའ་ཞིག་ན་བྱང་གི་ཤེལ་ཚྭ་རྒྱལ་མོའི་གངས་འགྲམ་དུ་བྱོན་པར་ཡང་བཤད་པས། གཅུང་པོ་གཡུ་སེར་སྲས་བཞི་བྱོན་པ་ཡབ་བཅས་ལྷ་ཡུལ་དུ་གཤེགས། བར་པ་གཡུ་རིང་དང་དམུ་བཟའ་ལྡེམ་བུ་ལས། སྲས་མ་སངས་སྤུན་བདུན་བྱོན་པའི་གཅེན་དྲུག་ཡབ་དང་བཅས་ཀྱང་ལྷ་ཡུལ་གཤེགས། བདུན་པ་མ་སངས་སྤྱི་རྗེ་དང་ཐོག་ལྕམ་འུར་མོའི་སྲས་དཔའ་བོ་སྟག དེ་དང་ཀླུ་ལྕམ་དྲ་མའི་སྲས་སྟག་པོ་འོད་ཅན་ཏེ་འདི་རྣམས་བར་སྣང་ལ་བཞུགས་པར་བཞེད།
དེ་དང་མོན་བཟའ་མཚོ་མོ་རྒྱལ་གྱི་སྲས་གཡའ་སྤང་སྐྱེས་རྣམས་ནི་ལྷའི་གདུང་རབས་སོ། ། དེས་སྲིན་པོ་སྐྱ་རེངས་ཁྲག་མེད་བསད། ཆུང་མ་གཡའ་འབྲུམ་སི་ལི་མ་ཕྲོགས་ཏེ་ཁབ་ཏུ་བཞེས་པས། ལྷ་དང་སྲིན་པོ་འཁོན་པའི་བར་དུ་འཁྲུངས་པའི་སྲས་འཁོན་བར་སྐྱེས། དེ་དང་བཙན་བཟའ་ལྕམ་བུ་སྒྲོན་གྱི་སྲས་དཀོན་པ་རྗེ་གུང་སྟག་གམ་འཁོན་དཔལ་བོ་ཆེ། དེ་དང་རླངས་བཟའ་ནེ་ཆུང་མའི་སྲས་གཅེན་ཀླུ་དབང་དང་། གཅུང་རྡོ་རྗེ་རིན་ཆེན། ཕྱི་མའི་ལྕམ་འགྲོ་བཟའ་གཡང་ལོན་སྐྱིད་ལ། སྲས་བདུན་བྱོན་པའི་གཅེན་དྲུག་ལས། ཆེ་བ་མང་ཡུལ།
དེ་འོག་གུང་ཐང་། དེ་འོག་སྲད་དང་། དེ་འོག་གཉལ་ལོ་རོ། དེ་འོག་མྱང་ཤབ་རྣམས་ལས་སྐུ་བརྒྱུད་འཕེལ་ཡང་ངོས་འཛིན་དང་བྲལ་ཞིང་བདུན་པའི་སྐུ་བརྒྱུད་མ་འཁྲིགས་སྡེ་གསུམ་དུ་གྲགས། དྲུག་པ་ཤེས་རབ་ཡོན་ཏན་གཡའ་ལུང་དུ་བཞུགས། སྲས་གཉིས་ཀྱི་ཆུང་བ་ཁབ་སོ་སྟག་ཏུ་བྱོན་པ་ལས། ལ་སྟོད་བྱང་གི་འཁོན་ཚོ་རྣམས་འཕེལ་བར་བཤད། ཆེ་བ་ཡོན་ཏན་འབྱུང་གནས་ལ་སྲས་གསུམ་བྱོན་པའི་གྲས་ཚུལ་ཁྲིམས་རྒྱལ་པོ་སྟེ། དེ་ལ་ཡང་སྲས་གསུམ་གྱི་བར་པ་བརྡལ་གྱི་ཆང་ཚང་དུ་བྱོན། ཐོག་མཐའ་གཉིས་གཡའ་ལུང་དུ་བཞུགས་པའི་ཆེ་བ་གཙུག་ཏོར་ཤེས་རབ་ལ་སྲས་བདུན་གཅུང་དང་བཅས་ལ་འཁོན་ཚོ་བརྒྱད་དུ་གྲགས་པའི་ལྔ་པ་དགེ་སྐྱབས་ཤབ་ཏུ་བྱོན་པའི་སྲས་གཉིས་ཀྱི་གཅུང་ལས་ཤབ་སྟོད་ཀྱི་འཁོན་ཚོ་གྱེས།
གཅེན་པོ་དགེ་མཐོང་སྲས་བལ་པོ། དེ་སྲས་ཤཱཀྱ་བློ་གྲོས། དེ་སྲས་ཤེས་རབ་ཚུལ་ཁྲིམས་དང་། དཀོན་མཆོག་རྒྱལ་པོ་གཉིས་ལས། ཤེས་རབ་ཚུལ་ཁྲིམས་ཡན་འཁོན་གྱི་གདུང་རབས་གསང་སྔགས་སྔ་འགྱུར་གྱི་བདག་པོ། གྲུབ་པའི་ས་ལ་ཞུགས་ཏེ་བྲག་ལ་ཕུར་པ་འདེབས་པ་དང་། རྔ་ལ་ཆིབས་ནས་ནམ་མཁར་ཐོགས་མེད་ཕེབས་པ་སོགས་རྫུ་འཕྲུལ་བསམ་གྱིས་མི་ཁྱབ་པར་སྟོན་པར་མཛད་པ་ཤ་དག་གོ ། འཁོན་སྟོན་དཔལ་པོ་ཆེ་ནས་ཤེས་རབ་ཚུལ་ཁྲིམས་བར་དབུ་བླ་མ་ངེས་ཤིང་། འོན་ཀྱང་ཀླུ་དབང་སྐུ་མཆེད་ནི། མཁན་ཆེན་ཞི་བ་འཚོ་དང་།
སློབ་དཔོན་རིན་པོ་ཆེ་པདྨའི་ཞལ་སློབ་ཡིན་ཅིང་། ཕྱི་མ་འཁོན་དཀོན་མཆོག་རྒྱལ་པོ་ཤིང་ཁྱིར་འཁྲུངས་ནས་རེ་དགུ་ཆུ་ལྟར་གཤེགས་པ་དེས། བཞི་བཅུ་ཆུ་གླང་ལོར་དཔལ་ལྡན་ས་སྐྱ་བཏབ། ཡབ་དང་། གཅེན་པོ། ཁྱིན་ལོ། འབྲོག་མི། སེ་ཀུན་རིག འགོས་ལོ། ཤེས་རབ་གསང་བ།
རྨ་ལོཙྪ། མལ་ལོ། བ་རི་བ། ཁའུ་པ་སྐུ་མཆེད། འཁོན་སྒྱི་ཆུ་བ། སྐྱུ་ར་ཨ་སེང་སོགས་ལས་གསན་པ་རྒྱ་མཚོའི་ཕ་མཐར་སོན་ཅིང་། གུར་ཞང་མོར་ཆུ་སྤྲེའུ་ལོ་ཡབ་ང་དགུའི་ཐོག་ས་ཆེན་ཀུན་དགའ་སྙིང་པོ་འཁྲུངས་ནས་རེ་བདུན་ས་སྟག་གཤེགས། དེའི་དབུ་བླ་ནི། འཇམ་དབྱངས། སྒྲོལ་མ།
མི་གཡོ་བ། བིརྺ་པ། ནག་པོ་པ། ག་ཡ་དྷ་ར། ནགས་ཁྲོད་པ། ཀོ་ཏྲ་ལི། ཡབ་དཀོན་མཆོག་རྒྱལ་པོ། བ་རི་བ། བྲང་ཏི་དར་མ་སྙིང་པོ། དགེ་བཤེས་ཁྱུང་།
ཁྱུང་རིན་ཆེན་གྲགས་པ། དཔལ་མེ་དིག་པ། མེས་ལྷང་འཚེར། ཁའུ་པ། སྒྱི་ཆུ་བ། མལ་ལོ། སྤུ་ཧྲང་ལོ་ཆུང་། སྐྱུ་ར་ཨ་སྐྱབས། པདྨ་ཤྲཱིཿ ཛྙཱ་ན་བཛྲ།
བྷ་དྲ་རཱ་ཧུ་ལ། དགེ་བཤེས་རྔོག ཞང་སྟོན་ཆོས་འབར། དཔལ་སྒ་ལོ་སོགས་ལྷ་མིའི་དམ་པ་དུ་མ་ལས། ཡོངས་རྫོགས་བསྟན་པ་རིན་པོ་ཆེའི་མངའ་བདག་ཏུ་བཞུགས་པ་དེའི་བཙུན་མོ་དང་པོ་ཚ་རོང་ཇོ་ལྕམ་ཕུར་མོར། ཀུན་དགའ་འབར་དང་གཉིས་པ་ཆ་རང་འོད་སྒྲོལ་མའི་སྲས། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། དཔལ་ཆེན་འོད་པོ་སྟེ་གསུམ་བྱོན་ཞིང་། ཞལ་སློབ་ཀྱང་ཕྱག་ཆེན་ཐོབ་པ་གསུམ།
བཟོད་པ་ཐོབ་པ་བདུན། གཞོན་ནུའི་སར་གནས་གཅིག གཞན་ཡང་དཔལ་ཆེན་སྒ་ལོ། བྱང་སེམས་ཟླ་བ་རྒྱལ་མཚན། དཔལ་ཕག་མོ་གྲུ་པ། སྒོམ་པ་རྟ་རྒན་ཕག་སྟོན། རྒྱལ་ཚ་ཏལ་ཕུག་པ། དབྱར་སྟོན་སྦུམ་པ། གཤེན་རྡོར་སེང་། གཤེན་དགོན་དཀར་བ།
ཞང་སྟོན་གསུམ་ཐོག་པ། ཞང་སྟོན་སྤེ་དམར་བ། བྲག་དམར་གཞུ། སྐྱུ་ར་ཨ་སྐྱབས། ཨ་སེང་། ནེ་ཙོ་སྦལ་སྟོན། ལྷོ་བྲག་དཀར་སྟོན། མཛངས་སྟོན་མཛའ་ནེ། བསོད་ནམས་རྡོ་རྗེ། གཉག་སྟོན་དབང་རྒྱལ།
རྒྱ་སྒོམ་ཚུལ་ཁྲིམས་གྲགས། མི་ཉག་སྟོན་པ། ཁམས་པ་སྒ་ཐེང་། འ་འུ་མ་སོགས་ཏེ་ཤར་ཕྱོགས་རྒྱ་མཚོའི་མཐའ་ཀླས་པའི་དམ་པ་རྣམས་ཐུགས་རྗེ་ཆེ་ལྡན་དེ་ཡི་སློབ་བརྒྱུད་དུ་གྲགས་པ་ལགས། དེ་སྲས་དཔལ་ཆེན་འོད་པོ་ཡབ་ང་དགུ་ལྕགས་རྟར་འཁྲུངས་ཤིང་། ང་བཞི་ཆུ་ཕག་ལ་གཤེགས་པ་དེའི་ལྕམ་གར་ཕུ་ཉི་ཁྲི་ལ་འཇམ་མགོན་ས་སྐྱ་པཎྜི་ཏ་ཆེན་པོ་དང་། བཟང་ཚ་བསོད་ནམས་རྒྱལ་མཚན་གཉིས་བྱོན་པ་ལས། ཕྱི་མ་ཡབ་སོ་ལྔ་ཤིང་འབྲུག་ལ་འཁྲུངས་ཤིང་། ང་དྲུག་ས་ཕག་ལ་གཤེགས་པ་དེ་ཉིད་ལ་བཙུན་མོ་ལྔ་ལས། དང་པོ་ཚ་སྣ་ཀུན་སྐྱིད་ཀྱི་སྲས་སུ་འགྲོ་བའི་མགོན་པོ་ཆོས་རྒྱལ་འཕགས་པ་དང་།
འགྲོ་མགོན་ཕྱག་ན་རྡོ་རྗེ་གཉིས་བལྟམས། ཕྱི་མའི་བཙུན་མོ་མམ་གལ། ཆོས་འབུམ། ཞྭ་ལུ་མཁའ་འགྲོ་འབུམ་གསུམ་ལས་ཕྱི་མའི་སྲས་དྷརྨ་ཕ་ལ། དེའི་ལྕམ་དཔལ་སྟག་གཉིས་ཀྱི་ཕྱི་མར་རཏྣ་བྷ་དྲ་བལྟམས། བཟང་ཚའི་བཙུན་མོ་གཉིས་པ་ཆུ་མདོ་མར་རིན་ཆེན་རྒྱལ་མཚན་ལྕམ་བཅས་བྱུང་། གསུམ་པ་གུང་ཐང་ལྷ་གཅིག་མཛེས་མར་བསོད་འབུམ་དང་ཉི་འབུམ་ཞེས་ལྕམ་གཉིས་དང་། བཞི་པ་གཡའ་ལུང་ཧོར་ལྕམ་ལའང་སྲས་མོ་གཅིག ལྔ་པ་མཛེས་མའི་ཉེ་གནས་རྡོ་རྗེ་ལྡན་ལ་ཡབ་ང་ལྔ་ས་ཁྱིར་ཡེ་ཤེས་འབྱུང་གནས་འཁྲུངས་ཤིང་། སོ་བདུན་ཤིང་ཁྱིར་གཤེགས་པ་དེའི་བཙུན་མོ་ཁབ་སྨད་འབུམ་མེར་ཡབ་ཉེར་ལྔ་ཆུ་ཁྱི་ལ།
བདག་ཉིད་ཆེན་པོ་བཟང་པོ་དཔལ་བལྟམས་ཤིང་རེ་གསུམ་ཤིང་བྱིར་གཤེགས་པ་དེར་སྨན་རྩེ་མ་དང་། ལུང་ཕུད་བཙུན་མོ་དྲུག་སྟེ་བདུན་གྱི་སྨན་རྩེའི་སྲས་ཆུང་ངུར་གཤེགས། ལུང་ཕུད་དང་པོ་རྒྱལ་པོའི་ལྕམ་མུ་དགན་གྱི་སྲས་སུ་བསོད་ནམས་བཟང་པོ་ལྕམ་སྲིང་གཉིས། བསོད་ནམས་བཟང་པོའི་བཙུན་མོ་བུདྡྷ་གན་གྱི་སྲས་སུ་རཏྣ་བྷ་དྲ་བཅས། ལུང་ཕུད་གཉིས་པ་མང་མཁར་སོགས་སྤེ་ངང་མོར། ཏི་ཤྲི་ཀུན་དགའ་བློ་གྲོས་བྱོན་པ་སྟེ་སྤྱི་ལ་དབང་བསྒྱུར་གྱི་གདུང་རབས་སྲས་སུ་གྲགས་པ་རྣམས་སོ།། ༈ །།དེ་ལ་གྱེས་པ་གཞི་ཐོག་བླ་བྲང་གི་གདུང་རབས་ནི། ལུང་ཕུད་གསུམ་པ་གླང་མཚོན་སྤེ་མ་ནམ་མཁའ་རྒྱལ་མོར། ཡབ་ཞེ་བཞི་པ་ཤིང་སྦྲུལ་ལོར་མཁས་བཙུན་ནམ་མཁའ་ལེགས་པ་འཁྲུངས་ཤིང་། སོ་དགུ་ཆུ་ལུག་ལ་གཤེགས་པ་དེས།
ཡབ་དང་མཁས་པ་ནོར་བཟང་དཔལ་སོགས་བསྟེན་ཅིང་། ཞལ་སློབ་ཆོས་རྗེ་བླ་མ་དམ་པ་སོགས་སོ། ། ནམ་མཁའ་བཤེས་གཉེན་དང་ནམ་མཁའ་རྒྱལ་མཚན་རྣམ་གཉིས་ནི་དེའི་གཅུང་ངོ་། ། མཁས་བཙུན་ཆེན་པོའི་བཙུན་མོ་ངམ་རིངས་ཁང་གསར་མ་དགེ་འདུན་འབུམ་ལ། ཡབ་སོ་ལྔ་ས་ཡོས་ལོར་ཀུན་དགའ་རིན་ཆེན་འཁྲུངས་ཤིང་། རེ་གཅིག་ས་ཡོས་ལ་གཤེགས་པ་དེའི་དབུ་བླ་ནི། ཆོས་རྗེ་བླ་མ། མཉམ་མེད་གྲགས་རྒྱལ། ཞང་སྟོན་དབང་ཕྱུག་རྒྱལ། མགོན་རྒྱལ།
འཇམ་སྔོན། གུང་རུ་སོགས་བསྟེན་ཅིང་ཞལ་སློབ་ཀྱང་མང་དུ་བྱུང་འདྲ། བཙུན་མོ་གཉིས་ཀྱི་དང་པོ་ཉི་ཐོག་ནམ་པར་བློ་གྲོས་རྒྱལ་མཚན་འཁྲུངས་ཤིང་། དེའི་བཙུན་མོ་ས་སྐྱ་རྒྱལ་མོ་སྐྱིད་ལ་ཀུན་དགའ་དབང་ཕྱུག་བལྟམས། བཙུན་མོ་གཉིས་པ་མཉམ་མེད་དབོན་མོ་མ་གཅིག་དགེ་མ་ལ་གྲགས་པ་བློ་གྲོས། ཀུན་དགའ་བློ་གྲོས། གཞན་ཡང་ལྕམ་གཅིག་བཅས་འཁྲུངས་ཤིང་། གྲགས་བློའི་བཙུན་མོ་བྲག་དཀར་མར་བློ་གྲོས་དབང་ཕྱུག་འཁྲུངས་པ་རྣམས་ནི། གཞི་ཐོག་བླ་བྲང་པའི་གདུང་རབས་སུ་གྲགས་པའོ།། ༈ །།དེ་ནས་བླ་བྲང་རིན་ཆེན་སྒང་པའི་གདུང་རབས་ནི།
ལུང་ཕུད་བཙུན་མོ་དྲུག་པ་ཞྭ་ལུ་གཞོན་འབུམ་གྱི་སྲས་སུ་ཀུན་དགའ་ཉི་མ། དོན་ཡོད་རྒྱལ་མཚན། བསོད་ནམས་རྒྱལ་མཚན་ཏེ་སྐུ་མཆེད་གསུམ་ལས། དོན་ཡོད་རྒྱལ་མཚན་ཡབ་ཉེར་དགུ་ལྕགས་ཁྱིར་འཁྲུངས་ཤིང་། སོ་ལྔ་ཤིང་སྤྲེར་གཤེགས་པ་དེས་ཡབ་དང་། བསོད་ནམས་གྲགས་པ། དཔལ་ལྡན་སེངྒེ། གྲགས་པ་སེངྒེ། སྤང་ལོཙྪ་བ། བསོད་ནམས་དཔལ།
རྒྱལ་སྲས་ཐོགས་མེད། ཆོས་དཔལ་བཟང་སོགས་བསྟེན་ནས་ཚོགས་ཆོས་གསུངས་པས། ཞལ་སློབ་ཀྱང་ཤིན་ཏུ་མང་བ་དེའི་བཙུན་མོ་ཞྭ་ལུ་མ་ཡོན་ཏན་དཔལ་འབུམ་གྱི་སྲས་སུ་ཉི་མ་རྒྱལ་མཚན་དང་། ཟླ་བ་རྒྱལ་མཚན་གཉིས་བལྟམས་པའི་ཕྱི་མ་ལ་བླ་ཆེན་ཀུན་དགའ་རྒྱལ་མཚན་ཞེས་གྲགས་པ་དེ་ཡབ་སོ་ལྔ་ཤིང་སྤྲེར་འཁྲུངས་ནས། ས་ཁྱི་དོན་ལྔར་གཤེགས་པ་དེའི་དབུ་བླ་ནི། ཆོས་རྗེ་བླ་མ། མཉམ་མེད་གྲགས་རྒྱལ་སོགས་བསྟེན་ཅིང་ཞལ་སློབ་ས་བཟང་འཕགས་པ་དང་། ཐེག་ཆེན་ཀུན་དགའ་བཀྲ་ཤིས་སོགས་སོ། ། བཙུན་མོ་ཞྭ་ལུ་མ་ནམ་མཁའ་རྒྱལ་མོར་ཡབ་ང་ལྔ་ས་སྟག་ལོར་འཇམ་དབྱངས་ནམ་མཁའ་རྒྱལ་མཚན་འཁྲུངས་ཤིང་། དོན་ལྔ་པ་ཆུ་འབྲུག་ལོར་གཤེགས་པ་དེས་ཡབ་དང་།
ཐེག་ཆེན་རྗེ། བསོད་ནམས་རྒྱལ་མཆོག རྡོ་རྗེ་རྒྱལ་མཚན་སོགས་དབུ་བླར་བསྙེན་ཅིང་། དེའི་གཅུང་བདག་ཆེན་ཞྭ་ལུ་བ་བསོད་ནམས་རྒྱལ་མཚན་ལྕམ་མོ་གཉིས་དང་བཅས་པར་སྲས་ལྕམ་སྲིང་བཞིར་གྲགས་ཤིང་། འཇམ་དབྱངས་ནམ་མཁའ་རྒྱལ་མཚན་གྱི་བཙུན་མོ་ཁྲོ་མདའ་མ་དཔལ་འབྱུང་རྒྱལ་མོར་སྲས་མོ་བཞི་དང་། སྲས་གཉིས་ཀྱི་ཆེ་བ་རྒྱ་གར་ཤེས་རབ་རྒྱལ་མཚན་དང་ཆུང་བ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན། བདག་ཆེན་ཞྭ་ལུ་པའི་བཙུན་མོ་ལྡན་ཡུལ་མ་ཀུན་དགའ་འབུམ་ལ་གྲགས་པ་རྒྱལ་མཚན་འཁྲུངས་པ་སྟེ་དེ་རྣམས་ནི། བླ་བྲང་རིན་ཆེན་སྒང་པའི་གདུང་རབས་སུ་གྲགས་པའོ།། ༈ །།དེ་ནས་ལྷ་ཁང་བླ་བྲང་པའི་གདུང་རབས་ནི། ལུང་ཕུད་བཙུན་མོ་བཞི་པ་ཤ་ཟུག་མ་ཀུན་དགའ་ནམ་མཁའི་རྒྱལ་མཚན་ཞེས་བྱ་བའི་སྲས་སུ་དབང་ཀུན་དགའ་ལེགས་པའི་འབྱུང་གནས་དང་།
ཀུན་དགའ་རྒྱལ་མཚན་གཉིས་འཁྲུངས་པའི་ཕྱི་མ་ཡབ་ཞེ་དགུ་པ་ལྕགས་ཁྱིར་འཁྲུངས་ནས། ཞེ་དགུ་ས་ཁྱིར་གཤེགས་པ་དེའི་བཙུན་མོ་གཉིས་ཀྱི་དང་པོ་ཁ་ཕྱར་མར་ཡབ་ཉེར་གསུམ་ཆུ་སྤྲེར་ཆོས་ཀྱི་རྒྱལ་མཚན་འཁྲུངས་ཤིང་ཉེར་བརྒྱད་ས་ཕག་ལ་གཤེགས། བཙུན་མོ་གཉིས་པ་རྭ་ལུང་བསོད་དཔལ་མའི་སྲས་སུ་གཅུང་པོ་བློ་རྒྱལ་བ་འཁྲུངས་པ་དང་། ཆོས་རྒྱལ་མཚན་གྱི་བཙུན་མོ་དང་པོ་ཆུ་མདོ་རྒྱལ་མོ་མཚོར་ཐེག་ཆེན་ཆོས་ཀྱི་རྒྱལ་པོ་དང་། གཉིས་པ་ཉང་སྟོད་སྲས་སྐྱབས་ལ་དྷརྨ་དྷྭ་ཛ་དང་རྡོ་རྗེ་རིན་ཆེན་གཉིས་བལྟམས། གསུམ་པ་ལྷོ་བ་དཔལ་ལྡན་འབུམ་ལ་བསོད་ནམས་བཀྲ་ཤིས་ཡབ་ཉེར་གཅིག་ཆུ་འབྲུག་ལོར་འཁྲུངས་ཤིང་ང་དྲུག་མེ་ཕག་ལ་གཤེགས་པ་དེའི་དབུ་བླ་ནི། གཞི་ཐོག་བདག་པོ་ཀུན་དགའ་རིན་ཆེན། ས་བཟང་མ་ཏི། ཆོས་རྗེ་བླ་མ་སོགས་བསྟེན་ཅིང་ཞལ་སློབ་ཀྱང་མང་དུ་བྱུང་བ་དེའི་བཙུན་མོ་བྱང་མོ་མ་གཅིག་ནམ་པར་ཡབ་གཤེགས་པའི་ཕྱི་ལོ་ས་བྱིར་བདེ་ལེགས་བཀྲ་ཤིས་བལྟམས་པའི་དགུང་གྲངས་དབུ་བླ་ཞལ་སློབ་རྣམས་མི་གསལ། དེའི་བཙུན་མོ་བྱང་བདག་སྲས་མོར་བསོད་ནམས་རྒྱལ་མཚན།
ཤཱཀྱ་སེངྒེ། དོན་གྲུབ་རྒྱལ་མཚན། བསམ་འགྲུབ་རྒྱལ་མཚན་ཏེ་སྲས་བཞི་བྱོན་པ་ལས། ཤཱཀ་སེང་བཙུན་མོ་དང་པོ་གཅུང་དཔོན་མོར་ཀུན་བཀྲས། ཀུན་རྒྱལ། ཀུན་དགའ་སྙིང་པོ་སྟེ་གསུམ་དང་། གཉིས་པ་མ་གཅིག་ཡུམ་པར་རིན་ཆེན་རྒྱལ་མཚན་ཞེས་སྐུ་མཆེད་མཚན་འདྲ་བ་རྣམ་གཉིས་འཁྲུངས། ཀུན་དགའ་རྒྱལ་མཚན་བཙུན་མོ་གླིང་ཁ་དཔོན་དཀར་མོར་ཆོས་ཀྱི་རྒྱལ་མཚན་དང་། ཀུན་དགའ་ལེགས་པ་འཁྲུངས་པ་རྣམས་ནི། ལྷ་ཁང་བླ་བྲང་པའི་གདུང་རབས་སུ་གྲགས་པ་རྣམས་སོ།།
༈ །།དེ་ནས་དུས་མཆོད་བླ་བྲང་པའི་གདུང་རབས་ནི། ལུང་ཕུད་ལྔ་པ་རེ་མདའ་མ་ཉི་མ་རིན་ཆེན་མའི་སྲས་སུ་ཉི་མ་དཔལ། ལྕམ་གཅིག ཀུན་དགའ་ལེགས་འབྱུང་དང་གསུམ་འཁྲུངས་པའི་ཕྱི་མ་ཡབ་ཞེ་བདུན་ས་སྤྲེར་བལྟམས་ཤིང་ཉེར་དགུ་མེ་བྱིར་གཤེགས་པ་དེའི་བཙུན་མོ་དང་པོ་གུང་ཐང་ཀུན་སྐྱོང་མར་ལྕམ་གཅིག་འཁྲུངས། གཉིས་པ་ངམ་རིངས་དགེ་འབུམ་གྱི་སྲས་བསོད་ནམས་བློ་གྲོས་དང་། སྐུ་འབྲིང་ནི་ཆུང་ངུར་གཤེགས། གྲགས་པ་རྒྱལ་མཚན་ཏེ་རྣམ་པ་གསུམ་གྱི་ཕྱི་མ་ཡབ་གཤེགས་པའི་མེ་བྱིར་བལྟམས་ནས་ཞེ་གཉིས་ས་སྦྲུལ་གཤེགས་པ་དེས་ཆོས་རྗེ། གཅེན་བྲག་ཕུག་པ། མཉམ་མེད་པ་སོགས་བསྟེན་ནས་ཞལ་སློབ་མི་གསལ་བ་དེའི་བཙུན་མོ་དང་པོ་ལྷ་རིན་མར་ཀུན་དགའ་ལེགས་པའི་བློ་གྲོས་དང་། རྣམ་སྲས་རྒྱལ་མཚན་མཆེད་གཉིས་བྱོན།
གཉིས་པ་སྟག་ཚང་སྲས་འདྲེན་མར་འཇམ་དབྱངས་ཆོས་རྒྱལ་བལྟམས་པ་ལས་རྣམ་སྲས་རྒྱལ་མཚན་ཡབ་ཉེར་ལྔ་པ་ལྕགས་བྱིར་འཁྲུངས་ཤིང་ཞེ་དགུ་ས་བྱིར་གཤེགས་པ་དེས་ཆོས་རྗེ་བླ་མ། བསོད་ནམས་བློ་གྲོས་སོགས་བསྟེན་ཅིང་ཞལ་སློབ་མི་གསལ་བ་དེའི་བཙུན་མོ་དང་པོ་རྟ་ནག་གྲུ་གུར་དབང་ཀུན་དགའ་ལེགས་པའི་བློ་གྲོས་དང་། གཉིས་པ་ཡར་འབྲོག་བསོད་ནམས་འབུམ་ལ་ཡབ་བཞི་བཅུ་ས་ཡོས་ལོར་ནམ་མཁའ་ལེགས་པ་འཁྲུངས་ཤིང་ཞེ་དྲུག་ཤིང་བྱིར་གཤེགས་པ་དེས་འབྲོམ་སྟོན་སེངྒེ་སོགས་བསྟེན་ཅིང་ཞལ་སློབ་ཀྱང་མང་དུ་ཡོད་སྙམ་ཞིང་སྐུ་མཆེད་དུ་གཏོགས་པའི་ལྕམ་ལྔའང་འཁྲུངས། བཙུན་མོ་དང་པོ་ཡར་འབྲོག་དཔལ་ཆེན་ལ་ལྕམ་གཉིས་དང་། གཉིས་པ་མི་ཉག་བཙུན་མ་སྐྱིད་ལ་ནམ་མཁའ་རྒྱལ་མཚན་ཡབ་སོ་བདུན་ཤིང་ཡོས་ལོར་འཁྲུངས་ནས་ཉེར་དགུ་ཆུ་ལུག་ལོར་གཤེགས་པ་དེའི་བླ་སློབ་མི་གསལ་ཞིང་ལྕམ་ལྔའང་འཁྲུངས། བཙུན་མོ་དང་པོ་ཤངས་མཐོང་སྨོན་རྒན་པར་ལྕམ་གཅིག་གཞོན་པར་སློབ་དཔོན་ཆེན་པོ་རིན་རྒྱལ་བ་འཁྲུངས། གསུམ་པ་གནམ་གླིང་དཔལ་འབྱོར་བཟང་མོར་ཡབ་ཉེར་བཞི་ས་སྟག་ལ་ནམ་མཁའ་བཀྲ་ཤིས་འཁྲུངས་ཤིང་ཞེ་དྲུག་ཆུ་ཕག་ལ་གཤེགས་པ་དེས་སྟག་ཚང་ལོཙྪ་བ། མི་ཉག་གྲགས་རྡོར་སོགས་བསྟེན་ཅིང་ཞལ་སློབ་ཀྱང་དུ་མ་བྱོན། བཙུན་མོ་དམའ་ཟེ་ཧོར་མོ་ཚེ་བརྟན་གྱི་སྲས་སུ་ས་ལོ་ཀུན་དགའ་བསོད་ནམས། ངག་གི་དབང་ཕྱུག
འཇམ་དཔལ་གྲགས་པ། སངས་རྒྱས་ཚེ་བརྟན་བཀྲ་ཤིས་ཏེ་སྐུ་མཆེད་རྣམ་བཞི་ལས་ཕྱི་མ་ཡབ་སོ་ལྔ་ཆུ་བྱིར་བལྟམས་ནས་ལྔ་བཅུ་ལྕགས་གླང་ལ་གཤེགས། དེས་མུས་ཆེན་སངས་རྒྱས་རིན་ཆེན། ས་ལོ་སྐུ་མཆེད་སོགས་བསྟེན་ཅིང་ཞལ་སློབ་ཀྱང་མང་དུ་བྱོན་སྙམ། ཡར་འབྲོག་བུ་འདྲེན་སྐྱིད་ཁབ་ཏུ་བཞེས་པའི་སྲས་སྐུ་མཆེད་གཉིས་བྱོན་པའི་དང་པོ་ནས་ཕྱིས་བྱོན་རྩེ་གདོང་བླ་བྲང་པའི་གདུང་རབས་རྣམས་མཆེད་པ་སྟེ། དེ་ཡང་། བདག་ཆེན་ཀུན་དགའ་བསམ་གྲུབ་ཡབ་ཉེར་བཞི་ཤིང་ཕག་ལོར་འཁྲུངས་ནས་ང་བརྒྱད་ཆུ་སྤྲེར་གཤེགས་པ་དེས་ས་ལོ། ངོར་ཆེན་དཀོན་མཆོག་ལྷུན་འགྲུབ། ཀུན་དགའ་ལེགས་གྲུབ། སྨན་སྡིངས་ལོ་ཆེན་སོགས་བསྟེན་ནས་ཞལ་སློབ་ཀྱང་མང་དུ་བྱུང་།
བཙུན་མོ་བདེ་སྐྱིད་གླིང་པ་མ་གཅིག་ལ་ཡབ་སོ་ལྔ་ས་བྱར་ཀུན་དགའ་བདེ་ལེགས་བལྟམས་ཤིང་བཞི་བཅུ་ས་བྱིར་གཤེགས་པ་དེས་ཀུན་དགའ་ལེགས་གྲུབ། ཀུན་དགའ་རྒྱལ་མཚན། ཡབ། དཀོན་མཆོག་དཔལ་ལྡན། ཐར་རྩེ་པཎ་ཆེན། བྱམས་པ་རབ་བརྟན་སོགས་བསྙེན་ཅིང་ཞལ་སློབ་ཀྱང་མང་དུ་བྱོན། བཙུན་མོར་རྟ་ནག་བྱ་བཟང་དཔལ་བུ་ཁྲིད་ལ་རྩེ་གདོང་ཁྲི་ཆེན་བསོད་ནམས་ལྷུན་གྲུབ། ཚེ་དབང་ཧོར་སོགས་བསོད་ནམས་རྒྱལ་མཚན། འཇིག་རྟེན་རྒྱ་ཧོར་རྣམ་གསུམ་ལས། ཕྱི་མ་ཡབ་སུམ་ཅུ་ས་སྟག་ལ་བལྟམས་ནས་ཞེ་བརྒྱད་ཤིང་གླང་ལ་གཤེགས་པ་དེའི་དབུ་བླར་གཅེན་བགྲེས་པ་དང་།
ཐར་རྩེ་པཎ་ཆེན། བྱམས་པ་རབ་བརྟན་ཐུབ་བསྟན་མཁན་ཆེན་ཆོས་འོད་ཟེར་སོགས་བསྟེན་ཅིང་ཞལ་སློབ་ཁ་ཤས་དང་། བཙུན་མོ་སྟག་ལུང་མ་ནོར་འཛོམ་བུ་འཁྲིད་ལ་བསོད་ནམས་བློ་གྲོས། བྱམས་པ་བསོད་ནམས་ལྷུན་གྲུབ། ངག་དབང་བསོད་ནམས་ལྷུན་གྲུབ་གསུམ་བྱོན་པའི་ཕྱི་མ་ཡབ་སོ་དྲུག་ཆུ་གླང་ལོར་འཁྲུངས་ནས་རེ་བཞི་མེ་འབྲུག་ལ་གཤེགས་པ་དེས་གཅེན་མཆེད་དང་། འཇམ་མགོན་ཨ་མེས་ཞབས་སོགས་དམ་པ་མང་དུ་བསྙེན་ཅིང་ཞལ་སློབ་ཀྱང་ཁ་ཤས་བྱུང་། བཙུན་མོ་ཡོལ་གདོང་མ་ནོར་བུ་བུ་ཁྲིད་ལ་བསྟན་འཛིན་དབང་། བསོད་ནམས་འཕགས་པ། བསོད་ནམས་དབང་རྒྱལ་གསུམ་ལས་ཕྱི་མ་ཡབ་སོ་གསུམ་ཤིང་བྱར་བལྟམས་ནས་རེ་དྲུག་ལྕགས་སྟག་ལ་གཤེགས་པ་དེས་གཅེན་བགྲེས་པ་དང་། ངག་དབང་བསྟན་པའི་རྡོ་རྗེ་སོགས་བསྟེན་ནས་ཞལ་སློབ་ཀྱང་ཁ་ཤས་བྱུང་།
བཙུན་མོ་སྟག་ལུང་མ་བཀྲ་ཤིས་ཚེ་རིང་ལ་ཀུན་དགའ་ཚེ་དབང་རིག་འཛིན་དང་། ངག་དབང་ནོར་བུ་རྒྱལ་མཚན་གཉིས། ཡང་ཕལ་མོ་ཞིག་ལས་སྲས་གཅིག་སྟེ་གསུམ་བྱོན་པའི་ནོར་བུ་རྒྱལ་མཚན་གྱི་བཙུན་མོར་བྱ་སྒོ་མ་ཚེ་རིང་བུ་ཁྲིད་བཞེས་མོད། ཡབ་སྲས་ལྕམ་བཅས་དེ་དག་གི་སྐུ་ཐོག་ལ་བསྟན་གེགས་ཀྱིས་གདན་ས་འཐོར་བ་ནས་བཟུང་ཡུན་རིང་འདས་ཤིང་། ཕྱིས་སུ་དྲིན་ཅན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་སྐུ་དྲིན་མཚུངས་པ་མ་མཆིས་པའི་ཞལ་སྔ་ནས་དེ་ཉིད་དགུང་གྲངས་བཅུ་དྲུག་ཏུ་བྱོན་པ་ཤིང་བྱི་ལོར་གདན་ས་ཆེན་པོ་རྩེ་གདོང་ཕྱག་འབྱོར་བྱུང་བ་སྟེ། ཕྱིས་བྱོན་རྩེ་གདོང་བླ་བྲང་པའི་གདུང་རབས་སུ་གྲགས་པ་རྣམས་སོ། ། གོང་གི་ཀུན་དགའ་བསམ་གྲུབ་ཀྱི་གཅུང་པོ་སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཉིད་ཡབ་ཉེར་དྲུག་པ་མེ་གླང་ལོར་འཁྲུངས་ཤིང་རེ་བརྒྱད་པ་ཤིང་སྤྲེར་གཤེགས་པ་དེའི་དབུ་བླ་ནི། ས་ལོ་ཆེན་པོ་ངོར་ཆེན་དཀོན་མཆོག་ལྷུན་གྲུབ། འཕགས་ཆེན་དཔལ་ལྡན་བཀྲ་ཤིས། སྤྱན་སྔ་ངག་དབང་ཆོས་གྲགས།
ངོར་ཆེན་སངས་རྒྱས་སེང་གེ མཁན་ཆེན་ལེགས་པའི་བློ་གྲོས་སོགས་བསྙེན་ནས་ཞལ་སློབ་རིས་མེད་ནོར་འཛིན་གྱི་རྡུལ་དང་མཉམ་པ་བསྐྲུན་པར་མཛད་དེ། བཙུན་མོ་གསུམ་གྱི་དང་པོ་ཤར་གླིང་མར་སྲས་མོ་གཉིས་དང་། གཉིས་པ་གདོང་དགའ་མ་བགྲེས་པ་བསོད་ནམས་ལེགས་འཛོམ་དཀར་མོ་ལས་འཇམ་དབྱངས་བསོད་ནམས་དབང་པོ་དང་སྲས་མོ་གསུམ་བཅས་པ་བལྟམས། གསུམ་པ་གཞོན་པ་བཀྲ་ཤིས་དཔལ་གྱི་བུ་ཁྲིད་ལས་ཡབ་ཞེ་བདུན་ཆུ་ཕག་ལོར་སྔགས་འཆང་གྲགས་པ་བློ་གྲོས་ཞེས་བྱ་བའམ་མཚན་གཞན་བསོད་ནམས་རྒྱལ་མཚན་འཁྲུངས་ཤིང་ང་ལྔ་མེ་སྦྲུལ་ལ་གཤེགས་པ་དེས་ཡབ་དང་གཅེན། སྤྱན་སྔ་དཀོན་མཆོག་རྒྱ་མཚོ། ཐར་རྩེ་པཎ་ཆེན་སོགས་བསྙེན་ནས་ཞལ་སློབ་ཀྱང་མང་དུ་བསྐྲུན་པར་མཛད་ཅིང་། བྱང་བདག་ལྷ་སྲས་བསོད་ནམས་རྒྱལ་མོ་ཁབ་ཏུ་བཞེས་པར་སྲས་དྲུག་བྱོན་པའི་དང་པོ་གཉིས་དང་བཞི་པ་ཆུང་ངུར་གཤེགས། གསུམ་པ་སྒར་ཆེན་མཐུ་སྟོབས་དབང་ཕྱུག ལྔ་པ་སྔགས་འཆང་ཀུན་དགའ་དབང་རྒྱལ།
དྲུག་པ་ནི་སྔགས་འཆང་ཆོས་ཀྱི་རྒྱལ་པོའི་བསྟན་པ་རིན་པོ་ཆེ་སྤེལ་བར་བསམས་བཞིན་བྱོན་པའི་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་གྲགས་པ་དེ་ཉིད་ཡབ་སོ་ལྔ་མེ་བྱ་ལོར་བལྟམས་ནས་རེ་གསུམ་ས་ཕག་ལ་གཤེགས་པ་དེའི་དབུ་བླ་ནི། ཁུ་བོ་སྐུ་མཆེད། རྩེ་གདོང་ཁྲི་ཆེན་བསོད་ནམས་ལྷུན་གྲུབ། གཅེན་པོ་གཉིས། གཅིག་ཆོག་མུས་པ་ཆེན་པོ། སངས་རྒྱས་རྒྱལ་མཚན། ཐར་རྩེ་པཎ་ཆེན། སྤྱན་སྔ་ཀུན་དགའ་དོན་གྲུབ། ནགས་དགོན་པ་སྦྱིན་པ་གྲགས། འབུམ་ཆེན་ཀུན་དགའ་དཔལ།
དབང་ཕྱུག་རབ་བརྟན། ངག་དབང་ཆོས་གྲགས་སོགས་བསྙེན་ཅིང་། ཞལ་སློབ་ནི་ཉི་ཟེར་རྡུལ་ལྟར་བསྐྲུན་པར་མཛད། སྐུ་མཆེད་གསུམ་ལ་སྡེ་སྲིད་ལྷུན་རྩེ་མའི་ཉེ་གནས་ཆ་ཤོད་མཐོང་སྨོན་བུ་སྲིང་མ་བཀྲ་ཤིས་དཔལ་གྱི་བུ་བསྐྱེད་ཅེས་བྱ་བ་ཁབ་ཏུ་བཞེས་པར་ལྕམ་གཅིག་དང་གདུང་གཅིག་ཕེབས་པ་ཆུང་ངུར་གཤེགས། དེ་ནས་ཀོ་ཅག་འགྲོ་མགོན་འཇིགས་བྲལ་གྱི་སྲས་མོ་ཨཽ་ཌྱི་ན་སྐྱབས་མ་བཞེས་པར་ཡབ་ཞེ་གཉིས་ས་སྟག་ལ་འཇམ་དབྱངས་བསོད་ནམས་དབང་ཕྱུག་བལྟམས་ནས་ཞེ་བརྒྱད་ཤིང་གླང་ལ་གཤེགས་པ་དེས་ཡབ་དང་། ངག་དབང་རྣམ་རྒྱལ། རིན་ཆེན་བསོད་ནམས་མཆོག་གྲུབ། ཀ་སྤེ་བ་བསྟན་པ་རབ་རྒྱས། མཁན་ཆེན་ལྷུན་གྲུབ་དཔལ་ལྡན། བྱང་བདག་བསོད་ནམས་གྲགས་པ།
ལ་རུ་བ་ངག་དབང་དཔལ་བཟང་སོགས་བསྙེན་ནས་ཉིད་ཀྱི་རིགས་སྲས་སོགས་ཞལ་སློབ་ཀྱང་མང་དུ་བསྐྲུན། མགོན་དེའི་བཙུན་མོར་བདག་ཆེན་ཤར་པ་པད་དཀར་བུ་ཁྲིད་བཞེས་པར་ཡབ་བཅུ་དགུ་མེ་སྤྲེར་ངག་དབང་ཀུན་དགའ་བཀྲ་ཤིས་འཁྲུངས་ཤིང་ང་དྲུག་ལྕགས་ཡོས་ལ་གཤེགས་པ་དེས་འཇམ་མགོན་ཨ་མེས་ཞབས། ཉིད་ཀྱི་ཡབ་རྗེ། ངག་དབང་རྣམ་རྒྱལ། བསྟན་པ་རབ་རྒྱས། ལྷུན་གྲུབ་དཔལ་ལྡན། བཟང་པོ་རྒྱལ་མཚན། སངས་རྒྱས་ཕུན་ཚོགས། སྨིན་གླིང་ལོ་ཆེན། ཛ་ལུང་པ།
བཅོ་བརྒྱད་ཆེན་མོ་སོགས་ལས་གསན་པ་རྒྱ་མཚོའི་མཐར་སོན་ཅིང་རིགས་སྲས་མཆོག་སོགས་ཞལ་སློབ་ཀྱང་མང་དུ་བྱོན། དེའི་གཅུང་གཞོན་ནུར་གཤེགས། བཙུན་མོ་དང་པོ་སྔོན་དུས་རླངས་བཟའ་ནེ་ཆུང་མ་སོགས་སྐུ་གཉེན་དང་། དུས་ཕྱིས་སི་ཏུ་བྱང་རྒྱལ་སོགས་བསྟན་དགྲའི་བརྒྱུད་སྣེའུ་གདོང་མ་བཀྲ་ཤིས་དབང་མོར་སྲས་མི་མངའ། ཕྱི་མ་སྐུ་ཞང་རྔ་སྒྲའི་སྲས་མོ་མཁའ་འགྲོ་འབུམ་ནས་བཟུང་ས་སྐྱ་པའི་སྐུ་ཞང་རང་བཞི་ཙམ་མཛད་པའི་བརྒྱུད་པ་འཕན་ཡུལ་བཅོ་བརྒྱད་པའི་སྲས་མོ་བསྟན་འཛིན་བསོད་ནམས་བཟང་མོར་ཐོག་མར་གདུང་གཉིས་བལྟམས་ཀྱང་བསྟན་གེགས་ཀྱིས་ཆུང་ངུར་གཤེགས། དེ་ནས་རྗེ་བཙུན་དྲུང་། དེ་ནས་འཇམ་དབྱངས་བསོད་ནམས་རིན་ཆེན་ཡབ་ལྔ་བཅུ་ཤིང་བྱར་འཁྲུངས་ཤིང་སོ་བདུན་ལྕགས་བྱར་གཤེགས། དེས་ཡབ་རྗེ་དང་། བསྟན་འཛིན་ཕུན་ཚོགས། ལྷ་བཙུན་ཀུན་བཟང་པ་བཅོ་བརྒྱད་མཁྱེན་བརྩེ་རབ་བརྟན།
སྟག་རྩེ་བྱམས་པ་ལྷ་དབང་རིག་འཛིན། མཆོད་དཔོན་དཀོན་མཆོག་རྒྱལ་པོ། སྒྲོ་ལུང་པ་མང་ཐོས་བསོད་ནམས་ཆོས་འཕེལ། གོང་དཀར་བ་བློ་གྲོས་དབང་ཕྱུག ངོར་ཆེན་བསོད་ནམས་བཟང་པོ། ཐར་རྩེ་རྡོ་རྗེ་འཆང་། ཐུབ་བསྟན་མཁན་ཆེན་ཚུལ་ཁྲིམས་བཟང་པོ། ལྷ་ཆེན་མཁན་པོ་དབང་ཕྱུག་ཕུན་ཚོགས། ཛ་ལུང་པ་ཕྲིན་ལས་རྡོ་རྗེ་གསང་སྔགས་བསྟན་འཕེལ་སོགས་བསྙེན་ཅིང་ཞལ་སློབ་ཀྱང་ཐར་རྩེ་རྗེ། གནས་གསར་རྗེ།
བྲག་རྩ་རྗེ། རྡོ་རྗེ་འཆང་སྐུ་མཆེད་སོགས་བསྟན་འཛིན་མང་དུ་བསྐྲུན་པར་མཛད། མགོན་དེའི་བཙུན་མོ་དང་པོ་བཞད་ཆོས་མའི་སྲས་གཉིས་ཆུང་ངུར་གཤེགས་ཤིང་། ཕྱི་མ་འགྲོ་མགོན་མ་བསོད་ནམས་དཔལ་གྱི་དབང་མོ་དེ་ཉིད་ནི་གོང་གི་འོག་ཏུ་འཆད་རྒྱུའི་ཆོ་འབྲང་ཕུན་སུམ་ཚོགས་པ་སྟེ། དེ་ཡང་སྔོན་མཁན་སློབ་ཆོས་གསུམ་སྐབས་ཀྱི་རྗེ་འབངས་ཉེར་ལྔའི་གྲས། དཀོན་མཆོག་འབྱུང་གནས་ཐོག་ཆེན་མདའ་ལྟར་འཕེན། ། ཞེས་ལང་འགྲོ་དཀོན་མཆོག་འབྱུང་གནས་ཀྱི་སྐུ་བརྒྱུད་ལས་འཕེལ་ཞིང་། ཨཽ་ཌྱིན་གྱི་སློབ་དཔོན་ཆེན་པོ་པདྨ་འབྱུང་གནས་ཀྱི་རིང་ལུགས་པ་མཐུ་སྟོབས་དང་། ནུས་པའི་བདག་ཉིད་ཅན་ཤ་དག་ཏུ་བྱོན་པ་ཀོ་ཅག་སྔགས་པའམ་འགྲོ་མགོན་པར་གྲགས་པའི་སྲས་མོ་མཁའ་འགྲོའི་མཚན་ཅན་དེ་ཉིད་ལ། སྲས་མོ་བཞི་དང་གདུང་བརྒྱུད་གསུམ་སྟེ་བདུན་བྱོན་པ་ལས།
དྲུག་པའི་བཙུན་མོར་སྒེར་པ་བཀྲ་ཤིས་དབྱངས་ཅན་ལས་ད་ལྟའི་རྗེ་བཙུན་དྲུང་འདི་ཉིད་དང་། གསུམ་པ་ནི། རིགས་དང་དཀྱིལ་འཁོར་ཐམས་ཅད་ཀྱི་བདག་པོ། འཇིག་རྟེན་གསུམ་གྱི་མ་རིག་པའི་མུན་པ་འཕྲོག་པའི་ཕན་བདེའི་སྒྲོན་མེ། ཡོངས་རྫོགས་བསྟན་པ་རིན་པོ་ཆེའི་མངའ་བདག་ཏུ་གྱུར་པ་སྙིགས་མའི་དུས་ཀྱི་རྒྱལ་བ་གཉིས་པ། མཁས་གྲུབ་རྒྱུ་སྐར་གྱི་དབྱིངས་ན་མཚན་དཔེའི་སྣང་བ་འཕྲོ་བའི་བསིལ་སྦྱིན་མཁན་པོ། མཁས་དང་བསྟན་པའི་བགྱི་བར་གཞན་དྲིང་མི་འཇོག་པའི་སྦོབས་པ་གཟེངས་མཐོ་བ། མདོར་ན་འགྲེལ་ཚད་དོན་ལྡན་གྱི་བདག་ཉིད་དུ་གྱུར་པའི་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་སྙན་པའི་བ་དན་ཁོར་ཡུག་རི་བོའི་ཁོངས་སུའང་རྒྱུ་བ་དེ་ཉིད་ནི། ཡབ་རྗེ་ཉེར་ལྔ་ས་བྱར་འཁྲུངས་ཚུལ་རྒྱས་པ་དང་དབུ་བླ་སོགས་འོག་ཏུ་རིམ་གྱིས་འབྱུང་ཞིང་། ང་ལྔ་ཆུ་ཡོས་ལ་བདེ་བ་ནས་བདེ་བའི་དབྱིངས་སུ་ཕེབས་པ་དེ་ཉིད་ཀྱི་བཙུན་མོ་དང་པོ་རུ་ཐོག་ཆོས་ལུང་རྒྱལ་པོའི་སྲས་མོ་ཕུན་ཚོགས་ཚེ་རིང་མར་ལྕམ་གཅིག་འཁྲུངས།
གཉིས་པ་ནི། སྐུ་དྲིན་ནམ་ཡང་འཁོར་མེད་བསྐལ་བཟང་བདེ་སྐྱིད་བུ་ཁྲིད་ཅེས་སེམས་མའི་ངོ་བོ་ཡབ་རྗེ་ཆོས་ཀྱི་རྒྱལ་པོ་ཆེན་པོ་དེ་ཉིད་དགུང་གྲངས་སོ་ལྔར་ཕེབས་པ། ཉི་མ་ཞེས་པ་ཆུ་མོ་ལུག་གི་ལོར་སྐྱབས་མགོན་ཁམས་གསུམ་དབང་སྡུད་ངག་དབང་ཀུན་དགའ་དཔལ་ལྡན་ཆོས་སྐྱོང་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་འདི་ཉིད་དང་། དགུང་གྲངས་སོ་བརྒྱད་དུ་ཕེབས་པ་མི་ཟད་ཅེས་པ་མེ་ཁྱི་ལོར་སྐྱབས་མགོན་སྲིད་ཞིའི་ཕན་བདེའི་མཛད་པོ་ངག་དབང་ཀུན་དགའ་ཕན་བདེ་རྒྱ་མཚོ་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་འདི་ཉིད་བཅས་ངོ་མཚར་བཀྲ་ཤིས་ཀྱི་མཚན་མས་ཐ་གྲུར་དཀྲིགས་ཏེ་བསྟན་འགྲོའི་དཔལ་མགོན་ཆེན་པོར་བལྟམས་ཤིང་། ཇི་སྲིད་འཁོར་བ་མ་སྟོངས་ཀྱི་བར་དུ་གདུང་རབས་རིན་པོ་ཆེ་ཆུ་བོའི་རྒྱུན་ལྟར་འབད་མེད་ལྷུན་གྲུབ་ཏུ་འབྱུང་ཞིང་སྐུ་ཚེ་མཛད་ཕྲིན་བཞེད་དགོངས་མཐར་ཕྱིན་པར་འགྱུར་རོ། ། དེ་དག་གི་དོན་བསྡུ་ན། ཕྱག་ན་པདྨས་གདུལ་ཞིང་ཁ་བའི་ལྗོངས། ། བདེ་སྐྱིད་ཆུ་ཀླུང་འདྲེན་པའི་དམ་པའི་ཁྱུ། ། ཟོ་ཆུན་འཁྱུད་མོའི་རྣམ་པར་གྲུབ་མོད་ཀྱི། ། གཅིག་ཏུ་ཟས་གཙང་སྲས་དེའི་ཐུགས་བསྐྱེད་གྲོགས། །
མངའ་རིས་ས་འཛིན་གཏོས་སུ་གངས་ཅན་འདིའི། ། བསོད་ནམས་མགྲོན་དུ་གནམ་ལྷ་དཀོན་མཆོག་གསུམ། ། གཙང་མ་ཆོས་ཀྱི་འབབ་རྒྱུན་སྤྱི་རྗེ་ལས། ། སྟག་མཚན་ཉི་ཟླ་གཉིས་རྣམས་བར་སྣང་བསྟི། ། འོད་ཀྱི་གཡའ་སྤངས་མཚམས་བསྐྱངས་ལྷའི་གདུང་རབས། ། མ་རུངས་སྲིན་པོར་འཁོན་བར་བཙས་དེའི་དཔལ། ། འཇམ་དབྱངས་ཆོས་རྒྱལ་བཀའ་ཡི་ཁ་ལོ་བསྒྱུར། ། དང་པོའི་རབ་བྱུང་གྲས་སུ་ནཱ་གེནྡྲཿ གཅུང་ལས་གཡའ་ལུང་ཁ་བསོ་སྟག་རྩེན་ལས། ། བྱང་གི་འཁོན་ཚོ་བརྡལ་གྱི་ཆང་ཚང་དང་། །
འཁོན་ཚོ་བརྒྱད་དང་ཤབ་སྟོད་འཁོན་ཡང་གྱེས། ། དགེ་བར་མཐོང་ནས་ཤེས་རབ་ཚུལ་ཁྲིམས་བར། ། སྔ་འགྱུར་གྲུབ་མཚན་ཐོགས་མེད་ཤ་དག་དང་། ། ལྷ་རིགས་འཁོན་དང་ས་སྐྱ་པར་སྒྲོགས་པའི། ། མཚན་གསུམ་ལྟོ་འགྲོའི་ཁ་གནོན་རཏྣ་ཆེ། ། ཁོར་ཡུག་ཕྱོགས་ཀྱི་རྣ་བར་བསྟན་པའི་བདག ། རྣམ་ལྔར་གྲགས་པའི་ཁུ་དབོན་མཚན་སྙན་ནི། ། ཤར་ཕྱོགས་གནམ་བསྐོས་ཟུར་ཕུད་ཐོད་བཅིངས་སུ། ། ལྷུར་བཞེས་རིམ་རྒྱུད་ཏི་ཤྲཱི་ཀུན་དགའི་མཚན། ། བར་དུ་བྱོན་རྣམས་སྤྱི་ལ་དབང་བསྒྱུར་རོ།།
༈ །།ལུང་ཕུད་གསུམ་པར་མཁས་བཙུན་ལེགས་ལམ་ནས། ། རྙོག་བྲལ་དག་པའི་ཆུ་ཀླུང་འཕེལ་བའི་རྒྱུན། ། མ་རིག་འགོགས་པའི་བློ་གྲོས་དབང་ཕྱུག་པ། ། བར་དུ་གཞི་ཐོག་བླ་བྲང་གདུང་རབས་འཁྲུངས།། ༈ །།ལུང་ཕུད་དྲུག་པར་དོན་ཡོད་དགེ་མཚན་ཆེ། ། རིན་ཆེན་བསྟན་པའི་སྒང་དུ་ཉེར་འཕོས་ནས། ། སྙན་གྲགས་རྒྱལ་མཚན་འཛིན་པའི་བར་དག་ཏུ། ། བླ་བྲང་རིན་ཆེན་སྒང་པའི་གདུང་ཞེས་གྲགས།། ༈ །།ལུང་ཕུད་བཞི་པ་ཀུན་དགའ་སའི་ཐིག་ལེར། ། བསྟན་པའི་རྒྱལ་མཚན་སྲིད་རྩེར་སྒྲེང་བའི་གནས། །
ཀུན་ལ་དགའ་བ་ལེགས་པའི་ལམ་སྟོན་པར། ། ལྷ་ཁང་བླ་བྲང་གདུང་རབས་ཉིད་དུ་མངོན།། ༈ །།ལུང་ཕུད་ལྔ་པར་ཀུན་མཁྱེན་དགའ་བའི་ཞིང་། ། ལེགས་པའི་འབྱུང་གནས་བྱང་ཕྱོགས་དབྱིག་འཛིན་མར། ། སྲིད་ཞིའི་བསོད་ནམས་དཔལ་དུ་བྱམས་བསྟན་བར། ། དཔེ་ཟླས་དབེན་པའི་གདུང་རབས་རིན་ཆེན་ཕྲེང་། ། མཚན་མཆོག་གསུམ་ལྡན་རྩོད་བྲལ་མཁས་གྲུབ་རྒྱུན། ། དུས་གསུམ་མཆོད་པའི་རྟེན་གྱི་བླ་བྲང་གདུང་། ། རྒྱལ་བསྟན་བདག་པོར་ལྷུན་གྲུབ་རྒྱུན་མི་ཆད། ། དགེ་ལེགས་དཔལ་གྱི་འཕྲིན་ལས་བླ་ན་མཐོ། །
ཞེས་ཀྱང་སྨྲས་སོ།། ༈ །།གསུམ་པ་གདུང་རབས་དེ་རྣམས་ཀྱི་ནང་ནས་སྐབས་སུ་བབས་པ་གང་ཉིད་ཡུམ་གྱི་ལྷུམས་སུ་ཞུགས་པ་དང་སྐུ་ཇི་ལྟར་བལྟམས་པའི་ཚུལ་ནི། རྒྱུད་བླ་མ་ལས། ཇི་བཞིན་ཡང་དག་མཐོང་བའི་ཕྱིར། ། སྐྱེ་སོགས་རྣམས་ལས་འདས་གྱུར་ཀྱང་། ། སྙིང་རྗེའི་བདག་ཉིད་སྐྱེ་བ་དང་། ། འཆི་དང་ན་དང་རྒ་བ་སྟོན། ། ཞེས་གསུངས་པ་བཞིན་རྟེན་རྒྱལ་བ་བསྐྱེད་པའི་ཡུམ་མཆོག་དམ་པ་བསོད་ནམས་དཔལ་གྱི་དབང་མོ་དེ་ཉིད་ལ། བརྟེན་པ་འཇམ་མགོན་སྲིད་ཞིའི་དཔའ་བོ་གང་འདུལ་སྒྱུ་མའི་རོལ་རྩེད་མཁན་དེ་ལྷུམས་ཞུགས་སྔ་རོལ་དང་བཅས་པའི་ལྟས་བཟང་ངོ་མཚར་ཅན་མང་པོ་འཁྲུངས་པ་དང་། དགེ་མཚན་མངོན་པར་གསལ་བའི་ངང་ནས་གཟུགས་སྐུ་འདོད་འབྱུང་དབང་གི་རྒྱལ་པོ་འཛམ་གླིང་བསྟན་འགྲོའི་དཔལ་མགོན་དུ་བཞེངས་པའི་ཚུལ་ནི་འདི་ལྟ་ལགས།
ཆུ་ཡོས་ཆུ་སྟོད་ཚེས་ལྔའི་ཐོ་རེངས་ཡུམ་གྱི་མནལ་ལྟས་སུ་ས་སྐྱ་ནས་མགྲོན་གཉེར་ཀུན་བཟང་དབང་པོ་ཡིན་ཟེར་བའི་རྒྱ་ལུ་ཆས་ལ་དར་དམར་ཐོད་ཅན་ཞིག་ནས་ཁྱེད་གདན་སར་ཡོང་དགོས་ཟེར་བར་ཅི་ཡིན་གསུངས་པས། རིགས་གསུམ་ལྷ་ཁང་གི་སྐུ་གཉེར་བྱེད་དགོས་ཡིན་འདུག་ཟེར། ཁོ་མོས་མཆོད་བཤམས་ཡང་མི་ཤེས་པས་དགོངས་ཞུ་མཛོད་གསུང་པར་དེ་འདྲ་མ་ཟེར་སྔོན་ནས་བསྐོས་པ་ཡིན་པས། དགོངས་པ་ཞུ་རེ་མེད་ཟེར་ནས་ཕྱག་མདུད་དམར་ལྗང་དཀར་གསུམ་ཕུལ་ཞིང་། གཙུག་ལག་ཁང་དེ་གང་ན་ཡོད་གསུངས་པས་སྒྲོལ་མའི་གཙུག་ལག་ཁང་གི་སྟེང་ན་ཡོད་ཟེར་བ་འཁྲུངས་པའི་སང་དེ་གཉེར་ཚང་བ་རྣམ་སྲས་ནས་འགྲོ་མགོན་ཡབ་ཡུམ་ལ་སྲས་མོ་ས་སྐྱར་འབྱོན་དགོས་ཚུལ་ཞུས། དེ་ནས་བྱོན་གྲབས་སྐབས་མནལ་ལམ་དུ། ཇོ་བོ་སྐུ་རྒྱབ་ཟེར་བའི་རི་འགྲམ་ཤེར་གླིང་ཟམ་པའི་ཐད་ནས་ནོར་བུ་ཡིན་ཟེར་བའི་རྡོ་བ་ཁ་དོག་མི་འདྲ་བ་གསུམ་རྙེད་པས་ཁོ་མོ་འགྲོ་བའི་གཙུག་ལག་ཁང་དེར་འབུལ་རྒྱུ་ཡོད་འདྲ་དགོངས་སྐུ་ཧྲག་ཏུ་བསྣམས་པ་ཤར་ཞིང་། དེ་དུས་རིགས་གསུམ་ལྷ་ཁང་གི་སྐུ་གཉེར་མཛད་དགོས་ཟེར་བ་ནི། རྗེ་བཙུན་ས་སྐྱ་པའི་གདུང་རབས་ལ་རིགས་གསུམ་མགོན་པོའི་སྤྲུལ་པ་འབྱོན་པར་སྔོན་གྱི་མཁས་གྲུབ་དུ་མས་བཤད་ཅིང་དོན་ལའང་གནས་པ་བཞིན་གདུང་སྲས་གསུམ་འབྱོན་འགྱུར་དང་། ནོར་བུ་ཁ་དོག་མི་འདྲ་བ་གསུམ་རྙེད་པ་ཡང་ཡིད་བཞིན་ནོར་བུ་ལྟ་བུའི་གདུང་རབས་གསུམ་ལའང་སྐུ་ཚེ་རིང་ཐུང་མི་འདྲ་བ་གསུམ་འབྱུང་བའི་བརྡ་དང་།
དེ་ནས་གདན་སའི་གཟིམ་ཆུང་དུ་ཕེབས་དགོངས་མནལ་ལམ་དུ། ཡབ་རྗེ་རཏྣའི་མཚན་ཅན་ཉིད་བཞུགས་ཁྲི་ཤིན་ཏུ་མཐོ་བར་སློབ་དཔོན་ཟ་ཧོར་མའི་ཆས་ཅན་སྐུ་མདུན་ན་ཉི་ཟླ་ཡོད་པ་ཤིན་ཏུ་གཟི་བརྗིད་ཅན་དང་མཇལ་བས་མཎྜལ་གྱི་སྟེང་དུ་ནོར་བུ་གསུམ་བཅས་འབུལ་གནང་དང་། སྐུ་ལུས་ལས་རྣག་ཁྲག་སོགས་བྱུང་བའི་མོད་ནས་བརྩེ་ཆེན་ལྷ་ཁང་གི་སྒོ་འགག་ན་གྲྭ་པ་གཟུགས་ཐམས་ཅད་མིག་གིས་གང་བ་ཞིག་ནས་གཞན་མ་ཡག་པོ་ཡོད་སྟེ་དགའ་ལྡན་པའི་དམ་སྲི་ལ་བཅོས་ཀ་གྱིས་ཟེར་བ་ཞིག་འཁྲུངས་ཤིང་། བསམ་ཡས་ཆོས་སྐྱོང་དང་རྭ་བ་སྨད་ཆོས་སྐྱོང་གཉིས་ཀྱི་ལུང་ལས། ཡུལ་དབུས་སུ། མཆོད་རྟེན་ཁང་བུ་བརྩེགས་པ་དང་ཇོ་དར་འཛུགས་དགོས་ཀྱི་བཀའ་ལུང་བཞིན་གོང་དཀར་གྲུབ་དབང་བློ་གྲོས་དབང་ཕྱུག་གིས་ས་དཔྱད་གཟིགས་པས། སྒྲོལ་མ་ལྷ་ཁང་དང་ཇོ་མོ་ཐགས་ར་གཉིས་ཡུལ་དབུས་སུ་ངོས་འཛིན་གྱིས་མཆོད་རྟེན་སྒྲོལ་མ་གཡུ་མཁར་མོའི་གཙུག་ལག་ཁང་གི་རྒྱབ་དང་། ཇོ་དར་ཇོ་མོ་ཐགས་རར་བཙུགས་དུས་དར་ཤིང་ལས་ཡལ་ག་ཁྲུ་གང་ཙམ་གསུམ་སྐྱེས་སྐད་དང་། ཡང་ས་སྤྲེའུ་དབོ་ཟླའི་ནང་མནལ་ལམ་དུ་སྐྱེད་ལྷས་མགོན་ཁང་ཡིན་སྙམ་པ་ཞིག་ན་ཤིང་ལེབ་ལ་བྲམ་གཟུགས་བླ་བརྒྱུད་ཀྱི་མཚན་ཞལ་གྱི་སྔགས་བཅས་འདུག་པ་དེ་སྐུ་སྲུང་དུ་བཅངས་པ་དང་། ཡང་ལོ་དེའི་ས་ག་ཟླ་ནང་གཟུངས་གྲྭ་ལྔ་ཐུགས་ལས་བཏོན་པ་ཚར་གཉིས་འཁྲུངས་པ་ནི།
རྗེ་རྡོ་རྗེ་འཆང་ཉིད་ཀྱིས་འདིའི་རིག་གཏད་གསན་པ་ནས་བཟུང་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་སྲིད་མཐའི་བར་དུ་ཆད་མེད་མྱུར་བྱོན་སྐུ་རིམ་ལ་ཆེད་དུ་དགོངས་ནས། གྲྭ་ལྔའི་སྒྲུབ་མཆོད་ཕྱེ་ཉིས་བརྒྱ་བརྒལ་ཙམ་བཀའ་དྲིན་བསྐྱངས་ཏེ་གཙོ་མོ་ལྔའི་སྒོམ་བཟླས་ཆག་མེད་རྒྱུན་རིང་མཛད་པ་དང་། འདི་རྣམས་ཀྱི་ལུགས་སྐུ་ཁྲི་རྒྱབ་ཅན་གཙུག་ལག་ཁང་དང་བཅས་པ་དང་པར་སྐུ་གྲངས་མང་རྣམས་གེགས་མེད་མཐར་ཕྱིན་བསྐྲུན་པར་མཛད་རྒྱུའི་མནལ་ལྟས་ཤིན་ཏུ་གསལ་བ་སོ་སྐྱེའི་སྤྱོད་ཡུལ་ལས་འདས་པ་འདི་ལྟ་བུ་ནི་རྗེས་སུ་ཡི་རང་གི་ཐལ་མོ་སྤྱི་བོར་བཅའ་བའི་འོས་སོ། ། ཡང་སྐབས་ཤིག་ཡབ་རྗེ་རཏྣའི་མཚན་ཅན་གྱིས་ཕུན་ཚོགས་གླིང་དུ་ལྷ་བསངས་གནང་བའི་མཆོད་དཔོན་ཡུམ་ཉིད་ཀྱིས་མཛད་ནས་ཆོས་དུང་རིན་པོ་ཆེ་དཀར་པོ་རྒྱང་གྲགས་གསུང་བསྐུལ་དང་ཆབས་གཅིག་ཆོས་དུང་ནང་ནས་འཕེལ་གདུང་མང་དུ་བྱོན་པ་ཡུམ་རང་གིས་བཞེས་ཤིང་ལྷག་མ་ཚགས་མཛད་པ་སོགས་འཁྲུངས། ཡང་གོང་དཀར་གྲུབ་དབང་དེ་ཉིད་ལ་སོ་འབྲང་གི་རྗེས་གནང་གསན་ནས་ཞག་བདུན་རིང་བཅད་བརྒྱའི་ཐོག་ནས་དེའི་སྒོམ་བཟླས་མཛད་པའི་མནལ་ལམ་དུ། བུད་མེད་པདྨ་ཆོས་དཔལ་གྱིས་འབྲས་སྙེ་གསུམ་དང་ཨ་རུ་ར་རྣམ་རྒྱལ་ཡིན་ཟེར་བའི་ཨ་རུ་ལག་མགོ་ཙམ་ཞིག་ཕུལ་ནས་འབྲས་སྙེའི་འཕྲོས་མང་མཁར་མུ་གུ་ལུང་ནས་ཡོད་ཟེར། དེ་དང་དུས་མཚུངས་གཟིམ་དཔོན་བསོད་ནམས་མང་མཁར་ཆུ་ཞོར་ལ་མུ་གུ་ལུང་མཇལ་བས་དེ་ནས་གྲོ་སྙེ་རྩ་བ་གཅིག་ལ་སྙེ་བོན་གསུམ་རེ་ཡོད་པ་སྤར་ལྕག་གང་ཙམ་ཕུལ་བ་འདི་དག་ལ། ཕྱིས་སུ་རྗེ་རྡོ་རྗེ་འཆང་གི་གསུང་ལས། གནས་གསར་རྡོ་རྗེ་འཆང་ལས་གསུང་ངག་ཟབ་མོ་སློབ་བཤད་ཡོངས་རྫོགས་ཐོབ་པ་དང་མྱོང་འགྱུར་གྱི་ལྟས་ཤིག་ཡིན་འདྲ་གསུངས། ཡང་ཆུ་སྟོད་ཚེས་བཅུའི་མནལ་ལྟས་སུ་ཡུམ་མཆོག་ཉིད་ཕྱི་སྐོར་ལ་ཕེབས་པས་ཀུན་མཁྱེན་སྒྲུབ་ཆུའི་གྲོག་ནང་ན་ཆུ་དཀར་ཞིང་དྭངས་བའི་ཁྲོད་ནས་སྨྱུག་མ་ལག་ངར་ཙམ་ཞིག་རྙེད་པའི་ནང་ཐམས་ཅད་ཧཱུྃ་དཀར་པོས་ཁེངས་པ་དང་།
ཡང་ཟླ་བ་དེ་ནང་ཀོ་ལྕག་ཡིན་སྙམ་པའི་བྲག་རི་མཐོ་ཞིང་སྐྱ་ཆོད་དེ་བ་ཞིག་གི་དཀྱིལ་ནས་འཁོར་ལོ་བདེ་མཆོག་ཞལ་སྦྱོར་རྡོ་ལ་རང་བྱོན་འཁྲུངས་པ་ཞིག་དང་། བྲག་སེང་ནས་གཡུའི་རྡོ་རྗེ་རྒྱ་གྲམ་དར་ཚོན་ལ་གྲིལ་བ་ཞིག་རྙེད་པ་དང་། ཡང་གྲོ་བཞིན་ཚེས་གསུམ་ལ་ནམ་མཁའ་ནས་ཡི་གེ་ཨཱཿཁ་བ་བབས་པ་ལྟར་བྱུང་ནས་སུམ་མཆོག་ཉིད་ཀྱི་ཕྱག་གིས་བཟུང་ཞལ་དུ་གསོལ་བ་སོགས་དང་། དེ་ལོ་ལྷ་ཁང་ཆེན་མོའི་འོབས་ནང་རྣམས་དང་ལྷག་པར་རིག་འཛིན་ཕོ་བྲང་གི་མདུན་དུ་འཇམ་དབྱངས་མེ་ཏོག་ཕོན་ཆེ་བ་ཀུན་གྱི་མིག་ལམ་དུ་སྣང་བ་དང་། མི་རྣམས་ཀྱིའང་ད་ལོ་སྐུ་གདུང་ཞིག་བྱོན་ཡོད་འདྲ་གླེང་བ་སོགས་བྱུང་ཞིང་། ཡང་སྐབས་ཤིག་ལྷ་ཁང་རྩེའི་ག་ཡ་དྷ་རའི་བུམ་ཆུའི་དྲུང་ན་བྱོན་མུར་བླ་མ་མཆོད་དཔོན་ཡིན་སྙམ་པ་ཞིག་ནས་བུམ་ཆུ་འདིའི་བདག་པོ་ལྷ་མོ་རིག་བྱེད་མ་ཡིན་གསུང་མུར་བུད་མེད་དམར་མོ་ཞིག་གིས་ཆུ་ཞིག་ཞུས་པ་དང་། ཡང་བུད་མེད་ཅིག་གིས་ཨ་མ་དགྲ་ལྷ་མའི་ཡིན་ཟེར་བའི་རིལ་དཀར་ཐུམ་དང་ཤེལ་གྱི་མཆོད་རྟེན་རྒྱ་ཕིབས་ཅན་གྱི་ནང་ཤེལ་གྱི་བུམ་པར་རིགས་ལྔའི་བུམ་ཆུ་ཡིན་ཟེར་ནས་ཕུལ་བར་ཤར་བ་ལ་ཡང་། རྗེ་རྡོ་རྗེ་འཆང་གི་གསུང་ལས་ཁོ་བོ་རིག་བྱེད་མའི་ཆོས་སྐོར་ལ་བྱང་ཆུབ་པ་དང་ཛེ་ཏཱ་རིའི་ལུགས་ཀྱི་ཚེ་ཆོག་གྲངས་མང་བྱེད་ཅིང་གདུང་སྐུ་མཆེད་སོགས་ལ་འདིའི་དབང་མང་པོ་འབུལ་ཐུབ་པ་འདིར་རྟགས་པ་འདྲ་ཞེས་གསུངས། སྐབས་ཤིག་སྟག་འཚེར་མའི་གངས་རྩེར་ཕེབས་ནས་གུར་དཀར་ནང་ཁྲི་མཐོན་པོ་ཞིག་གི་འགྲམ་བུད་མེད་མང་པོ་མཆིས་པར། ཁྲི་འདིར་སུ་བཞུགས་གསུངས་པས་འདིར་བཞུགས་མཁན་ཕྱི་ལོ་ཡོང་ཟེར་ནས་བཟའ་བཏུང་མང་པོ་ཞུས་པ་དང་།
གངས་རྩེར་དར་ཅོག་བཙུགས་པའི་མནལ་ལྟས་ཤར་ཞིང་འདི་དང་ཚུལ་མཚུངས་པར་ས་ཡོས་ལོ་རྗེ་རྡོ་རྗེ་འཆང་དེ་ཉིད་ཀྱི་འོད་གསལ་དུ་སྟག་འཚེར་གངས་རྩེར་ཕེབས་འདུག་པ་ལ་སྤང་གཤོངས་ལྷ་སར་འདྲ་མོ་ཞིག་ན་སྐྱེས་བུད་མེད་མང་པོ་གླུ་གཞས་བྱེད་པ་ཞིག་འཁྲུངས་པ་མཐུན་ཞིང་དེ་དུས་གངས་མཆོད་ལྗགས་བསྒྲིགས་འདི་ཡང་མཛད། ཡང་ལོ་དེའི་ཁྲུམས་ཟླའི་ནང་ཡབ་རྗེ་བསོད་ནམས་རིན་ཆེན་ཁའུར་སྨན་ཆབ་ལ་ཕེབས་པ་དང་ཆབས་གཅིག་སྐྱེད་ལྷས་མགོན་ཁང་དུ་སྐུ་མཚམས་ཞག་བདུན་དང་ཐུག་འཛུགས་སོགས་གནང་སྐབས་ཀྱི་མཚན་ལམ་དུ་མཆོད་རྟེན་ཞིག་གི་ལོགས་ནས་རཀྴ་གདོང་གཅིག་མང་པོ་དང་། དུང་ཆུང་རྩེ་གསུམ་རྡོ་རྗེ་རྣམས་ཕྱག་ཏུ་བབས་པ་འཁྲུངས་པ་ནི་གོང་གི་ཡུམ་མཆོག་དམ་པའི་མནལ་ལྟས་དང་མཐུན་པ་མགོན་པོ་འདིའི་ཆོས་སྐོར་ཚང་མ་སྔོན་གྱི་ཕྱག་ལེན་དང་མཐུན་པར་རྗེ་རྡོ་རྗེ་འཆང་དེ་ཉིད་ཀྱིས་གསན་བཞེས་མཛད་པའི་མཚན་མར་གདོན་མི་ཟའོ། ། ཡང་ལོ་དེའི་ནང་གོང་དཀར་དམ་པ་དེ་ཉིད་ཀྱིས་བུ་རྫི་མའི་མདོས་འཛུགས་གནང་སྐབས་ཀྱི་མནལ་ལྟས་སུ་དེ་བཞིན་གཤེགས་པ་འོད་ཞི་སྤོས་སྣང་དཔལ་དང་། བསྐལ་བཟང་སངས་རྒྱས་སྟོང་། རིགས་གསུམ་མགོན་པོའི་སྐུ་རྣམས་གསེར་ཐང་དུ་བཞེངས་པས་གདུང་བརྒྱུད་འབྱུང་གསུངས་པ་བཞིན་འཕྲལ་བཞེངས་ཐང་ཀ་རྣམས་ད་ལྟ་མཁའ་སྤྱོད་ལྷ་ཁང་ནང་བཞུགས་ཤིང་། དེ་དུས་མདོས་ཀྱིས་ཟས་སྣའི་དཀྱིལ་དུ་ནས་ལྗང་མཐོ་གང་ཙམ་སྐྱེས་པ་དང་། ཡང་དབྱུག་ཟླའི་ནང་བརྡལ་ཆུའི་བསམ་འགྲུབ་སྨན་སྐྱོང་གི་ཐད་ཙམ་གྱི་རྡོ་དཀྱིལ་ནས་རྡོ་ལ་ཀྱེ་རྡོར་ཡབ་ཡུམ་ཞལ་སྦྱོར་ཡོད་པ་ཞིག་དང་། སྒྲོལ་མར་ཕེབས་མུར་སྒྲོལ་མའི་ཕྱག་མཐིལ་ནས་ཨ་ར་པ་ཙ་ན་དྷཱིཿཞེས་པའི་ཡི་གེ་ནས་འབྲུ་ཙམ་མང་དུ་གཟིགས་པ་དང་། སྐྱེད་ལྷས་མགོན་ཁང་སྟེང་གི་ཕྱག་རྡོར་ཕུག་གི་བྲག་ཁྲོད་ནས་ལྕགས་ཕུར་དང་རྡོ་ལ་བཛྲ་གུ་རུ་རང་བྱོན་འབུར་དུ་ཡོད་པ་ཞིག་དང་།
ཡང་རྗེ་བཙུན་རིན་པོ་ཆེ་མཇལ་དུ་ཕེབས་འདུན་གྱི་སྒོ་རུམ་ལྟག་ནས་རྡོའི་པར་བུ་ཞིག་གི་ནང་ན་དམ་རྫས་ལས་གྲུབ་པའི་འཇམ་དབྱངས་དམར་སེར་གྱི་སྐུ་ཚོན་གང་བ་ཞིག་དང་། ཡང་ཆུ་ཆེན་པོ་ཞིག་ལ་མི་མང་པོ་སྒྲོལ་འདོན་མཛད་ཅིང་ཆུ་དཀྱིལ་ནས་དུང་དཀར་ཤིན་ཏུ་ཆེ་བ་ཆ་གཅིག་རྣམས་རྙེད་པའི་ཐུགས་སྣང་དང་། ཡང་ཡབ་རྗེ་གྲུབ་དབང་ནས་རྒྱལ་ཟླའི་ནང་བཙུན་མོའི་སྟེང་དུ་རུ་མཚོན་འཛུགས་ཆོག་སྐབས་འབྲས་ཆང་དགོས་ཕེབས་པར་སྔར་བཟོ་མྱོང་མེད་ཀྱང་ཁྲུང་དཔོན་ཕུར་པས་ཐེ་ཚོམ་གྱི་ཁྱོགས་ལ་ཆང་བཞིན་དུ་བཙོས་པ་གནང་དུས་དེར་ནས་ཆང་ཤིན་ཏུ་ལེགས་པ་བས་བལྡབས་འགྱུར་གྱི་རོ་དྲོ་བ་བྱུང་བ་དང་། ཡང་ཡུམ་མཆོག་ཉིད་ལ་བུད་མེད་པདྨ་ཆོས་དབང་ཡིན་སྙམ་པའི་བཙུན་མ་རལ་ཅན་རས་སྔོན་གྱོན་པ་ཞིག་ནས། གནམ་ཁའུ་པའི་བུམ་ཆུར་ཡིན་ཟེར་བུམ་པ་ལེགས་པ་ཞིག་ནས་ཆུ་སེར་པོ་ཤིན་ཏུ་དྭངས་པ་དམ་རྫས་ཀྱི་རོ་བྲོ་བ་ཞིག་ནས་མཆོད་ཅིང་སྐུ་ལུས་བཀྲུས་པ་དང་། ཡང་ཟླ་བ་དེ་ནང་ཞྭ་ལུ་རྒྱན་གོང་མགོན་ཁང་ན་བྱོན་འདུག་པར་བུད་མེད་ཅིག་གིས་གྲོ་སྡེར་གང་གི་ནང་དུང་ཆུང་གཅིག བ་སོའི་ཕྲེང་བ་དྲིལ་བུ་གཡེར་ཁས་བརྒྱན་པ། རུས་པའི་རྒྱན་དྲུག་ཆ་ཚང་བཅས་ཕུལ་ནས་ལྟེ་བསྒྱུར་ཡོང་བས་གཉེར་གྱིས་ཟེར་བ་འཁྲུངས་པས་རྟེན་འབྲེལ་ཁྱད་ཞྭ་ལུ་སྐུ་ཞང་ལ་ལྟེ་བསྒྱུར་འཁོར་ལོ་ཞུ་གནང་དང་། ས་བྱ་དབོ་ཟླའི་ནང་ཡབ་རྗེ་རྡོ་རྗེ་འཆང་བསོད་ནམས་རིན་ཆེན་གྱིས་གཞི་ཐོག་གཟིམས་ཤར་མགོན་ཁང་དུ་ཆོས་སྐྱོང་གཙོ་བསྡུས་ལ་ཡུམ་གྱི་སྐུ་འཁྲིལ་སྐུ་གདུང་གེགས་མེད་ཕེབས་ཐུབ་པའི་ཕྲིན་འཆོལ་བཀའ་དྲིན་ཆེ་སྐབས། རྡོ་རྗེ་རབ་བརྟན་མའི་ཐང་སྐུའི་ནུ་མ་གཡས་ནས་འོ་མ་བྱོན་འདུག་པས་མནལ་ལམ་དང་རྟགས་དེ་རྣམས་ལ་རྗེ་རྡོ་རྗེ་འཆང་ཆེན་པོའི་གསུང་ལས།
ཁོ་བོ་ལ་ཞྭ་ལུའི་བག་ཆགས་སད་རྒྱུ་འདུག་པ་བཞིན་དེར་བཞུགས། སྒྲུབ་དཀྱིལ་འགྲན་མེད་དཔེ་ཧྲུལ་སུས་ཀྱང་ཉམས་གསོ་མ་ཐུབ་པ་རྣམས་སྡེ་དགེར་པར་གྱི་འགོ་འདྲེན་ཞུས་པ་བཞིན་རིང་མོ་ཞིག་ནས་ཚང་འགྲིག་ཏུ་ཞྭ་ལུར་ཕུལ་བ་དང་། དགོན་གནས་ཁྱད་པར་ཅན་དེ་ན་གསོ་སྦྱོང་སོགས་འདུལ་བའི་ནམ་གཞག་ལ་འདུ་སྐབས་ཆོས་ཀྱི་གཎྜི་ཚད་ལྡན་མི་འདུག་པས་ན་གཎྜི་ཚད་ལྡན་ཡང་ཕུལ་ཞིང་། ཕན་འགྱུར་སྙན་སྒྲོན་ཡང་ཡང་ཞུ་བ་སོགས་ཕུལ་བྱུང་གི་བྱེད་པ་འདི་ལ་བརྟགས་པ་འདྲ། ཞེས་བཀའ་སྩལ་སྐབས་ཤིག་ཡུམ་མཆོག་ནས་གྲུབ་རྒྱལ་ཚེ་སྒྲུབ་ཞག་བདུན་མཛད་དུས་སྤྱན་ལྟས་སུ། འཇའ་འོད་ཀྱི་དཀྱིལ་ནས་ཤེལ་གྱི་མཆོད་རྟེན་ཁྲུ་གང་བ་ཞིག་གི་བུམ་དཀྱིལ་ན་འཇམ་དབྱངས་དམར་སེར་ཤིན་ཏུ་འོད་ཟེར་འཕྲོ་བ་ཞིག་གཟིགས་པའི་མོད་བུད་མེད་ཅིག་ནས་སྒྲོལ་མ་ལ་གསོལ་བ་བཏབ་ན་འདི་ཡོང་ཟེར་བ་བཞིན་དུ་སྒྲོལ་མ་འབུམ་ཐེར་སྩལ་བ་དང་། སྒྲོལ་མ་ལྷ་ཁང་དང་དབུ་རྩེར་སྒྲོལ་འདོན་དང་ཚེ་ཆོག་འཛུགས་གནང་སྐབས་ཚེ་གཏོར་གྱི་དཀྱིལ་དུ་ལྗང་པ་མཐོ་གང་ཙམ་སྐྱེས་ཤིང་། མཆོད་མེ་ཡང་ཉིན་ཞག་དུ་མ་ཐུབ་པ་སོགས་ངོ་མཚར་བསམ་གྱིས་མི་ཁྱབ་པ་དང་། སྒྲུབ་ཆེན་ཇོ་མོ་བ་རྣམས་ལ་ཚེས་བཅུ་བརྒྱ་ཚར་གནང་བས་བསྟན་འཛིན་ཀློང་ཡངས་ཟེར་བའི་མནལ་ལྟས་སུ། བུད་མེད་མང་པོ་ཞིག་གིས་དངུལ་གྱི་མཆོད་རྟེན་འོད་ཟེར་ཤིན་ཏུ་ཆེ་བ་ཞིག་འཇའ་སྤྲིན་གྱི་དཀྱིལ་དུ་ཁྱེར་སོང་བ་གང་དུ་ཕྱིན་འགྲོ་སྙམ་པའི་མུར་བཙུན་མོའི་ཐོག་ཁར་བབས་པ་རྨིས་པ་དང་།
གཞན་ཡང་བཙུན་མོའི་རྩ་བར་ཁྱི་རྣམས་ཀྱི་ཕྲུག་གུ་སྐྱེ་ཚང་འཆའ་བ་དང་། བྱི་བླ་འཁྱམས་པོ་ཞིག་གི་ཕྲུག་གུ་སྒམ་ཁྲིའི་འོག་ཏུ་སྐྱེས་པ་གཉིས་ནག་པོ་གཅིག དཀར་པོ་སྟག་རིས་ཅན་དུ་བྱུང་བ་དང་། བུ་རྫི་མའི་རྟེན་རྫས་མ་མོ་ནག་མོ་ཞིག་སྨོན་བདེར་མཆིས་པར་ཕོ་ལུག་དཀར་པོ་སྤྱི་དཀར་ཅན་སོགས་བཙས་པ་དང་། རྫོང་སྐོར་བའི་བུས་པ་རྣམས་བཙུན་མོའི་གདོང་དུ་ཉིན་རེ་བཞིན་ཚོགས་ཏེ་གཞས་བྱེད་པ་སོགས་ནང་གི་ངོ་མཚར་ཕྱི་རོལ་དུ་གསལ་བའི་རྟེན་འབྲེལ་ཕུན་སུམ་ཚོགས་པ་མ་བཅོས་ལྷུན་གྲུབ་ཏུ་བྱུང་བ་དང་། ས་བྱ་ནག་ཟླ་སྔོན་མའི་ཚེས་བཅུ་མཆོད་པ་མཛད་དུས་ཚོགས་ཆང་ལུད། དཔལ་གཏོར་དངོས་གྲུབ་ཚུལ་དུ་དེ་སྐོར་ནས་མྱངས་པས་བུ་རམ་གྱི་རོ་འདྲ་བ་བྱུང་གསུངས་པ་ནི་དེ་དུས་མ་ཟད་ཕྱིས་སུའང་རྒྱལ་ཡུམ་དེ་ཉིད་ནས་ཚེས་བཅུ་གནང་བའི་གཏོར་མ་ཁ་ཤས་ལ་རོ་དེ་བཞིན་དང་། ཚོགས་ཆང་ལུད་པ་ལན་ཅིག་ཙམ་བྱུང་ཞེས་རྗེ་རྡོ་རྗེ་འཆང་ཉིད་ཀྱིས་བཀའ་སྩལ་ཞིང་། དེའི་ནམ་ཕྱེད་ཙམ་ནས་འཁྲུངས་རན་གྲབས་ཀྱི་མནལ་ལྟས་སུ། མི་ཕོ་མོ་སྣ་ཚོགས་གཟབས་འཆོར་གྱིས་ས་སྐྱའི་ཕྱི་སྐོར་ལ་འགྲོ་ཞིང་བཛྲ་གུ་རུ།
རིགས་གསུམ་མགོན་པོའི་གཟུངས་རྣམས་གདངས་དང་བཅས་བྱེད་མུར་རྒྱལ་ཡུམ་ཉིད་གཟིམ་ཡོད་སྙམ་པ་ལས་པདྨ་ཆོས་དཔལ་གྱིས་ཕྱག་ནས་འཐེན་ཏེ་ཡར་བཞེངས་བཅུག་ནས་ད་ལམ་གྱི་བུ་ཆུང་འདི་ལ་བཟང་པོ་མཆོག་ཏུ་ཐོགས་ཤིག་ཟེར་བ་འཁྲུངས་པ་སོགས་ཏེ། སྟོད་འགྲེལ་སྐད་དུ་ཞི་བར་འབོད་ཅིང་། དྲུག་ཅུའི་ལོ་ཁམས་དང་སྦྱར་བའི་ས་མོ་བྱ་ལོ། སྐར་རྩིས་དཔྱིད་འབྲིང་གི་ཟླ་བའམ་ལུགས་གཅིག་ན་དཔྱིད་ཐར་འདོད་པ། ཧོར་ལུགས་མཱ་ཡོལ་དུ་འབོད་ཅིང་། རྒྱུ་སྐར་ནག་པས་ཉ་བ། སྟོན་པས་དུས་འཁོར་ཤྲཱི་དྷཱ་ནྱ་ཀ་ཊ་ཀར་གསུངས་པའི་དུས་ཆེན་གྱི་ཟླ་བ་ཉིས་བརྩེགས་ཀྱི་དང་པོའི་ཚེས་བཅུ་གཅིག དགའ་བ་གསུམ་པ། དབྱངས་ཧ་ཡིག ཁམས་ནམ་མཁའ།
འདོད་ཡོན་སྒྲ། ན་ཚོད་བྱིས་པ། གསལ་བྱེད་རྛཋཱཾ། ཉི་མ་བྱི་བ། རྟེན་འབྲེལ་རག་པ་སྤར་ཁ་དྭ། སྨེ་བ་ལྔ་སེར། རེས་གཟའ་ཉི་བུ། རེས་སྐར་སྐག་སྟེ་གཟའ་སྐར་ཁམས་འཕྲད་ལང་ཚོ་སྦྱོར་བ། འཕྲོད་ཆེན་ཡིད་དང་ལྡན་པའི་ཉི་ཤར་ཏཏྐཱལ་ཨེ་ཌ་ཀའི་དུས་སུ་ནམ་མཁའ་འཇའ་འོད་ཀྱིས་གང་སྟེ་བཙུན་མོར་ཟུག་པ་དང་། མེ་ཏོག་གི་ཆར་ཉིལ་བ་སོགས་བཀྲ་ཤིས་པའི་དགེ་མཚན་དཔག་ཏུ་མེད་པ་དང་ལྡན་པའི་ངང་ནས་ཡུམ་ལ་གནོད་པ་མེད་པར་གཟུགས་སྐུའི་དཀྱིལ་འཁོར་བདེ་བ་ཉིད་དུ་བལྟམ་པར་གྱུར་ཏོ། །
དེ་དག་གི་དོན་བསྡུ་ན། སྔོན་ཚེ་སྐབས་གསུམ་འཆི་མེད་བ་ཀངས་ནས། ། ཚེ་དུས་ལྟ་ཉོན་སེམས་ཅན་ལྔ་བདོའི་མགོན། ། མཆེ་བ་དྲུག་ལྡན་ཐལ་དཀར་གཉིས་འཐུང་ནི། ། རྣམ་ལྔའི་གཟིགས་པས་སྒྱུ་འཕྲུལ་ལྷུམས་ཞུགས་སུ། ། དགེ་མཚན་དོན་ཀུན་འགྲུབ་པའི་ལྟས་མཚར་བོ། ། སྣང་སྲིད་ཁྱོན་ལ་རྫོགས་པའི་གོ་སྐབས་བྲལ། ། དེ་ལྟའི་རྨད་བྱུང་དཔལ་ལ་ཅོ་འདྲི་བའི། ། ངོ་མཚར་ཁོང་ནས་འཛུམ་པའི་ཀུ་སུ་མཿ ། དབུས་འགྱུར་འཆང་ནས་བརྒྱ་ཕྲག་དཔག་ཚད་ཀྱིས། །
བསྐལ་པའི་རྣམ་སྣང་ཕོ་བྲང་གཉིས་པའི་ལྗོངས། ། དབྱིག་འཛིན་དགའ་ཚལ་སྐྱེད་བྱེད་མ་མའི་ལྟོར། ། འཕོས་འཕྲལ་ཡ་མཚན་གསར་པའི་ཕྱི་ནང་གི ། རྟེན་ཅིང་འབྲེལ་འབྱུང་ར་ཡིག་གཉིས་པའི་གླུ། ། ལྟར་སྣང་གཅམ་བུའི་འགྱུར་ཁུགས་དང་བྲལ་ནས། ། ཡང་དག་དོན་གྱི་གཏམ་སྙན་ཁ་ལོ་བ། ། གནས་སྐབས་དེ་ལས་གཞན་དུ་མ་འགྱུར་བར། ། གཅིག་མིན་ཡང་ཡང་རྩེ་བའི་འབྱུང་འགྱུར་གྱི། ། ཕན་བདེའི་ཉི་མ་འཇིག་རྟེན་ཀུན་གསལ་བའི། ། དཀྱིལ་འཁོར་དབང་ཕྱོགས་ས་འཛིན་དོ་ཀེར་རྩེར། །
ཉེས་བྲལ་བསྟན་འགྲོའི་དཔལ་དུ་ཨེ་མ་ཧོ། ། ཞེས་ཀྱང་སྨྲས་སོ།། ༈ །།གསུམ་པ་འཁྲུངས་མ་ཐག་ནས་དགུང་གྲངས་བཅུ་གཅིག་ཡན་སྐུ་གཞོན་ནུའི་དུས་ཀྱི་ངོ་མཚར་མཛད་པའི་ཆ་རྣམས་ལོ་ཁམས་མ་འཁྲུལ་བར་གོ་རིམ་བཞིན་དུ་སྟོན་པ་ལ། ཐོག་མར་ལོ་འགོ་འཛིན་ཚུལ་ཡང་ལུགས་མང་དུ་འབྱུང་སྟེ། རགས་ཙམ་བརྗོད་ན། དཔལ་དུས་ཀྱི་འཁོར་ལོ་དང་མདོ་སྡེ་གསེར་འོད་དམ་པ་སོགས་ནས་ཡར་ངོ་སྔོན་འགྲོའི་ནག་ཟླ་ལུག་ཁྱིམ་དང་། མཆིམས་སོགས་འདུལ་འཛིན་སྔོན་མ་རྣམས་ཁྲུམས་ཟླའི་ཚེས་བཅུ་དྲུག་ནས་དང་། ཤཱཀྱ་ཤྲཱི་སོགས་འདུལ་འཛིན་ཁ་ཅིག་ཐ་སྐར་ཟླ་བའི་ཚེས་བཅུ་དྲུག་ནས་དང་། འདུལ་འཛིན་ཕྱི་མ་རྣམས་སྨིན་དྲུག་ཟླ་བའི་ཚེས་བཅུ་དྲུག་ནས་དང་། ཁྱུང་དང་ཕུག་ལུགས་སོགས་ནག་རྩིས་པ་དང་འཇིག་རྟེན་ཡོངས་གྲགས་རྣམས་མགོ་ཟླའི་ཚེས་གཅིག་ནས་དང་།
བོད་རྒྱལ་པོའི་རྗེས་སུ་འབྲངས་པ་རྣམས་བདེ་མཆོག་རྡོ་རྗེ་མཁའ་འགྲོའི་རྒྱུད་ལས། དགུན་ཟླ་འབྲིང་པོ་ནས་བརྩམས་ཏེ། ། ཉི་མ་བྱང་དུ་བགྲོད་པའི་དུས། ། ཟླ་བ་རྣམ་པ་བཅུ་གཉིས་ནི། ། རིམ་ནི་རིམ་པ་བཞིན་དུ་བཞག ། ཅེས་གསུངས་པ་དང་བསྟུན་དགུན་ཟླ་འབྲིང་པོ་རྒྱལ་ཟླ་བ་ནས་དང་ནག་རྩིས་པ་ཁ་ཅིག་ཀྱང་དེ་བཞིན། ཧོར་ལུགས་དང་ནག་རྩིས་པ་ཁ་ཅིག་གསོ་དཔྱད་པ་རྣམས་རྟ་ཟླ་ནས་དང་། མདོ་ལུགས་པ་ཁ་ཅིག་དབོ་ཟླ་ནས་ལོ་འགོ་འཛིན་པ་སོགས་རྣམ་གྲངས་མང་ཡང་། རང་ལུགས་བོད་རྒྱལ་པོའི་རྗེས་སུ་འབྲངས་ཏེ་རྒྱལ་ཟླ་ནས་འཛིན་པའི་དབང་དུ་ཞུས་ནས། དེ་ལྟར་སྐྱེ་དགུའི་བསོད་ནམས་ཀྱི་བགོ་སྐལ་དུ་རྙེད་པའི་དགོས་འདོད་མ་ལུས་པ་འབད་མེད་དུ་འབྱུང་བའི་གཟུགས་སྐུ་འདོད་འབྱུང་དབང་གི་རྒྱལ་པོ་དེ་ཉིད་ནི།
འཁྲུངས་མ་ཐག་ནས་སྐུ་ལྟ་བས་ཆོག་མི་ཤེས་པ་གཟི་བརྗིད་དང་དཔལ་མངོན་པར་འབར་ཞིང་སྐུ་བསྐྱེད་ཆེ་བ། རང་བཞིན་བཟང་བས་བྱིས་སྐད་འབྱིན་པ་སོགས་ཡེ་མི་མངའ་བ་ཁོང་ཡངས་ཤིང་དཀྱིལ་ཆེ་བ་ཞིག་སྟེ། འཁྲུངས་འཕྲལ་ལྗགས་སྟེང་དུ་དྲི་བཟང་གི་ཕྱེ་མས་དྷཱིཿཔར་རྗེ་བཙུན་རྡོ་རྗེ་རྣལ་འབྱོར་མའི་སིན་དཀྱིལ་སྟར་འདེབས་པར་མཛད་དེ་མི་འབྲལ་བའི་སྐུ་བསྲུང་དང་སྐུ་ཁྲུས་གཏང་རག་འབུལ་བ་སོགས་གང་ཅིའི་མཚམས་ཡབ་རྗེ་རཏྣའི་མཚན་ཅན་ཉིད་ཀྱིས་བཀའ་དྲིན་བསྐྱངས། གཞོན་ནུར་གྱུར་པ་དེ་ཉིད་ཉིན་མཚན་ཕལ་ཆེར་འོད་གསལ་གྱི་ངང་དུ་མཉམ་གཞག་ཁོ་ནས་དུས་འདའ་བར་མཛད་ཅིང་ཕྱག་ཞབས་བརྐྱང་བསྐུམ་ཙམ་ཡང་ཆེར་མི་གནང་བས། སྐུ་ཤའི་ཧྲག་རྣམས་ལ་རུལ་གཡའ་ཟུག་པ་སོགས་ཀྱི་སྐབས་ཡུམ་མཆོག་སྐུ་འཁོར་སོགས་ཚང་མ་འདི་འདྲ་ནི་རྡོ་རྗེ་འཆང་གི་བཞུགས་སྟངས་རང་ཡིན་འདུག ཅེས་གླེང་བར་མཛད། སྐབས་འགར་ཆབ་ཞོ་བཞེས་མུར་ཞལ་གྱི་སྒོར་སྐྱ་ཉོག་གེ་འཁྱིལ་བའང་ཐུགས་དྲན་གསལ་བ་དང་། སྐུ་དེ་ནི་ཤིན་ཏུ་ཞལ་ལོར་འདུ་བ་ཞིག་སྣང་བས་སྲས་རྫི་རྒན་མོ་བཀྲ་ཤིས་རབ་མཛེས་ཟེར་བ་དེས། བླ་མ་འདིས་བདག་སྐྱིད་དུ་བཅུག་ཅེས་ཡང་ཡང་བསྔགས་བརྗོད་ཀྱི་མེ་ཏོག་འཐོར། མཛོད་པ་བཀའ་བཞི་པས།
ཞབས་བརྟན་བདེན་ཚིག་ལ་སྔ་བ་ངག་ལ་དབང་བསྒྱུར་མ་སྩལ་བའང་སྤྱིར་ཚིག་སྒྲ་ལེགས་ཤིང་ཁྱད་པར་ཐུགས་ཀྱི་བཞེད་དོན་འགྱུར་མེད་ཞབས་བརྟན་ཤོག་གསུང་བ་འདི། ཕྱིས་སུའང་རྗེ་རྡོ་རྗེ་འཆང་ཆེན་པོའི་གསུང་ལས། འདི་ངེད་རང་ལ་གཞན་ལས་རྟེན་འབྲེལ་དགེ་བ་ཡིན་འདུག་ཅེས་གསུང་བར་མཛད། ཡབ་རྗེ་རྡོ་རྗེ་འཆང་བསོད་ནམས་རིན་ཆེན་གྱི་ཞལ་སྔ་ནས་ཚེ་དབང་བྱབས་ཁྲུས་སོགས་ཡང་ཡང་སྩལ་བ་དང་། མཚན་ཡང་ངག་དབང་ཀུན་དགའ་བསོད་ནམས་གྲགས་པ་བློ་གྲོས་ཞེས་མངའ་གསོལ་སྩལ་བས། མི་རྣམས་མཚན་འདི་ལ་དཔགས་ནས་སྔགས་འཆང་གྲགས་པ་བློ་གྲོས་ཀྱི་རྣམ་སྤྲུལ་དུ་གླེང་ཡབ་རྗེ་རྡོ་རྗེ་འཆང་གིས་ཞལ་བཞེས་རང་ནི་མ་མཛད་འདྲ། འོན་ཀྱང་མིན་པའང་མ་གྲུབ་ལ། ཡབ་རྗེ་མཆོག་ནས་སྨིན་བྱེད་ཀྱི་དབང་གི་ཐོག་མ་དཔལ་གསང་བ་འདུས་པ་འཕགས་ལུགས་རས་དཀྱིལ་གྱི་སྟེང་ནས་བཀའ་དྲིན་ཆེ་བ་དང་། གུར་ལྷ་བརྒྱད་ཀྱི་རྗེས་གནང་དུས་བཙུན་མོའི་རབ་གསལ་གྱི་བྱ་གདང་ཁར་བྱ་རོག་ཅིག་བབས་ནས་སྐད་སྙན་སྒྲོགས་ཤིང་རྗེས་གནང་ཞུ་མི་རྣམས་ལ་ལྟ་བའང་ཐུགས་ལ་ཤིན་ཏུ་གསལ་བ་དང་། བརྡལ་ཆུར་ཡབ་རྗེ་ཉིད་ཆབ་ཞུགས་ཤིག་གི་སྐབས་པུ་ཏྲས་བསྐུར་བྱུང་གསུང་བའི་རྡོ་གྲི་ཀ་ཏོའི་དབྱིབས་ཅན་ལོགས་ལ་ལས་མཁན་གྱི་བླ་རྡོ་ཕ་ཝང་ལོང་བུ་ཁ་ཤས་འབྱར་བ་ཞིག་རྗེ་རྡོ་རྗེ་འཆང་ཉིད་ལ་སྩལ་བ་ཕྱིས་སུ་ནང་སོ་ཉམས་གསོའི་དུས་པུ་ཏྲའི་གཟུངས་ལ་ཕུལ་བར་གྲགས།
གཞན་ཡང་འཁྲུངས་ལོ་དེར་ཐུགས་དྲན་གསལ་བའི་རྣམ་ཐར་ངོ་མཚར་ཅན་འདི་ལྟ་བྱུང་སྟེ། སྐབས་ཤིག་བཙུན་མོའི་ཐབ་ཚང་སྒོ་འགག་བྱང་དེ་ནས་ཤར་གཟིགས་ལ་བླ་མ་རབ་བྱུང་བགྲེས་པོ་ཞིག་གིས་དབང་གནང་བའི་དྲིལ་ལྕེ་ལ་ཕྱག་གིས་འཐམ་པ་ཞིག་ཐུགས་དྲན་གསལ་བ། ཕྱིས་སུ་གཞན་དག་ལ་བཀའ་འདྲི་གནང་བས་གོང་དཀར་གྲུབ་དབང་དེ་ཉིད་ཡིན་པར་གླེང་བ་དང་། ཡང་བཙུན་མོའི་སྟེང་གི་གཡབ་གོག་ཉམས་ཅན་དེའི་ལོགས་བྲིས་ལ་ལྷ་སྐུ་མདོག་ཁྲ་བོ་ཞིག་གཟིགས་པའང་ཕྱིས་སུ་ཁྱུང་ཁྲ་ཡིན་པ་དང་། དེ་དུས་ནུབ་ཕྱོགས་ལ་ཁེབས་ཤིག་ཡོད་པ་དེའི་སྲུབས་ནས་གཟིགས་པས་མི་གཟུགས་ཕྲ་རིད་ཁྱོམ་མེ་བ་ལྔ་ཙམ་གར་བྱེད་པ་གཟིགས་པ། དེ་སྐབས་གཡུལ་ཐང་ན་གུ་གེ་ཆོས་རྒྱལ་བཞུགས་དུས་ཏེ་འཁྲུངས་ལོ་ས་བྱའི་ལོ་རྒྱུས་རགས་ཙམ་དང་།། ༈ །།དགུང་གྲངས་གཉིས་པ་ལྕགས་ཁྱི་ལོར་དགའ་སྟོན་གྱི་མདོས་ཆེན་གཟབས་སྤྲས་གནང་བའི་སྐོར་ཞིབ་གསལ་མ་མཆིས་ཤིང་། འོན་ཀྱང་། ཆོས་ཁྲི་ཐང་མོ་ཆེའི་མཐའ་སྐོར་ལྕགས་རི་ཤར་ནུབ་སྒོ་ཉིས་ཧྲལ་གཉིས་སོགས་འཕྲལ་ཕུག་བརླིང་མཛེས་ཀྱི་ཉམས་གསོ་བགྱིས་པ་དང་། དུས་མདོས་གཟབས་མའི་འཆམས་ཆས་སྒྲོས་གཙང་འདི་རྣམས་ཐོག་མར་གྱོན་ནས་མཛད་དུས་དེ་ཉིད་ཡིན་འདུག་ཅིང་།
ཕུར་སྒྲུབ་སྐབས་ཤིག་རྗེ་རྡོ་རྗེ་འཆང་ཉིད་སྲས་རྗིའི་རྒྱབ་ལ་གདན་དྲངས་ཏེ་བཙུན་མོའི་ཐོག་སྟེང་བྱང་དེ་ན་མཆིས་དུས། ཐུགས་སྣང་ལ་ལྷ་སར་འདྲ་མོ་ཞིག་ན་ཀེང་རུས་འཆམས་བྱེད་པ་གཟིགས་པ་ནི་དུར་ཁྲོད་བདག་པོའི་འཆམས་མཛད་པ་དེ་དང་། ཡང་འཆམས་སྐུ་ཡིན་དགོངས་པ་དེ་འདྲ་ལྷོ་གཟིགས་ལ་འབྱོན་པའི་གྱོན་མི་རྣམས་ཀྱིས་སྟག་ལྷྭམ་བསམ་ཡས་ཆོས་སྐྱོང་གི་ཞབས་འཆགས་འདྲ་བ་གྱོན་པ་དང་། ཡང་གཟིམ་ཆུང་ལྷོའི་གློ་སྐར་དེ་ནས་གཟིགས་པས་འཁྲིས་ཀྱི་གྲོང་པ་དཔོན་ཏོ་བའི་མཐོངས་ཁུང་ལྷོ་དེར་གྲྭ་པ་མགོ་མེད་ཅིག་འགུལ་འགུལ་བྱེད་པའི་གཟིགས་སྣང་རྣམས་ཀྱང་ཐུགས་དྲན་གསལ་བ་སྟེ་དགུང་གྲངས་གཉིས་པའི་ལོ་རྒྱུས་དང་།། ༈ །།དགུང་གྲངས་གསུམ་པ་ལྕགས་ཕག་ལོར་ཞབས་ཀྱིས་བཅགས་པ་ལས་གོག་པོ་འགོག་པ་སོགས་མི་མཛད་ཅིང་། གསུང་འབྱོན་པའི་ཐོག་མ་ཡང་རྗེ་བཙུན་འཇམ་པའི་དབྱངས་ཀྱི་གཟུངས་ཨ་ར་པ་ཙ་ན་དྷཱིཿཞེས་བོད་སྐད་དུ་འགྲོ་བ་སྨིན་པར་བྱེད་པའི་བློར་འགྱུར་བ་དེ་ཉིད་གསུངས་ཤིང་། ཚུལ་འདི་ནི་སྔོན་དུས་མི་ཐུབ་ཟླ་བའི་རྣམ་སྤྲུལ་སློབ་དཔོན་རིན་པོ་ཆེ་བསོད་ནམས་རྩེ་མོ་འཁྲུངས་མ་ཐག ཁོ་བོ་ནི་བྱིས་པའི་སྤྱོད་པ་ལས་འདས་པའོ། ། ཞེས་ལན་གཉིས་གསུམ་བསྟུད་མར་གསུངས་པ་དང་མཚུངས་པས། གཟུར་གནས་དམ་པ་རྣམས་རྣམ་ཐར་འདི་ཁོ་ནས་ཀྱང་ཐུགས་དད་དབང་མེད་དུ་འཁྲུངས་པར་འགྱུར་ལགས།
དེ་སྐབས་ཡུམ་མཆོག་ལ་སྙུན་གཞི་ཐུ་མོ་ཞིག་བཞེས་དུས་དེའི་སྐུ་རིམ་མཛད་ཉམས་ཀྱིས། བཙུན་མོའི་ཐབ་ཚང་དེ་ཐེམ་པ་ཤིན་ཏུ་མཐོ་ཡང་དེ་ལ་བརྟེན་བཅས་ནས་སྐུ་སྟོད་ཕྱིར་རྨྱང་མཛད་དེ་ཐེམ་ཕྱིར་ཇ་ཤོག་སེར་པོ་ལིང་གའི་ཚུལ་བགྱིས། ཧཱུྃ་མཛད་ཕྱག་རྒྱ་བཅའ་བའི་སྟངས་ཀ་བྱང་ཆུབ་མཆོག་རྒྱ་འདྲ་བ་གནང་སྟེ། སངས་རྒྱས་ཀྱི་བཀའ་བདེན་པ་དང་ཞེས་སོགས་གསུང་མུར་དགུག་གཞུག་གི་རྣམ་པས་ཤོག་བུ་བཞེས་ཏེ་ཐབ་སྒོར་སྲེག་པར་མཛད་པས་ཡུམ་མཆོག་ཀྱང་མྱུར་དུ་སྙུན་ལས་གྲོལ་བ་སོགས་ངོ་མཚར་གྲུབ་པའི་མཚན་མར་གཞན་དྲིང་མི་འཇོག་པ་ནི་དེ་དུས་ནས་ཀ་མངའ་ཞིང་། སྐུའི་ན་བཟའ་ཡང་དཀར་དམར་གཉིས་ལས་གཞན་མི་བཞེས་པ་ནི། སླད་ནས་རབ་བྱུང་དང་སྔགས་འཆང་གཉིས་ཆར་རིམ་པས་མཛད་དགོས་པའི་ལྐོག་གྱུར་རྗེན་གཟིགས་ཀྱི་བརྡར་མངོན་ཞིང་། རེ་ཞིག་གཟི་ཁྲའི་བགོ་བ་ལེགས་པ་ཞིག་ཕུལ་བས་ཤིན་ཏུ་མ་དགྱེས་པའི་རྣམ་པས་གཏན་ནས་མ་བཞེས། དེ་སྐབས་ཙམ་ནས་བཟུང་མི་འདི་དང་འདི་ཞེས་བྱ་བས་བྱ་བ་འདི་དང་འདི་བྱེད་ཀྱི་གནད་ཐམས་ཅད་མཁྱེན་ཅིང་། སོ་སོའི་ལད་མོ་རྣམས་ཀྱང་དབྱིབས་དང་རྣམ་འགྱུར་གྱིས་མཚོན་ཆོས་འཇིག་རྟེན་གྱི་བྱ་བ་ཕལ་ཆེར་ཐུགས་ཀྱི་བང་མཛོད་དུ་བཞུགས་པའི་སྒོ་དང་པོའང་འདི་ཙམ་ནས་དོད་དེ། འདི་འདྲའི་མི་དྲན་དགུ་དྲན་གྱི་མཁྱེན་རབ་མངའ་བའི་བླ་མ་ཞིག་ཨང་།
ཞེས་གླེང་མིའང་མང་པོ་བྱུང་སྐད་དང་། དེ་ནས་བརྩེ་ཆེན་ལྷ་ཁང་ཉམས་གསོ་བྱང་བསྐྱེད་སྐབས་ཡབ་སྲས་ནས་གྲུབ་མཚན་སྟོན་བཞེད་ཀྱིས་ཀུན་རྫོབ་ཏུ་ཀླུ་ཞིག་གནོད་པའི་ཟོལ་གྱིས་སྐུ་དཀྱིལ་ཕལ་ཆེར་ཤུ་འཐོར་གྱིས་ལུམས་པས། ཡབ་རྗེའི་གསུང་ལས། ཨར་པོ་བྱེད་བཞིན་པ་འདིའི་རྩིག་སྐེད་ཙམ་ན་རྡོ་སྒམ་འདྲ་བ་ཞིག་ལ་གནས་པའི་ས་བདག་གནོད་པས་དེ་ཕབ་ལ་དཀྱིལ་ཁང་དུ་ཀླུ་མཁར་བཅོས་ཏེ་དེའི་ནང་དུ་ཆུག་གསུངས་པ་བཞིན་བགྱིས་པས་སྐུའི་ཤུ་བའང་རིམ་གསོས་སུ་གྱུར། ཕྱིས་རྗེ་རྡོ་རྗེ་འཆང་ཆེན་པོའི་གསུང་ལས། དེ་སྐབས་ཕུན་ཚོགས་གླིང་གི་བཞུགས་གཡབ་ཏུ་བྱུག་སྨན་སྤྱི་དང་དྲེས་ཐག་མེར་སྦྱངས་ཀྱི་ཐལ་སྨན་བྱུགས་པས་བཟོད་གླགས་མེད་པའི་ཚ་ཟུག་འཁྲུངས་ཀྱང་ཕྱག་ཞབས་གཟིང་གཟིང་ཙམ་ལས་གསུང་ཡེ་མི་ཤོར་བའི་དམ་བཅའ་མཛད། ཅེས་གསུངས། ལོ་དེའི་རིལ་སྒྲུབ་འདམ་ལ་ཡབ་རྗེའི་ཕྱག་བཟོ་ཕག་གཟུགས་ཆུང་ངུ་ཞིག་སྐུ་སྲུང་དུ་སྩལ་བ་ནས་ཕྱིས་སུ་འོག་གདོན་གྱི་གནོད་པ་ཕལ་ཆེར་དེས་བསྲུངས་ཐུབ་བྱུང་ཞེས་གསུངས། དེའི་ཚེ་བརྩེ་ཆེན་ལྷ་ཁང་དུ་ཐར་རྩེ་རྗེས་གསུང་བསྐང་གནང་བ་དང་། བཀའ་དབང་ཞིག་ལ་རྡོར་ལེ་མདའ་གཞུའི་འཁོར་ལོ་བསྐོར་བ་བྱ་གསུངས་པ་ཞིག་ཐུགས་མཚོར་འཇགས་པས་འཇིགས་བྱེད་དུག་དབང་བསྐུར་ཚིག་ཅིག་ལ་རྡོ་རྗེ་མདའ་གཞུའི་ཟེར་བ་འདྲ་ནི་མེད་དམ་གང་ལྟར་དེ་འདྲ་ཞིག་ཐུགས་ལ་གསལ་པོ་འདུག་གསུངས།
ཡང་སྐབས་ཤིག་ཚོགས་ཁང་གྲལ་གདན་མང་པོ་ཅན་ཞིག་ན་ཁྲོ་འབག་ཀ་བར་སྦྲགས་པ་གཅིག་དང་། ཡང་ནམ་ཟིར་ཡིན་དགོངས་པ་ཞིག་ལ་སྲས་རྫིའི་རྒྱབ་ཏུ་ཕེབས་ཏེ་ཡུམ་མཆོག་དང་ཨ་ལྕེ་དྲུང་ཟུང་བཅས་གཙུག་ལག་ཁང་སྒོ་ཤར་བསྟན་སྟེང་ན་སེངྒེ་དང་། མདའ་ན་རྡོ་གཅལ་དབུས་སུ་ཤིང་སྡོང་ཅན་ཁྱི་སྐད་ལྷང་ལྷང་འབྱིན་པ་ཞིག་ཏུ་ཕེབས་པའང་ཐུགས་དྲན་གསལ་ཞིང་། སླད་ནས་བརྟགས་ཚེ་ཅི་ཡིན་ནི་ངོ་མ་གསལ། དེ་ཙམ་ལ་གོང་དཀར་རྣམ་གྲངས་དཔོན་སློབ་བཅུ་ཕྲག་ནས་མདོས་སོགས་སྐུ་རིམ་མཛད་སྐབས་ཡིན་པས་ལྷ་ཆེན་ལྕགས་སྒོའི་ཤར་ཙམ་ན་ཀིང་ཀི་ཎིའི་འཆམས་པས་ལིང་གར་མེ་མདའ་རུབ་རྒྱག་གི་སྐད་འདྲ་བ་གསན་པ་དང་། དེ་ནས་གཞི་ཐོག་གསང་སྔགས་ཕོ་བྲང་གཟིམས་ཆུང་མདའ་ཕུག་ཅན་དུ་བྱ་ཁྲ་མའི་ཤར་བརྒྱུད་དེ་ཕེབས་ཤིང་། རིང་མིན་ནས་ཡབ་རྗེ་རཏྣའི་མཚན་ཅན་གྱི་ཚོམས་དམར་དུ་ཞོ་འབྲས་སྩལ་བ། དུང་མཁན་ཡེ་ཤེས་རྒྱལ་མཚན་གྱིས་ཆོས་དུང་རིན་པོ་ཆེ་གསུང་བསྐུལ་བགྱིས་པ་དང་། དེ་དུས་གླིང་དཔོན་མོ་དང་དཔོན་སློབ་འབྱུང་གནས་ཀྱི་དངོས་འབུལ་རྣམས་ཐུགས་དྲན་ཤིན་ཏུ་གསལ་བར་འཁྲུངས་པ་དང་། ཡང་ཞབས་ཕྱི་ཞིག་གི་རྒྱབ་ཏུ་སྐུ་རིན་པོ་ཆེ་གདན་འདྲེན་གྱིས་ནང་སོའི་མགོན་ཁང་མཇལ་བར་མཛད་པས།
ཟངས་ཆེན་བཀྲ་ཤིས་འོད་འབར་གྱི་མཚོ་ལ་མཐོངས་ཁུང་ནས་ཉི་མ་ཤར་བ་ལྟ་བུའི་འོད་ཆེན་པོ་ཞིག་གཟིགས་པའང་ཕྱིས་སུ་ཞིབ་འཇུག་མཛད་པས་དེ་འདྲ་ཡོང་དོན་ཡེ་མི་མངའ་བས་ཟངས་ཆེན་གྱིས་མཚོན་ནང་སོ་རྟེན་བརྟེན་པར་ཞབས་ཏོག་མཐར་ཕྱིན་དུ་འགྲུབ་པའི་རྟེན་འབྲེལ་བླ་ན་མེད་པའང་དེ་དུས་ནས་རང་འགྲིག་དང་། དེ་ནས་གསང་སྔགས་ཕོ་བྲང་དུ་བཞུགས་སྐབས་འདི་ཡིན་མེད་པའི་སྙུན་གཞི་བྱིང་ངེ་བ་ཞིག་བཞེས་པས་སྨན་བཅོས་རིམ་གྲོ་སྤྱི་དང་། ཡབ་རྗེ་མཆོག་ནས་ཚེ་དབང་ལྗགས་ཆུ་སོགས་གང་འཚམས་བཀའ་དྲིན་ཆེ་ཡང་བསྐྱེད་མ་བཞེས་པའི་ཚུལ་གྱིས་གཟིམས་མལ་དུ་བཞུགས་སྐབས་གཟིམ་ཆུང་ཕུག་མར་དབུ་སྔས་བྱང་བསྟན་སྟེང་བླ་བྲེ་པདྨ་འདབ་བརྒྱད་བཀྲ་ཤིས་རྫས་རྟགས་ཀྱི་རི་མོ་ཅན་ཞིག་དང་། ཉིན་ཅིག་གཟིམས་མལ་དྲུང་ཡབ་ཡུམ་ཞབས་ཕྱི་འགའ་དང་བཅས་བཞུགས་མུར་དར་ཅིག་ལྗགས་དབུགས་ཀྱི་རྒྱུ་བ་ཆད་ཅིང་སྤྱན་ཡང་བཙུམ་སྟེ་དགོངས་པ་ཆོས་དབྱིངས་སུ་མཉམ་པར་བཞག་མུར་སྙན་ཁུང་གཡོན་ན་མར་ཨི་རི་རི་ཟེར་བའི་སྒྲ་ཞིག་ཡུན་རིང་གསན་སྐབས་ནས་ཉེ་སྐོར་རྣམས་ཁྲ་གསལ་གྱིས་གཟིགས་ཤིང་། གང་ལྟར་དེ་དུས་ཡབ་ཡུམ་ལྟོས་བཅས་ཀུན་ད་ནི་རེ་ལྟོས་དང་བྲལ་སོང་དགོངས་པའི་ཐུགས་ཁྲལ་ཆེར་འཁྲུངས་ཀྱང་། སྐྱེས་བུ་དམ་པའི་ཁྱད་པར་གྱི་ཆོས་ཚེ་སེམས་ཡོ་བྱད་ལས་སྐྱེ་བ་རྫུ་འཕྲུལ་སོགས་ལ་མངའ་བརྙེས་པའི་བརྡ་ནི་འདི་ལྟ་བུའོ་ཞེས་སྟོན་པར་མཛད་པ་ཡིན་གྲང་། དེ་སྐབས་ཀྱི་ཨི་རི་རི་ཟེར་བའི་སྒྲ་དེ་ཡབ་རྗེ་མཆོག་ནས་ཚེ་གཟུངས་ལྗགས་བཟླས་ཀྱི་ཆབ་སྙན་ཁུང་དུ་བླུགས་པ་དང་། ཁྲ་གསལ་གྱིས་གཟིགས་དུས་ཐུགས་དྲན་གསོལ་བ་ཡིན་འདུག ཅེས་ཕྱིས་སུ་ཡང་ཡང་བཀའ་སྩལ། རིམ་གྱིས་སྙུན་ལས་གྲོལ་ཚུལ་བཞེས་ཏེ་ཡབ་རྗེ་མཆོག་ནས་ཡོངས་རྫོགས་བསྟན་པ་རིན་པོ་ཆེའི་ཉམས་ལེན་འཇིགས་བྲལ་སྟོབས་ཀྱི་མགོན་པོ་དཔལ་ལྡན་བི་རཱུ་པ་ཉིད་ལ་རྗེ་བཙུན་རྡོ་རྗེ་བདག་མེད་མས་དངོས་སུ་སྩལ་བའི་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་གྱི་དགའ་སྟོན་གཉིས་པ་བཞུགས་ཁྲི་པདྨ་ཅན་གྱི་སྟེང་ནས་སྩལ་བའི་ཞལ་སློབ་ཀྱི་དབུས་སུ་རྗེ་རྡོ་རྗེ་འཆང་ཉིད་ཀྱང་ཡུམ་གྱི་སྐུ་པང་དུ་ཕེབས་ཏེ་གསན་བཞེས་མཛད་དོ།།
༈ །།དགུང་གྲངས་བཞི་པ་ཆུ་བྱིར་སྔགས་འཆང་གྲགས་པ་བློ་གྲོས་ཀྱི་ཕྱག་ཆ་རྡོར་དྲིལ་རོལ་མོ་སིལ་སྙན་སོགས་བཞེས་ཏེ་ཐོག་སོ་གང་ཙམ་ལ་བསྒྱུར་བ་མཛད་ཀྱང་སྐྱོན་ཡེ་མི་མངའ་ཞིང་། སྔ་ཕྱི་ཀུན་ཏུ་གཞོན་ནུ་རོལ་རྩེད་ཀྱི་སྐབས་ཀྱང་ཕུར་སྒྲུབ་དང་། བསྐང་གསོ་སྐུ་འཆམས་རྡོར་དྲིལ་འབག་སོགས་ཆོས་མཐུན་འབའ་ཞིག་གི་རྣམ་པས་དུས་འདའ་བ་ལས། གཞན་མ་བྱིས་སྤྱོད་ཕལ་པ་གཏན་ནས་མི་མཛད་པས་ཐུགས་སྒམ་ཞིང་དེས་པའི་སྒོ་དང་པོའང་འདི་ཙམ་ནས་དོད་ཅིང་། ལོ་དེར་མཛོད་འཛིན་བསོད་ནམས་ཤིན་ཏུ་བྲོ་འཚལ་བས་ཉིན་གཅིག་རྗེ་རྡོ་རྗེ་འཛིན་ཆེན་པོ་ཉིད་གདན་འདྲེན་གྱིས་ཕྱག་དབང་སྐབས་རྗེ་ཉིད་ལ་ཧོར་ཤེལ་གྱི་ཕྲེང་བ་སོགས་ཕུལ། མི་རིང་བར་མཛོད་པ་དེ་དུས་ལས་ཡོལ་བར་གང་གི་ཡབ་རྗེ་ཉིད་ཐུགས་ངལ་ཆེ་ཚུལ་གྱི་སྐབས་རྗེ་ཉིད་ཀྱིས་ཐུགས་གསོ་ཞབས་བརྟན་གསོལ་འདེབས་སོགས་ཞུ་གནང་དང་ཁོང་འདས་དུས་ཕུར་བཟློག་གློ་བུར་བ་དེའི་གདབ་ལས་ཉི་མ་བཞུད་ལ་ཁད་བྱུང་བའི་ལིང་གའི་གཡས་ངོས་སུ་འུག་པ་ཁོ་སྐྱ་ལོག་གེ་ཡོད་པ་དང་། གདབ་ཁ་དངོས་དཔལ་འབར་གྱི་འོད་ལ་མཛད་པ་སོགས་ཐུགས་དྲན་གསལ་པོར་འཁྲུངས་པ་དང་། ཡབ་རྗེས་སྩལ་བའི་རཀྴའི་ཕྱག་ཕྲེང་དེར་ཤིན་ཏུ་གཙིགས་ཆེན་གྱིས་དེ་ལ་ཀཱི་ལ་ཡ། ཧྲཱིཿཥྚཱི། པཀྵིཾ་རྣམས་རང་བྱུང་དུ་བཟླ་བར་མཛད་པ་དང་།
གཞན་ཡང་གཟིགས་སྣང་ལ་དཔལ་མགོན་ཞལ་དང་པུ་ཏྲ་ལྕམ་སྲིང་དུར་ཁྲོད་བདག་པོ་བསམ་ཡས་ཆོས་སྐྱོང་ཨ་ཙ་ར་མི་ནག་སོགས་འདུག་གསུངས་པ་ལན་ཅིག་མིན་པ་ཡང་ཡང་རྒྱལ་ཡུམ་མཆོག་ལ་བཀའ་སྩལ་ཞིང་། གཙུག་ལག་ཁང་འགའ་ཞིག་གི་མིང་ནས་སྨོས་ཏེ་འདི་ན་འདི་ཡོད་གསུང་བའི་བཀའ་ཡང་ཡང་ཡུམ་མཆོག་ལ་སྩལ་བ་དང་། དེ་མཚམས་ཤིག་ནས་གཟིམ་ཤར་བདེ་ཆེན་འོད་གསལ་དུ་ཕེབས། གཞི་དགོན་བུམ་འཛིན་བྱམས་པ་རབ་བརྟན་བཟང་པོ་སྔར་ནས་ཡང་ཡང་འབྱོན་མུ་དེས་བཞུགས་གཡབ་ཤར་དུ་རྣམ་འཇོམས། སེང་གདོང་སྔོན་མོ། གུར། ཁྲོ་བཅུའི་རྗེས་གནང་སོགས་གནང་། བླ་མ་དེ་རྭ་ལོའི་རྣམ་སྤྲུལ་ཉམས་རྟོགས་ཅན་ཡིན་གསུངས་ཀྱང་རྗེ་རྡོ་རྗེ་འཆང་ཉིད་ཀྱི་དེ་དུས་གཟིགས་སྣང་ལ། རྗེ་གྲོལ་མཆོག་གི་དབུ་བླ་རྒྱ་སྒོམ་ལེགས་པ་རྒྱལ་མཚན་གྱི་སྐུ་འདྲ་བཞིན་གཟིགས་ཤིང་། ཁོང་དཔོན་གཡོག་གིས།
གང་ལ་སེར་སྣ་མ་གདངས་མ་བརྗིད་ཆེ་བ་ཞིག་མཛད་པས་དེ་ལ་རྗེ་ཉིད་ཐུགས་ཤིན་ཏུ་འཛིན་པ་ཞིག་འཁྲུངས། དེ་དག་གིས་ཀྱང་རྗེ་ཉིད་ལ་འདི་ངའི་བླ་མ་ཡིན་ཞེས་ཐུགས་མཉེས་པོ་དཔེ་བྲལ་དུ་མཛད། སྐབས་ཤིག་འོད་གསལ་དུ་གཟིམ་ཤར་དཔེ་ཁྲིའི་ལོགས་ལ་སྤྲེའུ་ཆེན་པོ་མི་ཚད་ཙམ་ཞིག་གར་བྱེད་པ་དང་། ཡང་ལན་ཅིག་མི་གཉིས་གྲི་རིང་ཁྱེར་ནས་རྗེ་ཉིད་ལ་མཐོ་འཚམས་བགྱིད་ཚུལ་འཁྲུངས་པ་འདི་དག་ཀྱང་མདོ་ལས། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང་། ། ཞེས་གསུངས་པ་ལྟར་བར་ཆད་ཀྱི་ངོ་ཞིག་ཡིན་ནའང་ཡབ་རྗེ་སོགས་དམ་པ་གོང་མའི་ཐུགས་རྗེ་དང་རྗེ་ཉིད་ཀྱི་ཐུགས་བསྐྱེད་ཀྱིས་ཉེར་འཚེ་མི་མངོན་དབྱིངས་སུ་ཡལ། དེ་ཙམ་ལ་ཡུམ་མཆོག་བསྟན་འཛིན་བསོད་ནམས་བཟང་མོ་དེ་གྲྭ་པ་བགྲེས་པོ་འདྲ་བ་ཞིག་རེས་འགའ་རྩེར་བཞུགས་ཉིར་བྱོན་ཏེ་རྗེ་ཉིད་ལ་ཐུགས་ལྷག་པར་བརྩེ་ཉམས་མཛད་པ་རྣམས་ཐུགས་ཀྱི་དཔལ་བེའུར་ཡང་དག་པར་མངའ་བ་ལགས།། ༈ །།དགུང་གྲངས་ལྔ་པ་ཆུ་གླང་ལོ་ཙམ་ལ་འོད་གསལ་གྱི་ངང་དུ་ས་སྐྱ་མ་བཏབ་གོང་གི་ལུང་པ་འདིའི་དབྱིབས་རྣམས་གཟིགས་ནས། འདིར་མ་འོངས་པ་ན་དཔལ་ལྡན་ས་སྐྱ་ཞེས་པའི་དགོན་ཆེན་ཞིག་ཡོང་རྒྱུ་ཡིན་དགོངས་པ་ཐུགས་ལ་འཁྲུངས་པ་དང་། སློབ་དཔོན་འཕགས་པ་ཀླུ་སྒྲུབ་ཀྱིས་སེམས་ཅན་ཞིག་དམྱལ་བ་ནས་བཏོན་པ་དང་།
ས་ཆེན། རྩེ་མོ། ཆོས་རྗེ་ཁུ་དབོན་ཏེ་བཞི་ལྷན་ཅིག་ཏུ་གཟིགས་པ་དང་། རྗེ་བཙུན་རིན་པོ་ཆེ་མཉམ་གཞག་གི་ཕྱག་རྒྱ་ཅན་ལ་མཆོད་པའི་ལྷ་མོས་མཆོད་པ་འབུལ་བ་སོགས་ལན་གཉིས་གསུམ་མི་འདྲ་བར་འཁྲུངས་པ་སྟེ་ཀླུ་སྒྲུབ་དང་རྗེ་བཙུན་གོང་མ་ལྔའི་ཞལ་དེ་དུས་ཀ་གཟིགས་ཤིང་དེ་ལོ་ཆོས་ཁྲི་ཐང་མོ་ཆེར་གསེར་ཟངས་ཀྱི་རྒྱ་ཕིབས་གནང་ངོ་།། ༈ །།དགུང་གྲངས་དྲུག་པ་ཤིང་སྟག་གི་སྟོན་རྗེ་བཙུན་ཨ་ཎི་དྲུང་གིས་མགོན་པོའི་སྐུ་མཚམས་གྲོལ་བའི་སྦྱིན་སྲེག་ཚོམས་དམར་དུ་གནང་སྐབས་དྲྭ་གཡོལ་འགང་དཀར་མ་བཀྲམ་པ་གཟིགས་པས། འདི་འདྲའི་ཡོལ་བའི་རྣམ་དཔྱོད་ཨང་དགོངས་པ་འཁྲུངས་བྱུང་གསུང་བ་ནི་ཕྱིས་སུའང་དྲག་ཡོལ་དེར་གཙིགས་ཆེན་མཛད་སྐབས་ཐོས་ལགས། དེ་ལོ་ཐུགས་ལ་དགྱེས་པའི་སྔར་གྱི་བུ་རྫི་བཀྲ་ཤིས་རབ་མཛེས་ཆུ་ནད་ཀྱིས་མནར་བས་དེ་མི་འཚོ་བར་མཁྱེན་ཏེ་གན་དུ་ཡང་ཡང་ཐེབས་པས་རྒན་མོ་བསམ་པ་རྫོགས། དེ་འདས་པ་གསན་པས་དམ་པ་རྣམས་ནི་བྱས་པ་ཤེས་ཤིང་དྲིན་དུ་གཟོ་བ་ཡིན་པས་ན། སྤྱན་ཆབ་ཀྱི་རྣམ་པ་མཛད་ཅིང་སྙིང་རྗེའི་ཀུན་སློང་བསམ་གྱིས་མི་ཁྱབ་པ་འཁྲུངས། དེ་ཚབ་དཔལ་རྩེ་སྡེ་པས་ཞབས་འགྱུར་ཧུར་བསྐྱེད་ཀྱིས་ཞུས་ཀྱང་ཕྱིས་སུ་དེ་ཉིད་ལ་བར་ཆད་ཞུགས་ནས་གདན་ས་ཆེན་པོ་དང་ཧ་ཅང་འབྲེལ་ཆགས་པ་མ་བྱུང་བར་གླེང་ཞིང་གནས་གསར་རྗེ་ཕེབས་ཐེང་གཉིས་པའི་སྐབས་སོ།།
༈ །།དགུང་གྲངས་བདུན་པ་ཤིང་ཡོས་སྣྲོན་ཟླའི་ཡར་ཚེས་དགེ་ཞིང་བཀྲ་ཤིས་པའི་ཚེས་བརྒྱད་ཀྱི་ཉིན་སྐུ་ཡོན་གྱི་ཐོག་མ། ཐོན་མི་སམྦྷོ་ཊས། བསླབ་པ་ཀུན་གྱི་གཞི་འཛིན་ཅིང་། ། རིག་བྱེད་སྨྲ་བ་རྣམས་ཀྱི་རྒྱུ། ། མིང་ཚིག་བརྗོད་པ་ཀུན་གྱི་གཞི། ། ཡི་གེའི་སྦྱོར་བ་བཤད་པར་བྱ། ། ཞེས་གསུངས་པ་ལྟར་གྱི་དོན་དང་ལྡན་པའི་ཀཱ་ལི་ལྗགས་ཀློག་གི་དབུ་འཛུགས་རྒྱུའི་སྔ་དྲོ་སྒོ་རུམ་གཟིམ་སྤྱིལ་དཀར་པོ་དང་། དབུ་རྩེ་རྙིང་མའི་འཇམ་དབྱངས་གཟི་འོད་འབར་བ་མཇལ་བར་ཕེབས་པས་བསེ་མགོན་ཆེན་པོའི་སྐུ་མདུན་གྱི་ས་སྟེགས་སྟེང་ནས་རྒྱ་ཁབ་གཞན་ལས་བལྡབས་ཀྱིས་རིང་བ་ཞིག བསེ་མགོན་ཡིད་བཞིན་གྱི་ནོར་བུས་བསླུ་མེད་རྟེན་འབྲེལ་གྱི་ཆེ་བས་སྩོལ་བར་མཛད་པའང་། རྗེ་བཙུན་འཇམ་པའི་དབྱངས་ཀྱི་མཚན་ལ་རྡོ་རྗེ་རྣོན་པོར་གསུངས་པ་བཞིན་རྗེ་ཉིད་ཀྱི་མཁྱེན་རབ་སཱུ་ཙེའི་རྩེ་མོ་ལྟར་རྣོ་བར་འགྱུར་རོ། །
ཞེས་གསུངས་པའི་ལུང་བསྟན་དུ་གོར་མ་ཆག་པས་ཁབ་དེའང་རྒྱུན་རིང་གི་བར་ཐུགས་ཚགས་མཛད་ཅིང་། ཡབ་རྗེ་མཆོག་ནས་ཀ་ཕྲེང་སོགས་འབུལ་གནང་སྐབས་ཚེགས་མེད་དུ་མཁྱེན་པ་སོགས་ཐུགས་རབ་ཀྱི་བདག་པོར་མངའ་གསོལ་གྱི་སྒོ་དང་པོའང་འདི་ནས་དོད་དེ། ཇི་སྐད་དུ། ཆོས་ཀྱི་མ་མོ་མ་བསླབས་ཐུགས་སུ་ཆུད། ། ཅེས་པའི་གྲས་སུ་བཞུགས་ཤིང་། དེ་སྐབས་ཡབ་རྗེ་མཆོག་གིས་མཚོན་ལེགས་སོའི་རྟེན་འབྱུང་གྲས་གྲྭ་ཏོག་གསེར་གསུམ་གྱི་གླེགས་བམ་ཕྱག་ཏུ་སོན་པ་ནི། རྒྱལ་བའི་བཀའ་མདོ་རྒྱུད་དགོངས་འགྲེལ་མན་ངག་དང་བཅས་པའི་བདག་པོར་འགྱུར་བའི་འབད་མེད་ལྷུན་གྲུབ་ཀྱི་རྟེན་འབྲེལ་དུ་གདོན་མི་ཟ་བས་རྗེ་རྡོ་རྗེ་འཆང་ཉིད་ཀྱང་འདི་ལ་དེ་དུས་ཀ་རྟེན་འབྲེལ་དགེ་བ་ཞིག་ཡིན་ནམ་དགོངས་པ་འཁྲུངས་པ་དོན་གནས་སུ་ཤེས་ལྡན་གཟུར་གནས་ཀུན་གྱིས་མཁྱེན་གསལ་ལྟར་ལགས། ཞག་ཤས་ནས་གནས་སློབ་བཟོད་པ་བཀྲ་ཤིས་ཀྱིས། སྐུ་ཞབས་རིན་པོ་ཆེར་ཐུགས་བྲེལ་གྱི་སྟབས་གདུང་བརྒྱུད་རིན་པོ་ཆེར་སྐུ་ཡོན་ཁོ་བོས་ཞབས་འགྱུར་ཞུས་ན་གསུང་བ་བཞིན་ལ་དེ་བཞིན་གྱི་ཞལ་བཞེས་སྩལ་བས་བཞུགས་གཡབ་ཤར་དུ་སྒེར་མཆོད་གནང་སྟེ། རྟེན་ཁྲི་དེར་བརྟེན་བཅས་སྒྲོས་ལྡན་ཆུང་ངུ་དང་།
རིག་འཛིན་བླ་བརྒྱུད་སྨན་ཐང་པའི་ཕྱག་བྲིས་མ་འགྲེམས་པར་མཛད་དེ་སྔ་དྲོ་ཐུགས་གཉེར་ཕུར་སྒྲུབ་སོགས་ཁྱུག་ཙམ་གྱིས་བདེ་བླག་ཏུ་ཁོང་དུ་ཆུད། དེ་ནས་ཡབ་རྗེ་མཆོག་གིས་སྒྲུབ་ཐབས་བརྒྱ་རྩའི་རྗེས་གནང་རེ་དང་། ས་སྐྱ་བཀའ་འབུམ་ལྗགས་ལུང་ཐུན་རེ། ཕྱི་དྲོ་སྐྱོར་སྦྱངས་ཕྲན་བུ་རེ་མཛད། འདི་ཙམ་ཞིག་ལ་རེ་ཞིག་རྗེ་རྡོ་རྗེ་འཆང་ཉིད་ཨ་ལྕེ་དྲུང་ཟུང་བཅས་གནས་བཅུར་བཞུགས་སྐབས་ཤིག་རྗེ་ཉིད་ཀྱི་རྫུ་འཕྲུལ་གྱིས་སྤོས་ཀྱི་རེང་བུ་ཞིག་ཞལ་བར་བཙུགས་སྟེང་སྐུ་ལུས་ཀྱི་ལྕིད་རེང་བུར་བཀལ་ཏེ་བཞུགས་པས་སྐུ་མཆེད་ཟུང་ཧ་ལས་པར་གྱུར་པའི་ཚེ་ཅི་ཡང་མ་གསུངས་ཤིག་བཀའ་སྩལ། ཅེས་ཨ་ཎི་དྲུང་འདིའི་གསུང་ལས་ཡང་ཡང་ཐོས་སོ།། ༈ །།དགུང་གྲངས་བརྒྱད་དུ་ཕེབས་པ་མེ་འབྲུག་ལོར་ཕུར་སྒྲུབ་ཀྱི་ཐུགས་འཛིན་རྣམས་སྔོན་དུ་སོང་ནས་ཐོག་མར་ཕེབས་ཤག་མཛད་ཀྱང་། ཡབ་རྗེ་མཆོག་ནས་ཕུར་སྒྲུབ་ཚུགས་ཉེར་སྒོ་རུམ་དུ་བརྟག་སྒྲིལ་མཛད་པས་མ་འཐོན་པ་ནི། དེ་ལོ་ལྷ་ཆེན་ཁྱམ་སྟོད་ཨག་གླེན་ནམ་ཨང་ལན་ཀ་བརྒྱད་ཀྱི་ཡ་གྱལ་གསུམ་ཉེན་གཅོང་དོགས་གནས་གང་ཡང་མེད་བཞིན་དུ་ཧོར་ཟླ་བདུན་པའི་ཚེས་བཅུ་གསུམ་ཉིན་གློ་བུར་རྡིབ་གཞོམ་བྱུང་བས། ཐོག་མའི་ལ་ཉེར་དེ་ལྟར་མི་རུང་བ་འཕུར་ཤེས་མ་ཧཱ་ཀཱ་ལས་དགོངས་ཏེ་མ་གནང་བར་འཁུམས་སོ། །
དེ་ཙམ་ནས་བཟུང་སྔགས་འཆང་ཆོས་ཀྱི་རྒྱལ་པོས་མཛད་པའི་བྲག་རྫོང་མ་མཆན་བུ་བཅས་ཐུགས་ལ་ཟིན་ནས་ཞལ་འདོན་ཆག་མེད་ཀྱིས་ཉིན་ལྟར་ཡི་གེ་བདུན་མ་སོགས་སྟོང་ཕྲག་རེ་དང་། སྔགས་འཆང་དང་ཨ་མེས་ཞབས་ཀྱི་སྐུ་བསྟོད་ཤླཽ་ཀ་རེ་བརྒྱ་ཚར་ཆག་མེད་འདོན་པར་མཛད། དེ་ནས་ཡབ་རྗེ་མཆོག་སྐུ་འཁོར་རགས་བསྡུས་བཅས་གཞིས་རྩེར་རྒྱལ་བ་ཡབ་སྲས་མིའི་དབང་པོ་བཅས་ཞལ་རྒྱས་ཐོག་མཇལ་ཕྱག་བཀའ་དྲིན་ཆེ་བ་ནས། སྨིན་དྲུག་ཟླ་ནང་གདན་སར་ཕེབས་སྐབས་ཀྱི་བཅའ་སྒྲིག་རྣམས་སྔར་སྲོལ་བཞིན་མཛད་དེ། རྗེ་རྡོ་རྗེ་འཆང་ཉིད་ཨ་ལྕེ་དྲུང་ཟུང་བཅས་ནས་བླ་བྲང་ཟམ་སྣེར་ཕེབས་བསུ། མཇལ་དར་བསྟར་བ། བྱིན་རླབས་ཞུ་བ་སོགས་མཛད་ནས་རིམ་གྱིས་གཟིམ་ཆུང་དུ་དགའ་སྤྲོའི་དཔལ་ལ་ལོངས་སྤྱོད་པར་གནང་། མི་རིང་བར་ཀུན་རྫོབ་ལྟར་སྣང་དུ་བེག་གེའི་སྙུན་ལྕི་བ་འདོགས་བཅས་བཞེས་གནང་སྐབས་ཡབ་རྗེ་མཆོག་ནས་བཀའ་དབང་རྗེས་གནང་བྱབས་ཁྲུས་ལྗགས་ཆུ་སྐུ་གླུད་རྫོང་ཆོག་སོགས་མཛད་པས་གེགས་མེད་སྙུན་ལས་གྲོལ་བའི་ཚུལ་བཞེས་སོ།། ༈ །།དགུང་གྲངས་དགུར་ཕེབས་པ་མི་སྦྲུལ་ལོར་རྗེ་ཉིད་ཀྱིས། དཔལ་ས་སྐྱ་པའི་ཡབ་ཆོས་གྲས་ཁྲོ་བོའི་རྒྱལ་པོ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་ལྗགས་བསྙེན་ཟླ་གཅིག་དབང་ཁང་སྨིན་གྲོལ་བདེ་ཆེན་དུ་གྲངས་བསྙེན་མཐར་ཕྱིན་མཛད་སྐབས་ལྷོ་ཕྱོགས་ནས་འདི་ཡིན་མེད་པའི་སྒྲ་ཕིར་མང་པོ་ཞིག་དང་།
འོད་འཁྱུག་འཁྱུག་བྱུང་བས་ཅི་ཡིན་དགོངས་རབ་གསལ་དེར་གཟིགས་པས་སྤྲིན་ནག་གི་ཁྲོད་ན་གུར་ལྷ་བརྒྱད་ཡོངས་རྫོགས་བྱ་ནག་ཐམས་ཅད་ཀྱི་ཁ་ན་སྒོག་ཉག་རེ་རེ་ཐོགས་པ་ཞིག་འཁྲུངས། གཞན་ཡང་རྗེ་བཙུན་རིན་པོ་ཆེ་གཟིགས་སྣང་བྱུང་བའི་ཚུལ་འབུམ་ཐང་ལྡེབས་བྲིས་ལ་གསལ་བ་བཞིན་དང་། དེ་ལོ་སྐྱབས་མགོན་མཐུ་སྟོབས་དབང་ཕྱུག་ཉིད་ཕུན་གླིང་དུ་ཐོག་མར་ཕེབས་སྐབས་དྲུང་འཁོར་གྱིས་གཞས་སོགས་བསུ་བ་དང་། སྐབས་ཤིག་ཐར་རྩེ་རྡོ་རྗེ་འཆང་ནམ་མཁའ་བསམ་གྲུབ་ནས་ཡབ་ཡུམ་སྐུ་མཆེད་བཅས་ལ་ཚེ་དབང་ཞིག་སྩལ་དུས། ཚེ་བུམ་ཟན་གྲུབ་མ་དེ་ལས་འཆི་མེད་ཚེ་ཆུའི་རྒྱུན་དངོས་སུ་ཕེབས་པའང་ཡབ་རྗེ་མཆོག་ལ་ཉུང་ངུ་། རྗེ་རྡོ་རྗེ་འཆང་ཉིད་ལ་མང་ཙམ། འཇམ་མགོན་གཅུང་རིན་པོ་ཆེ་དང་ཡུམ་མཆོག་དྲུང་ལ་གཏན་ནས་མ་བྱོན་པས་ཕྱིས་ཀྱི་རྟེན་འབྲེལ་ཡང་དེ་ལྟར་དུ་གྱུར་ཅིང་། དེ་དུས་ཚེ་དཔག་མེད་ལྷ་དགུའི་སྒོ་ནས་འཆི་བསླུ་དང་རྗེས་འབྲེལ་གྱི་བཀའ་དབང་ཐོག་མེ་ཏོག་དཀྱིལ་འཁོར་ལ་འབུལ་གནང་སྐབས་ཀྱང་ཡབ་རྗེའི་དེ་སངས་རྒྱས་ཚེ་དཔག་མེད་ལ་བབས། རྗེ་རྡོ་རྗེ་འཆང་ཉིད་ཀྱི་དེ་རིན་ཆེན་ཚེ་དཔག་མེད་ལ་བབས། འཇམ་མགོན་གཅུང་དམ་པ་དང་ཡུམ་མཆོག་དྲུང་གི་དེ་གཞལ་ཡས་ཁང་ནང་དུ་ལྷུང་ཙམ་བྱུང་ཞིང་།
གུར་ཁྲོ་བཅུ་དང་ཞལ་བསྙེན་དུས་ཀྱི་རྗེས་གནང་ཡང་གསན། ཡང་ཐར་རྩེ་རྡོ་རྗེ་འཆང་ཉིད་ནས་ཡབ་རྗེར་སྒྲོལ་དཀར། རྗེ་ཉིད་ལ་དབྱངས་ཅན་ལྷ་མོ། གཅུང་དམ་པར་ཞལ་སྒྲུབ་དུས་ཀྱི་ཐང་ཀ་བཅས་སྩལ་བའང་བརྟགས་ཤིང་དཔྱད་ན། ཡབ་རྗེ་མཆོག་ལ་སྐུ་ཚེ་བསྲིང་ཐབས་སྒོ་གང་ཟབ་མཛད་དགོས་པ་དང་། རྗེ་རྡོ་རྗེ་འཆང་ཉིད་ཤེས་བྱའི་དཀྱིལ་འཁོར་ལ་སྒྲ་དབྱངས་ལྷ་མོ་ལྟ་བུའི་མཁྱེན་རབ་རྒྱས་པར་འགྱུར་བ་དང་། གཅུང་དམ་པ་ཉིད་ལ་གཉན་མགོན་ཞལ་བཞི་པ་ཤིན་ཏུ་འགོ་ཞིང་འཆེས་པས་ན་དེ་ཉིད་བསྟེན་སྒྲུབ་ཀྱིས་ཕྲིན་འཆོལ་དགོས་པའི་བརྡ་ཡང་དག་པ་རྣམས་རྩ་བའི་བླ་མ་དམ་པ་གང་ནས་ལྐོག་གྱུར་རྗེན་སྟོན་དུ་གོར་མ་ཆག་གོ། ༈ །།དགུང་གྲངས་བཅུ་པ་ས་རྟར་དབང་ཁང་ཕུའི་མགོན་ཁང་སྲིད་གསུམ་ཟིལ་གནོན་དུ་ལྷ་མཆོག་རྡོ་རྗེ་གཞོན་ནུའི་དུས་གྲངས་ཀྱི་ལྗགས་བསྙེན་ཁ་སྐོང་སྦྱིན་སྲེག་བཅས་མཐར་ཕྱིན་དུ་བཀའ་དྲིན་ཆེ་ཞིང་། ཐུན་དབར་ལ་ཡབ་རྗེ་མཆོག་ནས་ས་སྐྱ་བཀའ་འབུམ་གྱི་ལྗགས་ལུང་དང་། དེ་ལོ་སྒྲོལ་མ་གཡུ་མཁར་མོའི་སྟེང་གི་དྲི་གཙང་ཁང་འདི་ཉིད་རྟེན་བརྟེན་པ་བཅས་གང་གི་ཡབ་རྗེ་ནས་གསར་བསྐྲུན་མཛད་པའང་ཡུམ་མཆོག་ཉིད་ཕེབས་གོང་གི་མནལ་ལམ་དེ་ཉིད་ལྐོག་གྱུར་རྗེན་གསལ་དུ་མངོན་ནོ།།

༈ །།དགུང་གྲངས་བཅུ་གཅིག་ཏུ་ཕེབས་པ་ས་ལུག་ལོར་ཁའུ་སྨན་ཆབ་སྐབས་མར་ལམ་སྐྱེད་ལྷས་སུ་རྒྱབ་རིའི་བྲག་གྲུམ་ཕྱིར་འཕེན་ན་རུང་མིན་ཞུས་སྐབས་ཡབ་རྗེ་མཆོག་གི་བཀའ་ལས། ངེད་རང་ནས་རབ་གནས་བགྱིས་ན་མི་སྐྱོན་ཞེས་གསུངས་ཏེ། ཡབ་སྲས་ཞལ་རྒྱས་ནས་ཕྱག་ནས་མཛད་པས་ད་ལྟའི་བར་དུའང་མ་ལྷུང་བ་ལིང་ངེ་ཡོད་པ་འདི་ཡིན་པར་གླེང་ཞིང་། དེ་ནས་གཞི་ཐོག་ཕོ་བྲང་གི་ཤར་བརྒྱུད་ཉེན་ཆེས་པས་ཞིག་གསོ་མཛད་སྐབས་རྗེ་རྡོ་རྗེ་འཆང་ཉིད་ཨ་ལྕེ་དྲུང་ཟུང་བཅས་ལ་བཞུགས་གནས་ཤིག་གསར་བསྐྲུན་གྱི་གྱང་ལྡེབས་དང་ཤིང་བསྒྲིགས་སོགས་ལ་ཚོན་དང་མཐིང་ཞལ་སོགས་གྲུབ་བསྟུན། ཡབ་རྗེ་མཆོག་ནས་གུར་ལྕམ་དྲལ་དང་ཞལ་གྱི་ཐུགས་འཛུགས་དང་། གནས་སློབ་ནས་གདུགས་དཀར་རྒྱལ་མཚན་འཛུགས་ཆོག་གནང་ཞིང་། ནང་དུ་ཉེར་མཁོའི་ཡོ་བྱད་རྣམས་འགྲིག་རྗེས་རྗེ་རྡོ་རྗེ་འཆང་ཉིད་ཀྱིས་སྐུ་ཡོན་གྱི་རིམ་པ་སྤྱི་དང་། བྱེ་བྲག་རྒྱལ་སྲས་ལམ་བཟང་སོགས་ཐུགས་འཛིན་མཛད་དོ། ། དེ་དག་གི་དོན་བསྡུ་ན། འཇམ་མགོན་གཞོན་ནུར་གྱུར་པའི་འཁྲི་ཤིང་གང་། ། རྒྱལ་སྲས་སྤྱོད་པའི་ཡལ་འདབ་གསར་བུའི་དུས། །
བག་ཆགས་བཟང་པོ་ཟབ་བརླིང་གཏིང་ཚུགས་པས། ། བྱིས་སྤྱོད་དྲི་བཞོན་ངལ་ཏེ་གཤིན་རྗེར་བྲོས། ། འཁྲུངས་མ་ཐག་ནས་དྲན་པའི་ལྕགས་ཀྱུ་ཡིས། ། སྐྱེད་བྱེད་དང་བཅས་མི་ངས་གཉིས་འཐུང་སྣར། ། བཏབ་སྟེ་སྙིང་རྗེའི་ཡུལ་དུ་རྗེས་བཟུང་ནས། ། རྡོ་རྗེ་རི་བོའི་གཏོས་ཀྱི་རྣམ་ཐར་བསྐྱངས། ། ཡོན་ཏན་ཀུན་གཞི་ཀཱ་ལི་ནས་བརྩམས་ཏེ། ། བརྡ་ཙམ་མོད་དུ་བདེ་བླག་ཐུགས་ཆུད་པས། ། མ་བསླབ་ཀུན་མཁྱེན་མི་འགྱུར་མཁས་པའི་གཏམ། ། སྐྱེངས་ཏེ་སྔོན་བྱུང་རྫུ་ལ་བརྟེན་པར་ངེས། །
གམླྀ་མ་ཧཱ་ཀཱ་ལས་དངོས་གྲུབ་མཚོན། ། རྡོ་རྗེ་རྣོན་པོར་གསལ་འདེབས་དམ་བསྒོས་ཤིང་། ། དངོས་ཉམས་གཟིགས་སྣང་ངང་དུ་བདེ་སྟོང་གི ། ཡེ་ཤེས་མཆོག་གི་རོ་ཡིས་ཐུགས་རྒྱུད་གཏམས། ། མ་བཅོས་ལྷུན་གྲུབ་དམ་པའི་གཤིས་ལུགས་ལ། ། བྱས་ཤེས་དྲིན་གཟོའི་རི་མོ་བསུབ་ཏུ་བྲལ། ། རྒྱལ་དང་རྒྱལ་སྲས་མཆོག་གི་རྣམ་ཐར་ནི། ། ལྷ་རིགས་གཞོན་ནུའི་ཐུགས་ཀྱི་རྒྱ་མཚོར་འཁྱིལ། ། ཞེས་ཀྱང་སྨྲས་སོ།། ༈ །།རྩ་བའི་ས་བཅད་བཞི་པ་ཁམས་གསུམ་ཆོས་ཀྱི་རྒྱལ་པོའི་གསེར་ཁྲི་རིན་པོ་ཆེར་དབང་བསྐུར་ཏེ་བསྟན་པ་དང་འགྲོ་བའི་ཕན་བདེ་རླབས་པོ་ཆེ་སྤེལ་ཚུལ་ལ།
ཁམས་གསུམ་ཆོས་ཀྱི་རྒྱལ་པོའི་གསེར་ཁྲི་རིན་པོ་ཆེར་མངའ་གསོལ་བ་དང་། བསྟན་འགྲོའི་ཕན་བདེ་སྤེལ་ཚུལ་རྣམས་ལོ་ཁམས་དང་སྦྱར་ཏེ་བཤད་པ་གཉིས་ལས། དང་པོ་ནི། སྐྱེ་བ་གཞན་དུ་སྦྱངས་པ་དང་། ། མཁས་པ་དུ་མ་བསྟེན་པ་དང་། ། རྣམ་པར་དཔྱོད་པའི་བློ་གྲོས་ཀྱིས། ། ཤེས་བྱ་ཀུན་ལ་འཇིགས་མེད་ཐོབ། ། ཅེས་གསུངས་པ་ལྟར། ངེས་པའི་དོན་དུ་རྗེ་བཙུན་འཇམ་པའི་དབྱངས་ལས་གུད་ན་མ་མཆིས་ཀྱང་། རྣམ་པར་མི་ནས་མིར་གྱུར་པའི་སྐྱེ་བ་ཉི་ཤུ་རྩ་ལྔར་དེ་ཉིད་ཀྱིས་རྗེས་སུ་བཟུང་བས་ཤེས་བྱ་རིག་པའི་གནས་ལྔ་དང་།
བཅུ་དང་བཅོ་བརྒྱད་ལ་སོགས་པ་མཐའ་དག་ཕྱིན་ཅི་མ་ལོག་པར་མཁྱེན་པའི་འཇམ་མགོན་ས་སྐྱ་པཎྜི་ཏ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་སྐུ་དབོན་དང་བཅས་པའི་ཆོས་ཀྱི་ཁྲི་རིན་པོ་ཆེ་མཁས་པ་ཟིལ་གནོན་དུ་གྲགས་པ་ག་ལ་བར། ལྷ་དང་བཅས་པའི་འགྲོ་བ་མཐའ་དག་གི་མཆོད་སྡོང་ཆེན་པོ་ཁམས་གསུམ་ཆོས་ཀྱི་རྒྱལ་པོར་དབང་བསྐུར་བའི་སྔོན་དུ་འགྲོ་བརྟེན་འབྲེལ་གྱི་སྒོ་འཕར་བརྒྱ་ཕྲག་དབྱེ་རྒྱུའི་སྐུ་རིམ་དུ། ས་ལུག་དབྱུག་ཟླའི་ཉེར་དྲུག་ལ་དམར་ཆེན་གཏོར་བཟློག་དང་སྦྲགས་རྒྱལ་གསུང་བཀའ་འགྱུར་རིན་པོ་ཆེ་ཞལ་དབྱེ་བ། མི་ཤིགས་རྡོ་རྗེའི་ཚེ་སྲོག་སྒྲུབ་པའི་ཆོ་ག་བཅས་དང་། བསྙེན་སྒྲུབ་ལས་གསུམ་མཐར་ཕྱིན་གྱི་ཟོར་ལས་པ་ལྔས་ཉེར་དགུར་གཏོར་ཟོར་འཕེན་པ། སྨིན་ཟླའི་ཚེས་གསུམ་ལྷག་པ་ལྷ་མཚམས་ཀྱི་འགྲུབ་སྦྱོར་དང་ལྡན་པའི་ཉིན་མཆོད་ཞིང་བྱ་ཁྲ་མའི་འབྲུ་སྤུངས་ལ། བསྟན་སྲིད་ཇེ་མཐོར་རྒྱས་པའི་རྟེན་འབྲེལ་གྱི་དར་ཅོག་སྒྲེང་བ་སོགས་དང་། མགོ་ཟླའི་མཇུག་ཕུར་བཟློག་སྒྲུབ་ཞག་ལྔའང་གནང་ངོ་།། ༈ །།དགུང་གྲངས་བཅུ་གཉིས་སུ་ཕེབས་པ་ལྕགས་སྤྲེའུ་རྒྱལ་ཟླའི་ཚེས་གཅིག་ཉིན་ལྷ་མཆོད་སྔོན་འགྲོའི་སྐྱབས་མགོན་ཡབ་སྲས་སྐུ་འཁོར། བན་ཚང་བླ་རིགས་སོགས་དང་བཅས་ཚོམས་ཆེན་དུ་དགའ་སྟོན་བཞུགས་གྲལ་སྔར་རྒྱུན་བཞིན་རྒྱ་ཆེར་སྩལ།
ཚེས་གཉིས་ནས་བཟུང་རྗེ་རྡོ་རྗེ་འཆང་ཉིད་བན་ཚང་པའི་འཁོར་ཚོགས་དང་བཅས་མགོན་ཁང་ཁག་རྣམས་ཀྱི་གཏོར་སྤོད་སྐབས་ཡོངས་གྲགས་ཀྱི་ཁག་བཞིར་ལྷ་མདུང་། རྔ་རིལ་དར་ཅོག་ཅན་ཁ་བཏགས་བཅས་བསྟན་འགྲོའི་བདེ་སྐྱིད་དར་བའི་ཐུགས་སྨོན་ཅན་གྱིས་འབུལ་བ་མཛད། ཚེས་གསུམ་ནས་ཡབ་རྗེ་རྡོ་རྗེ་འཆང་གིས་མགོན་ཁང་སྟེང་འོག བདུད་འདུལ་ཕུག སྐྱེད་ལྷས། བསམ་བརླིང་དུས་མཆོད་རྣམས་སུ་ཕྱི་སྒྲོམ་ནང་གཟུངས་སོགས་མ་ཚང་བ་མེད་པའི་རུ་མཚོན་འཛུགས་ཆོག སྤྱི་བྱེ་བྲག་གི་བསྟན་པ་དར་རྒྱས་ཡུན་བརྟན་གྱི་ཕྲིན་འཆོལ་གཉེར་གཏད་སོགས་ཐུགས་བསྐྱེད་རླབས་པོ་ཆེའི་སྒོ་ནས་སྒྲུབ་འཛུགས་སྐབས་རྗེ་རྡོ་རྗེ་འཆང་ཉིད་ཀྱང་ཕེབས། དེ་ནས་ཟླ་ནང་དེའི་ཡར་ཚེས་ལ་གསེར་ཁྲི་རིན་པོ་ཆེར་མངའ་གསོལ་གོང་། རྒྱལ་སྲས་ལམ་བཟང་གི་གསུང་བཤད་ཀྱི་དགའ་སྟོན་སྩོལ་བ་ལ་སྐུ་ནའི་སྟབས་ཐུགས་སྤོབས་སྦྱང་ཕྱིར་དུ། གནས་སློབ་བཟོད་པ་བཀྲ་ཤིས་ནས་བསྐུལ་མ་བཞིན་གཞི་ཐོག་བླ་བྲང་གི་ཤར་ཕྱོགས་ཁང་གསར་བསོད་ནམས་དཔལ་འབྱོར་གླིང་དུ།
གོང་གི་སྐུ་མཆེད་འཇམ་མགོན་གཅུང་རིན་པོ་ཆེ། ཨ་ཎི་དྲུང་། ཡུམ་མཆོག རྗེ་བཙུན་དྲུང་གསུམ། གནས་སློབ་གསོལ་གཟིམ་སོགས་བཅུ་ཕྲག་བརྒལ་ཙམ་ལ་ཚོགས་ཆེན་མོར་ཇི་ལྟར་སྩོལ་བ་བཞིན་གྱི་བཤད་ལུང་ཉིན་གསུམ་མ་ཞིག་བཀའ་དྲིན་ཆེ་བ་ནི་སྐུ་ཚེ་འདི་ཉིད་དུ་ཆོས་འཆད་མཛད་པའི་སྒོ་དང་པོའི་སྐབས་སོ། ། ཟླ་བ་དེའི་ཉེར་གསུམ་ཉིན་འཆམས་མགོན་བཅུ་དགུ་སྤྱན་འདྲེན་བཅས་དུས་མདོས་ཀྱི་ཚོགས་དབུར་ཡབ་སྲས་ཟུང་ཕེབས་ཤིང་། ཉེར་ལྔའི་ཉིན་ལྔ་བར་གྲོལ་ནས་མཉེན་ཆས་འཆམས་ལྷ་ཁང་ཆེན་མོའི་རྡོ་གཅལ་དུ་མཛད། ཉེར་བརྒྱད་ཉིན་ལས་མཁན་སྒོ་མ་རུ་འདྲེན་བཅས་ཀྱི་གར་འཆམས་རྔམ་བརྗིད་དང་ལྡན་པ་ཀུན་གྱི་ཡིད་འཕྲོག་པ་དང་། ཉེར་དགུ་གཏོར་ཟོར་འཕངས་ནས། གནམ་གང་ལ་ཆོས་སྲུང་རྣམས་ལ་གཏང་རག་ཕྲིན་འཆོལ་ཟུང་འབྲེལ་གྱི་བསྐང་བ་བརྒྱ་ཚར་དུ་གྲགས་པ་དང་།
ཧོར་ལུགས་ཀྱི་དབང་དུ་བཏང་ན་ལྕགས་སྤྲེའུ་གསར་ཚེས་ཀྱི་སྔ་དྲོ་བསྟན་སྲུང་མགོན་པོ་མངའ་གསོལ་རྒྱས་པར་མཛད་རྗེས་གཞི་ཐོག་ཕོ་བྲང་གི་ཚོམས་ཆེན་མོར་སྐྱབས་མགོན་དམ་པ་ཡབ་སྲས་དཀོན་མཆོག་གི་གྲངས་ལྡན་གྱི་དབུ་གཡས། ཆོས་གྲྭ་ཉི་ཟླ་ཟུང་གི་བྱ་བ་ལས་ཀྱི་སྣེ་མོ་བ། མཆོད་ཡོན་རིན་པོ་ཆེ་རྣམས་ཀྱི་ལེགས་སྐྱེས་སྟོབ་མི། གཞན་ཡང་གཞིས་བྱེས་ཀྱི་སེར་སྐྱ་མཆོག་དམན་འོས་བབས་རྣམས་ལ་ལོ་གསར་གྱི་དགའ་སྟོན་གྱི་གྱ་ནོམ་པ་བསྟར་ཞིང་། ཚེས་གཉིས་གསུམ་བཞི་རྣམས་ལ་གསེར་ཁྲི་རིན་པོ་ཆེར་མངའ་གསོལ་དངོས་གཞིའི་དགའ་སྟོན་སྔ་མ་གཉིས་ཀྱི་ཚེ་ཡབ་རྗེ་མཆོག་ནས་གཞི་ཐོག་ཕོ་བྲང་གི་ཡང་སྟེང་དུ་ལྷ་བསངས་དང་། དེ་ནས་སྔར་སྲོལ་ལྟར་བཅའ་བསྒྲིགས་སྔོན་དུ་བཏང་ནས། ཉིན་དང་པོ། ལྔ་བདོའི་མགོན་པོ་ཟས་གཙང་སྲས་པོས་ཆོས་ཀྱི་འཁོར་ལོ་བསྐོར་བའི་སྐབས་སུ་ལྷ་དབང་བརྒྱ་བྱིན་གྱིས་ཕུལ་བའི་ཆོས་དུང་རིན་པོ་ཆེ་དཀར་པོ་རྒྱང་གྲགས་ཉི་མ་རྩེ་ཤར་ལ་གསུང་བསྐུལ་གྱིས། མཁས་པ་ཟིལ་གནོན་ནམ། འཁོར་ལོ་གསུམ་ལྡན་ནམ།
ཆོས་ཁྲི་ཐང་མོ་ཆེ་སོགས་མཚན་མཆོག་གསུམ་ལྡན་གྱི་གསེར་ཁྲི་རིན་པོ་ཆེ་ག་ལ་བའི་མདུན་དུ། ཆོས་གྲྭ་རྣམ་གཉིས་ཀྱིས་གཙོས་སྡོམ་བརྩོན་སྡེ་སྣོད་འཛིན་པའི་དགེ་བའི་བཤེས་གཉེན་རྣམས་ཀྱིས་གྲལ་གྱི་གཞི་བཟུང་། སྐྱ་སེར་ཁྲི་ཕྲག་ལོངས་པའི་ཚོགས་ཀྱི་ཁྲོད་དུ། སྲིད་ཞིའི་གཙུག་རྒྱན་འཇམ་མགོན་མི་སྲིད་བཟུང་བ་སྐུ་མཆེད་སྐུ་མཚན་དང་དཔེ་བྱད་ཀྱིས་སྤྲས་ཤིང་ལྟ་བས་ཆོག་མི་ཤེས་པ་སྐུ་འཁོར་དང་བཅས་པ་རྣམས། འཕགས་པ་རྟ་ཐུལ་ལྟར་སྤྱོད་ལམ་དུལ་ཞིང་། ཚངས་པའི་རྒྱལ་པོ་ལྟར་བློ་གྲོས་དང་ལྡན་པའི་སྒོ་ནས་ཕྱག་ལེགས་པར་ཕེབས་ཏེ། གསེར་ཁྲི་རིན་པོ་ཆེར་སྐུ་གསུང་ཐུགས་འགྱུར་བ་མེད་པ་ལྷན་ནེ་ལྷང་ངེ་ལྷམ་མེར་ཕེབས་བསྟུན་གསུང་རབ་ཀློག་པ་མཎྜལ་འབུལ་བ་སོགས་སྔར་རྒྱུན་གྱི་ཕྱག་ལེན་བཞིན་གྲུབ་འཕྲལ། གཉིས་མེད་གསུང་བ་དོན་ཀུན་གྲུབ་ཀྱིས་རིགས་ཅན་གསུམ་ལ་ཆོས་ཀྱི་འཁོར་ལོ་བསྐོར་བའི་ཚུལ་ཇི་ལྟ་བར་རྗེ་རྡོ་རྗེ་འཆང་ཉིད་ཀྱིས། སེམས་བསྐྱེད་གསལ་འདེབས་ནས་བརྩམས་འཇམ་མགོན་ས་སྐྱ་པཎྜི་ཏ་ཆེན་པོས་དབུས་གཙང་ཁམས་གསུམ་དུ་ཚོགས་ཆོས་སུ་ལེགས་པར་གདམས་པའི་བསྟན་བཅོས་ཆེན་པོ་ཐུབ་པའི་དགོངས་པ་རབ་ཏུ་གསལ་བར་བྱེད་པའི་མཚན་དོན་ནས་བསམ་གཏན་གྱི་ཕར་ཕྱིན་ཡན་ཆད་ལེགས་པར་སྩལ། ཉིན་བར་མར་གོང་བཞིན་བཅའ་བསྒྲིགས་སྔོན་འགྲོའི་སྔར་གྱི་འཕྲོ་ནས་སྐུ་གསུམ་ཡེ་ཤེས་ཀྱི་རྣམ་གཞག་ཡན་ཆད།
ཉིན་གསུམ་པར་སྐྱབས་མགོན་ཡབ་སྲས་གསུམ་ཆར་གོང་གི་དགེ་མཚན་དང་བཅས་ཕེབས་ཏེ། རྗེ་རྡོ་རྗེ་འཆང་ཉིད་ཀྱིས་སྔར་གྱི་འཕྲོ་ནས་མཇུག་གི་སྦྱར་བྱང་བར་ཚང་ལ་མ་ནོར་བ། ཀུན་གྱི་ཡིད་འཕྲོག་པ་གསུང་འཇམ་ཞིང་སྙན་ལ་དག་ཅིང་གསལ་བ་ཉེ་རིང་མེད་པ་ཚངས་པའི་དབྱངས་ལྟ་བུའི་སྒོ་ནས་དེར་འདུས་ཀུན་གྱི་རྣ་བའི་བདུད་རྩིར་སིམ་པ། བསྙེངས་པ་མི་མངའ་བའི་སྤོབས་པ་གཟེངས་མཐོ་བའི་ངང་ནས་སྩལ་བས་ཀུན་ཀྱང་དགའ་བདེའི་དཔལ་ལ་ལྷག་པར་སྦྱར་རོ། ། དེ་ལྟར་གྱི་སྐབས་རྟེན་འབྲེལ་གྱི་ལེགས་སྐྱེས་ཕུན་སུམ་ཚོགས་པ་བསྟར་བ་ནི། རྒྱལ་དབང་ཐམས་ཅད་མཁྱེན་གཟིགས་མཆོག་ནས་ཁྱད་དུ་མཚར་བའི་དགུ་ཚན་དགུ། ས་སྐྱོང་ཡབ་སྲས་ནས་ཀྱང་དེ་བཞིན་སོགས་མདོར་ན་གཞིས་བྱེས་ནས་དངོས་འབུལ་རྨུགས་འཛིན་དབང་པོའི་གན་མཛོད་ཞལ་དབྱེ་བར་ཅོ་འདྲི་བ་དང་། དགེ་འདུན་འདུས་པ་སྐྱེ་བོའི་ཚོགས་དང་བཅས་པ་ལ་མང་ཇ་གདན་ནོན་སྦྱིན་འགྱེད་སྟོབ་པ་སོགས་དང་། གདན་ས་ཆེན་པོའི་རྟེན་ཁྱད་མཚར་རྣམས་ལ་མཆོད་པ་སྙན་ཤལ་སྤྱན་གཟིགས། གཞན་ཡང་ཟུར་འབུལ་གྱི་རྣམ་གཞག་དགོས་པ་རྣམས་ལའང་དེ་བཞིན་བཅས་མཛད་ཅིང་།
བརྒྱ་དཔོན་ནས་མོལ་གཏམ་ཕུལ་གྲུབ་རྗེས་ཡབ་རྗེ་ཆོས་ཀྱི་རྒྱལ་པོས། གང་གི་རིགས་སྲས་དམ་པ་སྐུ་མཆེད་ཟུང་ཁམས་གསུམ་ཆོས་ཀྱི་རྒྱལ་པོར་མངའ་གསོལ་བའི་ལེགས་ཚོགས་ཀྱིས་མཚོན་བདག་གཞན་གྱིས་དུས་གསུམ་དུ་བསགས་པའི་དགེ་བའི་རྩ་བ་རྣམས་ཆབ་མི་འཚལ་བའི་ཕྱིར། ཡོན་ཏན་རིན་པོ་ཆེ་སྡུད་པ་ལས། ཅི་སྟེ་མཚན་མ་མེད་ན་དེ་ནི་བསྔོ་བ་ཡིན། ། ཞེས་གསུངས་པ་ལྟར། འཁོར་གསུམ་ཡོངས་སུ་དག་པའི་གསུང་བསྔོའི་རྒྱས་བཏབ་རྗེས་ཡབ་རྗེ་ཉིད་རྗེ་རྡོ་རྗེ་འཆང་སྐུ་མཆེད་ཀྱི་སྐུ་མདུན་དུ་ཞལ་བྱང་གཟིགས་ཀྱིས་བཞེངས་ནས་འཇམ་མགོན་སྐུ་མཆེད་ལ། རྒྱལ་སྲིད་རིན་པོ་ཆེ་སྣ་བདུན་བཀྲ་ཤིས་པའི་རྫས་བརྒྱད་སོགས་ཀྱིས་མངའ་དབུལ་སྨིན་རྒྱས་དཔོན་སློབ་ལྷན་རྒྱས་ནས་གནང་བའི་ཤིས་བརྗོད། རྒྱལ་མཚན་རྩེ་མོ་ནས་རྒྱལ་བའི་སྐུ་གསུང་ཐུགས་ཀྱི་བཀྲ་ཤིས་ཤོག་གི་བར་བན་ཚང་དབུ་བྱེད་ཆེ་བས་ཇེང་དྲངས། ཚོགས་པ་བྱིངས་བཅས་ནས་འབྲུག་སྟོང་དུས་གཅིག་ལ་ལྡིར་བ་ལྟ་བུའི་གསུང་གདངས་ཀྱིས་མཐའ་བརྒྱན་པར་མཛད་དེ། འཇམ་མགོན་སྐུ་མཆེད་གང་གི་རྒྱལ་ཚབ་ཏུ་མངའ་གསོལ་ལེགས་བྱས་ཀྱི་རྟེན་འབྲེལ་དགེ་བས་མཚོན་འཛམ་གླིང་ན་སྒྲུན་ཟླ་དང་བྲལ་བར་མཁས་གྲུབ་གཟུར་གནས་དུ་མས་བསྔགས་པའི་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་སྲིད་མཐའི་བར་དུ་བྱོན་ནས་གསེར་ཁྲི་རིན་པོ་ཆེར་མངའ་གསོལ་གྱི་རྟེན་འབྲེལ་འབད་མེད་ལྷུན་གྱིས་གྲུབ་པའི་དགེ་མཚན་སྲིད་ན་གསལ་བ་ནི་ནམ་མཁའི་ཁམས་ཤིན་ཏུ་དྭངས་ཤིང་ཉི་འོད་གསལ་བ་འཇའ་དང་འོད་ཀྱི་གུར་ཁང་འཁྱིལ་བ།
དཀར་ཕྱོགས་ལྷ་རྣམས་མེ་ཏོག་གི་ཆར་སྙིལ་ཞིང་དེར་འདུས་ཀྱི་སྐྱེ་དགུ་མཐའ་དག་དགའ་མགུ་ཡི་རང་གི་དད་པའི་ཐལ་སྦྱར་དང་ཆབས་གཅིག་གནས་ཚུལ་དེ་ལྟར་འབྱུང་འགྱུར་གྱི་སྨོན་ལམ་འདེབས་པ་དང་སྐྱབས་མགོན་རྡོ་རྗེ་འཆང་ཡབ་སྲས་རྣམ་གསུམ་གྱི་ངོ་མཚར་མཛད་པའི་གླེང་མོ་སྒྲོགས་པ་ལ་གཅིག་ཏུ་གཞོལ་བར་གྱུར་ཅིང་། དེའི་སང་ཉིན་གེགས་མེད་དོན་ལྡན་གྱི་དགའ་སྟོན་ཆེན་མོའི་ཐོག་རྗེ་རྡོ་རྗེ་འཛིན་ཉིད་ལ་ཡབ་སྲས་ཟུང་གིས་མཚོན་གཞིས་བྱེས་སེར་སྐྱ་དྲག་ཞན་རྣམས་ནས་ལེགས་སོའི་སྒོ་བརྒྱ་རྣམ་པར་དབྱེ་བའི་སྐབས་སོ། ། དེ་དག་གི་དོན་བསྡུ་ན། གནམ་བསྐོས་ལྷ་ཡི་རང་འདྲའི་རིགས་བདག་ཁྲིར། ། རྒྱལ་ཚབ་མཆོག་ཏུ་མངའ་གསོལ་ཉི་ཟླ་ཟུང་། ། མཐོན་པོར་འགྱུར་མེད་ཤིས་པའི་མེ་ཏོག་ཆར། ། སྙིལ་ལ་ཕྱོགས་བཅུའི་རྒྱལ་དང་རྒྱལ་སྲས་ཀྱང་། ། དེ་ཚེ་གདུལ་བྱའི་བློ་གྲོས་འདབ་བརྒྱ་པ། ། ཡོངས་སུ་འབྱེད་པའི་དམ་ཆོས་ཚ་ཟེར་ནི། ། འཇིག་རྟེན་ཀུན་གསལ་བཅུ་གཉིས་བདག་པོ་ཡིས། །
རྣམ་གྲོལ་སྦྲང་རྩིའི་བཅུད་དུ་འཛུམ་པར་བསྐྱངས། ། ཕྱི་ནང་རྟེན་འབྱུང་སྐྱེས་ཀྱི་བདོག་པའི་དངོས། ། མི་ཟད་ནམ་མཁའ་མཛོད་ཀྱི་སྤུན་ཟླ་རུ། ། ལྷུན་གྲུབ་འཕྲིན་ལས་ཕྱོགས་ཀྱི་བུ་མོའི་རྣར། ། གྲགས་པའི་གདུགས་དཀར་དཀར་ཕྱོགས་ལྷ་ཡིས་བཟུང་། ། ཞེས་ཀྱང་སྨྲས་སོ།། ༈ །།གཉིས་པ་བསྟན་འགྲོའི་ཕན་བདེ་སྤེལ་ཚུལ་རྣམས་ལོ་ཁམས་དང་སྦྱར་ཏེ་བཤད་པ་ལ། ཐོས་རྩོམ་གཉིས་རྟོགས་སླ་བའི་ཕྱིར་སོ་སོར་ཕྱོགས་བསྡོམས་སུ་བཤད་པ་དང་། བསམ་སྒོམ་འཆད་རྩོད་ཀྱིས་མཚོན་ལུགས་བརྒྱའི་མཛད་ཕྲིན་ཀུན་གསལ་གྱི་ཐ་གྲུ་ལྟར་ཡངས་ཤིང་རྒྱ་ཆེ་བའི་ནང་ནས་བཀའ་འབངས་ཀྱི་ཐ་ཤལ་མུ་ཏོ་བ་བདག་གིས་ཆ་ཤས་ཙམ་ཞིག་རྙེད་པ་རྣམས་གོ་རིམ་བཞིན་ལོ་ཁམས་སོ་སོའི་ནང་དུ་ཇི་མཛད་མ་འཁྲུལ་བར་སྟོན་པ་དང་གཉིས་ལས། དང་པོ་ལ།
ཐོས་པ་མཛད་པའི་ཚུལ་དང་། རྩོམ་པ་མཛད་པའི་ཚུལ་གཉིས་ཀྱི་དང་པོ་ལ། སྤྱིར་དམ་པའི་ཆོས་ཉན་པའི་ཕན་ཡོན་དང་། བྱེ་བྲག་ཐེག་ཆེན་གྱི་ཆོས་ཉན་བཤད་ཀྱི་ཕན་ཡོན་གཉིས་ཀྱི་དང་པོ་ནི། བྱང་ཆུབ་སེམས་དཔའི་སྡེ་སྣོད་ལས། ། ཐོས་པས་ཆོས་རྣམས་ཤེས་པར་འགྱུར། ། ཐོས་པས་སྡིག་ལས་ལྡོག་པར་འགྱུར། ། ཐོས་པས་དོན་མེད་སྤོང་བར་འགྱུར། ། ཐོས་པས་མྱ་ངན་འདས་པ་ཐོབ། ། ཅེས་གསུངས་ལ།
དེའི་དོན་རྣམ་བཤད་རིག་པར། དེ་ལ་རྐང་པ་བཞི་པོ་འདིས་ནི་རིམ་པ་ལྟར། ཕྱི་ནང་གི་གྲུབ་མཐའ་ཤེས་པས་བླང་དོར་གྱི་གནས་ཤེས་པ་དང་། ཚུལ་ཁྲིམས་ཀྱི་བསླབ་པ་ཐོབ་ནས་ཉེས་སྤྱོད་ལས་ལྡོག་པ་དང་། སེམས་ཀྱི་བསླབ་པ་ཐོབ་ནས་དོན་མེད་པའི་འདོད་པ་སྤོང་བ་དང་། ཤེས་རབ་ཀྱི་བསླབ་པ་ཐོབ་ནས་དེ་ལ་བརྟེན་ཏེ་ཟག་ཟད་མངོན་དུ་བྱས་ནས་མྱང་འདས་ཐོབ་པ་སྟེ་བཞིའམ། ཡང་དག་པའི་ལྟ་བ་རྙེད་པ་དང་། ལས་དང་། ཉོན་མོངས་པ་དང་། སྐྱེ་བའི་ཀུན་ནས་ཉོན་མོངས་ལས་བརྒལ་བ་སྟེ་བཞི་དང་།
ཆོས་འདུལ་བ་ལ་དད་པ་རྙེད་པ་དང་། རབ་ཏུ་བྱུང་བ་དང་། དབང་པོའི་སྒོ་བསྲུངས་པས་འདོད་པ་ལས་འདོད་ཆགས་དང་བྲལ་བས་གནོད་པ་སྤོང་བ་དང་། བདེན་པ་རྟོགས་ནས་མྱང་འདས་ཐོབ་པ་སྟེ་བཞི་ལ་བཤད་དོ། ། ལུང་རྣམ་འབྱེད་ལས། མང་དུ་ཐོས་པ་ལ་ཕན་ཡོན་ལྔ་ཡོད་དེ། ཕུང་པོ་ལ་མཁས་པ་དང་། ཁམས་ལ་མཁས་པ་དང་། སྐྱེ་མཆེད་ལ་མཁས་པ་དང་། རྟེན་ཅིང་འབྲེལ་བར་འབྱུང་བ་ལ་མཁས་པ་དང་།
དེའི་གདམས་ངག་དང་རྗེས་སུ་བསྟན་པ་གཞན་ལ་རག་མ་ལས་པ་ཡིན་ནོ། ། གཞན་ཡང་རྣམ་བཤད་རིག་པར་བཅོམ་ལྡན་འདས་ཀྱི་ཆོས་ཉན་པ་ལ་ཕན་ཡོན་ལྔ་གསུངས་ཏེ། མ་ཐོས་པ་ཐོས་པར་འགྱུར་བ་དང་། ཐོས་པ་ཡོངས་སུ་བྱང་བར་འགྱུར་བ་དང་། སོམ་ཉི་སྤོང་བ་དང་། ལྟ་བ་དྲང་པོར་བྱེད་པ་དང་། ཤེས་རབ་ཀྱི་ཚིག་དང་དོན་ཟབ་མོ་རྟོགས་པར་འགྱུར་བའོ། ། ཞེས་སོགས་མང་དུ་གསུངས་སོ།། ༈ །།གཉིས་པ་བྱེ་བྲག་ཐེག་ཆེན་གྱི་ཆོས་ཉན་བཤད་ཀྱི་ཕན་ཡོན་ནི། གཞིའི་དུས་སུ་ཐེག་དམན་གྱི་དགེ་བ་ཟིལ་གྱིས་གནོན་ཅིང་རིགས་གསོས་ཐེབས་པ་དང་།
ལམ་གྱི་དུས་སུ་སྒྲིབ་པ་མ་ལུས་པར་སྤོང་བས་བསོད་ནམས་གཞན་ལས་ལྷག་པ་དང་། འབྲས་བུའི་དུས་སུ་རྣམ་མཁྱེན་ཐོབ་པར་ངེས་པའོ། ། དང་པོ་ནི། ཤེས་རབ་ཀྱི་ཕ་རོལ་ཏུ་ཕྱིན་པར། སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་དེ་དག་ཐམས་ཅད་དགྲ་བཅོམ་པ་ཉིད་ཐོབ་པར་འགྱུར་ལ། དགྲ་བཅོམ་པ་དེ་དག་གི་སྦྱིན་པ་ལས་བྱུང་བའི་བསོད་ནམས་བྱ་བའི་དངོས་པོ་དང་། ཚུལ་ཁྲིམས་ལས་བྱུང་བའི་བསོད་ནམས་བྱ་བའི་དངོས་པོ་དང་། སྒོམ་པ་ལས་བྱུང་བའི་བསོད་ནམས་བྱ་བའི་དངོས་པོ་གང་ཡིན་པ་དེ་ལ། ཀུན་དགའ་བོ་འདི་ཇི་སྙམ་དུ་སེམས། བསོད་ནམས་ཀྱི་ཕུང་པོ་དེ་མང་བ་ཡིན་ནམ་གསོལ་པ།
བཅོམ་ལྡན་འདས་མང་ལགས་སོ། ། བདེ་བར་གཤེགས་པར་མང་ལགས་སོ། ། བཀའ་སྩལ་པ། ཀུན་དགའ་བོ་དེ་བས་ཀྱང་སུ་ཞིག་བྱང་ཆུབ་སེམས་དཔའ་སེམས་དཔའ་ཆེན་པོ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པའི་ཆོས་ཐ་ན་ཉི་མ་གཅིག་སྟོན་ན། དེ་བསོད་ནམས་ཀྱི་ཕུང་པོ་ཆེས་མང་དུ་སྐྱེའོ། ། ཞེས་པ་ནས། ཀུན་དགའ་བོ་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་དེའི་ཆོས་ཀྱི་སྦྱིན་པ་སྟེ་ཉན་ཐོས་ཀྱི་ཐེག་པ་ཐམས་ཅད་དང་། རང་སངས་རྒྱས་ཀྱི་ཐེག་པ་པའི་གང་ཟག་ཐམས་ཅད་ཀྱི་དགེ་བའི་རྩ་བ་ཐམས་ཅད་ཟིལ་གྱིས་གནོན་པའོ། ། ཞེས་སོགས་གསུངས་སོ།། ༈ །།གཉིས་པ་ནི།
རྒྱུད་བླ་མར། གང་ཞིག་བྱང་ཆུབ་དོན་དུ་གཉེར་བས་གསེར་ཞིང་ནོར་བུས་སྤྲས་པ་ནི། ། སངས་རྒྱས་ཞིང་རྡུལ་མཉམ་པ་ཉིན་རེ་ཆོས་རྒྱལ་རྣམས་ལ་རྟག་འབུལ་ལ། ། གཞན་གང་འདི་ལས་ཚིག་གཅིག་ཐོས་ཤིང་ཐོས་ནས་ཀྱང་ནི་མོས་ན་འདི། ། སྦྱིན་པ་ལས་བྱུང་དགེ་བ་དེ་ལས་བསོད་ནམས་ཆེས་མང་ཐོབ་པར་འགྱུར། ། བློ་ལྡན་གང་ཞིག་བླ་མེད་བྱང་ཆུབ་འདོད་པས་བསྐལ་པ་དུ་མར་ཡང་། ། ལུས་ངག་ཡིད་ནི་འབད་པ་མེད་པར་ཚུལ་ཁྲིམས་དྲི་མེད་སྲུང་བྱེད་ལ། ། གཞན་དག་འདི་ལས་ཚིག་ཙམ་ཐོས་ཤིང་ཐོས་ནས་ཀྱང་ནི་མོས་ན་འདི། ། ཚུལ་ཁྲིམས་ལས་བྱུང་དགེ་བ་དེ་ལས་བསོད་ནམས་ཆེས་མང་ཐོབ་པར་འགྱུར། ། གང་ཞིག་འདི་ན་སྲིད་པ་གསུམ་གྱི་ཉོན་མོངས་མེ་འཇིལ་བསམ་གཏན་ནི། །
ལྷ་དང་ཚངས་གནས་མཐར་སོན་རྫོགས་པའི་བྱང་ཆུབ་འཕོ་མེད་ཐབས་སྒོམ་ལ། ། གཞན་གང་འདི་ལས་ཚིག་ཙམ་ཐོས་ཤིང་ཐོས་ནས་ཀྱང་ནི་མོས་ན་འདི། ། བསམ་གཏན་ལས་བྱུང་དགེ་བ་དེ་ལས་བསོད་ནམས་ཆེས་མང་ཐོབ་པར་འགྱུར། ། གང་ཕྱིར་སྦྱིན་པས་ལོངས་སྤྱོད་དག་ནི་སྒྲུབ་བྱེད་ལ། ། ཁྲིམས་ཀྱིས་མཐོ་རིས་བསྒོམས་པས་ཉོན་མོངས་སྤོང་བྱེད་ལ། ། ཤེས་རབ་ཉོན་མོངས་ཤེས་བྱ་ཀུན་སྤོང་དེ་ཡི་ཕྱིར། ། འདི་མཆོག་ཉིད་དེ་དེ་ཡི་རྒྱུ་ནི་འདི་ཐོས་ཡིན། ། ཞེས་སོ།། ༈ །།གསུམ་པ་ནི། མདོ་སྡེ་རྒྱན་ལས།
གང་ཞིག་ཚིག་གམ་དོན་སྒོ་ནས། ། ཚིགས་བཅད་གཉིས་འཛིན་རབ་སྦྱོར་ལ། ། སེམས་ཅན་བློ་ལྡན་མཆོག་དེ་ཡིས། ། ཡོན་ཏན་རྣམ་བཅུ་ཐོབ་འགྱུར་ཏེ། ། ཁམས་ནི་ཟད་པར་བརྟས་པ་དང་། ། འཆི་བའི་ཚེ་ན་རབ་དགའ་ཐོབ། ། ཅི་ལྟར་འདོད་པར་སྐྱེ་བ་དང་། ། ཀུན་ཏུ་ཚེ་རབས་དྲན་པ་དང་། ། སངས་རྒྱས་རྣམས་དང་འཕྲད་པ་དང་། ། དེ་ལ་ཐེག་མཆོག་ཐོས་པ་དང་། །
མོས་པ་བློ་དང་བཅས་པ་དང་། ། སྒོ་གཉིས་བྱང་ཆུབ་མྱུར་ཐོབ་པའོ། ། ཞེས་གསུངས་ཤིང་། གཞན་ལས་ཀྱང་མང་དུ་གསུངས་མོད་ཀྱི་མང་བས་འཇིགས་ནས་འདིར་དེ་ཙམ་ལས་མ་སྤྲོས་ལ། དེ་དག་ཀྱང་རྣམ་བཤད་རིག་པར། མདོ་དོན་ཆེ་བ་ཉིད་ཐོས་ནས། ། ཉན་པ་དང་ནི་འཛིན་པ་ལ། ། ཉན་པ་པོ་ནི་གུས་བྱེད་པས། ། ཐོག་མར་དགོས་པ་བརྗོད་པར་བྱ། ། ཞེས་པ་བཞིན་ཡིན་པས།
ཁམས་གསུམ་ཆོས་ཀྱི་རྒྱལ་པོ་འབྲེལ་ཚད་དོན་ལྡན་གྱི་རྡོ་རྗེ་སློབ་དཔོན་ཆེན་པོ་དེ་ཉིད་ནི་བསྐལ་པ་དཔག་ཏུ་མེད་པའི་སྔ་རོལ་དུ་བཅུ་གསུམ་རྡོ་རྗེ་འཛིན་པའི་གོ་འཕང་ལ་མངའ་གསོལ་དུ་ཟིན་ནའང་། གང་གི་བ་ཚྭ་ཅན་ཆུ་ཀླུང་གི་མདོ་ལུང་སོགས་ཀྱི་དོན་བཞིན། དུས་འདིར། འགྲོ་བ་མ་ལུས་པ་སྲིད་པའི་གཅོང་རོང་ལས་སྒྲོལ་བའི་དེད་དཔོན་ཆེན་པོའི་ཚུལ་བཟུང་ནས། མདོ་རྒྱུད་མན་ངག་དང་བཅས་པའི་ཟབ་རྒྱས་ཀྱི་བདུད་རྩིའི་འབྱུང་ཁུངས་ཡོངས་འཛིན་དམ་པ་བསྙེན་ཚུལ་ནི་འདི་ལྟ་སྟེ། རྗེ་རྡོ་རྗེ་འཆང་ཉིད་ཀྱི་ཞལ་སྒོ་ལས་བྱོན་པའི་རྗེ་བཙུན་ས་སྐྱ་པའི་གདུང་རབས་གདན་རབས་བཅས་ཀྱི་ལོ་རྒྱུས་ངོ་མཚར་སྲིད་ན་འགྲན་བྲལ་ཞེས་བྱ་བ་ལས། ཡབ་རྗེ་རྡོ་རྗེ་འཆང་དང་ཐར་རྩེ་རྗེ། ། གནས་གསར་རྗེ་དང་བྲག་རྩ་རྗེ་བཙུན་དྲུང་། ། གཞི་དགོན་རབ་བརྟན་བཟང་དང་རྟ་ནག་མཁན། ། ཚུལ་ཁྲིམས་བཟང་དང་ངོར་ཆེན་བསོད་ནམས་བཟང་། །
སངས་རྒྱས་ཡེ་ཤེས་དཔལ་ལྡན་ཆོས་སྐྱོང་ཞབས། ། གོང་དཀར་བསོད་ནམས་བློ་གྲོས་རྣམ་མཁྱེན་གྲོང་། ། ཆོས་དབང་རྒྱ་མཚོ་ཆུ་རི་བཀྲ་ཤིས་དོན། ། ཀུན་དགའ་ཆོས་འཕེལ་རིན་ཆེན་བཟང་པོ་སྟེ། ། གོང་དཀར་རྣམ་ལྔར་རིན་ཆེན་མི་འགྱུར་ཞབས། ། འགྲོ་མགོན་མཐུ་དབང་དེ་སྲས་རིག་འཛིན་མཚན། ། མཁན་ཆེན་དབང་ཕུན་མཁན་ཆེན་ཀུན་དགའ་ཟླ། ། སེངྒེ་རྒྱལ་མཚན་ཤ་རི་མངའ་བདག་ཆེ། ། རྒྱལ་དབང་སྐལ་བཟང་རྗེ་དང་མཆོག་སྤྲུལ་ཞབས། ། དཔལ་ལྡན་ནོ་མིན་ཧན་དང་འོན་རྒྱལ་སྲས། །
ལོ་ནས་སེམས་དཔའ་ཆེན་པོ་སྨིན་གྲོལ་གླིང་། ། ཁྲི་ཆེན་རིན་ཆེན་རྣམ་རྒྱལ་སྲས་མཆོག་བཅས། ། འབྲི་གུང་རྗེ་དང་བསམ་སྡིངས་ཡང་ཟབ་རྗེ། ། ཀུན་དགའ་སངས་རྒྱས་ཞྭ་ལུ་ཡེ་ཤེས་གྲགས། ། དངོས་གྲུབ་སྡིངས་དང་ཀུན་དགའ་དོན་གསལ་སོགས། ། གུས་པས་བསྟེན་ནས་རིས་མེད་ཆོས་རྒྱུན་ཞུས། ། ཉམས་ལེན་མེད་ཀྱང་དབང་ལུང་མན་ངག་འཁྲིད། ། གཞོན་དུས་བརྩོན་ཁུལ་སློབ་མ་བསྟན་ཕན་དང་། ། བཏང་སྙོམས་དམ་ཉམས་སོགས་པ་གྲངས་མེད་ཡོད། ། ཅེས་གསུངས་པ་ལྟར་བླ་མ་དམ་པ་དེ་རྣམས་ལས་ཟབ་པ་དང་རྒྱ་ཆེ་བའི་ཆོས་ཚུལ་མཐའ་ཡས་པ་ཞིག་བཞེས་ཏེ།
དུས་ཕྱིས་གསན་པ་རྒྱ་མཚོའི་མཐར་སོན་པའི་དཔེ་གཅིག་པུར་འོས་པར་མཛད་པའི་ཚུལ་རྣམས་ནི་ཧ་ཅང་མང་ཆེས་པས་འདིར་མ་སྤྲོས་པས་རྗེ་རྡོ་རྗེ་འཆང་ཆེན་པོ་དེ་ཉིད་ཀྱི་གསན་ཡིག་རིན་པོ་ཆེ་པོད་ཆེན་གཉིས་ཀྱི་སྟེང་ནས་ཤེས་པར་བྱ་བའི་དབང་དུ་ཞུས་ནས། གཉིས་པ་རྩོམ་པ་མཛད་པའི་ཚུལ་ནི། ཇི་སྐད་དུ། ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། ། ལེགས་པར་གསུངས་དང་དེ་ཡི་དགོངས་འགྲེལ་ཏེ། ། དེ་ཡིས་དབང་གིས་ཤཱཀྱའི་བསྟན་པ་འདི། ། འཇིག་རྟེན་ཁམས་འདིར་ཡུན་རིང་གནས་པར་འགྱུར། ། ཞེས་དང་། རྒྱུད་བླ་མར། གང་ཞིག་རྒྱལ་བའི་བསྟན་པ་འབའ་ཞིག་གི །
དབང་བྱས་རྣམ་གཡེང་མེད་ཡིད་ཅན་གྱིས་བཤད། ། ཐར་པ་ཐོབ་པའི་ལམ་དང་རྗེས་མཐུན་པ། ། དེ་ཡང་དྲང་སྲོང་བཀའ་བཞིན་སྤྱི་བོས་བླང་། ། ཞེས་གསུངས་པ་ལྟར་གྱི་བརྗོད་དོན་དང་ལྡན་ཞིང་། དཔྱད་གསུམ་རྣམ་པར་དག་པའི་བསྟན་བཅོས་ཚར་དུ་དངར་བ་རྣམས་ཀྱི་ནང་ནས་རགས་པ་ཙམ་ཞིག་བརྗོད་ན་འདི་ལྟ་སྟེ། གསོལ་འདེབས་བརྒྱུད་འདེབས་དངོས་དང་ཞལ་སྐོང་སྐོར། ༡༽ གདུང་རབས་ལ་སོགས་རྣམ་ཐར་བསྒྲིགས་རྩོམ་སྐོར། ༢༽ སྒྲུབ་དཀྱིལ་བསྒྲིགས་ཆགས་བསྙེན་ཐབས་སྦྱིན་སྲེག་སྐོར། ༣༽ དཀར་ཆག་བཅའ་ཡིག་དེབ་དང་དཔྱད་ཁྲའི་སྐོར། ༤༽ བསྐང་མདོས་ཕྲིན་བཅོལ་གཏོར་བཟློག་རུ་མཚོན་སྐོར།
༥༽ དྲི་ལན་སོགས་སྣ་ཚོགས་པའི་སྐོར། ༦༽ དང་དྲུག་ལས། དང་པོ་ནི། ཡབ་རྗེ་རྡོ་རྗེ་འཆང་ལ་གསོལ་འདེབས་ཡོན་ཏན་རིན་ཆེན་འབྱུང་གནས་སོགས་ཚོ་བཞི། རྗེ་བཙུན་ཀུན་དགའ་བསྟན་པའི་ཉི་མར་གཅིག ས་སྐྱ་པའི་གདུང་རབས་གསོལ་འདེབས་དོན་གཉིས་ལྷུན་གྲུབ་བམ་བསམ་པ་ལྷུན་གྲུབ་ཞལ་སྐོང་། དུས་མཆོད་བླ་བྲང་གདུང་རབས་གསོལ་འདེབས། རིན་སྒང་གདུང་རབས་གཙོ་བསྡུས་གསོལ་འདེབས། ཀུན་དགའ་དོན་གསལ་གྱི་ངོར་མཛད་གདུང་རབས་གསོལ་འདེབས་ཚིགས་བཅད་གཅིག ནང་ཆེན་བླ་མའི་ངོར་མཛད་གདུང་རབས་གསོལ་འདེབས།
ཐར་རྩེ་རྡོ་རྗེ་འཆང་ལ་གཉིས། གནས་གསར་རྡོ་རྗེ་འཆང་ལ་ཤླཽ་ཀ་གཅིག་དང་རྒྱས་པ་གཉིས། རྗེ་དེ་གཉིས་ལ་ཞབས་བརྟན་རེ་རེ། ཡང་ནམ་མཁའི་མཚན་ཅན་དང་རཏྣའི་མཚན་ཅན་ལ་ཞབས་བརྟན་ཚིགས་བཅད་རེ་རེ། བྲག་རྩ་རྡོ་རྗེ་འཆང་ལ་གསོལ་འདེབས་གཉིས། འཇམ་མགོན་སངས་རྒྱས་ཡེ་ཤེས་ལ་ཞབས་བརྟན་གསོལ་འདེབས་རེ་རེ། གོང་དཀར་བསོད་ནམས་བློ་གྲོས་ལ་གཅིག གོང་དཀར་ཆོས་དབང་རྒྱ་མཚོར་གསུམ། རིན་ཆེན་མི་འགྱུར་རྒྱལ་མཚན་ལ་གསོལ་འདེབས། འཇམ་མགོན་དཔལ་ལྡན་ཆོས་སྐྱོང་ལ་ཞབས་བརྟན་དང་གསོལ་འདེབས།
རྒྱལ་དབང་བསྐལ་བཟང་རྒྱ་མཚོར་ཞབས་བརྟན་གསོལ་འདེབས་ལེ་ཚན། མཆོག་སྤྲུལ་རིན་པོ་ཆེ་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་དཔལ་བཟང་པོར་གསོལ་འདེབས། སྨིན་གླིང་ཁྲི་ཆེན་འགྱུར་མེད་རིན་ཆེན་རྣམ་རྒྱལ་ལ་གསོལ་འདེབས། སྨིན་གླིང་གདུང་རབས་སྤྱིར་གསོལ་འདེབས་དང་ཞབས་བརྟན། སྡོམ་གསུམ་བརྒྱུད་འདེབས་མ་རིག་གཡུལ་རྒྱལ། གནམ་ཁའུ་པར་གསོལ་འདེབས། བུ་སྟོན་རིན་པོ་ཆེར་གསོལ་འདེབས། པཎ་ཆེན་ཤཱཀྱ་མཆོག་ལྡན་ལ་བསྟོད་པ། ངོར་ཨེ་ཝཾ་ཆོས་ལྡན་གདན་རབས་གསོལ་འདེབས། ཚར་ལུགས་བླ་མ་གཙོ་བསྡུས་གསོལ་འདེབས།
ཚར་ལུགས་བླ་མ་གཙོ་བསྡུས་ལ་ཕྱག་འཚལ། སྒར་ཆེན་དང་ཀུན་དགའ་དབང་རྒྱལ་ལ་བསྟོད་པ་རེ་རེ། ཡང་དག་བརྒྱུད་འདེབས། ལམ་ཟབ་བརྒྱུད་འདེབས་ཀྱི་ཁ་སྐོང་། ཆོས་ལས་པ་བཀྲ་ཤིས་དར་རྒྱས་ཀྱིས་ཞུས་བརྒྱུད་འདེབས་ཁ་སྐོང་ཁ་ཤས། བདེ་མཆོག་ཉུང་ངུའི་ལུང་བརྒྱུད་གསོལ་འདེབས། མཁའ་སྤྱོད་མའི་བརྒྱུད་འདེབས་ངོར་ཆེན་དང་ཚར་ཆེན་གྱིས་མཛད་པའི་ཁ་སྐོང་རྣམས་ཕྱོགས་བསྡོམས། མི་འཁྲུགས་པའི་བརྒྱུད་འདེབས། ཚེ་དཔག་མེད་ཀྱི་བླ་བརྒྱུད་གསོལ་འདེབས་ལེ་ཚན། འཇིགས་བྱེད་རོ་ལངས་བརྒྱད་བསྐོར་གྱི་བླ་བརྒྱུད་གསོལ་འདེབས་ཁ་སྐོང་བཅས།
དབུ་མ་ལུགས་ཀྱི་སེམས་བསྐྱེད་བརྒྱུད་འདེབས། ཁམས་གསུམ་རྣམ་རྒྱལ་གྱི་དབང་བརྒྱུད་གསོལ་འདེབས། གསང་འདུས་རིམ་ལྔའི་འཁྲིད་བརྒྱུད་གསོལ་འདེབས་བུ་མཛད་ཁ་སྐོང་། ཞལ་བཞི་བསྙེན་དུས་ཀྱི་རྗེས་གནང་བླ་བརྒྱུད་གསོལ་འདེབས། རྨོར་ཆེན་ལ་གསོལ་འདེབས་ལེ་ཚན་དང་དེ་གཤམ་མནལ་ལམ་དུ་རྩོམ་གནང་གི་ཚིགས་བཅད་གཅིག་བཅས། ཐུབ་བསྟན་མཁན་ཆེན་ཀླུ་དབང་རྒྱ་མཚོ་དང་ངག་དབང་བསྟན་འཛིན་རྒྱལ་མཚན་གཉིས་ལ་གསོལ་འདེབས་རེ་རེ། རྩེ་གདོང་སྤྲུལ་སྐུའི་ཡང་སྲིད་མྱུར་འབྱོན་གསོལ་འདེབས། ཆོས་གཏེར་གླིང་སྤྲུལ་སྐུ་མྱུར་འབྱོན་གསོལ་འདེབས། འགྱུར་མེད་ཀུན་བཟང་ཀློང་གྲོལ་ལ་གསོལ་འདེབས། རྡོར་བྲག་རིག་འཛིན་ལ་གསོལ་འདེབས།
རྒྱལ་ཚབ་དམ་པ་ངག་དབང་འཇམ་དཔལ་བདེ་ལེགས་རྒྱ་མཚོར་ཞབས་བརྟན། ཐོ་ཡོན་བློ་བཟང་ནོར་བུར་བརྟན་བཞུགས། དྭགས་གྲྭ་བཟོད་གྲགས་ངོར་མཛད་གསོལ་འདེབས་ཞལ་གསུང་མ། རི་ཁུད་སྤྲུལ་སྐུའི་བཞེད་སྐོང་ཀུན་བློ་རྒྱང་འབོད། མཁྱེན་རབ་སྐལ་ལྡན་གྱི་ངོར་མཛད་ཞབས་བརྟན་གསོལ་འདེབས། དྭགས་གྲྭ་བཀྲ་ཤིས་ཡར་འཕེལ་གྱིས་ཞུས་ལེ་ཚན་གསུམ། འཇིག་རྟེན་དབང་ཕྱུག་ལ་སྨྲེ་སྔགས། སྨོན་ལམ་བདེ་དགའ་རྒྱ་མཚོ། རྒྱུད་སྡེ་བཞིའི་ལྷ་ཚོགས་ལ་གསོལ་འདེབས། རྗེ་བཙུན་སྒྲོལ་མར་གསོལ་འདེབས།
ཁེ་སྨད་དཔལ་ལྷུན་ནས་ཞུས་ཡབ་སྲས་རྣམ་གསུམ་གསོལ་འདེབས། ཁེ་སྨད་སྒྲོལ་འབུམ་ངོར་མཛད་གསོལ་འདེབས། ཀྱེ་རྡོར་རྒྱུ་དབང་ཞལ་ངོ་ནང་བརྒྱུད་ལ་གསོལ་འདེབས། སྟག་རྩེ་བྱམས་པ་ལྷ་དབང་རིག་འཛིན་ལ་གསོལ་འདེབས། ཐུབ་བསྟན་དགེ་འཕེལ་རྗེ་བཙུན་རིན་པོ་ཆེར་གདུང་རབས་མྱུར་འབྱོན་གསོལ་འདེབས། བདག་ཉིད་ཆེན་པོ་བཟང་པོ་དཔལ་ལ་གདུང་རབས་མྱུར་འབྱོན་གསོལ་འདེབས། རྗེ་རྡོ་རྗེ་འཆང་སྐུ་མཆེད་ཀྱི་ཞབས་བརྟན་བཅོ་བརྒྱད་ཡུམ་བགྲེས་ངོར་མཛད། ཡང་གསེར་ཅན་ཤངས་པ་སློབ་དཔོན་གྱི་ངོར་མཛད་ཞབས་བརྟན། སྐྱབས་གནས་དམ་པ་རྣམས་ལ་ཞབས་བརྟན་གསོལ་འདེབས་དགེ་སློང་བསྐལ་བཟང་མཆོག་གྲུབ་ཀྱི་ངོར་མཛད། རྗེ་རྡོ་རྗེ་འཆང་སྐུ་མཆེད་བརྟན་བཞུགས་གསོལ་འདེབས་རེ་རེ།
པདྨ་དཔལ་ལྡན་གྱིས་ཞུས་ཞབས་བརྟན། ཡང་བརྟན་བཞུགས་ཚིགས་བཅད་རེ་བྱས་པ་ཚོ་གསུམ། གཅུང་རིན་པོ་ཆེར་གཅིག ཕུར་ལྕོག་པ་ཆེན་པོར་གསོལ་འདེབས། བདེན་ཚིག་བཀྲ་ཤིས་འགྱུར་མེད། བདེན་ཚིགས་བསྟན་གསལ་འབར། ཨ་ཏི་ལུགས་པན་ཨེ་དྷེ་ནི་ནོ་མིན་ཧན་ཞུས་གསོལ་འདེབས། གསོལ་འདེབས་མ་དག་ཕུང་ཁམས་མ། གོང་དཀར་བློ་ཉི་སོགས་ཀྱིས་ཞུས་པའི་གསོལ་འདེབས་ཚིགས་བཅད་གཅིག་གི་གཤམ་ན་རྒྱལ་མཚན་འཛུགས་ཆོག་དང་བཅས་པ། སྤུ་བླ་བསོད་གྲགས་ཀྱིས་ཞུས་ཡུལ་སྡེ་རྒྱས་པའི་སྨོན་ཚིག་ཚོ་གཉིས།
གོང་དཀར་ཀུན་སྣང་གྲྭ་ཚང་སོགས་རྒྱས་པའི་བདེན་ཚིག སྨོན་ཚིག་ཀུན་མཁྱེན་མངོན་གྱུར་མ། ཞྭ་དམར་སྤྲུལ་སྐུར་ཞབས་བརྟན་གསོལ་འདེབས། རྗེ་ཉིད་ལ་གསོལ་འདེབས་དད་ལྡན་རེ་སྐོང་། བརྟན་བཞུགས་གསོལ་འདེབས་ཉེས་བྲལ་ཐར་མཆོག བདེན་ཚིག་ཕན་བདེ་གངྒཱའི་ཆུ་རྒྱུན། བདེན་ཚིག་འགྱུར་མེད་གཡུང་དྲུང་། བྱང་གླིང་སྤྲུལ་སྐུ་མྱུར་འབྱོན་གསོལ་འདེབས་དང་ཞབས་བརྟན། དྭགས་པོ་ཞབས་དྲུང་རིགས་བདག་ངག་དབང་ལྷུན་གྲུབ་དར་རྒྱས་ནོ་མིན་ཧན་ལ་གསོལ་འདེབས་རབ་འབྱམས་ཞིང་བཞུགས་མ། གསེར་ཅན་ཤཱཀྱ་འགྲོ་མགོན་ཆེད་སྩལ་ཞབས་བརྟན་གསོལ་འདེབས།
ཐུབ་བསྟན་མཁན་ཆེན་པདྨ་རྒྱལ་མཚན་ལ་གསོལ་འདེབས། སྨོན་ལམ་དུས་གསུམ་དཔལ་འབར། ཨེརྟེ་ནེ་བློ་བཟང་ཆོས་གྲུབ་ཀྱིས་ཞུས་སྐུ་བསྟོད། འགྱུར་མེད་དཔལ་སྒྲོན་གྱིས་ཞུས་ཞབས་བརྟན། གཟིམ་འོག་སྤྲུལ་སྐུའི་ངོར་མཛད་གསོལ་འདེབས་ཤླཽ་ཀ་གཅིག སྒྲོལ་དཀར་བརྒྱུད་རིམ་གསོལ་འདེབས། བསོད་འོད་ཀྱིས་ཞུས་ཡབ་སྲས་རྣམ་གསུམ་ཞབས་བརྟན། ཤིང་ཕག་ནག་ཟླའི་བཅོ་བརྒྱད་ལ་འཇམ་མགོན་ས་པཎ་དངོས་སུ་གཟིགས་སྐབས་ཐུགས་སྨོན། བརྒྱ་དཔོན་བཀྲ་ཤིས་འོད་ཟེར་གྱིས་ཞུས་སྨོན་ལམ། སྟོབས་འཕྲོག་དབང་པོའི་གསང་འཁྲིད་བརྒྱུད་འདེབས་ལམ་རིམ་སྨོན་ལམ་བཅས་ཀྱི་ཞལ་སྐོང་།
དམ་བཟང་ངོར་མཛད་ཞབས་བརྟན་ཤླཽ་ཀ་གཅིག དེ་མོ་གོང་མར་གསོལ་འདེབས། རྗེ་རྡོ་རྗེ་འཆང་ཡབ་སྲས་རྣམ་གསུམ་ཞབས་བརྟན་ཡིད་ལྷུང་དཔོན་ངོར་མཛད་པ། འགྲོ་མགོན་བསྟན་པ་སངས་རྒྱས་ཀྱི་སྤྲུལ་སྐུ་མྱུར་འབྱོན་གསོལ་འདེབས། ཞུ་ཆེན་ཚུལ་ཁྲིམས་རིན་ཆེན་གྱི་ཡང་སྲིད་མྱུར་འབྱོན་ཕྲིན་གསོལ། དྭགས་གྲྭ་མཁན་པོས་དགོན་དེར་དབུ་མ་འཇུག་པའི་གཞུང་འཛུགས་སྐབས་ཞུས་པའི་སྨོན་ཚིག བདེ་མཆོག་བརྒྱུད་འདེབས་ཁ་སྐོང་། རྡོ་རྗེ་ཕུར་བ་དང་གུ་རུ་དྲག་དམར་གྱི་དབང་བརྒྱུད་ཁ་སྐོང་། སྒྲོལ་དཀར་ཚེ་འཁྲིད་བརྒྱུད་འདེབས་ཁ་སྐོང་། རྗེ་རྡོ་རྗེ་འཆང་ལ་གསོལ་འདེབས་རྟེན་འབྲེལ་ཟབ་དོན།
ཐར་རྩེར་གཉྫི་ར་དང་རྒྱལ་མཚན་ཕུལ་སྐབས་ཀྱི་སྨོན་ཚིག པཎ་ཆེན་ཐམས་ཅད་མཁྱེན་གཟིགས་ཆེན་པོར་གསོལ་འདེབས། ཡང་ཅན་མཁན་པོ་ངག་དབང་ཤཱཀྱར་བསྟོད་པ། བརྟན་བཞུགས་གསོལ་འདེབས་འཆི་མེད་རྡོ་རྗེའི་སྲོག་རྩ་དང་འཆི་མེད་འོད་སྣང་། སྒྲུབ་ཐབས་བརྒྱ་རྩའི་བླ་བརྒྱུད་གསོལ་འདེབས་ལེ་ཚན་གཉིས། ཞམ་འབྲིང་བ་འོད་ཟེར་གྱི་མའི་ཆེད་དུ་གནང་བའི་སྨོན་ལམ་ཚིགས་བཅད་གཅིག རྩེ་གདོང་བདག་ཆེན་ངག་དབང་ནོར་བུ་བསོད་ནམས་དབང་རྒྱལ། ཀུན་དགའ་ཚེ་དབང་རིག་འཛིན། ངག་དབང་ནོར་བུ་རྒྱལ་མཚན་རྣམས་ལ་གསོལ་འདེབས། བེཀྩེའི་རྗེས་གནང་གསན་སྐབས་ཀྱི་གསོལ་འདེབས་མི་མཐུན་ཀུན་ཞི།
འཇིགས་བྱེད་ནང་མཆོད་འབུལ་ཚུལ་ཁ་སྐོང་། དྲག་པོ་སྒྲོལ་དབང་གི་བརྒྱུད་འདེབས་ཀྱི་ཁ་སྐོང་། ཕར་ཚད་བརྒྱུད་འདེབས་ཁ་སྐོང་། ཞེ་ཆེན་བླ་སློབ་ནས་ཞུས་པའི་བརྟན་བཞུགས། ཞེ་ཆེན་སྤྲུལ་སྐུའི་བརྟན་བཞུགས། གདུང་རབས་ཞབས་བརྟན་ལྷ་ལྡན་ཀུན་སྦྱིན་ངོར་མཛད། བསྟན་རྒྱས་གླིང་མཆོག་སྤྲུལ་མྱུར་འབྱོན་གསོལ་འདེབས་ལེ་ཚན། ཡར་འབྲོག་ཐར་གླིང་རྒྱས་ཕྱིར་ཐུགས་སྨོན། ཡབ་སྲས་རྣམ་གསུམ་གསོལ་འདེབས་གླང་ཐང་ལྕགས་རི་སྤྲུལ་སྐུའི་ངོར་མཛད། སྨེ་བརྩེགས་དུད་ཁར་བསྟོད་པ།
གནོད་སྦྱིན་ཕོ་དགུ་མོ་དགུར་བསྟོད་པ། ཉེ་གནས་བཀྲ་ཤིས་མིང་ཅན་གྱིས་ཞུས་པའི་ཡི་དམ་ཆོས་སྲུང་སོགས་ཀྱི་སྐུ་བསྟོད། དགེ་བྱེད་ལོར་བསམ་ཡས་ཆོས་སྐྱོང་ལ་ཁྲབ་ལྡན་སོགས་གསར་ཕུལ་ཐོག་གི་སྨོན་ཚིག་བཅས་ཏེ་གསོལ་འདེབས་བརྒྱུད་འདེབས་དངོས་དང་ཞལ་སྐོང་སྐོར་རགས་བསྡུས་ཙམ་མོ།། ༈ །།གཉིས་པ་གདུང་རབས་སོགས་རྣམ་ཐར་བསྒྲིགས་རྩོམ་སྐོར་ནི། ཡབ་རྗེ་རྡོ་རྗེ་འཆང་གི་རྣམ་ཐར། གནས་གསར་རྡོ་རྗེ་འཆང་ཆེན་པོའི་རྣམ་ཐར། འཛམ་གླིང་བྱང་ཕྱོགས་ཀྱི་ཐུབ་པའི་རྒྱལ་ཚབ་ཆེན་པོ་དཔལ་ལྡན་ས་སྐྱ་པའི་གདུང་རབས་རིན་པོ་ཆེ་བྱོན་ཚུལ་རྣམ་པར་ཐར་པ་ངོ་མཚར་རིན་པོ་ཆེའི་བང་མཛོད་དགོས་འདོད་ཀུན་འབྱུང་གི་ཁ་སྐོང་རིན་ཆེན་འཛད་མེད་སྲིད་ཞིའི་དཔལ་འབྱོར་ལྷུན་གྲུབ། ས་སྐྱ་པའི་གདུང་རབས་དབང་རྒྱལ་ལྷུན་པོ། ས་སྐྱ་པའི་གདུང་རབས་རིན་པོ་ཆེ་བྱོན་ཚུལ་ཁ་སྐོང་བཅས་བསྡོམས་ཤིང་ལྷག་པར་དུས་མཆོད་བླ་བྲང་བའི་གདུང་རབས་ཁ་ཡོད་ལག་ཡོད་དུ་བགྲངས་པ་གདན་རབས་བཅས་ཀྱི་རྣམ་ཐར་ལོ་རྒྱུས། ཨ་མེས་ཞབས་ཀྱི་རྣམ་ཐར་ཉིང་ཁུ།
རྣལ་འབྱོར་མའི་བླ་བརྒྱུད་རྣམ་ཐར་ཉུང་ངུ་། དཔལ་ལྡན་ལྷ་མོའི་ལོ་རྒྱུས། སྒྲོ་མོ་ལུང་པ་མང་ཐོས་བསོད་ནམས་ཆོས་འཕེལ་གྱི་རྣམ་ཐར་བྲག་རྩ་བ་ཆེན་པོས་མཛད་པ་འཕྲོ་ཅན་གྱི་ཞལ་སྐོང་རྣམས་དང་། གཞན་ཡང་ལུང་རྒྱུན་སྤེལ་ཕྱིར་དབུར་ཚིགས་བཅད་རེ་བསྣོན་པར་མཛད་པ། རྒྱལ་ཚབ་དམ་པ། སངས་རྒྱས་རིན་ཆེན། ས་ལོ། དཀོན་མཆོག་ལྷུན་གྲུབ། སྔགས་འཆང་ཡབ་སྲས་གསུམ་གྱི་རྣམ་ཐར་བསྡུས་པ་དཀོན་མཆོག་རྒྱ་མཚོ། མུས་ཆེན་སངས་རྒྱས་རྒྱལ་མཚན་གྱི་རྣམ་ཐར་འབྲིང་པོ་སྟེ།
གདུང་རབས་སོགས་རྣམ་ཐར་བསྒྲིགས་རྩོམ་སྐོར་རོ།། ༈ །།གསུམ་པ་སྒྲུབ་དཀྱིལ་བསྒྲིགས་ཆགས་བསྙེན་ཐབས་སྦྱིན་སྲེག་སྐོར་ནི། བྱང་གཏེར་ལྕགས་སྡོང་ལྷ་མང་ཚར་ལུགས་དབང་ཆོག གདུགས་དཀར་གྱི་དཀྱིལ་ཆོག གདུགས་དཀར་གྱི་ཆོག་ཁྲིགས། འོད་ཟེར་དྲི་མེད་ཀྱི་ཆོ་གའི་ལས་རིམ། གཟུངས་གྲྭ་ལྔའི་མངོན་དཀྱིལ་ནག་འགྲོས་མ། གཟུངས་གྲྭ་ལྔ་རྡོ་རྗེ་འཕྲེང་བ་ལུགས་ཀྱི་བདག་འཇུག པཎ་ཆེན་ནམ་མཁའ་དཔལ་བཟང་གིས་མཛད་པའི་གྲྭ་ལྔའི་སྒྲུབ་དཀྱིལ་དབང་ཆོག་ལ་དོགས་དཔྱོད། གུར་མགོན་ལྷ་བཅུ་གཉིས་མའི་སྒྲུབ་དཀྱིལ།
དེའི་མཚམས་སྦྱོར། རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་དཀྱིལ་ཆོག་དང་དེའི་བསྟོད་པ། མི་འཁྲུགས་པའི་དཀྱིལ་ཆོག་གཤིན་པོ་རྗེས་འཛིན་དང་བཅས་པ་འཁོར་ལོ་བདེ་མཆོག་ལཱུ་ཧི་པའི་སྒྲུབ་དཀྱིལ། འཁོར་ལོ་བདེ་མཆོག་ནག་པོ་པའི་སྒྲུབ་ཐབས་འབྲིང་པོ། བདེ་མཆོག་དྲིལ་བུ་པའི་ལུགས་ཀྱི་ཕྱི་རྡུལ་ཚོན་གྱི་དཀྱིལ་ཆོག གསང་འདུས་འཇམ་པའི་རྡོ་རྗེའི་སྒྲུབ་དཀྱིལ། དེའི་དབང་གི་མཚམས་སྦྱོར། འཇིགས་བྱེད་རོ་ལངས་བརྒྱད་སྐོར་གྱི་སྒྲུབ་དཀྱིལ། རྭ་ཚར་གཉིས་ཀྱི་ཐུན་མོང་མ་ཡིན་པའི་བཞེད་པ་འཇིགས་བྱེད་བཅུ་གསུམ་མའི་མངོན་དཀྱིལ་ལྷན་ཐབས་ཆ་ལག་བཅས། དེའི་བཤོམ་དང་ཐིག་རྩ།
གཤེད་དམར་ལྷ་ལྔའི་སྒྲུབ་དཀྱིལ་བདག་འཇུག་གི་ཡི་གེ དེའི་བླ་བརྒྱུད་ཤོག་གཅིག ངོར་ཆེན་དཀོན་མཆོག་ལྷུན་གྲུབ་ཀྱི་ཚེ་དཔག་མེད་ལྷ་དགུའི་སྒྲུབ་མཆོད་ཀྱི་བདག་འཇུག་གསལ་བྱེད། ཀྱེ་རྡོར་སྒྲུབ་ཐབས་ཀྱི་རྣམ་བཤད་ལུང་རྒྱུན་སྤེལ་ཕྱིར་མཚན་དང་དབུར་ཚིགས་བཅད་བསྣན་པ། རྡོ་རྗེ་རྣལ་འབྱོར་མའི་སྒོ་ནས་དུས་མཐའ་མའི་ཆོ་ག སྒྲོལ་མ་མཎྜལ་བཞི་པའི་ཆོ་ག་རྨོར་མཛད་ཟུར་འདེབས། སྒྲོལ་མ་མཎྜལ་བཞི་ཆོག་རྒྱས་པ། ཡང་སྒྲོལ་མ་མཎྜལ་བཞི་ཆོག བྱད་འགྲོལ་གསེར་ལྡེའི་ཆོག་ཁྲིགས། སྦྱོང་རྒྱུད་ནས་གསུངས་པའི་ཚ་ཆོག
སྦྱོང་རྒྱུད་ནས་གསུངས་པའི་རོ་སྲེག་སྔོན་འགྲོའི་ཕུང་པོ་ཆས་འཇུག་གམ་རུས་ཆོག་ཟུར་བཀོལ། རི་ཁྲོད་མའི་བུམ་ཆོག རྣམ་སྲས་མཆོད་ཆོག ཞིང་ལྷ་མཆོད་ཆོག རྒྱལ་ཟླའི་ཚེས་གཅིག་ཚོམས་བར་མགོན་ཁང་གཏོར་འཛུག་འདོན་ཁྲིགས། ཤ་བརྒྱ་ཟན་བརྒྱའི་གླུད་གཞུང་། གཙུག་ཏོར་དྲི་མེད་ཀྱི་གཟུངས་བཀླག་ཐབས་དང་མཆོད་རྟེན་གདབ་ཚུལ། ཚེ་དབང་མདའ་འཕེལ་མ། རྟེན་འབྲེལ་བསྲུང་བའི་བྱིན་རླབས་བྱ་ཚུལ། གསང་འདུས་མི་བསྐྱོད་རྡོ་རྗེར་བརྟེན་པའི་གཤིན་པོ་རྗེས་འཛིན་གྱི་ཆོ་ག
རྡོ་རྗེ་གཏུམ་མོའི་ལས་བྱང་། གུར་ལས་གསུངས་པའི་མཁའ་འགྲོ་རིགས་ལྔ་བསྡུས་པའི་སྒྲུབ་དཀྱིལ། རྟ་མགྲིན་ཡང་གསང་ལྷ་དགུའི་དཀྱིལ་ཆོག དེའི་དཀྱིལ་འཁོར་དུ་སློབ་མ་རྗེས་སུ་བཟུང་བའི་ཆོ་ག སམྦུ་ཊིའི་དཀྱིལ་འཁོར་དུ་སློབ་མ་རྗེས་སུ་བཟུང་བའི་མཚམས་སྦྱོར། ཀྱེ་རྡོ་རྗེའི་སྒྲུབ་ཐབས་མ་ནོར་དོན་ཚང་དེ་མོ་མཆོག་གི་དགོངས་བཞེད་བཞིན་མཛད་པ། སྒྲུབ་ཐབས་བརྒྱ་རྩའི་གྲས་ཀྱེ་རྡོར་དཔའ་གཅིག་ནག་འགྲོས་མ། བཅུ་གཅིག་ཞལ་གྱི་མཎྜལ་སྒྲུབ་མཆོད། ཀྱེ་རྡོར་བདག་བསྐྱེད་བསྡུས་པ་དང་དེ་གཤམ་ཁ་རག་གསོལ་མཆོད་གཉན་སྒྲོལ་ཡན་ལག་དྲུག་པའི་སྒྲུབ་ཐབས་རྗེས་གནང་བཅས། སྤྱན་གཟིགས་གཙོ་འཁོར་གསུམ་གྱི་སྒྲུབ་ཐབས་རྗེས་གནང་།
སྤྱན་གཟིགས་སྒྲུབ་ཐབས་ཤིན་ཏུ་ཉུང་ངུ་། ཚེ་དཔག་མེད་འཆི་བསླུའི་ཟུར་འདེབས། ཁྲོ་བོ་སྟོབས་པོ་ཆེའི་སྒོམ་བཟླས། རྡོ་རྗེ་གཞོན་ནུ་དང་མཁའ་སྤྱོད་མའི་སྒྲུབ་ཐབས་རེ་རེ། སྒྲོལ་དཀར་ཚེ་འཁྲིད་ཟླ་བའི་ཆུ་རྒྱུན་གྱི་ཉམས་ལེན་སྙིང་པོ་བསྡུས་པ་དང་དེའི་ཟུར་འདེབས། གུ་རུ་དྲག་དམར་གྱི་རྗེས་གནང་། ཆེ་མཆོག་པདྨ་ཐོད་ཕྲེང་གི་སྒྲུབ་ཐབས་རྒྱས་འབྲིང་བསྡུས་གསུམ་གྱི་རྣམ་གཞག ཕྱག་རྡོར་འཆི་བདག་འཇོམས་པའི་བདག་བསྐྱེད། ཁྲོ་མོ་སྨེ་བརྩེགས་བུམ་ཆོག་རྗེས་གནང་དང་བཅས་པ། ཛམ་དཀར་རྗེས་གནང་།
དགྲ་ནག་ནས་གསུངས་པའི་དབྱངས་ཅན་དམར་མོའི་སྒྲུབ་ཐབས། རྡོ་རྗེ་ཤུགས་ཀྱི་རྗེས་གནང་། ཁྱུང་ནག་གི་རྗེས་གནང་། མཁའ་ལྡིང་གསེར་མིག་འཁྱིལ་པའི་རྗེས་གནང་། ཁྱུང་ཁྲའི་སྒོམ་བཟླས་དང་བསྙེན་སྒྲུབ་བྱ་ཚུལ། སྒྲོལ་དཀར་སྒྲུབ་ཐབས་ཤིན་ཏུ་བསྡུས་པ། གཙུག་ཏོར་འབར་བའི་རྗེས་གནང་། འབྱུང་འདུལ་མེ་དབང་རྗེས་གནང་། རྣམ་སྣང་སྒྱུ་དྲྭ་ནས་གསུངས་ཤིང་སྒྲུབ་ཐབས་བརྒྱ་རྩ་ནས་བཤད་པའི་སྲུང་བ་ལྔ་གཙོ་རྐྱང་རྗེས་གནང་། ཤངས་ལུགས་རྟ་མགྲིན་གསང་སྒྲུབ་མངོན་རྟོགས།
ཁྲོ་རྒྱལ་རྟ་མཆོག་རོལ་པའི་སྒོམ་བཟླས། བགེགས་མཐར་བྱེད་ཀྱི་སྒོམ་བཟླས། ཚེ་དཔག་མེད་ཛེ་ཏཱ་རིའི་ལུགས་ཀྱི་སྒོམ་བཟླས། རིག་བྱེད་མའི་གནད་ཡིག་གསལ་བྱེད། རིག་བྱེད་རྗེས་གནང་ཐུན་མོང་དང་ཐུན་མོང་མ་ཡིན་པའི་རྣམ་གཞག རིག་བྱེད་མའི་ཆོས་སྐོར་དངོས་གྲུབ་འབྱུང་གནས་ཀྱི་གསལ་བྱེད། ཀུ་རུ་ཀུལླེའི་རྗེས་གནང་བྱ་ཚུལ། གུར་མགོན་དཀར་པོའི་ཚེ་སྒྲུབ། ཞལ་དཀར་པོ་ཚེ་འཕེལ་གྱི་བདག་མདུན་སྒྲུབ་ཚུལ། བྲམ་ནག་ཤན་པ་དྲུག་སྐོར་གྱི་བདག་མདུན་རྣམ་གཞག
གྲིབ་མ་ཁྲུས་སེལ་གྱི་ཉམས་ལེན། ཕག་དཀར་ཤེས་རབ་གསལ་བྱེད་ཀྱི་ཉམས་ལེན། རྒྱལ་སྲས་ཀུན་གྱི་འཇུག་ངོགས་ཐེག་ཆེན་སྤྱི་བྱེ་བྲག་ལ་འཇུག་ཚུལ། བཅུ་གཅིག་ཞལ་ལྷ་ལྔའི་རྗེས་གནང་། ཚེ་དཔག་མེད་ལུང་ལུགས་ཀྱི་ཉམས་ལེན། དབྱངས་ཅན་དཀར་མོའི་རྗེས་གནང་། ཡང་དག་ཟླ་གམ་དགུ་པའི་སྒོམ་བཟླས། དམ་ཚིག་རྡོ་རྗེའི་སྒྲུབ་ཐབས། འདོད་རྒྱལ་རྗེས་གནང་གསལ་བྱེད། མ་ཎི་བུམ་སྒྲུབ།
ཕྱག་རྡོར་རྣམ་སྲས་སྦགས་སྒྲུབ་ངག་འདོན། ས་ཆེན་ཀུན་དགའ་བློ་གྲོས་དང་འཇམ་དབྱངས་དམར་སེར་སྦགས་སྒྲུབ། རྗེ་བཙུན་གྲགས་པ་རྒྱལ་མཚན་གྱི་བླ་མའི་རྣལ་འབྱོར། འཇམ་མགོན་ས་སྐྱ་པཎྜི་ཏའི་བླ་མའི་རྣལ་འབྱོར། རྡོ་རྗེ་ཕུར་པ་ལ་བརྟེན་པའི་བླ་མའི་རྣལ་འབྱོར་ཉམས་ལེན། དུས་འཁོར་བླ་མའི་རྣལ་འབྱོར། གུར་གྱི་མགོན་པོའི་སྒོ་ནས་བླ་མའི་རྣལ་འབྱོར། ནཱ་རོ་མཁའ་སྤྱོད་དང་གཤེད་དམར་གཉིས་ཀྱི་འཁྲིད་འཆད་ཚུལ། བདེ་མཆོག་རྡོ་རྗེ་མཁའ་འགྲོའི་རྒྱུད་ལས་གསུངས་པའི་ཡིག་བརྒྱའི་ལས་ཚོགས་ཁྲུས་དང་སྦྱིན་སྲེག་གསལ་བྱེད། ལྷ་མོ་འོད་ཟེར་ཅན་མའི་སྦྱིན་སྲེག
བདེ་མཆོག་ནག་པོ་ལུགས་ཀྱི་གཞི་བསྙེན་འབྲིང་པོ་བྱ་ཚུལ། རྟ་མགྲིན་གསང་སྒྲུབ་བསྙེན་ཐབས་སྦྱིན་སྲེག་བཅས། དགེས་མཛད་རྡོ་རྗེའི་བསྙེན་སྒྲུབ་ཀྱི་ལག་ལེན་ཟུར་འདེབས། གསང་འདུས་མི་བསྐྱོད་པའི་བསྙེན་ཐབས་སྦྱིན་སྲེག འཇིགས་བྱེད་ཀྱི་བསྙེན་ཐབས་སྦྱིན་སྲེག འབྱུང་འདུལ་བསྙེན་ཐབས། སེངྒེ་སྒྲའི་བསྙེན་ཐབས་སྦྱིན་སྲེག་བཅས། ཐུགས་རྗེ་ཆེན་པོའི་བསྙེན་སྒྲུབ་བྱ་ཚུལ། སངས་རྒྱས་མཉམ་སྦྱོར་ཡང་དག་ཟླ་གམ་དགུ་པ་དང་གཅིག་པའི་བསྙེན་སྒྲུབ་སྦྱིན་སྲེག་བཅས། རྡོ་རྗེ་གཞོན་ནུའི་བདག་ཉིད་རྩ་བའི་དཀྱིལ་འཁོར་གྱི་སྦྱིན་སྲེག་རྡོ་རྗེ་གཞོན་ནུའི་ལས་བཞིའི་སྦྱིན་སྲེག
དེའི་སྦྱིན་སྲེག་ཕྲིན་ལས་རྒྱ་མཚོའི་ཉིང་ཁུ། ཀུན་རིག་བསྙེན་སྦྱིན་ལ་ཆོ་ག་དང་བཟླས་གྲངས་ཕྲལ་ཚུལ། ཀུན་རིག་ཐིག་ཚོན་བྱིན་རླབས། དཔལ་ཆེན་ཡང་དག་ཐིག་ཚོན་བྱིན་རླབས། གུར་དྲག་སྦྱིན་སྲེག་བསྙེན་ཐབས་བཅས། ཁྱུང་ཁྲའི་ཞི་བའི་སྦྱིན་སྲེག རྣམ་འཇོམས་བིར་ལུགས་ཀྱི་ཞི་བའི་སྦྱིན་སྲེག རྣམ་འཇོམས་བིར་ལུགས་ཞི་བའི་སྦྱིན་སྲེག་དང་དེ་གཤམ་བསྟོད་པ་རིང་ཐུང་། རྣམ་རྒྱལ་སྦྱིན་སྲེག གུར་ལྷ་བརྒྱད་དྲག་པོའི་སྦྱིན་སྲེག
ཕོ་རྐྱང་དྲག་པོའི་སྦྱིན་སྲེག བྲག་རྫོང་མ་ལ་བརྟེན་པའི་ཞི་བའི་སྦྱིན་སྲེག ཚེ་དཔག་མེད་ལྷ་དགུའི་རྒྱས་པའི་སྦྱིན་སྲེག ཀུ་རུ་ཀུལླེའི་སྦྱིན་སྲེག ཚོགས་བདག་ཐབས་འཁོར་སྦྱིན་སྲེག་བཅས། སངས་རྒྱས་སྨན་བླའི་བསྙེན་ཡིག བླ་མ་ཞི་ཁྲོའི་བསྙེན་ཡིག མི་འཁྲུགས་པའི་བསྙེན་ཐབས་སྦྱིན་སྲེག་བཅས། རྣམ་རྒྱལ་གྱི་རབ་གནས། བདེ་མཆོག་དང་གསང་འདུས་འཕགས་ལུགས་ཀྱི་རབ་གནས་འབྲིང་པོ།
སོ་འབྲང་འཁོར་ལོ་བཅུ་གསུམ་མའི་རབ་གནས་དང་འདོགས་ཚུལ་ཐུན་མོང་མིན་པའི་གསལ་བྱེད། རྡོ་རྗེ་ཕུར་པའི་རབ་གནས་རྒྱས་པ། ཀྱེ་རྡོ་རྗེ་ལ་སྦྱར་བའི་རབ་གནས་རྒྱས་པའི་ཟིན་བྲིས། ཡང་ཀྱེ་རྡོ་རྗེ་སོགས་ལ་སྦྱར་བའི་རབ་གནས་འབྲིང་པོ། མགོན་པོའི་རབ་གནས་རྒྱས་པའི་ཟིན་བྲིས། ཀུ་རུ་ཀུལླེ་སྔོན་མོའི་ཆར་འབེབས་དང་སད་སྲུང་། ནག་པོ་ཆེན་པོ་ལ་ཀླུ་ཆེན་བརྒྱད་བསྐོར་གྱི་ཆར་འབེབས། ནག་པོ་ཆེན་པོའི་མན་ངག་རླུང་གནོན། རྡོ་རྗེ་དྲག་པོ་རྩལ་གྱི་ཆར་འབེབས། ཐུགས་སྒྲུབ་དང་དགོངས་འདུས་བཙའ་སད་བསྲུང་བའི་གསལ་བྱེད།
བུ་སྟོན་རིན་པོ་ཆེས་མཛད་པའི་ཐོག་དང་སེར་བ་ས་གཡོས་སོགས་བསྲུང་ཐབས་ནག་འགྲོས། གཏད་ཧྲུལ་ཟངས་གླིང་ཟུར་འདེབས་བཀའ་རྒྱ་ཅན་འདོད་གསོལ་བཅས། ཚོགས་བདག་གི་འགབ་འདྲེ་བསེ་གདོང་ཅན་མནན་ཐབས། རྡོ་རྗེ་གཞོན་ནུའི་སྒོ་ནས་ཕུང་སྲི་མནན་པའི་མན་ངག་ལིང་དཔེ་བཅས། ཇག་འཆིང་ར་རུ་མའི་གསལ་བྱེད་བཅས། ལྷ་བརྒྱད་དཀྱིལ་འཁོར་གྱི་བཀྲ་ཤིས། ཨོཾ་ཨཱཿཧཱུྃ་གི་བདུད་རྩི་མཆོད་ཚིག་དོན་ལྡན་བདུད་རྩི། ལྕགས་སྡོང་མའི་རྒྱུན་ཁྱེར་དང་དེ་གཤམ་རྡོ་རྗེ་རབ་བརྟན་མའི་གཏོར་འབུལ་བཅས་ཏེ་སྒྲུབ་དཀྱིལ་བསྒྲིགས་ཆགས་བསྙེན་ཐབས་སྦྱིན་སྲེག་སྐོར་རགས་བསྡུས་ཙམ་མོ།། ༈ །།བཞི་པ་དཀར་ཆག་བཅའ་ཡིག་དེབས་དང་དཔྱད་ཁྲའི་སྐོར་ནི། མཁའ་སྤྱོད་བེའུ་བུམ་གྱི་དཀར་ཆག
འབུམ་ཐང་དངུལ་གདུང་རིན་པོ་ཆེའི་དཀར་ཆག ཐུབ་པ་འོད་ཟེར་འགྱེད་ཀྱི་དཀར་ཆག ཚོམས་ཆེན་ཉམས་གསོའི་སྐབས་མགོན་ཁང་ཆེན་མོའི་དཀར་ཆག སྡེ་དགེར་གདུང་རབས་སོགས་བྲིས་ཐང་བཅུ་བདུན་གནང་བའི་དཀར་ཆག ཕ་སྒར་ཟུར་སྦུག་གཉིས་སུ་བཞུགས་རྒྱུའི་རྟེན་རྣམས་ཀྱི་དཀར་ཆག་དང་འདོད་གསོལ་ཚོང་ཚེ་བརྟན་དབང་ཕྱུག་ནས་མ་ཎི་རྡོ་བསྐོས་བཞེངས་པའི་དཀར་ཆག ལྷ་ཆེན་སྐས་རིང་གསར་བཞེངས་སྐབས་ཀྱི་དཀར་ཆག་རྗེ་རྡོ་རྗེ་འཆང་གི་བཀའ་བཞིན་ཞལ་དཀར་ནས་མཛད་པ། གསང་སྔགས་བདེ་ཆེན་གླིང་གི་བཅའ་ཡིག ཐུབ་བསྟན་ལྷ་ཁང་ཆེན་མོ་བའི་བཅའ་ཡིག གདན་ས་ཆེན་པོའི་བྱ་བ་ལས་ཀྱི་སྣེ་མོ་བ་རྣམས་ཀྱི་བཅའ་ཡིག རྩེ་ཐབ་པའི་བཅའ་ཡིག
ལྷ་ཆེན་གཡོས་ཁང་གི་བཅའ་ཡིག ཆོས་གྲྭ་ལྷོ་བྱང་ཐུན་མོང་རུང་ཁང་གི་བཅའ་ཡིག བར་ཐབ་པའི་བཅའ་ཡིག དམངས་ཐབ་པའི་བཅའ་ཡིག མགོ་ཟླའི་བཀའ་འགྱུར་བཅའ་ཚེ། རྩེ་གདོང་ཆོས་སྡེ་པའི་བཅའ་ཡིག བསམ་ཡས་ལྕོག་གྲྭ་བའི་བཅའ་ཡིག ཆོས་འཁོར་ལྷུན་པོ་བའི་བཅའ་ཡིག རྒྱུན་སྒྲོགས་གཞི་གྲྭའི་བཅའ་ཡིག ཧོར་རྩ་བོད་རྩར་སོང་བའི་སྤྱི་འགྲོ།
ཡང་དེ་དང་འདྲ་བ་མདོ་ཁམས་ལྷོ་བྱང་ལ་གནང་བ། ལྷ་ཆེན་སྤྱི་བསོད་པར་གནང་བའི་སྤྱི་འགྲོ། རྟ་ནག་ཐུབ་བསྟན་པར་གནང་བའི་སྤྱི་འགྲོ། གླང་ནག་བཀྲ་ཤིས་ཆོས་སྡེར་གནང་བའི་སྤྱི་འགྲོ། བར་ལྡིང་རྫོང་ཆུང་དཔོན་སློབ་བྱམས་པར་གནང་བའི་སྤྱི་འགྲོ། ཤེལ་རྫོང་དགའ་བོ་བར་གནང་བའི་སྤྲིངས་ཡིག ཁྲི་ཚང་བསམ་འགྲུབ་ཀྱིས་སྐུས་སྤྲིངས་ཡིག གླིང་ཁ་རིན་ཆེན་ཆོས་དབང་ནས་ཞུས་པའི་སྤྲིངས་ཡིག སྒ་འདྲའི་གཞི་བདག་ལ་སྤྲིངས་ཡིག དེའི་ཀ་བ་ལྷོ་མར་སྦྱོར་གནང་གི་ཡི་གེ
ཧོར་ཁང་གསར་པས་ཞུས་པའི་སྤྲིངས་ཡིག བསམ་ཡས་སྤྱི་པས་ཞུས་པའི་སྤྲིངས་ཡིག དངོས་གྲུབ་སྡིངས་པའི་ཐང་ཀའི་རྒྱབ་ཡིག རྣམ་རབ་ཀློང་རྩ་ལྷོ་པས་ཞུས་པའི་སྤྲིངས་ཡིག དབོན་ཚེ་དབང་རྣམ་རྒྱལ་ལ་གནང་བའི་ཐང་ཀའི་རྒྱབ་ཡིག འདམ་ཐོག་བསེབ་རོང་རྒྱལ་པོར་སྤྲིངས་ཡིག རྟ་ནག་སྡིངས་དགའ་བྱ་བཟང་པར་གནོད་བྱེད་ལ་སྤྲིངས་ཡིག ཁའུ་སྨན་ཆབ་ཀྱི་གཞི་བདག་ལ་སྤྲིངས་ཡིག མིང་བསྒྱུར་ཅན་གྱི་སྤྲིངས་ཡིག་རྣམས་དང་། རྗེ་བཙུན་ས་སྐྱ་པའི་གདུང་རབས་རིན་པོ་ཆེ་གྲས་ཐང་བཞེངས་ཚུལ།
ངོར་ཆེན་རྡོ་རྗེ་འཆང་གི་ལམ་འབྲས་བཀའ་རྒྱ་ཐིམ་པའི་གཟིགས་སྣང་འབྲི་ཐོ། སྒྲུབ་ཐབས་རྒྱ་མཚོའི་བྲིས་ཐང་བཞེངས་ཚུལ། ཡབ་རྗེའི་བླ་མཆོད་ཞལ་ཐང་བྲི་ཐོ། དེའི་མཆོད་ཐང་རྒྱབ་གཟུངས་བྲི་ཐོ། ཞལ་གཏོར་ཆེན་སྐབས་ཟོར་ལས་པ་རིམ་ཅན་ནས་སྒྲུབ་བསྙེན་གྱི་རྟེན་བླ་རྡོ་བྲམ་གཟུགས་ཀྱི་རི་མོ་ཅན་གྱི་བཞུགས་ཁང་གི་ཐོ། ཆུ་སྤྲེའུ་དངོས་གྲུབ་གླིང་དཀར་བདུད་འབུར་སྐུ་གསར་བཞེངས་ཀྱི་བྱིན་རྟེན་གཟུངས་བཞུགས་ཐོ། ཐར་རྩེ་རྡོ་རྗེ་འཆང་གི་སྐུ་སྤུར་སྙན་ཤལ་གྱི་ཞལ་བྱང་། གཟིམ་འོད་ནས་མཁའ་སྤྱོད་བེའུ་བུམ་གསར་བཞེངས་སྦྱར་བྱང་། རྣམ་སྲས་སྐུ་བཞེངས་ཚུལ། པུ་ཏྲར་རྡོར་གོང་ཕུལ་བའི་ཞལ་བྱང་།
ཆུ་སྤྲེའུ་སྒོ་རུམ་ནང་སོ་སྨུག་ཆུང་བཅས་སུ་སྙན་ཤལ་ཞལ་བྱང་། རྗེ་རྡོ་རྗེ་འཆང་སྐུ་མཆེད་དབུས་ཕེབས་སྐབས་བཅོ་བརྒྱད་དུ་སྦྱོར་གནང་གི་སྙན་ཤལ་ཞལ་བྱང་། གོས་སྐུ་ཞལ་འབྱེད་སྐབས་ཀྱི་ཐོ་ཆུང་། ལྷ་ཆེན་མཁན་གསར་བསྐོ་སྐབས་ཕུན་སུམ་ཚོགས་པའི་བཀྲ་ཤིས་ཀྱི་ཐོ། ཐུབ་བསྟན་རྣམ་རྒྱལ་གྱི་མཁན་གསར་བསྐོ་སྐབས་ཀྱི་ཐོ། འཇམ་འདོན་བྱ་ཚུལ། དུས་མདོས་སྐབས་འཆམས་སྐུ་འཐོན་ཚུལ། དུས་མདོས་ཉེར་དགུར་མགོན་པོ་འཁོར་བཅས་ཀྱི་སྐུ་འཆམས་མཛད་ཐོ། དུས་མདོས་ཆེན་མོ་གཏོང་ཚུལ། དུས་མདོས་ཟོར་ལས་པའི་ཉེར་མཁོ།
གཡའ་ལུང་འཇག་གཤོངས་ཀྱི་སྐུ་འབུམ་ཉམས་གསོའི་གཟུངས་ཐོ། ལྕང་ཅན་གུང་གི་སྙན་ཤལ་ཞལ་བྱང་། རྣམ་འཕྱང་ཆུ་སྟོད་ས་པཎ་འཁྲུངས་ཚེས་ཐོག་གསེར་ཁྲིར་སྐྱབས་མགོན་སྐུ་གདུང་མཆོག་ནས་རྣམ་འགྲེལ་གཞུང་སྐྱོར་མཛད་སྐབས་འཕན་ཕུལ་བའི་ཞལ་བྱང་། ཡབ་རྗེའི་དགོངས་རྫོགས་བླ་མཆོད་སྐབས་ཀྱི་ཆོས་སྤྱོད་ཐོ། དཔེ་ཁང་ཆོས་མཛོད་ཆེན་མོའི་དེབ་ཀྱི་མགོ་བརྗོད་དང་སྦྱར་བྱང་། ཕྱྭ་ཕྲིན་ནོར་བུ་མཆོག་རྒྱལ་ས་ལུགས་ལྟར་གཏོང་ཚུལ། སྒྲོལ་མ་གཡུལ་མདོས་གཏོང་ཚུལ། ཕུར་སྒྲུབ་ཆེན་མོར་ཉེ་བར་མཁོ་བའི་ཡི་གེ ལྕགས་འཐེན་མི་འདྲ་བའི་ཁྱད་པར་གྱི་ཡི་གེ ཧོར་ཟླ་གསུམ་པའི་མགོན་མདོས།
བཞི་པའི་དམ་ཚིག་བསྐང་གསོ། མུས་ཆེན་མཆོད་འབུལ། དྲུག་པའི་ཚེས་བཞི། དྲུག་པའི་བཅོ་ལྔར་ཞལ་དྲོ་ལྷུམས་ཞུགས་དུས་སྟོན་མཆོད་འབུལ། དུས་མདོས་གཟབས་མ། དམག་ཟོར་མའི་མདོས། འདོད་ཁམས་མའི་བསྐང་གསོ་དངོས་གྲུབ་རོལ་མཚོ་དང་རྗེས་འབྲེལ་མདོས་གཞུང་། ལྕགས་ཡོས་དབོ་ཟླར་ཞག་བཞི་འདོད་ཁམས་རྗེ་ཁོལ་གྱི་མདོས་ཆོག ཞལ་གྱི་མདོས། པུ་ཏྲ་མིང་སྲིང་གི་གཏོར་ཆེན།
ཚོགས་བདག རྗེ་རྡོ་རྗེ་འཆང་གི་གསུང་རྩོམ་བེཀྩེའི་གཏོར་བཟློག ཧོར་ཟླ་བཞི་པར་གྲགས་བློ་བའི་དགོངས་རྫོགས་གསང་འདུས་ལས་བྱི་ནས་བཟུང་མཆོད་ཕྲེང་མཆོད་སྤྲིན་རྒྱ་མཚོ་འཛུགས་པར་མཛད་དུས་དང་། ས་གླང་དམར་ཆེན་གཏོར་བཟློག་མཛད་སྐབས། རྡོ་རྗེ་གཞོན་ནུའི་སྨད་ལས་རྗེས་གནང་། རྡོ་རྗེ་གཞོན་ནུ་དང་གུར་ཞལ་སོགས་ཀྱི་གཏོར་བཟློག་ཆིག་སྒྲུབ་དང་སྒྲུབ་གྲོགས་ཉུང་ངུའི་བྱ་ཚུལ་རྣམས་ཀྱི་དེབ་དང་། ཕུར་བཟློག་གི་ཛམ་འགྲོས་ཀྱི་ཐོ། རྡོ་རྗེ་གཞོན་ནུའི་བྱིན་དབབ་ཀྱི་རོལ་ཡིག རྒྱན་མཆོག་དུས་མཆོད་དཔྱད་ཁྲ། དཀར་བསྟོད་གསར་རྩོམ་འཛུགས་གནང་གི་དཔྱད་ཁྲ།
བཀའ་འགྱུར་རིན་པོ་ཆེ་ཞག་བཞི་པ་ཚུགས་དུས་ཀྱི་དཔྱད་ཁྲ། རྗེ་རྡོ་རྗེ་འཆང་སྐུ་མཆེད་སྐུ་དོགས་སྐབས་དགེ་འདུན་བསྙེན་བཀུར་གྱི་དཔྱད་ཁྲ། མེ་བྱ་རྟ་ཟླའི་ཉི་ཤུར་གནང་བའི་དཔྱད་ཁྲ་སོགས་ཏེ་དཀར་ཆག་བཅའ་ཡིག་དེབ་དང་དཔྱད་ཁྲའི་སྐོར་རགས་ཙམ་སྨོས་ཟིན་ནས།། །། ལྔ་པ་བསྐང་མདོས་ཕྲིན་འཆོལ་གཏོར་བཟློག་རུ་མཚོན་སྐོར་ནི། དམ་ཚིག་བསྐང་གསོའི་ངག་འདོན། དམ་ཚིག་བསྐང་གསོའི་སྔོན་འགྲོ་བཤོམ་ཡིག་ཟུར་བཀོལ། མགོན་པོ་བཅུ་བདུན་མའི་བསྐང་བ། མགོན་པོ་གྱི་ལྗངས་ལུགས་བཅུ་བདུན་མའི་གཏོར་བསྔོ། མེས་སྲོང་ཀུན་ཕན་གྱིས་ཞུས་བྲག་རྫོང་བདག་བསྐྱེད་སྔོན་འགྲོའི་ལྷ་བརྒྱད་ཞལ་གཙོ་འཁོར་བཅས་ཀྱི་གཏོར་བསྔོ། སྟོབས་འཕྲོག་དབང་པོར་བསྐང་བཤགས་ཕྲིན་བཅོལ་མདོར་བསྡུས།
སྡེ་དགེ་བུ་སྐྱེས་ཀྱིས་ཞུས་གཏོར་ཆོག་ཁྱེར་བདེ། གཏོར་ཆོག་ཉུང་ངུ་སྡེ་དགེ་བུ་སྒོས་ཞུས་པ། དུར་བདག་གཏོར་བསྔོ་གུར་ཞལ་རྡོ་རྗེ་རབ་བརྟན་མ་ཚེ་རིང་མ་བཅས་ཀྱི་གཏོར་བསྔོ། ཁུ་སྤེ་མཁན་སློབ་ཀྱིས་ཞུས་གཏོར་བསྔོ་ཉུང་ངུ་། རྩེ་དྲུང་བསྐལ་བཟང་བསྟན་དར་གྱིས་ཞུས་གཏོར་བསྔོ་ཉུང་ངུ་། ལྕགས་སྦྲུལ་སྤུ་ཧྲང་པ་དགོན་དྲུག་ཕྱོགས་བསྒྲིགས་སྐབས་ཞུས་ངོར་ཡང་གསང་བདག་བསྐྱེད་སྔོན་འགྲོའི་ཕྱག་བཞི་མ་ནིང་རྣམ་སྲས་བཅས་ཀྱི་གཏོར་བསྔོ་བསྐང་བ་ཕྱོགས་བསྒྲིགས། ཙི་དམར་གཏོར་བསྔོ་བསྡུས་པ། བསེ་ཁྲབ་པའི་གཏོར་བསྔོ། རྣམ་སྲས་གཏོར་བསྔོ། སྟོབས་འཕྲོག་དབང་པོའི་གཏོར་བསྔོ།
ཤུགས་ལྡན་གཏོར་བསྔོ། ཡི་དམ་ཆོས་སྲུང་རྣམས་ཀྱི་གཏོར་བསྔོ་བསྐང་བ་ཕྱོགས་བསྒྲིགས། དམར་པོ་སྐོར་གསུམ་གྱི་གཏོར་བསྔོ། ཚོགས་བདག་གཏོར་བསྔོ། གུར་གྱི་མགོན་པོའི་ཐུགས་དམ་བསྐང་བའི་རིམ་པ་རྒྱལ་དབང་རྗེར་ཕུལ་བ། ཚངས་པ་ཞི་དྲག་གི་གསོལ་མཆོད། རྟ་མགྲིན་དང་ཙི་དམར་ཟུང་འབྲེལ་མཆོད་ཕྲིན། ཙི་དམར་གཏོར་མའི་ལས་མཐའ་རྣམས་ཀྱང་རྒྱལ་བའི་དབང་པོར་ཕུལ་བ། ལེགས་ལྡན་མའི་སྐུ་ཕེབས་སྐབས་ཀྱི་དམ་བཞག་དང་། མདུང་དམར་ཅན་ཕྱག་མཚན་བཞི་པའི་འབུར་སྐུ་གནང་སྐབས་དེའི་གཏོར་བསྔོ་བསྐང་བ།
ལེགས་ལྡན་མ་ཞི་དྲག་མཆོད་ཚུལ། མཆོད་ཕྲེང་། གཏོར་འབུལ་བསྡུས་པ། དེའི་ཕྲིན་ལས་རྣམས་གློ་བོ་རྒྱལ་པོར་གནང་བ། མགོན་པོ་ཆེ་ཆུང་། ལྷ་མོ་ཟུང་། ཡམ་ཤུད་དམར་པོ། པུ་ཏྲ་མིང་སྲིང་རྣམས་ལ་བསྐང་ཐུང་གྲངས་གསོག་ཆེད་མཛད་པ། འོན་རྒྱལ་སྲས་རིན་པོ་ཆེའི་ངོར་མཛད་དམ་ཚིག་བསྐང་གསོའི་རེག་ཟིག མཆོད་དཔོན་སྡེ་དྲུག་མཁན་པོར་གནང་བའི་ཤུགས་ལྡན་གཏོར་བསྔོ།
ནག་པོ་ཆེན་པོའི་བཟློག་མདོས་བྱ་ཚུལ། མགོན་མདོས་ཀྱི་ཤོམ་ཡིག མདོས་ཐམས་ཅད་ཀྱི་དཀྲིས་བྱེད་ཚུལ། ཙ་ཏུརྨུ་ཁའི་གཏོར་མདོས་ཟུང་འབྲེལ་གཏོང་ཚུལ། པུ་ཏྲའི་ཟོར་མདོས་ཀྱི་དམོད་བཅོལ། པུ་ཏྲ་མིང་སྲིང་གི་དྲག་པོའི་གཏོར་ཆེན། གཏོར་བཟློག་དང་གང་ལ་སྦྱོར་རྒྱུའི་དམོད་བཅོལ་དང་དེ་གཤམ་གཡུལ་མདོས་དམོད་བཅོལ། ཆོས་རྒྱལ་སྐུ་ལྔ་དང་ཆེ་བཙན་ཡ་བ་རྐྱ་བདུན་གྱི་རྟེན་མདོས་གསལ་བྱེད། ཕུར་བཟློག་བཤད་པའི་མཚམས་སྦྱོར་དང་དེའི་དམོད་བཅོལ། ནག་པོ་ཆེན་པོའི་མན་ངག་དྲུག་ཅུ་པའི་ལྷན་ཐབས།
ཡང་དེའི་ལྷན་ཐབས། དེའི་བཤད་པའི་མཚམས་སྦྱོར། དེའི་སྐབས་སུ་ཉེར་མཁོའི་སྔགས་དང་། མཆོད་པ། བསྐུལ་རྣམས་ཕྱོགས་བསྒྲིགས། ལྷ་བརྒྱད་ཞལ་གཙོ་འཁོར་ཙི་དམར་མཆེད་བདུན་བཅས་ལ་བསྟོད་བསྐུལ་ལས་བཞིའི་དམིགས་པ་བཅས། ཙི་དམར་གནད་བསྐུལ། རྡོ་རྗེ་གཞོན་ནུའི་གཏོར་བཟློག་འབྲིང་པོ། འཇིགས་བྱེད་དྲུག་ཅུ་པ་ངོར་ལུགས་ཀྱི་སྐབས་སུ་མཁོ་བའི་ཟིན་བྲིས། སྟོབས་འཕྲོག་ཞིང་སྐྱོང་དབང་པོའི་བསྙེན་སྒྲུབ་བྱ་ཚུལ།
དེའི་དམིགས་པའི་ལྷན་ཐབས། དེའི་དམོད་བསྐུལ། གུར་ཞལ་གཏོར་བཟློག་གི་ཟུར་འདེབས། ཆོས་སྲུང་དམོད་བསྐུལ་བསྡུས་པ། ཤུགས་ལྡན་རྩལ་གྱི་དྲག་པོའི་གཏོར་ཆེན་གཏོང་ཐོ་བཅས། གུར་ལྕམ་དྲལ་གསར་བསྐྲུན་ཕྲིན་འཆོལ། གུར་ཞལ་སོགས་ཀྱི་ཕྲིན་འཆོལ། འགོར་ཐུབ་པའི་རྒྱལ་ཚབ་དཔལ་ལྡན་ས་སྐྱ་ཞེས་ཡོད་པའི་ཕྲིན་འཆོལ། རྡོ་རྗེ་རབ་བརྟན་མའི་སྙན་ཤལ་ཕྲིན་འཆོལ། ཡང་དེར་བསྟོད་ཅིང་ཕྲིན་ལས་འཆོལ་བ།
ཙ་ཏུརྨུ་ཁར་ཕྲིན་འཆོལ་ཀཱ་ལི་མཛེས་ཕྲེང་། དབོན་ལྷ་རྒྱལ་ནས་བསྐུལ་ངོར་སྡེ་དགེའི་གདུང་རབས་མྱུར་འབྱོན་ཕྲིན་འཆོལ། ལྷ་བཙུན་ངག་དབང་ལྷུན་འགྲུབ་དར་རྒྱས་ཀྱི་ཞུས་པའི་ཕྲིན་གསོལ། རྗེ་བཙུན་ས་སྐྱ་པའི་གདུང་རབས་མྱུར་འབྱོན་ཕྲིན་འཆོལ་གཙོ་བསྡུས། དཀར་བདུད་ལྕམ་དྲལ་ཕུར་སྲུང་དང་བཅས་པའི་བསྟོད་པ། མ་ཧཱ་ཀཱ་ལར་བསྟོད་པ་བསྟན་སྲུང་དགྱེས་པའི་ལྷའི་རོལ་མོ། གྲང་ཆེན་བེཀྩེར་བྲག་རྩ་རྗེའི་སྤྲུལ་སྐུ་མྱུར་འབྱོན་ཕྲིན་འཆོལ། མེ་སྟག་བསྟན་པ་སྤྱི་རིམ་གཏོར་བཟློག་སྐབས་ཀྱི་ཕྲིན་འཆོལ་ཆོས་སྐྱོང་གཙོ་བསྡུས་ཀྱི་ཕྲིན་འཆོལ། མཚན་ལྟས་ངན་པ་ཞི་ཕྱིར་གསལ་བྱེད་རྡོར་གླིང་དུ་མཛད་པའི་འཕྲིན་འཆོལ། གུར་ལྷ་བཅུ་གཉིས་མའི་མཆོད་གཏོར་ཕྲིན་འཆོལ་སྔགས་བཅས།
བཀའ་བློན་ཐོན་ངོར་མཛད་པའི་རྒྱལ་ཆེན་རྣམ་ལྔ་སོགས་ལ་ཕྲིན་འཆོལ། གནམ་ཐེ་དཀར་པོར་ཕྲིན་ལས་བསྐུལ་ཚིག ཙི་དམར་སྐུ་རྟེན་ཁྲི་སྨོན་པར་སྐུ་ཆས་ཕུལ་དུས་ཀྱི་ཕྲིན་བསྐུལ། རྒྱལ་ཆེན་རིགས་ལྔའི་ཕྲིན་གསོལ་ཤླཽ་ཀ་གཅིག མེ་གླང་དབྱར་མཇལ་དུས་ཙི་དམར་ལ་ཐོད་བཅིངས་ཁྲབ་གདན་སོགས་ཕུལ་དུས་ཀྱི་ཕྲིན་གསོལ། དུས་མཆོད་དུ་པུ་ཏྲ་དམར་པོར་དྲུག་ལྡན་རྟེན་སོགས་ཕུལ་དུས་ཀྱི་ཕྲིན་འཆོལ། གུར་ལྕམ་དྲལ་གདོང་བཞི་པ་སོགས་ལ་རུ་མཚོན་འཛུགས་ཆོག་རྒྱས་པ། དེའི་རྣམ་གཞག་དབྱངས་རོལ་ཆོག་བསྒྲིགས། གུར་ལྷ་བརྒྱད་ཀྱི་རུ་མཚོན་འཛུགས་ཆོག སྟོབས་འཕྲོག་དབང་པོར་རུ་མཚོན་འཛུགས་ཆོག
མེ་བྱ་ཁྲི་ཕེབས་སྐབས་སྐྱེད་ལྷས་སུ་ཐུག་ཆོག་གསལ་བྱེད། དེའི་མངའ་གསོལ། དམག་ཟོར་མའི་རུ་མཚོན་འཛུགས་ཆོག མགོན་པོའི་གསང་བའི་ལས་མཁན་ལྔར་རུ་མཚོན་འཛུགས་ཆོག གསང་བའི་ལས་མཁན་པུ་ཏྲ་ལྕམ་སྲིང་ལ་མངའ་གསོལ་གྱི་ཚིགས་བཅད་ཐུན་མོང་མ་ཡིན་པ། གནོད་སྦྱིན་དྲེགས་པ་ལྕམ་དྲལ་གྱི་ཐུག་ཆོག ཙི་དམར་ལ་བརྟེན་པའི་རུ་མཚོན་འཛུགས་ཆོག དེའི་མངའ་གསོལ། བསེ་ཁྲབ་པའི་རུ་མཚོན་འཛུགས་ཆོག ཤུགས་ལྡན་ཐུག་ཆོག་གི་ཟིན་བྲིས།
ཡམ་ཤུད་དམར་པོའི་ཕྱི་རྟེན་འཛུགས་ཆོག འདོད་ཁམས་མའི་གསོལ་ཁ་དང་མངའ་གསོལ་བྱ་ཚུལ། དུར་བདག་དཀར་བདུད་ཕུར་སྲུང་བཅས་ཀྱི་མངའ་གསོལ། བེཀྩེ་ལྕམ་དྲལ་གྱི་མངའ་གསོལ། རྗེ་བཙུན་ས་སྐྱ་པའི་བླ་རི་དང་བླ་མཚོར་གནས་པའི་སྨན་རྒྱལ་གཉིས་ཀྱི་གསོལ་མཆོད། སྟག་འཚེར་གངས་མཆོད་གཏོང་ཚུལ། གནོད་སྦྱིན་རྣམ་གཉིས་མཆོད་ཆོག བསམ་ཡས་དབུ་རྩེ་རིགས་གསུམ་གླིང་བཞི་གླིང་ཕྲན་ཇོ་མོ་གླིང་གསུམ་སོགས་ཀྱི་གནས་སྲུང་རྣམས་ལ་གསེར་སྐྱེམས་འབུལ་ཚིག ཁྱུང་ལུང་ལྷ་མོའི་གསོལ་ཁ། སྲིད་ཞིའི་མགྲོན་ལ་གཏོར་འབུལ་བསྡུས་པ།
སྨྱུག་ལ་ཁུ་སྦེ་ཆོས་སྡེའི་གཞི་བདག་ཐོག་རྒོད་བཀྲ་ཤིས་ཀྱི་གསོལ་ཁ། བསེ་ཁྲབ་པའི་གསོལ་མཆོད། ཡང་ཕུར་སྲུང་མར་མཆོད་གཏོར་འབུལ་ཚུལ། འགོ་བའི་ལྷ་ལྔ་དང་བརྟན་མ་བཅུ་གཉིས་མཆོད་ཚུལ། ཕོ་ལྷ་སྐྱ་སེར་གསོལ་མཆོད་སོགས་བསྐང་མདོས་ཕྲིན་འཆོལ་གཏོར་བཟློག་རུ་མཚོན་སྐོར་རྣམས་རགས་བསྡུས་སུ་བརྗོད་ཟིན་ནས།། ༈ །།དྲུག་པ་དྲི་ལན་སོགས་སྣ་ཚོགས་པའི་སྐོར་ནི། གནས་གསར་རྡོ་རྗེ་འཆང་ལ་འཇིགས་བྱེད་སྐོར་གྱི་དྲི་བ་ལན་བཅས། གཞན་ཡང་ལྷ་ཆེན་མཁན་པོ་ཆོས་བཀྲ་ཤིས། ཞལ་དཀར་མཁན་པོ་ངག་དབང་ཤེས་རབ། ཞེ་དྲུང་སོགས་ལ་དྲི་བ་མཛད་ལན་བཅས་མང་དུ་མཆིས་ཤིང་།
ཐུབ་བསྟན་རྣམ་རྒྱལ་དཔལ་མགོན་ཞལ་ལ་བཅོལ་དམ་གཉེར་གཏད་ཀྱི་ཡི་གེ ཆོས་སྲུང་ལ་གཉེར་གཏད་བཀའ་བསྒོ། རྗེ་བཙུན་ས་སྐྱ་པའི་གདུང་རབས་ལ་བརྟེན་པའི་བཀའ་བསྒོ། བཀའ་བསྒོའི་ཡི་གེ་སྤྱིར་བཏང་དམིགས་བསལ་བཅས། ཆ་ཞབས་ཁམས་དྲུང་བཅུ་དཔོན་ཀླུང་རྟ་འཛུགས་ཡིག བྲུལ་གཏོར་བཀའ་གདམས་ལུགས། ཆུ་གཏོར་གྲངས་གསོག་བྱེད་ཚུལ། ལན་གཏོར་གཏོང་ཚུལ། འབྱུང་བཞི་གཏོར་མ། རྣལ་འབྱོར་མའི་ཚོགས་མཆོད།
ཡང་ཚོགས་མཆོད་བདུད་རྩི་འཁྱིལ་པ། བར་དོ་ངོ་སྤྲོད་ཀྱི་གདམས་ངག་རྒྱས་འབྲིང་བསྡུས་གསུམ། ཐེག་ཆེན་ལམ་གྱི་སྙིང་པོ། ལོ་གླུད་ལག་ལེན་དང་བཅས་པ། རྣམ་སྲས་རིགས་ཆེན་བཅོ་ལྔའི་གཏོར་མའི་རྣམ་གཞག ས་སྐྱ་བསྐོར་དཔོན་མ་ཎི་བར་ཉེ་མཁོའི་ཡི་གེ མགོན་དཀར་དམག་ཟོར་བསང་མཆོད། རྔ་གཟུངས། ཁམས་ཨབ་ལ་སྐུ་སྐྱེར་འཇིགས་བྱེད་བྲིས་ཐང་རྒྱབ་ཡིག གཉན་ཕུལ་བྱུང་བས་བཞེངས་པའི་ས་ཆེན་ཞལ་ཐང་ཕྱག་ནས་མ་འཛམ་གླིང་འོད་གསལ་གྱི་སྒོ་ཁྱིམ་སྐུ་བརྙན་གཟུངས་གཞུག་ལ་ཕུལ་སྐབས་དེ་ལོགས་ཀྱི་ཡི་གེའི་འདྲ་ཤུས།
ཡིག་བསྐུར་རྣམ་གཞག ལྕགས་བྱི་རྒྱལ་དབང་རིན་པོ་ཆེར་ཞབས་བརྟན་སྐབས་ཞལ་བཞེས་ཞུ་ཐོ། བསམ་ཡས་རབ་བྱུང་གྲྭ་ཚང་པར་ཕུར་འཚམས་སྐྱོན་འདོན་ཟིན་བྲིས། གདུང་ཆོས་སུ་ཆར་འབེབས་ཟིན་བྲིས། ཨ་དཀར་ཐང་སྒར་ཐོག་མཛད་པའི་ཁྲུས་གསོལ། ལྕགས་བྱི་ཙི་དམར་སྐུ་ཕེབས་སྐབས་དང་། ཚལ་གུང་ཐང་དུ་དྲག་ཤུགས་དབང་པོ། ཡང་དེར་བསེ་ཁྲབ་པ། བྱེ་ཚོགས་ཆོས་སྐྱོང་། ཡང་བྱེ་ཚོགས་སྐུ་རྟེན་པ་ཀུན་དགའ་ཡེ་ཤེས་ལ་ཕེབས་སྐབས།
རྒྱལ་པོ་ཤིང་བྱ་ཅན། དྭགས་གྲྭར་བསེ་ཁྲབ་པ། སྟག་ཁུ་ཆོས་སྐྱོང་རྣམས་ཕེབས་སྐབས་སྩལ་བའི་ཡི་གེ ལྷ་ཁང་མཁན་ཆེན་ཆོས་བཀྲ་ཤིས་འཐོན་སྐབས་ཀྱི་བརྟགས་ཡིག གནས་གསར་རྡོ་རྗེ་འཆང་ལ་དྲག་པོ་སྒྲོལ་དབང་སྩལ་སྐབས་ཐོལ་བྱུང་གི་ལྗགས་རྩོམ་ཡན་ལག་བདུན་པ། ཤི་གསོན་གདགས་ཡིག རྩེ་གདོང་གཡག་རྭ་ལྔའི་རྟེན་བཤད། རོལ་འཆམས་སོགས་ཀྱི་སྐབས་ཀྱི་ཉེར་མཁོ། སྐུ་གསུང་ཐུགས་རྟེན་གྱི་འདོད་གསོལ། ཐུབ་དབང་འཇམ་དབྱངས་ཕྱག་རྡོར་བཅས་ཀྱི་འདོད་གསོལ།
སྐྱེད་ལྷས་རྟག་གཏོར་གྱི་འདོད་གསོལ། ཡུམ་བསྐལ་བཟང་བདེ་སྐྱིད་བུ་ཁྲིད་མའི་དགོངས་རྫོགས་རྟེན་གྱི་འདོད་གསོལ། གང་དེའི་སྤུར་རུས་ལ་སངས་རྒྱས་ཀྱི་མཚན་འབུམ་བྲིས་སུ་བསྟར་བའི་འདོད་གསོལ། འབུམ་ཐང་དངུལ་གདུང་རིན་པོ་ཆེར་ཕུལ་བའི་འདོད་གསོལ། བླ་བྲང་ཤར་ཐར་རྩེ་རྡོ་རྗེ་འཆང་གི་སྨན་སྐུའི་འདོད་གསོལ། བྲག་རྩེ་རྡོ་རྗེ་འཆང་གི་འདྲ་སྐུའི་འདོད་གསོལ། འགྲོ་མགོན་བསྟན་པ་སངས་རྒྱས་ཀྱི་ནང་རྟེན་དངུལ་གདུང་རིན་པོ་ཆེ་དང་། གཟིམས་འོད་རྗེས་སྒྲུབ་འཇམ་དབྱངས་ཀྱི་འདོད་གསོལ། བསམ་བརླིང་སྨོན་བདེ་འཕེལ་ཆེན་ནས་ཞུས་པ་དང་། སངས་རྒྱས་བཟང་པོས་རྗེས་སྒྲུབ་རྡོར་སེམས་སྐུའི་འདོད་གསོལ།
འཕགས་སྡེ་སློབ་དཔོན་གྱིས་ཞུས་འདོད་གསོལ་ལེ་ཚན། གློ་བོར་གནང་བའི་ལེགས་ལྡན་ཞི་དྲག་གི་སྐུའི་འདོད་གསོལ། ཕུར་སྐུའི་འདོད་གསོལ། ཆོས་གྲགས་ཀྱི་སྐུའི་འདོད་གསོལ། འདར་པར་སྩལ་བའི་ཚར་ཆེན་རིན་པོ་ཆེའི་སྐུའི་འདོད་གསོལ། བདུད་འདུལ་མཆོད་རྟེན་ཉམས་གསོ་སྐབས་ཀྱི་འདོད་གསོལ། དགོངས་རྫོགས་མཆོད་འབུལ་ཐོག་ཡབ་རྗེ་ཐུབ་ཆེན་འཛམ་གླིང་གཡས་བཞག སྔགས་འཆང་ཆེན་པོ། ཆོས་སྲུང་རྣམས་བཅས་ལ་སྙན་ཤལ་གྱི་འདོད་གསོལ། སྤོས་སྐྱེད་རྟེན་གྱི་འདོད་གསོལ།
བུམ་སྒྲུབ་སྐབས་ཀྱི་འདོད་གསོལ། སྦལ་གདོད་ཆོས་མཛད་ཞལ་གྱི་སྣང་བརྙན་འདོད་གསོལ། ཇི་སྲིད་ཞི་དགའ་ཚལ་དུ་དེ་མོ་རིན་པོ་ཆེའི་སྣང་བརྙན་འདོད་གསོལ། མདའ་དཔོན་ཕུ་ལུང་པའི་ངོར་མཛད་རྒྱལ་ཆེན་ལྔའི་འདོད་གསོལ། ཙི་དམར་གསོལ་གོ་གསར་བསྐྲུན་སྐབས་འདོད་གསོལ། འོན་ཁྲི་སྨོན་ཆོས་སྐྱོང་སྙན་ཤལ་འདོད་གསོལ། སྤོས་དཀར་བླ་མས་དགོན་དེའི་བླ་མ་བཟང་པོའི་སྤྲུལ་སྐུ་མྱུར་འབྱོན་ཆེད་ཞུས་འདོད་གསོལ། ཡེར་པར་བཞུགས་པའི་ཀླུ་དབང་གི་སྐུའི་འདོད་གསོལ། འོན་རྒོད་ཚང་དུ་གནང་བའི་སྐུ་རྣམས་ཀྱི་འདོད་གསོལ། གདུང་ཆོས་མགོན་སྐུའི་འདོད་གསོལ།
དཔལ་རབ་རྔ་ཆུང་དང་ཌཱ་རུའི་འདོད་གསོལ། པད་ཚལ་གྱིས་ཞུས་འདོད་གསོལ། གཟིམ་འོད་ནས་རྗེ་རྡོ་རྗེ་འཆང་ཉིད། ཚེ་དཔག རྣལ་འབྱོར་མ། གུར་རྣམས་གསར་བསྐྲུན་གྱི་འདོད་གསོལ་དང་། མཁའ་སྤྱོད་མའི་བྲིས་ཐང་འདོད་གསོལ་བཅས་ཏེ་དེ་རྣམས་ཀྱི་སྒོ་ནས་དཔྱད་གསུམ་རྣམ་པར་དག་པའི་བཀའ་རྩོམ་རྣམས་རགས་རིམ་ཙམ་སྨོས་ཟིན་ཅིང་། ད་དུང་འདིར་མ་འཐུས་པ་པོད་ལོང་ཙམ་ཡོད་ཚོད་བཅས་ལྗགས་རྩོམ་གྱི་ཕྲེང་བ་མཚར་དུ་དངར་བ་རྗེ་རྡོ་རྗེ་འཆང་ཆེན་པོ་ཉིད་ཀྱིས་བསྟར་བར་མཛད་པ་འདི་དག་ནི། ཇི་སྐད་དུ། དགེ་སྦྱོང་ཕལ་ཆེར་ཐོས་པ་ཉུང་། །
ཐོས་པ་དེ་དག་བརྩོན་པ་ཉུང་། ། སྡོམ་བརྩོན་ཕལ་ཆེར་བཀུར་བ་ཉུང་། ། བཀུར་བ་དེ་དག་སྡོམ་བརྩོན་ཉུང་། ། སྦྱིན་བདག་ཆོས་ལ་དད་པ་ཉུང་། ། དད་པ་ཅན་གྱི་མཆོད་བྱ་དམན། ། མཆོད་པ་དེ་དག་ལོག་འཚོའི་རྒྱུ། ། ཞེས་གསུངས་པ་ལྟར་སྙིགས་མ་ལྔ་ཆེས་ཆེར་བདོ་བའི་དུས་འདིར་ཆོས་དོན་དུ་གཉེར་བ་སོགས་ཉུང་བ་དང་། དོན་གཉེར་ཡོད་པ་རྣམས་ཀྱིས་ཀྱང་དམ་པ་གོང་མའི་གསུང་ཟབ་བརླིང་དང་ལྡན་པ་རྣམས་མྱུར་དུ་མི་རྟོགས་པས། དམ་པ་གོང་མའི་གསུང་ལ་གཞི་མཛད་དེ་ནག་འགྲོས་འབའ་ཞིག་ཏུ་བཀོད་པར་མཛད་པ་འདི་ནི་ཐུགས་རྗེ་དང་དགོས་པ་ཁྱད་པར་ཅན་དུ་འཁུམས་པས། རྗེས་འཇུག་རྣམས་སྤྲོ་དགའི་འཛུམ་སྒྲོས་བཞད་པའི་འོས་སུ་གྱུར་ལགས།
དེ་དག་གི་དོན་བསྡུ་ན། བཅུ་ཕྲག་རིག་བྱེད་ཉེ་བའི་ཡོངས་འཛིན་ལས། ། བརྒྱད་ཁྲི་བཞི་སྟོང་ཆོས་ཕུང་འདོད་འཇོའི་དཔལ། ། མང་ཐོས་རྣ་བ་བརྒྱད་པའི་བློ་གྲོས་སུ། ། རིས་མེད་འཁྱིལ་བའི་གཏམ་འདི་སྲིད་ན་གསལ། ། རྒྱུ་དེས་དོན་གཉེར་ལེགས་བྲིས་སྐལ་བཟང་ཅན། ། སོ་སོའི་རིང་ལུགས་སྡེ་བཞིའི་གདོང་འབབ་དཔྱིད། ། སྙིང་གི་བདུད་རྩིར་བཟུང་བའི་རྒྱུན་འདི་ཀོ ། བསྲེགས་བཅད་བརྡར་བའི་གསེར་བཞིན་ངང་ཚུལ་བཟང་། ། བདེ་སྐྱིད་འབྱུང་གནས་བསྟན་འཛིན་རིན་ཆེན་སྙིང་། །
དབུས་གཙང་ཁམས་ཀྱི་ཡུལ་གྲུར་ཉེར་བཀྲམ་ནས། ། རང་རང་འདོད་དོན་འབད་མེད་འཇོ་བའི་གསོས། ། བསྐྲུན་འདིར་མི་དད་བློ་ལྡན་སུ་ཞིག་མཆིས། ། དཔལ་མགུར་ལོངས་སྤྱོད་འཁོར་ལོའི་ལྡིང་ཁང་ན། ། རང་འདྲའི་རྡོ་རྗེ་རྣོན་པོ་ཟློས་པའི་གར། ། ཅིར་ཡང་བསྒྱུར་འདིས་ལེགས་བཤད་ཆར་བཞིན་ཉིལ། ། སྐྱེ་དགུའི་ཚ་གདུང་སེལ་བའི་གྲོགས་ཀྱི་མཆོག ། མ་རྟོགས་ལོག་རྟོག་ཐེ་ཚོམ་མདུད་པའི་རྒྱ། ། འགྲོལ་བྱེད་དམ་པའི་ཞལ་ལུང་སོར་མོའི་འཕྲུལ། ། མཐོང་གྲོལ་ནག་འགྲོས་བཀླགས་ཆོག་འདི་ན་ཧོ། །
ཐུགས་ལ་བཟུང་ཞིག་སྐལ་ལྡན་རིགས་ཀྱི་བུ། ། ཞེས་ཀྱང་སྨྲས་སོ།། ༈ །།གཉིས་པ་བསམ་སྒོམ་འཆད་རྩོད་ཀྱིས་མཚོན་ལུགས་བརྒྱའི་མཛད་ཕྲིན་ཀུན་གསལ་གྱི་ཐ་གྲུ་ལྟར་ཡངས་ཤིང་རྒྱ་ཆེ་བའི་ནང་ནས་བཀའ་འབངས་ཀྱི་ཐ་ཤལ་མུ་ཏོ་བ་བདག་གིས་ཆ་ཤས་ཙམ་ཞིག་རྙེད་པ་རྣམས་གོ་རིམ་བཞིན་ལོ་ཁམས་སོ་སོའི་ནང་དུ་ཇི་མཛད་མ་འཁྲུལ་བར་སྟོན་པ་ལ། དགུང་གྲངས་བཅུ་གཉིས་པ་ལྕགས་སྤྲེར་གསེར་ཁྲི་རིན་པོ་ཆེར་མངའ་གསོལ་གྲུབ་ནས་རིམ་གྱིས། རྗེ་རྡོ་རྗེ་འཆང་གང་གི་བསྟི་གནས་གསར་པ་བྱང་མར་གོང་འཁོད་ཀྱི་ཞལ་ངོ་སོགས་བཀའ་ཆོས་རིན་པོ་ཆེ་ཞུ་མི་རྣམས་ཀྱི་སྟེང་། ཕྱག་གཉེར་མགྲོན་གཉེར་སོགས་འགའ་ཞིག་འཕར་བའི་ཉི་ཤུ་སྐོར་ལ། ས་ལོའི་ཡིག་སྟེང་ནས་རྗེ་བཙུན་འཇམ་པའི་དབྱངས་དམར་སེར་གྱི་རྗེས་གནང་སྩལ་སྐབས་ཡབ་རྗེ་རྡོ་རྗེ་འཆང་ཉིད་ཀྱིས་ཐོག་སྟེང་ནས་ཅི་འདྲ་བྱུང་འགྲོའམ་དགོངས་ཏེ་གཟིགས་པས། གྲུབ་འཕྲལ་རྗེ་རྡོ་རྗེ་འཆང་ཉིད་ལ་དེ་ལྟ་བུའི་གནང་ཚུལ་རྣམས་སྒོ་གང་ས་ནས་ལེགས་པར་འདུག་ཅེས་དབུགས་དབྱུང་གཟེངས་བསྟོད་ཀྱང་སྩལ་ཏོ། ། དེ་ནས་རིམ་གྱིས་ལོ་ནང་དེར་འབྲུམ་ནད་དང་འབུར་ཡན་གཉིས་ཆར་བྱུང་སྟེ་བྱིངས་ཀྱིས་དབྱེ་དཀའ་བའི་དོགས་གནས་ཆེ་སྐབས། ཡབ་རྗེ་མཆོག་ཏུ་མཛོད་འཛིན་རྒྱལ་མཚན་རིན་ཆེན་ནས་གནས་ཚུལ་ཡང་ཡང་ཞུ་གནང་གི་ཕྱིར་ཕེབས་སུ་འབྲུམ་པ་མིན་ཚུལ་ཁོ་ན་བྱོན་པ་ནི།
གཞན་ངོ་སྲུང་ཆེད་དང་གཏམ་སྦིར་སྣ་ཚོགས་ཀྱིས་བསྟན་ལར་གནོད་དོགས་རེ་ཞིག་འབྲུམ་པ་མིན་ཚུལ་ཁོ་ན་གསུང་མུར་ཡུམ་མཆོག་ནས་ཐུགས་སྒྲུབ་ཚེས་བཅུའི་ཆོ་ག་བརྒྱ་ཚར་གྲངས་གསོག་འགྲུབ་ཉེར་རྡོ་རྗེ་ཚེར་མས་བྲོ་འཚལ་སྐབས་བད་རླུང་ཡིན་ཚུལ་གླེང་རྐྱེན་གྱིས་སྤང་བླང་ཇི་བཞིན་པ་ཅི་ཡང་མ་གནང་ཞིང་། རྔ་རོལ་མེ་ཉི་སོགས་སྤང་བྱ་བླང་བྱར་མཛད་ཀྱང་ཉམ་ཉེས་སུ་མ་གྱུར་པའི་གྲུབ་རྟགས་འདི་ནི་རྗེ་རྡོ་རྗེ་འཆང་ཉིད་ཀྱིའང་ཆུ་ཡོས་ལོའི་མཛད་པ་འོག་ཏུ་འཆད་རྒྱུ་དང་མཚུངས་པས་ཡུམ་སྲས་ཀྱི་གྲུབ་མཚན་ངོ་མཚར་ཅན་དུ་འཁུམས་སོ། ། དེ་ནས་སྐུ་མཆེད་རྣམས་གཟིམ་སྐྱིལ་གསར་པ་ལས་འཕོས་ཏེ་རྗེ་ཉིད་རྩེའི་སྐུ་ཡོན་ཁང་དང་། ཨ་ལྕེ་དྲུང་སྐུ་མཆེད་གཟིམ་ཤར་རྒྱལ་ཡུམ་དང་ཞལ་རྒྱས་སྐབས་མཆོག་དམན་མཐའ་དག་ཡབ་རྗེ་རྡོ་རྗེ་འཆང་རྒྱུན་སྐུ་གཅོང་ཆེ་བའི་སྟབས་ད་ལམ་ཅི་འདྲ་ཡོང་ངམ་སྙམ་ཅི་བྱ་གཏོལ་མེད་དུ་གྱུར་པའི་ངང་ནས། རྗེ་ཉིད་ཀྱིས་མཚོན་ཞལ་ངོ་རྣམས་དང་ཕྱག་གཉེར་ཆོས་སྡེ་ལྷོ་བྱང་དྲུང་སེར་སྐྱ་ཆ་ཞབས་ཁམས་དྲུང་སོགས་ནས་རང་རང་གི་འབྱོར་ཚོགས་དང་ཆབས་གཅིག་རྟེན་འབྲེལ་གྱི་གནད་དང་ལྡན་པའི་ཞབས་བརྟན་རྡོ་རྗེའི་རེ་ཁཱ་ཅན། སྔོན་འཇམ་མགོན་ས་སྐྱ་པཎྜི་ཏ་ཆེན་པོས་གང་གི་ཡབ་དཔལ་ཆེན་འོད་པོ་དང་། བུ་སྟོན་རིན་པོ་ཆེས་གྲུབ་དབང་ཟླ་སེང་ལ་ཕུལ་བ་སོགས་ཀྱི་རྒྱུན་བཟང་དང་ཟང་ཟིང་གི་དངོས་པོ་ཕོངས་མེད་དུ་སྤུངས་ཏེ་སྤྱི་བྱེ་བྲག་གི་རིམ་གྲོ་བསྒྲུབས་པ་དང་། ལྷག་པར་མཛོད་འཛིན་ནས་ཞབས་པད་ཡུན་རིང་དུ་བསྟན་པའི་ཞལ་བཞེས་ཞུས་སྐབས། ངོས་ལ་འབྲུམ་ནད་ཀྱིས་སྐྱོན་མི་ཡོང་སེམས་ལས་མི་དགོས་ཕེབས་པ་བཞིན་ཡབ་མེས་གོང་མའི་རྣམ་ཐར་ལྟར་གྱི་ལྷ་འབྲུམ་དཀར་པོ་བཞེས་ཏེ་ཞག་བཅུ་སྐོར་ལ་སངས་དེངས་ཀྱིས། གཞི་ཐོག་དབང་ཁང་ཐེག་ཆེན་རིན་པོ་ཆེའི་བཞུགས་ཁྲིའི་སྟེང་ནས་རྗེ་རྡོ་རྗེ་འཆང་ཆེན་པོ་སྐུ་མཆེད་ལྔ་སོགས་སྐལ་ལྡན་གྱི་སློབ་བུ་བཅོ་ལྔ་ཙམ་ལ།
རྣལ་འབྱོར་དབང་ཕྱུག་བིརྺ་པའི་བཞེད་གཞུང་། ཡོངས་རྫོགས་བསྟན་པ་རིན་པོ་ཆེའི་ཉམས་ལེན། གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཚོགས་བཤད་སྨིན་གྲོལ་ཆ་ལག་དང་བཅས་པ་གནང་བ་གསན་པའི་འགོ་ཚུགས་ཏེ། སྣང་གསུམ་རྒྱབ་ཆོས་སུ་བླ་མ་རྒྱ་བོད། གོང་མ་ལྔ། ཚོགས་ཉན། དཀར་བྲག ཞང་བྲག དཔལ་ཚུལ། བུདྡྷ་ཤྲཱིཿ
ངོར་ཆེན། མུས་ཆེན། ཀུན་མཁྱེན་རྣམས་ཀྱི་རྣམ་ཐར། གསུང་ངག་ཁོག་ཕུབ་ལེགས་བཤད་འདུས་པའི་རྒྱ་མཚོ། ས་སྐྱ་བཀའ་འབུམ་ལུང་འཕྲོས་གང་འགྲོ། སེམས་བསྐྱེད་ཆེན་མོ། སློབ་མ་རྗེས་འཛིན། ཞལ་གསོའི་ལྗགས་བསྙེན་རྣམས་སྣྲོན་ཟླའི་ཚེས་དགུའི་བར་ལ་གནང་སྐབས་སུའང་ཡབ་རྗེ་རྩ་བའི་བླ་མ་དམ་པ་ལ་སྔར་དང་ཡེ་མི་འདྲ་བའི་ཐུགས་དད་བཅོས་མིན་དུ་རྗེ་རྡོ་རྗེ་འཆང་ཆེན་པོ་ལ་འཁྲུངས་པ་ནི་གཞུང་ནས་གསུངས་པ་བཞིན་གྱི་བླ་མའི་བྱིན་རླབས་ཐུགས་རྒྱུད་ལ་ཞུགས་པ་ནི་དམ་པའི་རྣམ་ཐར་དུ་གོར་མ་བཀུམ། དེ་ལོའི་བསམ་བརླིང་ལྷ་མོ་མཆོད་ལ་རྗེ་རྡོ་རྗེ་འཆང་ཨ་ལྕེ་དྲུང་སྐུ་མཆེད་བཅས་ཕེབས། དེ་ཙམ་ནས་བཟུང་རྗེ་ཉིད་སྐབས་འགའ་མ་གཏོགས་ལྷ་མཆོད་ལ་ཕེབས་པ་ནི་རྣམ་པ་ཀུན་ཏུའོ། །
དེ་མཚམས་ནས་འདི་ཁུལ་ལ་ནད་དེ་ཇེ་ཆེར་མཆེད་པས་ཡབ་རྗེ་མཆོག་ནས་གསུང་ཆོས་འཕྲོ་ཤོལ་མཛད་དེ་ཐུབ་བསྟན་སྐྱོང་བའི་མེལ་ཚེ་ཆེན་པོ་རྣམས་ལ་འཕྲིན་འཆོལ་དང་། ཞལ་ངོ་རྣམས་ལ་འཇམ་ནག ཁྱུང་ཁྲ་ནག རྟ་མགྲིན་སྐྱེར་སྒང་། རྣམ་འཇོམས། སྨེ་དུད་སོགས་ཀྱི་རྗེས་གནང་དང་། བརྒྱ་བཞི། མ་མདོས། གླུད་རྫོང་རིགས་ལ་ཐུགས་འགྲུས་དང་། ལྗགས་ཆུ།
བསྲུང་བ། རིམ་གྲོའི་ཞལ་བཀོད་རྣམས་བཀའ་དྲིན་ཆེ་སྐབས་གཞུང་ཞབས་རིན་པོ་ཆེ་ནས་མདའ་དཔོན་པད་ལྕང་ལྷ་རྫོང་སྐུ་ཚབ་སོགས་མངགས་པས་འོ་བརྒྱལ་རྨ་ཐོག་ཤུ་བརྩེགས་ཀྱི་རྗེས་སུ་སྙེག་པ་ལྟ་བུ་དང་། རིམ་གྱིས་དོན་དམ་རྡོ་རྗེ་ལྟ་བུའི་སྐུ་མཆོག་བརྙེས་སུ་ཟིན་པའི་རྗེ་རྡོ་རྗེ་འཛིན་ཆེན་པོས་ཀྱང་ཀུན་རྫོབ་ལྷར་སྣང་དང་བསྟུན་པར་མཛད་དེ་སྙུན་བབ་ལྕི་བར་བཞེས་རུང་། སྤྱི་བྱེ་བྲག་གི་བསོད་ནམས་ཀྱི་མཆོད་སྡོང་ཆེན་པོར་འགྱུར་མེད་རྡོ་རྗེ་གསུམ་གྱི་རང་བཞིན་དུ་མཛད་པའི་སྐུ་དྲིན་ཡང་བསྐལ་པར་གཞལ་བའི་གོ་སྐབས་དང་བྲལ། དེ་ལོའི་གྲོ་བཞིན་བཛྲ་ཀཱི་ལ་ཡའི་སྒྲུབ་མཆོད་ཀྱང་དབུ་རྩེ་རྙིང་མར་ཚུགས་ཤིང་རྩ་འཆམས་ནང་དུ་མཛད་ནས་བྲུབ་འཆམས་ས་ཚོགས་སུ་མཛད་ཆོག་དང་། ནད་ཐག་ཕལ་ཆེར་ཁྲུམས་ཟླའི་ནང་ཆོད་ནས་སྒོ་རུམ་སྟེང་འོག་སོགས་སུ་གཏང་རག་མཛད་དེ་ཟླ་སྐེད་ཙམ་ལ་ཞལ་ངོ་ཞབས་ཕྱི་རགས་བསྡུས་བཅས་ཁའུ་ཞེས་པ་པི་ཅིང་གི་སྐད་དུ་བཟང་པོ་ཞེས་པ་དང་། སྦོ་ཁའུ་ཞེས་པ་ངན་པ་ཟེར་བའི་བརྡ་སྟེ་གོང་བཟང་པོའི་ཡུལ་གྲུར་བདུད་རྩི་སྨན་ཆབ་ལ་ཕེབས་ཏེ་དབྱུག་ཟླ་ནས་ལམ་འབྲས་ཀྱི་འཕྲོ་རྒྱུ་དབང་། ཨཥྚའི་བཟླས་ལུང་། རྒྱུད་གསུམ་དང་རྗེས་འབྲེལ་པོད་སེར་དམར། རྩ་རྒྱུད་བརྟག་གཉིས།
བསྐྱེད་རིམ་རྣམ་བཤད། དེ་ལ་རྩོད་སྤང་ངོར་ཆེན་དང་ཀུན་མཁྱེན་གྱིས་མཛད་པ། ཡང་ཀུན་མཁྱེན་དང་ཨ་མེས་ཞབས་ཀྱིས་མཛད་པའི་བསྐྱེད་རིམ་རྣམ་བཤད་སོ་སོ་དང་། བདུད་རྩི་རིལ་བུ་དང་རྡོར་དྲིལ། བགྲང་ཕྲེང་དགང་བླུགས་བུམ་པ་རྣམས་ཀྱི་བཤད་པ་ཚོ་གཉིས། ཀྱེ་རྡོར་མངོན་དཀྱིལ་རྣམས་ཨ་མེས་ཞབས་ཀྱིས་མཛད་པ། ཞར་བྱུང་དུ་རྡོ་རྗེ་ཕུར་པའི་མངོན་རྟོག་རྒྱས་པ་ཆོས་རྗེ་བླ་མ། བསྡུས་པ་ས་ལོ། དེའི་དཀྱིལ་ཆོག་ཨ་མེས་ཞབས། གུར་དྲག་ཕྲིན་གཞུང་རྒྱ་གར་ཤེས་བཟང་།
དབྱུག་གུ་མའི་རྒྱ་གཞུང་ཀླུ་སྒྲུབ་དང་། བོད་གཞུང་ཨ་མེས་ཞབས་ཀྱིས་མཛད་སྐོར། གཏོར་མ་བརྒྱ་རྩ་སྔགས་འཆང་ཆེན་པོ། འོད་དཔག་མེད་ཀྱི་ཉལ་འཕོ་ཨ་མེས་ཞབས། རྡོ་རྗེ་མཁའ་འགྲོའི་སྦྱིན་སྲེག་ས་ལོ། སྐུ་དང་གསུང་ཐུགས་མ། གཏུམ་ཆེན་མ། བདུད་རྩི་ལྔ་མཆོད། ནག་པོ་མཆོད་རྟེན། ཆོས་ཉིད་མ།
བསྐང་གསར། ལྷ་མོ། ཞལ། པུ་ཏྲ། དཀར་བདུད་རྣམས་ཀྱི་སྒོས་བསྐང་རྒྱ་གར་བ། ས་ལོ་སོགས་ཀྱིས་མཛད་པ། དམག་ཟོར་མ། དུར་བདག པུ་ཏྲ། དཀར་བདུད།
ཙི་དམར། བསེ་ཁྲབ་པ་རྣམས་ཀྱི་བསྐང་བ་དང་འཕྲིན་འཆོལ། ས་སྐྱའི་རྗེ་བཙུན་མ་རྣམས་ཨ་མེས་ཞབས་དང་། གདུང་རབས་མྱུར་འབྱོན་བསྐང་ཕྲིན་སྔགས་འཆང་ཀུན་དགའ་བཀྲ་ཤིས། རྒྱལ་གསོལ་ལོག་འདྲེན་ཚར་གཅོད་ཡབ་རྗེ་མཆོག་གི་གསུང་། བསྟོད་པ་སྲིན་སྔོན་གང་གསུམ། མ་སྐྱེས་ཧཱུྃ་ཡིག་རྔམས་འབར་རབ་འབྱམས་སངས་རྒྱས་བསྟན་སྲུང་རྒྱས་བསྡུས་རྣམས་ཀྱི་སྡེ་ཚན། སྤྱི་སྟབ་སྲིད་ཞི་དཔལ་འབྱོར་མ་སོགས་བསྐང་སྐོར། ཆོས་སྤྱོད་རབ་གསལ་ལྷ་མཐིལ་པར་མར་བཞུགས་དང་མ་བཞུགས་ཁ་ཤས། བསྟན་པ་གསོ་ཆོག་མངྒའི་མཚན་གྱི་གསུང་སོགས་ལྗགས་ལུང་ཕོན་ཆེ་བ་དང་།
གསུང་ངག་ཆ་ལག་ལམ་ཟབ་ཕྱི་ནང་། བིར་བསྲུང་ཕྱི་ནང་། བླ་མ་རིན་འབྱུང་། ཚར་གསུམ་ཁུགས་པ་རྣམས་ཀྱི་བྱིན་རླབས་བཅས་ཟླ་གསུམ་ཙམ་གྱི་རིང་ཆོས་ཆར་བདུད་རྩིའི་ཟིལ་དངར་འབེབས་པར་མཛད་པའི་རྒྱུ་ལམ་དབང་གི་བཀའ་སྒྲུབ་སོགས་ཀྱི་སྐབས་རྗེ་རྡོ་རྗེ་འཆང་ཉིད་ཀྱིས་ཀྱང་ཞལ་རྒྱས་མཛད་པ་ལགས། དེ་སྐབས་ཀྱི་བར་སེང་རྣམས་ལ་ཡབ་རྗེ་མཆོག་དང་། དབུ་བྱེད་ཡེ་ཤེས་རྒྱལ་མཚན། བརྩོན་འགྲུས་ཡེ་ཤེས་སོགས་ལས་བདེ་ཀྱེ་གསང་གསུམ་སོགས་གདན་ས་ཆེན་པོར་བཞུགས་པའི་ཆོ་ག་ཕྱག་ལེན་དབྱངས་རོལ་སོགས་གསན་སྦྱངས་མཐའ་ཆོད་པ་བཀའ་དྲིན་བསྐྱངས། སྨིན་ཟླ་ཙམ་ལ་ནད་ཁྲུན་ཡོངས་རྫོགས་ཆོད་ནས་མགོ་ཟླའི་བདེ་མཆོག་སྒྲུབ་མཆོད་དང་དུས་མདོས་སོགས་རྗེ་རྡོ་རྗེ་འཆང་ཉིད་ཀྱི་ཐུགས་འགན་བཞེས་ཤིང་།

དུས་མདོས་ཀྱི་ཉེར་གསུམ་ཉིན་གང་གི་ཡབ་རྗེ་དམ་པ་ཉིད་འཆམས་སྐུ་རྣམས་ལ་སྙན་ཤལ་འབུལ་བར་ཕེབས་ནས་གྲལ་གཤམ་དུ་ཚོགས་ཕྱག་མཛད་པའི་ཚེ། རྗེ་རྡོ་རྗེ་འཆང་ཉིད་བཞུགས་ཁྲིའི་སྟེང་མི་ཚུགས་པ་ལྟ་བུའི་འཚེར་ཉམས་བྱུང་ཞེས་བཀའ་སྩལ་ཏོ། ། དེ་དག་གི་དོན་བསྡུ་ན། དམར་སེར་དྷཱིཿཡིག་སྤྲོ་བསྡུའི་ངང་མོ་ཡིས། ། སྐལ་ལྡན་ཡིད་ཀྱི་ཆུ་བྱའི་སྣ་དྲངས་ནས། ། མཐའ་བྲལ་མཁྱེན་རབ་ཆུ་གཏེར་ཆེན་པོའི་ངོགས། ། རབ་ཏུ་སྦྱར་འདི་ཆོས་སྒོ་གསུམ་པར་ངེས། ། ཕྱི་ནང་རྐྱེན་གྱིས་མི་བརྫི་རྡོ་རྗེའི་སྐུར། ། ཅོལ་ཆུང་ཚེར་མའི་མིང་གི་ཕོ་ཉ་དེས། ། བག་མ་ཕྱིར་བསྙགས་ལ་འདོད་འབྲས་སྦྱིན་པའི་སྒོ། ། ཕྱེ་ཕྲལ་སྐྱེངས་ཏེ་མི་མངོན་དབྱིངས་སུ་དེངས། །
མངོན་གྱུར་ས་ལ་དབང་བའི་བི་རཱུའི་གཞུང་། ། ཌཱ་ཀིའི་ཞལ་རླངས་འཐུལ་བའི་ཆ་ལག་བཅས། ། ཆོས་ཀྱི་འཁོར་ལོའི་མཛོད་དུ་ཉེར་བཟུང་ནས། ། མཁས་མང་དབུས་སུ་རྡོ་རྗེའི་ཁྲི་ལ་འགྱིངས། ། ཞེས་ཀྱང་སྨྲས་སོ།། ༈ །།དགུང་གྲངས་བཅུ་གསུམ་དུ་ཕེབས་པ་ལྕགས་བྱ་རྟ་ཟླའི་ནང་ཡབ་རྗེ་མཆོག་ནས་དགུང་ཀེག་རྐྱེན་སེལ་ལ་དམིགས་སྒོ་རུམ་དུ་ཚེ་སྒྲུབ་བཅད་རྒྱ་དང་། སླར་ཕོ་བྲང་དུ་བྱོན་སྐབས་རྗེ་རྡོ་རྗེ་འཆང་སོགས་ནས་རྟགས་རྟེན་འབྲེལ་བཟང་མིན་ཞུ་གནང་གི་ཕྱིར་ཕེབས་སུ། ལྟས་ཀྱང་བཟང་བ་རང་མ་བྱུང་། བཟླས་པ་འགྲོ་ཆུང་། བསེ་མགོན་བཞུགས་ཁྱིམ་དུ་བས་འགྲིབ་པ་ལྟ་བུས་མི་མཐོང་།
ཡབ་རྗེ་དེ་ཉིད་ཡང་ཡང་རྨི་ལྟས་སུ་ཕེབས་པ་ཞིག་བྱུང་གདུང་སྤུན་རང་ལ་གསུང་ངག་སློབ་བཤད་འདི་ཕྲལ་དུ་འཕྲོད་རེ་བྱེད་ཅེས་ཡང་ཡང་གསུངས་པས་རྗེ་ཉིད་ཀྱི་ཐུགས་ལ་སྐྱོ་སྣང་དྲག་པོ་ཞིག་འཁྲུངས། ནག་ཟླའི་མཇུག་ཙམ་ལ་གཟིམ་ཤར་མགོན་ཁང་དུ་ཡབ་སྲས་ཞལ་རྒྱས་ནས་པུ་ཏྲའི་མདོས་ཟོར་སྒྲུབ་གནང་གིས་ཕྱིར་འཕེན་མཛད། ས་གའི་རིལ་སྒྲུབ་ལ་རྗེ་ཉིད་ལའང་ཕེབས་ཤིག་པ་གནང་ཡང་གསང་འདུས་སྒྲུབ་མཆོད་ལ་ཐོག་མར་ཕེབས་རྒྱུ་དང་ཐུག་པས་དགོངས་ཞུ་མཛད། སྣྲོན་ཟླའི་ལྷ་མོ་མཆོད་ལ་ཡབ་རྗེ་ཉིད་མ་ཕེབས་ན་ལེགས་ཚུལ་ཞུ་བར་མཛད་པས། འདི་ལོ་ཅིས་ཀྱང་འགྲོ་སླར་མི་ཤེས་གསུངས་ནས་ཕེབས་པས་རྩ་སྐྱེད་ཀྱི་ཐད་ཙམ་དུ་རྒྱུ་མཚན་མེད་པར་ཐུགས་ལ་སྐྱོ་ཤས་དྲག་པོ་འཁྲུངས་བྱུང་ཞེས་རྗེ་རྡོ་རྗེ་འཆང་ཉིད་ལ་བཀའ་སྩལ། དེ་ནས་མངྒའི་མཚན་ཅན་གྱི་ཡིག་སྟེང་ནས་གྲུབ་ཐོབ་ཚེ་དབང་ཞིག་སྩལ་བ་རྗེ་ཉིད་ཀྱིས་ཀྱང་གསན། ཚེས་དགུ་ནས་བཟུང་ཡབ་རྗེ་རྡོ་རྗེ་འཆང་ཉིད་ལ་འདི་ཡིན་མེད་པའི་སྙུན་གཞི་སྐུ་ཤེད་ཉམས་སྟོབས་ཆེ་ཞིང་གསོལ་དང་ཇེ་ཞན་དུ་འགྲོ་བ་ལས་སྙུན་ཟུག་སོགས་ཆེར་མེད་པ་ཞིག་བཞེས་སྐབས། གསོལ་སྨན་སྐུ་རིམ་སོགས་འཐུད་ཤོལ་མེད་པ་དང་། ལྷག་པར་མཁའ་འགྲོ་བསུན་བཟློག་ཡང་ཡང་། གཞན་ཡང་གང་འཚམས་ཀྱི་མཛད་སྒོ་རྣམས་རྗེ་རྡོ་རྗེ་འཆང་ཉིད་ཀྱི་དབུ་གཡས་ཚང་མས་བཀའ་དྲིན་ཆེ་མུར་དང་བཞེས་ཡོང་རེ་དང་།
ཡབ་རྗེ་མཆོག་ནས་ཀྱང་གསུང་ངག་སློབ་བཤད་གནང་ཤག་གི་མུར་བྲག་རྩ་རྡོ་རྗེ་འཆང་དང་། ཐུབ་བསྟན་མཁན་ཆེན་ཚུལ་ཁྲིམས་བཟང་པོའང་བྱོན་པས་མཁན་ཆེན་ལ་སྔར་ནས་རྐྱེན་སེལ་ཞུ་མུ་བཞིན་ཚེ་དབང་གུར་དྲག་ཁྲོ་བཅུའི་རྗེས་གནང་སོགས་གསན་ཞིང་། གཟིམ་ཆུང་ནས་ཁྱོགས་ལ་གདན་འདྲེན་ཞུས་དུས་མཁན་ཆེན་དེས་ཨ་ག་གསུང་བ་དང་སྤྱན་ཆབ་མཛད། དེ་དུས་གསུང་འཕྲོས་རང་བཞིན་གྱི་སྐབས་ངེད་ནས་ཆོས་རྣམས་མ་འཕྲོད་པ་བྱུང་ན་ཐར་རྩེ་དང་། བྲག་རྩ་བ་སོགས་ལ་ཞུས་ཤིག་གསུངས། ཚེས་བཅུ་གསུམ་བར་སྐུ་ཁམས་རེས་འཇོག་དང་དེ་ནས་ཇེ་ཞན་གྱིས་སྤྱི་སྒེར་ནས་ཞབས་བརྟན་སྐུ་རིམ་རྣམས་བསྟུད་མར་མཛད་མུའི་བཅུ་དགུ་ནས་ཐུགས་དམ་ཉམས་བཞེས་རྣམས་སྔར་ལས་ཡུན་རིང་བར་མཛད་པ་དང་། མགུལ་གློ་དང་མནལ་ཡེར་བ་སོགས་ལ་གློ་གཅོག་མནལ་འགུགས་ཀྱི་གཏོ་དང་། རྗེ་རྡོ་རྗེ་འཆང་ཉིད་ལ་ལྗགས་སྔགས་འབུལ་དགོས་ཀྱི་བཀའ་བཞིན་ལ་ཐུགས་འཚེར་ཤིན་ཏུ་ཆེ་བ་འཁྲུངས་ཀྱང་། བླ་མ་མཉེས་བྱེད་གང་ཡིན་བྱ། ། ཞེས་དང་།
སེམས་དགེ་བ་ལ་ཉེས་པ་མེད། ། ཅེས་སོགས་ཐུགས་མཚོར་དགོངས་ཏེ་མན་ངག་སྡུད་སུད་ནས་འབྱུང་བའི་སྔགས་དང་གཏོ་སོགས་ཡང་དག་མཛད། ཉེར་བཞིའི་ཉིན་བཞུགས་གཡབ་ཏུ་བཞུགས་སྐབས་བཞུགས་སྟན་ཕྱོགས་བཞིར་བསྒྱུར་གསུང་བ་བཞིན་མཛད་དུས་སྤྱན་ནམ་མཁར་ཧད་ཀྱིས་གཟིགས། དེ་སྐབས་རྗེ་རྡོ་རྗེ་འཆང་སྐུ་མཆེད་ཡུམ་མཆོག་རྣམས་ནས་སྤྱི་སྒོས་བསྟན་པ་རིན་པོ་ཆེར་དགོངས་ནས་ཞབས་པད་བརྟན་དགོས་ཀྱི་གསོལ་འདེབས་མཛད་པས། འདུན་པ་གང་དྲག་བགྱིད་གསུངས་པ་ལས་གཞན་ཅི་ཡང་བཀའ་མ་སྩལ། དེ་དུས་སྣྲོན་ཟླའི་མཆོད་འབུལ་ཉེར་ལྔར་མཛད་སྐབས་ཡིན་པས་ཆོས་གྲྭ་ལྷོ་བྱང་ནས་ཀྱང་ཞབས་བརྟན་གསོལ་འདེབས་དང་། རྗེ་རྡོ་རྗེ་འཆང་ཉིད་ཀྱི་མགོན་དེས་ཟླ་རེར་ཆག་མེད་གནང་བའི་གུར་དྲག་ཕྲིན་གཞུང་བཀའ་དྲིན་ཆེ་བས་ཉིན་ཕྱེད་ཡན་ལ་གསལ་འགྱུར་མེད་ཀྱང་དེ་ནས་ཇེ་ཞན་གྱིས་གནས་སློབ་དེ་སྤྱན་ཆབ་མཛད་བཞིན་པར་རྗེ་ཉིད་ཀྱི་སྐུ་དྲུང་དུ་བྱུང་བས། ཐུགས་སྐྱོ་ངལ་གྱིས་གསུང་ཆེན་པོ་ཤོར་བྱུང་ཞེས་བཀའ་སྩལ། དེ་མཚམས་ནས་གཟིམས་ཆུང་དུ་ཕེབས་དགོས་ཀྱི་བཀའ་བཞིན་མཛད་པས་གཞན་རྣམས་ཞབས་བརྟན་གསོལ་འདེབས་མཛད་མུ་དང་། མཛོད་འཛིན་དེས་སྙན་སྒྲོན་མང་དུ་ཞུ་བའི་སྐབས་ཡབ་རྗེ་མཆོག་ནས་རྗེ་རྡོ་རྗེ་འཆང་ཉིད་ལ་སྤྱན་ཆེར་གྱིས་གཟིགས་ནས།
སྣའང་གྲང་མོར་སོང་བ་དང་དབུགས་འདིའི་སྟབས་བཅས་ནམ་ཕྱེད་ཙམ་ལས་མི་ཐུབ་པ་འདྲ་གསུང་བས་ཐུགས་འཐོར་ནས་ཅི་མཛད་གཏོལ་མེད་ལྟར་གྱུར་པའི་སྒོ་ནས་བཞུགས་གནས་སུ་བྱོན་ཏེ། གསོལ་འདེབས་ལ་རྩེ་གཅིག་ཏུ་ཐུགས་གཞོལ་བའི་སྐབས་སུ་གཟིམ་ཆུང་ཟངས་དྲྭར་འོད་འཁྱུག་པ་དང་། ཟངས་དྲྭ་སྐད་འབྱིན་པ་སོགས་རྗེ་རྡོ་རྗེ་འཆང་ཉིད་ཀྱིས་མངོན་སུམ་དུ་གཟིགས་པས་དཔའ་བོ་མཁའ་འགྲོའི་བསུ་བ་ཡིན་པར་ཐག་ཆོད་དགོངས་པ་འཁྲུངས། གང་ལྟར་ཡབ་རྗེ་རྡོ་རྗེ་འཆང་ནས་རྟོགས་ལྡན་ཆོས་ཉིད་རང་གྲོལ་བྱོན་བྱུང་བཞུགས་སྟན་ཐིངས་གསུངས་པ་ཡང་ཡང་ཕེབས་མུའི་ཐོར་འགོ་མ་ཟིན་ཙམ་ལ་ཞིང་འདིའི་གདུལ་བྱ་རེ་ཞིག་རྫོགས་ཏེ། དག་པ་ཆོས་ཀྱི་དབྱིངས་ཀྱི་ངང་དུ་བདེ་བར་གཤེགས་པའི་ཚུལ་བསྟན་འཕྲལ། དབུ་ལས་རླངས་པ་སྐྱ་བུན་གྱིས་བྱུང་བས་དབུ་ཞྭའང་ཆུ་རྒྱུན་ཅན་དུ་གྱུར་པ་དང་། དེ་ནས་སྤུར་ཆས་རྣམས་གསོལ་ཏེ་མཆོད་རྫས་དབུས་སུ་བཞུགས་སུ་གསོལ། ཉེར་དྲུག་ནས་རྗེ་རྡོ་རྗེ་འཆང་སྐུ་མཆེད་སོགས་ཀྱིས་གནས་བཅུར་དགོངས་རྫོགས་བླ་མཆོད་བཀའ་དྲིན་ཆེ་ཞིང་། དེའི་ཚེ་སྤྱིར་དབྱར་དུས་དང་། སྒོས་པཎ་ཆེན་ཐམས་ཅད་མཁྱེན་པའི་མཆོག་སྤྲུལ་རིན་པོ་ཆེ་གང་གི་གདན་སར་ཕེབས་ཉེའི་སྟབས་མི་དབང་ཆེན་པོ་སོགས་གཙང་ཕེབས་དང་།
ལྷག་པར་དགོངས་བསྐོར་མ་འགུགས་པར་གསང་རྒྱ་དམ་པོར་མཛད། གནམ་གང་ལ་སྐུ་གདུང་རིན་པོ་ཆེ་གནས་བཅུར་ཕེབས་པ་ནས་བཟུང་དགུང་ཞག་ཞེ་དགུའི་བར་རྗེ་རྡོ་རྗེ་འཆང་སྐུ་མཆེད་གནས་སློབ་སོགས་སྒྲུབ་གྲོགས་ལྔས་དཔལ་ཀྱེ་རྡོ་རྗེའི་རས་དཀྱིལ་སྟེང་ནས་དགོངས་རྫོགས་སྒྲུབ་མཆོད་མཛད་སྐབས་ནམ་མཁའ་གཡའ་དག་ཅིང་མེ་ཏོག་གི་ཆར་ཉིལ་བ་སོགས་བྱུང་བའི་རྐྱེན་གྱིས། འགའ་ཞིག་གི་བློར་ཞིང་ཁམས་བརྗེས་པ་མིན་ནམ་སྙམ་པ་ཤར་རུང་གླེང་བརྗོད་མ་ནུས། སྐུ་རིམ་དུ་ཞལ་འཕངས་ཏེ་མང་ཇ་མཆོད་འབུལ་སོགས་མཛད་པ་དང་། རྗེ་རྡོ་རྗེ་འཆང་ཆེན་པོས་དྲུག་པའི་བདག་མེད་སྒྲུབ་མཆོད་ལའང་ཕེབས། དགོངས་བསྐོར་འཁོར་བསྟུན་ཡབ་ཡུམ་ཟུང་གི་གཟིམས་ཆུང་དངོས་ཐོག་ནས་འཇལ། མང་འགྱེད། བརྒྱ་མཆོད་སོགས་གྲངས་མང་དང་། འདུས་སྡེར་བླ་མ་མཆོད་ཆོག་ཚར་ཁ་ཤས། གཙང་དབུས་གནས་རྟེན་ལ་མཆོད་འབུལ།
དགོན་དུ་མར་མང་སྐོལ་སོགས་དང་། གདན་ས་གཞུང་ནས་འདུས་ཚོགས་སུ་བདེ་ཀྱེ་གསང་གསུམ། བདག་མེད་མ། མཁའ་སྤྱོད་མ། ཀུན་རིག་རྣམས་ཀྱི་སྒྲུབ་མཆོད་ཞག་བཅུ་བཞིར་མཆོད་གཏོར་གཟབས་ཤོམ། བསྙེན་བཀུར་གྱ་ནོམ་པ། གྲོལ་ཉིན་གཟིམས་ཆུང་ནས་འགྱེད་དང་། གཞུང་ནས་མང་ཇ་སོགས་བསྙེན་བཀུར་རྒྱ་ཆེ་བ་མཛད། ཞལ་ངོ་སོ་སོ། ཆོས་སྡེ་རྣམ་གཉིས།
དྲུང་སེར་སྐྱ། བླ་ཚང་ཁག མི་སྡེ་བྱིངས་སོགས་ནས་རང་འབྱོར་དང་བསྟུན་པའི་དགེ་སྒྲུབ། གདུང་འབུལ། རྟེན་བཞེངས་ཞལ་ཐེབས་སོགས་དཔག་མེད་དང་། གྲོ་བཞིན་སེར་འདུ་ཉིན་གཉིས་ལ་བསྙེན་བཀུར་བཟང་བ། གསུམ་པར་ཐང་སྟོན་མཆོད་འབུལ་བསྙེན་བཀུར། སྦྱིན་གཏོང་སོགས་བླ་མ་གོང་མའི་དགོངས་རྫོགས་དང་ཆ་འདྲའི་བསྔོ་སྨོན་སོགས་རྗེ་རྡོ་རྗེ་འཆང་སྐུ་མཆེད་ནས་ཡང་དག་པར་གསལ། གཞན་ཡང་འཕྲལ་ཡུན་གྱི་དགོངས་པ་ཟབ་མོ་རྫོགས་པའི་ཐབས་བླ་ན་མེད་པ་རྗེ་རྡོ་རྗེ་འཆང་ཆེན་པོའི་བཀའ་གསང་གིས་ལེགས་པར་འདོམས་ནས། ཟླ་བ་དེའི་ཚེས་འགོར་མགོན་ཁང་ཁག་བཞིར་ཕྲིན་བཅོལ་སྔོན་འགྲོའི་ཡབ་རྗེའི་བསྟི་གནས་ཕུན་ཚོགས་འཆི་མེད་རྡོ་རྗེའི་གུར་ཁང་དུ།
རྗེ་རྡོ་རྗེ་འཆང་ཉིད་དཔལ་ཀྱེ་རྡོ་རྗེའི་གཞི་བསྙེན་ལ་བཞུགས་སྟན་འཇགས་པ་སྟེ་འདི་ནི་གཞི་བསྙེན་ཐོག་མའི་སྐབས་སོ། ། སྨིན་ཟླའི་ནང་ཐར་རྩེ་རྡོ་རྗེ་འཆང་གིས་ཚོམས་དམར་དུ་སྤུར་བཞུ་མཛད་པའི་ནུབ་མོ་རྗེ་རྡོ་རྗེ་འཆང་ཉིད་ལ་བླ་མས་རྗེས་བཟུང་གི་མཚན་མ་འདི་ལྟར་འཁྲུངས་ཏེ། སེར་ཁང་སྟེང་གི་ནམ་མཁར་ཉི་ཟླའི་འོག་ཙམ་ན་འཇའ་སྤྲིན་དམར་པོའི་དབུས་སུ་ཡབ་རྗེ་དེ་ཉིད་སྐུ་མདངས་དམར་ཞིང་སྔགས་ཆས་སྐུ་བེམ་དམར་པོ་དང་ས་ཞུ་བཞེས་ཤིང་། གཡོན་སྐྱབས་སྦྱིན་གཡས་གོས་དམར་ལ་ལམ་ཟབ་བིར་བསྲུང་སོགས་ཀྱི་ཕྱག་དཔེ་ཡིན་དགོངས་པ་ཞིག་གྲིལ་ནས། སྐུ་འཁྲིས་ཀྱི་ཉེ་གནས་བརྒྱུད་རྗེ་རྡོ་རྗེ་འཆང་ཉིད་ལ་སྩལ་ཉམས་ཅན་བཞུགས་པ་ལ། བཞུགས་གཡབ་གཡམ་སྐྱོར་ཤར་འཁྲིས་ནའང་ཡབ་རྗེ་དེ་ཉིད་བཞེངས་ནས་ནམ་མཁར་བཞུགས་པའི་ཡབ་རྗེ་རང་གི་སྐུ་ལ་བཤད་པ་མཛད་པ་ཞིག་འཁྲུངས་པ་ནི། དུས་ཕྱིས་རྗེ་རྡོ་རྗེ་འཆང་ཉིད་རྗེ་བཙུན་ས་སྐྱ་པའི་གསེར་ཆོས་ཀྱིས་མཚོན་སྙིགས་མའི་དུས་འདིར་ཡོངས་རྫོགས་བསྟན་པ་རིན་པོ་ཆེའི་མངའ་བདག་མཛད་པ་ལ་སྒྲུན་ཟླས་དབེན་པར་འབྱུང་ཞིང་། སྐྱབས་གནས་ཀུན་འདུས་ཡབ་རྗེ་རྡོ་རྗེ་འཆང་ཉིད་ཀྱིས་རྣམ་ཀུན་རྗེས་སུ་འཛིན་པའི་བརྡ་ཡང་དག་པར་གདོན་མི་ཟ་ཞིང་། དེ་དུས་སྤུར་སྒམ་ནས་གདུང་རུས་ཕྲན་བུ་ཞིག་རྗེ་ཉིད་ལ་བྱོན་པ་ནི། ཕྱིས་སུ་གདུང་འཛིན་གྱི་གོ་སར་བཞུགས་དགོས་ཀྱི་བརྡར་ངོས་འཛིན་མཛད་ཅིང་དེ་ནས་གདུང་རུས་རྣམས་འགད་གཙང་བཏུལ་ནས་སཱཙྪ་དང་བླ་མ་ཡི་དམ་སོགས་ཀྱི་སྐུ་པར་གྲངས་མང་གསེར་མཚལ་སོགས་ཀྱིས་བསྒྱུར་བ་རྣམས་ཕྱི་རྟེན།
ནང་རྟེན། དབུ་གསེར་འདྲ་སྐུ་སྒྲོས་གཙང་། དུས་མཆོད་ཐུབ་དབང་གནས་བརྟན་འཇིམ་སྐུ་སོགས་ཀྱི་གཟུངས་དང་། བྱིན་རྟེན་ཕྲན་བུ། གདུང་འགྱེད་སོགས་གང་འཚམས་མཛད་ཅིང་། གཞན་ཡང་ཞལ་ཐང་ཁ་ཤས། དུས་ཇ། དུས་དྲན་མཆོད་འབུལ། ཀྱེ་རྡོར་སྒྲུབ་མཆོད། སེར་འདུ་བཅས་སོ་སོའི་དཀར་ཆག་དང་།
གཏོང་དེབས་སུ་གསལ་བ་བཞིན་ཟབ་དགོངས་ཆོས་དབྱིངས་དེ་བཞིན་ཉིད་དུ་རྫོགས་ཐབས་ཐུགས་བསྐྱེད་ཀྱི་སྤྱི་བྱེ་བྲག་མང་དུ་མཆིས་ཀྱང་འདིར་དེ་ཙམ་མོ། ། རྒྱས་པ་ནི་ཡབ་རྗེ་དེ་ཉིད་ཀྱི་རྣམ་ཐར་དུ་གསལ་ཞིང་། དེ་ནས་རྗེ་ཉིད་ཀྱིས་གདན་ས་ཆེན་པོའི་སྦྱིན་བདག་འགའ་ཞིག་ལ་གྲུབ་ཐོབ་དང་གྲུབ་རྒྱལ་གྱི་ཚེ་དབང་ཚར་ཁ་ཤས་ཡང་དག་པར་སྩལ་བའི་དུས་སུ་ཚེ་ཆང་ཕྱོགས་ཀུན་ཏུ་ལུད་པར་གྱུར་ཏོ། ། དེ་དག་གི་དོན་བསྡུ་ན། ཀྱེ་མ་སྐྱབས་གཅིག་མ་ཧཱ་གུ་རུའི་སྐུ། ། ཞོ་འཐུང་རུས་སྐྱེས་རྡོ་རྗེའི་རང་བཞིན་དེ། ། སྙིགས་མའི་རང་མདངས་ཆོས་བདུད་འཐབ་མོ་ལས། ། རྟེན་འབྲེལ་སྒོ་བརྒྱས་བཟློག་པའི་གནས་མ་གྱུར། ། མཁའ་འགྲོའི་དབང་ཕྱུག་སྒྱུ་འཕྲུལ་གཤོག་རྒྱངས་ཀྱིས། ། ས་འདིའི་སྣོད་བཅུད་དོར་ནས་དག་པའི་མཁར། །
གཤེགས་པའི་རྗེས་སུ་སྐུ་གདུང་ཟ་མ་ཏོག ། བསོད་ནམས་རྟེན་དུ་སྩལ་བའང་ངལ་བསོའི་གྲོགས། ། དགོངས་ཟབ་ཆོས་དབྱིངས་དེ་བཞིན་རོ་གཅིག་ཏུ། ། ཇེ་ཆེར་མངོན་པར་རྫོགས་པའི་ཕྱི་ནང་རྟེན། ། རིང་བསྲེལ་རྣམ་བཞིའི་གང་བུ་གསར་བསྐྲུན་གྱི། ། བཀའ་གསང་འདོམས་མཁས་རྒྱལ་སྲས་སེམས་དཔའ་ཆེ། ། དག་སྣང་འོད་གསལ་ནམ་མཁའི་དཀྱིལ་འཁོར་ནས། ། གདོད་མའི་མགོན་པོའི་རང་ཞལ་ཆུ་འཛིན་གཡོས། ། བྱིན་རླབས་ཟིམ་ཆར་ཀུན་གཞིའི་ས་གཞིའི་ངོས། ། བྱོན་འཕྲལ་བདེ་སྟོང་གསོས་ཀྱི་ངང་དུ་འབྱམས། །
ཡེ་ཤེས་བྱིན་ཟས་སྦྱངས་པའི་གདུང་རུས་དུམ། ། སླར་འབྱུང་རྟེན་འབྲེལ་བརྡ་ནི་འདི་ན་ཧོ། ། སྔགས་འཆང་རྒྱལ་སྲས་མཆོག་གི་ངང་ཚུལ་གྱིས། ། འགྲན་བྲལ་འཁོན་རིགས་སྤེལ་ཞེས་འདོམས་མིན་ནམ། ། ཞེས་ཀྱང་སྨྲས་སོ།། ༈ །།དགུང་གྲངས་བཅུ་བཞིར་ཕེབས་པ་ཆུ་ཁྱི་ལོར་ཐར་རྩེ་རྡོ་རྗེ་འཆང་ནམ་མཁའ་བསམ་གྲུབ་ཀུན་དགའི་མཚན་དཔེའི་རྒྱལ་མཚན་དཔལ་བཟང་པོའི་དྲུང་དུ་དགེ་བསྙེན་གྱི་སྡོམ་པ་ཡང་དག་པ་བཞེས་ཤིང་། དེའི་དུས་སུ་མཚན་འབུལ་རྒྱུའི་ཐོ་རེངས་ཐར་རྩེ་བ་ཆེན་པོར། བུད་མེད་སྔོན་མོ་པི་ཝང་བསྒྱུར་བཞིན་པ་ཞིག་གིས་ངག་གི་དབང་ཕྱུག་ཀུན་དགའ་བློ་གྲོས་བསྟན་པའི་རྒྱལ་མཚན་དཔལ་བཟང་པོ་ཞེས་ལུང་བསྟན་པ་བཞིན་དུ་མཚན་གྱི་མངའ་གསོལ་མཛད་པས། རྗེས་སུ་རྗེ་ཉིད་ཀྱི་གསུང་ལས། ཁོ་བོ་ལ་སྔགས་འཆང་གོས་དཀར་ཅན་དུ་དགོས་པའི་བརྡ་དེ་དུས་ནས་ཀ་བྱུང་ཞེས་ཡང་ཡང་གསུངས།
དེ་ནས་མི་རིང་བར་མཁན་པོ་དབང་ཕྱུག་ཕུན་ཚོགས། ཀུན་དགའ་ཟླ་འོད། ནམ་མཁའ་སངས་རྒྱས། གྲགས་པ། ཀུན་དགའ་སངས་རྒྱས་སོགས་ལས་སླར་ཡང་ཐུབ་པ་འོད་ཟེར་འགྱེད་སྤྱན་འདྲེན་གྱིས། མདོ་ལས། ཁྱིམ་པ་རྣམས་ནི་མེ་འོབས་ན་གནས་པ་ལྟ་བུའོ། ། རབ་ཏུ་བྱུང་བ་རྣམས་ནི་བསིལ་ཁང་ན་གནས་པ་ལྟ་བུའོ། ། ཞེས་དང་། ཀླུ་སྒྲུབ་ཀྱིས།
ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལེགས་པར་གསུངས། ། ཞེས་དང་། སུམ་བརྒྱ་པར། ཉོན་མོངས་དགྲ་གཡུལ་རྒྱལ་བྱེད་ཚུལ་ཁྲིམས་ཏེ། ། དགེ་ཚུལ་བརྟུལ་ཞུགས་ཆུ་ལོན་བརྩིགས་པ་དང་། ། འཆི་བའི་མཆེ་བ་འབྱིན་པར་བྱེད་པའི་ཐབས། ། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། ། ཞེས་སོགས་གསུངས་པ་རྣམས་ཐུགས་མཚོར་བསྐྱིལ་ནས་རབ་ཏུ་བྱུང་བར་མཛད་དེ་སྔར་གྱི་མཚན་གྱི་སྟེང་དུ་སངས་རྒྱས་བསྣན་པས། དེ་ནས་བཟུང་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་སྙན་གྲགས་དོན་ལྡན་ཁོར་ཡུག་རི་བོའི་ཁོངས་སུའང་རྒྱུ་བ་དེ་ཉིད་ཡོངས་སུ་གྲགས་པར་གྱུར་ཅིང་།
དེ་ལོ་གདན་ས་ཆེན་པོའི་ཕུར་སྒྲུབ་ཀྱི་ཚོགས་དཔོན་འགན་ཞེས་མཛད་པ་ནས་བཟུང་སྐབས་འགའ་མ་གཏོགས་ལོ་ཁམས་ནང་དུ་འཁོད་མིན་ལ་མ་ལྟོས་པར་རྣམ་པ་ཀུན་ཏུའོ། ། དབྱུག་ཟླའི་ནང་རྗེ་བཙུན་ས་སྐྱ་པའི་ཡབ་ཆོས་བཅོམ་ལྡན་འདས་སྙིང་པོ་ཀྱེ་རྡོ་རྗེ་མན་ངག་ལུགས་ཀྱི་སྨིན་བྱེད་ཀྱི་དབང་ཆ་ལྔ་ཞལ་ངོ་རྣམས་དང་། ལས་ཚན་ཁག ཆོས་གྲྭ་ཉི་ཟླ་ཟུང་གི་དགེ་འདུན་བཅས་ལ་སྩལ་བ་དེ་ནི་སྨིན་བྱེད་ཀྱི་དཀྱིལ་འཁོར་དུ་ཞལ་སློབ་རྗེས་སུ་བཟུང་བའི་སྒོ་དང་པོ་དང་། མགོ་ཟླའི་དུས་མདོས་ཆེན་མོའི་ཚོགས་དཔོན་གྱི་ཐུགས་ཁུར་ཡང་བཞེས་ཤིང་། བྲག་རྩ་རྡོ་རྗེ་འཆང་བློ་གསལ་བསྟན་འཛིན་རྒྱ་མཚོའི་སྐུ་དྲུང་དུ་དབང་། རྗེས་གནང་། ལུང་སོགས་མང་དུ་གསན། དེ་ནས་སྡེ་དགེ་དཔོན་བསོད་ནམས་མགོན་པོ་ཆིབས་བསྐྱོད་ཀྱིས་ཉེར་བདུན་ཉིན་གདན་སར་འབྱོར་ནས་དུས་མདོས་མ་གྲོལ་བར་གང་མཚམས་ཀྱི་བདག་རྐྱེན་ཡང་དག་པ་བཀའ་གསང་གིས་གདམས་སོ། ། དེ་དག་གི་དོན་བསྡུ་ན།
བག་ཡོད་སོ་ཐར་ཁྲིམས་ཀྱིས་སྒོ་གསུམ་མཛེས། ། ཡབ་མེས་ལུགས་བཟང་འཁྲུལ་མེད་དོན་ལྡན་བསྐྱངས། ། སྐལ་ལྡན་སྨིན་གྲོལ་ལམ་གྱིས་རྗེས་སུ་བཟུང་། ། རྟེན་འབྲེལ་མཆོད་ཡོན་ཉི་ཟླའི་དཀྱིལ་འཁོར་རྒྱས། ། ཞེས་ཀྱང་སྨྲས་སོ།། ༈ །།དགུང་གྲངས་བཅོ་ལྔར་ཕེབས་པ་ཆུ་ཕག་རྒྱལ་ཟླའི་འགོར། གང་གི་མདོ་སྨད་ས་སྐྱོང་ཆེན་པོ་ནས་ཞལ་རྒྱས་ཀྱི་དགའ་སྟོན་དངོས་འབུལ་རྨུགས་འཛིན་དབང་པོའི་གན་མཛོད་ཞལ་དབྱེ་བ་ལྟ་བུ་སྔོན་འགྲོའི་ལེགས་སྐྱེས་གྱ་ནོམ་པ་སྟོབ་པར་མཛད། སྐབས་འདིར་ཞུ་འོས་འདི་དག་ཀྱང་གླེང་སྟེ། རྗེ་རྡོ་རྗེ་འཆང་ཆེན་པོ་དེ་ཉིད་ནི་བླ་མ་གོང་མ་རྣམས་ཀྱི་རྣམ་ཐར་ལ་ཟང་ཟིང་གི་དངོས་འབུལ་འདི་དང་འདི་ཞེས་བརྗོད་ཉོག་ཅན་དུ་སོ་སོར་མང་དུ་སྨོས་པ་དང་། དོན་ཡོད་མེད་ལ་མ་ལྟོས་པར་སྐྱེ་བོ་ཕལ་པ་མང་པོའི་མིང་བཀོད་པ་དང་།
བརྗོད་དོན་བླ་མ་དེ་དེའི་ངོ་མཚར་མེད་པའི་རྗོད་བྱེད་མཛེས་མཚོན་ཅན་དང་། ངོ་མཚར་ཆེ་ཆུང་ཇི་ལྟར་ཡང་ཡིན་ལུགས་དྲང་པོ་དེ་མི་བཀོད་པར་ཨ་ཕའི་གསོལ་ཞལ་གཙང་མའི་དཔེ་བཞིན་སྒྲོ་བཏགས་མང་དུ་བསྙད་པ་རྣམས་ལ་ནི་རྣམ་པ་ཀུན་ཏུ་མི་དགྱེས་པས། འདིར་ཡང་རྡོ་རྗེའི་གསུང་དེ་ཉིད་ཙིཏྟར་བཅངས་ཏེ་བགྱིས་པའི་ཁུལ་དུ་ལགས། དེ་ནས་ཁོང་དཔོན་གཡོག་སོགས་ལ་ཀྱེ་རྡོ་རྗེ་མན་ངག་ལུགས་ཀྱི་དབང་ཆེན་འགའ་དང་། གྲུབ་ཐོབ་དང་རས་ཆུང་པའི་ཚེ་དབང་སྐུ་དངོས་རྣམས་ལ་སྒོ་རུམ་ཡེ་ཤེས་མགོན་པོའི་སྐུ་དྲུང་དུ་གུར་ལྷ་བརྒྱད་ཀྱི་རྗེས་གནང་དང་སྒྲགས་བཀའ་བསྒོ་སོགས་ཐུགས་འདོད་ཀྱི་རེ་བ་ཡོངས་སུ་ཆོས་ཀྱི་སྒོ་ནས་ཁེངས་པར་མཛད། དེ་ནས་དད་པའི་རྩ་བ་བརྟན་པོ་དང་ལྡན་ན་མཐོང་ཐོས་དྲན་རེག་ཀུན་དོན་ལྡན་དུ་འགྱུར་བའི་དྲི་གཙང་ཁང་རྣམས་སུ་མཆོད་འབུལ་གནས་གཟིགས་བསྔོ་སྨོན་སོགས་ཡང་དག་པས་མཚམས་སྦྱོར་རྣམས་མཛད་རྗེས་གདན་ས་ནས་འཐོན་ཉེའི་ཕེབས་ཕྱག་སོགས་ལུགས་ཟུང་གི་བདག་རྐྱེན་ཡང་དག་པ་སྩལ་ནས། བླ་མ་གོང་མ་རྣམས་ཀྱི་ཕྱག་ལེན་ཕྲ་མོ་ཚུན་ཆད་མི་ཉམས་དར་རྒྱས་སུ་མཛད་པའི་དམ་བཅའ་ཐུགས་ཀྱི་དཔལ་བེར་དམ་དུ་བཟུང་སྟེ། བདེ་ཀྱེ་གསང་གསུམ། བདག་མེད་མ། མཁའ་སྤྱོད་མ་སོགས་གདན་ས་ཆེན་པོའི་ཚུགས་སྒྲུབ་མཆོད་རྣམས་ཀྱི་རྡོ་རྗེ་སློབ་དཔོན་ནར་མར་བཀའ་དྲིན་ཆེ་བའི་བར་མཚམས་རྣམས་སུ་དབང་བསྐུར།
རྗེས་གནང་། ལུང་སོགས། ཆོས་འཆད་ཀྱིས་དུས་འདའ་བཞིན་པ་ནས། ས་ཟླ་སྟོབས་ཀྱི་མགོན་པོ་རྣལ་འབྱོར་དབང་ཕྱུག་གི་དུས་ཆེན་དང་བསྟུན་རྒྱུན་གྱི་བཟའ་བའི་དམ་ཚིག་བདུད་རྩི་རིལ་བུ་སྒྲུབ་པའི་སྔོན་དུ་ཀྱེ་རྡོ་རྗེའི་ལྗགས་བསྙེན་ཁ་གསོ་བདུན་ཕྲག་དང་། ཆིག་སྒྲུབ་ཐོག་མར་གནང་སྐབས་ཕྱེ་མ་དང་། དེ་ནས་རིལ་བུ་འཕེལ་ཆེ་བ། མདོག་ལེགས་པ། རོ་བྲོ་བ་སོགས་མྱོང་གྲོལ་བདུད་རྩི་རིལ་བུ་ཞེས་མཚན་སྙན་དང་ལྡན་པ་བསྐྲུན་ཏེ་ཀུན་ངོ་མཚར་གྱི་དཔལ་ལ་འགོད་པར་མཛད། དབྱུག་ཟླའི་ཡར་ཚེས་དགེ་བར་མགོན་ཁང་རྣམས་སུ་ཕྲིན་འཆོལ་མཐར་ཕྱིན་གྱིས་བཅུ་བཞི་འཁོན་དཀོན་མཆོག་རྒྱལ་པོ་དང་རྗེ་བཙུན་བརྩེ་བ་ཆེན་པོའི་དུས་ཆེན་ཉིས་འཛོམ་ཐོག་རྗེ་རྡོ་རྗེ་འཆང་ཆེན་པོ་ཉིད་སྐུ་འཁོར་དང་བཅས། འཛམ་གླིང་རྟེན་གྱི་གཙོ་བོ་ཇོ་ཞལ་རྣམ་གཉིས་སོགས་དབུས་གཙང་གི་རྟེན་གྲགས་ཆེ་རྣམས་ལ་མཆོད་ཅིང་བསྙེན་བཀུར་བ་དང་།
རིས་མེད་རྒྱལ་བསྟན་རིན་པོ་ཆེ་དར་རྒྱས་ཡུན་བརྟན་ཐུགས་སྨོན་གྱི་མཚམས་སྦྱོར། འཕགས་མཆོག་ཕྱག་ན་པདྨའི་སྒྱུ་འཕྲུལ་རོལ་གར་འཆང་བ་རྒྱལ་བའི་དབང་པོ་མཆོག མ་ཧཱ་པཎྜི་ཏ་ཐམས་ཅད་མཁྱེན་གཟིགས་ཆེན་པོ་སོགས་ལ་མཇལ་ཕྱག་ལེགས་སྐྱེས་བསྟར་བ་སོགས་ཀྱི་ཆེད་དུ། གདན་ས་ཆེན་པོ་དཔལ་ལྡན་ས་སྐྱ་ནས་ཆིབས་ཀྱི་ཁ་ལོ་བསྒྱུར་ཏེ་བཀྲ་ཤིས་དར་རྒྱས་ཀྱི་མཎྜལ་དུ་གསོལ་ཚ། དགོན་རྒྱས་སུ་བཞུགས་ཞག དེ་ནས་རིམ་གྱིས་ལྕང་གཤོངས། ལྕགས་རི་དང་རྩེན་ཁ་སོགས་སུ་བཞུགས་ཞག་གིས་བསམ་གྲུབ་སྦུག་ཏུ་བླ་བྲང་མཆོག་ནས་གཟིམ་གུར། བཞུགས་ཁྲི། གནམ་རྒྱན་སོགས་སྔོན་འགྲོའི་ཐབས་བསུར་མགྲོན་གཉེར་བགྲེས་པ། གསོལ་དཔོན་ཆེན་མོ།
དཔོན་ཚང་ཆེན་མོ་སོགས་ཀྱིས་མཚོན་དྲུང་འཁོར་འགའ་ཞིག་དང་། གཞིས་རྫོང་མི་སྣ་ཚོགས་ཀྱིས་ཆིབས་བསུས་གསོལ་སྟོན་ཟུར་གསོས་རྣམས་ལེགས་པར་དགྱེས་བཞེས་དང་། དེ་ནས་ཐམས་ཅད་མཁྱེན་གཟིགས་ཆེན་པོའི་སྐུའི་གན་དུ་ཕེབས་སྐབས་དེ་ཞབས་ཀྱི་མཛོད་འཛིན་ཆེན་པོ་སྐུ་འཁོར་ནས་ཕྱག་མཛོད་འགག་ཏུ་བཀྲ་ཤིས་པའི་ལྷའི་རེག་བྱ་ཕུལ་ནས་ཕྱག་གསེར་གྱི་འཁོར་ལོ་དབུ་གཙུག་ཏུ་བཞེས། རིམ་གྱིས་མ་ཧཱ་པཎྜི་ཏ་ཆེན་པོའི་སྐུ་མདུན་དུ་མཇལ་དར་རྩེ་སྤྲོད་བཀའ་དྲིན་ཆེ་ནས་མཆོག་གི་སྤྲུལ་པའི་སྐུ་རིན་པོ་ཆེར་ཁྲི་འབུལ་དུ། ཚན་པ་སོ་སོའི་འགོར་བཀྲ་ཤིས་པའི་མཛོད་བཏགས་ཀྱིས་ཇེང་དྲངས། དངུལ་སྲང་ལྔ་བཅུ་ཡོད་པའི་ཐུམ་གཉིས། གོས་རྒྱན་བཞི་སྤྲིན་རིས་ཡུག ཕོ་རྟ་བཟང་བ། ཙནྡན་དམར་པོ་དུམ། ལྗོན་ལོ་འཁོར་དྲུག་བཞི།
འབྲུ་དཀར་ལྟང་གཉིས་རྣམས་སོ་སོས་གཙོས་པའི་ཚན་པ་བཅུ་གཅིག གཙོས་མེད་ཀྱི་ཚན་པ་བཅུ་གཉིས་རྣམས་གསེར་ཁྲི་རིན་པོ་ཆེར་མངའ་གསོལ་ལེགས་སྐྱེས་སུ་བསྟར་བས་རྟེན་འབྲེལ་གྱི་སྒོ་བརྒྱ་བཟང་དགུར་འཛོམ་པ་དང་ཆབས་གཅིག མཇལ་རྟེན་དུའང་བཀྲ་ཤིས་པའི་ལྷའི་རེག་བྱས་ཇེང་དྲངས། ས་སྙིང་། རིན་གཉིས་བྲེ་ཆེན། རྟ་ཕོ། ལྗོན་ལོ་འཁོར་དྲུག་དང་འབྲུ་དཀར་ལྟང་ཟུང་རྣམས་ཀྱིས་གཙོས་དང་གཙོས་མེད་ཀྱི་ཚན་པ་རྣམས་དགྱེས་རྫས་སུ་ཕུལ་བ་བདག་གིར་བཞེས་ནས། མཉེས་གཤིན་བརྩེ་བའི་གསུང་མཆིད་ཞིབ་ལྷུག་དང་། ཚང་མར་གསོལ་སྟོན་རྒྱ་ཆེ་མུ་མེད་ལྟ་བུར་སྩལ་རྗེས་མཇལ་སློག་ཏུའང་རིན་གཉིས་ཀྱིས་གཙོས། གོས་ཡུག་རེ་ཡོད་པའི་ཚན་པ་བཅོ་ལྔ་ཙམ་དང་།
མཛོད་འཛིན་ཆེན་པོ་ནས་བཟུང་སྐུ་འཁོར་བ་ཚང་མར་གསོལ་རས་གྱ་ནོམ་པ་སྩལ། དེ་ཞབས་ཀྱི་ཕྱག་མཛོད་རིན་པོ་ཆེར་ཡང་། དངུལ་སྲང་ལྔ་བཅུའི་ཐུམ་སོགས་ཀྱིས་གཙོས་ཚན་པ་བདེ་འབྱུང་གི་གྲངས་ལྡན་དང་། མཇལ་སློག་ཏུའང་དངུལ་བྲེ་ཆེན། ཚན་པ་བུ་གའི་གྲངས་ལྡན་བཅས་དང་། དེ་དུས་ཀྱི་སྣེ་ཤན་པར་སྐུ་གཉེར་དཔོན། མགྲོན་གཉེར། ལྷོ་གླིང་པ་བཅས་མཆིས་ཤིང་། དངུལ་གདུང་རིན་པོ་ཆེ་རྣམ་གཉིས་ཀྱི་དབུས་དྲི་གཙང་ཁང་རྣམས་སུ་མཆོད་འབུལ། སྙན་ཤལ།
རིས་མེད་པའི་བསྟན་བསྟན་འཛིན་རྒྱས་པའི་ཐུགས་སྨོན་གྱི་མཚམས་སྦྱོར་དང་། འདུས་ཚོགས་དགེ་འདུན་སུམ་སྟོང་ཙམ་ལ་བསྙེན་བཀུར་དང་ཐུགས་འདོད་བཞིན་དངུལ་གདུང་འགག་ཏུ་ཕྱག་དབང་། ཆིབས་བསུ་སྐྱེལ་བ་རྣམས་ལའང་གསོལ་རས་སྤམ་མཐོ་བ་སྩལ་བ་སོགས་ཐུགས་བྲེལ་རྣམས་རིམ་གྲུབ་ཀྱིས་ཆུ་ཤར་དུ་ཐབ་སྐྱེལ་དང་བཅས་ཕེབས་ཏེ། གསེར་ཅན་བླ་སྤྱི་ནས་སེར་ཕྲེང་སོགས་ཀྱིས་དགོན་པར་གདན་དྲངས་ཤིང་། གནས་གཟིགས་ཐུགས་སྨོན་མཆོད་འབུལ་མང་ཇ་བསྙེན་བཀུར་དམ་འགྱེད་འདུས་ཚོགས་ལ་འཇམ་དབྱངས་དམར་སེར་གྱི་རྗེས་གནང་། སྤྱི་སྒེར་མཇལ་ཕྱག་དམངས་ཕྱག་སོགས་འགྲོ་དོན་ལ་ཐུགས་གཞོལ་བའི་སྐབས་ཤིག་ཟུར་ཁང་སྡེ་པས། རྗེ་བཙུན་ས་སྐྱ་པའི་ཡབ་ཆོས་དམར་པོ་སྐོར་གསུམ་གྱི་བེའུ་བུམ་པུསྟ་ཀ་གསུམ་ཕུལ་བར་ཕྱིས་སུའང་རྗེ་རྡོ་རྗེ་འཆང་ཆེན་གྱི་གསུང་ལས། ངོས་འགྲུལ་ཐོག་མའི་སྐབས་འབྱོར་པའི་བེའུ་བུམ་འདི་དག་རྗེ་བཙུན་ས་སྐྱ་པའི་བསྟན་སྲིད་ལ་རྟེན་འབྲེལ་གྱི་ལ་ཉེ་ཤིན་ཏུ་བཟང་བ་བྱུང་ཞེས་ཡང་ཡང་གསུངས་ཤིང་ད་ལྟའང་དཔེ་ཁང་ཆོས་མཛོད་ཆེན་མོར་བཞུགས་སུ་གསོལ་བ་ལགས། དེ་ནས་རིམ་ཕེབས་ཀྱིས་ཟངས་མཁར་སྤྲུལ་སྐུ་དང་རིན་རྫོང་འབྲས་ཡུལ་སྐྱེད་ཚལ་སོགས་ནས་ཆིབས་བསུ་མཇལ་ཞུ་ལེགས་འབུལ་དང་བཅས་དེར་འདུས་སྐྱ་སེར་བགྲང་ཡས་ལ་ཁྲོམ་དབང་། གྲྭ་ཚང་ལ་བསྙེན་བཀུར་དམ་འགྱེད་བཅས་སྩལ་བ་ནི་དེ་སྐབས་ས་དགོན་ཡོངས་ལ་མཛད་དོ། །
སང་ཉིན་བྱམས་ཆེན་གནས་གཟིགས་མཆོད་འབུལ་སྨོན་ལམ་སྙན་ཤལ་སོགས་ཀྱང་དེ་སྐབས་གནས་གཟིགས་ཐམས་ཅད་ཀྱི་སྐབས་སུ་མཛད་དོ། ། ངུར་སྨྲིག་དང་ཀྱོག་པོ་གཉིས་ནས་སེར་ཕྲེང་གིས་བསུ་སྐྱེལ་གྱིས་རིམ་པ། དེ་ནས་དབལ་དེའུ། གཟིམ་ཕུག སྟག་ཁུ། ཞེ་རེ་སྐྱེད་ཚལ། གསལ་བྱེད་རྡོ་གླིང་། སྙེ་ཐང་རྣམས་ནས་སེར་ཕྲེང་སོགས་ཀྱིས་ཆིབས་བསུ་སྐྱེལ་དཀར་སྤྲོ་ལེགས་འབུལ། གནས་གཟིགས། འགྲོ་དོན་རྣམས་མཛད་རྗེས་གསོལ་ཚིགས་སྒང་དུ་གོང་ས་མཆོག་ནས་སྩལ་བའི་ཆིབས་བསུ་བརྩེ་མགྲོན་སོགས་བཅུ་གཉིས་ཙམ་དང་།
ཤོད་ནས་ཀྱང་དེ་བཞིན་གྱིས་སྔུན་བསུས་མཇལ་གུར་དུ་ཕེབས་ཐོག་མི་རྗེ་མཆོག་གིས་མཚམས་ཞུ་མགུལ་དར་སོགས་བསྟར་བཞེས་དང་། འཆི་མེད་དགའ་ཚལ་བཞུགས་སྒར་དུ་ཕེབས་འཕྲལ་ཡང་དགའ་ལྡན་ཁང་གསར་ནས་མགྲོན་གཉེར་ཆེད་མངགས་ཀྱིས་རྩེ་ཤོད་དུ་མཚམས་ཞུས་ལྷ་དར་སོགས་དང་། བཀུར་གསོས་བདག་རྐྱེན་བླ་ན་མེད་པ་སྤྱི་སྒོས་ནས་མཆོད་ཡོན་བསྟན་ལར་དགོངས་པའི་གཟིགས་བསྐྱངས་བཀའ་དྲིན་ཆེ་ཞིང་། སྨིན་ཟླའི་ཚེས་གསུམ་ཉིན་གཟིམ་ཆུང་ཉི་འོད་འཁྱིལ་པར་རྒྱལ་དབང་ཐམས་ཅད་མཁྱེན་གཟིགས་མཆོག་གི་མཇལ་ཕྱག་ལ་རྗེ་རྡོ་རྗེ་འཆང་ཉིད་ཀྱིས་ཕྱག་འབུལ་མཛད་པ་དང་བསྟུན་རྒྱལ་བའི་དབང་པོ་མཆོག་ཀྱང་གསེར་ཁྲིར་སྐུ་བཞེངས་ཀྱིས་ཕྱག་ལེན་མཇལ་དར་ཕན་ཚུན་འབུལ་གནང་། དབུ་ཐུག་སོགས་ཀྱིས་དབུགས་དབྱུང་གཟེངས་བསྟོད་དང་། གསོལ་ཇའི་སྐབས་ཕན་ཚུན་མཉེས་གཤིན་པའི་བཀའ་གསང་རྨད་དུ་བྱུང་བས་དུས་འདས་རྗེས། མགྲོན་ཁང་དུ་དཀར་སྤྲོའི་ཐོག རྩེ་དྲུང་ཐུགས་དད་ཅན་རྣམས་ཀྱི་རེ་སྐོང་དང་། ཚེས་དགུར་ལེགས་སྐྱེས་རྟེན་འབྱུང་བསྟར་བར་མཛད་པའི་སྔོན་དུ་འགྲོ་བ་མཎྜལ་གྱི་ཚོམ་བུ། མི་ཤིགས་རྡོ་རྗེའི་རེ་ཁཱ་ཅན་གྱིས་བཞུགས་སྟན།
སྐུ་གསུང་ཐུགས་ཀྱི་རྟེན་རྣམས་དང་བཅས་གང་གི་སྤྱན་སྔར་འཁོད་དེ་མཎྜལ་འབུལ་བ། འགྲོ་ལ་བདེ་སྐྱིད་མ་སོགས་ཀྱི་གསོལ་འདེབས། ཞལ་བཞེས་ཞུ་བ་རྣམས་བཀའ་དྲིན་ཆེ་འཕྲལ་འབུལ་ཚན་བཅུ་ཕྲག་ལྔ་དང་ཉག་མ་ལྔས་ལྷག་པ་ལ་གཙོས་ཡོད་ཉེར་གཅིག དེ་ཕྱིན་གཙོས་མེད་རྣམས་མཆོད་ཡོན་ཞལ་རྒྱས་ཀྱི་ལེགས་ལམ་བསླུ་མེད་རྟེན་འབྲེལ་གྱི་བདོག་པ་བརྡ་མཚོན་ཙམ་དུ་ཕུལ་བར་རྣམ་ཀུན་དོན་ཡོད་ཀྱི་རྗེས་འཛིན་མཁྱེན་པའི་མཐའ་འདོམས་དང་བཅས་མཛད་སྦྱོར་གྱི་ཐོག ལྷ་ལྡན་གྱི་ཡུལ་གྲུ་མཐའ་དག་འཇའ་དང་རྨུགས་པས་གང་ཞིང་། དགུང་གཡའ་དག་པ། ཉི་མའི་འོད་ཟེར་མངོན་པར་འབར་བ། བར་སྣང་ཐམས་ཅད་དུ་མེ་ཏོག་གི་ཆར་པ་བུ་ཡུག་ཏུ་འཚུབས་པར་འདུག་ཅེས་ལྷ་ལྡན་སྐྱེ་དགུ་ཕལ་ཆེར་ནས་གླེང་མོར་བསྒྲགས་པར་གྱུར་ཏོ། ། གནས་དེའི་ཇོ་ཤཱཀ་རྣམ་གཉིས་ཀྱི་དབུས་འཕྲུལ་སྣང་གནྡྷོ་ལ་ཆེན་པོའི་རྟེན་ཇི་སྙེད་པའི་སྤྱན་སྔར། སྟོང་མཆོད་རྒྱས་འབྲིང་བསྡུས་གསུམ་དེབ་ནང་བཞིན་གྱི་འབྲིང་པོའི་མཆོད་འབུལ་སྙན་ཤལ།
རྒྱལ་བསྟན་དེ་འཛིན་རིས་སུ་མ་ཕྱེད་པ་དར་རྒྱས་ཡུན་བརྟན་ཐུགས་སྨོན་གྱི་མཚམས་སྦྱོར་སོགས་དང་། བཅུ་གཉིས་ལ་མིའི་དབང་པོར་ལེགས་འབུལ་གྱི་སྔ་རོལ་དུ་མི་དབང་ཡབ་སྲས། དཱ་ལས་ཡབ་སྲས་སོགས་དྲག་བསྡུས་རྣམས་ལ་བླ་མ་ཞི་ཁྲོའི་ཚེ་དབང་སོགས་ཐུགས་འདོད་བཞིན་སྩལ་རྗེས་ལེགས་སྐྱེས་རྣམས་བྲིམས་ཤིང་། གོང་སྨོས་བཞིན་དེ་སྐབས་གདན་ས་ཆེན་པོ་རྩེ་གདོང་རྟེན་བརྟེན་པར་བཅས་རྗེ་རྡོ་རྗེ་འཆང་ཉིད་ཀྱི་ཕྱག་ཏུ་ནོར་བདག་པོའི་ཚུལ་གྱིས་སོན་པར་གྱུར་ཏོ། ། དེ་ནས་ར་མོ་ཆེར་མཆོད་འབུལ་སོགས་གོང་བཞིན་དང་། བཅུ་གསུམ་ལ་རི་བོ་གྲུ་འཛིན་དུ་ཆིབས་བསྐྱོད་དེ་ཇོ་བོ་ལོ་ཀི་ཤྭ་ར། གསེར་གདུང་ཆེན་པོ་ཞལ་རྣམ་གཉིས་ཀྱི་དབུས་རྟེན་ཇི་སྙེད་པར་མཆོད་འབུལ་དང་། བཅུ་དྲུག་ལ་རྣམ་གསེར་བརྒྱུད་གསང་ནེའུ་ཐོག་ཚོགས་ཁང་གསར་བཞེངས་ལ་ཕྱག་ནས། སྒྲོལ་མ་རྩོད་རྒྱལ། རྣམ་སྣང་གངས་ཅན།
གདུང་རྟེན་ང་ལོང་མ་སོགས་ལ་མཆོད་འབུལ་རྒྱ་ཆེ། འདུས་སྡེར་བསྙེན་བཀུར། རྣམ་གསེར་དུ་ཁྲོམ་དབང་། འཇམ་དབྱངས་དམར་སེར་དང་འབྱུང་འདུལ་རྗེས་གནང་སོགས་སྩལ་ཞིང་། དེ་སྐབས་ཀྱང་གོང་ལྷ་སའི་ལྟས་དང་མཚུངས་པ་བྱུང་ཞེས་བླ་གྲྭ་ཀུན་ངོམས་བཞིན་དུ་གླེང་མོ་འཁྲོལ་བར་གྲགས། དེ་ནས་ལྷ་ལྡན་དུ་ཞི་བ་ལྷ་དང་དྲུང་འཁོར་འགའ་ཞིག་ལ་སྒྲོལ་དཀར་སྤྱན་བདུན་མའི་རྗེས་གནང་ཚེ་དབང་སོགས་དང་། སྤྱི་སྒེར་གྱི་རེ་བ་མཐའ་དག་ཉེ་བར་སྐོང་བར་མཛད། དེ་སྐབས་གོང་མའི་ཏཱ་ཤིང་བཅས་ཐུན་གང་བའི་དགེ་རྩ་བ་འབྱོར་བས་ཏཱ་ཤིང་དཱ་ལས་ཙང་ཐུན་སོགས་ལའང་ལེགས་སྐྱེས་བསྟར་བར་མཛོད་འཛིན་པ་བཀས་མངགས་ཤིང་། རིམ་གྱིས་གོང་ས་མཆོག་ས་སྐྱོང་ཡབ་སྲས་སོགས་ནས་ཕེབས་ཕྱག་བདག་རྐྱེན་བླ་མེད་དུ་སྩལ་ཏེ་ཉེར་བདུན་ལ་རྩེ་ཤོད་ཕེབས་སྐྱེལ་བ་རྣམས་དང་བཅས་ལྷ་ལྡན་ནས་ཆིབས་བསྒྱུར་གྱིས་ཡེར་པ་དང་ཡེར་ལ་བརྒྱུད། ན་ལེནྡྲ་ཞེས་རྒྱུན་གྱི་དབང་པོར་འབོད་པའི་གནས་སུ་ཕེབས་ཏེ་རྟེན་ཇི་སྙེད་པར་མཆོད་འབུལ་སོགས་དང་སྐྱ་སེར་འདུས་ཚོགས་ལ་ཁྲོམ་དབང་།
བཅོ་བརྒྱད་དུ་ཚེ་རྟ་སྦགས་སྒྲུབ་དང་འཇམ་དབྱངས་དམར་སེར་རྗེས་གནང་། དཔལ་ལྡན་རྩེའི་བདག་ཆེན་རྡོ་རྗེ་འཆང་གི་ཐུགས་དམ་མ་ཞལ་བཞི་རྡོ་སྐུའི་དྲུང་བན་ཚང་བའི་འཁོར་ཚོགས་དང་བཅས་གནས་གསུང་བསྐང་ཕྲིན་འཆོལ། དེ་སྐབས་སོ་སོས། ལེགས་འབུལ་ཞབས་བརྟན་གྱ་ནོམ་པ་རྣམས་དགྱེས་བཞེས་ཀྱིས་བོད་ལོ་གསར་བའི་དགའ་སྟོན་ཀྱང་གནས་དེར་མཛད་དོ། ། རྒྱ་ཞོལ། ལ་མོ་ཚང་བ། འབུམ་སྟོད་དུ་གསུང་བསྐང་དང་བདེ་ཆེན་ཆོས་སྡེ། ཤིང་ཚང་། དགོད་ཁའམ་རྒོད་ཁལ་ལ་བརྒྱུད་བསམ་ཡས་སུ་ཤར་སྒོ་ཟུར་ཁང་དུ་བཞུགས་ཏེ། བསམ་ཡས་མཆིམས་ཕུ་དང་བཅས་པའི་གནས་རྟེན་རྣམས་ལ་མཆོད་འབུལ་སྙན་ཤལ་ཐུགས་སྨོན།
རབ་ཏུ་གནས་པའི་མེ་ཏོག་འཐོར་གནང་བཅས་དང་། ཆོས་སྐྱོང་ཆེན་པོར་དབུ་འཆིང་ཁྲབ་གདན་མདུང་རལ་གྲི་ཞགས་པ་རྣམས་དགྱེས་རྫས་སུ་སྩལ་བས་རྣམ་བཞིའི་ཕྲིན་ལས་སྒྲུབ་པའི་ཞལ་བཞེས་ཀྱང་ཕུལ། དེ་དུས་གོང་ས་རྡོ་རྗེ་འཆང་ལྔ་པ་ཆེན་པོས་རིན་ཆེན་མི་ཐོད་བརྒྱ་དང་བརྒྱད་ལས་གྲུབ་པར་རིན་ཆེན་སྣ་བདུན་འབུར་དོད་ཁྱད་མཚར་ཅན་གོང་མ་དེ་ཉིད་ཀྱི་སྐུ་ཚེ་རིལ་པོར་ཕྱག་བཅངས་གནང་ཞིང་། བར་སྐབས་ལུམས་པ་བར་དང་རྟེན་དུ་འབྱོར་བས་དེས་རྨོར་ཆེན་རྡོ་རྗེ་འཆང་ལ་ཕུལ་བ་རིམ་གྱིས་བསམ་ཡས་སྐུ་རྟེན་པར་བྱུང་བ་དེ་རྗེ་རྡོ་རྗེ་འཆང་ཆེན་པོའི་ཕྱག་ཏུ་བབས་པ་ཡར་ལམ་ཐར་རྩེ་རྡོ་རྗེ་འཆང་ལ་ཕུལ་བ་ད་ལྟ་ཐར་རྩེའི་ནང་རྟེན་གྲས་སུ་བཞུགས་པར་ཐོས་ལགས། གང་ལྟར་རབ་གྲྭ་འདུས་སྤྱི་སྤྱི་སྒེར་སོ་སོ། སྐུ་རྟེན་པ། རྫོང་དཔོན་སོགས་ཀྱི་དངོས་འབྱོར་ཟད་མི་ཤེས་པ་དང་ཆབས་གཅིག་ཞབས་པད་ཡུན་བརྟན་གྱི་ཐ་ཚིག་ཞུ་བ་དང་། ཚེས་བཅུའི་གར་འཆམས་གཟིགས་འབུལ། སྐྱ་སེར་བགྲང་ཡས་ལ་ཁྲོམ་དབང་། ཨ་ར་པ་ཙ་ནའི་རྗེས་གནང་།
གཞན་ཡང་ཕུར་ཆུང་གཏོར་བསྔོ་སོགས་ཀྱི་ལྗགས་ལུང་སྩལ་བ་སོགས་བསྟན་འགྲོའི་མཛད་སྒོ་རྣམས་གྲུབ་ནས་རིམ་གྱིས་ཕེབས་པའི་ཚེ་རྩེ་ཐང་འབྲས་གླིང་དང་ཉེ་སྐོར་གྱི་རྡོ་ཞིག་ལ་བློ་གྲོས་ཆོས་ཀྱི་རྒྱལ་མཚན་ཞེས་པའི་ཡི་གེ་རང་བྱོན་དུ་བྱུང་བ་བཞིན། དེ་དུས་ཀུན་གྱིས་རྗེ་རྡོ་རྗེ་འཆང་ཉིད་ལ་མཚན་དེ་བཞིན་དུ་གསོལ་བ་དང་། རབ་འབྱམས་པ་མདོ་སྔགས་ཆོས་འཕེལ་གྱིས་བརྩམས་པའི་རྗེ་ཉིད་ཀྱི་བརྟན་བཞུགས་ནང་ནའང་དེ་བཞིན་འཁོད་ལགས། མགོ་ཟླའི་ཉི་ཤུར་ཁྲ་འབྲུག་དང་ཉེར་གཅིག་སྔ་དྲོ་གནས་གསར་རྡོ་རྗེ་འཆང་ཆེན་པོ་ཆིབས་བསུར་བྱོན་དུས་ནས་བཟུང་རྗེ་ཉིད་ཀྱི་རིགས་བདག་དེ་ཉིད་རྙེད་པར་གནང་བ་ཡིན་ཏེ། དེ་ཡང་། འཇམ་མགོན་མཁྱེན་བརྩེའི་དབང་ཕྱུག་རང་ལུགས་སྙན་བརྒྱུད་བསྟན་པ་རིན་པོ་ཆེའི་མངའ་བདག་ཡིན་པ་དང་། རྡོ་རྗེ་འཆང་དབང་ཕྱུག་རབ་བརྟན་འཇམ་མགོན་ཨ་མེས་ཞབས་ཀྱིས་དབུ་བླར་མཛད་པ་དང་། གནས་གསར་སྟོང་དཔོན་ས་སྐྱ་པའི་སྐུ་ཉེ་ཡིན་པ་སོགས་སྒོ་དུ་མ་ནས་འབྲེལ་ལེགས་ལམ་ཆེ་བ་བཅས་དེ་དུས་རྗེ་རྡོ་རྗེ་འཆང་ཉིད་ཀྱི་ཐུགས་དགོངས་ལ་ཡབ་རྗེ་དེ་ཉིད་ཀྱི་གསུང་སྒྲོས་ཀྱི་ཟུར་ལ་ཡར་ཀླུངས་དབོན་རིན་པོ་ཆེ་ཞེས་དགྱེས་ཉམས་མཛད་པ་དང་། གཞན་ཕྱོགས་ལྷུང་གི་གཏམ་ཡང་དུ་མ་གསན་པ་བཅས་དབོན་རིན་པོ་ཆེ་དེ་བཟང་ངན་ཇི་འདྲ་ཡིན་ནམ་དགོངས་པ་ལས་མཐའ་གཅིག་ཏུ་ངེས་པའི་བཟང་ངན་མ་འཁྲུངས་ཤིང་། དེ་གོང་གདན་ས་ནས་ཆིབས་མ་བསྒྱུར་གོང་དུ་ཐར་རྩེ་རྡོ་རྗེ་འཆང་ནམ་མཁའི་མཚན་ཅན་གྱིས་ཡུམ་མཆོག་དང་མཛོད་འཛིན་པ་བཅས་ལ།
ཡར་ཀླུངས་ཞབས་དྲུང་སྐུ་རུས་སྐུ་ཡོན་སོགས་གང་ས་ནས་དབུ་བླར་བཞེས་ཐུབ་པ་ཞིག་བྱུང་ན་ལེགས་ཚུལ་དང་། རྗེས་སུ་ཕྱག་བྲིས་ཀྱིའང་བརྡ་སྦྱར་བར་བརྟེན་མཛོད་འཛིན་ནས་དེ་རྩིས་ཀྱི་སྙན་སྒྲོན་ཞུ་རྩིས་བཅས་གང་ལྟར་ཁྲ་འབྲུག་ཏུ་ཞལ་འཛོམ་ཐོག བླ་མ་སྐུ་ལྟ་བས་ཆོག་མི་ཤེས་ཤིང་གསུང་འཇམ་ཞིང་སྙན་པ་གཟིགས་པ་ཙམ་གྱིས་ཐུགས་དད་དབང་མེད་དུ་འཁྲུངས་པ་ཞིག་དང་། རྗེ་རྡོ་རྗེ་འཆང་ཉིད་ཞལ་གཟིགས་ཕྱོགས་ཀྱི་རྟེན་འབྲེལ་སརྒའང་མ་ལོག་པར་བྱང་གཟིགས་ལ་ཞབས་དྲུང་ཉིད་ལྷོ་གཟིགས་སུ་ཐོག་མར་ཞལ་རྒྱས། རིམ་གྱིས་གཏམ་སྙན་བཞུགས་ཁྲིར་ཆོས་སྡེའི་ཐབ་བསུའི་ཐོག་ཆོས་རྗེ་ཁུ་དབོན་གྱི་ལོ་རྒྱུས་སོགས་ཞིབ་རྒྱས་སུ་ཕུལ། བོད་ཀྱི་མཁར་ཆགས་པའི་ཐོག་མར་གྲགས་པ་ཡུམ་བུ་བླ་མཁར་གཙུག་ལག་ཁང་དུ་མཆོད་འབུལ་སོགས་ཀྱི་སྐབས། རྒྱལ་རབས་ཆོས་འབྱུང་ལོ་རྒྱུས་ཀྱི་བཤད་པ་ཆུ་འབབ་པ་ལྟར་གནང་བས་ཐུགས་ཡིད་འཕྲོགས་ཏེ། ཡབ་རྗེ་རྡོ་རྗེ་འཆང་། ཐར་རྩེ་རྡོ་རྗེ་འཆང་། བྲག་རྩ་བ་ཆེན་པོ་རྣམས་ངེས་ཤེས་གཏིང་ནས་རྙེད་པའི་བླ་མ་དམ་པ་རང་ཡིན་ཀྱང་།
ད་ལྟའི་སྐུ་གསུང་ཐུགས་ཀྱི་མཛད་སྤྱོད་འདི་ལ་དཔགས་ན་བླ་མ་འདི་དེ་བས་ལྷག་པ་ཞིག་མེད་ཀྱང་མི་ཞན་ངེས་པར་འདུག་དགོངས་པའི་ཐུགས་མོས་དང་བཅས་བླ་བྲང་གི་སྒོ་སྤེ་མཁན་ཆེན་གཞོན་ནུ་བློ་གྲོས་ཀྱི་གཟིམ་ཆུང་དུ་གདན་འཇགས། སང་ཉིན་སྒྲོལ་དཀར་གྱི་གསུང་ཆོག་རྒྱས་པ་སྔོན་འགྲོའི་ཞབས་བརྟན་གྱི་ཚེ། སྐུ་གསུང་ཐུགས་རྟེན། མཎྜལ། ཞལ་དཀར་སྟེགས་བཅས། གདིང་བ། གོས་ཀྱི་བླ་བྲེ་སོགས་རྟེན་འབྲེལ་གྱི་རྫས་གྱ་ནོམ་པ་དང་། སྤྱི་སོ་ནས་ཀྱང་དངོས་འབུལ་བླ་མེད་བཅས་མཛད་སྦྱོར་གྱི་མཐར་སྐུ་གསུང་ཐུགས་འགྱུར་མེད་རྡོ་རྗེ་གསུམ་གྱི་རང་བཞིན་དུ་བཞུགས་ཏེ་ཆོས་ཀྱི་འཁོར་ལོ་རྒྱ་ཆེར་བསྐོར་བ་སོགས་བཀའ་མདོ་རྒྱུད་དགོངས་འགྲེལ་དང་བཅས་པ་ནས་དྲངས་པའི་ལུང་རིག་གི་ལེགས་བཤད་སྩལ་པ་ཐུགས་ཀྱི་དཔལ་བེར་སིམ་པ་སོགས་ཀྱི་རྐྱེན་གྱིས། ད་ཆ་བླ་མ་འདིའི་ཞབས་པད་བསྙེན་ནས་གསུང་གི་བདུད་རྩི་ངོམ་མེད་དུ་གསོལ་བ་ཞིག་བྱུང་ན་ཅི་མ་རུང་དགོངས་པའི་དད་མོས་ལྷག་པར་ཡང་འཁྲུངས་པ་ནི། རྒྱལ་སྲས་ཤཱནྟ་དེ་ཝས།
ད་ནི་བདག་གིས་ཅི་ནས་ཀྱང་། ། རིགས་དང་མཐུན་པའི་ལས་བརྩམས་ཏེ། ། སྐྱོན་མེད་བཙུན་པའི་རིགས་འདི་ལ། ། རྙོག་པར་མི་འགྱུར་དེ་ལྟར་བྱ། ། ཞེས་བྱང་ཆུབ་སེམས་དཔའི་སྤྱོད་པ་བླ་ན་མེད་པའོ། ། དེའི་ཚེ་མཛོད་འཛིན་གྱིས། ཡབ་རྗེ་མཆོག་སོགས་བླ་མ་དམ་པ་འགའ་ཞིག་ལ་རྗེ་ཉིད་ནས་ཟབ་ཆོས་གསན་ཚུལ། ད་ལྟ་གསན་མུ་བཅས་དེས་ན་རྣམ་འདྲེན་དམ་པ་ཉིད་ཀྱང་དབུ་བླར་ཕེབས་དགོས་ཚུལ་ཞིབ་རྒྱས་ཞུས་པར། ད་ལམ་ཆོས་འབྲེལ་ཞིག་ཕུལ་ཏེ་འགྱངས་མིན་ནས་ཕེབས་པའི་ཞལ་བཞེས་སྩལ། སང་ཉིན་བཀའ་ཆོས་སྩལ་རྒྱུའི་དོ་ནུབ་དེ་རྗེ་ཉིད་ཐུགས་སྤྲོ་དགའ་བདེ་སྟོང་གི་ངང་དུ་དུས་འདས་ཤིང་།
དེ་ནུབ་ཞབས་དྲུང་གི་མནལ་ལམ་དུ་ཡབ་རྗེ་བསོད་ནམས་རིན་ཆེན་དེ་ཉིད་ཀྱིས་ཞབས་དྲུང་ཉིད་ལ་སྦྱོང་ཁྲུས་རྒྱས་པ་ཞིག་སྩལ་བ་འཁྲུངས་པའི་སང་ཉིན་སྒྲོལ་དཀར་ཡིད་བཞིན་འཁོར་ལོའི་རྗེས་གནང་ཐུན་མོང་མ་ཡིན་པ་གསུང་བཤད་ཤིན་ཏུ་རྒྱས་པ་དང་བཅས་གནང་བས། གང་གི་ཐུགས་རྗེའི་དང་རྗེ་ཉིད་ཀྱི་ཐུགས་དད་ཀྱིས་བྱིན་རླབས་འཕྲལ་དུ་ཞུགས་ཏེ་སྟོན་དང་བསྟན་པ་གཞན་ནས་མི་འཚོལ་བའི་དད་མོས་དང་བཅས་ཡོངས་རྫོགས་སྙན་བརྒྱུད་བསྟན་པ་རིན་པོ་ཆེའི་མངའ་བདག་ཏུ་གྱུར་པའི་རྟེན་འབྲེལ་གྱི་སརྒ་འབད་མེད་ལྷུན་གྲུབ་ཏུ་འགྲིག་པར་གྱུར་ཏོ། ། གནས་དེར་ཁྲོམ་དབང་དང་འདུས་ཚོགས་སུ་འཇམ་དབྱངས་དམར་སེར་གྱི་རྗེས་གནང་། གནས་གཟིགས་སྐབས་གནས་བཤད་ཀྱང་ཞབས་དྲུང་མཆོག་ནས་སྩལ་དུས་འདུ་ཁང་སྟེང་གི་ཚར་ཆེན་རྣམ་ཐར་གྱང་རིས་མའི་འདར་གདོང་འཁྲུགས་པའི་ཞིང་བཀོད་ཀྱི་ཐད་དུ། འདི་ཅི་འདྲ་ལགས་གསུངས་པས། འདིར་འདར་གདོང་འཁྲུགས་ནས་ཕན་ཚུན་འཐབ་མོ་བྱེད་ཅིང་ཚར་ཆེན་རིན་པོ་ཆེས་མཆོད་གཡོག་ལ་ཐོག་ཁ་ནས་མི་རྐང་བུས་གསུངས་པ་དང་སེར་བ་བབས་ཤིང་། མ་ཆེན་རྡོ་བཀྲས་ཀྱིས་ཚར་ཆེན་ལ་མཐུ་མཛད་དགོས་ཞུས་པས་ཞལ་གྱིས་མ་བཞེས་པར་ངོ་ནག་ཐུག་གེ་བསྡད་པ་སོགས་ཀྱི་ཞིང་བཀོད་ཡིན་འདུག་གསུངས། དེ་སྐབས་ཐུགས་རྟོག་ཅི་ཡང་མ་འཁྲུངས་ཀྱང་རྗེས་སུ་གནས་ཚུལ་དེ་འདྲ་ངན་ཅན་གྱིས་ཞུས་པ་མིན་ནམ་སྙམ་པའི་དགོངས་པ་ཚོམ་དོགས་འཁྲུངས་ཀྱང་། སྒོ་གང་ས་ནས་ཞིབ་འཇུག་མཛད་པས་ཅི་ཡང་ཚོམ་གཞི་མ་བྱུང་བས་ཐུགས་བག་ཕེབས། སྲི་གཅོད་འབུམ་པར་ཐབ་སྐྱེལ་སྐབས་དེ་སྐོར་ཚོང་དཔོན་དང་ནེ་ཙོའི་ལོ་རྒྱུས་ཞིབ་པ་དང་མཆོད་རྟེན་ལ་བསྐོར་བ་མཛད་ནས་སྲིད་ལས་ཐར་ཚུལ།
བྱ་ས་ལྷ་ཁང་སྐོར་གྱི་རྟེན་བཤད་རྣམས་བཀའ་དྲིན་ཆེ་བ་སོགས་ལེགས་ལམ་མཆོག་ཏུ་དགེ་བའི་སྒོ་དང་པོ་དོད་པར་གྱུར་ཏོ། ། དེ་ནས་རིམ་ཕེབས་ཀྱི་རྣམ་སྲས་མོན་མཁར་རིང་མོ་ནས། བྱེ་ཚོགས་སུ་པཎ་ཆེན་གྱི་རྫ་སྐུ་དང་ཁྱུང་པོའི་ཐུགས་རྟེན་སོགས་ལ་མཆོད་འབུལ་ཐུགས་སྨོན་ཁྲོམ་དབང་འདུས་ཚོགས་ལ་རྗེས་གནང་སོགས་སྩལ། ཆོས་སྐྱོང་ཆེན་པོས་བཀའ་བཞིན་ཕྲིན་ལས་སྒྲུབ་པའི་ཐ་ཚིག་ཀྱང་ཕུལ་ལོ།། ༈ །།དགུང་གྲངས་བཅུ་དྲུག་ཏུ་ཕེབས་པ་ཤིང་བྱིའི་རྒྱལ་པོ་ལོ་གསར་གྱི་ལྷ་བསངས་རྒྱས་པའང་དེར་མཛད་དེ་ཆིབས་བསྐྱོད་ཀྱིས་གྲྭ་ཐང་དུ་གུར་གྱི་མཆོད་གར་དང་། པུ་ཏྲ་རུ་འདྲེན་བཅས་ཀྱི་འཆམས་གཟིགས་ཕུལ། འདུས་ཚོགས་ལ་ཨ་ར་པ་ཙ་ནའི་རྗེས་གནང་ཚེ་དབང་གོང་མ་ལྔ་བསྟོད་ཀྱི་ལྗགས་ལུང་བྱིངས་ལ་ཁྲོམ་དབང་བྱམས་གླིང་གནས་གཟིགས་སོགས་མཛད་ནས། བདུན་ཕུད་ཆོས་འཁོར་དུའང་ཁྲོམ་དབང་དང་རྟ་མགྲིན་གསང་སྒྲུབ་ཀྱི་རྗེས་གནང་འགའ་ཞིག་ལ་མགོན་པོ་ཁྲོ་བཅུའི་རྗེས་གནང་སོགས་སྤྱི་སྒོས་ཀྱི་རེ་བ་རྣམས་བསྐངས་ཏེ། རིམ་གྱིས་ར་བ་སྨད་རྣམ་རབ་གོང་དཀར་རྡོ་རྗེ་གདན་དུ་འཇམ་དཀར་དམར་སེར་ཛམ་དམར་སྲོག་སྒྲུབ་ལྷ་བརྒྱད་རྗེས་གནང་རྣམས་དང་རྟ་ཟླའི་ཚེས་གཅིག་ལྷ་བསངས། དེ་ནས་ཡོབ་ལ་བརྒྱུད་གཟིམ་ཕུག་སྟག་ཁུ་སྤེ་སྐྱེད་ཚལ་འོག་སོགས་ཐམས་ཅད་དུ་ཁྲོམ་དབང་།
སྟག་ཁུ་སྤེར་འཇམ་དབྱངས་དང་འབྱུང་འདུལ། སྤོས་སྐྱེད་དུ་འཇམ་དབྱངས་དང་མི་གཡོ་བ་དཀར་པོའི་རྗེས་གནང་རྣམས་ཀྱིས་སོ་སོའི་བློ་ཁ་རྫོགས་པར་མཛད་དེ་གམ་ལ་བརྒྱུད་ཐར་གླིང་རྒྱལ་རྩེ་སོགས་སུ་རང་རང་གི་འདོད་སྦྱར་དང་བསྟུན་པའི་མཇལ་ཕྱག་དངོས་འབུལ་བརྟན་བཞུགས་སྤྱི་སྒེར་ནས་བསྟར་བ་རྣམས་ཟབ་བཞེས་དང་། ཐར་གླིང་འདུས་ཚོགས་ལ་འཇམ་དབྱངས་དང་མི་གཡོ་བའི་རྗེས་གནང་། སྐྱ་སེར་མང་པོར་ཁྲོམ་དབང་། རྒྱལ་རྩེར་ཡང་དེ་བཞིན་བགྱིས། གུར་པར་འཇམ་དབྱངས་དམར་སེར། ས་པཎ་བླ་མའི་རྣལ་འབྱོར། འབྱུང་འདུལ་བླ་མ་མཆོད་ཆོག་རྣམས་དང་། རྐྱང་འདུར་བདེ་ཅན་དང་ངོར་ཨེ་ཝཾ་ཆོས་ལྡན་དུའང་དེ་བཞིན། དགེ་སྡིངས་གཞིས་ཁར་ཁྲོམ་དབང་སོགས་མཛད་དེ་རྟ་ཟླའི་ནང་ཆིབས་བསུ་སོགས་སྔར་རྒྱུན་བཞིན་གྱིས་གདན་ས་ཆེན་པོ་དཔལ་ལྡན་ས་སྐྱར་ཕྱགས་ལེགས་པར་ཕེབས་ཏེ་དགའ་སྟོན་གཏང་རག་སོགས་ཀྱིས་དུས་འདའ་བའི་སྐབས་སོ། །
དེ་དག་གི་དོན་བསྡུ་ན། མདོ་ཁམས་ས་སྤྱོད་བློ་གྲོས་ཀུམྦྷའི་སྣོད། ། བརྒྱད་ལྡན་ཞི་བསིལ་རེ་བའི་བཅུད་ཀྱིས་རྫོགས། ། སྙིང་པོ་བདེ་ཆེན་ལེན་པའི་དཀྱིལ་འཁོར་དུ། ། ཟུང་འཇུག་ཡི་གེ་བཞི་ལྡན་ངོ་བོར་བཞེངས། ། འཆི་མེད་མྱོང་གྲོལ་བཅུད་ལེན་རྫས་སྔགས་དང་། ། ཏིང་འཛིན་ནུས་མཐུས་བསྐྲུན་པའི་དགེ་མཚན་ལྟས། ། ལྷུན་གྲུབ་གསལ་དེས་ཀུན་གྱི་ཡིད་འཕྲོགས་ནས། ། བདེན་གཏམ་ལྕེ་རྩེའི་ངོས་ནས་ཡང་ཡང་རྒྱུག ། གངས་ལྗོངས་ལྷ་གཅིག་པད་དཀར་འཆང་བ་ཡི། །
ཐུགས་རྗེ་སྤྲོ་བསྡུའི་རྟེན་འབྲེལ་ཇོ་ཞལ་ཟུང་། ། ཉིད་ཀྱི་སྒྱུ་འཕྲུལ་ཟློས་པའི་གར་དང་བཅས། ། དབུས་གཙང་སྦྱིན་དང་བདེ་གཤེགས་མཆོད་ཀྱིས་བསྐྱངས། ། ཞེས་ཀྱང་སྨྲས་སོ།། ༈ །།དེ་ནས་ཧོར་ཟླ་གཉིས་གསུམ་གང་རིགས་ཀྱི་བདུན་ཕྲག་གཅིག་རིང་སྒྲོལ་དཀར་ཡིད་བཞིན་འཁོར་ལོ་དང་ཚེ་རྟ་སྤགས་སྒྲུབ་ཀྱི་ལྗགས་བསྙེན། སྒྲོལ་དཀར་གྱི་སྦྱིན་སྲེག་བཅས་བཀའ་དྲིན་ཆེ་ཞིང་། ས་གའི་མཇུག་ནས་ཟླ་གཅིག་རིང་ཁྱད་འཕགས་མགོན་ཁང་དུ་གུར་གྱི་མགོན་པོའི་ལྗགས་བསྙེན་ཡི་གེ་བཅུ་གཉིས་མ་འབྲུ་འབུམ་སྦྱིན་སྲེག་བཅས་མཛད་པ་ནི་གུར་གྱི་ལྗགས་བསྙེན་དང་པོའི་སྐབས་དང་། ཆུ་སྟོད་ཟླ་བའི་ཚེས་འགོར་རྗེ་བཙུན་རིག་བྱེད་ལྷ་མོའི་ལྗགས་བསྙེན་ཞག་བདུན་སྦྱིན་སྲེག་བཅས་གནང་སྐབས་རྣམས་ལ་དངོས་ཉམས་ཀྱི་ལྟས་ཡ་མཚན་ཡོད་ཚུལ་རྣམས་ཟིན་བྲིས་མ་མཆིས་ཤིང་། འོན་ཀྱང་རིག་བྱེད་མའི་ལྗགས་བསྙེན་གྲོལ་འཕྲལ་ཙནྡན་དམར་པོའི་ཕྲེང་བ་ཕྱག་འབྱོར་སོགས་གཞུང་ནས་བཤད་པའི་འགྲུབ་རྟགས་འཁྲུལ་མེད་བྱུང་ཞེས་གསུང་ཟེར་གྱི་ཟུར་ལས་རྙེད། དེ་ལོའི་བཛྲ་ཀཱི་ལ་ཡའི་སྒྲུབ་མཆོད་ཀྱི་རྡོ་རྗེ་སློབ་དཔོན་མཛད་དེ་སྐལ་ལྡན་གྱི་སློབ་བུ་བརྒྱ་དང་ཉེར་ལྔ་དེའི་དཀྱིལ་འཁོར་དུ་སྨིན་གྲོལ་ལ་འགོད་པར་མཛད་པའི་རྒྱུན་ལོ་ཡུན་རིང་པོའི་བར་དུ་མང་ཉུང་ཅི་རིགས་རེ་དང་།
དེ་ལོ་གསེར་མདོག་དབོན་པོར་ཀྱེ་རྡོ་རྗེའི་རྒྱུ་དབང་དང་ཚེ་དབང་། གདན་སའི་ལས་ཆེན་པ་སོགས་མཚམས་པའི་རིགས་རྣམས་ལ་ལམ་དབང་། གོང་མའི་རྣལ་འབྱོར་མ་དང་བསྟུན་མཁའ་སྤྱོད་རྡོ་རྗེ་བཙུན་མོའི་བྱིན་རླབས་ཚར་ལྔ་སྩལ་ཞིང་དེའི་ཟླ་མཇུག་ལ་འཇམ་མགོན་གནས་གསར་བ་ཆེན་པོ་གདན་སར་ཕེབས་ཏེ། བོད་ལོ་གསར་བའི་ཡར་ཚེས་དགེ་བ་ནས་བཟུང་ཁའུ་བྲག་རྫོང་པའི་ལུགས་སམ་ཚར་ལུགས་སུའང་གྲགས་པ་ཚེ་ཐུང་དབང་པོ་ཡང་རབ་ཚེ་གཅིག་ལ་སངས་རྒྱས་པའི་ཐབས་ཐུན་མོང་མ་ཡིན་པ་ཡོངས་རྫོགས་བསྟན་པ་རིན་པོ་ཆེའི་ཉམས་ལེན་གྱི་གདམས་པ་གསུང་ངག་ཟབ་མོ་སློབ་བཤད་ཅེས་གྲགས་པ་འདི་ཉིད་ནི། ཀུན་མཁྱེན་ཀླུ་སྒྲུབ་རྒྱ་མཚོས། ཚོགས་པར་བཤད་པའི་དྲང་དོན་ཟ་ཟིའི་གཏམ། ། རྣམ་པར་སྤངས་ཏེ་སློབ་བུ་མཆོག་དག་ལ། ། གཅེས་པར་བསྐྱངས་པའི་ངེས་དོན་སྙིང་པོའི་བཅུད། ། ཟབ་མོ་སློབ་བཤད་ཁྱོངས་པར་བྱིན་གྱིས་རློབས། ། ཞེས་གསུངས་པའི་གསུང་ངག་ལུགས་གཉིས་ཀྱི་མཆོད་ཚུལ་ཡང་འདི་ལྟ་སྟེ།
མུས་ཆེན་འཁོར་ལོ་སྡོམ་པ་ཡན་ལ་ཚོགས་སློབ་ཀྱི་ཐ་སྙད་མི་སྣང་ཡང་མགོན་དེས་བདག་ཆེན་རྡོ་རྗེ་འཆང་ལ་ཟབ་གནད་འགའ་ཞིག་ཟུར་དུ་སྩལ་བ་ནས་དེ་ལྟར་དུ་གྲགས་པའི་གདམས་ངག་ཟབ་མོས་མཚོན་ལོ་ངོ་ཕྱེད་གཉིས་ཙམ་གྱི་བར་དུ་གནས་གསར་འཇམ་མགོན་ལ་བཞུགས་པའི་ཟབ་ཆོས་རེ་གཉིས་ཙམ་མ་གཏོགས་མཐའ་དག་པར་བུམ་པ་གང་བྱོའི་ཚུལ་དུ་བཞེས་མུའི་ཞལ་གྱི་ཆོས་སྐོར་གསན་སྐབས་ཤིག་འོད་གསལ་དུ། རྗེ་བླ་མ་དང་མཇལ་ཞིང་ཐུགས་དགེས་པའི་རྣམ་འགྱུར་དུ་མ་ཞིག་མཛད་པའི་ངང་ནས་ཆོས་སྲུང་ཆེ་ཆུང་གཉིས་ལ་བསྟོད་པ་ཤླཽ་ཀ་བདུན་རེ་རྩོམས་ཤིག་གསུང་བ་འཁྲུངས་པའི་རྒྱུ་མཚན་ཞབས་དྲུང་དུ་ཕུལ་བས། བཏང་རག་ཞིག་དང་བསྟོད་པ་ཞིག་མཛད་དགོས་ཀྱི་བརྡར་འདུག ཅེས་གསུངས་པའི་བསྟན་སྲུང་དགྱེས་པའི་ལྷའི་རོལ་མོ་ཞེས་བྱ་བ་འདི་ལྗགས་རྩོམ་མཛད་དོ། ། དེ་དག་གི་དོན་བསྡུ་ན། རིམ་གཉིས་ཟབ་མོའི་མཆོག་ཐུན་དངོས་གྲུབ་བརྙེས། ། གཞི་ལམ་འབྲས་དུས་སྨིན་གྲོལ་གདམས་པས་བསྐྱངས། ། ཚད་མ་སྙན་བརྒྱུད་བཞི་སོགས་གནས་གསར་རྗེའི། ། ཟབ་ཆོས་བུམ་པ་གང་བྱོས་ཐུགས་བརྒྱུད་གཏམས། ། ཞེས་ཀྱང་སྨྲས་སོ།།
༈ །།དགུང་གྲངས་བཅུ་བདུན་དུ་བྱོན་པ་ཤིང་གླང་ལོར་མཛོད་འཛིན་རྒྱལ་མཚན་རིན་ཆེན་གྱིས་བསྐུལ་མ་ཞུས་དོན་བཞིན། འཛམ་གླིང་མཛེས་པའི་རྒྱན་མཆོག་སྤྲུལ་པའི་གནྡྷོ་ལ་ཆེན་པོ་འདིའི་ཤར་ནུབ་བྱང་གསུམ་གྱི་སྤེན་བད་གསར་སྤོ་དང་སྦྲགས་གོ་འཕང་ཆེར་བསྟོད་ཅིང་། ལྷོ་མར་ཁ་སྒྲོན་བཅས་གཙུག་ལག་ཁང་མཛེས་པའི་ཞབས་ཏོག་རྒྱ་ཆེར་བསྐྲུན་པའི་གསུང་གསང་ལྷུག་པར་གྲོལ་བའི་ཐ་ཚིག་རྡོ་རྗེའི་རི་མོ་སྤྱི་བོའི་རྒྱན་དུ་བཀོད་དེ། འགོ་བཟོ་འུལ་མི་བཅས་ནས་སླ་བཅོས་བབ་ཅོལ་དུ་མ་སོང་བར་རྒྱུ་འབྲས་ཀྱི་བླང་དོར་སྙིང་ཁོངས་སུ་བཅངས་ཏེ་བགྱིས་པའི་དགེ་བའི་རྩ་བ་ནི། སྔགས་འཆང་ཆོས་ཀྱི་རྒྱལ་པོའི་རྣམ་ཐར་དུ། གདན་ས་ཆེན་པོ་འདི་ཉིད་ཀྱི་ཁང་ཕྲན་རེ་ལ་ཞིག་གསོ་བྱས་ན་ཡང་མཆོད་རྟེན་རེ་བཞེངས་པའི་ཕན་ཡོན་དང་འདྲ་བར་བླ་མ་གོང་མ་རྣམས་ཀྱི་གསུང་ལས་འབྱུང་བ་ཐུགས་ལ་བཞག་གསུངས་པས་ན། དེ་ལྟ་བུའི་དགེ་བའི་རྩ་བ་རྒྱ་ཆེན་པོ་རྣམས་ལ་ལྟ་སྨོས་ཀྱང་ཅི་འཚལ་ཞིང་། ལས་མི་རྣམས་ལའང་སྤྱི་སྒེར་ནས་ཇ་ཆང་རྩམ་ཤ་སོགས་འདུ་ལོང་ཕུན་སུམ་ཚོགས་པ་དེ་དུས་ལས་བཟང་བ་མ་དྲན། ཞེས་ད་ལྟའང་ངག་རྒྱུན་དུ་ཆགས་ཤིང་། དེ་ལོ་ཁལ་ཁ་འགའ་ཞིག་ལ།
སེང་གདོང་སྔོན་མོའི་རྗེས་གནང་ལུང་བཅས་དང་། བླ་མ་ཆུ་བཟང་པར་སྒྲུབ་རྒྱལ་མའི་ཚེ་དབང་། གནས་གསར་རྡོ་རྗེ་འཆང་ཆེན་པོ་དང་། རྩེ་གདོང་སྤྲུལ་སྐུ། ཆུ་བཟང་བླ་མ་བཅས་ལ་གུར་ལྷ་བརྒྱད་ཀྱི་རྗེས་གནང་དང་། ཡང་གནས་གསར་རྡོ་རྗེ་འཆང་ཆེན་པོར་ཀྱེ་རྡོ་རྗེ་མན་ངག་ལུགས། ཡང་དག བདག་མེད་ལྷ་མོ་བཅོ་ལྔ། ཨ་ར་པ་ཙ་ན་ལྷ་ལྔ། ཕུར་པའི་སྟོད་ལས་སྨད་ལས་རྣམས་ཀྱི་དབང་བཀའ་དང་།
རི་ཁྲོད་མའི་བྱབས་ཁྲུས། ལྕགས་སྡོང་ལྷ་མང་། དཀར་བདུད་ཀྱི་རྗེས་གནང་རྣམས་དང་། གོང་མ་ལྔའི་བཀའ་འབུམ་ན་བཞུགས་པའི་བདེ་མཆོག་ཐུགས་རྗེ་ཆེན་པོ། མི་གཡོ་བའི་སྐོར་རྣམས་དང་། ས་ལོའི་བླ་མཆོད། ཆོས་སྤྱོད་རབ་གསལ། བསྐང་བ། བསྟོད་འབུམ། ཉམས་རྟོགས་གོང་འཕེལ།
ཕྱོགས་བཅུ་མུན་སེལ། རི་ཁྲོད་མའི་མདོ་རྣམས་ཀྱི་ལྗགས་ལུང་དང་། ཆུ་སྟོད་ཟླ་ནང་ཞེ་རེ་སྐྱེད་ཚལ་སྤྲུལ་སྐུར་ཀྱེ་རྡོར་རྒྱུ་དབང་དང་གྲུབ་ཐོབ་ཚེ་དབང་། ཛ་སག་བླ་མ་བསྟན་འཛིན་ཆོས་དར་གྱི་མི་སྣ་ཁ་ཤས་ལ། བཟང་སྤྱོད། ལྟུང་བཤགས། ཤེས་སྙིང་རྣམས་ཀྱི་ལྗགས་ལུང་ཡང་སྩོལ་བར་མཛད་དོ། ། དེ་དག་གི་དོན་བསྡུ་ན། འཛམ་གླིང་རྒྱན་གཅིག་སྤྲུལ་པའི་དྲི་གཙང་ཁང་། ། མངོན་མཐོ་མཛེས་པའི་དབུ་འཕང་བླ་ན་འཕགས། །
ཕན་ཚུན་ཆོས་ཀྱི་བང་མཛོད་འཇོ་བའི་ཟླ། ། སྟོང་གསུམ་ནོར་བུས་བཀང་ཡང་སྒྲུན་སྐབས་བྲལ། ། ཞེས་ཀྱང་སྨྲས་སོ།། ༈ །།དགུང་གྲངས་བཅོ་བརྒྱད་དུ་བྱོན་པ་མེ་སྟག་ལོ་བཀྲ་ཤིས་ལྷ་ཁང་གི་ཟམ་སྣེར་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཞལ་གཟིགས་པའི་ཚུལ་འབུམ་ཐང་ལྡེབས་བྲིས་ལ་གསལ་བ་བཞིན་དང་། རྟ་ཟླའི་ཡར་ཚེས་ལ་མགོན་ཁང་ཁག་བཞིར་ཕྲིན་འཆོལ་སྔོན་འགྲོའི་ཉེར་དགུར་གདན་ས་ཆེན་པོ་རྩེ་གདོང་གི་ཕྱོགས་སུ་ཆིབས་ཀྱི་ཁ་ལོ་བསྒྱུར་ཏེ། རིམ་གྱིས་ཐུབ་བསྟན་གསེར་མདོག་ཅན་གྱི་ཆོས་གྲྭ་ཆེན་པོར་བྱོན་ཐོག་ཚེ་དཔག་མེད་སྤྲུལ་སྐུའི་རྗེས་གནང་ཞིག་སྩལ་ཏེ། དབོ་ཟླའི་ཚེས་དྲུག་ལ་གདན་ས་རྩེ་གདོང་དུ་ཕྱགས་ཕེབས་ནས་བསྟན་རྒྱུན་མི་ཉམས་སྲིད་མཐར་སྤེལ་བའི་ཆོས་སྦྱིན་རྒྱ་ཆེར་མཛད་ཚུལ་ནི་འདི་ལྟ་ལགས། གོང་མ་ལྔའི་སྐུ་བསྟོད་ཀྱི་ལྗགས་ལུང་གིས་ཆོས་སྒོ་ཕྱེ་སྟེ། རིམ་གྱིས་འཇམ་དཀར་མ་ཏི་ལུགས། སྒྲོལ་དཀར་བཀའ་བབས་བདུན་ལྡན།
ཚེ་དཔག་མེད་ཆག་ལུགས་རྣམས་ཀྱི་རྗེས་གནང་ལུང་བཅས་དང་། བཅོམ་ལྡན་འདས་སྙིང་པོ་ཀྱེ་རྡོ་རྗེ། དཔལ་ཆེན་ཡང་དག ཕུར་པ། གསང་བ་འདུས་པ། མི་བསྐྱོད་རྡོ་རྗེ་རྣམས་ཀྱི་སྨིན་བྱེད་ཀྱི་དབང་རྡུལ་ཚོན་གྱི་དཀྱིལ་འཁོར་སྟེང་ནས་དང་། དཀར་བདུད་ལྕམ་དྲལ་གྱི་རྗེས་གནང་། སྐྱ་སེར་འདུས་ཆེར་ཁྲོམ་དབང་གྲུབ་རྒྱལ་མ། ཀྱེ་རྡོར་མན་ངག་ལུགས་ཀྱི་སྒྲུབ་དཀྱིལ། གདན་སའི་ཆོས་སྤྱོད་དང་བསྐང་བ་བསྟོད་པ་ཡོངས་རྫོགས་ཀྱི་ཁར་རྗེ་རྡོ་རྗེ་འཆང་ཆེན་པོའི་ཞལ་སྒོ་ལས་བྱོན་པའི་ཡབ་རྗེ་བསོད་ནམས་རིན་ཆེན་གྱི་སྐུ་བསྟོད་ལེ་ཚན།
ཡང་དག་གི་བརྒྱུད་འདེབས། དེའི་སྒྲུབ་ཐབས་ཚིགས་བཅད་མ་རྣམས་དང་། བདག་ཆེན་རྡོ་རྗེ་འཆང་གིས་མཛད་པའི་བསྐང་བ་སྔོན་རྒྱལ་མ། ས་ལོས་མཛད་པའི་གློ་བོ་མཁན་ཆེན་བསོད་ནམས་ལྷུན་གྲུབ་དང་ཞྭ་ལུ་ལོ་ཆེན་གྱི་སྐུ་བསྟོད། སྒྲོལ་མའི་མཚན་བརྒྱ་འགྱུར་བཅོས། དཀར་ཆ་བཞི་རྣམས་དང་། ཆོས་རྗེ་བླ་མ་དམ་པས་མཛད་པའི་རྡོ་རྗེ་ཕུར་པའི་སྒྲུབ་ཐབས་རྒྱས་འབྲིང་། དེའི་དཀྱིལ་ཆོག་རྟོགས་པར་སླ་བ། སྔགས་འཆང་ཆོས་ཀྱི་རྒྱལ་པོས་མཛད་པའི་གཏོར་བསྔོ་ཆེན་མོ། ཕུར་ཆུང་།
དྲུག་ཅུ་པའི་ཟིན་བྲིས། འཇམ་མགོན་ཨ་མེས་ཞབས་ཀྱིས་མཛད་པའི་ཙི་དམར་བསྐང་བ་ལེ་ཚན། བསེ་ཁྲབ་པའི་བསྐང་བ། ཡབ་རྗེ་བསོད་ནམས་རིན་ཆེན་གྱིས་མཛད་པའི་ཤུགས་ལྡན་རྩལ་གྱི་བསྐང་བ་རྣམས་ཀྱི་ལྗགས་ལུང་སོགས་བསྟེན་མཁས་བགྱི་བ་ལྷུར་བཞེས་ཀྱི་ཆོས་སྦྱིན་མཐའ་ཡས་པ་ཞིག་གིས་འདིར་མ་ཟད་སྐུ་ཚེ་རིལ་པོར་འདའ་བར་མཛད་པ་རྣམས་ཀྱང་། དབྱིག་གཉེན་གྱིས། ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཇི་བཞིན་ཡང་དག་སྟོན། ། ཅེས་དང་། བསླབ་བཏུས་ལས། ཆོས་ཀྱི་སྦྱིན་པ་ཟང་ཟིང་མེད། །
བསོད་ནམས་འཕེལ་བའི་རྒྱུ་ཡིན་ནོ། ། ཞེས་གསུངས་པ་ལྟར་གྱི་སྒོ་ནས་ལེགས་པར་འདོམས་པ་སོགས་གདན་ས་དེའི་འགྲོ་དོན་རྣམས་མཛད་ཟིན་ནས་རྗེ་བཙུན་སྒྲོལ་མས་ལུང་བསྟན་པའི་གནས་ངོར་ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོར་དབང་རྗེས་གནང་སོགས་ཀྱིས་སྐལ་ལྡན་རྣམས་ཆོས་ཆར་གྱིས་ཚིམས་པར་མཛད་ནས། འོག་མིན་སྟུག་པོ་བཀོད་པའི་ཞིང་དང་མཚུངས་པར་རྡོར་འཛིན་བྱེ་བའི་གཙུག་རྒྱན་རྗེ་བཙུན་རིན་པོ་ཆེ་སོགས་གོང་མ་མང་པོར་རྗེས་འབྲང་བཅས་ནས་བསྔགས་བརྗོད་ཀྱི་མེ་ཏོག་འཐོར་བར་མཛད་པའི་གནས་གདན་ས་ཆེན་པོ་དཔལ་ལྡན་ས་སྐྱར་ཕེབས་ཏེ། ས་གའི་རྣལ་འབྱོར་དབང་ཕྱུག་བིརྺ་པས་ས་དྲུག་གི་རྟོགས་པ་རྣམས་ཉིན་རེ་བཞིན་རིམ་གྱིས་བརྙེས་པའི་དུས་ཆེན་དང་བསྟུན་མྱོང་གྲོལ་བདུད་རྩི་རིལ་བུའི་སྒྲུབ་པ་རྣམས་གྲོལ་རྗེས། ཁལ་ཁ་ཆོས་རྗེ་ངག་དབང་ལྷུན་གྲུབ་དར་རྒྱས་ལ་ཀྱེ་རྡོ་རྗེའི་རྒྱུ་དབང་། ཀུ་རུ་ཀུལླེ་ལྷ་ལྔ་དང་འཁོར་ལོ་བདེ་མཆོག་ནག་པོ་པའི་དབང་རྣམས་དང་། གཙུག་ཏོར་འབར་བའི་རྗེས་གནང་། འཇམ་མགོན་ཨ་མེས་ཞབས་ཀྱིས་མཛད་པའི་བདེ་ཀྱེ་གཉིས་ཀྱི་སྒྲུབ་དཀྱིལ། རྩ་བ་རྡོ་རྗེའི་ཚིག་རྐང་། གཙུག་འབར་བསྟོད་པ་རྨོར་མཛད་ཀྱི་ལུང་རྣམས་སྒྱི་ཆུ་བླ་མ་སྒང་སྟོད་ཆོས་མཛད་ལའང་སྩལ་ཞིང་།
གཞན་ཡང་རིག་བྱེད་མ་དང་ཚོགས་བདག་ཐུན་མོང་དང་ཐུན་མོང་མ་ཡིན་པ་ཁྱད་པར་ཞར་བྱུང་དང་བཅས་པའི་རྗེས་གནང་། ཀག་ཆོལ་འདོད་པའི་རྒྱལ་པོ་ཐུན་མོང་བ། དམར་ཆུང་སྐོར་གསུམ། མགོན་དཀར་ཡིད་བཞིན་ནོར་བུ། བེར་གཅེར་རྣམ་གཉིས། དུད་སོལ་མ་ཐུན་མོང་བ་རྣམས་ཀྱི་རྗེས་གནང་ལུང་བཅས་དང་། དེའི་བསྐང་བ་སངས་རྒྱས་རིན་ཆེན་དང་མགོན་དཀར་སྒྲུབ་སྐོར་ཚར་ཆེན། མཁྱེན་བརྩེ། ངག་དབང་ཆོས་གྲགས་ཀྱིས་མཛད་པའི་ལུང་རྣམས་དང་། གཞན་ཡང་ཁལ་ཁ་ཚེ་བརྟན་རྒྱ་མཚོར་ཀྱེ་རྡོ་རྗེའི་རྒྱུ་དུས་ཀྱི་དབང་ཟབ་མོ་སྩོལ་བ་དང་ཆབས་གཅིག་ཞྭ་ལུ་གྲང་ཆེན་སློབ་དཔོན་སོགས་སློབ་བུ་ཉེར་གསུམ་ཙམ་ཡང་སྨིན་པར་མཛད་ཅིང་།
ཞྭ་ལུ་པ་ཚོར་མཁའ་སྤྱོད་རྡོ་རྗེ་བཙུན་མོའི་བྱིན་རླབས་གནང་བའི་ཚེ་ནང་མཆོད་ཀྱི་དཀྱིལ་དུ་བྃ་ཡིག་རང་བྱོན་འཁྲུངས་པ་ཀུན་གྱི་མིག་གི་བདུད་རྩིར་སྩལ་བའི་ངོ་མཚར་གྱི་མཛད་པ་དང་སྦྲགས་ཚར་མཛད་སྒྲུབ་དཀྱིལ་ལྗགས་ལུང་རྣམས་ཀྱི་སྒོ་ནས་ལས་ཅན་དག་པའི་གདུལ་བྱ་མང་པོ་རྗེས་སུ་བཟུང་བར་མཛད་དོ། ། དེ་དག་གི་དོན་བསྡུ་ན། ས་འཛིན་རྩེ་མོའི་གདོད་དུ་མིག་སྟོང་པའི། ། ཁབ་བཞིན་བཀྲ་བའི་སྐྱེ་དགུར་ཆོས་སྦྱིན་སྒོ། ། བརྒྱ་ཕྲག་དབྱེ་ཟིན་སླར་ཡང་མཐའི་འགྲོའི་རྒྱུད། ། སྨིན་གྲོལ་ལམ་དུ་ནང་གི་ཕག་མོ་བསྟན། ། ཞེས་ཀྱང་སྨྲས་སོ།། ༈ །།དགུང་གྲངས་བཅུ་དགུར་ཕེབས་པ་མེ་ཡོས་གྲོ་བཞིན་ཟླ་ནང་ཆོས་སྡེ་ཉི་ཟླ་ཟུང་སོགས་ལ་སྒྲུབ་ཐབས་བརྒྱ་རྒྱམ་གྱིས་མཚོན་ཆོས་ཆར་མཐའ་ཡས་པ་ཞིག་དང་། གཞན་ཡང་གྲང་ཆེན་དབུ་བྱེད། སྤོར་བླ་མ།
གྲང་ཆེན་སློབ་ཚབ་སྦྱིན་པ་རྣམས་ལ་ལས་གཤིན་བཅུ་གསུམ་མ་དང་། དཔའ་གཅིག་གི་རྗེས་གནང་། བཅུ་གསུམ་མའི་བསྐང་བ། ཚར་མཛད་བཅུ་གཅིག་ཞལ་གྱི་རྗེས་གནང་། དེའི་སྨྱུང་གནས་བྱ་བཏང་རྗེས་མཛད་པ་རྣམས་ཀྱི་ལུང་དང་ཡང་སྐབས་སྣ་ཚོགས་སུ་གདན་ས་པའི་ཟོར་ལས་སོགས་ལ་གུར་ཁྲོ་བཅུ། ལྷ་བརྒྱད། ཞལ་སྒྲུབ་བསྙེན། པུ་ཏྲ། དེའི་ཟུར་བཀའ། བྲན་བདུད།
དཀར་བདུད་རྣམས་ཀྱི་རྗེས་གནང་སོ་སོའི་ཡིག་ལུང་རྣམས་དང་། ཡང་ངོར་གྱི་འབུལ་ཁག་བླ་མ་དང་ཉི་ཤར་བ་སོགས་ལ་དམག་ཟོར་མ་དང་། དུར་བདག་རྗེས་གནང་སོགས་ཚར་ཁ་ཤས་སྩལ་བར་མཛད་ཅིང་། དེ་ལོ་གཞན་ཡང་ཆོས་ཆར་མང་དུ་ཕབ་ཚུལ་མཆིས་ཀྱང་དེ་ཙམ་ལས་སྤྲོ་མ་ནུས། དེ་མཚམས་ནས་གུང་འགྱུར་མེད་ཚེ་བརྟན་དཔོན་གཡོག་རྣམས་ཕེབས་པའི་ཚེ་རྗེ་རྡོ་རྗེ་འཛིན་ཆེན་པོ་ཉིད་ཀྱིས། བླ་བྲང་ཕུན་ཚོགས་གླིང་དུ་མཇལ་ཕྱག་སོགས་ལུགས་གཉིས་ཀྱི་བདག་རྐྱེན་ཕུན་སུམ་ཚོགས་པས་ཁོང་དཔོན་གཡོག་རྣམས་དགའ་སྤྲོ་འཛུམ་མདངས་ཀྱི་དཔལ་ལ་སྦྱོར་བར་མཛད་སྐབས། འཇམ་མགོན་མཐུ་སྟོབས་དབང་ཕྱུག་ཉིད་གཞི་ཐོག་དབང་ཁང་ན་གཟིམས་དཔོན་ཀུན་ཕུན་དང་བཅས་བཅོམ་ལྡན་འདས་སྙིང་པོ་ཀྱེ་རྡོ་རྗེའི་གཞི་བསྙེན་ལ་བཞུགས་པའི་སྐབས་ཏེ། དེའི་སྔ་རོལ་དུ་ཨ་ཙ་ར་ཞིག་ནས་ཤེལ་བུམ་ཆེ་བ་ཞིག་ཏུ་ཆུ་བོ་གངྒཱའི་ཆུ་ཁྱེར་བ་དང་མཇལ་འཕྲད་ཀྱིས་གསུང་གླིང་མང་དུ་མཛད་པས་ཡམ་བུ་དང་གོརྵའི་ལོ་རྒྱུས་འདྲ་ལས་གཞན་མི་སྣང་ཞིང་། སྐུ་མཚམས་ཐོག་གུང་སྐུ་རྐྱང་ལ་མཇལ་ཕྱག་དབུ་ཚུགས་སུ་མཛད་པ་བཞིན་བཀའ་དྲིན་ཆེ། བཅད་རྒྱ་མཐར་ཕྱིན་འཕྲལ་ཡུལ་ཆེན་བན་ཚང་པས།
ལས་མཁན་རུ་འདྲེན་བཅས་ཀྱི་འཆམས་གཟིགས་འབུལ་ཡང་མཛད་དོ། ། དེ་དག་གི་དོན་བསྡུ་ན། གཉུག་མར་གནས་སོགས་བསླབ་གསུམ་རྒྱན་ཕྲེང་ཅན། ། བསྡུ་དངོས་རྣམ་བཞི་སྙིང་པོའི་གསོས་ཀྱིས་སྦྱངས། ། སྟོབས་ལྡན་ས་སྤྱོད་དྲེགས་པའི་ཆེ་བསྐྱུངས་ནས། ། ཞབས་སེན་རལ་པའི་དོ་ཀེར་བླ་ནར་བཞེས། ། ཞེས་ཀྱང་སྨྲས་སོ།། ༈ །།དགུང་གྲངས་ཉི་ཤུར་ཕེབས་པས་འབྲུག་ལོར་རྗེ་རྡོ་རྗེ་འཆང་སྐུ་མཆེད་ཞལ་རྒྱས་ནས་དཔལ་གུར་གྱི་མགོན་པོའི་ལྗགས་བསྙེན་ཟླ་གང་མ་ཞིག་མཛད་པ་འདི་ནི་རྗེ་ཉིད་ཀྱི་གུར་གྱི་སྔགས་བསྙེན་གཉིས་པའི་སྐབས་དང་། དེ་ནས་འཇམ་མགོན་སངས་རྒྱས་ཡེ་ཤེས་ལ་གྲུབ་ཆེན་བརྒྱད་ཅུ། ཉི་སྦས་སྒྲོལ་མ།
སྣར་ཐང་བརྒྱ་རྩ། ས་སྐྱ་བཀའ་འབུམ་གྱི་ལྗགས་ལུང་རྣམས་ཞལ་རྒྱས་ནས་གསན་སྐབས་འཇམ་མགོན་མཐུ་སྟོབས་ཀྱི་མཚན་ཅན་གང་ལ་སྐུ་ཁྲག་བརྟས་པ་ལྟ་བུའི་སྙུན་གཞི་ལྕི་བ་ཞིག་བཞེས་སྐབས་ངོར་པ་དཔོན་སློབ་རྣམས་ཀྱིས་འཇིགས་བྱེད་དྲུག་ཅུ་པ། རྣམ་རྒྱལ་སྟོང་མཆོད་སོགས་དང་། ཆོས་གྲྭ་ལྷོ་བྱང་ནས་ཀྱང་སྐུ་རིམ་རྒྱ་ཆེ། ལྷག་པ་རྗེ་རྡོ་རྗེ་འཛིན་ཉིད་ཀྱིས་ཚེ་སྒྲུབ་རྣམས་ལ་ཐུགས་བརྩོན་ལྷུར་བཞེས་མཛད་པས་རེ་ཞིག་ནས་སྐུ་ལུས་ལས་འབུ་མཐོ་གང་ཙམ་ཞིག་མངོན་སུམ་དུ་འཐོན་པས་འཕྲལ་དུ་སྙུན་གཞི་ལས་གྲོལ་བའང་རྗེ་རྡོ་རྗེ་འཆང་ཉིད་ཀྱི་སྐུ་དྲིན་དུ་ཡང་དག་པར་འཁུམས་ལགས། རྟ་ཟླའི་ནང་ཡུལ་ཆེན་བན་ཚང་བར་ཀྱེ་རྡོ་རྗེའི་རྒྱུ་དབང་། ཀུན་རིག ཚེ་དཔག་མེད་ལྷ་དགུ། གུར་དྲག་རྣམས་དང་། ནག་ཟླའི་ནང་ངོར་གྱི་གྲྭ་རྒྱུན་ཁ་ཤས་དང་སྐུ་དྲུང་སྐུ་སྐྱེ་བཅས་ལ་ས་པཎ་བླ་མའི་རྣལ་འབྱོར།
ཀུ་རུ་ཀུལླེའི་རྗེས་གནང་ཐུན་མོང་བ། དམག་ཟོར་མའི་རྗེས་གནང་ལུང་བཅས་རྣམས་སྩལ་ཞིང་། འདྲེན་མཆོག་སངས་རྒྱས་ཡེ་ཤེས་ལ་གྲངས་ཆེན་བཅོ་བརྒྱད་ཀྱི་ལྗགས་ལུང་ནས་བཟུང་ཆོས་བཀའ་རྒྱ་ཆེར་ཕུལ་བ་རྣམས་དམ་པ་དེ་ཉིད་ཀྱི་གསན་ཡིག་ན་གསལ་བ་བཞིན་དང་། སྣྲོན་ཟླའི་ནང་ཀླུ་སྡིངས་ཞབས་དྲུང་རིན་ཆེན་མི་འགྱུར་རྒྱལ་མཚན་ལ་ཕུར་དབང་། དཀར་བདུད་དང་ལས་གཤིན་བཅུ་གསུམ་མའི་རྗེས་གནང་ལུང་བཅས་དང་། གདོང་དགའ་ཆོས་སྡེ་པ་འགའ་ཞིག་ལ་ལམ་དབང་། ལྷ་བརྒྱད་དང་པུ་ཏྲའི་རྗེས་གནང་ལུང་བཅས་དང་། སྤྱི་ཤིང་བླ་མ་ངོ་གཡོག་ལ་ཡང་ཕུར་དབང་སོགས་བསྟན་འགྲོའི་བགྱི་བ་འབའ་ཞིག་གིས་དུས་འདའ་བར་མཛད་སྐབས་མཛོད་འཛིན་པའང་བྲོ་འཚལ་གྱི་མུ་དང་། དེ་མཚམས་ནས་རྗེ་རྡོ་རྗེ་འཆང་ཉིད་གཞིས་རྩེ་རིན་རྩེ་སོགས་ལ་ཕེབས་སྐབས་ཏེ། རྗེ་ཉིད་ཀྱི་གསུང་ལས།
དེ་ལོ་ངས་ནི་གཞིས་རྩེ་རིན་རྩེ་སོགས་ལའང་སྲིད་པ་བར་དོའི་རྣམ་ཐར་ཞིག་བསྐྱངས། ཞེས་གསུངས་ཤིང་། དེའི་ཚེ་གདན་སའི་ལུགས་ཟུང་གི་ཐུགས་ཁུར་རྣམས་གང་དང་ཞལ་མི་གཉིས་པའི་འཇམ་མགོན་མཐུ་སྟོབས་དབང་ཕྱུག་ཉིད་ཀྱིས་བཞེས་ཤིང་། རྗེ་ཉིད་དབང་ཕྱོགས་སུ་ཆིབས་བསྒྱུར་གྱིས་སྐྱེར་ཁ་ཚལ་ཞེས་པར་བཞུགས་སྟན་འཇགས་ཏེ་ངོ་མཚར་མཁས་གྲུབ་ཀྱི་མཛད་པར་གཞན་དྲིང་མི་འཇོག་པས་དུས་འདའ་བར་མཛད་སྐབས་ཤིག དེ་ལོ་གཞིས་རྩེར་ཆར་དཀོན་པོ་ཞིག་བྱུང་བའི་རྐྱེན་དང་། བརྙད་ཀྱིས་འཚོལ་བའི་ཡང་ཕྱིར་ཏེ་རྗེ་ཉིད་ལ་ཆར་འབེབས་དགོས་ཚུལ་གསོལ་བ་བཞིན་མཛད་མ་ཐག་ལུང་པ་ཆུས་གང་བའི་དྲག་ཆར་ཞིག་འབེབས་པར་མཛད་པས་འདོད་རྒྱལ་གྱི་སྒྲར་བཤོས་ཀྱི་མིང་ལ་བག་ཏུ་འབོད་པ་བཞིན་སྐྱེ་བོ་ཀུན་གྱིས་ད་གཟོད་ས་སྐྱ་བདག་ཆེན་རིན་པོ་ཆེས་པག་བྱིན་སོང་། ཞེས་གླེང་བ་དང་ལྷན་ཅིག་དད་མོས་དང་དགའ་མགུ་ལྷག་པར་ཆེ་བའི་དཔལ་ལ་འགོད་པར་མཛད། ཅེས་དང་། དེ་ནས་རིན་རྩེར་ཕེབས་སྐབས་ཚེ་དབང་ཞིག་དང་གུར་ཁྲོ་བཅུའི་རྗེས་གནང་ཞིག་དབང་དཱ་ལས་ནས་ཞུས་སྩལ་མཛད་ཅིང་། གནས་དེར་ཕ་བོང་ཆེན་མོ་ཞིག་མཆིས་པ་དེ་མེད་པ་མཛད་དགོས་ཚུལ་གསོལ་བ་བཞིན་ལ་ཡང་།
མཚན་གང་ཞིག་ལ་ཕ་བོང་དེ་ལྷག་མ་ཙམ་ལས་མི་སྣང་བའི་རྫུ་འཕྲུལ་འགའ་ཞིག་སྟོན་པར་མཛད་ཅེས་རྒན་ཐོག་འགའ་ཞིག་གླེང་བར་ཐོས་ལགས་པས་དགོས་གལ་ཆེ་དུས་རྫུ་འཕྲུལ་གྱི་བཀོད་པར་རྡུགས་པའི་གྲས་ནི་དམ་པ་དེ་ཉིད་ནམ་ཡང་མིན་པས། རྗེ་རྡོ་རྗེ་འཆང་ཉིད་ཀྱི་གསུང་ལས་ཀྱང་། ཁོ་བོ་ནི་བླ་མ་གོང་མ་རྡོ་རྗེ་འཆང་དང་ཞལ་མི་གཉིས་པ་མང་པོས་རྗེས་སུ་བཟུང་། བསྙེན་སྒྲུབ་ལས་གསུམ་མཐའ་དག་རང་ཡིད་ཆེས་ངེས་བགྱིས་པའི་མཐུ་ལས་ལས་བཞི་ཅི་སྒྲུབ་ཀྱང་ཡི་དམ་ཆོས་སྲུང་གི་བྱིན་རླབས་འཇུག་ངེས་པ་རང་ཡོད་དུ་རུང་དྲག་ལས་སོགས་ནི་ཆེར་མ་བགྱིས་ཤིང་། གལ་ཏེ་རྡོ་རྗེ་འཆང་གི་རྒྱུད་སྡེ་ནས་བཤད་པ་ཉམས་སུ་ལེན་དགོས་པ་ཞིག་ཡིན་ནའང་མཐའ་རྡུགས་པའི་གྲས་ནི་མིན་ནོ། ། ཞེས་ཡང་ཡང་གསུང་ལས་ཐོས་སོ། ། གཞིས་རྩེ་ཕྱོགས་ནས་ངོར་དུ་ཆིབས་བསྒྱུར་གྱི་སྐབས་དཔལ་རྡོ་རྗེ་འཇིགས་བྱེད་ཞལ་ཕྱག་ཡོངས་སུ་རྫོགས་པ་ཞིག་གཟིགས་ཤིང་། ཐར་རྩེར་ཕེབས་འཕྲལ་ཐར་རྩེ་རྡོ་རྗེ་འཆང་གི་གསུང་ལས། དེ་རིང་སྐུ་ཞབས་རིན་པོ་ཆེ་ལ་ལས་གཤིན་རིགས་གསུམ་གྱི་རྗེས་གནང་སྦྲེལ་ནས་འབུལ་དགོས་འདུག་པས་བཀའ་སྒྲུབ་ད་ཅི་ནས་ཚར་ཟིན་པས་གསོལ་སྟོན་གྲོལ་འཕྲལ་འབུལ་ལོ་ཞེས་སྩལ་བའི་ངོ་མཚར་ཕན་ཚུན་འགྲན་རེས་ནི། སྔོན་གྱི་དུས་སུ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང་ཁ་ཆེ་པཎ་ཆེན་ཤཱཀྱ་ཤྲཱི་སོགས་འཁྲུལ་ཟད་གོང་མའི་རྣམ་ཐར་དང་མཚུངས་ཤིང་།
གཞན་དུ་དེ་སྐབས་རྣམས་སུ་སྐུ་གེགས་ཀྱི་རྣམ་པ་ཉམ་ང་བ་དེ་དག་ཁྲོ་རྒྱལ་མ་ཧེའི་ཞལ་ཅན་གྱི་སྒོ་ནས་ངལ་བ་འབྲས་མེད་དུ་མཛད་པ་ནི་གོར་མ་ཆག་གོ ། ལོ་དེའི་གྲོ་བཞིན་གྲང་ཆེན་སྐུ་རིམ་པ་རྣམས་ལ་ཁྲོ་བཅུའི་རྗེས་གནང་དང་གཏོར་བཟློག་གི་ལྗགས་ལུང་བཅས་དང་། གསང་འདུས་སྒྲུབ་མཆོད་དང་བསྟུན་དབང་ཆ་ཁ་ཤས་སྐལ་ལྡན་རྣམས་ལ་སྩལ་ཞིང་མཛོད་འཛིན་རྒྱལ་མཚན་རིན་ཆེན་དུས་ལས་ཡོལ་བར་བྱང་བུ་ལམ་སྟོན་གྱིས་མཚོན་རྗེས་འཛིན་གྱི་བགྱི་བ་རྣམས་ཡང་དག་པར་མཛད་ཅིང་མི་རིང་བར་མཛོད་འཛིན་པ་ཤེས་རབ་ཕུན་ཚོགས་ལས་ཁུར་དུ་བཀའ་ཡིས་མངགས་སོ། ། དེ་དག་གི་དོན་བསྡུ་ན། ཟག་མེད་བདེ་ཆེན་མགོན་པོའི་རང་ཞལ་གཟིགས། ། དམ་པ་ཕན་ཚུན་དོན་ཡོད་འཆད་ཉན་འགྲན། ། ནང་གི་ཟུག་རྔུའི་རང་གཟུགས་ཕྱིར་དབྱུང་ནས། ། དད་ལྡན་སློབ་བུའི་རེ་བའི་ཡོལ་གོ་རྫོགས། ། དབང་ཕྱོགས་ཡུལ་དུ་ཨེ་རཎྜ་ཡི་གསོག ། སྔོན་དུ་མཛད་ནས་ཐ་ཚིག་དོན་གྱི་འབྲས། །
འདྲེན་བྱེད་བདུད་རྩིར་བྱིན་ཡང་མ་ཚིམས་པར། ། སྣ་ཚོགས་སྒྱུ་མའི་འཁྲུལ་འཁོར་ཟོ་ཆུན་འཁྱུད། ། ཐར་པའི་དཀྱིལ་འཁོར་གཙོ་བོའི་ཧེ་རུ་ཀས། ། གདོན་བགེགས་འཇོམས་པའི་ལས་ཀྱི་གཤིན་རྗེ་གསུམ། ། ཕོ་ཉའི་སྔ་རོལ་ཡེ་ཤེས་དབྱིངས་གཟིགས་ནས། ། སླར་ཡང་མཛོད་འཛིན་བྱས་ཤེས་དྲིན་གཟོས་དྲངས། ། ཞེས་ཀྱང་སྨྲས་སོ།། ༈ །།དགུང་གྲངས་ཉེར་གཅིག་ཏུ་ཕེབས་པ་ས་སྦྲུལ་རྒྱལ་ཟླར་སྤང་ཤར་བླ་མར་རྡོ་རྗེ་ཕུར་པའི་དབང་དང་གྲུབ་རྒྱལ་ལུགས་ཀྱི་ཚེ་དབང་། དེའི་གནམ་གང་ནས་བཟུང་བདུན་ཕྲག་གསུམ་གྱི་བར་ལྷ་ཆེན་སྤྲུལ་པའི་གནྡྷོ་ལའི་སྟེང་གི་སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་གྱི་གཟིམ་སྤྱིལ་པོ་ཊ་ལ་སྨོན་གནས་ཡིད་འོང་ཚལ་དུ། གུར་གྱི་མགོན་པོའི་ཕྱི་འཁྲིད་བྲག་རྫོང་མ་ཐུན་མོང་དང་ཐུན་མོང་མ་ཡིན་པའི་རྩལ་འདོན་བཅས་མཛད་པ་ནི།
དབྱིག་གཉེན་གྱིས། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པ་བཞིན། ཐོས་པས་ཕྱིའི་སྒྲོ་འདོགས་བཅད། དེ་རྗེས་བསམ་བྱུང་གི་དཔྱད་པས་དག་པར་མཛད་དེ་ཇི་བཞིན་སྒོམ་པའི་ངང་ལ་ཐུགས་གཞོལ་ཞིང་། ཚར་ཆེན་རིན་པོ་ཆེས། རྟེན་གྱི་དཀྱིལ་འཁོར་གསང་བའི་དམ་རྫས་དང་། ། རབ་ཟབ་བསད་དང་བསྐྱེད་པའི་འཁྲུལ་འཁོར་དང་། ། ཟབ་གསལ་ཏིང་འཛིན་མ་ནོར་གསང་བའི་སྔགས། །
རྩེ་གཅིག་འབད་པས་བསྙེན་སྒྲུབ་མཐར་ཕྱིན་ཤོག ། ཅེས་གསུངས་པའི་འབྲས་བུ་མངོན་གྱུར་གྱི་འགྲུབ་རྟགས་ཀྱང་གསལ་བར་འཁྲུངས་པ་ཞེས་ཐོས་ལགས། འཁྲིད་འདི་ཉིད་རྗེ་བླ་མ་གནས་གསར་བའི་དྲུང་དུ་གསན་སྐབས་མནལ་ལམ་འོད་གསལ་གྱི་ངང་དུ་བཀའ་རྩོམ་འདི་ལྟར་ཡང་མཛད་དོ། ། ཁའུ་བྲག་རྫོང་ནག་པོའི་རི་ཁྲོད་དུ། ། ཟབ་དོན་དུ་མའི་འབྱུང་གནས་ཆོས་ཀྱི་རྗེ། ། ས་ལོ་འཇམ་པའི་རྡོ་རྗེ་རྡོ་རིང་བར། ། སྙིང་ནས་གསོལ་བ་འདེབས་སོ་བྱིན་གྱིས་རློབས། ། ཞེས་གསུངས་པ་འདི་འདྲའི་རིགས་གཞན་ཡང་རྗེ་ཉིད་ལ་མང་དུ་འཁྲུངས་ཀྱང་གསང་འོས་འགའ་ཞིག་ནི་འོད་གསལ་དེ་ལས་བཞེངས་ནས་ཐུགས་དྲན་ཆེར་མི་གསལ་བའི་ཚུལ་མཛད་ལགས། རྟ་ཟླའི་ནང་ས་ངོར་བསྟན་པའི་སྦྱིན་བདག་ཆེན་པོ་མདོ་སྨད་ས་ཡི་ཐིག་ལེ་སྡེ་བཞི་དགེ་བཅུའི་དཔལ་མངོན་པར་འབར་བའི་རྒྱལ་ཁབ་ནས། ས་སྐྱོང་བློ་གྲོས་རྒྱལ་མཚན་སྐུ་འཁོར་རྣམས་གདན་ས་ཆེན་པོར་ཆིབས་བསྐྱོད་མཛད་ཐོག་རྗེ་རྡོ་རྗེ་འཆང་ཆེན་པོའི་དཔལ་གྱི་མགུར་ནས་ཟབ་རྒྱས་ཆོས་ཀྱི་བདུད་རྩི་གྲོལ་བར་མཛད་པ་ནི་འདི་ལྟར་མཐོང་སྟེ།
ཐོག་མར་སྐུ་ཚེ་མི་འགྱུར་རྡོ་རྗེའི་རང་བཞིན་དུ་བྱ་བའི་ཕྱིར་རྗེ་བཙུན་ས་སྐྱ་པའི་ཡབ་ཆོས་ཛེ་ཏཱ་རིའི་ལུགས་ཀྱི་འཆི་མེད་དབང་པོའི་དཀྱིལ་འཁོར་དུ་དབང་བསྐུར་བ། ཡེ་ཤེས་ཀྱི་མཁའ་འགྲོ་མའི་ཞལ་བཅུད་དཔལ་ལྡན་བིརྺ་པའི་ཞབས་ཀྱིས་ལེགས་པར་བཀྲལ་བ་ཀྱེ་རྡོ་རྗེ་མན་ངག་ལུགས་ཀྱི་རྒྱུ་དབང་དང་ལམ་དབང་། གྲུབ་པའི་སློབ་དཔོན་ཆེན་པོ་ནག་པོ་པའི་ལུགས་ཀྱི་རྣལ་འབྱོར་གསང་མཐའི་སྨིན་བྱེད་ཟབ་མོའི་དབང་། ཕ་བླ་ན་མེད་པའི་དཀྱིལ་འཁོར་གྱི་གཙོ་བོ་དཔལ་གསང་བ་འདུས་པ་འཕགས་ལུགས་སུ་གྲགས་པ་མི་བསྐྱོད་རྡོ་རྗེའི་དབང་། རྗེ་བཙུན་ས་སྐྱ་པའི་ཡབ་ཆོས་རྙིང་མ་འཁོན་རོག་ཤེས་རབ་ཚུལ་ཁྲིམས་ཀྱིས་རྐྱེན་འགའ་ཞིག་ལ་བརྟེན་རྙིང་མའི་ཆོས་སྐོར་རྣམས་གཡའ་ལུང་འཇགས་གཤོངས་ཀྱི་སའི་ཆར་གཏེར་དུ་སྦ་བར་མཛད་དུས་ཡང་ཕུར་གཉིས་ཆོས་སྐྱོང་བཀའ་གཉན་པའི་སྟབས་སྦ་བར་མཛད་མ་ཐུབ་པ་ནས་བཟུང་། བསྙེན་ཅིང་སྒྲུབ་པར་མཛད་པའི་དཔལ་ཆེན་ཡང་དག་ཟླ་གམ་དགུ་པ་དང་། འཕྲིན་ལས་ལྷུན་གྲུབ་ས་ཕུར་ལྷ་ལྔ་བཅུ་རྩ་གཅིག་གི་དཀྱིལ་འཁོར་དུ་དབང་བསྐུར་བ་དང་། གཞན་ཡང་རྡོ་རྗེ་འཇིགས་བྱེད་རྭ་ལུགས་རོ་ལངས་བརྒྱད་བསྐོར། བདེ་མཆོག་བོང་ཞལ་ཅན། ཡབ་ཆོས་རྟོག་པ་ནས་གསུངས་པའི་ཀུ་རུ་ཀུལླེ་ལྷ་ལྔ་རྣམས་རྡུལ་ཚོན་གྱི་དཀྱིལ་འཁོར་ཆེན་པོ་སྒྲུབ་ཅིང་མཆོད་པའི་སྒོ་ནས་དབང་རྣམས་སྨིན་རྒྱས་ཆོས་རྒྱལ་དགེས་པའི་མཆོད་རྫས་སུ་འབུལ་བར་མཛད།
རྗེས་གནང་སྐོར་ལ། བོད་ཀྱི་རྡོ་རྗེ་གདན་དཔལ་ལྡན་ས་སྐྱ་འདི་ཉིད་ཆགས་པའི་ཐོག་མར་གྱུར་པ་སྒོ་རུམ་མམ། སྒོ་རིམ་མམ། སྒོ་བསྲུངས་སོགས་སྒྲ་བཤད་འཇུག་དང་ལྡན་པའི་ཡེ་ཤེས་མགོན་པོའི་དྲུང་དུ་ལྷ་བརྒྱད་ཐུན་མོང་བས་འགོ་དྲངས། སྐབས་མཚམས་ཇི་ལྟར་རིགས་པར། ཁ་འུའམ་ཁའུ་བ་ཅེས་ཀྱང་གླེང་བའི་མེ་འབར་གྱི་བྲག་ལ་དངོས་སུ་ཐིམ་པའི་ཙ་ཏུརྨུ་ཁ་བསྙེན་དུས་ཀྱི་རྗེས་གནང་། སྔོན་སྔགས་འཆང་ཆོས་ཀྱི་རྒྱལ་པོར་དམ་ཉམས་ལྷ་ས་རྫོང་པས་ཉིན་མཚན་དུས་དྲུག་ཏུ་འཚེ་བའི་སྐབས་ཤིག་ནོར་སྐྱོང་ཡབ་ཡུམ་གྱིས་བསྟན་དགྲ་དེ་དག་ལ་མངོན་སྤྱོད་ཀྱི་ལས་མཛད་པར་གཟིགས་སྣང་སོགས་འཁྲུངས་པའི་ངོ་མཚར་དང་ལྡན་པ་དཔལ་དུར་ཁྲོད་བདག་པོའི་རྗེས་གནང་། རྗེ་བཙུན་རིན་པོ་ཆེ་སོགས་གོང་མ་མང་པོར་མི་ལ་མི་ལབ་པའི་ཚུལ་གྱིས་ཅི་གསུང་འཕྲིན་ལས་སྒྲུབ་པའི་དམ་ཅན་མོན་བུ་པུ་ཏྲའི་ཟུར་བཀའ། ཡང་ཕུར་རྣམ་གཉིས་ཀྱི་སྲུང་མ་དཀར་བདུད་ལྕམ་དྲལ། གུར་གྱི་མགོན་པོ་ལྷ་བརྒྱད་ཐུན་མོང་མ་ཡིན་པ།
གུར་ཁྲོ་བཅུ། དབང་ལྷ་དམར་པོ་སྐོར་གསུམ་གྱི་རྗེས་གནང་སོགས་ཡབ་ཆོས་དེ་རྣམས་དང་། པཎ་ཆེན་དམར་པོ་ནས་བརྒྱུད་དེ་ཞང་པ་ལ་བཀའ་བབས་པའི་དམག་ཟོར་ལྷ་མོ། སྨད་ལུགས་གཡོར་པོ་བ་ནས་བརྒྱུད་བུ་སྟོན་རིན་པོ་ཆེར་བཀའ་བབས་པའི་ངལ་བསོས་པོ་སེར་ཆེན་ལྷ་དགུ། ཁྲོ་དབང་རྡོ་རྗེ་གཞོན་ནུའི་སྨད་ལས་དྲག་པོ་སྒྲོལ་བའི་རྗེས་གནང་། ཙ་ཏུརྨུ་ཁ་དཀར་པོ་ཚེ་འཕེལ། ཡབ་ཆོས་འཇམ་དཔལ་དཔའ་གཅིག སྒྲོལ་མ་དཀར་མོའི་རྗེས་གནང་རྣམས་ཏེ་ཟབ་རྒྱས་གདམས་པའི་བསིལ་ཟེར་གྱི་བདུད་རྩིས་ས་སྤྱོད་ཐུགས་ཀྱི་ཀུནྡ་དཀར་གསལ་བཞིན་རས་ཀྱི་མེ་ཏོག་ཕྱོགས་ཀྱི་བུ་མོར་ངོམ་པའི་དགའ་སྟོན་ལ་བཀོད་པའི་མཐུ་ལ་བརྟེན་ནས། ས་བསྟན་ནོར་འཛིན་དཔལ་མོའི་ལྗོངས་འདིར་དར་ཞིང་རྒྱས་ལ་ཡུན་རིང་གནས་པའི་ཐུགས་སྨོན་རྒྱལ་སྲས་མཆོག་གི་སྤྱོད་པས་དུས་འདའ་བར་མཛད་དོ། ། ས་ཟླའི་ནང་རགས་རྫོང་དགོན་ལག་བཅས་པར་ཀྱེ་རྡོ་རྗེའི་རྒྱུ་དབང་དང་མཁའ་སྤྱོད་རྡོ་རྗེ་བཙུན་མོའི་བྱིན་རླབས་ཀྱང་སྩོལ་བར་མཛད་དེ།
སྣྲོན་ཟླ་ཙམ་ནས་འཇམ་མགོན་མཐུ་སྟོབས་དབང་ཕྱུག་ཉིད་བསྟན་སྲུང་རྒྱ་མཚོའི་བསྟི་གནས་བདུད་ལས་རྣམ་རྒྱལ་དཔལ་མགོན་དགའ་བའི་ཚལ་དུ་བྲག་རྫོང་མའི་ལྗགས་བསྙེན་སྦྱིན་སྲེག་བཅས་མཛད་སྐབས་ཙམ་ནས་བཟུང་རྗེ་ཉིད་ཀྱིས་ཕུར་སྒྲུབ་ཆེན་མོར་གསུང་བཤད་ཀྱི་དགའ་སྟོན་སྩོལ་གནང་གི་སྔོན་འགྲོ་ཕྱག་དཔེ་འཛིན་སྦྱངས། ཕྲིན་འཆོལ་སོགས་མཛད་རྗེས་གྲོ་བཞིན་བཛྲ་ཀཱི་ལ་ཡ་སྒྲུབ་ཅིང་མཆོད་པའི་འདུས་པ་རྒྱ་མཚོའི་དབུས་སུ་ལེགས་བཤད་ཀྱི་དགའ་སྟོན་ལྷུག་པར་གྲོལ་བ་དང་། མདོས་ཆང་དང་སྐུ་རིམ་ཆེན་མོའི་ཟོར་འཛིན་གྱི་རྡོ་རྗེ་སློབ་དཔོན་བཀའ་དྲིན་ཆེ་རྒྱུའི་ལྗགས་བསྙེན་རྣམས་མུ་སྦྲེལ་གྱི་ཐུགས་བྲེལ་རྣམས་འབྱུང་འགྱུར་དང་། དབྱུག་ཟླའི་ནང་སྤྱི་སྒེར་བསྟན་འགྲོའི་ཉེར་འཚེ་ཞི་ཕྱིར་རྗེ་ཉིད་ཀྱི་བཀའ་གསང་རྨད་དུ་བྱུང་བས་འདོམས་ཏེ། གང་གི་གཅུང་འཇམ་མགོན་མཆོག་ནས་སྒོ་རུམ་བླ་མ་ལྷ་ཁང་དུ་བཞུགས་ཡུལ་གྱིས་བསེ་འབག་ནག་པོ་འཕུར་ཤེས་ཀྱི་སྐུ་དྲུང་དུ་ཞག་འགའ་བསྐང་ཕྲིན་ལ་ཐུགས་བརྩོན་གྱི་མུར། ཉིན་གཅིག་བསེ་མགོན་བཞུགས་ཡུལ་ནས་སྐུ་མདུན་ལ་རྨྱང་གིས་མཛད་པ་ལྟ་བུ་དང་། ཉིན་གཅིག་ས་ལོཙྪ་བའི་ཕྱག་རྔ་གནང་མུར་ལྤགས་ལྡེབས་ལ་འོད་འཁྱུག་པ་ཉེ་གནས་དང་ཐུན་མོང་དུ་གཟིགས་ཤིང་། དེ་སྐབས་མཁའ་འགྲོ་འདུ་བའི་དུས་ཀྱི་ཚེ་ཞིག་རྗེ་རྡོ་རྗེ་འཆང་ཉིད་ནས་དམ་ཅན་མོན་བུ་པུ་ཏྲའི་ཐུན་མོང་མ་ཡིན་པའི་གསང་རྟེན་གཉིས་གསར་བསྐྲུན་གྱིས། ཆོས་ཀྱི་རྒྱལ་པོ་འཕགས་པ་རིན་པོ་ཆེའི་བླ་བྲང་གཞི་ཐོག་དབང་ཁང་མདར་བསྐང་ཕྲིན་ལ་ཐུགས་གཞོལ་བའི་སྒོ་ནས་སྲོད་ཆེན་ཐོག་གནང་བའི་ནུབ་མོ་འགག་པ་རབ་བརྟན་གྱི་རྨི་ལྟས་སུ། གཞི་ཐོག་རྩེའི་ཐོག་ཁའི་སྒོར་སྒོ་ལྕགས་བྱེད་རྒྱུ་ཡིན་བསམ་པ་ལ་མི་མགོ་རློན་པ་ཁྲག་འཛག་འགེལ་བཞིན་འདུག་པས་འཇིགས་སྣང་ཆེར་ཤར་བ་དང་།
སྒོ་རུམ་འཁོར་ཚོམས་སུ་ལྡིར་ཆོམ་དུ་མས་ཚིག་གསལ་བ་ལ་གཡའ་གཡའ་ཟེར་བ་ཐོས་པས་དོན་ཆེན་ཟེར་བ་དེ་བླ་མ་ལྷ་ཁང་མདར་ཉལ་མ་ནུས་པར་གཞན་དུ་བྲོས་པ་སོགས་ཀྱི་ཚུལ་འདིའང་། སྔོན་སྔགས་འཆང་ཆོས་ཀྱི་རྒྱལ་པོ་ལ་བསྟན་དགྲ་མ་རུངས་པས་འཚེ་བའི་སྐབས་ཤིག བྱས་འགྱུར་རྡོ་རྗེའི་བྲག་རྫོང་ན་དཔོན་སློབ་འགས་མགོན་པོ་དྲུག་ཅུ་པའི་གཏོར་བཟློག་སྒྲུབ་གནང་མུར་ཀྱེ་བོས་ཀྱི་བསྐུལ་ཚུགས་པ་དང་བསྟུན། ནུབ་ཕྱོགས་ཀྱི་ནམ་མཁར་མི་ནག་དུང་ལོང་ཅན་གཉིས་གྲོས་བྱེད་པའི་ཚུལ་གྱིས་ངེད་རང་ཚོ་ཐོག་མར་རིན་སྤུངས་ལ་ཕྱིན། དེ་ནས་ལྷ་ས་རྫོང་ལ་ཕྱིན་པ་དྲག་ཟེར་བ་ཞམ་འབྲིང་པ་གཉིས་ཀྱི་མངོན་སུམ་དུ་མཐོང་བ་དང་ཚུལ་མཚུངས་པས་ཞིང་བཅུ་ཚང་བའི་བསྟན་དགྲ་ཞིག་གི་རྣམ་ཤེས་མི་བསྐྱོད་པའི་ཞིང་དུ་འདྲེན་པར་མཛད་པ་ནི་གོར་མ་ཆག དེ་ནས་དུམ་ཙམ་ཞིག་ནས་འཁར་རྔར་སོར་མོ་བསྣུན་པ་ལྟ་བུའི་སྒྲ་ཞིག་བྱུང་ནས་ལྡིར་ཆོམ་རྣམས་ཡར་འོང་སྟེ་དབུ་རྩེ་རྙིང་མའི་གསེར་ཕིབས་སྟེང་སོང་བ་འདྲ་མོ་ཞིག་བྱུང་བའི་སང་ཉིན་དབུ་རྩེའི་གསེར་ཕིབས་ཁར་ཡང་ཁྲག་རློན་འཐོར་རེ་བ་དང་། འཁོར་ཚོམས་ལྷོ་འགྲམ་ལ་ཆེ་བ་རྟ་དང་ཆུང་བར་ལུག་གི་རྨིག་རྗེས་འདྲ་མོ་གདན་ན་ས་ལ་མང་དུ་བྱུང་བ་སོགས་ནི་ཀུན་གྱིས་དགོངས་གསལ་ལྟར་ལགས། དེ་ནས་ཆུ་འབུམ། ཕ་སྒར། གོ་འཇོ་སོགས་ཀྱི་བླ་གཉེར་ཚོང་དཔོན་རྣམས་བཅས་ལ།
ཚེ་དཔག་མེད། ཀུན་རིག གུར་དྲག་རྣམས་ཀྱི་དབང་སྩལ་ཟིན་འཕྲལ། འདི་ཡིན་མེད་ཅིང་དོན་གྱིས་སྟོངས་པའི་ཐུགས་བསུན་འོ་བརྒྱལ་ཅན་ཞིག་གིས་ཐུགས་རྒྱུད་འཁྲུགས་བཞིན་དུ། དྲུག་ཅུ་པའི་ཟོར་འཛིན་སྔོན་འགྲོའི་ལྗགས་བསྙེན་སྐབས་དངོས་ཉམས་ཀྱི་མཚན་ལྟས་དུ་མ་འཁྲུངས་ཚུལ་དང་། དངོས་གཞི་ཟོར་གྱི་དུས་ཉིན་གཉིས་གསུམ་ལིངྒ་འཕར་ཞིང་ལིངྒའི་སྟེང་ལ་འཇའ་ཚོན་གྱི་མདངས་ཆགས་པ་སོགས་ལྷ་དབྱེར་འབུངས་ཆེ་དགོས་པའི་མཚན་མ་འཁྲུངས་ཤིང་། དེ་མཚམས་ནས་བོད་དཔོན་སྐུ་མཆེད་དུས་གཟིང་ཇེ་གསལ་གྱིས་ཐམས་ཅད་ཡང་བྱ་ཐབས་ཀྱིས་དབེན་པའི་འཇིགས་ཞུམ་ཟླ་སྦྲེལ་དུ་བྱུང་བ་དང་། དེ་ནས་དུས་མདོས་གཏོར་སྤོད་སོགས་ཀྱི་ཚོགས་དབུར་འཇམ་མགོན་གཅུང་རིན་པོ་ཆེས་ཕེབས། དེའི་ཚེ་སྟོད་ཕྱོགས་ཀྱི་བྲོས་ཤོར་རྣམས་ལྷགས་དོགས་དང་། འདར་སྡེ་པ་སྐུ་མཆེད་ལ་སྲོག་སྐྱོབ་མཛད་པ་སོགས་སྒོ་གང་ས་ནས་ཐུགས་འཚེར་བའི་རང་བཞིན་དང་།
དེའི་དུས་བསམ་ཡས་སྐུ་རྟེན་པ་འབྱོར་བའི་ཞལ་ཡ་ཆོས་འབྲེལ་སོགས་འཇམ་མགོན་གཅུང་རིན་པོ་ཆེས་མཛད་ཅིང་། སྐུ་རྟེན་པས་ལྷ་ཆེན་རྩེའི་སྔགས་འཆང་ཆོས་ཀྱི་རྒྱལ་པོའི་སྐུ་ལ་སྨོན་ལམ་གྱི་མཚམས་སྦྱོར་བགྱིས་དུས་སྐུ་བརྙན་དེའི་དབུ་མཚམས་ནས་ཟིལ་པ་འཐོན་པ་ཞིག་བྱུང་འདུག་ཅིང་། མགོ་ཟླའི་བདེ་མཆོག་སྒྲུབ་མཆོད་གྲོལ་འཕྲལ་ཁལ་ཁ་བསྟན་དར་བླ་མར་ཀྱེ་རྡོར་རྒྱུ་དབང་དང་རྗེ་བཙུན་ས་སྐྱ་པའི་གསེར་ཆོས་བཅུ་གསུམ་ཉིན་གཉིས་ལ་རྫོགས་པ། ཁྱད་འཕགས་མགོན་ཁང་དུ་ལྷ་བརྒྱད་ཀྱི་རྗེས་གནང་། དེ་སྐབས་ཐོ་རེངས་སྔ་བ་ནས་བཟུང་སྒྲུབ་མཆོད་ཡན་ལ་རྡོ་རྗེ་གཞོན་ནུའི་བསྙེན་མཚམས་སྔོན་འགྲོའི་སྟོད་ལས་རྡུལ་ཚོན་གྱི་དཀྱིལ་འཁོར་སྒྲུབ་གནང་གིས་དབྱངས་ཉིས་རྫོགས་སུམ་རྫོགས་ཀྱི་གཏོར་བསྔོ་ཡན་ཆད། བདེ་མཆོག་སྒྲུབ་མཆོད་གྲོལ་ནས་ཁལ་ཁར་ཆོས་འཆད་ས་མ་རུབ་ཙམ་གྱི་བར་དེ་ནས་སྔ་འཕྲོས་བསྐང་གསོ་བཅས་སྲོད་ཆེན་ཟིན་ཙམ་ལ་གྲོལ་བར་མཛད་པ་སོགས་སོ་སྐྱེའི་བློ་ཡུལ་ལས་བརྒལ་བ་འཕགས་ཆེན་བྱང་ཆུབ་སེམས་དཔའ་བདག་པས་གཞན་གཅེས་ཀྱི་རྣམ་ཐར་ལྷུར་བཞེས་འདི་འདྲ་ནི་རྗེ་རྡོ་རྗེ་འཆང་དེ་ཉིད་ལ་སྔ་ཕྱི་རྣམ་པ་ཀུན་ཏུ་མང་དུ་མཆིས་ཀྱང་འདིས་མཚོན་པར་བྱའོ། ། ཉེར་གསུམ་ཉིན་ཕུར་བསྙེན་ལ་བཞུགས་གདན་འཇགས་རྒྱུའི་སྔ་དྲོ་དཀར་བདུད་ཀྱི་རྗེས་གནང་ཞིག་སྩལ་ཏེ་ལྷ་མཆོག་རྡོ་རྗེ་གཞོན་ནུའི་བསྙེན་མཚམས་ལ་ཐུགས་གཞོལ་བའི་ཚེ་དཀར་བདུད་ཕུར་སྲུང་རྣམས་དགྱེས་པའི་རྣམ་འགྱུར་དུ་མ་དང་བཅས་ཞལ་ཡང་ཡང་བསྟན་པའི་རྐྱེན་གྱིས་བསྟོད་པ་རྒྱས་པ་འདིའང་དེ་དུས་མཛད་ཅིང་།

ཐོ་རེངས་ཀྱི་ཆ་འགའ་ཞིག་ཏུ་སྲུང་མ་དེ་དག་གིས་མཆོད་པ་ཁ་གསོ་བ་དང་། མཆོད་མེ་སྤོར་བ་དང་། རྗེ་ཉིད་བཞེངས་པར་བསྐུལ་བ་སོགས་བསྟན་སྲུང་མངོན་སུམ་བྲན་དུ་འཁོལ་བའི་ངོ་མཚར་མཛད་པས་དུས་འདའ་བའི་སྐབས་སོ། ། དེ་དག་གི་དོན་བསྡུ་ན། ཟག་མེད་བདེ་ཆེན་མགོན་པོའི་ཏིང་འཛིན་ལས། ། བཞེངས་འཕྲལ་སྟོབས་ཀྱིས་མཐོ་བའི་ས་སྤྱོད་མཆོག ། ཟབ་མོའི་དཀྱིལ་འཁོར་དབྱིངས་སུ་རྗེས་བཟུང་ནས། ། ཡབ་མེས་མཛད་བཟང་དོན་གྱི་སྙིང་པོར་ཞུགས། ། བསྟན་འགྲོའི་ཕན་བདེར་འབབ་པའི་ཟེར་འབུམ་གྱིས། ། ངོ་མཚར་ལྟས་བཟང་གྲོལ་བའི་ལང་ཚོ་ཅན། ། ལས་བཞིའི་འཛུམ་ཕྲེང་གཡོ་བའི་གཡར་ལམ་དུ། །
དར་དིར་སྒྲ་འབྱིན་དཀར་ཕྱོགས་མཐུ་ལྡན་རྣམས། ། བར་མེད་དྲུག་ལྡན་དུས་སུ་ཆོས་འཁོར་ཆེ། ། གཡེལ་མེད་ཕར་ཕྱིན་བཞི་པ་མཐར་སོན་ནས། ། ཡེངས་མེད་ཐོས་བསམ་སྒོམ་པའི་རྣལ་འབྱོར་དུས། ། འབྲལ་མེད་བསྟན་སྲུང་བྲན་འཁོལ་བླ་མ་རྗེ། ། ཞེས་ཀྱང་སྨྲས་སོ།། ༈ །།དགུང་གྲངས་ཉེར་གཉིས་སུ་ཕེབས་པ་ལྕགས་རྟ་ལོ་ཕུར་པའི་ལྗགས་བསྙེན་སྐབས་དབོ་ཟླའི་ཚེས་དགུའི་ཐོ་རེངས་འཇམ་མགོན་གནས་གསར་བ་ཆེན་པོ་ཉིད་ཟས་གཙང་སྲས་པོར་དངོས་སུ་གཟིགས། གྲོལ་འཕྲལ་ཆོས་སྡེ་ཉི་ཟླ་ཟུང་གི་དགེ་འདུན་རགས་བསྡུས་རྣམས་ལ་བཀའ་ཆོས་ཀྱི་བང་མཛོད་རྒྱ་ཆེར་འཇོ་བར་མཛད་ནས། ནག་ཟླའི་ནང་འཇམ་དབྱངས་གཟི་འོད་འབར་བའི་ཞབས་མཐིལ་ལ་ལྗགས་བལྡག་མཛད་པའི་མུར་སྐུའི་གཡོན་འཁྲིས་དེ་ན་འཕགས་པ་ཀླུ་སྒྲུབ་དང་ཞི་བ་ལྷའི་རྣམ་སྦྱར་བརྩེགས་པ་ཞིག་གཟིགས་པ་དང་། འཇམ་མགོན་ཨ་མེས་ཞབས་ཀྱིས་ལན་གསུམ་གྱི་བར་དུ་ཞལ་བསྟན་ཏེ་རྗེས་སུ་བཟུང་བ་ལགས།
སྣྲོན་ཟླར་ཆོས་རྗེ་དཔལ་ལྡན་ཆོས་སྐྱོང་གི་དབོན་པོར་ཚེ་དབང་གྲུབ་རྒྱལ་མ་དང་། ལྕགས་ཁུ་རིན་གླིང་བླ་མ། ཐུབ་བསྟན་མཁན་ཟུར་བཅས་ལ་ཚེ་རྟ་ཟུང་འབྲེལ་གྱི་དབང་སྩལ་ཞིང་། ཟླ་མཇུག་ནས་ཆུ་སྟོད་ཚེས་འགོ་བར་ཡང་བསྐྱར་གཞིས་རྩེར་ཆིབས་ཁ་བསྒྱུར་ཐང་གཉིས་པའི་སྐབས་བཀྲ་ཤིས་བདེ་ལེགས་སུ་བཞུགས་སྒར་གྱི་ཚེའང་སྒོ་དུ་མ་ནས་འཇིགས་ཤིང་ཉམ་ང་བ་ཞིག་མཆིས་ནའང་། བསླུ་མེད་ལས་འབྲས་ཀྱི་རྟེན་འབྲེལ་དང་། རྗེ་རྡོ་རྗེ་འཆང་ཉིད་ཀྱི་ཐུགས་རྗེ་ཐུགས་བསྐྱེད་ཕྲིན་ལས་ལས་ཤར་བའི་མཐུན་འགྱུར་གྱི་རོལ་མོ་འཁྲོལ་བ་སོགས་ཀྱི་མཐུ་ལས་ཉེ་ཞོའི་གདོན་བགེགས་ཀྱི་བསམ་སྦྱོར་དམིགས་མེད་ཀྱི་དབྱིངས་སུ་རྒྱས་བཏབ་ནས་རིམ་གྱིས་གདན་ས་ཆེན་པོར་ལེགས་པར་ཕེབས་ཏེ། ཕྱི་ནང་གསང་བའི་འགལ་རྐྱེན་ཞི་ཕྱིར་ལྷ་ཁང་རྩེ་མགོན་ཁང་དུ་གསུང་བསྐང་ཉིན་གསུམ་མ་ཞིག་མཛད་རྗེས་འཆར་འཕར་གྱི་བསྟན་དོན་མཛད་སྒོ་རྣམས་རྗེ་བཙུན་གོང་མ་རྣམས་ཀྱི་ཐུགས་བསྐྱེད་ལས་མི་འགོང་བར་མཛད་དེ། དབྱུག་ཟླར་གུར་གྲྭ་བརྒྱད་ལ་རྟ་མགྲིན་ཡང་གསང་གི་དབང་དང་། ལྷ་བརྒྱད། ཞལ།
དུར་བདག པུ་ཏྲ། བྲན་བདུད། དཀར་བདུད། ཁྲོ་བཅུ་རྣམས་ཀྱི་རྗེས་གནང་དང་ལུང་འགའ་ཞིག་བཅས་ལེགས་པར་སྩལ་ནས། མགོ་ཟླའི་ཉེར་དགུར་གཏོར་བཟློག་གྲུབ་འཕྲལ་དབུ་རྩེ་རྙིང་མར་བདུན་ཕྲག་གཅིག་བླ་མ་གོང་མ་རྣམས་ཀྱི་ཕྱག་བཞེས་དང་མཐུན་པར་ཐུགས་སྒྲུབ་མཛད་དེ་མགོ་ཟླ་ཕྱི་མའི་ཡར་ཚེས་བརྒྱད་ལ་སྒོ་རུམ་གཟིམ་སྤྱིལ་དཀར་པོའི་མགོན་ཁང་སྟེང་འཛུགས་ཆོག་རྒྱས་པར་གནང་བའི་འགོ་གཟུངས་གཞུག་བཤམ་ཚུལ་ནས་མཇུག་འཛུགས་ཆོག་གི་བར་ཚང་མ། རྗེ་བཙུན་གོང་མའི་ཡིག་ཆ་གུང་བསྒྲིགས་ཀྱི་ཐོག་ཡང་དག་པའི་ལམ་ནས་འདྲེན་པར་མཛད་སྐབས་བསྟན་སྲུང་དགྱེས་པའི་མཚན་མའང་གསལ་བར་འཁྲུངས་ཤིང་། བཅུ་དྲུག་ནས་བདུན་ཕྲག་གཅིག་ལྗགས་བསྙེན་སྔོན་འགྲོའི་བཅོམ་ལྡན་འདས་སྙིང་པོ་ཀྱེ་རྡོ་རྗེ་མན་ངག་ལུགས་རྡུལ་ཚོན་གྱི་དཀྱིལ་འཁོར་ལ་བརྟེན་པའི་སྒྲུབ་མཆོད་མཛད་པའི་བར་རྣམས་སུ་བན་ཚང་པ་འགའ་ཞིག་ལ་ཞལ་དཀར་པོ་ཚེ་འཕེལ་དང་། གང་གི་ཨ་ལྕེ་དྲུང་ལ་བཅུ་གཅིག་ཞལ་གྱི་རྗེས་གནང་དང་འབྲེལ་བར་རྗེ་ཉིད་ཀྱི་གསུང་རྩོམ་བསྙེན་ཡིག་གི་ལུང་དང་ངོར་པ་འགའ་ཞིག་ལ་སྒྲ་མི་སྙན་གྱི་ཚེ་དབང་རྣམས་གནང་མུའི་ཉེར་དྲུག་ནས་བཅོམ་ལྡན་འདས་སྙིང་པོ་ཀྱེ་རྡོ་རྗེའི་གཞི་བསྙེན་ཟླ་དྲུག་གི་བར་དུ་བཀའ་དྲིན་ཆེ་སྐབས་ལྷག་པའི་ལྷའི་ཞལ་གཟིགས་པའི་རྟགས་འཁྲུངས་ཚུལ་གྱི་གསུང་ཡང་སྣང་བ་བཅས་འདི་ནི་རྗེ་རྡོ་རྗེ་འཆང་ནས་ཀྱེ་རྡོར་གཞི་བསྙེན་གཉིས་པའི་སྐབས་དང་། དེའི་ཚེ་དེའི་དུས་སུ་གདན་སའི་ལུགས་ཟུང་གི་མཛད་སྒོ་རྣམས་འཇམ་མགོན་མཐུ་སྟོབས་ཀྱི་མཚན་ཅན་མཆོག་ནས་གང་གི་བཀའ་ལུང་གི་ཁུར་བཟོད་པར་མཛད་ཅིང་།
དེ་ལོ་མེས་སྲོང་སྡེ་པ་ཀུན་ཕན་དམ་ཆོས་རྒྱལ་མཚན་ལ་གནང་རྒྱུའི་གུར་གྱི་བྲིས་ཐང་ཐུན་མོང་མ་ཡིན་པ་ཞལ་བཀོད་གནང་སྐབས་སྔར་གྱི་གུར་ལྷ་བརྒྱད་སྟེང་། དམག་ཟོར་རྒྱལ་མོ་བེ་ཅོན་ཐོད་ཁྲག་ལྟེ་བའི་ཐད་ཀར་མགོ་སྤྲོད་དུ་བཟུང་བ་ཞིག་འཁྲུངས་པའི་ཁྲོད་ནས་དབུ་མཛད་དབང་ཕྱུག་ཆོས་འབྱོར་ཡིན་སྙམ་པ་ཞིག་གིས་བྱང་སེམས་དཀར་པོ་ཀ་པཱ་ལ་གང་རྗེ་ཉིད་ལ་ཕུལ་བ་དང་། གཞན་ཡང་གཉན་མགོན་ཞལ་བཞི་པའི་སྐོར་ལ་གཟིགས་སྣང་ངོ་མཚར་ཅན་མང་དག་ཡོད་གསུང་བ་ལས་ཆོས་སྐྱོང་བཀའ་གཉན་པས་རེག་ཟིག་དང་བྲལ་ཞིང་དཔལ་མགུར་ལས་ཀྱང་མ་གྲོལ། འཆི་བདག་ལས་ཀྱི་གཤིན་རྗེ་ཕུར་ཁང་གི་སྒོ་ཚད་དང་མཉམ་པ་ཞིག་ཀྱང་བཀའ་ཉན་པའི་ཚུལ་གྱིས་གཟིགས་སོ། ། དེ་དག་གི་དོན་བསྡུ་ན། གཞིས་བྱེས་ཞིང་སར་ཆོས་ཆར་རྗེས་ཐོབ་ཏུ། ། དབང་ཕྱོགས་ས་འཛིན་ཕྲག་ནས་ཉེ་ཞོ་ཡི། ། ཆུ་འཛིན་དབྱིངས་དག་མཚམས་སྤྲིན་བླ་གོས་ཅན། ། ཕན་བདེའི་ཚ་ཟེར་གཡོ་བའི་སྣང་བྱེད་འཁྲུངས། ། དེ་ཚེ་དན་སྟོད་གཟིམ་སྤྱིལ་དགའ་ཚལ་དུ། །
ཕྱོགས་ལས་རྣམ་རྒྱལ་རུ་མཚོན་འདབ་བརྒྱའི་ཕོན། ། རྟེན་འབྲེལ་བྱིན་རླབས་དྲི་བསུང་འཐུལ་བཞིན་པར། ། བསྟན་སྲུང་དགྱེས་པའི་མཆོད་རྫས་ཉིད་དུ་གྲུབ། ། མངོན་གྱུར་སར་ཆགས་བི་རཱུའི་གདམས་ངག་གནང་། ། སྟན་གཅིག་ལྷ་སྔགས་རོལ་པའི་བདེ་སྟོང་དང་། ། མཉམ་དུ་ཆས་པའི་བཀའ་ཉན་སྲུང་མ་རྣམས། ། ཅི་གསུང་སྒྲུབ་པར་ཞལ་བཞེས་བླ་མ་རྗེ། ། ཞེས་ཀྱང་སྨྲས་སོ།། ༈ །།དགུང་གྲངས་ཉེར་གསུམ་པ་ལྕགས་ལུག་སྣྲོན་ཟླའི་ནང་ཀྱེ་རྡོ་རྗེའི་ལྗགས་བསྙེན་གྲོལ་ལ་ཁད་རིགས་བདག་ཐར་རྩེ་བ་ཉིད་ཕེབས་པས། རྗེ་རྡོ་རྗེ་འཆང་ཐུགས་དགེས་པའི་གསུང་ལས།
བླ་མ་དང་ཡི་དམ་དབྱེར་མེད་དུ་འགྲུབ་པ་འདི་རྟེན་འབྲེལ་ཤིན་ཏུ་ལེགས་གསུངས་ཤིང་ལས་བཞིའི་སྦྱིན་སྲེག་སོགས་གྲུབ་ནས་ཞལ་རྒྱས། ཆུ་སྟོད་ཟླ་ནང་འཇམ་མགོན་གཅུང་དམ་པར་གསང་འདུས་མི་བསྐྱོད་པ་དང་། རིགས་བདག་ཐར་རྩེ་བར་ལྕགས་སྡོང་མའི་ཚེ་དབང་རྒྱས་པ། དཀར་བདུད་ཕུར་སྲུང་དང་སྒར་ཆེན་སྐུ་འབྲིང་རྣམས་ཀྱི་སྐུ་བསྟོད། ཐུགས་རྗེ་ཆེན་པོའི་མིག་འབྱེད་གསར་རྙིང་བཅས་ཀྱི་ལྗགས་ལུང་། ཁྲུམས་ཟླའི་གསང་འདུས་སྒྲུབ་མཆོད་དང་བསྟུན་དེའི་སྨིན་བྱེད་ཀྱི་དབང་རྣམས་སྩལ་ཞིང་། ཆོས་ལྷུན་མཁན་པོ་བཀྲ་ཤིས་ཡར་འཕེལ་ལ་ཕྱག་བཞི། ཕྱག་དྲུག ཁྲོ་བཅུ་རྣམས་ཀྱི་རྗེས་གནང་ལུང་བཅས་དང་། དབྱུག་ཟླའི་ཚེས་གཉིས་ནས་ལམ་གཏོར་དང་དྲུག་ལ་གདན་ས་འོག་རྩེ་གདོང་གི་ཕྱོགས་ལ་ཆིབས་བསྐྱོད་དེ་བཅུ་གཅིག་ལ་རྩེ་གདོང་དུ་ཕེབས་ནས་ཞག་གཉིས་ལྕང་ཅན་མགོན་ཁང་དུ་ཕྲིན་འཆོལ་ཟབ་རྒྱས་ཀྱིས་བཅུ་བཞིས་མཆོད་ཐོག་གདན་ས་དེ་ཉིད་དུ་ཕུར་པ་སྒྲུབ་མཆོད་གསར་འཛུགས་མཛད་གོང་གཟའ་སྐར་སོགས་གཟིགས་ཡུལ་དུ་མར་གྱུར་ཀྱང་འགྲུབ་སྦྱོར་རང་འགྲིག་དང་གྲོལ་ཉིན་ཉེར་བདུན་ལའང་འགྲུབ་སྦྱོར་རང་འགྲིག་བཅས་རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་དང་།
ཡུལ་ཕྱོགས་དེའི་བདེ་སྐྱིད་བླ་ནར་འཕེལ་པའི་བསླུ་མེད་རྟེན་འབྲེལ་གྱི་འཇུག་སྒོ་བཟང་པོར་གྲུབ་ཅིང་། དེའི་ཚེ་རྗེ་ཉིད་ནས་རྡོ་རྗེ་སློབ་དཔོན་གྱི་ཁུར་བཞེས་ཐོག་གྲྭ་སུམ་ཅུ་སྐོར་གྱིས་སྦྱོར་དངོས་རྗེས་གཙང་ཐེག་པ་ཁུར་བླངས་སུ་མཛད་པའི་རྒྱུན་ད་ལྟའང་ཀུན་གྱི་སྤྱོད་ཡུལ་དུ་གྱུར་པ་འདི་བཞིན་དང་། འཆམས་ཆས་སོགས་མཁོ་དགུའི་ཡོ་བྱད། མཆོད་པ་བསྙེན་བཀུར། འཛུགས་སྟོན་སོགས་གྱ་ནོམ་པ་རྒྱ་ཆེ་མུ་མེད་དུ་མཛད་ནས་ཟླ་མཇུག་དུས་གཏོར་དང་། ཚེས་གཅིག་ལ་གྱེ་རེ་མདོ་མཆོད་གཞིས་ཁར་གཏོར་སྤོད་རྫོང་རི་གནས་གཟིགས་སོགས་དང་། བཞིའི་སྔ་དྲོ་ངོར་འབུལ་སྡུད་བླ་རྙིང་སོགས་ལ་མཁའ་སྤྱོད་མའི་བྱིན་རླབས་དང་། ལྕང་ཅན་མགོན་ཁང་ཉམས་གསོ་གསར་བསྐྲུན་ལྟར་དུ་མཛད། དྲུག་ལ་བདུད་འདུལ་མགོན་ཁང་གཏོར་སྤོད་དང་ཆབས་གཅིག་ཞལ་བཞི་ཡུམ་ཆེན་སྲིང་མོ་བཞི་དང་བཅས་དངོས་སུ་བཞུགས་པའི་སྤྲུལ་པའི་གཡག་རྭ་ལྔ་སོགས་མགོན་ཁང་སྟེང་དུ་གདན་འདྲེན་གྱིས་མཚན་ཡང་བསིལ་ཚལ་མགོན་ཁང་དུ་མངའ་གསོལ་ཞིང་དེ་དང་ལྷུན་རྩེའི་གཏོར་སྤོད་སོགས་གྲོལ་ནས། རང་ཕྱོགས་བུ་ཆེན་པ་དང་བསྙེན་གནས་མ་ཆོས་སྡེ་པ་བཅས་ལ་བཅུ་གཅིག་ཞལ་གྱི་རྗེས་གནང་དང་རྒྱལ་སྲས་ཆོས་རྫོང་པས་མཛད་པའི་སྨྱུང་གནས་པོ་བསྟོད་ཀྱི་ལྗགས་ལུང་།
དེ་ནས་རིམ་བཞིན་རིན་སྒང་གཏོར་སྤོད། ཁྲོམ་དབང་། མཁའ་སྤྱོད་མའི་བྱིན་རླབས། རྗེ་བཙུན་ས་སྐྱ་པའི་གདུང་རབས་རིན་པོ་ཆེ་བྱོན་ཚུལ་ཆེན་མོ། སྔགས་འཆང་ཆོས་ཀྱི་རྒྱལ་པོའི་རྣམ་ཐར། རྗེ་ཉིད་ཀྱི་ལྗགས་རྩོམ་གདུང་རབས་ཞལ་སྐོང་ཉུང་ངུ་། སྨན་བླ་མཆེད་བདུན། རྣམ་འཇོམས། སྨེ་བརྩེགས། སེར་ཆེན་ལྷ་དགུ།
ལྕགས་སྡོང་ལྷ་མང་སོགས་དབང་ལུང་རྗེས་གནང་སོ་སོའི་བློ་ཁ་རྫོགས་པ་དང་། གཞན་ཡང་མི་གྲངས་དང་བསྟུན་པའི་ལམ་དབང་། བྲན་བདུད་རྗེས་གནང་བཅས་དང་། རྡོ་རྗེ་ལས་རིམ་རྩ་འགྲེལ་འགྲེལ་ཆེན་འབུམ་ནག ཕུར་པའི་དཀྱིལ་ཆོག ཕུར་བཟློག གུར་དྲག དེའི་བརྒྱུད་འདེབས། ལས་མཐའ་གསལ་བྱེད། དཀར་ཆ་བཞི།
སློབ་དཔོན་པདྨའི་བླ་མའི་རྣལ་འབྱོར། རྗེ་རྡོ་རྗེ་འཆང་ཉིད་ཀྱི་ཞལ་སྒོ་ལས་བྱོན་པའི་ཕུར་པའི་ལས་བཞིའི་སྦྱིན་སྲེག དམོད་བསྐུལ། དཀར་བདུད་བསྟོད་པ་རྣམས་ཀྱི་ལྗགས་ལུང་དང་། དྲག་པོ་སྒྲོལ་དབང་སོགས་ཏེ་དེ་ཙམ་གྱིས་ཞིང་དེའི་གདུལ་བྱ་རྣམས་སྨིན་གྲོལ་ལམ་བཟང་གི་དཔལ་ལ་རེ་ཞིག་འཁོད་ཟིན་ནས་གསེར་ཅན་དུ་ཕེབས་ཏེ་མ་གཅིག་གྲུབ་པའི་རྒྱལ་མོ་ལུགས་ཀྱི་ཚེ་དབང་དང་། དེ་ནས་རིམ་ཕེབས་ཀྱི་ས་ངོར་ཨེ་ཝཾ་ཆོས་ལྡན་འདུས་ཚོགས་ལ་འཇམ་དབྱངས་དམར་སེར་དང་སྒྲོལ་དམར་རྗེས་གནང་ཡིག་ལུང་བཅས་དང་། རྣལ་འབྱོར་དབང་ཕྱུག་ས་སྐྱ་པ་ཆེན་པོ་ལ་རྗེ་བཙུན་འཇམ་དབྱངས་ཀྱིས་དངོས་སུ་སྩལ་བའི་ཞེན་པ་བཞི་བྲལ་གྱི་འཁྲིད་ཡིག་རྗེ་བཙུན་རིན་པོ་ཆེ། ས་སྐྱ་པཎ་ཆེན། ནུབ་པ་རིག་འཛིན་གྲགས་རྣམས་ཀྱིས་མཛད་པ་དང་། རྗེ་ཉིད་ཀྱིས་འཇམ་མགོན་སངས་རྒྱས་ཡེ་ཤེས་ཀྱི་སྐུ་བསྟོད་དང་བརྟན་བཞུགས་ལེ་ཚན་གྱི་ལྗགས་ལུང་ཁྲོམ་དབང་བཅས་དང་།
ཀླུ་སྡིངས་སུ་ཞབས་དྲུང་ཁུ་དབོན། ཁང་གསར་ཐར་རྩེའི་དབོན། ཀླུ་སྡིངས་བན་ཚང་། བླ་བྲང་ཁག་གི་ཞབས་ཕྱི་རྣམས་བཅས་ལ་མི་གཡོ་བ་དཀར་པོའི་རྗེས་གནང་ལུང་བཅས་དང་། ཐར་རྩེ་རྗེ་ནམ་མཁའི་མཚན་ཅན་ཁུ་དབོན། ཀླུ་སྡིངས་ཁུ་དབོན། ཁང་གསར་དབོན། རྗེ་སངས་རྒྱས་ཡེ་ཤེས་ཀྱི་དབོན་སྐུ་མཆེད་སོགས་ལ་རྗེ་བཙུན་རྡོ་རྗེ་རྣལ་འབྱོར་མའི་བྱིན་རླབས་ཚར་གཉིས། ལམ་ཟབ་ཕྱི་མ། དུར་བདག་རྗེས་གནང་བཅས་སྩལ་ཞིང་དེ་སྐབས་ཐར་རྩེ་རྡོ་རྗེ་འཆང་ནས་སྔོན་དུ་གཅེན་ལུང་ལ་ཕེབས་སྐབས་ཤིག་ཐམས་ཅད་མཁྱེན་པ་དཔལ་མཆོག་རྒྱལ་མཚན་གྱི་ཡབ་གཞིས་མཁས་སྔ་ལྷོ་པ་ཟེར་བ་ཞིག་གི་ནང་དུ་བཞུགས་དུས་རྗེ་དེའི་ཕྱག་རོལ་གུར་མགོན་འདི་ཉིད་གཟིགས་པས།
དེ་དུས་ཐར་རྩེ་རྗེས་ཕྱག་རོལ་དེ་གདན་སར་ཕྱག་འབྱོར་ཡོང་བའི་ཕྲིན་འཆོལ་མཛད་པ་དུས་སུ་སྨིན་ཏེ། མཁས་སྔ་ལྷོ་པས་ཐར་རྩེར་ཁྱེར་ཏེ་འདི་སྤུས་འགྱུར་མཛད་དགོས་ཞུས་པ་བཞིན། ཐར་རྩེ་རྡོ་རྗེ་འཆང་དགེས་པའི་གསུང་གིས་གང་གི་ལོ་རྒྱུས་དང་བཅས་རྗེ་རྡོ་རྗེ་འཆང་ཉིད་ལ་ཕུལ་པ་ད་ལྟའང་དཔལ་ས་སྐྱའི་ཕྱག་རོལ་དྲག་གྲས་གུར་མགོན་ལྷ་དགར་གྲགས་པ་འདི་ལགས། གཞན་ཡང་རྗེ་དེ་ཉིད་ཀྱི་ཕྱག་བབས་སྒྲ་དབྱངས། སྙན་གྲགས་སོགས་རོལ་ཆ་མང་དག་མཆིས་སོ། ། དེའི་ཚེ་བླ་བྲང་སོ་སོ་ནས་ལེགས་འབུལ་དང་། སྤྱི་བྱེའི་བློ་ཁམས་དང་འཚམས་པའི་མཛད་པ་རྣམས་གྲུབ་རྗེས་གདན་ས་ཆེན་པོ་དཔལ་ལྡན་ས་སྐྱར་ཕེབས་གདོང་རྟེན་འབྲེལ་ཕུན་སུམ་ཚོགས་པའི་སྒོ་འཕར་གཅིག་ཏུ་ཕྱེ་ཏེ། འཕགས་ཆེན་གོང་མའི་སྤྱོད་ཚུལ་མཐའ་དག་བདག་གིར་བཞེས་པ་བླ་མ་ཞི་བ་ལྷ་ཉིད་ཐུགས་བསྐྱེད་ཀུན་བཟང་སྨོན་ལམ་ཅན་གྱིས་ཉེ་བར་དྲངས་ཏེ། དངོས་འབུལ་གྱི་བདོག་པ་གྱ་ནོམ་པ་དང་བཅས་ཞབས་པད་ག་ལ་བར་བསྙེགས་པའི་དགེ་མཚན་གསེར་ཞལ་ལ་ལོངས་སྤྱོད་པའི་སྐབས་ཐུགས་བཞེད་ཀྱི་ཆོས་སྒོ་དབྱེ་བར་མཛད་པ་ལ། གཟའ་སྐར་ཤིས་པར་རྗེ་བཙུན་ས་སྐྱ་པའི་ཡབ་ཆོས་རྙིང་མ་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་རྡུལ་དཀྱིལ་དུ་སྨིན་བྱེད་ཀྱི་དབང་།
སྨད་ལས་དྲག་པོ་སྒྲོལ་བའི་རྗེས་སུ་གནང་བ། རྒྱབ་བརྟེན་ལུང་ལ། ཕུར་པ་རྩ་དུམ་ས་སྐྱ་པཎྜི་ཏས་ཤངས་སྲེག་ཤིང་དུ་བསྒྱུར་བ། དཀྱིལ་ཆོག་རྡོ་རྗེ་ལས་རིམ་རྩ་འགྲེལ། འགྲེལ་པ་འབུམ་ནག ས་སྐྱ་པ་ཆེན་པོས་ཕུར་པའི་མངོན་རྟོགས་དང་ལས་བྱང་། རྗེ་བཙུན་རིན་པོ་ཆེའི་སྒྲུབ་ཐབས་དང་ཐོ་ཡིག བླ་མ་དམ་པའི་སྒྲུབ་ཐབས་རྒྱས་བསྡུས། དཀྱིལ་ཆོག་རྟོགས་པར་སླ་བ་རྣམས་དང་། ས་ལོཙྪ་བའི་བརྒྱུད་འདེབས་དངོས་གྲུབ་རྒྱ་མཚོ།
བསྙེན་སྒྲུབ་གསལ་བྱེད་བདུད་རྩིའི་འོད་ཅན་ལ་སྔགས་འཆང་ཆོས་ཀྱི་རྒྱལ་པོས་མཆན་མཛད། གཏོར་བཟློག་གནམ་ལྕགས་རྡོ་རྗེ་མེ་དབལ། འཁོར་ལོ་རྩིབས་བཅུ་དང་ལྟས་ངན་བརྒྱད་ཅུའི་བཟློག་པ། བདག་ཤྭ་ས་གསུམ་གྱི་བསྐུལ། ཨ་མེས་ཞབས་ཀྱི་དཀྱིལ་ཆོག་དང་། ཞི་བའི་སྦྱིན་སྲེག བདག་ཆེན་རྒྱ་གར་བའི་དཀར་བདུད་བསྐང་བ་རྒྱས་པ། སྔགས་འཆང་ཆོས་ཀྱི་རྒྱལ་པོའི་བསྡུས་པ། ཨ་མེས་ཞབས་ཀྱི་ཤིན་ཏུ་བསྡུས་པ་རྣམས་དང་། དཀར་བདུད་ལྕམ་དྲལ་གྱི་རྗེས་གནང་ལུང་བཅས།
རྗེ་རྡོ་རྗེ་འཆང་ཉིད་ཀྱི་གསུང་རྩོམ་སྐོར་ལ། ལས་བཞིའི་སྦྱིན་སྲེག་དམོད་བསྐུལ། དཀར་བདུད་ཕུར་སྲུང་གི་བསྟོད་པ། གནས་གསར་རྡོ་རྗེ་འཆང་གི་གསོལ་འདེབས་དང་ཞབས་བརྟན། རྗེ་རྡོ་རྗེ་འཆང་སྐུ་མཆེད་ཀྱི་ཞབས་བརྟན་ལེ་ཚན་ལྗགས་ལུང་རྣམས་དང་། རྗེ་བཙུན་ས་སྐྱ་པའི་ཐུན་མོང་མ་ཡིན་པའི་གདམས་ངག་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་རྩ་བ་རྡོ་རྗེའི་ཚིག་རྐང་རྣལ་འབྱོར་དབང་ཕྱུག་བིརྺ་པས་ཤར་ཕྱོགས་ནག་པོ་པར་གདམས་པའི་མན་ངག་ཟབ་མོ་མཁའ་འགྲོའི་ཞལ་རླངས་འཐུལ་ལེ་བའི་ལྗགས་ལུང་སྩལ་བ་བཅས་ཞལ་སློབ་མཆོག་གི་ཐུགས་ཀྱི་བུམ་བཟང་རེ་བའི་བཅུད་ཀྱིས་གཏམས་པར་གྱུར་ཅིང་། དེའི་ཟླ་མཇུག་ཞལ་གྱི་བསྙེན་མཚམས་སྔོན་འགྲོའི་གཏོར་བཟློག་ཟོར་འཛིན་མཛད་དུས་ཀྱང་དངོས་ཉམས་ཀྱི་མཚན་མ་བཟང་པོ་འཁྲུངས་ཤིང་དེ་ནས་ཉི་ཤར་བ་དང་ན་རིང་རྫོང་ཆུང་བ་བཅས་འགའ་ཞིག་ལ་ཀྱེ་རྡོར་དང་། གསང་འདུས་འཇམ་རྡོར་གྱི་དབང་། མཁའ་སྤྱོད་མའི་བྱིན་རླབས་ཁྲོ་བཅུ་ལྷ་བརྒྱད། དུར་བདག་རྗེས་གནང་རྣམས་དང་།
དཔལ་ལྡན་ཆོས་སྐྱོང་གི་དབོན་པོར་ཞལ་བསྙེན་དུས་དང་དམག་ཟོར་མའི་རྗེས་གནང་། བརྒྱ་དབོན། རབ་གླིང་བླ་མ་སོགས་ལ་ཡང་ཁྲོ་བཅུའི་རྗེས་གནང་དང་། བྲག་རྫོང་ཕྱི་འཁྲིད་མཁྱེན་མཛད་ཀྱི་ལུང་། མེས་སྲོང་པ་རྒན་གཞོན་ལ་ཀུ་རུ་ཀུལླེ་ལྷ་ལྔའི་དབང་དང་གཏོར་བསྔོ་ཆེན་མོའི་ལུང་། ལྷ་བརྒྱད། ཞལ། པུ་ཏྲ། བྲན་བདུད། ཁྲོ་བཅུའི་རྗེས་གནང་སོགས་མང་དུ་སྩལ་བ་དང་།
ཞྭ་ལུ་བ་འགའ་ཞིག་ལའང་འདོད་ཆོས་རྒྱ་ཆེར་སྩལ་ཞིང་། མགོ་ཟླ་སྔོན་མའི་ནང་ཉི་ཤར་བླ་མར་འབྱུང་འདུལ་སེམས་དཔའ་སུམ་བརྩེགས། རི་ཁྲོད་མའི་བྱབས་ཁྲུས། ཁྲོ་བཅུ། བྲན་བདུད་ཀྱི་རྗེས་གནང་རྣམས་དང་། གསང་འདུས་འཇམ་རྡོར་སྒྲུབ་དཀྱིལ་མཆོད་ཕྲེང་། གཏོར་ཆོག་རྣམས་གོ་རམ་པ་དང་། ཟུར་འདེབས་ལེ་ཚན་ཐར་རྩེ་པཎ་ཆེན་གྱིས་མཛད་པ། དྲུག་ཅུ་པ་དྲག་བསྐུལ་ཡོངས་རྫོགས་བཅས་ཀྱི་ལྗགས་ལུང་། རྒྱ་ཁག་བླ་མར་སྒྲུབ་ཐབས་བརྒྱ་རྩ་དང་སེང་གདོང་སྔོན་མོའི་རྗེས་གནང་ལུང་བཅས་ཤར་རི་མངའ་བདག་ལ་འཇམ་དབྱངས་དམར་སེར།
ཚེ་རྟ་སྦགས་སྒྲུབ། ལྕགས་སྡོང་ལྷ་མང་རྣམས་དང་ཆུ་མོ་སྤྲུལ་སྐུར་ཡང་ཨ་ར་པ་ཙ་ན་ལྷ་ལྔ་དང་། འཇིགས་བྱེད་རོ་ལངས་བརྒྱད་བསྐོར་གྱི་དབང་། བྱ་གཤོངས་མཁན་པོར་གྲུབ་རྒྱལ་མ། ལམ་དབང་སོགས་ཏེ་མདོར་ན་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་གྱིས་རྣམ་པ་ཐམས་ཅད་དུ་དུས་འདའ་བར་མཛད་པས་དགུང་གྲངས་བཅུ་གཉིས་ནས་ཉེར་གསུམ་འདིའི་བར་དུའང་ཀྱེ་རྡོར་རྒྱུ་དབང་ཚར་ལྔ་བཅུ་ང་བགྲངས། ལམ་དབང་ཉི་ཤུ་ལྷག་ཙམ། བདེ་མཆོག་ནག་པོ་པའི་དབང་བཅུ་ལྷག གསང་འདུས་མི་བསྐྱོད་པ་བདུན་ཙམ། བདག་མེད་མ་དྲུག
ཕུར་པའི་སྟོད་ལས་བཅུ། སྨད་ལས་བཞི། མཁའ་སྤྱོད་མའི་བྱིན་རླབས་ཉི་ཤུར་ཉེ་བ། ཀུན་རིག་དང་ཚེ་དཔག་མེད་ལྔ་དྲུག་སོགས་དང་། རྗེས་གནང་ལྗགས་ལུང་རྣམས་ནི་བགྲང་བ་ལས་འདས་པ་ཞིག་བཀའ་དྲིན་ཆེ་བ་གོང་ལོ་ཁམས་སོ་སོར་འཁོད་པ་ལྟར་དང་། གཞན་ཡང་རྗེ་རྡོ་རྗེ་འཆང་ཉིད་ཀྱི་ཐུགས་ཉམས་སུ་ཉིན་ཞག་ཕྲུགས་རེར་སྒོམ་སྒྲུབ་ཆག་མེད་ཀྱང་ཉེར་བདུན་ཙམ་རེ་བཞེས་པར་མཛད་པ་སྟེ། དེ་དག་ཀྱང་རྗེ་ཉིད་ཀྱི་གསུང་ལས། སྣང་སྲིད་སྒྱུ་མར་ཤེས་པའི་ཀུན་བློ་ཡིས། ། ཞེས་གསུངས་པ་བཞིན་སྣང་སྲིད་སྒྱུ་མར་རྟོགས་ཏེ་སྤང་གཉེན་རོ་གཅིག་ཁྱབ་བདག་སྐུ་བཞི་ཡེ་ཤེས་ལྔ་ལྡན་གྱི་གོ་འཕང་བརྙེས་སུ་ཟིན་ཀྱང་། གདུལ་བྱ་རྣམས་ལ་དོན་འདི་དག་འདོམས་པར་མཛད་པ་སྟེ།
ཅིའི་ཕྱིར་ཞེ་ན། བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོས། སྲིད་གསུམ་མི་རྟག་སྟོན་ཀའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་སྲོག་ནམ་མཁའི་གློག་འདྲ་སྟེ། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། ། ཞེས་དང་། ཞི་བ་ལྷས། འདི་འདྲའི་དལ་བ་རྙེད་གྱུར་ནས། ། བདག་གིས་དགེ་གོམས་མ་བྱས་ན། །
འདི་ལས་བསླུས་པ་གཞན་མེད་དེ། ། འདི་ལས་རྨོངས་པའང་གཞན་མེད་དོ། ། ཞེས་དང་། ངོར་ཆེན་དཀོན་མཆོག་ལྷུན་གྲུབ་ཀྱིས། རྙེད་དཀའ་དོན་ལྡན་དལ་འབྱོར་ཐོབ་དུས་འདིར། ། ཚེ་འདིའི་ཕུན་ཚོགས་སྒྲུབ་ལ་མ་ཆགས་པར། ། ལོང་མེད་འཆི་བ་དྲན་པའི་བརྩོན་འགྲུས་ཀྱིས། ། དམ་ཆོས་སྙིང་ནས་སྒྲུབ་པར་བྱིན་གྱིས་རློབས། ། ཞེས་སོགས་ཀྱི་དོན་བཞིན་ལེགས་པར་གདམས་ཏེ་བསྟན་མཁས་ཀྱི་བགྱི་བ་ལ་དུས་རྟག་ཏུ་གཞོལ་བའི་བདག་ཉིད་ཆེན་པོར་ལྷུན་གྱིས་གྲུབ་བོ། ། དེ་དག་གི་དོན་བསྡུ་ན།
འཆི་མེད་བདེ་འབྱུང་ཐེད་ཡངས་ནམ་མཁའི་ཀློང་། ། བསམ་འགྲུབ་བདུད་རྩིར་འཛག་པ་ངེས་དོན་གྱི། ། ཟླ་གཞོན་ཉིད་ཐུགས་ཆུ་གཏེར་འཕེལ་བའི་སླད། ། བླ་མ་ཡི་དམ་དབྱེར་མེད་ངང་དུ་འཁྲུངས། ། དབང་ཕྱོགས་དམ་པའི་གདན་ས་ཀུན་དའི་ཚལ། ། རྒྱལ་སྲས་སྤྱོད་པ་བདུད་རྩིའི་ཟེར་ཕྲེང་གིས། ། སྣོད་བཅུད་ལྷ་མིའི་སྡེ་བཅས་རྒྱས་པའི་བཞིན། ། དཀར་འཛུམ་མཆོད་སྡོང་རྒྱུན་དེ་ད་དུང་གསལ། ། ཀུན་ཏུ་དོན་ཡོད་ཆོས་ཀྱི་འཁོར་ལོ་ནི། ། བར་མེད་བསྐོར་ལ་སྐྲུན་ཟླའི་དཔེས་སྐྱངས་ཏེ། །
ད་གཟོད་དམ་པའི་མགོན་པོ་ཉིན་སྐར་ཙམ། ། ཀྱེ་མ་མ་ཧཱ་གུ་རུ་སླར་བཞེངས་ཤིག ། ཅེས་ཀྱང་སྨྲས་སོ།། ༈ །།དགུང་གྲངས་ཉེར་བཞི་པ་ཆུ་སྤྲེའུ་གསར་ཕྲལ་བཞུགས་ཐབ་ལྷོར་སྤོ་གནང་དང་། དེ་ལོ་མུས་ཆེན་བསོད་ནམས་དཔལ་བཟང་དང་ཞལ་དཀར་ངག་དབང་ལགས་ལ་བཀའ་འདོམས་བཞིན་གུར་གྱི་མགོན་པོའི་ལས་སྦྱོར་ཐུན་མོང་མ་ཡིན་པ་དང་ཚོགས་བདག་གི་འགབ་འདྲེ་བསེ་གདོང་ཅན་ཡང་གནོན་པར་མཛད། ནག་ཟླའི་ནང་རྗེ་རྡོ་རྗེ་འཆང་སྐུ་མཆེད་ནས་བྲག་རྫོང་མའི་ལས་ཚོགས་ཤྭ་བཟློག་རྒྱ་ཆེན་སྒྲུབ་པར་མཛད་ནས། ས་གར་ཐར་རྩེ་རྗེའི་སྐུ་རིམ་དུ་དྲུག་ཅུ་པ་ཞིག་གནང་སྐབས། གནས་གསར་རྡོ་རྗེ་འཆང་ཡང་ས་སྐྱར་བྱོན་ཞིང་། ལྷ་རྩེ་ཆོས་སྡེའི་གྲྭ་པ་བྲག་རྩ་བ་ཆེན་པོའི་ཞལ་སློབ་ཅིག་སོགས་འགའ་ཞིག་ལ་མཁའ་སྤྱོད་མའི་བྱིན་རླབས། ཨ་ར་པ་ཙ་ན།
མི་གཡོ་བ་དཀར་པོ། ཞལ་བསྙེན་དུས་ཀྱི་རྗེས་གནང་རྣམས་ལེགས་པར་སྩལ། དེ་མཚམས་ནས་འཕགས་ཆེན་བློ་གྲོས་རྒྱལ་མཚན་སོགས་གོང་མ་མང་པོའི་བཞུགས་གནས་ཚོམས་དམར་སྟེང་འོག དངོས་གྲུབ་གླིང་སོགས་ལ་ཉམས་གསོ་གསར་བསྐྲུན་ལྟ་བུ་དང་། ཁྱད་པར་དངོས་གྲུབ་གླིང་གི་སྔོན་དུས་ཀྱི་འབུར་སྐུ་རྣམས་གཟུངས་གཞུག་ཏུ་མཛད་དེ་དཀར་བདུད་ལྕམ་དྲལ་གྱི་སྣང་བརྙན་བྱིན་རླབས་ཀྱི་གཟི་བརྒྱ་འབར་བ་འདི་དག་གསར་བསྐྲུན་མཛད་སྐབས་དང་། དེའི་ཚེ་རྗེ་ཉིད་ཀྱིས་གནས་གསར་རྡོ་རྗེ་འཆང་ཆེན་པོར་སྒེར་པའི་སྲས་མོ་གང་གི་གཅུང་དམ་པའི་ལྕམ་དུ་འོས་ཚུལ་མཛད་པ་བཞིན་མཛོད་འཛིན་སོགས་ཚང་མ་བཀའ་གྲོས་མཐུན་པར་ཐག་ཆོད། ཆུ་སྟོད་ཟླ་ནང་འཇམ་མགོན་གནས་གསར་བ། མུས་ཆེན་བསོད་ནམས་དཔལ་བཟང་སོགས་ལ་བསོད་ནམས་དབང་པོ། གྲགས་པ་བློ་གྲོས། ཨ་མེས་ཞབས།
བསོད་ནམས་དབང་ཕྱུག མང་གའི་མཚན་ཅན་རྣམས་ཀྱི་རྣམ་ཐར་ལྗགས་ལུང་དང་། གྲོ་བཞིན་ཕུར་སྒྲུབ་ཐོག་ཕུར་དབང་ཚར་གཉིས། ཁྲུམས་ཟླར་སྙེ་ཐང་བྲག་སྣ་འཕགས་སྡེའི་གྲྭ་བརྒྱད་ཀྱིས་ཐོག་དྲངས་ཆོས་སྡེ་བྱང་པ་འགའ་ཞིག་སོགས་ལ་དཔལ་གསང་བ་འདུས་པ་འཇམ་པའི་རྡོ་རྗེའི་སྨིན་བྱེད་ཀྱི་དབང་ཚར་གཉིས། དེའི་ཉེར་གཅིག་ནས་ཆོས་སྡེ་ལྷོ་བྱང་རག་ཅོ་བླ་མ་སོགས་ལ་གསང་འདུས་མི་བསྐྱོད་པའི་དབང་དང་། དབྱུག་ཟླའི་ནང་རྗེ་རྡོ་རྗེ་འཆང་སྐུ་མཆེད་ནས་ཚོམས་དམར་དང་དངོས་གྲུབ་གླིང་ལ་ཐོག་མར་རབ་གནས་འབྲིང་པོ་དང་། དེ་ནས་རྡོ་རྗེ་ཕུར་པའི་སྒོ་ནས་རྒྱས་པར་སྩལ་གོང་དུ་རྗེ་བཙུན་དྲུང་སྐུ་ཁམས་ཉོག་མུ་ཡིན་གཤིས་སྐུ་མདུན་དུ་ཡང་ཡང་ཕེབས་ཏེ་གང་ཅི་ཞུ་འོས་རྣམས་དང་སླད་ཀྱི་འཆར་གཞི་ཚང་མ་ཞིབ་གླེང་མཛད། དེ་ནས་ཐར་རྩེ་རྡོ་རྗེ་འཆང་གི་བཀའ་བཞིན་རྗེ་རྡོ་རྗེ་འཆང་སྐུ་མཆེད་ནས་གུ་རུ་དྲག་དམར་གྱི་ལྗགས་བསྙེན་བདུན་ཕྲག་གནང་སྐབས་ཀྱི་ཉེར་དགུར་ཨ་ཎི་དྲུང་དགོངས་པ་ཆོས་དབྱིངས་སུ་མནལ་བས་ཞབས་རྗེས་ཀྱི་བཀའ་འདོམས་རྣམས་ཚར་ཕྱིན་པར་སྩལ་ཏེ་གུར་དྲག་གི་སྦྱིན་སྲེག་དང་། སྨིན་ཟླའི་ཚེས་འགོར་བདག་མོ་བསུ་བའི་སྔོན་འགྲོ་ཕྲིན་འཚོལ་སྐབས་སྐྱེད་ལྷས་སུ་རྟག་གཏོར་འཛུགས་གནང་གིས་རྗེ་བཙུན་ས་སྐྱ་པའི་གདུང་བརྒྱུད་རིན་པོ་ཆེ་ཆད་མེད་མྱུར་དུ་འབྱོན་པའི་ཆེད་དུ་ཞག་ཤས་ཕྲིན་འཆོལ་ལ་གཞོལ་མུར་ཐོ་རེངས་ཤིག་རྗེ་ཉིད་ཀྱི་ཞབས་བསྐྱོད་ཁུང་ལ་ཤོར་བའི་རྐྱེན་གྱིས་ཞབས་ལྷྭམ་ཡུ་བ་སྒྲོག་བཅས་གཡམ་རྣོན་གྱིས་ཐལ་བུབས་ཏེ། ཞབས་པུས་གཡས་ཀྱི་འོག་ཙམ་དུ་སྐུ་རུས་མཐོང་ཚོད་ཀྱི་མ་བྱུང་ཡང་ཞག་ཤས་ནས་རང་བསྐམ་ལ་སོང་བ་ནི་ངོ་མཚར་གྱི་མཛད་པ་འཕྱང་མོ་ཉུག་དང་བྲལ་བའོ། །
དེ་དུས་འོད་གསལ་དུ་སླར་འབྱུང་གི་མཚན་མ་འདི་ལྟར་འཁྲུངས་ཏེ། མགོན་ཁང་དེ་སྔར་ལས་རྒྱ་ཆེ་ཞིང་བླ་བྲེ་ཡོལ་བ་སོགས་བཀོད་པ་ཕུན་སུམ་ཚོགས་པས་བརྒྱན་པའི་ནང་ཁའུ་པའི་སྐུ་འདི་ན་བཟའ་དར་ཚོན་གཟབས་མ་བཅས་བཞུགས་ཁྱིམ་ནས་ཕྱིར་ཅུང་ཟད་འཐོན་པའི་ཞལ་འཛུམ་གསུང་འབྱོན་ལ་ཁད་ཡོད་པའི་དྲུང་། བུད་མེད་རྒན་མོ་ཞིག་གིས་ལྕགས་ཕུར་གསེར་ཚགས་མ་དར་ཚོན་གྱིས་བརྒྱན་པ་ཞིག་རྗེ་ཉིད་ལ་ཕྱག་འཚལ་སྔོན་འགྲོའི་སྒོ་ནས་ཕུལ་བའི་མུར་ཀ་གདོང་གི་གཏོར་སྒམ་དེ་ཞལ་བྱང་ལ་བསྟན་ནས་གཏོར་མ་བཞེངས་རྒྱུ་ཡིན་དགོངས་པ་ཞིག་དང་། ཡང་སྐབས་ཤིག་གསེར་གྱི་རྡོ་རྗེ་གཉིས་ཕྱག་དུ་འབུལ་མཁན་ཞིག་འཁྲུངས་པ་རྣམས་ཀྱི་འབྲས་བུ་མངོན་གྱུར་ཀུན་གྱི་སྤྱོད་ཡུལ་དུ་གྱུར་པ་འདི་བཞིན་དང་། སྨིན་ཟླའི་བཅུ་གསུམ་ལ་བདག་མོ་ཕེབས་པའི་སྟོན་མོ་གཞས་སོགས་གཟབས་འཆོར་དང་། ཁྱད་པར་གོང་ས་རིན་པོ་ཆེས་གཟིམ་འགག་འདོད་འཇོ་སྐུ་ཚབ་ཏུ་ཆེད་མངགས་ཀྱིས་ལེགས་གསོལ་ཚད་མེད་སྩལ་བ་སོགས་གཞིས་བྱེས་མཐའ་དག་ནས་རྟེན་འབྲེལ་གྱི་སྒོ་བརྒྱ་ཕྱེ་བར་མཛད་སྐབས་ཅུང་ཟད་འཚུབ་ཉམས་ཀྱི་རྟགས་འགའ་ཞིག་ཀྱང་བྱུང་ཞིང་། དེ་ནས་གཞུང་ཞབས་མཆོག་ནས་ཞོལ་ཁང་ཆོས་མཛད་ཆེད་མངགས་ཀྱིས་ཞག་ཤས་གསུང་བསྐང་ཉིན་གང་མ་ཚོམས་ཆེན་དུ་མཛད་པའི་དབུ་དང་། མདོས་ཆུང་མདོས་ཆེན་སོགས་གང་གི་བཀའ་ཡིས་འཇམ་མགོན་གཅུང་དམ་པར་ལེགས་པར་འདོམས་སོ། ། དེ་དག་གི་དོན་བསྡུ་ན། སྣོད་བཅུད་ཕུན་ཚོགས་གླིང་དུ་མི་མཐུན་གེགས། །
མཐར་དབྱུང་ནག་པོ་ཆེན་པོའི་ངོ་བོར་བཞེངས། ། སླར་ཡང་གདུག་ཅན་འགོང་པོའི་ཁ་གནོན་ཆེ། ། དྲག་པོ་དམར་ཆེན་སྲེག་བླུགས་བཅས་ལ་གཞོལ། ། དེ་ཚེ་དཔལ་མགུར་གྲོལ་བའི་གཟིགས་མོ་རུ། ། རིགས་བདག་ཉིད་ཀྱང་ལྷགས་ཤིང་བདུད་རྩི་གསོལ། ། འཕགས་ཆེན་བསྟི་བའི་ཕོ་བྲང་རྟེན་བརྟེན་པ། ། གསར་བསྐྲུན་བྱིན་རླབས་མེ་ཆར་དབྱིངས་ནས་གཡོས། ། ཆོས་དབྱིངས་མནལ་མའི་དགོངས་ཟབ་འགེངས་པ་དང་། ། མེ་འབར་གནས་སུ་གྲུབ་མཚན་གསལ་བར་བསྟན། ། འབྱུང་འགྱུར་རེ་བའི་རྟེན་འབྲེལ་འཇུག་སྒོ་བརྒྱ། །
ཅི་ཡང་མཚར་དུ་དངར་བ་ཐུགས་མཚོར་བསྐྱིལ། ། ཞེས་ཀྱང་སྨྲས་སོ།། ༈ །།དགུང་གྲངས་ཉེར་ལྔར་ཕེབས་པ་ཆུ་བྱ་རྟ་ཟླའི་ཚེས་གཅིག་ལ་རླུང་ཆེན་ཚད་མེད་བྱུང་བ་བལ་ཡུལ་ནས་གཞན་ལ་མ་འཇུག་བྱས་པར་གླེང་ཞིང་། དེ་ནས་མང་མཁར་གནས་གསར་བས་འཆམས་གཟིགས་འབུལ་དང་། ཚེས་དྲུག་ནས་བཟུང་ཡོངས་རྫོགས་བསྟན་པ་རིན་པོ་ཆེའི་ཉམས་ལེན་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་འཇིགས་བྲལ་སྟོབས་ཀྱི་མགོན་པོ་དཔལ་ལྡན་བིརྺ་པ་ཉིད་ལ་ཡེ་ཤེས་ཀྱི་མཁའ་འགྲོས་དངོས་སུ་སྩལ་བའི་མན་ངག་མཁའ་འགྲོའི་ཞལ་རླངས་ཅན་ཐོག་མར་འཆད་པའི་སྒོ་དབྱེ་བར་མཛད་དེ། ཞལ་སློབ་ཀྱི་གཙོ་བོ་འཇམ་མགོན་མཐུ་སྟོབས་དབང་ཕྱུག་གི་དབུ་གཡས་སྐལ་ལྡན་རྣམས་ལ་ཟླ་གསུམ་ཙམ་གྱི་རིང་སྩོལ་བར་མཛད་པའི་ཆོས་ཀྱི་རྣམ་གྲངས་ནི་རྗེ་རྡོ་རྗེ་འཆང་ཉིད་ཀྱི་ལྗགས་རྩོམ་གདུང་རབས་རིན་པོ་ཆེའི་ཞལ་སྐོང་ནང་གསལ་བཞིན་དང་། སྣྲོན་ཟླའི་ཚེས་ལྔ་ནས་འབུམ་ཐང་གཙུག་ལག་ཁང་རྟེན་བརྟེན་པར་བཅས་ཉམས་གསོ་ས་འབུམ་དངུལ་གདུང་དུ་བསྐྲུན་པ་རིང་བསྲེལ་རྣམ་བཞིས་ཕྱུར་པོར་བཀང་སྟེ་ས་རྒྱན་གནམ་རྒྱན་མཆོད་སྤྱད་གདན་རབས་སོགས་ངོ་མཚར་གྱི་བཀོད་འདོམས་བླ་ན་མེད་པའི་འགོ་ཚུགས་པར་མཛད། དེ་མཚམས་ནས་གསོལ་ཐབ་ལྷོར་སྤོ་གནང་གིས་ཆུ་སྟོད་ཟླ་ནང་རྗེ་བཙུན་རིག་བྱེད་ལྷ་མོ་སྔོན་མོའི་ཆར་འབེབས་ལ་ཐུག་གཞོལ་བའི་སྐབས་ཤིག རྡོ་རྗེ་ཕུག་ན་འཇམ་མགོན་མཐུ་སྟོབས་དབང་ཕྱུག་ཉིད་དེ་སྔོན་ནས་སྐུ་སྙུན་པའི་འཕྲོད་གཞེས་གནང་མུར་རྗེ་ཉིད་ལ་འཕྲལ་དུ་ཕེབས་བརྡ་ཞིག་བྱུང་བར་རྟབ་རྟབ་པོར་བྱོན་པས་སྐུ་རླུང་གི་རྣམ་པ་འདྲ་མོས་དྲན་མེད་དུ་བཞུགས་འདུག་པ་ལ་རྗེ་ཉིད་ནས་ཐབས་སྣ་ཚོགས་ཀྱི་འདུ་ཅི་ཡང་ཞིག་མཛད་པས། དར་ཙམ་ནས་ལྗགས་དབུགས་ཀྱི་རྒྱུ་བ་སླེབ་ཙམ་བྱུང་ཞིང་།
དེ་སྐབས་ཐར་རྩེ་དང་གནས་གསར་རྗེ་གཉིས་ཆར་བཞུགས་པ་ལ་སྐྱབས་མཇུག་ལྗགས་གུལ་གསུང་བརྟག་བཅས་ཞུ་གནང་ལ་གཉིས་ཀའི་གསུང་དུ་འཕྲལ་འཚུབས་ལས་སྐྱོན་མི་ཡོང་གསུང་བ་བཞིན་ཕྱི་དྲོ་ནས་ཐུགས་དམ་མཛད་ཁུལ་དང་། མི་ངོ་ནི་ཆེར་མི་མཁྱེན་ཅིང་གསུང་ཡང་མི་མཛད་པ་བཅས་རྗེ་རྡོ་རྗེ་འཆང་ཉིད་ནས་བཅར་བཞུགས་ཀྱིས་ཉིན་གང་ཁྱོལ། མཚན་མོ་ཞམ་འབྲིང་པ་རྣམས་སྐུ་དྲུང་དུ་བཀས་མངགས་ཏེ་རྗེ་དེ་ཉིད་གཟིམ་ཕུག་གི་མདར་བཞུགས་པས་ནམ་ཕྱེད་ཙམ་ནས་མནལ་བདེ་མོར་ཁུགས་པའི་གནས་ཚུལ་སྙན་དུ་སོན། སང་ཉིན་ནམ་ལངས་འཕྲལ་སྐུ་འཁྲིས་སུ་ཕེབས་པས་ཞལ་འདོན་གནང་ཐུབ་ཙམ་འདུག་པས་ཐུགས་བདེ། དེ་ཉིན་འཇམ་མགོན་གནས་གསར་བ་ནས་ཚེ་དབང་སོགས་སྩལ་བ་ནས་རིམ་དྭངས་ཀྱིས་ཕུར་སྒྲུབ་སོགས་ལ་ཕེབས། དེའི་ཚེ་ཐར་རྩེ་དང་གནས་གསར་རྗེ་གཉིས་ཆར་ནས་བདག་མོར་རྟེན་འབྱུང་དངོས་པོའི་གནང་ཆ་དང་ལེགས་སློབ་ཞལ་ཏ་སྩོལ་བར་བཙུན་མོར་སྐུ་དངོས་ཕེབས། སྟོན་འགོར་ཐར་རྩེ་རྡོ་རྗེ་འཆང་ངོར་དུ་ཕེབས་གོང་གསུང་ལས། རྗེ་རྡོ་རྗེ་འཆང་དེ་ཉིད་མཁྱེན་རབ་ལ་ས་སྐྱ་པཎ་ཆེན་དང་། མངའ་ཐང་ཕྲིན་ལས་ལ་འཕགས་ཆེན་བློ་གྲོས་རྒྱལ་མཚན་དང་། མཐུ་སྟོབས་ནུས་རྩལ་སྔགས་འཆང་ཆོས་ཀྱི་རྒྱལ་པོ་དང་མཚུངས་པ་ཡོང་ངེས་རང་ལགས།
ཞེས་ལྐོག་གྱུར་རྗེན་གསལ་གྱི་ལུང་བསྟན་ཐོག་ཏུ་ཁེལ་བ་སྩལ་རྗེས་རིག་འཛིན་ཕོ་བྲང་གི་སྒོ་བསྒྲིགས་སོགས་ཤིན་ཏུ་འགྲིག་པར་མཛད་དེ་ཕེབས་སྐྱིལ་ཞུ་མི་རྣམས་ལ་ད་ནི་གཟིམ་ཆུང་ཡ་གིར་ཡང་དེ་ཙམ་མོ་ཞེས་འགྱངས་མིན་ནས་ཞིང་བརྗེ་བའི་གསུང་དང་། སྟོན་ནས་དགུན་འགོའི་བར་གནས་གསར་རྡོ་རྗེ་འཆང་ནས་གསར་རྙིང་དུ་མའི་ཆོས་བཀའ་མང་དུ་སྩོལ་བར་མཛད་མཐར་དབུས་ཕྱོགས་ལ་ཆིབས་བསྒྱུར། ཁྲུམས་ཟླའི་ནང་ཆོས་ལྷུན་མཁན་པོ། ཐུབ་བསྟན་མཁན་པོ་སོགས་ལ་མཁའ་སྤྱོད་མའི་བྱིན་རླབས་དང་དུར་བདག་རྗེས་གནང་ལུང་བཅས་དང་། ངོར་བླ་བྲང་ཁག་སོ་སོ་བ་མང་པོ་དང་ཁྱད་པར་ཐར་རྩེའི་ཞབས་གྲས་ཆུ་ནད་ཀྱིས་ནོན་ནས་ལྔ་ལམ་དུ་ཆས་པ་གཉིས་བཅས་ལ་བླ་མ་ཞི་ཁྲོ་སྩལ་འཕྲལ་ནས་དེ་གཉིས་བདེར་སོང་ཞིང་། དབྱུག་ཟླའི་ནང་ཐུབ་བསྟན་གྲྭ་རྒྱུན་པ་འགའ་ཞིག་ལ་འཇམ་དབྱངས་དམར་སེར་རྗེས་གནང་དང་གདུང་རབས་ཡ་རབས་ཁ་རྒྱན་གྱི་ལུང་། རྒྱང་མཁར་བླ་མ་ཡབ་སྲས་ལ་ཚེ་དབང་ལྕགས་སྡོང་མ། ལྷ་ཆེན་དྲུང་རམ་ཀུན་དགའ་ཚུལ་ཁྲིམས་སོགས་ཁ་ཤས་ལ་ཕུར་པའི་སྦྱིན་སྲེག ཕུར་ཆུང་གཏོར་བསྔོ་རྣམས་ཀྱི་ལྗགས་ལུང་། ཟླ་ནང་དེར་ཁལ་ཁ་ཆིང་ཝང་བདེ་ཆེན་སྐྱབས་ཀྱི་མི་སྣ་དབང་ཕྱུག་སོགས་ཉི་ཤུ་སྐོར་དང་།
སྣེ་ཤན་སོག་པོ་དཔོན་གཡོག་བཅས་སྔར་བླ་མེད་ཀྱི་དབང་གིས་སྨིན་ངེས་ཉེར་ལྔར་རྗེ་བཙུན་ས་སྐྱ་པའི་གསེར་ཆོས་དམར་པོ་སྐོར་གསུམ། དམར་མོ་སྐོར་གསུམ། དམར་ཆུང་སྐོར་གསུམ། སེངྒེ་སྒྲ། འཇམ་ནག ཁྱུང་ཁྲ། ཛམ་དམར་སྲོག་སྒྲུབ་སྟེ་བཅུ་གསུམ་དུ་གྲགས་པའི་རྗེས་གནང་ལུང་བཅས། འོད་དཔག་མེད་ཀྱི་ཉལ་འཕོ་དང་རོང་སྟོན་ཆེན་པོས་ཡུམ་ལ་གནང་བའི་འཕོ་བ་བཅས་སྩལ་ཏེ། དགའ་མགུའི་རྣམ་འགྱུར་བརྒྱ་ཕྲག་གཡོ་བའི་དཔལ་ལ་འགོད་པར་མཛད། སྨིན་ཟླའི་ནང་འཇམ་མགོན་གཅུང་དམ་པའི་དབུས་ཞལ་ངོ་རྣམས་དང་།
ཆོས་སྡེ་ཉི་ཟླ་ཟུང་གི་དགེ་འདུན་ཁ་ཤས། འཇམ་མགོན་གནས་གསར་བ། དེའི་ཕྱག་མཛོད། རྗེ་དྲུང་ངག་དབང་ལགས། གསེར་མདོག་བླ་མ་དཔོན་གཡོག་སོགས་ཉེར་ལྔར་འཁོར་ལོ་བདེ་མཆོག་ལཱུ་ནག་དྲིལ་གསུམ་གྱི་དབང་ཆེན་དང་དྲིལ་བུ་ལུས་དཀྱིལ་གྱི་དབང་། འཇམ་མགོན་གནས་གསར་བ་ཆེན་པོ་ཞལ་དཀར་རྗེ་དྲུང་བཅས་ལ་པུ་ཏྲ། ལས་གཤིན་ཁྲག་མདོག་ཡབ་ཡུམ། བསེ་བྱ་བཞི་བསྐོར་བཅས་ཀྱི་རྗེས་གནང་དང་། དཔོན་གཡོག་ཚང་མར་སྒྲ་མི་སྙན་གྱི་ཚེ་དབང་། ཞལ་དཀར་གསེར་བླ་སོགས་ཁ་ཤས་ལ་བདེ་མཆོག་བོང་ཞལ།
ཀྱེ་རྡོར་རྒྱུ་དབང་། ལམ་དབང་། ནཱ་རོ་མཁའ་སྤྱོད་དང་དཔྱལ་ལུགས་ཕག་མོ་སྐོར་གསུམ་ཕག་དཀར་རྣམས་དང་། སྒྲུབ་ཐབས་རྒྱ་མཚོར་གྲགས་པའི་རྗེས་གནང་ཚང་མ། འཇམ་དབྱངས་དམར་སེར། མི་གཡོ་བ་དཀར་པོ། ཁྱུང་ཁྲ། གཉན་སྒྲོལ། ཛམ་དམར། གཟའ་ཡུམ།
རྡོ་རྗེ་ཤུགས། སྣ་ཚོགས་ཡུམ། གཙུག་འབར། གནས་བཅུ། ལེགས་ལྡན་མཆེད་གསུམ། བཀའ་གདམས་ལྷ་བཞི། སྨེ་དུད། དམར་ཟོར་མ། རྡོ་རྗེ་རབ་བརྟན་མའི་རྗེས་གནང་རྣམས་དང་། ལུང་ལ།
རྗེ་བཙུན་ས་སྐྱ་པའི་གདུང་རབས་རིན་པོ་ཆེ་བྱོན་ཚུལ། བདེ་མཆོག་ཆོས་འབྱུང་། ལཱུ་ནག་དྲིལ་གསུམ་གྱི་བསྐྱེད་རིམ་རྣམ་བཤད། མཁའ་སྤྱོད་མའི་སྒྲུབ་དཀྱིལ་རྣམས་ཨ་མེས་ཞབས་ཀྱིས་མཛད་པ། རྗེ་བཙུན་རྩེ་མོ་དང་གྲགས་པ་རྒྱལ་མཚན་གཉིས་ཀྱིས་མཛད་པའི་དྲིལ་བུ་དབང་ཆུ་སྒྲུབ་ཐབས། ཀུན་མཁྱེན་གྱིས་མཛད་པའི་མངལ་སྒོང་གཉིས་ཀྱི་སྒྲུབ་ཐབས། དམག་ཟོར་མ་དང་རྡོ་རྗེ་རབ་བརྟན་མ་གཉིས་ཀྱི་བསྐང་གསོའི་ལུང་རྣམས་སྩལ་བ་སོགས་ཉིན་མཚན་ཁོར་ཡུག་ལྟ་བུར་ཆོས་ཀྱི་འཁོར་ལོ་བར་མེད་དུ་བསྐོར་བར་མཛད་པ་ཡང་། ཇི་སྐད་དུ། གང་ལ་ཕན་ཕྱིར་ང་ཡིས་ཆོས། ། ཚུལ་བཞིན་བསྟན་པས་མཆོད་འགྱུར་གྱི། །
མེ་ཏོག་བྱུག་པ་མར་མེ་ཡིས། ། རྒྱལ་བ་ཡང་དག་མཆོད་མ་ཡིན། ། ཞེས་དང་། བྱམས་པ་སེངྒེ་སྒྲའི་མདོ་ལས། གང་གིས་གངྒཱའི་བྱེ་སྙེད་སངས་རྒྱས་ཞིང་། ། རིན་ཆེན་བདུན་གྱིས་ཡོངས་སུ་བཀང་བྱས་ནས། ། དགའ་རབ་སེམས་ཀྱིས་རྒྱལ་ལ་ཕུལ་བ་དང་། ། གང་གིས་སེམས་ཅན་གཅིག་ལ་ཚིགས་བཅད་བྱིན། ། རིན་ཆེན་སྦྱིན་པ་ཤིན་ཏུ་རྒྱ་ཆེན་དེས། ། ཚིགས་བཅད་བྱིན་པ་སྙིང་རྗེས་བསྒྲུབས་དེ་ལ། །
ཆར་ཡང་མི་ཕོད་བགྲངས་སུའང་མ་ཡིན་ན། ། གཉིས་དང་གསུམ་དུ་བསམ་དུ་ག་ལ་ཡོད། ། ཅེས་པ་དང་། གངྒཱའི་བྱེ་སྙེད་འཇིག་རྟེན་གསེར་དག་གིས། ། བཀང་སྟེ་གང་ལ་སྦྱིན་པ་བྱིན་པ་བས། ། དུས་ངན་ཚེ་ན་ཚིགས་བཅད་གཅིག་བརྗོད་པ། ། དེ་ཡི་ཕན་འདོགས་ཅི་འདྲ་དེ་ལ་མེད། ། ཅེས་དང་། སེངྒེས་ཞུས་པར། ཆོས་ཀྱི་སྦྱིན་པས་སྐྱེ་བ་དྲན། །
ཞེས་གསུངས་པ་སོགས་བསྟན་ལ་བྱི་དོར་གཙང་མའི་ཆོ་གས་དུས་འདའ་བ་ལས་གཞན་པའི་རང་དོན་ཉི་ཚེའི་བསམ་སྦྱོར་ནི་རྗེ་དམ་པ་དེ་ཉིད་ལ་རྨི་ལམ་ཙམ་དུའང་མི་མངའ་ཞིང་། དེ་ནས་འཆར་འཕར་གྱི་ཐུགས་བྲེལ་སྤྱི་དང་བྱེ་བྲག་ལ་གཞོལ་བར་མཛད་པའི་སྐབས་སོ། ། དེ་དག་གི་དོན་བསྡུ་ན། ཌཱ་ཀིའི་ཞལ་རླངས་འཐུལ་བའི་གསུང་ངག་གི ། ཆ་ལག་དང་བཅས་ཟིལ་དངར་དྲོད་གཤེར་དུས། ། སྐལ་ལྡན་བློ་གྲོས་གཤིན་པོའི་ཞིང་ས་ཆེར། ། རྣམ་གྲོལ་ཐར་པའི་ས་བོན་དང་པོ་བསྐྲུན། ། རིམ་བསྐྱེད་མྱུ་གུ་མཆོག་ལ་མི་མཐུན་རླུང་། ། གྲང་རེག་གཏུམ་པོ་ཐུགས་རྗེའི་ཚ་ཟེར་གྱིས། ། སྦྱོང་ཚེ་རྣམ་འདྲེན་ཟུང་གི་གསང་བའི་ལུང་། །
ཕན་ཚུན་རྩེ་དགར་ཆས་པའི་བཤེས་སུ་གྱུར། ། ཐར་པའི་རྩེར་སོན་གྲུབ་དབང་གསང་ལུང་གིས། ། མགོན་ཁྱོད་ཞིང་བཅས་འབྱུང་འགྱུར་ཐ་ཚིག་བསྙད། ། ཡ་གྱལ་འདྲེན་པའི་གསུང་གསང་ལྷག་མའི་བཅུད། ། ངོམ་མེད་གསོལ་ནས་འགྲོ་རྒྱུད་སྨིན་ཅིང་གྲོལ། ། ཅེས་ཀྱང་སྨྲས་སོ།། ༈ །།དགུང་གྲངས་ཉེར་དྲུག་ཏུ་ཕེབས་པ་ཤིང་ཁྱིའི་དཔྱིད་ཆོས་གྲྭ་ལྷོ་བྱང་སོགས་སྐལ་ལྡན་མང་པོར་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཐང་གཉིས་པ་སྩལ་སྐབས་གསུང་ངག་སྔོན་མར་མ་གནང་བའི་ལུང་རྗེས་གནང་སོགས་མཛད་པའི་རྣམ་གྲངས་ནི། གསུང་ངག་རིན་པོ་ཆེ་བྱུང་ཚུལ་དང་ཀྱེ་རྡོ་རྗེའི་བསྙེན་ཐབས་གཉིས་ཨ་མེས་ཞབས་ཀྱིས་མཛད་པ། རྗེ་ཉིད་ཀྱིས་མཛད་པའི་བརྒྱུད་འདེབས་རྣམས་ཀྱི་ཁ་སྐོང་སྒར་ཆེན་དང་ཀུན་དགའ་དབང་རྒྱལ་གྱི་གསོལ་འདེབས། རྩེ་གདོང་བདག་ཆེན་གསུམ་གྱི་སྐུ་བསྟོད།
ཡབ་རྗེའི་སྐུ་བསྟོད་སྐྱབས་གནས་མ། རྣམ་ཐར་གསོལ་འདེབས། གནས་གསར་རྗེ་དང་ཐར་རྩེ་རྗེའི་སྐུ་བསྟོད། དེ་གཉིས་ཀྱི་ཞབས་བརྟན། སངས་རྒྱས་ཡེ་ཤེས་ཁའུ་པ་ཨ་ཎི་དྲུང་བཅས་ཀྱི་གསོལ་འདེབས་རྣམས་དང་། ཀུན་མཁྱེན་གྱིས་མཛད་པའི་བདག་མེད་མའི་སྒྲུབ་ཐབས་དབང་གི་ཐོ་ཡིག་ལམ་དབང་བསྐུར་གསོ་དབང་ཆུའི་ས་ཆོག་གསལ་བྱེད་ཨ་སེང་མའི་དོན་འགྲེལ། ལམ་འབྲས་བླ་བརྒྱུད་གསོལ་འདེབས་ལེ་ཚན། རྣམ་བིར་བྱིན་རླབས་བྱ་ཚུལ། ཀྱེ་རྡོར་རྒྱུད་དང་མཐུན་པའི་སྨོན་ལམ། དབང་གི་སྔོན་འགྲོའི་སེམས་བསྐྱེད་ལེ་ཚན།
བརྡ་འགྲོལ་ངེས་པའི་དཔལ་སྟེར་རྣམས་དང་། གཞན་ཡང་གཏོར་བསྔོ་ཆེན་མོ་སོགས་ཀྱི་ལྗགས་ལུང་དང་སངས་རྒྱས་ཀླུ་དབང་འོད་ཟེར་ཅན་མ་ཁྲོ་མོ་སྨེ་བརྩེགས། ཚེ་དཔག་མེད་དཀར་པོ། སེང་གདོང་དམར་མོ། ཚོགས་བདག་དཀར་པོ། ཚེ་དཔག་མེད་སྤྲུལ་སྐུ་རྣམས་ཀྱི་རྗེས་གནང་ལུང་བཅས་རྣམས་ཡང་དག་པར་བཀའ་དྲིན་ཆེ་ཟིན་འཕྲལ། རྗེ་རྡོ་རྗེ་འཆང་སྐུ་མཆེད་ནས་ཚོམས་དམར་དུ་ཞལ་གྱི་དམ་ཚིག་བསྐང་བ་ནམ་ལངས་ས་རུབ་ལྟ་བུར་བསྐུལ་རེས་ཀྱི་སྒོ་ནས་སྒྲུབ་གནང་དང་། དེ་ནས་གོང་སྨོས་བཞིན་འབུམ་ཐང་གཙུག་ལག་ཁང་ཕྱི་ནང་གཅོང་ཟོམ་ཅན་ལ་བླ་མ་གོང་མ་དུ་མས་ཉམས་གསོ་ཉན་ཀ་སོགས་རྒྱུན་ཆགས་སུ་མཛད་ཀྱང་གཏན་བརླིང་ཁེལ་བ་མ་བྱུང་བའི་སྟབས་རྟེན་བརྟེན་པར་བཅས་ཡོངས་རྫོགས་གསར་བསྐྲུན་གྱིས་རྙིང་པ་གྱང་ཟེགས་ཕྲན་བུ་ཙམ་ཡང་མེད་པ་ལྟ་བུར་བཀས་འདོམས་ཟིན་པ་གནམ་ས་བར་གསུམ་མཛེས་བྱེད་མཆོད་ཚོགས་ཀྱིས་ཕྱུར་པོར་བཀང་བ་རྣམས་ཀྱི་ཆ་གཞི་ཧ་ལམ་གྲུབ་དུས་གང་གི་ཡུམ་མཆོག་དམ་པ་ཉིད་སྙུན་བཞེས་ཀྱི་མུ་དང་། ས་གའི་གསང་འདུས་སྒྲུབ་མཆོད་ཐོག་གསེར་ཅན་གྲྭ་བསྐོར་བ་བཅུ་ལྷག་དང་དེའི་བླ་མ་དཔོན་གཡོག་སོགས་ལ་འདོད་འབྲས་བཞིན་གསང་འདུས་མི་བསྐྱོད་པའི་དབང་དང་། ཁམས་པ་གྲྭ་རྒྱུན་བསྙེན་མཚམས་པ་བདུན་ཙམ་ལ་ལྷ་བརྒྱད་རྗེས་གནང་།
སྣྲོན་ཟླའི་ནང་སྒྲུབ་མཆོད་ཐོག་ཆོས་གྲྭ་ལྷོའི་དབྱར་ཆོས་པ་རྣམས་དང་གསེར་ཅན་གྲྭ་བསྐོར་བ་མུས་པ་བཅས་ལ་འཁོར་ལོ་སྡོམ་པ་ནག་པོ་པའི་དབང་ཚར་གསུམ་དང་། ཡབ་རྗེ་རྡོ་རྗེ་འཆང་བསོད་ནམས་རིན་ཆེན་གྱི་དགོངས་རྫོགས་ཀྱེ་རྡོར་སྒྲུབ་མཆོད་ཐོག་གདོང་དགའ་ཆོས་སྡེ་བ་སོགས་སྐལ་ལྡན་གྱི་སྐྱེས་ཕོ་མོ་མང་བ་དང་། ས་སྟོད་གཞིས་གཉེར། གཡར་ཆོས་རྒྱལ་སྲས། གཉའ་ནང་པ་དཔོན་གཡོག་སོགས་མི་གྲངས་བརྒྱ་དང་བརྒྱ་ཕྱེད་ལ་ཀྱེ་རྡོ་རྗེའི་རྒྱུ་དུས་ཀྱི་དབང་ཚར་དྲུག་དང་། ཡང་གདོང་དགའ་བ་ཕལ་ཆེར་དང་ཆོས་སྡེ་བྱང་པ་འགའ་ཞིག་བཅས་བདུན་རེར་ཁྲོ་བཅུའི་རྗེས་གནང་ཚར་གསུམ་གྲོ་བཞིན་ཕུར་སྒྲུབ་ཐོག་འཇམ་མགོན་གཅུང་རིན་པོ་ཆེ་ཨ་ལྕེ་དྲུང་ཆོས་སྡེ་ལྷོ་བྱང་ཁ་ཤས་ལ་དྭགས་རྗེ་བཙུན་མ་དཔོན་གཡོག་ཁ་ཤས་རྫོང་རི་རབ་འབྱམས་པ་སོགས་ལ་ཕུར་དབང་ཚར་གཉིས་དང་། ཡང་ལ་དྭགས་རྗེ་བཙུན་དཔོན་གཡོག་སྟོད་སྒར་དཔོན་རང་དཀྱིལ་ཁང་པ་ངོ་གཡོག་རྫོང་རི་བ་སོགས་མང་ཙམ་ལ་ཚེ་དབང་ལྕགས་སྡོང་མ། སྔོན་འགྲོ་གཟེར་ལྔའི་ནང་རྡོར་སེམས་སྒོམ་ལུང་། རྒྱལ་རྩེ་མེས་སྲོང་ནས་ཞུས་པའི་རྗེ་ཉིད་ཀྱི་གསོལ་འདེབས་ཀྱི་ལྗགས་ལུང་རྣམས་བཀའ་དྲིན་དུ་སྩལ་བའི་སྒོ་ནས་གདུལ་བྱ་མང་པོ་ཐར་ལམ་དུ་རྗེས་སུ་བཟུང་། དེའི་ཚེ་ཡུམ་མཆོག་ཉིད་གཞི་ཐོག་ཕོ་བྲང་ན་བཞུགས་ཤིང་།
ཕུར་སྒྲུབ་སྐབས་སྔ་ཕྱི་སྣ་ཚོགས་སུ་འབུམ་ཐང་གཟུངས་གཞུག་འོད་ཟེར་དྲི་མེད་དེའི་དཀྱིལ་ཆོག་གྲངས་གསོག་གིས་སྒྲུབ་པར་མཛད་པ་དང་། སྐབས་འགའ་གཞི་ཐོག་ཏུ་ཕེབས་ཏེ་རྒྱལ་ཡུམ་དམ་པའི་རྐྱེན་སེལ་ལ་རྗེ་རྡོ་རྗེ་འཆང་སྐུ་མཆེད་ནས་ཐུགས་གཞོལ་བའི་སྐབས་ཤིག ཡུམ་གྱི་གསུང་ལས། དོ་ནུབ་གཞི་ཐོག་ཏུ་བཞུགས་ལ་སང་ཉིན་ཚོགས་དུང་བྱུང་བསྟུན་བྱོན་ཅིག་གསུངས་པ་བཞིན་མཛད་ནས་སང་ཉིན་ཕེབས་ཁར་ཡུམ་གྱི་སྐུ་དྲུང་དུ་བྱོན་གསུངས་པ་ལྟར་བྱོན་པས་ཡུམ་གྱི་གསུང་ལས། ད་ལམ་བདག་ནད་འདིའི་ཁ་ནས་ཐར་བ་ཞིག་མི་ཡོང་བས་དེས་ན་ཉིད་རང་ནི་སྐུ་ན་དང་བབས་ལུགས་གཉིས་ལ་མཁྱེན་རླབས་རྒྱས་པ་སོགས་བློ་ཀྱོག་མ་དགོས། འོན་ཀྱང་བསྟན་འགྲོའི་མཛད་པར་ཐུགས་བརྩོན་ཆེ་གཤིས་སྐུ་འཁྲུགས་མ་བྱུང་བར་མཛོད། གཅུང་པོ་འདི་ཐུགས་སེམས་ཆུང་ལ་སྐུ་གཅོང་ཆེ་ཞིང་ཞབས་འདེགས་མ་ཐུགས་གྱོང་བ་སོགས་འོ་བརྒྱལ་རང་བྱུང་དོགས་དང་སྐུ་ཚེའང་ཧ་ཅང་རིང་བ་ཞིག་མ་བྱུང་དོགས་པས་ནམ་བཞུགས་བར་སྐུ་མཆེད་ད་ལྟ་བཞིན་ཐུགས་མཐུན་པ་དང་དབུ་འདོན་ཡང་དག་མཛོད། གཞན་ཡང་རྗེ་བཙུན་དྲུང་རྣམས་དང་ཞབས་ཕྱི་སོགས་ལ་ཞལ་མངགས་དུ་མ་མཛད་མཐར་རྒན་མོ་ངའི་འདས་ཤུལ་གང་མཛད་ནའང་ཉིད་རང་ནས་མཁྱེན་པས་དེས་མ་འཐུས་པ་གང་ཡང་ཞུ་རྒྱུ་མེད་གསུང་མ་ཐག་རྗེ་ཉིད་ཀྱི་ཐུགས་ལ་ལྟ་བ་བཀའ་རྟགས་ཀྱི་ཕྱག་རྒྱ་བཞི་གསལ་འདེབས་ལྟ་བུར་འཁྲུངས་པའི་མུར་དར་ཙམ་མཉམ་པར་བཞག་རྗེས་གསུང་ལན་དུ། ད་དུང་སྐུ་རིམ་འཕྲོད་བཞེས་སོགས་ཡང་དག་ཞུ་བས་ཡར་བསྐྱེད་བཞེས་ཐུབ་ཙམ་ཨེ་ཡོང་། ཅི་སྟེ་ཇི་གསུང་བཞིན་ཐོག་བབ་ཤར་ཚེ་གང་ཅིའི་ཞལ་ཆེམས་འགྱོད་མེད་ཞུ་གསུང་བས་ཡུམ་མཆོག་ཉིད་ཐུགས་དགྱེས་པ་རབ་ཀྱི་རྩེར་སོན།
དེ་ནས་ཕུར་སྒྲུབ་རིང་དང་ཁྲུམས་ཟླའི་བཅུ་གསུམ་བར་རེས་འཇོག་གིས་དེ་ཉིན་དབང་ཁང་ན་དཔལ་གསང་བ་འདུས་པ་འཇམ་པའི་རྡོ་རྗེའི་སྒྲུབ་མཆོད་གནང་སྐབས་གློ་བུར་དུ་ད་ནི་གཤེགས་པར་ཉེ་བས་རེ་ཞིག་ཡར་བྱོན་ན་གསོལ་བ་བཞིན་མཛད་པས་མི་ངོའང་མི་མཁྱེན་ཅིང་སྤྱན་ཕན་ཚུན་དུ་གཟིགས་ཐུབ་ཙམ་མཆིས་པས་དེ་མ་ཐག་རྗེ་རྡོ་རྗེ་འཆང་ཆེན་པོས་བདུད་རྩི་རིལ་བུ་ཁྲུས་ཆུར་སྦྱར་བ། སངས་རྒྱས་ཀྱི་འཕེལ་གདུང་རིན་པོ་ཆེ་རྣམས་གནང་བས་དར་ཙམ་ནས་ཐུག་དྲན་གསལ་ཞིང་། བཅུ་བཞིའི་ཤར་གྱི་སྐྱ་རེངས་ཤར་ཙམ་ལ་སྒྲུབ་མཆོད་ཀྱི་ཚོགས་དུང་གསན་མ་ཐག་ཡུམ་ཉིད་ཕྱག་ཐལ་མོ་སྦྱོར་བཞིན་པའི་མུར་དགོངས་པ་ཆོས་ཀྱི་དབྱིངས་སུ་ཞུགས་འཕྲལ། གང་གི་ཞལ་ཆེམས་བཞིན་གཟིམ་འོད་ལགས་ནས་མཁའ་སྤྱོད་མའི་འཕོ་བ་གསལ་འདེབས་སོགས་དགོངས་ཟབ་རྫོགས་ཐབས་ཀྱི་མཛད་སྒོ་མཐའ་དག་རྗེ་རྡོ་རྗེ་འཛིན་ཉིད་ཀྱི་གསུང་གིས་ལེགས་པར་འདོམས་ནས་དགུན་དུས་ཀྱི་ཚེ་འཇམ་མགོན་དཔལ་ལྡན་ཆོས་སྐྱོང་དང་ཞལ་རྒྱས། མགོ་ཟླའི་ནང་ཚ་རོང་སྡེ་པ་སྙན་གྲགས་ཁུ་བོ་བཅས་དང་ལས་ཆེན་པ་སོགས་ཆོས་སྡེ་ལྷོ་བྱང་འགའ་ཞིག་ལ་ཚར་ལུགས་གྲུབ་རྒྱལ་ཚེ་དབང་ལུང་བཅས་དང་རྣམ་འཇོམས་བྱབས་ཁྲུས། བདེ་མཆོག་སྒྲུབ་མཆོད་དང་བསྟུན་གླིང་ཚང་བླ་མ་ཆོས་རྒྱལ་མཚན་སོགས་ནས་གསོལ་བཏབ་བཞིན་བདེ་མཆོག་ནག་པོ་པའི་དབང་། དགུན་ཆོས་པ་རྣམས་ལ་ལྕགས་སྡོང་མ། བརྒྱ་དཔོན་སོགས་བསྙེན་མཚམས་པ་འགའ་ཞིག་ལ་ལམ་དབང་། དེ་མཚམས་ནས་ཁམས་ཕྱོགས་ཧོར་ཁང་གསར་དཔོན་གཡོག་བརྒྱ་སྐོར་རྗེ་རྡོ་རྗེ་འཆང་ཉིད་ཀྱི་སྙན་གྲགས་སྒྲ་འཛིན་གྱི་བུ་གར་ལྷུང་པས་དད་པའི་ཡིད་ཀྱི་ཁྱེའུ་ཆུང་དབང་མེད་དུ་ཁུག་སྟེ་དངོས་འབུལ་རྒྱ་ཆེ་བ་དང་བཅས་མཇལ་ཕྱག་ལ་བཅར་བ་གཞུང་སྣེ་ཤན་བཅས་ལའང་ལུགས་ཟུང་གི་བདག་རྐྱེན་སྤྱི་དང་བྱེ་བྲག་བླ་མ་ཞི་ཁྲོའི་ཚེའི་དབང་བསྐུར་བ་བཅས་ལེགས་པར་སྩལ་ཏོ། ། དེ་དག་གི་དོན་བསྡུ་ན།
ཡོངས་རྫོགས་བི་རཱུའི་ཉམས་ལེན་གཞུང་ཤིང་ཆེ། ། ཚད་མ་སྙན་བརྒྱུད་བཞི་ལྡན་ཆོས་ཀྱི་སྒོ། ། ཐབས་ཤེས་བརྡ་ཡིས་ཕྱེ་བའི་དཀྱིལ་འཁོར་དུ། ། སྣོད་རུང་དམ་ཚིག་ལྡན་ཀུན་རྗེས་སུ་བཟུང་། ། དྲིན་གྱིས་བསྐྱངས་པའི་སྐྱེད་བྱེད་མ་མའི་གསུང་། ། གང་ཐུགས་དག་པའི་མེ་ལོང་འཕོས་མ་ཐག ། དོན་ལྡན་བསླུ་མེད་དམ་པའི་ཐུགས་རྗེ་ཡིས། ། ལྕགས་ཀྱུས་འདི་ཕྱི་ཀུན་ཏུ་ཡང་དག་དྲངས། ། ཤིང་རྟའི་སྲོལ་འབྱེད་རྒྱལ་ཚབ་མི་ཕམ་མགོན། ། སྡོམ་བརྩོན་ངུར་སྨྲིག་ཟོལ་གྱིས་ཉེར་ལྷགས་ནས། །
མགོན་ཁྱོད་ཞལ་རྒྱས་མཉམ་བཞག་རྗེས་ཐོབ་ཏུ། ། མདོ་སྨད་ཧོར་སོགས་མང་པོར་འདོད་འཇོ་གྲོལ། ། ཅེས་ཀྱང་སྨྲས་སོ།། ༈ །།དགུང་གྲངས་ཉེར་བདུན་དུ་ཕེབས་པ་ཤིང་ཕག་རྒྱལ་ཟླའི་བཅུ་གཉིས་ལ་རྗེ་རྡོ་རྗེ་འཆང་ཆེན་པོའི་རིགས་བདག་དམ་པ་ལུགས་ཟུང་གཉིས་ཆར་ནས་སྐུ་དྲིན་གཞལ་བར་དཀའ་བ་ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོ་ཞིང་འདིའི་གདུལ་བྱ་རེ་ཞིག་རྫོགས་པའི་དགོངས་རྫོགས་ཀྱི་རིམ་པ་སྤྱི་དང་བྱེ་བྲག་རྗེ་རྡོ་རྗེ་འཆང་སྐུ་མཆེད་ནས་དངོས་དང་བརྒྱུད་ནས་མཛད་དགོས་རྣམས་ཡང་དག་པར་བཀའ་དྲིན་ཆེ་མཐར། བསམ་ཡས་མཁན་གསར་བསོད་འོད་འདམ་ཐོག་བླ་མ་བསྟན་ཡར་སོགས་མི་བདུན་ཙམ་ལ་རྗེ་བཙུན་ས་སྐྱ་པའི་ཟབ་ཆོས་བིར་བསྲུང་དང་ལམ་ཟབ་ཕྱི་མའི་བྱིན་རླབས། རྗེ་ཉིད་ཀྱི་གསུང་རྩོམ་མགོན་པོའི་ཆར་འབེབས་ལྗགས་ལུང་། ཡང་ལྕགས་ལ་མི་ཆེན་དཔོན་གྱི་མགྲོན་གཉེར་བསྟན་འཛིན་གཞུང་སྣེ་ཤན་པ། རྩེ་གདོང་འབུལ་སྡུད་བླ་མ་མཁྱེན་རབ། འབྲུག་བླ་སྤྲུལ་སྐུ་སོགས་ལ་འདོད་འབྲས་བཞིན་འཁོར་ལོ་བདེ་མཆོག་ནག་པོ་སྤྱོད་པའི་རྡོ་རྗེ་ལུགས་ཀྱི་དབང་། མཁའ་སྤྱོད་མའི་བྱིན་རླབས་དང་དེའི་འཕོ་བའི་ལུང་།
ཡང་ལྕགས་མགྲོན་དཔོན་གཡོག་ཆོས་གྲྭ་ལྷོ་བྱང་འགའ་ཞིག་འབུལ་སྡུད་བླ་མ་སོགས་སྐྱ་སེར་མང་ཙམ་ལ་གྲུབ་རྒྱལ་མའི་ཚེ་དབང་། སྡེ་དགེ་མཁན་རིན་པོ་ཆེ་དཔལ་ལྡན་ཆོས་སྐྱོང་། སྐུ་ཚབ་དབོན་པོ་ལྷ་རྒྱལ། རྫོང་གསར་བླ་མ་ཡོན་ཏན་རྒྱ་མཚོ། རི་བོ་ཆེའི་མ་ཎི་བ་བརྒྱད། གཞུང་སྣེ་ཤན་པ་སོགས་བརྒྱ་ཕྲག་བརྒལ་ཙམ་ལ་བླ་མ་ཞི་ཁྲོ་དང་རྟ་མགྲིན་སྐྱེར་སྒང་རྗེས་གནང་། རྫོང་གསར་བླ་མ་དང་རི་བོ་ཆེའི་མ་ཎི་བ་སོགས་ལ་རྡོ་རྗེ་གཞོན་ནུའི་སྨིན་བྱེད་ཀྱི་དབང་། ལྷོ་བྱང་དགེ་འདུན་བསྙེན་མཚམས་པ་བདུན་ལ་ལྷ་བརྒྱད་དང་དཀར་བདུད་ཀྱི་རྗེས་གནང་། ཚོས་སྒོ་བསྐོར་ཆེན་པ་སུམ་ཅུ་ཙམ་དང་གདན་སའི་མངའ་ཞབས་དན་ཁྲོད་པ་རྣམས་སོགས་སྐྱེས་ཕོ་མོ་དྲུག་བརྒྱ་བརྒལ་ཙམ་ལ་གྲུབ་རྒྱལ་ཚེ་དབང་ཚར་གཉིས་རྣམས་སྩལ་བ་དང་། རྟ་ཟླའི་ནང་ངོར་ཐར་རྩེའི་འབུལ་སྡུད་གདོང་སྤྲས་བླ་མ་སངས་རྒྱས་ལྷུན་གྲུབ་ངོ་གཡོག་བཅས་ལ་ལྕགས་སྡོང་ལྷ་མང་དང་དབྱུག་གུ་མའི་སྒྲུབ་སྐོར་གྱི་ལྗགས་ལུང་དང་ཀ་ལེབ་བླ་གསར་སོགས་ལ་འབྱུང་འདུལ་རྗེས་གནང་།
དབོ་ཟླའི་ནང་སྡེ་དགེ་གཉེར་པ་བསོད་ནམས་བཀྲ་ཤིས་ཀྱི་ཚ་བོ་ཨ་ཁམ་དཔོན་གཡོག་ཉེར་ལྔ་ཙམ་ལ་ཚེ་དཔག་མེད་ལྷ་དགུ། ཀུན་རིག་ཕུར་དབང་རྣམས་དང་། ནག་ཟླའི་ནང་དབོན་ལྷ་རྒྱལ་དཔོན་གཡོག་དང་འདམ་བླ་བསྟན་ཡར་སོགས་མང་པོར་སྒྲོལ་དཀར་ལུགས་གཉིས་དང་དྲག་དམར་གྱི་རྗེས་གནང་། དབོན་པོ་རྐྱང་པར་མགོན་པོ་ལྷ་བཅུ་གཉིས་མའི་རྗེས་གནང་ལུང་བཅས་རྣམས་སྩོལ་བར་མཛད། དེའི་ཚེས་བཅོ་བརྒྱད་ཐོ་རངས་སྒོ་རུམ་བླ་མ་ལྷ་ཁང་དུ་འཇམ་མགོན་ས་སྐྱ་པཎྜི་ཏ་སྐུ་གཟི་བརྗིད་དང་ལྡན་ཞིང་ཞལ་འཛུམ་པ་བཅས་དངོས་སུ་གཟིགས་པ་ནས་བཟུང་སྐུ་བསྟོད་ཤེས་བྱ་ཐམས་ཅད་གཟིགས་པའི་སོགས་ཤླཽ་ཀ་གཅིག་ཕྲེང་འཁོར་རེ་ཆག་མེད་དུ་མཛད། གཞན་ཡང་འགྲོ་མགོན་འཕགས་པ་རིན་པོ་ཆེ་ཐེང་གསུམ་ཙམ་གཟིགས་པའི་གཅིག་འབུམ་ཐང་ལྡེབས་བྲིས་ལ་ཡོད་པ་འདི་བཞིན་དང་། རྒྱ་གར་ཤར་ཕྱོགས་ཟ་ཧོར་གྱི་རྒྱལ་ཁམས་དེ་དཔལ་ལྡན་ས་སྐྱ་ནས་བརྩིས་པའི་ལྷོ་ནུབ་ན་ཡོད་པར་ནམ་མཁའ་འཇའ་ཚོན་གྱིས་གང་བ་དང་། སྐབས་ཤིག་མུས་ཀྱི་སྤང་སྟེང་ཞིག་ན་བླ་མ་རབ་བྱུང་བགྲེས་པོ་སྐུ་བེམ་དྲག་ཆེམ་མེ་བ་ཞིག་གསོལ་ནས་ཆོས་འཆད་མཛད་རྒྱུ་ཡིན་དགོངས་པ་དང་། ཡང་མུས་ཀྱི་འདུ་ཁང་ཀ་བཞི་མ་ཁ་ལྷོར་བསྟན་ཞིག་ན་བླ་མ་བགྲེས་པོ་དེ་ག་བཞུགས་ནས་རྡོ་རྗེ་སྙིང་འགྲེལ་གྱི་བཤད་པ་མཛད་པ་དང་། ཡང་དཔལ་ཆེན་ཕོ་བྲང་རྙིང་དུས་ཡོངས་རྫོགས་འཁྲུངས་པའི་གཡབ་ཁ་ནུབ་བསྟན་ཞིག་ཏུ་གུང་ཚིགས་མཛད་ཀྱིན་བཞུགས་པ་དང་།
ཞྭ་ལུའི་ལྡེབས་བྲིས་ལ་མཛད་པ་བཅུ་གཉིས་ཀྱི་བཤད་པ་གནང་མུ་ནས་བདེན་བཞིའི་ཆོས་འཁོར་བསྐོར་བའི་བཤད་པའི་ཚེ་གོས་སེར་གྱི་སྣམ་སྦྱར་བཞེས་ནས་གནང་བ་སོགས་སྔོན་གནས་རྗེས་དྲན་ལྟ་བུ་ཡ་མཚན་མཚར་དུ་ཆེ་བ་དེ་རྣམས་ཀྱང་འཁྲུངས་ཤིང་། ནག་ཟླའི་ནང་ནས་ཆུ་སྟོད་ཟླ་སྐེད་བར་ཀུན་རྫོབ་ལྟར་སྣང་དུ་རྡོ་རྗེའི་སྐུ་བརྙེས་རྗེ་རྡོར་འཛིན་ཆེན་པོ་ཉིད་ལ་སྐུ་ཁྲག་བརྟས་པའི་སྙུན་གཞི་བསྟུད་མར་བཞེས་ཚུལ་གྱི་སྐབས་འཇམ་མགོན་དཔལ་ལྡན་ཆོས་སྐྱོང་ནས་སྐུ་རིམ་གྱི་ཞལ་བཀོད་དང་ཉིད་ནས་ཀྱང་སྐུ་གེགས་སེལ་ཐབས་སྒོ་གང་ཟབ་མཛད་ཅིང་ལྷག་དོན་རྗེ་ཉིད་ཀྱིས་ཐུགས་དམ་ཚེ་སྒྲུབ་རྣམས་ལ་བརྩོན་པར་བཀའ་དྲིན་ཆེ་བས་རིམ་གྱིས་སྙུན་གཞི་དབྱིངས་སུ་དེངས། ལོ་དེའི་རིལ་སྒྲུབ་གང་གི་གཅུང་དམ་པ་ཉིད་ཀྱིས་ཐུགས་འགན་བཞེས་ཤིང་དེའི་ཚེ་རྗེ་བཙུན་གོང་མའི་བདུད་རྩི་རིལ་བུའི་སྟ་རྣམས་མང་དུ་སྤེལ་བར་མཛད། དེ་ནས་ཆུ་སྟོད་ཟླ་མཇུག་ཙམ་ནས་ཐུབ་བསྟན་མཁན་པོ་བསྟན་འཛིན་རྒྱལ་མཚན། རི་ཁུད་སྤྲུལ་སྐུ་བསོད་ནམས་དབང་ཕྱུག སྡེ་དགེ་དམེ་ཤོད་བླ་མ་ཡོན་ཏན་རྒྱ་མཚོ་སོགས་སྐལ་ལྡན་རྣམས་ལ་སླར་ཡང་ཟབ་རྒྱས་ཀྱི་བདུད་རྩི་འདི་ལྟར་གྲོལ་བར་མཛད་དོ། ། གྲུབ་ཆེན་བརྒྱད་ཅུ་སྒྲུབ་ཐབས་བརྒྱ་རྒྱམ་ཚེ་དབང་གྲུབ་རྒྱལ་མ་དང་བླ་མ་ཞི་ཁྲོ་ལྕགས་སྡོང་ལྷ་མང་དང་། འཆི་མེད་འདོད་འཇོའི་ལུགས་རྡོ་རྗེའི་སྲོག་ཤིང་ཡང་སྙིང་ཀུན་འདུས་སྒྲ་མི་སྙན་ཚེའི་རྫོང་ཆུང་། གུར་ལྷ་བརྒྱད། ཁྲོ་བཅུ།
ཏྲཀྴད། དམག་ཟོར་མ། ཞལ་བསྙེན་དུས། བེཀྩེ། དུར་བདག པུ་ཏྲ། བྲན་བདུད། དཀར་བདུད། ལས་གཤིན་རིགས་གསུམ། དམར་པོ་སྐོར་གསུམ།
རྣམ་སྲས། ཕྱག་རྡོར། ཁང་བརྩེགས། ཞང་བློན། ཚོགས་བདག་ཆགས་པ་རྡོ་རྗེ་སོགས་རྗེས་གནང་དང་། དཔལ་འཁོར་ལོ་བདེ་མཆོག་ནག་པོ་པ། དྲིལ་བུ་ཕྱི་ནང་། གསང་འདུས་འཕགས་ལུགས། ཡེ་ཤེས་ཞབས་ལུགས། འཆི་མེད་རྔ་སྒྲ།
མི་འཁྲུག་ལྷ་དགུ། རིགས་གསུམ་སྤྱི་དབང་། སྦྱོང་དཀྱིལ་བཅུ་གཉིས། གཤེད་དམར་ལྷ་ལྔ། དྲི་མེད་རྣམ་གཉིས། གུར་དྲག ཨ་ར་པ་ཙ་ན་ལྷ་ལྔ། ཡང་དག ཕུར་པའི་སྟོད་ལས། རྟ་མགྲིན་ཡང་གསང་།
ཀུ་རུ་ཀུལླེ་ལྷ་ལྔའི་དབང་རྣམས་ལ་འཇམ་མགོན་མཐུ་སྟོབས་དབང་ཕྱུག་ཉིད་ཀྱང་ཕེབས་ཤིང་དེ་དག་ལ་གཞན་ཡང་། སྣར་ཐར་བརྒྱ་རྩ། ཇོ་ལུགས་དང་ཉི་སྦས་སྒྲོལ་མ། ས་པཎ་བླ་མའི་རྣལ་འབྱོར། གནས་བཅུ། སྨན་བླ། ཀླུ་དབང་། འཇམ་དབྱངས་དམར་སེར། དཀར་པོ་ཤེས་རབ་འཁོར་ལོ། སྨྲ་སེང་འཇམ་ནག
དབྱངས་ཅན་དཀར་དམར་དང་ཤེས་ཕྱིན་དཀར་མོ། ནོར་རྒྱུན་མ། སོ་འབྲང་། གཟའ་ཡུམ། གཙུག་འབར། འོད་ཟེར་ཅན་མ། འཇིགས་བྱེད་དཔའ་གཅིག ཚེ་དཔག་མེད་དཀར་པོ། མི་གཡོ་བ་དཀར་སྔོན། བཅུ་གཅིག་ཞལ།
དོན་ཞགས། སྒྲོལ་མ་དཀར་དམར། རྣམ་རྒྱལ། རྣམ་འཇོམས། འབྱུང་འདུལ་ལེ་ཚན། ཨུ་ཙརྻ། གཏུམ་ཁྱུང་། གཉན་སྒྲོལ་དང་རྗེས་འབྲེལ་མཚན་བརྒྱའི་ལུང་། རི་ཁྲོད་མ། རྟ་མགྲིན་སྐྱེར་སྒང་།
ནག་པོ་གྲུབ་རྒྱལ་ཇོ་ལུགས། སེང་གདོང་སྔོན་དམར། སྨེ་བརྩེགས་ལྗང་དུད་ཁྲོ་མོ་བཅས། ཕག་དཀར་རྡོ་རྗེ་ཤུགས། ཁྱུང་ཁྲ། སྣ་ཚོགས་ཡུམ། བདེ་མཆོག་ལྷན་སྐྱེས། ཛམ་སེར་ནག་དཀར། ཛམ་དམར་ལེ་ཚན། ཨ་པ་ར་ཙིཏྟ།
བཀའ་གདམས་ལྷ་བཞི་རྣམས་ཀྱི་རྗེས་གནང་ལུང་བཅས་དང་། གྲོ་བཞིན་ཕུར་སྒྲུབ་ཐོག་ཕུར་དབང་བཅས་ཏེ། དུས་གནས་ཐམས་ཅད་དུ་ཟང་ཟིང་དང་བྲལ་ཞིང་བསོད་ནམས་འཕེལ་བའི་རྒྱུར་འགྱུར་བ་ཆོས་སྦྱིན་འབའ་ཞིག་གིས་དུས་འདའ་བར་མཛད་དེ་སངས་རྒྱས་ཀྱི་བསྟན་པ་རིན་པོ་ཆེ་ནམ་ལངས་ཉི་ཤར་ལྟ་བུ་ཞིག་བྱུང་ན་ཅི་མ་རུང་དགོངས་པའི་ཐུགས་བསྐྱེད་གཞར་ཡང་མི་བསྐྱུད་པ་འདི་ནི། ཀླུའི་རྒྱལ་པོ་རྒྱ་མཚོས་ཞུས་པའི་མདོ་ལས། ཆོས་བྱིན་པས་ནི་ཟག་པ་ཟད་པའི་མངོན་པར་ཤེས་པ་རྣམ་པར་དག་པར་འགྱུར་རོ། ། ཞེས་དང་། རིན་ཆེན་ཕྲེང་བར། ཆོས་ཀྱི་ཆེད་དང་དེ་བཞིན་དུ། ། གཞུང་གི་དོན་དག་དྲན་པ་དང་། ། ཆོས་ཀྱི་སྦྱིན་པ་དྲི་མེད་པས། །
ཚེ་རབས་དྲན་པ་ཐོབ་པར་འགྱུར། ། ཞེས་སོགས་མང་དུ་གསུངས་པའི་དོན་ཡང་ཐུགས་ལ་འདོགས་པར་མཛད་དོ། ། དེ་ནས་མགོན་ཁང་ཁག་བཞིར་ཕྲིན་འཆོལ་སོགས་སྔོན་འགྲོའི་དབྱུག་ཟླའི་ཉེར་ལྔའི་ཉིན་རྗེ་རྡོ་རྗེ་འཆང་སྐུ་མཆེད་རིན་པོ་ཆེ་ཞལ་རྣམ་པ་གཉིས་སྐུ་འཁོར་བ་རྣམས་དང་བཅས་གཙང་དབུས་སུ་ཆིབས་ཀྱི་ཁ་ལོ་བསྐྱོད་པར་མཛད་པ་དེ་ནི་རྗེ་ཉིད་ཀྱིས་དབུས་ཕྱོགས་སུ་ཕེབས་ཐེང་གཉིས་པ་སྟེ་མཎྜལ་དུ་གསོལ་ཚིགས་དགོན་རྒྱས་སུ་བཞུགས་ཞག་དེ་ནས་རིམ་བཞིན་ལྕང་གཤོངས་དང་རྒྱ་མདུད། སྲེད་རྒོད་དང་ལྕགས་རི། སྣར་ཐང་དང་གཞིས་རྩེར་ཞག་གསུམ། ནམ་ཚང་དང་གསེར་ཅན་ཏེ་དེར་གང་བློ་མའི་རིག་གཏད་ཞིག་སྩོལ་བར་མཛད། དེ་ནས་གླིང་ཕུ་བའི་གཞིས་དང་རྩེ་གདོང་དུ་ཞག་བཅུ་གཅིག དེར་ཚེ་དཔག་ལྷ་དགུ། ཀུན་རིག ལམ་དབང་།
ཁྲོམ་དབང་། པུ་ཏྲའི་ཟུར་བཀའ། བྲན་བདུད་རྣམས་བཀའ་དྲིན་ཆེ་ནས་སྣུམ་རི་དང་རྒྱ་མ་ཁ། ཉ་མོ་དང་སེ་ཤིང་ཁ། ཁུ་ལུང་དང་རིན་སྤུངས་སུ་ཁྲོམ་དབང་། བྱམས་ཆེན་དུ་འབྱུང་འདུལ་གྱི་རྗེས་གནང་དང་ངུར་སྨྲིག ཆུ་ཚད་ཁ་དང་རམ་པ། ལུང་བཟང་དང་དཔལ་དེའུ། ཕན་ལ་རྩ་དང་ཤགས་སྨད། ཆུ་ཤུར་དང་གསལ་བྱེད་རྡོར་གླིང་།
གནམ་དང་སྙེ་ཐང་བཀྲ་ཤིས་སྒང་། སྟོད་ལུང་མདའ་དང་ལྷ་སར་ཟླ་གཅིག་ཞག་བདུན་བཞུགས་ཤིང་དེའི་ཚེ་གོང་ས་རིན་པོ་ཆེ་ཅུང་ཟད་སྐུ་ལྟེམ་ཚུལ་བཞེས་སྐབས་ཡིན་གཤིས་མཇལ་ཕྱག་སོགས་ཇི་འདྲ་ཡོང་ངམ་གསུང་མུ་དང་། རོང་སྣེར་ཕེབས་དུས་རྒྱལ་རྩེར་འབྲུམ་དོགས་སོགས་གང་སར་ཡིད་གཉིས་ཀྱི་ཁྱོགས་ལ་འཆང་བཞིན་པར་ཕེབས་ཀྱང་རྒྱལ་བ་ཡབ་སྲས་བཀའི་དགུང་བློན་རྣམས་སོགས་ཆེ་བཙན་ཚང་མས་གཟིགས་བསྐྱངས་ཕུན་སུམ་ཚོགས་པ་དང་། སྤྱིར་སྒེར་ལྷ་སྡེ་མི་སྡེ་དྲག་ཞན་མཐའ་དག་ནས་ཞབས་ཀྱི་པདྨོར་འདུད་ཅིང་ཕུ་དུད་ཆེ་བ་སོགས་ཏེ། ཇི་སྐད་དུ། དམ་པ་རྒྱང་ན་གནས་ན་ཡང་། ། འཁོར་འདབ་ཕན་པས་རིང་ནས་སྐྱོང་། ། ཞེས་དང་། རྒྱལ་པོ་རང་ཡུལ་ཆེ་བ་ཙམ། ། དམ་པ་གང་དུ་ཕྱིན་སར་བཀུར། །
ཞེས་རྟེན་འབྲེལ་གྱི་ཆོས་ཉིད་དུ་མཆིས་ལགས་པ་དང་། ལྷག་པར་གྲུ་འཛིན་ཕོ་བྲང་ཆེན་པོ་ནས་ཀུན་གཟིགས་བདུན་པ་ཆེན་པོས་བདག་རྐྱེན་དབུ་འདོན་གྱི་མཛད་པས་སྤྱིར་བག་དྲོ་ཞིང་། ཡང་སྒོས་དེ་སྔོན་གཞན་ནས་མཇལ་ཕྱག་ཞུས་པའི་ཉིན་བསླངས། སྐུ་ཁམས་ལ་གནོད་པ་འདྲ་ཡང་བྱུང་ཚོད་མཆིས་ཀྱང་རྗེ་རྡོ་རྗེ་འཆང་ཞལ་རྣམ་པ་གཉིས་ལ་ཕེབས་ཕྱག་གནང་བའི་ནུབ་མོ་མཚན་གཟིམ་འཇམ་པ་དང་། ཞབས་བརྟན་ཕུལ་བ་ནས་སྐུ་ལ་ཡར་བསྐྱེད་བཞེས་པ་སོགས་གོང་ས་དེ་ཉིད་ཀྱི་རྣམ་ཐར་ལྕང་སྐྱ་རྡོ་རྗེ་འཆང་གི་གསུང་རྩོམ་དེ་ནའང་བསྔགས་བརྗོད་བཅས་འཁོད་པར་གནང་འདུག་པ་བཞིན་རྗེ་རྡོ་རྗེ་འཆང་ཆེན་པོ་དེ་ཉིད་ནི་དུས་དང་གནས་སྐབས་ཐམས་ཅད་དུ་གྲུབ་མཐའ་རིས་སུ་མ་ཕྱེད་པའི་མཁས་གྲུབ་ལ་གུས་ཤིང་། དེ་དག་གི་གསུང་གི་བདུད་རྩི་བཞེས་པའི་དབུ་བླ་ཡང་གོང་གསལ་ལྟར་དང་། ཁྱད་པར་རྒྱལ་བ་ཡབ་སྲས་འདི་རྣམས་སྙིགས་དུས་བསྟན་འགྲོའི་མགོན་དུ་བསམས་བཞིན་ཕེབས་པ་ཡིན་དགོངས་པའི་ཐུགས་དད་རང་བྱུང་བཅོས་མིན་དུ་མཆིས་པའི་རྟེན་འབྲེལ་གྱི་གནད་དང་། འཕགས་མཆོག་ཕྱག་ན་པདྨ་ཉིད་ཀྱི་ཐུགས་རྗེ་རྣམས་ལྷན་ཅིག་འཛོམ་པའི་ངོ་མཚར་བླ་ན་མེད་པ་ལས་བྱུང་བའོ། ། དེ་ནས་འཛམ་གླིང་སྐྱེ་འགྲོ་ཀུན་གྱི་བསོད་ནམས་ཀྱི་ཞིང་མཆོག་དམ་པ་དང་། ཡང་སྒོས་བོད་ཁ་བ་ཅན་པའི་བསོད་ནམས་ཀྱི་བགོ་སྐལ་དུ་རྙེད་པ་ཇོ་བོ་རིན་པོ་ཆེའི་སྐུ་དྲུང་དུ་རབ་གནས་ཆིག་སྒྲུབ་མཛད་པ་དེའི་ཚེ།
གང་གི་གཅུང་རིན་པོ་ཆེས་གཟིམ་ཆུང་ཁམས་གསུམ་དུ་སྨེ་བརྩེགས་ཀྱི་སྐུ་ཁྲུས་དང་། སྤོ་ར་སྡེ་པར་ལམ་ཟབ་བླ་མའི་རྣལ་འབྱོར་དང་ཀྱེ་རྡོར་བསྙེན་ཐབས་ཀྱི་ལྗགས་ལུང་། གོང་མ་བདག་པོ་ཆེན་པོའི་སྐུ་ཚབ་ཤུ་ཨམ་པས་མཇལ་ཞུས་ཐོག་འཇམ་མགོན་གཅུང་རིན་པོ་ཆེར་ལྷག་པར་དགེས་པའི་རྣམ་འགྱུར་ཡང་བསྟན་པར་གྲགས་ལ་དེ་སྐབས་རྗེ་རྡོ་རྗེ་འཆང་ཆེན་པོ་ཉིད་ནས་ཆོས་ཆར་བདུད་རྩིའི་ཟེགས་མས་འགྲོ་བློ་སྨིན་པར་མཛད་པའང་འདི་ལྟ་མཐོང་སྟེ། མདའ་དཔོན་པུ་ལུང་པ་སོགས་ལ་བླ་མ་ཞི་ཁྲོ། ཞི་བ་ལྷ། སྤེལ་བཞི་སྤོ་རྭ་བ་སོགས་ལ་ཀྱེ་རྡོར་རྒྱུ་དབང་ཚར་གཉིས། མགྲོན་གཉེར་བསྐལ་བཟང་། ཝག་རི་བླ་མ་སོགས་ལ་མཁའ་སྤྱོད་མའི་བྱིན་རླབས། མདའ་དཔོན་འབུམ་ཐང་བ་སྐུ་ངོ་ལྔར་ཚེ་རིང་མའི་རྗེས་གནང་། གུང་པཎྜི་ཏ་སྐུ་འཁོར་ཚང་མར་སྣ་ཚོགས་ཡུམ་ཀྱི་རྗེས་གནང་དང་འཆི་མེད་འདོད་འཇོ།
ཡང་དབུས་མདའ་དཔོན་སོགས་ལ་རྒྱུ་དབང་དང་རྩིས་དཔོན་ཕུན་ཚོགས་ལ་རྡོ་རྗེའི་སྲོག་ཤིང་། ཀརྨ་དང་བུ་ལགས་ཀྱིས་ཐོགས་དྲངས་སྔ་ཞོལ་བ་ཕལ་ཆེར་ལ་གྲུབ་རྒྱལ་མ། གསང་ཕུ་དང་ཤེལ་གྲོང་གཉིས་སུ་ཁྲོམ་དབང་། རྣམ་གསེར་དུ་བླ་མ་ཞི་ཁྲོ། བཀའ་བློན་ཐོན་པ་འཁོར་བཅས་ལ་སྒྲོལ་ལྗང་དང་ལྕགས་སྡོང་ལྷ་མང་། དྲུང་ཡིག་བསྐལ་བཟང་བདེ་ཆེན་ཚ་བོ་བཅས་ཞོལ་ཁང་ཆོས་མཛད་གོང་དཀར་རི་རྩ་བ་སོགས་ལ་མཁའ་སྤྱོད་མའི་བྱིན་རླབས། ལྕང་ཅན་གུང་ལ་སྒྲ་མི་སྙན། གཤེར་དབང་བོན་གྲོང་པར་རྟ་མགྲིན་དང་ཚེ་དབང་གྲུབ་རྒྱལ། ཤུ་ཨམ་པར་ཆོས་བཀའ་ཕྲན་བུ། བསྐལ་བཟང་བསམ་གྲུབ་དང་བྱ་སྒོ་ནས་ལ་ཚོགས་བདག
ཡང་དབུས་མདའ་དཔོན། སྤེལ་བཞི། སྤོ་ར་ཞྭ་ལུ་རབ་རྒྱས་བླ་མ། ཁལ་ཁ་ཐོན་དར་གྱི་མི་སྣ་བཅས་ལ་ལྷ་བརྒྱད་རྗེས་གནང་། ཛ་སག་ལ་གོས་སྔོན་ཅན་རྗེས་གནང་། ཁལ་ཁ་མ་གཏོགས་གོང་གསལ་ལ་ཞལ་དང་པུ་ཏྲའི་རྗེས་གནང་། སྙེ་མོ་བ་ཞིག་ལ་ཕྱག་རྡོར་གཏུམ་པོ་དང་ཁྱུང་ནག་ལས་ཚོགས་ལུང་དང་། ཡང་སྤེལ་བཞི་སྤོ་ར་བཅས་ལ་མངོན་རྟོགས་ལྗོན་ཤིང་གི་ལུང་། གཞན་ཡང་སྤོ་ར་ལ་དབང་བཞི་ངོ་སྤྲོད་རྩ་འགྲེལ་དང་དགའ་སྟོན་སྤྲིངས་ཡིག་གི་ལུང་། ལགས་འོ་སྟོད་པར་འཇམ་ནག་རྗེས་གནང་སོགས་ཀྱི་སྒོ་ནས་གདུལ་བྱ་རྣམས་སྨིན་གྲོལ་གྱི་གོ་འཕང་ལ་རེག་པར་མཛད་ཅིང་།
གདན་ས་ནས་ཕེབས་གོང་དུ་འཇམ་མགོན་གཅུང་རིན་པོ་ཆེའི་གསུང་ལས། ད་ལམ་ངའམ་མཐུ་སྟོབས་གང་རུང་ཞིག་ཕུང་པོ་དབུས་སུ་བཞག་འགྲོ་གསུང་བའང་ལྐོག་གྱུར་རྗེན་གསལ་གྱི་ལུང་བསྟན་འཁྲུལ་མེད་དུ་བྱུང་བ་དང་། གང་ལྟར་གནས་དེའི་མཛད་སྒོ་རྣམས་གྲུབ་སྟེ་རིམ་ཕེབས་ཀྱི་གར་བ་དང་ཡེར་པར་བླ་མ་ཞི་ཁྲོ། འབྲོམ་སྟོད་དང་དཔལ་འབྱོར་ལྷུན་པོ། དགའ་གྲོང་དང་གླང་ཐང་། བཅོ་བརྒྱད་བླ་བྲང་དུ་བདུན་ཕྲག་གཅིག་བཞུགས་གནང་གིས་ཞལ་ངོ་དྲུག་ལ་རྡོ་རྗེ་རབ་བརྟན་མའི་རྗེས་གནང་། ཡང་ཞལ་ངོ་ཞབས་ཕྱི་དྲག་གྲས་དང་ན་ལེནྡྲའི་གྲྭ་འགའ་བཅས་ལ་མཁའ་སྤྱོད་མའི་བྱིན་རླབས་ཚར་གཉིས། ཡུམ་ལ་ཀུན་རིག་གསོན་བྱང་དབང་བཅས་དང་ཚེ་དབང་གྲུབ་རྒྱལ་མ་ཚེ་རྟ་ཟུང་འབྲེལ་རྣམས་དང་། འཕན་ཡུལ་སྨྱུང་གནས་པ་རྣམས་ལ་བཅུ་གཅིག་ཞལ་གྱི་རྗེས་གནང་དང་སྨྱུང་གནས་ལུང་། གཞན་ཡང་ཁྲོམ་དབང་གནས་བཅུའི་རྗེས་གནང་རྣམས་དང་།
གཟིམ་འོག་ཏུ་མི་གཡོ་བ་དཀར་པོའི་རྗེས་གནང་། དེ་ནས་གླང་ཐང་དུ་ཁྲོམ་དབང་དང་རྒྱལ་རྩེ་ཞོལ། ལྕགས་རི་ཁྲ་མོ་དང་སྟག་རྩེ། རྒྱ་མདའ་དང་སྒྲུབ་རྙིང་དུ་ཞག་གཉིས། ཆོས་སྡེར་ཡང་དེ་བཞིན་ཁྲི་ཁང་དུ་ཞག་གཅིག་སྟེ་སྒྲུབ་རྙིང་དུ་འབྱུང་འདུལ་དང་ཁྲོམ་དབང་། ཆོས་སྡེར་འབྱུང་འདུལ་མེ་དབང་དང་ཁྲོམ་དབང་། མཁན་པོ་སོགས་ལ་འཇམ་ནག་རྗེས་གནང་། ཁྲི་ཁང་དུ་ཛ་སག་འཁོར་བཅས་ལ་བླ་མ་ཞི་ཁྲོ་དང་སྐུ་ངོར་སྒྲོལ་དཀར། དུམ་རི་ཆོས་སྡེར་ལྟུང་བཤགས། བྱམས་སྨོན།
སྨོན་ལམ་བཅུ་པ། བྱམས་པས་དམ་བཅས་པའི་གཟུངས། མི་མཇེད་མ། སྒྲོལ་བསྟོད་ཉེར་གཅིག་རྣམས་ཀྱི་ལྗགས་ལུང་བཅས་སྩལ་ཞིང་། དེ་ནས་ལ་མོ་དང་བཙང་ཐོག་དགེ་ལྡན་གནས་གཟིགས། ས་སྒང་དང་བདེ་ཆེན་དུ་སྒྲོལ་བསྟོད་ཀྱི་ལུང་། སྤུས་མགོ་དང་སྐྱིད་གཤོངས། གཡའ་མ་ལུང་དང་བསམ་ཡས་སུ་བཞུགས་ཞག་ཉེར་གཉིས་མཛད་ཅིང་། ཤིང་ཕག་ལོ་མཇུག་དེར་སྐུ་རྟེན་ཕྲིན་ལས་པར་ཆོས་སྐྱོང་ཞལ་མི་གཟིགས་པ་ཞིག་བྱུང་བ་ནི་འགྱངས་མིན་ནས་འཛམ་གླིང་བསྟན་འགྲོའི་མགོན་པོ་གོང་ས་རིན་པོ་ཆེ་དང་འཇམ་མགོན་མཐུ་སྟོབས་དབང་ཕྱུག་གང་ཉིད་སྐུ་ཞི་བའི་དབྱིངས་སུ་ཕེབས་པའི་ལྟས་དང་། དེའི་དུས་སུ་སྐུ་ཕེབས་ཐོག་རྗེ་རྡོ་རྗེ་འཆང་ཉིད་ལ་ཆོས་སྐྱོང་གི་དབུ་བཙུགས་ནས་བཀའ་བསྒོ་དམ་བཞག་མཛད་དགོས་ཞུས་པ་བཞིན་གནང་བ་ནས་བཟུང་ཡང་ཡང་སྐུ་ཕེབས་པར་གྲགས་ལགས།
གནས་དེར་ཆོས་སྒོ་དབྱེ་བར་མཛད་པ་ནི། དཔལ་འཁོར་ལོ་བདེ་མཆོག་ནག་པོ་ལུགས་ཀྱི་དབང་ཆེན་ཚར་བཞི། ཕུར་དབང་ཚར་དྲུག དྲག་པོ་སྒྲོལ་དབང་། ཁྲོམ་དབང་། ཀུན་རིག་དབང་ཚར་གཉིས། མཁའ་སྤྱོད་མའི་བྱིན་རླབས་གསུམ། རྟ་མགྲིན་ཇོ་ལུགས་དང་ལྷ་བརྒྱད་རྗེས་གནང་། ཆོས་སྤྱོད་རགས་རིམ། གདུགས་དཀར་བཅས་ཀྱི་ལྗགས་ལུང་རྣམས་དང་།
འཇམ་མགོན་གཅུང་རིན་པོ་ཆེ་ནས་ཀྱང་ཀྱེ་རྡོར་རྒྱུ་དབང་ཚར་དྲུག རྟ་མགྲིན་སྐྱེར་སྒང་རྗེས་གནང་བཅས་སྩོལ་བར་མཛད། དེ་དུས་དབུ་རྩེ་རིགས་གསུམ་གླིང་བཞི་གླིང་ཕྲན་གཙུག་ལག་ཁང་རྣམས་ལ། རབ་གནས་ཆོ་གའི་སྒོ་ནས་མེ་ཏོག་འཐོར་བར་མཛད་དུས་ཐལ་རླུང་ཆེར་གཡོ་བ་སོགས་འཚུབས་ཉམས་འགའ་ཞིག་བྱུང་བས་གཏེར་སྟོན་ཆེན་པོ་ཀུན་བཟང་བདེ་ཆེན་རྒྱལ་པོར་གང་ཅིའི་བརྟག་ཞུ་མཛད་པས་འཇམ་མགོན་གཅུང་རིན་པོ་ཆེ་ཉིད་ཁོང་གི་ཆོས་བདག་ཏུ་གཏེར་ལུང་ལས། ནུབ་ནས་ས་སྐྱའི་གདུང་བརྒྱུད་བྱང་ཆུབ་སེམས། ། ཞེས་ལུང་ཟིན་དེ་ཡིན་ཚུལ་དང་སྐུ་ཚེའི་ཚད་མ་ངེས་གསུངས་པའང་མངོན་གྱུར་དུ་གོ་ཞིང་། རྗེ་རྡོ་རྗེ་འཆང་ཉིད་ལ། སོ་བདུན་ཞེ་ལྔ་འཕྲང་ལ་ཚེ་སྒྲུབ་དང་། ། ཚེ་དཔག་མེད་སྐུ་སྟོང་རྩ་བཞེངས་ཤིང་མཆོད། ། འཕྲང་སྒྲོལ་དྲུག་ཅུ་རེ་དགུའི་སྐུ་ཚེའི་ཚད། །
གསུང་བ་བྱུང་ཡང་སྐྱེ་འགྲོའི་བསོད་ནམས་ངན་པའི་སྣོད་དུ་སེང་དཀར་གྱི་འོ་མ་བཞིན་དེར་བས་སོ། ། མགོ་ཟླའི་ཉེར་གཉིས་ལ་ས་སྐྱར་འཆི་མེད་བུ་ཁྲིད་དམ་ཆོས་མཚན་འཆི་མེད་བསྟན་པའི་ཉི་མ་འདི་ཉིད་སྐུ་བལྟམས་པའི་ཚུལ་གཉེར་དཔོན་བགྲེས་པོས་བསམ་ཡས་སུ་ཡི་གེའི་བརྡ་སྦྱར་རོ།། ༈ །།དགུང་གྲངས་ཉེར་བརྒྱད་དུ་ཕེབས་པ་མེ་བྱི་ཤར་འཕྲལ་བྲག་ཁ་རྫོང་མདུན་དང་རྩེ་ཐང་འབྲས་གླིང་དུ་བཞུགས་ཞག་གཉིས་དེར་ཁྲོམ་དབང་དང་བིརྺ་པ་གོང་མ་ལྔ་བསྟོད། ས་སྐྱའི་རྗེ་བཙུན། བདག་གི་དུས་གསུམ། རྗེ་རྡོ་རྗེ་འཆང་སྐུ་མཆེད་ཀྱི་ཞབས་བརྟན་ལྗགས་ལུང་རྣམས་དང་ལྔ་མཆོད་པར་འཇམ་དཔལ་མཚན་བརྗོད་དང་གོང་ས་མཆོག་གི་ཞབས་བརྟན་གྱི་ལྗགས་ལུང་བཅས་སྩལ་ཞིང་། དེ་སྐབས་རྩེ་ཐང་འབྲས་གླིང་ན་གྲྭ་པ་ཞིག་ལ་དྲེགས་བྱེད་ཡིན་ཁུལ་ཞིག་ཁོག་ཏུ་བརླམས་ཚུལ་ལ། རྗེ་ཉིད་ཀྱི་གསུང་ལས། དེ་སྐབས་ངེད་ཀྱི་སྔར་མེད་ཀྱི་སྲོལ་གསལ་མི་དགོས་བྱས་པས་ཁོ་པ་ཚིག་ཟའི་ཞེ་ནག་གིས་ངེད་ཀྱི་ནུ་བོ་དེ་འདས་དུས་ཀྱང་གནོད་ཁྱོལ་ཚུལ་ངོ་སོ་བྱེད་པ་དང་། གཞན་ཡང་འབྲས་གླིང་པར་མི་ཤིས་པ་གང་བྱུང་ཡང་ཁོ་པས་ཡིན་ཚུལ་དང་།
རྩེ་ཐང་ལུང་སྤྱིར་ཡང་ཆར་པ་བསྲུང་ཚུལ་སོགས་བྱས་ཤིང་ལུས་གཡར་ཁོ་རང་ནས་ཀྱང་གྲྭ་ཚང་དཀྲུག་ཤིང་ཁོ་ན་བྱེད་པ་སོགས། ཞིང་བཅུ་ཚང་པའི་ལས་ལ་མཐུ་རྩལ་ཡིན་པའི་ཁ་བོ་བཏོན་སྐད་འདུག་པས་དགྲ་བགེགས་ངོ་མཚར་ཅན་ཤཱཀྱའི་བསྟན་ལ་རྒྱབ་ཀྱིས་ཕྱོགས་པ་ཞིག་ཡིན་པ་ལ་ནི་ཐེ་ཚོམ་མི་འདུག བཟང་ངན་གང་ཡིན་ནའང་ཡིན་དུ་ཆུག རང་རང་གི་ཐོག་ཏུ་རྣམ་སྨིན་ཁུར་ནས་འགྲོ་དགོས་ཡིན་འདུག་གོ ། ཞེས་ཐུགས་འུར་ཉམས་དང་བཅས་གསུངས། དེ་ནས་ཁྲ་འབྲུག་དང་སང་ཉིན་གཏམ་སྙན་བཞུགས་ཁྲིའི་མདུན་གནས་གསར་རྡོ་རྗེ་འཆང་ཉིད་སློབ་ཚོགས་དང་བཅས་ཆིབས་བསུའི་ཇ་གྲལ་ཐོག་དབུས་ལྷོ་བྱང་གི་གནས་ཚུལ་ལས་འཕྲོས་པའི་དོན་ཡོད་ཀྱི་དཔལ་མགུར་གྲོལ་བས་གནས་གསར་རྡོ་རྗེ་འཆང་ཉིད་ཐུགས་དགྱེས་པ་རབ་ཀྱི་རྩེར་སོན་ཅིང་བཀྲ་ཤིས་ཆོག་མང་སྐབས་མཛད་པའི་གར་འཆམས་སོགས་གཟིགས་ཕུལ། མགོན་ཁང་ཆེན་མོར་ཟླ་མཇུག་དུས་གཏོར་མཛད་སྐབས་བླ་མ་དང་མགོན་པོ་དབྱེར་མེད་ནམ་མཁའི་ཁམས་ཁྱབ་པ་ཞིག་གཟིགས་ཤིང་རྗེས་སུ་བཟུང་བའི་བརྡ་ཡང་དག་པ་འཁྲུངས་པ་དང་ཆབས་གཅིག་སྙན་བརྒྱུད་ཀྱི་བསྟན་པ་དར་བའི་ཕྲིན་འཆོལ་གནད་སྨིན་དུ་བཀའ་དྲིན་ཆེ། འཇམ་མགོན་གནས་གསར་བ་ཆེན་པོར་རྗེ་ཉིད་ཀྱི་གསུང་རྩོམ་རྨོར་ཆེན་གྱི་གསོལ་འདེབས། གོང་ས་རིན་པོ་ཆེ་བློ་བཟང་བསྐལ་བཟང་རྒྱ་མཚོའི་ཞབས་བརྟན། དཀར་བདུད་བསྟོད་པ།
ཙི་དམར་དྲག་བསྐུལ། ཞལ་གྱི་མངའ་གསོལ་རྣམས་ཀྱི་ལྗགས་ལུང་འབུལ་གནང་དང་། རྐྱེན་སེལ་དུ་གྲུབ་ཐོབ་ཚེ་དབང་ཞིག་ཞུ་བར་མཛད་པ་ནི་དུས་འདིར་ཕན་ཚུན་བཀའ་འབྲེལ་གྱི་རྗེས་མར་ངེས་ཤིང་། དེ་ནས་གོང་གི་གཏེར་སྟོན་ལ་ལུང་ཞུའི་གྲས་སུ་བསམ་ཡས་ཆོས་སྐྱོང་སྐུ་ཕེབས་མིན་གྱི་སྐོར་མཆིས་པ་བཞིན་དེ་ལྟའི་ཚིག་རིས་ཤིག་ལ། འདི་ལ་ལྷ་མི་གཉིས་ཀས་བསྐང་བཤགས་བྱ། ། ཞེས་གསུངས་འདུག་པ་ལ། འཇམ་མགོན་གནས་གསར་བ་ཆེན་པོ་ནས་ལྷ་མི་ལ་བསྐང་བཤགས་ཇི་ལྟར་བྱེད་ཅེས་ཉམས་ལྡན་གྱི་གསུང་བཅས་བཞད། དེ་ནས་ཆོས་སྡེ་ནས་ཕེབས་ཉེར་ཕྱི་ནང་གསང་བའི་བཀའ་འདོམས་རྣམས་ཞིབ་རྒྱས་སུ་སྩལ་ནས་སྲི་གཅོད་འབུམ་པར་ཕེབས་སྐྱེལ་བཀའ་དྲིན་ཆེ་སྟེ་སྐུ་གསུང་ཐུགས་དགྱེས་པའི་རྣམ་རོལ་དུ་བཞུགས་ཤིང་ཁ་བཏགས་ཀྱིས་གཡབ་མོ་སོགས་མཛད་པ་ནི་རྩ་བའི་བླ་མ་རྡོ་རྗེ་འཆང་ཆེན་དེ་ཉིད་དངོས་མཇལ་གྱི་མཐའ་མ་རང་ཡིན་ལགས། དེ་ནས་སྒར་པར་གྲུབ་ཐོབ་ཚེ་དབང་ཞིག་སྩལ་བ་དེའི་ཚེ་སྒེར་ཡུམ་འདས་པའི་ཞེ་དགུ་འཛིན་སྐབས་བཅས་གཤེགས་བཞུགས་ཚད་མར་བབས་འབྲེལ་ཡང་དག་དང་། དེ་ནས་ཕེབས་སྐབས་ཐལ་རླུང་ཁོ་ན་དང་སྒེར་པའི་ཡབ་ལ་ཤངས་ཁྲག་བྱུང་བ་སོགས་འཚུབས་ཉམས་ཀྱང་ཤར་བ་ནི་སླར་འབྱུང་གི་མཚན་མ་དང་།
དེ་ནས་གཙང་ཆུང་གླིང་ཁ་དང་རྣམ་སྲས་གླིང་། འབྲོང་ཞོལ་དང་། བྱེ་ཚོགས་སུ་ཞག་བཞིར་རྗེ་རྡོ་རྗེ་འཆང་སྐུ་མཆེད་ནས་ཀྱེ་རྡོར་རྒྱུ་དབང་ཚར་གཉིས་རེ། སྨིན་གླིང་དུ་ཞག་གཉིས་དང་ཚེ་དཔག་ལྷ་དགུའི་དབང་། གྲ་ཐང་དུ་ཞག་ལྔ་དང་ཁྲོམ་དབང་ཀྱེ་རྡོར་རྒྱུ་དབང་ཚར་གཉིས། འཇམ་དབྱངས་དམར་སེར་གྱི་རྗེས་གནང་དང་གོང་མ་ལྔ་བསྟོད་ཀྱི་ལྗགས་ལུང་། འགར་ཚང་དང་བདུན་ཕུད་དུ་ཞག་ལྔ་གནས་དེར་ཀུན་རིག་གི་དབང་ཚར་བཞི་ཁྲོམ་དབང་བླ་མ་ཞི་ཁྲོ། སྒྲོལ་ལྗང་། གུར་དྲག སེང་གདོང་མ།
རྣམ་འཇོམས་རྣམས་ཀྱི་རྗེས་གནང་དང་ཀུན་རིག་བསྙེན་ཐབས་སྦྱིན་སྲེག་བཅས་ཀྱི་ལྗགས་ལུང་། འཕྲང་སྒོ་ཞི་བར་ཞག་གཉིས་དང་ཟུར་ཁང་ཞག་གཅིག་ལ་གཞན་ཕན་མཐའ་ཡས་བསྙེན་སྦྱིན། བིརྺ་པ་དང་གོང་མ་ལྔ་བསྟོད། ལམ་འབྲས་ཕྱག་མཆོད། མཎྜལ་སོ་བདུན་མ། གང་གི་མཆོད་རྫས་མ། ཐོས་རྒྱ་མ། བྱིན་རླབས་ཆར་འབེབས། བླ་མཆོད། དུས་འཁོར་མཎྜལ།
གནས་གསར་རྗེའི་གསོལ་འདེབས་རྣམས་དང་ཁྲོམ་དབང་། ཟུར་ཁང་པར་ལྕགས་སྡོང་མ་དང་རྣམ་སྲས་སེར་ཆེན་གྱི་རྗེས་གནང་། དགའ་ལྡན་གླིང་རྒྱུན་བསྐང་བར་གཏོར་བསྔོ་ཕྲིན་ལས་མྱུར་མགྱོགས། བེཀྩེའི་གཏོར་བསྔོ་བསྡུས་པ། ཆོས་ཉིད་མ། སྔོན་ཚེ་མ། ལྷ་མཆོག་མ། དུར་ཁྲོད་གནས་བརྒྱད་མ། སྟོབས་ཆེན་ཤུགས་དྲག བྱང་ཤར་དབང་ལྡན་ཁྲག་འཐུང་མ་རྣམས་ཀྱི་ལུང་།
རྡོར་བྲག་ཏུ་ཞག་གཅིག་དང་རིག་འཛིན་ཆེན་པོར་བླ་མ་ཞི་ཁྲོ། རྣམ་འཇོམས་བྱབས་ཁྲུས། བསམ་མྱུར་མའི་ལྗགས་ལུང་བཅས་དང་། གྲྭ་ཚང་ལའང་གོང་བསྟོད་དང་བསམ་མྱུར་མའི་ལུང་། རྨོར་དུ་ཁྲོམ་དབང་དང་གཞན་ཕན་མཐའ་ཡས་ཆ་གསུམ་བཅས་ཀྱི་ལྗགས་ལུང་། ར་སྨད་དུ་ཀུན་རིག་དབང་ཚར་གསུམ་དང་རྟ་མགྲིན་སྐྱེར་སྒང་པའི་རྗེས་གནང་ཁྲོམ་དབང་བཅས། རྣམ་རབ་ཏུ་ཞག་གསུམ་དང་ཁྲོམ་དབང་ཚེ་དཔག་མེད་སྤྲུལ་སྐུའི་རྗེས་གནང་། ཚེ་མདོ་དང་གོང་ས་རིན་པོ་ཆེའི་ཞབས་བརྟན་ལུང་། གོང་དཀར་རྡོ་རྗེ་གདན་དུ་སྨན་བླ། གནས་བཅུ།
གཙུག་འབར། གཟའ་ཡུམ། སྨེ་དུད། ཚེ་དཔག་མེད་དཀར་པོ་རྣམས་ཀྱི་རྗེས་གནང་དང་། སྒྲོལ་མའི་མཚན་བརྒྱ། སྒྲོལ་བསྟོད། ཡན་ལག་བདུན་པ། འདོད་གསོལ། ཤེས་སྙིང་། གོང་སའི་ཞབས་བརྟན།
ལན་གཏོར། ཕུར་བཟློག་ལྗགས་ལུང་རྣམས་གྲྭ་ཚང་ཡོངས་རྫོགས་ལ་སྩལ་ཞིང་། གཞན་ཡང་བེཀྩེ་ལྕམ་སྲིང་གི་རྗེས་གནང་ཚར་འགའ་ཞིག རྫོང་དཔོན་ལ་འཆི་མེད་དཔལ་སྟེར། ཁྲོམ་དབང་རྣམས་དང་། སྟག་ཁུར་ཞག་གསུམ་དང་གཏོར་ཆོག་མཛེས་རྒྱན་བསེ་ཁྲབ་པའི་བསྐང་བ་ཁྲོམ་དབང་རྣམས་དང་། ཡང་རྩེ་ལེགས་གླིང་པར་འཇམ་ནག་རྗེས་གནང་། དེ་ནས་སྐྱེད་ཚལ་ཞག་བཞིར་རྣམ་རྒྱལ་དང་རྣམ་འཇོམས་རྗེས་གནང་། སྤྲུལ་སྐུར་དཀར་པོ་ཚེ་འཕེལ་དང་དཔལ་དེའུ་ཨེམ་ཇི་བཅས་ལ་ཞང་བློན་རྗེས་གནང་ཁྲོམ་དབང་རྣམས། ཐར་གླིང་དུ་ཞག་ལྔར་ཕུར་དབང་ཆ་གཉིས།
སྨན་བླའི་རྗེས་གནང་དང་མདོ་ཆོག་ལུང་། ལྷ་བརྒྱད་རྗེས་གནང་ཚར་གཉིས། གསང་ཆོས་པར་བིརྺ་པ་དང་གོང་མ་ལྔ། ས་ལོ་སྔགས་འཆང་ཡབ་སྲས་གསུམ། ཨ་མེས་ཞབས་རྣམས་ཀྱི་སྐུ་བསྟོད་དང་། ཕུར་ཆུང་གཏོར་བསྔོ་ནག་པོ་མཆོད་རྟེན་བསྐང་གསར་ལྷ་ཞལ་གྱི་སྒོས་བསྐང་རྣམས་ཀྱི་ལྗགས་ལུང་དང་། དགའ་ལྡན་སྤྲུལ་སྐུར་འཇམ་ནག་རྗེས་གནང་། གཞན་ཡང་ཁྲོམ་དབང་གྲུབ་རྒྱལ་མ་དང་བླ་མ་ཞི་ཁྲོ། འཇམ་མགོན་གཅུང་རིན་པོ་ཆེ་ནས་ཐར་གླིང་པར་ཀྱེ་རྡོར་རྒྱུ་དབང་ཚར་གཉིས་རྣམས་མཛད་རྗེས་རྡོར་དཀར་མོར་བཞུགས། དེ་ནས་འོམ་ཐང་གོང་དང་ར་ལུང་།
ཀླུ་མོ་གདོང་དང་སྡོད་ཐུབ། དཔེ་སྟོན་དང་ནས་ལུང་བདེ་སྐྱིད་འོད་འབར། རྒྱང་རོ་ཁང་དམར། རློག་དང་མདོ་ལྕང་མཁར་དུ་གླང་པ་གསེར་གླིང་པར་འབྱུང་འདུལ་རྗེས་གནང་། མེས་སྲོང་པ། གླང་མཐོང་བ། བདེ་རྒྱས་པ་རྣམས་ཚང་མ་དང་གསེར་གླིང་བླ་མ་བཅས་ལ་ཚེ་དབང་ལྕགས་སྡོང་མ་དང་གནོད་སྦྱིན་རྣམ་གཉིས་ཀྱི་མཆོད་ཆོག་ལུང་། དེ་ནས་གང་རོ་སྒང་མཁར་དུ་མེས་རྗེ་དང་གནས་ཆུང་བར་འཇམ་དབྱངས་དམར་སེར་རྗེས་གནང་དང་གནོད་སྦྱིན་དྲག་བསྐུལ་ལུང་བཅས། ཞང་ཆག་དང་དབང་ལྡན་ཕུ་ཤར། ལྷ་གཡང་ན་ཁ་དང་བར་ཚོར་རྣམ་འཇོམས་བྱབས་ཁྲུས་དང་བླ་མ་ཞི་ཁྲོ།
དེ་ནས་རྐྱང་འདུར་ཞག་བཞི་ཀུན་རིག་གི་དབང་ཚར་གསུམ་ཁྲོམ་དང་བཅས་དང་། བར་ཚོ་བར་བདེ་མཆོག་ཡབ་བཀའ་ཡུམ་བཀའ་དུར་ཁྲོད་བདག་པོ་དང་ནོར་རྒྱུན་མའི་རྗེས་གནང་། སྐྱིད་བདེ་སྦུག་པར་འཇམ་དབྱངས་དམར་སེར་རྗེས་གནང་། དེ་ནས་ཨ་དྲུང་སྐྱེད་ཚལ་འོག་དང་པ་ནམ་ཀླུ་སྡིངས། པད་ཚལ་དུ་ལྕགས་སྡོང་ལྷ་མང་། སྨེ་དུད། མི་གཡོ་བ་དཀར་པོ་རྣམས་དང་། གནོད་སྦྱིན་རྣམ་གཉིས་མཆོད་ཆོག་ལུང་། དེ་རྗེས་ཁྱུང་རམ། ཁྱུང་རྒྱབ།
རྒྱན་གོང་། ཞྭ་ལུ་རྣམས་དང་། རི་ཕུག་ཏུ་ཆོས་ཁྲིར་ཚོགས་ཆེན་ལ་བུ་བསྟོད་ཕན་བདེའི་འབྱུང་གནས། བརྟན་བཞུགས་ཕྱོགས་ལས་རྣམ་རྒྱལ། དུས་གསུམ་སངས་རྒྱས། རྩ་བརྒྱུད་བླ་མ། དཔལ་ལྡན་བདེ་ཆེན་རྣམས་ཀྱི་ལྗགས་ལུང་། དེ་ནས་ལྕགས་དང་ངོར་ཨེ་ཝཾ་ཆོས་ལྡན་དུ་ཁྲོམ་དབང་དང་ཚོགས་ཆེན་ལ་རྣམ་རྒྱལ་རྗེས་གནང་། ཁང་གསར་ལ་གདོན་འགྲོལ། གླིང་ཁང་དུ་བླ་མ་ཞི་ཁྲོ།
ཐར་རྩེར་ལྕགས་སྡོང་མ། ཁྲི་པ་སོགས་ལ་མཁའ་སྤྱོད་མའི་བྱིན་རླབས། ཀླུ་སྡིངས་སུ་འབྱུང་འདུལ་མེ་དབང་རྣམས་དང་། འཇམ་མགོན་གཅུང་རིན་པོ་ཆེས་ཚོགས་ཆེན་ལ་འཇམ་དབྱངས་དམར་སེར་དང་། ཐར་རྩེར་ཚེ་དཔག་མེད་དཀར་པོའི་རྗེས་གནང་ཞིག་སྩོལ་བར་མཛད་ཅིང་། དེ་སྐབས་འགྲོ་མགོན་འཕགས་པ་རིན་པོ་ཆེའི་ཐུགས་དམ་རྟེན་ཐུབ་པའི་དབང་པོའི་དངུལ་སྐུ་མཐོང་བ་དོན་ལྡན་འདི་ཉིད་ཕྱག་ཏུ་སོན་ཚུལ་ནི། རྗེ་ཉིད་ཀྱི་གསུང་ལས། འགྲོ་བའི་མགོན་པོ་ཆོས་རྒྱལ་འཕགས་པ་རིན་པོ་ཆེའི་ཐུགས་དམ་རྟེན་དངུལ་སྐུ་ཁྱད་འཕགས་འདི་མེ་བྱི་ཟླ་བ་བཞི་པ་སྔོན་མའི་ཚེས་བདུན་རྒྱལ་ཕུར་གྱི་འགྲུབ་སྦྱོར་ཉིན་ཡོན་ཏན་རིན་པོ་ཆེ་དུ་མའི་འབྱུང་གནས་དཔལ་ཨེ་ཝཾ་ཆོས་ལྡན་གྱི་རྟེན་བརྟེན་པར་བཅས་པ་སྤྱི་དང་། ཁྱད་པར་ཐར་རྩེ་རྡོ་རྗེ་འཆང་ཆེན་པོའི་ནང་རྟེན་དངུལ་གདུང་རིན་པོ་ཆེ་ལ་ཀྱེ་རྡོ་རྗེའི་རབ་གནས་འབྲིང་པོ་ཕུལ་བའི་ཆོ་ག་གྲུབ་ནས་གླིང་ཁང་དུ་འཇམ་མགོན་དཔལ་ལྡན་ཆོས་སྐྱོང་གིས་ཁོ་བོ་མཆེད་འཁོར་བཅས་ལ་དགའ་སྟོན་རྒྱ་ཆེར་སྩལ་བའི་ཐོག་སྐུ་འདྲ་རིན་པོ་ཆེ་འདི་ལོ་རྒྱུས་དང་བཅས་གསོལ་རས་སུ་གནང་བ་དང་། ཐར་རྩེར་སླེབས་སྐབས་དབོན་རིན་པོ་ཆེ་དཔོན་གཡོག་རྣམས་ནས་སྒྲོལ་དཀར་གྱི་བརྟན་བཞུགས་གནང་བ་སོགས་མདོར་ན་རབ་གནས་ལ་ཤིས་པའི་རྟེན་འབྲེལ་མཐའ་དག་མ་བསྒྲིགས་ལྷུན་གྲུབ་ཏུ་འགྲིག་པའི་རྟེན་ཁྱད་པར་ཅན་འདི་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པའི་འཐས་སུ་ཁྱད་འཕགས་གཙུག་ལག་ཁང་གི་རྟེན་གྲས་ལ་བཞུགས་སུ་གསོལ་བ་འདི་བཞིན་ཇི་སྲིད་བསྟན་པ་རིན་པོ་ཆེ་ནམ་གནས་ཀྱི་བར་དེ་སྲིད་དུ་བཞུགས་པའི་ཕྲིན་ལས་མགོན་པོ་ཆེ་ཆུང་ལྕམ་དྲལ་འཁོར་དང་བཅས་པས་མཛོད།
ཅེས་གསུངས་ཤིང་། ཡང་དེ་ལོ་ཚེ་སྒྲུབ་སློབ་དཔོན་ཚ་བོ་བློ་བཟང་དོན་ལྡན་གྱིས་ཕུལ་བའི་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཕྱག་ཆའི་གྲས་ལྗོན་དམར་ལས་གྲུབ་པའི་དགང་བླུགས་ཀྱང་གཙུག་ལག་ཁང་དེར་སྦྱོར་བར་མཛད་ལགས། དེ་ནས་བྱེ་སྤེ་དང་གངས་ཅན་གནས་གཟིགས། སྲེད་རྒོད་ཁྲོ་ཕུ་དགེ་སྡིངས་སུ་ཁྲོམ་དབང་དང་བླ་མ་ཞི་ཁྲོ། རྫི་ལུང་དང་སྔོན་མོ་རྫོང་མདུན་རྡོ་རྗེ་གདན་པར་ཤེས་སྙིང་ལུང་། དེ་ནས་བྱ་གཤོངས་སུ་ཤེས་ཕྱིན་དཀར་མོའི་རྗེས་གནང་དང་བསམ་མྱུར་མའི་ལུང་། ཨེ་བར་འཇམ་དཔལ་མཚན་བརྗོད་ཀྱི་ལྗགས་ལུང་རྣམས་མཛད་པ་མཚོན་དོན་ཙམ་དུ་བཀོད་པའི་སྒོ་ནས་སྤྱི་དང་བྱེ་བྲག་གི་གདུལ་བྱ་རྣམས་རྣམ་གྲོལ་ཐར་པའི་ཁང་བཟང་དུ་འདྲེན་པར་མཛད་ཅིང་། གཞན་མ་རྗེ་དེའི་མཛད་པ་ནི་ནམ་མཁའི་མཐའ་དང་མཉམ་ན་དེ་དུས་ཀྱི་མཛད་པ་ཇི་སྙེད་པ་བརྗོད་པ་ཡང་དེ་དང་འདྲ་བ་སྟེ་འདི་ཡང་གནད་དོན་དུ་ཤེས་དགོས་ཤིང་།

དེ་ནས་སླེའུ་དང་ར་མ་སེ་ལུང་། བཀྲ་ཤིས་དར་རྒྱས་ནས་གདན་ས་ཆེན་པོ་དཔལ་ལྡན་ས་སྐྱར་ཆིབས་ཀྱི་ཁ་ལོ་བསྒྱུར་ཏེ་བཀྲ་ཤིས་དང་དགེ་ལེགས་ཀྱི་དགའ་སྟོན་གཏང་རག་སོགས་ཀྱིས་དུས་འདའ་བའི་སྐབས་སོ། ། དེ་དག་གི་དོན་བསྡུ་ན། འཛམ་གླིང་བསྟན་འགྲོའི་སྐྱེད་ཚལ་སྦུབས་ཡངས་སུ། ། ངལ་འཚོའི་མཚོ་སྐྱེས་འཇམ་མགོན་གཞོན་ནུའི་དུས། ། ལུགས་ཟུང་བླང་དོར་སྣང་བའི་བཤེས་གཉེན་དེ། ། ཀྱེ་མ་ཀུན་གསལ་དག་པའི་དབྱིངས་སུ་འཛེགས། ། འོན་ཏང་གསུང་ཟེར་ཟེགས་མས་བསྐྱངས་པ་དང་། ། གང་གི་ཐུགས་བསྐྱེད་འཛོམ་པའི་རྟེན་འབྱུང་གནད། ། ཕན་བདེའི་སྦྲང་རྩི་འཇོ་བའི་དཔྱིད་དཔལ་དུ། ། ལྷུན་གྲུབ་ཕྲིན་ལས་རྒྱས་དང་ལྷན་ཅིག་བརྟན། །
དབུས་གཙང་ར་ཡིག་གཉིས་པའི་ཁྱུ་ཚོགས་ཀུན། ། འདོད་འབྲས་སྦྱིན་པའི་བཅུད་ཀྱིས་ཉེར་མྱོས་ཏེ། ། དགའ་བའི་རྣམ་འགྱུར་འབུམ་གཡོས་དར་དིར་གྱི། ། བསྟོད་དབྱངས་འཁོར་མོར་སྒྲོགས་པའང་དངོས་པོའི་གཤིས། ། ཞེས་ཀྱང་སྨྲས་སོ།། ༈ །།ས་ག་ཟླ་ནང་རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་རླབས་པོ་ཆེས་ཇི་སྲིད་བསྐལ་པའི་བར་དུ་ཞལ་གྱི་དམ་ཚིག་བསྐང་གསོ་གསར་འཛུགས་མཛད་དེ་དེའི་ཚོགས་དབུར་རྗེ་རྡོ་རྗེ་འཆང་སྐུ་མཆེད་ཞལ་རྒྱས་སུ་ཕེབས་ཤིང་། ཚུགས་གོང་གཙོ་གཏོར་མདུན་རྒྱབ་བྱེ་ནས་གཞིག་ཅིང་གཏོར་དར་མཆོད་མེའི་ཁར་ལྷུངས་གྲབས་ཀྱིས་མེ་ཉེན་ཡང་ཆེ་ཙམ་བྱུང་བ་སོགས་ནི། ལོ་དེའི་སྟོན་བདག་མོས་དབུས་ལ་ཕེབས་པ་དང་ཕྱི་ལོ་འཇམ་མགོན་མཐུ་སྟོབས་དབང་ཕྱུག་ཉིད་ཞལ་མི་བཞུགས་པའི་ལྔ་ལྟས་སུ་ངོས་འཛིན་མཛད། སྣྲོན་ཟླའི་མཇུག་ནས་ཆུ་སྟོད་ཟླ་མཇུག་བར་རྗེ་ཉིད་ཚེ་དཔག་མེད་ལྷ་དགུའི་ལྗགས་བསྙེན་སྦྱིན་སྲེག་བཅས་བཀའ་དྲིན་ཆེ་སྐབས། འཇམ་མགོན་གཅུང་དམ་པ་ཉིད་ཚོགས་དབུར་ཕེབས་མུ་ཡིན་པ་བཞིན་བདེ་མཆོག་སྒྲུབ་མཆོད་དུས་དེ་གྲས་ཀྱི་གྲྭ་གཞོན་ཞིག་ཕྱོགས་ལ་འཁྱར།
ཀྱེ་རྡོར་སྒྲུབ་མཆོད་དང་བསྟུན་རྒྱུ་དབང་གནང་དུས་ཀྱང་དབང་ཡོལ་ཤོར་རྐྱེན་གྱི་དཀྱིལ་འཁོར་ཕྱེད་ཙམ་ལ་སྐྱོན་པ་སོགས་མི་དགེ་བའི་མཚན་མའང་བྱུང་བ་དང་། ཆུ་སྟོད་ཚེས་བཞིའི་དགེ་ཚར་ཕེབས་གོང་རྗེ་རྡོ་རྗེ་འཆང་ཉིད་ལྗགས་ཐུན་ལ་བཞུགས་མུར་ཞབས་བརྟན་འབུལ་གནང་དང་ཆབས་གཅིག་ཕྱག་འཚལ་ཐུགས་སྨོན་སོགས་མང་པོ་ཞིག་མཛད་མཐར་ཁོང་རང་གི་རྒྱུན་གྱི་ཞལ་འདོན་ཕྱག་ཕྲེང་དེ་རྗེ་ཉིད་ལ་ཕུལ་ནས་ཕེབས་སོང་བས་རྗེ་ཉིད་ཀྱི་ཐུགས་ལ་དེ་དུས་ཀ་ཕྱི་ལོ་ཟླ་ཚེས་དེ་ལ་ཞིང་བརྗེ་བའི་བརྡར་གཟིགས། དེ་ཙམ་ན་གོང་དཀར་རྡོ་རྗེ་འཆང་ཆོས་དབང་རྒྱ་མཚོ་གདན་སར་ཕེབས་ནས་བཀའ་ཆོས་གནང་བའི་འགོ་ཚུགས་དང་། གྲོ་བཞིན་ཙམ་ནས་བཟུང་བདག་མོས་དབུས་ལ་ཕེབས་རྩིས་མཛད་མུ་དང་། ཕུར་སྒྲུབ་ཐོག་ཕུར་དབང་ཚར་འགའ་ཞིག་སྩལ་རྗེས་ཁྲུམས་ཟླ་ནས་ཀླུ་སྡིངས་ཞབས་དྲུང་མི་འགྱུར་རྒྱལ་མཚན། རྗེ་དྲུང་ངག་དབང་། ཡོན་ཏན་རྒྱ་མཚོ་སོགས་ལ་སྨན་བླ། ཀླུ་དབང་རྒྱ་གཞུང་ཀླུ་སྒྲུབ་ཀྱིས་མཛད་སྐོར། རིག་རལ་གྱི་སྒྲུབ་ཐབས། རོང་སྟོན་གྱི་བསྟོད་ལུང་བཅས་དང་།
བཀའ་གདམས་ལྷ་བཞི། གང་བློ་མའི་རིག་གཏད། འཇམ་དཀར། དམར་སེར། འོད་ཟེར་ཅན། གཟའ་ཡུམ། རྣམ་རྒྱལ། གཙུག་འབར། མི་གཡོ་དཀར་སྔོན། བཅུ་གཅིག་ཞལ།
དོན་ཞགས་ལྷ་ལྔ། སེང་སྒྲ་ངག་བསྲུང་འགྲོལ་བཅས། གཉན་སྒྲོལ་མཚན་བརྒྱ་བཅས། ཇོ་ལུགས་དང་ཉི་སྦས་སྒྲོལ་མ། དབང་སྒྲོལ། སྒྲོལ་དཀར་རྗེས་གནང་དང་རྒྱ་གཞུང་སྒྲུབ་ཐབས་ལེ་ཚན་བུམ་ཆོག་གཏོར་ཆོག་སྒོམ་སྲུང་བྲིས་སྲུང་ལྟས་ངན་གཡང་ལེན་བྱད་འགྲོལ། གནས་དང་ཆོམ་རྐུན་སྲུང་བ་ལམ་སྲུང་རྣམས་དང་། སྒྲུབ་ཐབས། རྗེས་གནང་། སྦྱིན་སྲེག
ཚེ་ཁྲིད་རྣམས་ཀྱི་ལུང་དང་། རྟ་མགྲིན་དབྱུག་ཐོ་ཅན། སྐྱེར་སྒང་ཟླ་རྒྱལ་ལུགས། དབྱངས་ཅན་དཀར་མོ། སྨེ་བརྩེགས། ཛམ་སེར་ནག་དཀར་གསུམ། དེའི་ཆུ་སྦྱིན་སོགས་ཡིག་རྙིང་། གོས་སྔོན་ཅན། རྣམ་སྲས་རིགས་ཅན་བཅོ་ལྔ་དང་སྙན་གྲགས་སྒྲུབ། ཨ་པ་ར་ཙིཏྟ།
སྒྲུབ་ཐབས་རྒྱ་མཚོ་དང་རྒྱ་གཞུང་གི་ལུང་། ལས་གཤིན་བཅུ་གསུམ། སྣ་ཚོགས་ཡུམ། རྡོ་རྗེ་ཤུགས། ཁྱུང་ཁྲ། སེང་གདོང་ནག་མོ། རིག་བྱེད་མའི་རྗེས་གནང་ཐུན་མོང་དང་ཐུན་མོང་མ་ཡིན་པ་གསང་སྒྲུབ་བྱིན་རླབས་ལུང་བཅས། ཚོགས་བདག་དམར་ཆེན། ཕྱག་རྡོར་ཕྱག་བཞི་པ། འདོད་རྒྱལ།
དམར་ཆུང་སྐོར་གསུམ། ཛམ་དམར་དང་དེའི་ཡིག་རྙིང་སྒྲུབ་སྐོར་ལུང་། ཞལ་བསྙེན་དུས། དུར་བདག དམག་ཟོར། ཚེ་རིང་མཆེད་ལྔ་རྣམས་ཀྱི་རྗེས་གནང་ལུང་བཅས་དང་རིགས་གསུམ་སྤྱི། ཚེ་དཔག་མེད་ལྷ་དགུ། འཆི་མེད་རྔ་སྒྲ། མི་འཁྲུགས་པ་རྣམས་དང་སྦྱོང་དཀྱིལ་བཅུ་གཉིས། ཕུར་པའི་སྟོད་ལས་རྣམས་ཀྱི་དབང་དང་།
སྨད་ལས་རྗེས་གནང་། དྲག་དམར་ཉང་ལུགས་དབང་དང་ཕྲིན་གཞུང་བརྒྱུད་འདེབས་ལས་མཐའ་གསལ་བྱེད་རྣམས་ཀྱི་ལུང་དང་། བདེ་མཆོག་ལྷན་སྐྱེས་བྱིན་རླབས་དང་དཔྱལ་ཨ་མོ་གྷ་སངས་རྒྱས་རིན་ཆེན་བཅས་ཀྱི་ཁྲིད་ཡིག་ལུང་། ཕག་དཀར། དཔྱལ་ལུགས་ཕག་མོ་སྐོར་གསུམ། ནཱ་རོ་མཁའ་སྤྱོད། ཆོས་ཉིད་དངོས་སྟོན་རྣམས་ཀྱི་བྱིན་རླབས་དང་བེའུ་བུམ་ལུང་རྣམས་ཀྱིས་སྐལ་ལྡན་དེ་དག་སྨིན་ཅིང་གྲོལ་བར་མཛད། དེའི་ཚེ་གོང་དཀར་རྗེར་དཔལ་རྩེ་སོགས་ཡོག་དཀྱིལ་ཆེན་མོ་རྣམས་གསན་བཞེས་མཛད་རྗེས་ཁྲུམས་ཟླའི་ཉེར་གསུམ་ནས་འཇམ་མགོན་མཐུ་སྟོབས་དབང་ཕྱུག་ཉིད་ཀྱེ་རྡོ་རྗེའི་གཞི་བསྙེན་ལ་འཇུག་པར་མཛད་ཅིང་། དབྱུག་ཟླའི་ཚེས་འགོར་བདག་མོས་དབུས་ལ་ཕེབས་པ་དང་སྟབས་མཚུངས་སུ་འཇམ་མགོན་གཅུང་རིན་པོ་ཆེ་ཉིད་ཐོག་མར་སྐུ་རླུང་འདྲ་བས་རིམ་གྱིས་སྙུན་ལྕི་ཙམ་བཞེས་ཚུལ་དང་། དེ་དུས་མཛོད་འཛིན་པའང་དབུས་སུ་ཕེབས།
རྗེ་ཉིད་ཀྱིས་དམ་པ་རྣམས་ཀྱི་ངོ་མཚར་རྣམ་ཐར་ལ་གཙོ་བོར་གྱུར་པ་ཆོས་འཆད་སོགས་འཆར་འཕར་གྱི་བསྟེན་མཁས་བགྱི་བ་རྣམས་དང་གང་ཅིའི་རིམ་གྲོའི་ཞལ་བཀོད་བཅས་ཚར་ཕྱིན་མཛད། སྨིན་ཟླའི་ནང་ཨ་ཎི་དྲུང་དང་གང་གི་ཡུམ་མཆོག་དམ་པ་དེ་ཉིད་ཀྱི་ནང་རྟེན་དངུལ་གདུང་རིན་པོ་ཆེ་གསར་བསྐྲུན་མཛད་རྒྱུའི་ནང་གཟུངས་གདུང་ཚ་རྣམས་ལ་ཕྱག་ནས་དང་མགོ་ཟླའི་ནང་ཁང་གསར་དབོན་ཆོས་སྐྱོང་བཟང་པོ། ཨོར་དུ་སུ་བློ་བཟང་ཚོགས་གཉིས། ཚེ་རིང་པི་སི་སོགས་ལ་ཀྱེ་རྡོར་རྒྱུ་དབང་དང་དམར་པོ་སྐོར་གསུམ་གྱི་རྗེས་གནང་སོགས་འདོད་ཆོས་ཀྱི་བདུད་རྩིས་བློ་གྲོས་ཀྱི་བུམ་པ་འགེངས་པར་མཛད་རྗེས་དུས་མདོས་ཕྲིན་འཆོལ་གྱི་ནང་སོ་གྲུབ་ནས་རྟ་མགྲིན་ཡང་གསང་གི་སྒྲུབ་པ་མཛད་པའི་སྐབས་ས་སྐྱ་ཚོགས་ཀྱི་དར་ཆེན་ལ་རླུང་གནོན་སྒྲོག་ཐག་འདོགས་མི་ཐང་དུ་ལྷུང་ནས་ཚེའི་དུས་བྱས་པར་ཚང་མ་ཡ་ང་ཞིང་རྣམ་རྟོག་ཟ་བ་ཞིག་བྱུང་བ་དེ་བཞིན་རྗེས་སུ་དགོངས་ཚེ། མེ་གླང་ལོའི་དཔྱིད་རྒྱལ་དབང་རིན་པོ་ཆེ་དང་དབྱར་འཇམ་མགོན་གཅུང་དམ་པ་ཉིད་ཞིང་བརྗེ་བའི་ལྟས་སུ་ངོས་འཛིན་མཛད་པ་བཞིན་དོན་ལའང་དེ་ལྟར་དུ་འཁུམས་སོ། ། དེ་དག་གི་དོན་བསྡུ་ན། ཇི་སྲིད་བསྐལ་མང་སྙེད་ཀྱི་རྫིང་བུ་རུ། ། ནར་མར་འབབས་པ་དམ་ཚིག་གསོ་བའི་རྒྱུན། ། ཚུགས་པའི་སྒྲུན་ཟླར་མི་ཤིགས་རྡོ་རྗེའི་སྲོག ། མཱ་ས་རི་བོང་ཅན་གྱི་ངང་དུ་གྲུབ། །
དེ་ཚེ་རྗེས་སྐྱེས་དམ་པས་ལྐོག་གྱུར་དང་། ། འགྲོགས་ནས་ཕྱིས་འབྱུང་ལྟས་ཀྱི་མེལ་ཚེ་གཡོས། ། རྣལ་འབྱོར་དཀྱིལ་འཁོར་གཙོ་བོའི་ཧེ་རུ་ཀར། ། བཞེངས་ཏེ་སྐྱེད་བྱེད་དྲིན་གཟོའི་ཆོ་ག་བསྒྲུབས། ། བསྙོན་བྲལ་དམ་པའི་ལས་སུ་ཆེ་བ་ནི། ། འཆད་རྩོད་རྩོམ་སོགས་གསུངས་ཕྱིར་དྲིན་ཅན་རྗེས། ། ཁོར་ཡུག་ཀུན་ཏུ་བསྟན་པའི་བྱི་དོར་ལ། ། ངལ་མེད་གཞོལ་འདིར་མི་དང་བློ་ལྡན་སུ། ། ཞེས་ཀྱང་སྨྲས་སོ།། ༈ །།དགུང་གྲངས་ཉེར་དགུར་ཕེབས་པ་མེ་གླང་རྒྱལ་ཟླའི་ནང་རྗེ་རྡོ་རྗེ་འཆང་སྐུ་མཆེད་ཀྱི་རྒྱུན་ཚ་རྣམས་ལ་ཞལ་དཀར་ངག་དབང་ལགས་ནས་དབུ་རྩེར་རབ་གནས་བརྒྱ་ཚར་མཛད་སྐབས་ཉིན་གཅིག་འཇམ་དབྱངས་གཟི་འོད་འབར་བའི་སྤྱན་གཉིས་ནས་ཆབ་ཟེགས་པ་ཞིག་བྱུང་ཞིང་།
རྟ་ཟླའི་ནང་ངོར་པས་འཇིགས་བྱེད་དྲུག་ཅུ་པ་དང་། གོང་དཀར་དཔོན་སློབ་རིན་པོ་ཆེ་ནས་ཀྱང་གཏོར་བཟློག་མང་དུ་གནང་མུའི། དབོ་ཟླའི་ཚེས་བཞིར་གོང་ས་རྒྱལ་དབང་རིན་པོ་ཆེ་ཆོས་དབྱིངས་སུ་ཐིམ་ཚུལ་གྱི་དགོངས་རྫོགས་འབུལ་བར་མཛོད་འཛིན་ལྷ་སར་ཕེབས་ཤིང་རྗེ་ཉིད་ནས་དགོངས་རྫོགས་སུ་བདེ་ཀྱེ་གསང་གསུམ་སོགས་ཀྱི་སྒྲུབ་མཆོད་གནང་། དེའི་ཚེ་ཀླུ་སྡིངས་ཞབས་དྲུང་རིན་པོ་ཆེ་ཞབས་འབམ་གྱི་སྙུན་ལྕི་མོས་ངོར་དུ་ཁྱོགས་ལ་གདན་འདྲེན་མཛད་རྗེས་གཟའ་སྐར་ལེགས་འཛོམ་ནས། མུས་ཆེན་སེམས་དཔའ་ཆེན་པོའི་ཐུགས་དམ་མ་རས་བྲིས་ཚེ་དཀྱིལ་ཞལ་ཕྱེ་ནས་ཚེ་དཔག་མེད་ལྷ་དགུའི་སྒྲུབ་མཆོད་བརྒྱ་ཚར་གྱི་དབུ་ཚུགས་མཛད། དེ་དུས་ཟླ་སྐེད་ཙམ་ལ་གང་ནས་འོང་མེད་པའི་བུད་མེད་སྦྲུལ་གཟུགས་འདྲ་བ་ལུང་པ་དུ་མའི་མི་ནོར་ངོ་ཤེས་པ་ཞིག་བྱུང་བ་ནི་དུས་རྟགས་ལྟ་བུ་ཡིན་འདྲ་གསུངས། མཛོད་འཛིན་གདན་སར་འབྱོར་ཉེར་འཇམ་མགོན་གཅུང་དམ་པ་ཉིད་ལ་ཆབ་བསགས་ཀྱི་འགོ་ཟུག་དང་བྱེ་ཚོགས་སྐུ་རྟེན་པའང་འབྱོར། དེ་སྔོན་ནས་བླ་མ་དམ་པ་དུ་མ་དང་ཆོས་སྐྱོང་འགའ་ཞིག་གི་ལུང་། གཞན་ཡང་མོ་རྩིས་སོགས་ལ་བབས་པའི་ཚེ་དབང་རྗེས་གནང་སོགས་ཚང་མ་རྗེ་རྡོ་རྗེ་འཆང་ཉིད་ནས་མཛད་པ་དང་མཉམ་དུ་ཚེ་ཆོག གཏོར་མ།
བཀའ་བསྟན་གསུང་སྒྲོགས། མདོས། གཏོར་བཟློག བསྐང་བ། སྦྱིན་སྲེག སཱཙྪ་སོགས་སྐུ་རིམ་སྒྲུབ་འོས་ཀུན་ཆོས་སྡེ་ཉི་ཟླ་ཟུང་། ངོར། ཆོས་ལྷུན། ཞྭ་ལུ་སོགས་སུ་མཛད་ཅིང་། གཞན་ཡང་རྩིས་བོན་ནས་བྱུང་བའི་གཏོ་བཅོས་སོགས་གང་འཚམས་མཛད་སྐབས་ཤིག་རྗེ་ཉིད་ལྷ་ཁང་རྩེར་ཕེབས་ཏེ་བྱེ་ཚོགས་སྐུ་རྟེན་པར་སྐུ་གསོལ་ཐོག་ལུང་ཞུ་ནན་ཏན་མཛད་པས་རྦོད་གཏོང་གི་ཆོ་འཕྲུལ་ཡིན་ཚུལ་གྱིས་འཇམ་མགོན་དཔལ་ལྡན་ཆོས་སྐྱོང་གི་གསུང་བཞིན་བགྱིས་པས་འཐུས་ཞེས་སྩལ་ཞིང་།
ཕད་བུར་ལྕགས་གླང་སོགས་བཅུག་པ་ཞིག་ཞགས་པས་བཅིངས་ཏེ་བྲག་ཆུང་གི་རིར་གནོན་ལ་དེའི་ཁར་མཆོད་རྟེན་བྱིན་ཅན་གཞག ཅེས་དང་། ཡང་ནམ་མཁར་ཡུལ་གྱིས་གཟིགས་ཏེ། ལམ་གྱི་གཞི་མདོར་ལྷ་བབས་མཆོད་རྟེན་བཞེངས། གཟིམ་ཆུང་གཙོ་བོའི་ཤར་ལྷོར་རྒྱལ་མཚན་དཀར་པོ་འོད་ལྡན་ཚུགས་གསུངས་པ་ལས་སྐུ་སྲོག་ལ་སྐྱོན་འབྱུང་མིན་ངེས་སྦྱར་ཞུ་བར་མཛད་ཀྱང་ལན་མེད་དུ་ཡལ། དེ་སྐབས་གཟིམ་ཆུང་ཤར་ན་རྗེ་རྡོ་རྗེ་འཛིན་ཉིད་བཞུགས་པ་བཞིན་གཙོ་བོ་ཡིན་པས་དེའི་ཤར་ལྷོར་རྒྱལ་མཚན་དཀར་པོ་འཛུགས་དགོས་དེ་བཞིན་རིང་མིན་ནས་སྔགས་འཆང་གོས་དཀར་ལྕང་ལོས་མཛེས་པའི་སྐུར་བཞེངས་དགོས་ཀྱི་བརྡ་དང་། མཆོད་རྟེན་ནི་གཡུལ་ཐང་གཤམ་གྱི་འདི་ཉིད། ལྷ་བབས་ནི་གདུང་བརྒྱུད་རིན་པོ་ཆེ་མཚར་དུ་དངར་བ་ཕེབས་པར་བརྟགས་པས་ཆོས་སྐྱོང་གི་བཀའ་ལུང་ཡང་གསལ་པོར་སྩལ། ས་གའི་ཚེས་འགོར་འཇམ་མགོན་གཅུང་དམ་པའི་སྐུ་མཚམས་གྲོལ་ཀྱང་སྦྱིན་སྲེག་ནི་གནང་མ་ཐུབ། དེའི་ཚེས་བཅུ་དྲུག་ཉིན་གཡའ་ལུང་འཇག་གཤོངས་ཀྱི་འཁོན་སྐུ་འབུམ་ལ་ཉམས་གསོ་གསར་བསྐྲུན་ནང་གཟུངས་བཅས་ལེགས་པར་མཛད།
དེ་དུས་ལན་གཅིག་རྗེ་རྡོ་རྗེ་འཛིན་གྱི་འོད་གསལ་དུ་སྒོ་རུམ་བསེ་མགོན་ཆེན་པོ་ཡིན་དགོངས་པའི་མགོན་པོའི་ཞལ་འབག་སྔོ་ཐལ་ཆར་ལྷགས་ཀྱིས་གདུངས་པ་འདྲ་བ་ཞིག་ལྟག་སྒོ་རྡོ་སྐས་འགོར་གཞན་ལ་འགྲོ་ཚུལ་གྱིས་བྱུང་བས་ཐུགས་ཁྲལ་འཁྲུངས་པ་ཞིག་དང་། ཡང་། བསེ་མགོན་བཞུགས་ཁྱིམ་ན་མལ་ལོའི་ཐུགས་དམ་མ་ཡིན་ཟེར་བའི་རུས་ཀྲོང་གཟི་བརྗིད་ཅན་ཞིག་མཆིས་པར་བསེ་མགོན་གྱི་ཚབ་ཡིན་འདྲ་དགོངས་པ་ཞིག་དང་། ལན་ཅིག་སྐུ་མཆེད་ཕྱག་སྦྲེལ་གྱིས་ཕེབས་བཞིན་པའི་མུར་སྐུ་སྐྱེ་དེའི་རྣམ་པ་མེད་པར་བྱིས་པའི་ལོ་ལྔའི་ཚོད་ཙམ་ཞིག་མཆིས་པའི་མཐར། རྒྱ་དཀར་ནག་གནྡྷོ་ལའི་སྟེང་ཁྲི་ཞིག་ལ་འཇོག་གནང་ཐོག་མཁན་ཆེན་ངག་དབང་ཆོས་གྲགས་ཀྱི་སྐུར་འགྱུར་བ་དང་། ལན་ཅིག་ཆོས་དུང་རིན་པོ་ཆེ་འཇམ་མགོན་གཅུང་དམ་པ་ནས་བཟུང་གནང་གི་མོད་དུ་འཇིམ་རློན་བཞིན་ཞིག་པ་དང་། སྐབས་ཤིག་མོན་པ་ཞིག་ནས་གཞི་ཐོག་ལ་བསྡིགས་ཏེ་མདའ་འཕེན་པ་དང་། བན་དེ་ཞིག་གིས་རྗེ་ཉིད་མ་གཏོགས་སྐུ་འཁོར་ཚད་མར་བསྣུན་ཅིང་བསྡིགས་པ་སོགས་ལྟས་ངན་པ་བསྟུད་མར་འཁྲུངས་པས་བཟློག་ཐབས་ཀྱང་དེ་དང་དེའི་གཉེན་པོར་ཅི་དགོས་ཡེ་ཤེས་ཀྱི་གཟིགས་པས་འདོམས་པར་མཛད་ཅིང་། གཅུང་དམ་པ་ཉིད་ལའང་སྔོན་དུ་ལྗགས་བསྙེན་སྐབས་རྗེ་འབངས་ཉེར་ལྔའི་གྲས་དྲན་པ་ནམ་མཁའི་སྐུ་སྐྱེ་ཡིན་དགོངས་པའི་མོད་གཏེར་ཞིག་འདོན་པར་མཛད་པས། གྲོག་དང་དར་དམར་ལ་གཏེར་ཆོས་དྷཱ་ཀི་དྷཱ་ཀི་ཟེར་བའི་གླེགས་བམ་ཞིག་རྙེད་པ་དང་།
ཡང་ཉིད་ཀྱི་ཁོང་ནང་ན་བྱིས་པ་མཆེ་བ་སྐྱ་ཟིང་ངེ་བ་ཞིག་སྐྱེ་ལ་ཁད་ཡོད་དགོངས་པ་དང་། ཡང་ལྗགས་ཐུན་སྐབས་དངོས་སུ་རང་སེམས་ཀྱེ་རྡོར་ཡབ་ཡུམ་གྱི་རྣམ་པ་མཐོ་གང་ཙམ་ཞིག་རླངས་པ་བུན་ནེ་འཐོན་ཉམས་འཁྲུངས་པས་ཐུགས་སྐྱོ་ལྷང་ངེ་བ་དང་། ད་ངེད་གཅོང་ཅན་འདིའི་གདུང་གི་གོ་ས་མི་ཡོང་པས་གང་ཅིའི་མཚམས་ལ་བླ་མ་རིན་པོ་ཆེ་རང་ཐུགས་བསམ་ཆེར་བསྐྱེད་མཛད་དགོས་གསུང་བ་དང་། སྐབས་འགར་རིམ་གྲོ་གསོལ་སྨན་སོགས་ཀྱིས་དགའ་མོ་ཡོང་འགྲོ་ཞེས་ཐུགས་གསོའི་ཚུལ་མཛད་ལན་དུ། བདག་ལ་ཟླ་བ་བརྒྱད་པར་དྲི་མེད་རྣམ་གཉིས་དང་མི་འཁྲུགས་པའི་གསུང་ཆོག་རྣམས་གནང་རོགས་མཛོད་གསུང་བ་སོགས་སྐུ་མཆེད་ཐུགས་ཡིད་གཅིག་འདྲེས་ཀྱི་མཛད་པས་དུས་འདའ་བའི་མུར་འཇམ་མགོན་དཔལ་ལྡན་ཆོས་སྐྱོང་སྤྱན་འདྲེན་གྱིས་རྗེས་གནང་། འཆི་བསླུ། ཕྲིན་འཆོལ། ཞལ་བཀོད་སོགས་ཚང་མ་རྟག་འགྲུས་སུ་མཛད་ཅིང་། རྗེ་དེར་བརྟག་པ་བསྐྱར་ཞུས་མཛད་པས་འཇམ་མགོན་གཅུང་དམ་པར་རིམ་གྲོ་ཕྲན་བུ་དང་། འུ་བུ་འདི་པས་སྐུ་ཞབས་གཅེན་གྱི་ཞབས་བརྟན་ལ་བརྩོན་དགོས་འདུག
ཅེས་ཞུས་པར་མི་གནང་བར་རྗེ་ཉིད་ཀྱི་སྐུ་གེགས་སེལ་ཐབས་སྩལ་བས་གཞན་དག་ན་རེ། ཅི་གསུང་། ཞུས་པར་མི་གནང་མ་ཞུས་པར་སྩོལ་བ་འདི་འདྲ་ཡ་མཚན་ཞེས་སྒྲོགས་པའང་བྱུང་མོད། འཇམ་མགོན་དེ་ཉིད་ཀྱིས་མངོན་མཁྱེན་གསལ་པོར་སྩལ་བ་ཡིན་གྲང་། སྐབས་ཤིག་རྗེ་རྡོ་རྗེ་འཆང་ཉིད་ནས་ཕྱག་རྡོར་ཨུ་ཙརྻའི་རྗེས་གནང་མཛད་དུས་འཇམ་མགོན་གཅུང་རིན་པོ་ཆེའི་སྐུ་ཤའི་པགས་ཧྲག་ལ་ཚ་འཁྱུག་འཁྱུག་འཁྲུངས་པ་དང་། མཁའ་འགྲོ་བསུན་བཟློག་མཛད་སྐབས་བསུ་བ་རྣམས་ཕྱིར་སློག་པའི་མཚན་མ་མུས་ཆེན་ལ་འཁྲུངས་པས་ད་ཆ་ཡར་བསྐྱེད་བཞེས་པ་ཞིག་ཨེ་ཡོང་གསུངས་མུར་གདུགས་དཀར་བྱད་འགྲོལ་སོགས་མཛད། ཞྭ་ལུ་ནས་བླ་གྲྭ་ཉི་ཤུ་སྐོར་གྱིས་བུ་ལུགས་བཟློག་ཆེན་བཞི། ཚེ་ཆོག དོན་ཞགས་སོགས་དང་། བླ་མ་ཡེ་ཤེས་གྲགས་པས་སློབ་དཔོན་མཛད་དེ་གདུགས་དཀར་མདོས་འཕེན་རྒྱུའི་སྔ་དྲོ་ཁོང་ལ་ཁྲག་རླུང་སྙུན་ཐུབ་བྱུང་བ་སོགས་འཚུབས་ཉམས་དང་།
དེ་མཚམས་ནས་འཇམ་མགོན་གཅུང་རིན་པོ་ཆེའི་གསུངས་ལས། བདེ་མཆོག་ནས་ཨ་ལྕེ་དྲུང་མཆེད་བྱོན་ན་གསུང་བར་རྗེ་ཉིད་ཀྱིས་སྟོན་ཀ་ཙམ་བྱོན་པས་འཐུས་གསུངས་པ་ཡིན་ཚུལ་མཛད་པས། སྟོན་སྒུག་ལོང་མི་ཡོང་ལགས་གསུངས་པ་དང་། རྗེ་ཉིད་ཁའུར་སྨན་ཆབ་ལ་ཕེབས་གྲབས་ཀྱི་ཉེར་བསྡོགས་མཛད་པས། འཇམ་མགོན་དཔལ་ལྡན་ཆོས་སྐྱོང་གི་གསུང་ལས་ཆབ་ཀྱང་འགྱངས་པ་དང་གཏར་ཁ་ནི་དེ་ལོ་ནས་བཟུང་ཇི་སྲིད་འཚོ་བའི་བར་མི་རུང་གསུངས་པའང་དོན་གནས་བཞིན་དེ་ནས་བཟུང་གནང་མ་དགོས་ཤིང་། སྨན་པ་ཟུང་ནས་ཆུ་གཏར་གཉིས་ཀ་བཤོལ་ན་ཞབས་ལ་སྙུན་གཞི་བྱུང་དོགས་གླེང་བ་ལྟར་ཆུ་སྟོད་ཚེས་ལྔར་ཆབ་ལ་ཕེབས་རྩིས་ཀྱིས་ཚེས་བཞིར་ཞལ་དཀར་དཀོན་རྒྱན་ལ་གང་ཅི་ཞིབ་གླེང་གནང་བས། ད་ནངས་ཕྱག་རྩ་གདེང་ཁེལ་ཞིག་མི་འདུག་པས་ཆབ་བཤོལ་ཅིས་ཀྱང་གནང་དགོས་ཞུས་དོན་བཞིན་དང་། དེ་ནས་ཇེ་ཞན་བཅས་སྐུ་དྲུང་དུ་ཕེབས་པས་བླ་སྨན་པ་མཆི་མ་འབྱིན་ཅིང་འདུག་པས་དེ་འཕྲལ་བདུད་རྩི་འཕེལ་གདུང་སོགས་ཞུ་བར་མཛད་ཅིང་། འཇམ་མགོན་དཔལ་ལྡན་ཆོས་སྐྱོང་སྤྱན་འདྲེན་མཛད་པས་དེས་ཀྱང་སྤྱན་ཆབ་ཉིལ་བཞིན་དུ་ད་སྐུ་ཞབས་རིན་པོ་ཆེ་འདིར་མ་བཞུགས་གསུང་བས་གཟིམ་སྤྱིལ་དུ་ཕེབས་ནས་ཐུགས་དམ་གསོལ་འདེབས་ལ་བརྩོན་པར་མཛད་པས་དར་ཙམ་ཞིག་ནས་དགོངས་པ་ཆོས་དབྱིངས་སུ་ཐིམ་པའི་ཚུལ་གསན་པས། རྐྱེན་སེལ་རིམ་གྲོ་སྨན་ཟས་སྤྱོད་སོགས་གང་ལའང་འགྱོད་མེད་དེ་ཙམ་ཞིག་ནི་བགྱིས།
ལས་དབང་བཟློག་མེད་འདི་འདྲ་ཨང་གསུང་བའི་མུར་ཞམ་འབྲིང་པ་རྣམས་ནས་ཐུགས་གསོ་དང་སྦྲགས་དགོངས་རྫོགས་སྐོར་གྱི་ཞལ་བཀོད་དང་། སྐུ་བསྟོད་སོགས་གསོལ་བཏབ་ལ་དེ་རིང་མང་ཇ་ཞིག་དང་། གཞན་རྣམས་འཇམ་མགོན་དཔལ་ལྡན་ཆོས་སྐྱོང་སོགས་ལ་ཞུ་རྩིས་ཡིན། གསོལ་འདེབས་ད་ལྟ་འོང་གསུངས་ནས་འགྲོ་ལ་རྗེས་བརྩེ་མ་འདི་སྐད་ཅིག་ལ་སྩལ། ཀྱེ་མ་ཐུབ་དབང་བསྟན་པའི་སོགས་ཤླཽ་ཀ་གཅིག་ནི་ལོ་དེའི་དཔྱིད་གོང་ས་རིན་པོ་ཆེ་སོགས་བསྟན་འཛིན་གཞན་གཤེགས་པའང་ཐུགས་དྲན་གྱི་གསུང་ཡིན་གསུངས། དར་ཙམ་ནས་འཇམ་མགོན་དཔལ་ལྡན་ཆོས་སྐྱོང་སྤྱན་ཆབ་ཀྱིས་བརྣངས་པ་ཙམ་གསུང་འདར་བཞིན་དུ་དེ་རིང་བདག་སོགས་གདུལ་བྱ་ཀུན་གྱི་བསོད་ནམས་དུས་གཅིག་ཏུ་ཟད་པའི་གནས་ཚུལ་ངན་པ་དེ་འདྲ་མཐོང་བྱུང་བས་ད་ཆ་སྐྱབས་མགོན་དམ་པ་ཉིད་ཞབས་པད་ཡུན་བཞུགས་ཀྱི་དགོངས་པ་གཡེལ་མེད་ནས། བསྟན་དོན་ལར་རྒྱ་ཚང་མར་ཐུགས་བསྐྱེད་ཟབ་སྒྲོན་ཞུ་དགོས་ལའང་རིམ་བཞིན་གསན་བཞེས་ཐུགས་རྗེ་ཆེ་དགོས་ཞེས་དངོས་པོའི་འབུལ་ཆ་དང་བཅས་མཛད་པས། བཀའ་ལས། སྤྱིར་བདག་རང་བསོད་ནམས་དམན་པས་གཞོན་ནུ་ནས་ཡབ་རྗེ་རྡོ་རྗེ་འཆང་གཤེགས། གདན་སའི་ཁུར་བྱིས་པ་ཞིག་ལ་བབས།
བར་སྐབས་སུ་ཡ་ཧུད་ཡོང་ལ་ཁད་ཀྱི་སྣང་ཚུལ་དུ་མའང་བྱུང་། ཁྱད་པར་ནུ་བོ་དེ་བདག་རང་ལ་འཁྲི་ཤིང་གདན་ས་འཛིན་པར་མེད་ཀ་མེད་རང་ཡིན་ཀྱང་། སྡོད་རིང་ལུས་གཅོང་ཞིང་ད་ལོ་ནད་ཡུན་རིང་པོར་བྱེད་སྒོ་ཀུན་འཐུད་མ་ཤོར་བར་བྱས་ཁུལ་དང་། ཁྱད་པར་སྐུ་ཞབས་ཉིད་ནས་དེ་ལྟ་བུའི་ཐུགས་བརྩོན་མཛད་ཀྱང་གེགས་ཆག་བཟློག་མེད་ཀྱི་སྣང་ཚུལ་འདིར་བདག་ནི་ཚིག་པ་ཟ་རང་དྲེགས་ཀྱང་བྱ་ཐབས་མི་འདུག་པས་སྐུ་ཞབས་ནས་དེ་ལྟའི་ཐུགས་ངལ་མི་བཞེས་པར་འཕྲལ་ཡུན་གང་ཅིར་འདི་ནས་ཀྱང་ཞུ་ཆ་མང་དུ་མཆིས་པས་དེ་བཞིན་ཐུགས་ཁུར་ཆེ་བཞེས་ཞུ་གསུངས་པས་ཐུགས་གསོས་ཏེ་གནས་སྐབས་ཀྱི་གསུང་གླེང་དང་། འཇམ་མགོན་དེས་སྤུར་དྲུང་ཐུགས་དམ་གསལ་འདེབས་སོགས་དང་དུས་མཐའི་ཞལ་བཀོད་ཚང་མ་གནང་བ་དང་ཆབས་གཅིག་རྗེ་རྡོ་རྗེ་འཆང་ནས་ཀྱང་ཐུགས་དམ་གྱི་རྩིས་གང་ཟིན་མཛད་དེ་ཚེས་ལྔ་ནས་བཟུང་ཀྱེ་རྡོར་སྒྲུབ་མཆོད་ལ་ཐུགས་གཞོལ་བའི་སྐབས་དང་། ཆོས་སྡེ་ཉི་ཟླ་ཟུང་ནས་ཀུན་རིག་སྒྲུབ་མཆོད། བཟང་སྤྱོད་འབུམ་ཐེར། བན་ཚང་པས་ཀྱེ་རྡོར་སྒྲུབ་མཆོད་རྣམས་དང་། ཞག་གསུམ་ནས་ཐུགས་དམ་གྲོལ་རྟགས་ཇེ་གསལ་གྱིས་འཇམ་མགོན་མུས་ཆེན་ངག་དབང་ལགས་རྣམས་ནས་གསུང་ཆོག་དང་། ཚེས་བདུན་ལ་སྤུར་ཆས་ཞལ་བཀོད་ཀྱིས་སྤུར་བཞུའི་གནས་འགའ་ཞིག་བརྟག་སྒྲིལ་གནང་བར་ཕུན་གླིང་ཚོམས་ཆེན་འཐོན་པས་དེར་བཅའ་སྒྲིག་དང་བྲག་རྩ་རྗེའི་དགོངས་རྫོགས་འཆར་ཅན་ཡང་གནང་།
ཚེས་བརྒྱད་སྔ་དྲོ་མཆོད་ཕྲེང་རྒྱས་པའི་དབུས་སུ་སྐུ་སྤུར་སྤྱན་འདྲེན་གྱིས་ཕུན་གླིང་སྒོ་འཕྱོར་དུ་ཉེ་སྐོར་སྐྱ་སེར་ཚང་མས་བྱིན་རླབས་ཞུས་རྗེས་ཚོམས་ཆེན་དུ་གང་གི་འཇམ་མགོན་དཔོན་སློབ་རྣམས་ཀྱིས་ཀྱེ་རྡོར་སྦྱིན་སྲེག་སྒོ་ནས་བཞུ་སྦྱངས་མཛད་པས་ཆབ་ནད་ཅན་གྱི་སྐུ་སྤུར་དེ་ནི་བརླན་མེད་ལྟར་སྐད་ཅིག་ལ་མེ་མཆོད་བཞེས་པས་འཇམ་མགོན་ཐུགས་དགེས་ཏེ་གསུང་ཆོག་གི་མཚམས་ཤིག་ལ་བུམ་སྒོར་ཐུགས་རྟོག་མཛད་པས་དབུ་ཡོངས་རྫོགས་དེ་ཕྱོགས་སུ་དུད་དེ་དབུ་ཐོད་ལོགས་ལ་ཁ་སར་པ་ཎི་འདྲ་བའི་བཞེངས་སྐུ་གསལ་བ་གཟིགས་ཤིང་། ནང་ལྟས་དང་བསྟུན་ནམ་མཁའ་ལའང་ངོ་མཚར་འདྲ་ཡོད་འགྲོ་དགོངས་གཟིགས་པས་ཉི་མ་གསལ་ཞིང་འཇའ་དཀར་ཕོན་ཙམ་བྱུང་བས། འོ་ཡ་གི་ཀ་ཡིན་འདུག་གསུངས་ཤིང་ཕྱག་ཐལ་མོ་མཛད། ཐུགས་དམ་གྲོལ་ནས་ཞེ་དགུའི་བར་རྗེ་རྡོ་རྗེ་འཆང་ཉིད་ཀྱིས་ཀྱེ་རྡོར་སྒྲུབ་མཆོད་ནར་མའི་ཉིན་རེ་བཞིན་དེའི་ལྷོ་སྒོའི་གསུང་ཆོག་དབང་བསྐུར་བཅས་དང་། ཞག་བདུན་པའི་ཐོག་མཚན་བྱང་སྲེག་པ། དཀྱིལ་འཁོར་གཤེགས་གསོལ་སོགས་བདུན་ཚིགས་རྣམ་དག་གི་ཕྱག་བཞེས་ཀྱི་སྒོ་ནས་རྗེས་འཛིན་དང་། ཚེས་བཅུ་ནས་ཞག་གསུམ་རིང་སྐུ་གཤེགས་ཀྱི་ལྗགས་བསྙེན་ཁ་སྐོང་བཅུ་ཆའི་སྦྱིན་སྲེག་སྤེལ་ཚིག་ཅན་བཅས་མཛད། སྤུར་ཁང་དང་གདུང་རུས་བསྡུ་བ་སོགས་འཇམ་མགོན་དེས་མཛད་ནས་སྤུར་སྒམ་ཚུལ་འབྱོན་དུས་མཆོད་ཕྲེང་ཉུང་ངུའི་སིལ་སྙན་གྱི་སྒྲ་སྙན་དུ་ལྷུང་བས་ཐུགས་སྐྱོ་ལྷང་གི་མུར། ཨེ་མ་འདུས་བྱས་ཐམས་ཅད་ནི་མི་རྟག་པ་ཞེས་གསུངས་པའི་སྣང་ཚུལ་ནི་འདི་འདྲ་དགོངས་པའི་ངང་དུ་དར་ཙམ་ཞིག་འབྱམས། བཅུ་བཞི་ནས་ཞག་ལྔའི་རིང་ངོར་དུ་དགེ་འདུན་ལྔ་བརྒྱ་སྐོར་ལ་བསྙེན་རྒྱས་དང་།
དབུས་ལྷོ་བྱང་ལ་དགོངས་རྫོགས་སྒྲུབ་མི་ཆེད་མངགས་ཀྱིས་ལྷ་སར་ཇོ་ཞལ་རྣམ་གཉིས། རང་བྱོན་བཅུ་གཅིག་ཞལ། བྱམས་པ་མཆེད་ལྔ། བྱམས་པ་ཆོས་འཁོར། ལོ་ཀེ་ཤྭ་ར་རྣམས་ལ་སྙན་ཤལ། བྱང་ཆེན་རྒྱལ་ཚབ་རིན་པོ་ཆེ། བསམ་ཡས། ཁྲ་འབྲུག ཡར་ཀླུངས་ཤེལ་བྲག་རྣམས་ཀྱི་རྟེན་གཙོར་ཡང་སྙན་ཤལ། རྣམ་གྲོང་རྡོ་རྗེ་འཆང་ལ་བསྔོ་རྟེན་སྨན་པར།
གོས་ཇུས་ཡུག གོང་དཀར་འདུས་སྡེ་ནས་གུར་རིགས་བསྡུས། ཀྱེ་རྡོར་བཀའ་བབས་བཞི། གཟའ་ཡུམ། བདག་མེད་མ། གསང་འདུས་མི་བསྐྱོད་པ། འཇམ་རྡོར། སྒྲོལ་མ་བཅུ་བདུན། གུར་སྒྲོལ། ཨ་ར་པ་ཙ་ན།
རིགས་གསུམ་སྤྱི། བདེ་མཆོག་ལཱུ་ནག་དྲིལ་གསུམ། ཕག་མོ་སོ་བདུན། འཇིགས་བྱེད་རོ་ལངས་བརྒྱད་བསྐོར། བཅུ་གསུམ་མ། ཞེ་དགུ་མ། སྒྱུ་མ་ཆེན་མོ། ཀུན་རིག རྣམ་བིར། གཤེད་དམར་ལྷ་ལྔ།
བཅུ་གསུམ་མ། དགྲ་གདོང་རྣམས་ཀྱི་དཀྱིལ་འཁོར་སྒྲུབ་མཆོད་དགོས་ཆ་ཡོན་བཅས་དང་། བཀྲ་ཤིས་ཆོས་སྡེར་གནས་གསར་རྡོ་རྗེ་འཆང་ཆེན་པོར་ན་བཟའ་ཆ་ཚང་། ཕྱག་ཕྲེང་རྒྱན་བཅས། རྫབ་གསོལ། ཕུར་པ་སོགས་ཕྱག་ཆ་རྣམས་དང་། ཆིབས་སྒ་འཁོར། བརྒྱད་ཚན་གསུམ་རྣམས་དང་། འདུས་སྤྱི་ནས་ཀྱེ་རྡོར་མན་ངག་ལུགས། བདག་མེད་མ།
གུར་རིགས་བསྡུས། རྡོ་རྗེ་སྒྲོལ་མ། རིག་བྱེད་མ། གསང་འདུས་ལུགས་གཉིས། འཇིགས་བྱེད་བཅུ་གསུམ། ཕྱག་རྡོར་འཁོར་ཆེན། བདེ་མཆོག་ལཱུ་ནག མཁའ་སྤྱོད་མ། མཁའ་འགྲོ་རྒྱ་མཚོ། སངས་རྒྱས་མཉམ་སྦྱོར།
གདན་བཞི། སམྤུ་ཊི། གུར་ལྷ་བརྒྱད། ཀུན་རིག རིགས་གསུམ་སྤྱི། མི་འཁྲུགས་པ། ཚེ་དཔག་མེད། འོད་ཟེར་ཅན། རྣམ་རྒྱལ། དུས་འཁོར་རྣམས་ཀྱི་སྒྲུབ་མཆོད་དགོས་ཆ་ཡོན་བཅས།
ཞྭ་ལུར་རྡོར་དབྱིངས་རྩ་ལུགས། འགྲེལ་ལུགས། རྩེ་མོ་དང་དཔལ་མཆོག་རིགས་བསྡུས། དཔལ་མཆོག་རྡོར་སེམས། ཁམས་གསུམ་རྣམ་རྒྱལ། ཆོས་དབྱིངས་གསུང་དབང་། འཇམ་དཔལ་རིགས་བསྡུས། འཇམ་དཔལ་གསང་ལྡན། ཀུན་རིག མི་འཁྲུགས་བཅུ་གསུམ།
འཆི་བདག་འཇོམས་པ། རྣམ་སྣང་མངོན་བྱང་། དྲི་མེད་རྣམ་གཉིས། གྲྭ་ལྔ། གནས་བཅུ། དོན་ཞགས། གདུགས་དཀར། ཕྱག་རྡོར་འགྲོ་བཟང་། རྣམ་རྒྱལ། སྨན་བླ།
འཆི་མེད་རྔ་སྒྲ་རྣམས་ཀྱི་སྒྲུབ་མཆོད་དགོས་ཆ་ཡོན་བཅས། གཞན་ཡང་གཙང་དབུས་དགོན་སྡེ་ཉིས་བརྒྱ་དང་ཞེ་བདུན་ཙམ་ལ་མང་སྐོལ་བསྔོ་རྟེན་རྣམ་གཞག་སོགས་དང་། པཎ་ཆེན་ཐམས་ཅད་མཁྱེན་དྲུང་ལྗགས་བསྔོ་རྟེན་དངུལ་སྲང་ལྔ་བཅུ། ཇ་འཁོར། ཆིབས་སྒ་འཁོར་རྣམས་ཀྱིས་མཚོན་བརྒྱད་ཚན་གསུམ་བཅས། ཚང་མའི་དངོས་པོ་གང་སོང་བསྡོམས་ཇ་འཁོར་དྲུག་དོན་གསུམ་ལྷག་ཙམ། དངུལ་སྲང་ཆིག་སྟོང་སུམ་བརྒྱ་ཉི་ཤུ་སྐོར། དགུ་ཚན་བརྒྱད་ཚན་རེ། བདུན་ཚན་ཁ་ཤས། ལྔ་ཚན་སོ་གསུམ།
གསུམ་ཚན་ཉིས་བརྒྱ་བཅུ་གཅིག སྣམ་བུབས་བརྒྱ་དང་གོ་ལྔ། ཁ་བཏགས་ཆིག་ཁྲི་དྲུག་སྟོང་བདུན་བརྒྱ་བརྒལ་ཙམ། མར་ཁལ་བརྒྱ་དང་བདུན་ཅུ་སྐོར། གསེར་ཞོ་བརྒྱ་དང་དོན་དྲུག་བཅས་སོང་ཞིང་། སྤུར་རུས་བཏུལ་ཟིན་ནས་གདུང་ཚྭ་མཆོད་དགུ་མ་འབུམ་ཐེར་གཙུག་ཏོར་དྲི་མེད་སྙིང་པོ་ཅན་དང་། བླ་མ་ཡི་དམ་ཆོས་སྲུང་ནོར་ལྷའི་སྐུ་ཁྲི་ཕྲག་བརྒལ་ཙམ་གྱི་སཱཙྪ་རྣམས་ཆོས་གྲྭ་ལྷོའི་དགེ་འདུན་རེས་བསྐོར་གྱིས་ཁུར་བཞེས་འགོ་པ་ལྡེ་ཕྱུང་པ་བཀྲ་ཤིས་འོད་ཟེར་གྱིས་བགྱིས་ཏེ་ཐོག་མར་ཚོམས་དམར། དེ་ནས་ལྷ་ཆེན་ཐིགས་གཡབ་ཤར་དུ་ཚུགས། གྲོ་བཞིན་ཚེས་བཞི་ནས་ཐིགས་གཡབ་ལྷོ་སོགས་སུ་བདེ་ཀྱེ་གསང་གསུམ། བདག་མེད་མ།
མཁའ་སྤྱོད་མ། ཀུན་རིག ཚེ་ཆོག རྣམ་རྒྱལ། བསྟན་པ་གསོ་ཆོག་ཞག་བདུན་རྣམས་དང་རྗེ་རྡོ་རྗེ་འཆང་ཉིད་ནས་ཞེ་དགུའི་ཀྱེ་རྡོར་གྲོལ་ཉེ་ཡིན་པས་སྐབས་ཤིག་སྐུ་གཤེགས་དེ་སྙུན་མེད་སྔར་གྱི་རང་ཆས་སུ་འཁྲུངས་པས་རང་བཞིན་གྱི་གསུང་གླེང་མུར་དེང་སང་འོ་བརྒྱལ་མི་འདུག་གམ་གསུངས་པས། སྐྱོན་ཅི་ཡང་མི་འདུག་བདག་གི་ཞེ་དགུ་ཐེམ་དུས་གུར་མགོན་ལྷ་བརྒྱད་ཀྱི་དབང་ཞིག་བསྐུར་གྲོགས་མཛོད་གསུང་བ་འཁྲུངས་པ་བཞིན་ཉེར་ལྔར་ཞེ་དགུ་ཐེམ་དུས་མགོན་པོའི་དབང་ཆེན་གྲས་ལྷ་བརྒྱད་དཀྱིལ་ཆོག་ཁོལ་སྒྲུབ་ཀྱིས་དབང་བསྐུར་མཛད། དེ་སྐབས་གཞུང་ཞབས་རིན་པོ་ཆེ། སྡེ་དགེ་ས་དབང་། འབྲུག་སྡེ་སྲིད་སོགས་ཀྱིས་གཙོ་མཛད་གཞིས་བྱེས་ཆེ་ཕྲ་དུ་མས་ཞབས་འདེགས་དངོས་པོ་གསེར་དངུལ་ཇ་སོགས་མང་དུ་འབུལ་བར་མཛད། ཁྲུམས་ཟླའི་འགོར་གདུང་ཚྭ་རྣམས་གྲུབ་པས་རྗེ་ཉིད་ལྷ་ཁང་རྩེའི་སྨོན་གནས་ཡིད་འོང་ཚལ་དུ་བཞུགས་འཇགས་ཀྱིས་ཕྱག་ནས་གྲངས་གསོག་དང་སྦྲགས་སྐུ་གཤེགས་ཀྱི་ཞལ་ཆེམས་བཞིན་དྲི་མེད་རྣམ་གཉིས་མི་འཁྲུགས་ལྷ་དགུ་རྣམས་རྡུལ་དཀྱིལ་ཐོག་ནས་ཅི་རིགས་དང་།
ཕྱི་དྲོའི་ཚེ་མགོན་ཁང་དུ་སླད་ཀྱི་ཕྲིན་འཆོལ་སོགས་ལ་ཐུགས་བརྩོན་མཛད། དེ་ནས་རྗེ་རྡོ་རྗེ་འཆང་གི་ཐུགས་དགོངས་ལ་སྐུ་གཤེགས་དེའི་ཞེ་དགུ་ཟླ་མཆོད་སོགས་ལ་དགེ་བ་རྒྱ་ཆེར་ནི་མཛད་ཟིན། ལོ་མཆོད་ཀུན་རིག་ནི་བཙུགས། གཞན་དགེ་རྒྱུན་རང་མ་བྱུང་ཡང་ཆོག ད་ཀོ་གདན་ས་མཛེས་རྒྱན་དངུལ་གདུང་ཁྱད་འཕགས་ཤིག་བྱུང་ན་སྐུ་གཤེགས་ཀྱི་དགོངས་པ་རྫོགས་ཐབས་ཀྱང་དེ་བས་ལྷག་པ་མེད་པ་དང་། ཁྱད་པར་གདན་ས་ཆེན་པོ་འདི་ལ་ཞབས་ཏོག་ཏུ་དགོངས་ཏེ་ཐོག་མར་དུས་མཆོད་གཙུག་ལག་ཁང་བཀོད་ལེགས་མཛད་རྗེས་དེར་བཞུགས་ཡུལ་བགྱིད་འཁྲུངས་པར་སྐུ་དོགས་ཆེ་སྐབས་ཤིག་གསོ་མི་རུང་བའི་རྒྱུ་མཚན་སོགས་སྙན་སྒྲོན་བཞིན་ལྷ་མཐིལ་སྤྲུལ་པའི་གཙུག་ལག་ཁང་ཆེན་པོར་སྐུ་གསུང་གི་རྟེན་ཁྱད་མཚར་བཞུགས་ཀྱང་ཐུགས་རྟེན་ཁྱད་འཐོན་མ་བཞུགས་པར་དགོངས། མཆོད་སྡོང་འཛམ་གླིང་འོད་གསལ་འདི་ཉིད་བཞེངས་རྒྱུའི་ཐིག་རྩ་ཐར་རྩེ་པཎ་ཆེན་གསུང་ལ་སངས་རྒྱས་ཕུན་ཚོགས་ཀྱིས་མཆན་གནང་བཞིན་མཛད་རྗེས་བྱང་ཆུབ་མཆོད་རྟེན་གྱི་ཤིང་བཀོད་སོགས་བཀའ་ཡིས་འདོམས་རྗེས། དབྱུག་ཟླའི་ནང་ཆོས་གྲྭ་ལྷོ་བྱང་པ། ཡུལ་ཆེན་པ། ཉི་ཤར་པ།
ཆོས་ལྷུན་པ་སོགས་བརྒྱ་སྐོར་ལ་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་སྨིན་གྲོལ་བསྡུས་ཙམ་ཞིག་མཛད་པ་ནི་འདི་ཉིད་འཆད་ཐེང་གསུམ་པའི་སྐབས་སོ། ། འདི་ལོ་མཐོང་བ་དོན་ཡོད་ཉམས་གསོ་གསར་བསྐྲུན་ལྟ་བུའི་གཙུག་ལག་ཁང་སྟེང་མ་གསར་བཞེངས་ཀྱིས་ཕེབས་འགྲུལ་སྐབས་ཕྱག་འབྱོར་གྱི་སྐུ་རྟེན་རྣམས་བཞུགས་སུ་གསོལ། དེ་མཚམས་ནས་འཛམ་གླིང་ན་བློ་ལྡན་གཟུར་གནས་ཀུན་གྱི་བསྔགས་བརྗོད་ཀྱི་མེ་ཏོག་འཐོར་ཞིང་འདུད་པའི་ཡུལ་དུ་གྱུར་པ་མཚན་མཆོག་གསུམ་ལྡན་གྱི་གདུང་རབས་རིན་པོ་ཆེ་འཇིག་རྟེན་ན་ཕན་བདེའི་བཙས་སུ་ཆེ་བ་འདི་ཉིད་སྤེལ་བའི་ཕྱིར་སྡོམ་བརྩོན་ངུར་སྨྲིག་གི་བརྟུལ་ཞུགས་ལས་སླར་ལྡོག་སྟེ་སྔགས་འཆང་གོས་དཀར་ལྕང་ལོས་མཛེས་པའི་སྐུར་བཞེངས་སུ་གསོལ་བར། ལྕང་སྐྱ་རྡོ་རྗེ་འཆང་། གནས་གསར་རྡོ་རྗེ་འཆང་། འཇམ་མགོན་དཔལ་ལྡན་ཆོས་སྐྱོང་། གཞུང་ཞབས་རིན་པོ་ཆེ་དགུང་བློན་ཆེན་པོ་རྣམས་དང་བཅས་སྡེ་དགེ་ས་སྐྱོང་། ཞུ་ཆེན་རིན་པོ་ཆེ་རྣམས་ཀྱིས་ཐོག་དྲངས་མདོར་ན་རྗེ་བཙུན་ས་སྐྱའི་བསྟན་པ་རིན་པོ་ཆེ་ཐུགས་ལ་བཅངས་སོ་ཅོག་ནས་གདུང་བརྒྱུད་རིན་པོ་ཆེའི་སྐུ་ཆེ་བའི་ལོ་རྒྱུས་ཞིབ་གླེང་གིས་ཇེང་དྲངས་ཏེ། གདུང་འཛིན་གྱི་གོ་ས་རིན་པོ་ཆེར་ཕེབས་དགོས་པའི་གསོལ་འདེབས་ནན་ཏན་ཆེན་པོས་མཛད་པའི་རྐྱེན་དང་། རྗེ་རྡོ་རྗེ་འཆང་ཉིད་ཀྱང་སྙིགས་དུས་ཀྱི་བསྟན་པའི་མེ་རོ་གསོ་བ་ལ་སྔགས་འཆང་ཆོས་ཀྱི་རྒྱལ་པོ་དང་འཇམ་མགོན་ཨ་མེས་ཞབས་ཀྱི་རྣམ་ཐར་ལྷུར་བཞེས་དོན་ཐོག་ཏུ་འགྱུར་བའི་ཐུགས་བསྐྱེད་དང་།
སྐྱེ་འགྲོའི་བསོད་ནམས་མི་དམན་པ་སོགས་སྒོ་དུ་མ་ནས་རྟེན་འབྲེལ་འགྲིག་སྟེ་སྟོན་མཇུག་གཟའ་སྐར་ལེགས་འཛོམ་ཐོག་ཆོས་ལུང་རྒྱལ་པོའི་སྲས་མོ་གཞོན་པ་ཕུན་ཚོགས་ཚེ་རིང་དེ་ཉིད་གསང་རྒྱ་འཛོལ་མེད་དུ་པདྨ་འདམ་ན་གནས་ཀྱང་འདམ་གྱིས་མ་གོས་པ་བཞིན་དུ་ཁབ་བཞེས་མཛད། མགོ་ཟླ་ནས་བཟུང་རྗེ་ཉིད་ཀྱིས་རྗེ་བཙུན་ས་སྐྱ་པའི་གདུང་རབས་མྱུར་འབྱོན་སྐུ་རིམ་དུ་གདུགས་དཀར་ཉེར་བདུན་མའི་སྒྲུབ་མཆོད་བརྒྱ་ཚར་གྲངས་གསོག་དང་བདག་མོར་ཀྱེ་རྡོར་རྒྱུ་དབང་དང་ཚེ་དཔག་མེད་ལྷ་དགུའི་དབང་། སྒྲོལ་མ་ཉེར་གཅིག་སོགས་རྗེས་གནང་ཁ་ཤས། ཁྱད་པར་སོ་སོ་འབྲང་མའི་རྗེས་གནང་བརྒྱ་ཚར་རྣམས་མཛད་པ་ཙམ་ནས་བཟུང་རྗེ་བཙུན་ས་སྐྱ་པའི་གདུང་བརྒྱུད་རིན་པོ་ཆེ་མ་འོངས་སྲིད་མཐའི་བར་དུ་འབྱོན་པའི་ཆེད་ཁོ་ནར་གནང་བའི་མཛད་པ་གཅིག་པུར་བལྟས་ཀྱང་སྐུ་ཚེ་རིལ་པོ་ཁྱོལ་བ་དང་འདྲ་བ་ལགས་སོ། ། དེ་དག་གི་དོན་བསྡུ་ན། གནམ་ལོ་སྒྲ་གཅན་འབར་བའི་གླང་དར་གྱིས། ། ཁ་བ་རི་པའི་ལེགས་བྱས་གསོག་པའི་རྟེན། ། ཕྱག་ན་པདྨ་འཇམ་དབྱངས་ཉི་ཟླ་ཟུང་། ། ཁོ་བོའི་སྣང་བ་འཕྲོགས་སོ་ཀྱེ་མ་ཧུད། ། འོན་ཀྱང་དྲང་སྲོང་ཆེན་པོའི་བཀའ་ལུང་གིས། །
བདེ་གཤེགས་བསྟན་པ་བྱང་ཕྱོགས་འཕེལ་བ་དང་། ། འགྲིབ་པའི་ཚུལ་གསུངས་རྫུན་བྲལ་ཐ་ཚིག་ལ། ། ཀུན་ཀྱང་རེ་ཞིག་ངལ་བསོ་བསྟེན་པའི་གྲོགས། ། ངན་དེའི་གཉེན་པོར་དམ་བཅས་བྱང་ཆུབ་སེམས། ། དཔལ་གྱི་རྡོ་རྗེ་སླར་བྱོན་ཚར་བཅད་དང་། ། མཉམ་དུ་བསྟན་པའི་མེ་རོ་ཉེར་གསོས་ཏེ། ། དགོངས་དབྱིངས་རྫོགས་པའི་སྣང་བའི་ཟེར་ཕྲེང་སྦྱིན། ། གསུང་ངག་ལེགས་བཤད་འདབ་མ་གྲོལ་བ་དང་། ། སྔགས་འཆང་ཨུཏྤལ་དཀར་པོའི་གོས་བཟང་ཅན། ། སྔོན་མེད་གསར་དུ་བཞད་པའི་དགེ་མཚན་ནི། །
སྲིད་གསུམ་ཆེ་དགུའི་གཏམ་གྱིས་བསུས་པར་ངེས། ། ཞེས་ཀྱང་སྨྲས་སོ།། ༈ །།དགུང་གྲངས་སུམ་ཅུར་ཕེབས་པ་ས་སྟག་དཔྱིད་འགོ་མར་གོང་བཞིན་གྱིས་བླ་མ་ཡི་དམ་སོགས་ཀྱི་སྐུ་པར་རྣམས་དང་། རྗེ་རྡོ་རྗེ་འཆང་ཉིད་ནས་སྐུ་པར་སྟོང་དུ་ཉེ་བ། མཆོད་པ་རྒྱ་མཆོད་དགུ་བསྡོམས་ཉིས་བརྒྱ་སྐོར་འདེབས་པར་མཛད། རྟ་ཟླ་ནས་མཆོད་སྡོང་གི་ཟངས་དངུལ། གསེར། ཕྲ་རྒྱན་སོགས་བཟོ་གྲྭའི་བཀའ་འདོམས་མཛད་པའི་ཟངས་དངུལ་གསེར་ཕྲ་རྒྱན་སྐོར་རྗེ་ཉིད་ཀྱི་ཞལ་སྒོ་ལས་བྱོན་པའི་གདུང་རབས་ཞལ་སྐོང་བཞིན་དང་། དེའི་ཚེ་གཞུང་ཞབས་རིན་པོ་ཆེ། སྡེ་དགེ་ས་སྐྱོང་སོགས་དྲག་ཞན་དུ་མ།
ཞལ་ངོ་སོ་སོ། ཆོས་སྡེ་ཉི་ཟླ་ཟུང་སོགས་དགོན་སྡེ་མང་པོ་ཕྱག་གཉེར་དྲུང་གྲས། བླ་གཉེར་ཚང་གཞིས་མི་སེར་སྐྱ་སོགས་ཀྱིས་ཕྲ་རྒྱན་གསེར་དངུལ་ཟངས་སོགས་མང་པོའི་ཞབས་འདེགས་ཕུལ། ནག་ཟླ་ནས་བཟུང་རྗེ་རྡོ་རྗེ་འཛིན་ཉིད་ཀྱིས་རྣམ་རྒྱལ་སྟོང་མཆོད་ཇི་སོང་བར་གསོག་གནང་སྐབས། གཏེར་སྟོན་རིག་འཛིན་ཚེ་དབང་བཀྲ་ཤིས་ཀྱིས། དེའི་གཏེར་ཆོས་ཞིག་གི་ལུང་བསྟན་ལས། ས་སྐྱ་བོའི་ནང་གི་ཀུན་དགའི་མིང་༔ རྐྱེན་བར་ཆད་དམ་སེལ་དོགས་ཟོན་ཟབ༔ ལྷ་ཕུར་པ་བསྒྲུབ་ན་མཆོག་ཏུ་ཤིས༔ རྐྱེན་དེར་གྲོལ་བོད་ཁམས་ཕན་བདེ་སྤེལ༔
ཞེས་སོགས་ཀྱི་ལུང་དང་ཨཽ་ཌྱིན་པདྨའི་ཚེ་ཆུ་ངོ་མ་ལོ་རྒྱུས་བཅས་སྩལ་བ་བཞེས་ཤིང་། དེ་དང་ཆབས་གཅིག་རྣམ་རྒྱལ་གྱི་སྐུ་གཟུངས་འབུམ་ཐེར་བཞུགས་པའི་རྣམ་རྒྱལ་མཆོད་རྟེན་བཞི་བཞེང་དགོས་ཚུལ་བཞིན་ངོ་མཚར་རྟེན་བཞིའི་གྲས་རྣམ་རྒྱལ་སྐུ་འབུམ་གྱི་བྱང་ངོས་སུ་མཆོད་རྟེན་འདི་བཞི་བཞེངས་གནང་དང་། བརྒྱ་དཔོན་བཀྲ་ཤིས་འོད་ཟེར་ནས་རབ་གནས་བརྒྱ་ཚར་མཛད། ཆུ་སྟོད་ཟླ་ནང་ནས་བཟུང་རྗེ་བཙུན་ས་སྐྱ་པའི་གདུང་རབས་མྱུར་འབྱོན་ཆེད་དུ་གཟུངས་གྲྭ་ལྔའི་སྒྲུབ་མཆོད་བརྒྱ་ཚར་མཛད་པའི་ཆོ་ག་རེར་གཙོ་མོའི་སྔགས་ཉིས་བརྒྱ་ཉེར་གཅིག་དང་། ལྷ་མོ་བཞིའི་སྔགས་ཞེ་གཉིས་རེ་འཁོར་སྔགས་ཉེར་གཅིག་རེ་བཅས་དང་བསྟུན་བདག་མོར་དབང་བསྐུར་བརྒྱ་ཚར་མཛད་མུའི་ཟླ་ནང་དེར་རི་ཁྲོད་མའི་བུམ་ཆོག་ལྗགས་རྩོམ་གསར་བསྒྲིགས་སྟེང་ཐོག་མར་གནང་སྟེ། སྒོ་རུམ་དུ་གསུང་བསྐང་དང་སྦྲགས་གསང་རྒྱའང་གྲོལ་ཞིང་ཕུན་ཚོགས་གླིང་དུ་ཕེབས། མི་རིང་བར་རྗེ་ཉིད་ཁའུར་སྨན་ཆབ་ལ་ཆིབས་བསྐྱོད་སྐབས་ཀྱང་གྲྭ་ལྔའི་སྒྲུབ་མཆོད་ཆག་མེད་མཛད་རྒྱུའི་ཆས་རྣམས་འགེལ་ཁལ་དྲེའུ་ཕྱིར་ལོག་པ་སོགས་འཚུབས་ཉམས་འགའ་ཞིག་བྱུང་བ་ནི་བདག་མོ་དེ་ཡུན་རིང་མི་བཞུགས་པའི་ལྟས་དང་། གྲོ་བཞིན་ཕུར་སྒྲུབ་གྲོལ་ནས་མཁན་ཆེན་གསར་བསྐོ་དང་བཅའ་ཡིག་ལེ་ཚན་དུ་མ་འདི་རྣམས་ལྗགས་བསྒྲིགས་མཛད། ཁྲུམས་ཟླའི་ནང་ཤིང་བཟོ་ཚང་མ་གྲུབ་པའི་ཡར་ཚེས་དགེ་བར་རྗེ་རྡོ་རྗེ་འཆང་ནས་བུམ་གཏེར་རིགས་ལྔ། རྒྱུད་སམྤུ་ཊི་དང་དཔའ་བོ་གྲུབ་པ་ནས་གསུངས་པའི་ས་གཡོས་ཐོག་བསྲུང་གནོད་སྦྱིན་འཁོར་ལོ་སོགས་ནན་ཏན་སྒྲུབ་གནང་རྣམས་ས་སྟེགས་ཀྱི་དབུས་དང་ཕྱོགས་མཚམས་རྣམས་སུ་བཀོད་བཞིན་བཞུགས་པ་དང་།
ཁྱད་པར་གནོད་སྦྱིན་བང་མཛོད་དངོས་པོ་བཟང་དགུ་ཕོངས་མེད་སྤུངས་པར་མཛད་པ་ཡང་རྒྱལ་ཁམས་སྤྱི་བྱེ་བྲག་གི་འབྱོར་པ་འཕེལ་ཞིང་། ཁྱད་པར་གདན་ས་ཆེན་པོ་འདི་ཉིད་སྲིད་པ་ཇི་སྲིད་བར་བཞུགས་པ་དེ་སྲིད་དུ་མངའ་ཐང་ནམ་མཁའ་མཛོད་ལ་དབང་འབྱོར་འབྱུང་བའི་ཐུགས་བསྐྱེད་བླ་ན་མེད་པས་རྩིས་ཟིན་པར་གནང་བ་ནི། དེ་དུས་སུ་མ་ཟད་རྣམ་པ་ཀུན་ཏུ་མཛད་པས་འབྲས་བུའང་མངོན་གྱུར་གྱིས་རྗེ་ཉིད་ཀྱི་སྐུ་ཐོག་ལ་སྔར་བས་ཀྱང་གདན་ས་ཆེན་པོར་ལུགས་གཉིས་ཀྱི་དཔལ་འབྱོར་རྗེ་རྒྱས་ཡར་ངོའི་ཟླ་བའི་རྗེས་སུ་འགྲོ་བ་དེ་ལྟར་ལགས་སོ། ། དེ་སྟེང་པད་གཟུངས་གཡས་སུ་གུར་ལྕམ་དྲལ་ཞལ་རྣམས་ཀྱི་སྔགས་རིང་ཐུང་མགོན་པོ་བདུན་ཅུ། མཆོག་ཐོབ། ལས་སྒྲུབ། དོན་འགྲུབ་ཀྱི་སྔགས་རྣམས་སུམ་བརྒྱ་བཅུ་གཅིག གུར། ཞལ། ནོར་སྐྱོང་དཀར་བདུད་ཀྱི་སྐུ་རྣམས་བསྡོམས་བརྒྱ་ཞེ་གཅིག
དེ་དག་གི་རྗེས་གནང་གསན་དུས་ཀྱི་ནས་ནག གཡོན་དུ་རྣམ་སྲས། ནོར་བུ་བཟང་པོ། གནོད་སྦྱིན་ཕོ་དགུ་མོ་དགུ། ཚོགས་བདག་ཉེ་སྙིང་། སྙིང་པོ། མིང་སྙིང་། ཚངས་པ། བརྒྱ་བྱིན། དབང་ཕྱུག
ཁྱབ་འཇུག ལྷ་མོ་བརྒྱད། མཆོད་སྤྲིན་རྣམས་ཀྱི་སྔགས་གྲངས་གོང་འདྲ། རྣམ་སྲས་ཛམ་སེར་གྱི་སྐུ་རྣམས་བསྡོམས་ལྔ་བརྒྱ་སུམ་ཅུ། དབུས་སུ་དཀོན་མཆོག་གསུམ་གྱི་བཀྲ་ཤིས་ཕྱིན་དྲུག་སྨོན་ལམ་སོགས་གྲངས་གོང་འདྲ། ཚོགས་བདག་འདོད་རྒྱལ་གྱི་སྐུ་རྣམས་བསྡོམས་ང་བརྒྱད་སྟེང་མཚམས་དར། དེ་དབུས་གོང་གི་སཱཙྪ་འབུམ་བརྒལ་ཙམ། སྐུ་གཤེགས་ཀྱི་རྒྱུན་ཚྭ་དགུ་སྟོང་བཞི་བརྒྱ་རེ་བརྒྱད། རྗེ་རྡོ་རྗེ་འཆང་ཉིད་ཀྱི་རྒྱུན་ཚྭ་ཉི་ཁྲི་སུམ་སྟོང་བརྒྱད་བརྒྱ་སོ་དྲུག་སོགས་དང་། དེ་ནས་ཐོག་སྲུང་འཁོར་ལོ།
བསྟན་འགྱུར་བཀའ་འགྱུར་སྡེ་དགེ་པར་མ། ཡུམ་རྒྱས་པའི་གླེགས་བམ་རྣམས་བཟང་གོས་སྣ་ཚོགས་ཀྱིས་སྤྲས་པའི་བཞུགས་རིམ་ཡང་རིག་གནས། ཐེག་དམན་གྱི་མདོ། བྱ་སྤྱོད། རྣལ་འབྱོར། རྣལ་འབྱོར་ཆེན་པོའི་ཕ་མ། གཉིས་མེད་རྒྱུད་རྣམས་འོག་ནས་གྱེན་རྫོགས་ཀྱི་ཁྲོད་རིག་ཕུག་དང་འདོད་གསོལ་དུ་མ། སྨན་འདམ་དང་གདུང་ཚྭའི་རི་ཁྲོད་མ། འོད་ཟེར་ཅན། མི་གཡོ་བ།
སྨེ་རྣམ། སེང་སྒྲ། སོ་འབྲང་། གདུགས་དཀར། སྒྲོལ་ལྗང་། རིགས་གསུམ། བཅུ་གཅིག་ཞལ། ཚེ་ལྷ་གསུམ། སྨན་བླ་རྣམས་ཀྱི་སྐུ་ཡོངས་བསྡོམས་བཞི་སྟོང་དྲུག་བརྒྱ་ང་ལྔ། དེ་ནས་བར་ཐོག་སྟེང་སྨན་འཇིམ་སོགས་ལས་གྲུབ་པའི་གཙུག་ཏོར་དྲི་མེད་ཀྱི་དཀྱིལ་འཁོར་བློས་བླང་།
གོས་ཡོལ་བླ་བྲེ་མཆོད་ཚོགས་བཅས་ཆོ་གའི་སྒོ་ནས་བཞུགས་མཐར། ཐུབ་དབང་། རྣམ་སྣང་། འོད་དཔག་མེད། མི་འཁྲུགས་པ། རྡོ་རྗེ་སེམས་དཔའ། བྱམས་པའི་སྐུ་རྣམས་བསྡོམས་བཞི་སྟོང་དང་གཅིག རྗེ་རྡོ་རྗེ་འཆང་ཉིད་ནས་གཙུག་ཏོར་དྲི་མེད་ཀྱི་ཚྭ་ཆོག་མཛད་པའི་སཱཙྪ་བརྒྱ་དང་བརྒྱད། ཡང་བར་ཐོག་སྟེང་རྒྱུ་གོང་འདྲའི་འོད་ཟེར་དྲི་མེད་ཀྱི་བློས་བླང་སྤྱི་དང་ཁྱད་པར་གྱི་མཆོད་རྫས་འགད་གཙང་བཅས། ཆོ་གའི་སྒོ་ནས་སྲོག་ཤིང་མཚལ་རྩི་བརྟན་སྔགས་གསེར་བྲིས།
རྩ་བར་ས་སྙིང་སྲང་གང་དང་ལྕགས་རྡོར་བྱིན་ཅན། སྒྲིབ་སེལ་གཟུངས་དགུ་བཅུ། ལོགས་ལ་མཛོད་རྙིང་འདོད་གསོལ་ཅན། མཐའ་སྐོར་དུ་འོད་ཟེར་དྲི་མེད་སྙིང་པོ་ཅན་གྱི་སཱཙྪ་གོ་དགུ། བར་གཟུངས་ཀྱེ་རྡོ་རྗེའི་རྩ་སྔགས་ནས་རྣམ་འཇོམས་བར་གྱི་སྔགས་སོ་སོ་ནས་ལྔ་བརྒྱ་བཅུ་གསུམ་རེ་དང་། ཚང་མ་གསེར་བྲིས་གཅིག དམར་པོ་སྐོར་གསུམ། ནོར་རྒྱུན་མ། ཏོག་གཟུངས་ནས་འབྱུང་བའི་འབྲུ་ནོར་འཕེལ་བའི་གཟུངས་ཏེ་རྒྱུད་སྡེ་བཞིའི་གཟུངས་རགས་བསྡུས་དང་། ཁྱད་པར་གཙུག་ཏོར་རྣམ་རྒྱལ།
གཙུག་ཏོར་དྲི་མེད། གསང་བ་རིང་བསྲེལ། བྱང་ཆུབ་རྒྱན་འབུམ། རྟེན་འབྲེལ་སྙིང་པོ་སྟེ་གཟུངས་ཆེན་སྡེ་ལྔར་གྲགས་པ་དང་། རབ་གནས་རྒྱུད་གཟུངས་ཚུལ་ཁྲིམས་རྣམ་དག སྲོག་ཤིང་བརྟན་སྔགས། རྡོར་དབྱིངས། ཆོས་དབྱིངས། སྔགས་དབྱིངས། ཚེ་གཟུངས།
བྱམས་པས་དམ་བཅའ། སངས་རྒྱས་སྟོང་སྙིང་། མཛོད་སྤུ་ནོར་བུ། དེ་བཞིན་གཤེགས་པའི་ཡིག་བརྒྱ། མཚམས་མེད་སྒྲིབ་སྦྱོང་། དོན་ཡོད་གྲུབ་པའི་གཟུངས། ཤེས་སྙིང་དང་སྔགས་ནམ་མཁའ་མཛོད་གཟུངས་རྣམས་སོ་སོ་ནས་ལྔ་སྟོང་ཆིག་བརྒྱ་ང་གཅིག་དང་གསེར་བྲིས་རེ། རིག་ཕུག་འདོད་གསོལ་དུ་མ། གསང་འདུས། འཇིགས་བྱེད།
གཤེད་དམར། རྟ་མགྲིན་སྐྱེར་སྒང་། དྲག་མཐིང་དམར། ཕུར་པ། ཡང་དག རིག་བྱེད་མ། མཁའ་སྤྱོད་མ། བདེ་མཆོག དུས་འཁོར། ཀྱེ་རྡོར་གྱི་སྐུ་རྣམས་བསྡོམས་དགུ་སྟོང་ཉིས་བརྒྱ་ཞེ་བདུན།
དེ་ནས་བུམ་ཐོག་བྲེ་ནང་དུ་སྲོག་ཤིང་ལ་ཞལ་ཕྱོགས་ཤིང་འཁོར་མོར་བཞུགས་པ་ཡབ་རྗེ་བསོད་ནམས་རིན་ཆེན་དང་བྲག་རྩ་བ་གཉིས་འཇིམ་སྐུ། ཀྱེ་རྡོར་ལི་སྐུ། བདེ་མཆོག་དང་ཐུབ་དབང་ཀླུ་འཇིམ། ཕུར་པ་འཇིམ་སྐུ། ཆོས་དབང་གི་གཏེར་བཞེས་གུ་རུ། བིརྺ་པ། དཀར་པོ་རྣམ་གསུམ། ཁ་ཆེ་པཎ་ཆེན། ཆོས་རྗེ་ཁུ་དབོན། བུ་སྟོན།
རྡོ་རིང་པ། ཡོངས་འཛིན། གློ་བོ་མཁན་ཆེན། དཀོན་མཆོག་ལྷུན་གྲུབ། ཚར་ཆེན། སྔགས་འཆང་ཆེན་པོ། བསོད་ནམས་ཆོས་འཕེལ། ཨ་མེས་ཞབས། ངག་དབང་རྣམ་རྒྱལ། བསོད་ནམས་ལྷུན་གྲུབ།
ཀུན་དགའ་བཀྲ་ཤིས་རྣམས་ཀྱི་སྐུ་ལས་ཁ་ཆེ་པཎ་ཆེན་དང་བུ་སྟོན་རིན་པོ་ཆེ་ནས་བཟུང་སོ་སོའི་ཕྱག་ནས་མ། སྔགས་འཆང་ཆེན་པོའི་ཞལ་ཐང་ཆུང་ངུ་བྱིན་ཅན། རྗེ་བཙུན་རིན་པོ་ཆེའི་མགུར་འབུམ་སྔགས་འཆང་ཆེན་པོའི་ཕྱག་བྲིས་མ། སངས་རྒྱས་འོད་སྲུངས་ཀྱི་ཚེམས་དུམ། བྱང་སེམས་ཆོས་འཕགས་དང་ཆིབས་ངང་པ་གསེར་ལྡན་གྱི་ཚེམས་དུམ། ཇོ་བོའི་ཕྱག་ཚྭའི་དུམ་བུ། འབྲོག་མིའི་སྤུར་ཐལ། དམ་པ་རྒྱ་གར་གྱི་ཚེམས། རྗེ་བཙུན་གྲགས་པའི་གདུང་རུས། ས་པཎ་སྤུར་ཐལ།
སྐྱེར་སྒང་པའི་སྤུར་རུས། ཐེག་ཆེན་སྤུར་ཤ། ནམ་མཁའ་རྒྱལ་མཚན་གྱི་སྤུར་རུས། ངོར་ཆེན་རྡོ་རྗེ་འཆང་གི་སྤུར་རུས་སྤུར་ཐལ། རྒྱལ་ཚབ་ཞུན་ཐིགས། ཀུན་མཁྱེན་རིན་པོ་ཆེ་དང་སངས་རྒྱས་རིན་ཆེན་གྱི་སྤུར་རུས། སྤྱན་སྔ་ངག་དབང་ཆོས་གྲགས་ཀྱི་སྤུར་ཚྭ། དཀོན་མཆོག་ལྷུན་འགྲུབ་སྤུར་སོལ། སངས་རྒྱས་སེངྒེའི་སྤུར་ཐལ། ཚར་ཆེན་དབུ་ཐོད་དུམ་བུ།
སྔགས་འཆང་ཆེན་པོའི་ཞུན་ཐིགས་ཆབ་སེར་རིལ་བུ། མཁྱེན་བརྩེའི་སྤུར་རུས། དཀོན་མཆོག་རྒྱ་མཚོའི་དབུ་ཐོད་དུམ་བུ། གཞོན་ནུ་བློ་གྲོས་ཀྱི་སྤུར་ཚྭ། གྲགས་བློ་བའི་སྤུར་རུས། ཆབ་སེར་རིལ་བུ། དཀོན་མཆོག་དཔལ་ལྡན་དང་ཤེས་རབ་འབྱུང་གནས་ཀྱི་སྤུར་རུས། མུས་ཆེན་སངས་རྒྱས་རྒྱལ་མཚན་དང་སྒར་ཆེན་གྱི་དབུ་ཐོད་དུམ། ཀླུ་སྒྲུབ་རྒྱ་མཚོའི་སྤུར་རུས། ངག་དབང་ཆོས་གྲགས་ཀྱི་གདུང་ཐལ།
ཨ་མེས་ཞབས་ཀྱི་ཐུགས་དུམ་གདུང་རུས། བསོད་ནམས་མཆོག་ལྡན་གདུང་རུས། ངག་དབང་རྣམ་རྒྱལ་གྱི་དབུ་ཐོད་དུམ། བསོད་ནམས་དབང་ཕྱུག་གི་གདུང་རུས། བསྟན་པ་རབ་རྒྱས་ཀྱི་ཚེམས་རིང་བསྲེལ་ཅན་གྱི་དུམ་བུ། བཟང་པོ་རྒྱལ་མཚན་གྱི་གདུང་རུས། སྔགས་འཆང་ཀུན་དགའ་བཀྲ་ཤིས་ཀྱི་གདུང་རུས་གདུང་ཐལ། མཚལ་གཏར་རིལ་བུ། ཡབ་རྗེ་རྡོ་རྗེ་འཆང་གི་སྤུར་ཆབ་ཟེགས་འདམ་རྣམས་དང་། ཡང་རྒྱལ་པོ་འོད་ཟེར་གོ་ཆ།
འཁོན་དཀོན་མཆོག་རྒྱལ་པོ་ཡབ་སྲས། འུ་ཡུག་པ་རིག་སེང་། ཤེས་རབ་རྒྱ་མཚོ། རྒྱལ་ཚབ། ལྷ་མཆོག འཕགས་ཆེན། ས་ལོ། དཀོན་མཆོག་ལྷུན་གྲུབ། སྤྱན་སྔ་ངག་ཆོས། བདག་ཆེན་ཀུན་ལེགས།
སྔགས་འཆང་ཡབ་སྲས། ཚར་ཆེན། མཁྱེན་བརྩེ། ནམ་དཔལ། དབང་ཕྱུག་རབ་བརྟན། ངག་དབང་ཆོས་གྲགས། ཨ་མེས་ཞབས་ཡབ་སྲས་དབོན། བཅོ་བརྒྱད་ཆེན་མོ་ཁུ་དབོན། བཟང་པོ་རྒྱལ་མཚན། ཀ་སྤེ་བ།
ཡབ་རྗེ་རྡོ་རྗེ་འཆང་རྣམས་ཀྱི་དབུ་ལོ། གཞན་ཡང་གོང་གི་བླ་མ་རྣམས་ཀྱི་ན་བཟའི་དུམ་བུ། གོང་མ་ལྔ། བདག་ཆེན། ས་ལོ། སྤྱན་སྔ། གྲོལ་མཆོག ཚར་ཆེན། མཁྱེན་བརྩེ། སྔགས་འཆང་ཡབ་སྲས་གསུམ།
ཤེས་འབྱུང་། ངག་ཆོས། རྩེ་གདོང་ཁྲི་ཆེན་ཁུ་དབོན། ཨ་མེས་ཞབས་ཡབ་སྲས་དབོན། སངས་རྒྱས་ཕུན་ཚོགས། ཚུལ་ཁྲིམས་དཔལ་བཟང་། ཡབ་རྗེ་རྡོ་རྗེ་འཆང་། རྗེ་རྡོ་རྗེ་འཆང་སྐུ་མཆེད་བཅས་ཀྱི་བདུད་རྩི་རིལ་བུ་ཕོན་ཆེ་བ། ཐང་སྟོང་རྒྱལ་པོར་ཚེ་དཔག་མེད་ཀྱིས་དངོས་སུ་སྩལ་བའི་ཚེ་རིལ། མཁྱེན་བརྩེའི་སྐྱེ་བདུན་རིལ་བུ་སོགས་སྐྱེ་བདུན་དུ་མ།
ཇོ་བོའི་ཕྱག་བྲིས་མའི་དཔེ་དུམ། བླ་མ་གོང་མའི་གཏོར་སྐམ་སྣེ་འདུས། འཇམ་དབྱངས་རིལ་བུ། རྟེན་འདམ་རིལ་ནར། བ་སོའི་དབང་བུམ་བྱིན་ཅན་རྣམས་དང་། ཆོས་འཁོར་ནང་ཡབ་རྗེ་རྡོ་རྗེ་འཆང་། ཨ་མེས་ཞབས། སྔགས་འཆང་ཆེན་པོ། ཚར་ཆེན། གོ་རམ་རྗེ།
རྡོ་རྗེ་གདན་པ། རྫོང་པ་ཀུན་རྒྱལ། ངོར་ཆེན་རྡོ་རྗེ་འཆང་། གོང་མ་ལྔ། ལོ་ཆེན་ཨ་ཏི་ཤ། བིརྺ་པ། བོ་དྷི་སཏྭ། པདྨ་འབྱུང་གནས། ཀླུ་སྒྲུབ། སངས་རྒྱས་རྡོ་རྗེ་འཆང་གི་སྐུ་བཅས་བསྡོམས་ཆིག་ཁྲི་ཆིག་བརྒྱ་དོན་གཅིག
དབུ་གཟུངས་ལམ་ཟབ། ཀྱེ་རྡོར་བཀའ་བབས་བཞི། བདག་མེད་མ། གུར། སམ། དུས་འཁོར་ས་ལུགས། བདེ་མཆོག་ལཱུ་ནག་དྲིལ་གསུམ། ས་ཕུར། གསང་འདུས་འཕགས་ལུགས། འཇིགས་བྱེད་ས་ལུགས།
ཀུན་རིག ཨ་ར་པ་ཙ་ན་ལྷ་ལྔ། ཚེ་དཔག་མེད་ལྷ་དགུ། སེམས་བསྐྱེད་དབུ་མ་ལུགས་སོ་ཐར། གུར་ཞལ་རྣམས་ཀྱི་བླ་བརྒྱུད་དང་། ས་སྐྱ་པའི་གདུང་རབས་རྣམས་བརྒྱ་དང་བཅུ་གསུམ་གསེར་བྲིས་ཚར་གཅིག་སྟེང་གྲུབ་ཆེན་བརྒྱད་ཅུ། ཡང་དག་ས་ལུགས། དྲི་མེད་རྣམ་གཉིས་ཀྱི་བརྒྱུད་པ་རྣམས་བཞུགས་པའི་རྩེར་སངས་རྒྱས་ཀྱི་རིང་བསྲེལ་རྗེ་ཉིད་ཀྱི་ཕྱག་བབས་ཇི་ཙམ་འདོད་པ་འཇོས་ཀྱང་མི་ཟད་པའི་གཏེར་ཆེན་འདི་ཉིད་ནས་བཅོ་ལྔ་དང་དེ་སྐབས་འཕྲལ་འབྱོར་ཉེར་ལྔ། ཁྱུང་པོའི་ཐུགས་བྱོན་རིང་བསྲེལ་གསུམ། གཙུག་ཏོར་རྣམ་རྒྱལ་གྱི་གཟུངས།
འོད་ཟེར་དྲི་མེད་གཟུངས་མདོ་ཡུག་བྲིས། གདུགས་དཀར་སྐུ་གཟུངས་འཁོར་ལོ་རྣམས་བཞུགས་པར་རྗེ་ཉིད་ནས་རྒྱལ་མཚན་འཛུགས་ཆོག་དང་རབ་གནས་བསྡུས་པ་དུ་མ། རྒྱས་པ་ཀྱེ་རྡོར་དཀྱིལ་མཆོག་དང་འབྲེལ་བ་ཞི་རྒྱས་སྦྱིན་སྲེག་བཅས་མཛད་དུས་ཤངས་འབའ་ར་སྤྲུལ་སྐུས་བུམ་པ་བཅུད་ལྡན་ཁ་རྒྱན་ཅན་གྱིས་ཐོག་དྲངས་དངོས་འབུལ་གྱ་ནོམ་པའང་མཆོད་སྡོང་གི་དྲུང་དུ་བཞེས་ཤིང་། དའུ་དཔོན་དོན་ཡོད་ནས་གསེར་སྲང་བརྒྱ་ཕྲག་གི་འབུལ་བའང་ཞི་བའི་སྦྱིན་སྲེག་ཐོག་འབྱོར་བ་སོགས་མ་བསྒྲིགས་ལྷུན་སྒྲུབ་ཀྱི་ལ་ཉེ་ཕུན་སུམ་ཚོགས་ཤིང་། བུམ་པ་ནི་ད་ལྟ་ཚོགས་ཆེན་རྣམ་རྒྱལ་སོགས་ལ་མཛད་པ་འདི་དང་། གསེར་དེ་ལས་འོག་ནས་འབྱུང་བའི་བུམ་སྒོའི་གསེར་སྐུ་རྡོ་རྗེ་འཆང་བསྐྲུན་པར་མཛད། ཚུལ་འདི་ནི་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོས་ཆོས་ཀྱི་འཁོར་ལོ་བསྐོར་བའི་ཚེ་ལྷའི་གཙོ་བོ་ཟུང་ནས་གསེར་གྱི་འཁོར་ལོ་དང་དུང་དཀར་པོ་ཕུལ་བ་སོགས་དང་མཚུངས་པར་སེམས་ཤིང་། དེའི་ཚེ་དཔོན་ལ་དགེ་བསྙེན་གྱི་སྡོམ་པ་ཕོག་སྟེ་ཀུན་དགའ་རྒྱལ་མཚན་དུ་མིང་འདོགས་མཛད། དཔོན་དེས་ཞབས་བརྟན་གསུང་རྩོམ་ཞུས་པར་བྱོན་དང་འབྱོན་འགྱུར་གྱི་ཞབས་བརྟན་གསོལ་འདེབས་བཀྲ་ཤིས་འགྱུར་མེད་གཡུང་དྲུང་གནང་ནས་རེ་ཞིག་ཚོགས་འདོན་མ་མཛད་པར་སླར་ཆུ་ལུག་ལོ་ནས་གནང་ཆོག་འབྱུང་བའང་མ་འོངས་མངོན་མཁྱེན་གྱི་རྟེན་འབྲེལ་བླ་མེད་དུ་སྒྲིག་པར་མཛད་པ་གོར་མ་ཆག རྟེན་བཞེངས་འདི་ཉིད་ཀྱི་གཟུངས་སོགས་སྐོར་ཞིབ་པར་བཀོད་ཅིང་གཞན་རྗེ་ཉིད་ཀྱིས་རྟེན་བཞེངས་གནང་བར་བལྟས་ན་སྐུ་ཚེ་རིལ་པོ་ཁྱོལ་བ་དང་འདྲ་བར་མཛད་པ་གཞན་རྣམས་ཀྱང་འདི་དང་ཆ་འདྲ་ནའང་མང་བས་འཇིགས་ཏེ་རྒྱས་པར་སྤྲོ་མ་ནུས།
དེ་ནས་གསེར་དངུལ་སོགས་ཀྱི་གཡོགས་མ་གྲུབ་པའི་ཤིང་འབུམ་དེ་ཉིད་ལ། ཐུབ་བསྟན་ལྷ་ཆེན་གྱི་མཁན་རབས་ཉེར་བཞི་པ་བརྩོན་འགྲུས་ཡེ་ཤེས་ཀྱིས་ཀྱེ་རྡོར་རབ་གནས་འབྲིང་པོ་བརྒྱ་ཁ་ཡར་དང་། མགོ་ཟླ་ནས་རྗེ་རྡོ་རྗེ་འཛིན་ཉིད་ཀྱིས་གཤེད་དམར་སྒྲུབ་མཆོད་བརྒྱ་ཚར་གྱི་དབུ་ཚུགས་པར་མཛད་དོ། ། དེ་དག་གི་དོན་བསྡུ་ན། རིགས་རུས་ཕུན་ཚོགས་འོད་གསལ་ལྷ་ལམ་ནས། ། སྐུ་མཆེད་ཉི་ཟླའི་གཟིགས་པས་བསྟན་འགྲོའི་ཚལ། ། འབྱེད་སྣང་ཉིན་མཚན་བརྡལ་བའི་ངོ་མཚར་གྱི། ། ཡ་གྱལ་སྔགས་འཆང་གོས་དཀར་ཀུནྡའི་གཉེན། ། འཛམ་གླིང་བསོད་ནམས་མིག་གིས་མི་མངོན་དབྱིངས། ། འཛེགས་ཕྲལ་པད་དཀར་སྤུངས་པའི་རིང་བསྲེལ་གྱིས། །
ཉེར་གཏམས་ཆོས་སྐུའི་རྟེན་གྱི་ཟ་མ་ཏོག ། བྲྀཀྵས་སྤྲས་པའི་ཕྱི་རོལ་མཆོད་སྡོང་སྨིན། ། དམ་ཡེ་དབྱེར་མེད་བྱིན་རླབས་སྤྲོ་བསྡུ་མཁན། ། ཕུན་ཚོགས་རྟེན་འབྲེལ་ལྷུན་གྲུབ་ཚ་ཟེར་དབང་། ། གང་འདུལ་སྐུ་ཡི་ཟློས་གར་གླིང་བཞི་རུ། ། སྒྱུར་མཛད་དྲིན་ཅན་བླ་མ་རྡོ་རྗེ་འཆང་། ། ཞེས་ཀྱང་སྨྲས་སོ།། ༈ །།དགུང་གྲངས་སོ་གཅིག་ཏུ་ཕེབས་པ་ས་ཡོས་དཔྱིད་གསེར་སྐུ་རྡོ་རྗེ་འཆང་གི་བཟོ་གྲྭ་དང་རིམ་གྱིས་གསེར་ཟངས་གཡོགས་རྣམས་མཛད་མུའི་དབོ་ཟླ་ནས་གོང་གི་གཤེད་དམར་སྒྲུབ་མཆོད་འཕྲོས་ག་ཙམ་ལ་གྲོལ་བར་མཛད་པའི་དངོས་ཆོག་བརྒྱ་དང་དགུ་ལ་གཙོ་བོའི་ཉེ་སྙིང་ཆིག་འབུམ་ཆིག་ཁྲི་བདུན་སྟོང་ཆིག་བརྒྱ་ང་གཉིས། གཙོ་བོའི་སྙིང་པོ་རྩ་སྔགས་ཡུམ་དང་འཁོར་སྔགས་རྣམས་ཆིག་ཁྲི་སུམ་སྟོང་ཆིག་བརྒྱ་ང་གཉིས་རེ་རྣམས་ལྗགས་བཟླས་སུ་བསྟར་ཞིང་། རྟ་ཟླ་སྔོན་མའི་བཅུ་བདུན་ལ་སྡེ་དགེར་དཔལ་ལྡན་ཆོས་སྐྱོང་དང་ཕྱི་མའི་བཅོ་བརྒྱད་ལ་ཚེ་འཛིན་དཔལ་བསྐྱེད་བུ་འཁྲིད་དམ་ཚུལ་ཁྲིམས་དཔལ་རྒྱས་དབང་མོའི་ཡུམ་ཕུན་ཚོགས་ཚེ་རིང་མ་གཤེགས་པས་སྔ་མའི་ཉི་དྲོས་ཙམ་ལ་ས་སྐྱའི་ནམ་མཁའི་དབྱིངས་ཐམས་ཅད་སྤྲིན་ཁ་དོག་ལྔ་ལྡན་སྔར་མཐོང་མ་མྱོང་བས་གང་བ་ཞིག་བྱུང་དུས་འཇམ་མགོན་དེ་ཞིང་བརྗེས་པ་རྗེ་ཉིད་ཀྱིས་མཁྱེན་པ་དང་བཅས།
རྗེ་དེའི་དགོངས་རྫོགས་སུ་ལོ་སྟར་དུས་དྲན་གྱི་ཐོག་བྱམས་ཆོས་སྡེ་ལྔ་ཀློག་འདོན་ཡང་མཛད། དབོ་ཟླའི་ནང་ཕུན་ཚོགས་ཚེ་རིང་མའི་དགོངས་རྫོགས་སུ་འཇམ་དབྱངས་ཀྱི་སྨན་སྐུ་ངོ་མཚར་ཅན་འདིའི་སྐུ་རྒྱུ་རྟེན་འདམ་དཔེ་བྲལ་མར་གྲགས་པ་སོགས་བྱིན་རླབས་ཕོན་ཆེ་བ་དང་རིན་པོ་ཆེ་དང་སྨན་སྣའི་ཚོགས་ཀྱི་ཕྱེ་མ་འཇིམ་པར་བསྲེས་ནས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་ནང་རྟེན་འཇམ་དབྱངས་གཟི་འོད་འབར་བའི་སྐུ་དབྱིབས་འདྲ་གང་ལོན་མཛད་ནས་རིང་བསྲེལ་རྣམ་བཞིས་ཕྱུར་པོར་མཛད་དེ་རབ་ཏུ་གནས་པའི་བྱིན་རླབས་ཀྱི་གཟི་བྱིན་གཡོས་ཏེ་བཞུགས་སུ་གསོལ་བ་དང་། ཡང་ཨ་ཎིའི་དྲུང་ཀུན་དགའ་བསྟན་པའི་ཉི་མ་དང་རྗེ་ཉིད་ཀྱི་ཡུམ་མཆོག་བསོད་ནམས་དཔལ་གྱི་དབང་མོ་ཟུང་གི་ནང་རྟེན་དངུལ་གདུང་རིན་པོ་ཆེ་བྱང་ཆུབ་མཆོད་རྟེན་ཕྱག་ཚད་ཅན་དབུ་ཞབས་བར་གསུམ་གྱི་གཟུངས་རིང་བསྲེལ། སྐུ་གཤེགས་ཟུང་གི་གདུང་འདམ་ལ་སཱཙྪ། བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷའི་སྐུ་པར་གྲངས་མང་བསྐྲུན་པ་སོགས་ཀྱིས་གཏམས་ཏེ་ཕྲ་རྒྱན་མཆོད་རྫས་དང་བཅས་ངོ་མཚར་འཕྲུལ་གྱི་བཀའ་འདོམས་ཚར་ཕྱིན་མཛད་རྗེས་དམ་ཡེ་དབྱེར་མེད་དུ་བྱིན་གྱིས་བརླབས་ཏེ་ལུས་ཅན་བསོད་ནམས་གསོག་པའི་ཞིང་མཆོག་དམ་པར་མིག་གི་སྤྱོད་ཡུལ་དུ་གསལ་བ་འདི་དང་། ཡང་རབ་འབྱམས་རྒྱལ་བ་ཀུན་གྱི་སྤྱི་གཟུགས་ཁྱབ་བདག་དཔལ་ལྡན་བླ་མ་དམ་པ་བཀའ་དྲིན་མཚུངས་མེད་ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོ་ཞེས་སྙན་པའི་བ་དན་སྲིད་པ་གསུམ་ན་གསལ་བ་དེ་ཉིད་ཀྱི་སྨན་སྐུ་ཡིད་བཞིན་གྱི་ནོར་བུ་གསར་བསྐྲུན་མཛད་པ་འདི་ཉིད་ཀྱི་རྒྱུ་ནི། ས་འཇིམ་གཙང་མར་རྫས་ཉེར་ལྔའི་ཐོག་དྲངས་བཟང་ཞིང་གྱ་ནོམ་པ་དུ་མ་དང་། རྟེན་འདམ་དཔེ་བྲལ་མ་ལ་སླར་ཡང་རྗེ་ཉིད་ནས་བྱིན་རྟེན་མང་དུ་བསྲེ་བར་མཛད་པའི་ལྡེ་གུ་དང་ལྷན་ཅིག་སྦྲུས་པ་ལས་གྲུབ་པའི་ཐར་རྩེ་བ་ཉིད་ཀྱི་སྐུ་ཤིན་ཏུ་འདྲ་ལོན་ཞིང་མི་བསྐྱོད་རྡོ་རྗེའི་ཕྱག་རྒྱ་ཅན་དུ་བཞུགས་པ་འདི་ཉིད་ཀྱི་ནང་གཟུངས་གཙོ་བོ་ཡབ་རྗེ་བསོད་ནམས་རིན་ཆེན་གྱི་ཐུགས་དམ་རྟེན་ཡུན་རིང་མཛད་པའི་འཇིགས་བྱེད་ཀྱི་སྨན་སྐུ་ཆུང་ངུ་རྭ་ལོའི་མངོན་རྟོགས་རིན་ཆེན་སྙིང་པོ་དང་མཐུན་པ་ལ་འདོད་གསོལ་གྱིས་སྤྲས་པ། རྫོགས་པའི་སངས་རྒྱས་དང་ཁྱུང་པོའི་རིང་བསྲེལ་བཅས་ཁྱོན་དགུ། རྗེ་ཉིད་ཀྱི་ཕྱག་ཚྭ་གྲངས་མང་།
ཐར་རྩེ་རྗེའི་ཐུགས་དམ་ཕྱག་ཕྲེང་བ་སོ་དེ་ཉིད་ཀྱི་གདུང་འདམ་དང་གོང་མ་མང་པོའི་གདུང་འདམ་ལས་བསྐྲུན་པའི་སྐུ་པར་མང་པོ། དབུ་ཞབས་བར་གསུམ་གྱི་གཟུངས་རིང་བསྲེལ་གྱིས་ཕྱུར་བར་མཛད་དེ་འདུས་ཚོགས་ནས་རབ་ཏུ་གནས་པའི་མེ་ཏོག་ཚར་ཁ་ཤས་དང་། རྗེ་རྡོ་རྗེ་འཆང་ཉིད་ཀྱིས་ཀྱེ་རྡོ་རྗེ་ལ་བརྟེན་པའི་རབ་ཏུ་གནས་པའི་མེ་ཏོག་གནད་སྨིན་ཕུལ་དུས་ཀྱི་གསུང་ལས། ཡེ་ཤེས་སེམས་དཔའ་ཕེབས་པའི་རྟགས་ཀྱང་ཤར་བས་དགོས་འདོད་རེ་སྐོང་འདི་ཉིད་ལ་རྗེ་དེ་རང་གི་དབུ་ཞྭ། གོས་བེར། ཞལ་དཀར་སྟེགས་བཅས། སྤྱི་བླུགས། འཐོར་སྣོད། རྡོར་དྲིལ། ནང་མཆོད།
ཐོད་ཌཱ། བུམ་པ་སོགས་བསོད་ནམས་ཀྱི་ཞིང་མཆོག་དེར་ཕུལ་བ་ཡིན་ཅིང་། རྗེ་དེའི་སྐུ་དྲིན་ནི་ནམ་དུ་ཡང་ཁྱེར་མཐའ་མ་མཆིས་སོ། ། རྒྱུ་མཚན་ཅིའི་ཕྱིར་ན། ཡབ་རྗེ་རྡོ་རྗེ་འཆང་དེ་ཉིད་ཞི་བར་གཤེགས་དུས་རང་ཉིད་བྱིས་པ་ན་ཕྲ་ལུགས་གཉིས་ཀྱི་བླང་དོར་ལ་རྨོངས་པའི་དུས་ཆོས་འཇིག་རྟེན་གྱི་མགོ་འདོན་ཚང་མ་དམ་པ་འདིའི་སྐུ་དྲིན་གྱིས་བསྐྱངས་པའོ། ། ཞེས་གསུངས། དེ་མཚམས་ནས་དབུས་ཀྱི་ཆོས་སྐྱོང་ཁག་གི་ལུང་བསྟན་ལས་རུ་མཚོན་མང་པོ་དགོས་ཚུལ་བཞིན་ནང་སོ། དུས་མཆོད་དགའ་ལྡན་སྨུག་ཆུང་རྣམས་ཀྱི་ནང་དང་བསམ་བརླིང་མགོན་ཁང་སྟེང་བཅས་སུ་སོ་སོའི་ཐུག་ཆོག་གསར་བསྒྲིགས་ལྟར་འཛུགས་པར་མཛད་པ་དང་། ཡང་སྤྱན་ལྟས་ཤིག་ལ་རྟག་འཚེར་གངས་མཆོད་དགོས་ཚུལ་འཁྲུངས་པར་ཡང་དེ་བཞིན་གསར་བསྒྲིགས་ཐོག་མཛད། སྣྲོན་ཟླའི་ནང་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་འཕེལ་རྒྱས་འབྱུང་ཕྱིར་དུས་མཆོད་དུ།
ཟང་ཚ་བསོད་ནམས་རྒྱལ་མཚན་དང་བཟང་པོ་དཔལ་ཟུང་གི་སྨན་སྐུ་རིང་བསྲེལ་རྣམ་བཞིའི་གོང་བུར་བསྐྲུན་ཏེ་ཇི་སྲིད་འཁོར་བ་མ་སྟོངས་བར་དུ་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་རྒྱུན་མི་ཆད་པར་འབྱོན་པའི་ཐུགས་བསྐྱེད་བླ་ན་མེད་པ་དང་བཅས་བླ་བྲང་གོ་བཞི་ལས་གདུང་རབས་རིན་པོ་ཆེའི་འབྱུང་ཁུངས་སུ་གྱུར་པ་དུས་མཆོད་འདི་ཉིད་དུ་བཞུགས་སུ་གསོལ་ཞིང་། ཟླ་ནང་དེར་མགོན་ཁང་ཁག་བཞི་དང་དངོས་གྲུབ་གླིང་རྣམས་སུ་རྗེ་ཉིད་ནས་བདུན་ཕྲག་རེའི་རིང་སྔ་དྲོ་སྒྲོལ་དཀར་ཡིད་བཞིན་འཁོར་ལོའི་བདག་མདུན་བུམ་བཟླས་རྣམས་དང་དེའི་རྒྱས་པའི་སྦྱིན་སྲེག ཕྱི་དྲོ་ཆོས་སྐྱོང་སོ་སོའི་བསྐང་ཕྲིན་བཅས་དཔལ་གྱི་ཞལ་ཟས་རེ་འདོད་དོན་ནམ་འགྲུབ་བར་གཏའ་མར་བཟུང་གནང་གིས་སྐྱེད་ལྷས་སུ་བདག་ཉིད་ཆེན་པོ་བཟང་པོ་དཔལ་གྱི་སྐུ་བསྟོད་གསར་བསྒྲིགས་མཛད་པ་དང་བསྟུན། ཀུན་དགའ་ཚེ་རིང་སོགས་ཁ་ཤས་སྐུ་འབུམ་རྣམ་རྒྱལ་ལ་མཆོད་འབུལ་གྱི་སྒྲོ་བཏགས་ཏེ་སླར་ཡང་གསང་རྒྱའི་ཐོག་ཆོས་ལུང་དུ་རྒྱལ་ཡུམ་སྐུ་དྲིན་ཅན་མ་དེ་ཉིད་སྤྱན་འདྲེན་པར་མངགས་ཏེ། ཆུ་སྟོད་ཟླ་ནང་གསང་ཁོག་ནས་གདན་སར་ཕེབས་པར་བཅོམ་ལྡན་འདས་དཔལ་གསང་བ་འདུས་པ་མི་བསྐྱོད་རྡོ་རྗེའི་རྡུལ་དཀྱིལ་དུ་སྨིན་པར་མཛད་དེ་རྗེས་སུ་གནང་བ་དུ་མ་དང་། ལྷ་སྐུ་བདེ་སྟོང་དབྱེར་མེད་དོན་དམ་པའི་གཤིས་ལས་མ་གཡོས་ཀྱང་ལྟར་སྣང་མཐུན་སྡེབ་ཀྱི་ལ་ཉེར་ཤར་བའི་རིམ་གྲོ་རྣམས་རིམ་བཞིན་མཛད་དེ་གྲོ་བཞིན་ཕུར་སྒྲུབ་དང་བསྟུན་ཕུན་གླིང་དུ་ཐོ་རེངས་སྔ་བར་ཕེབས། སྐབས་ཤིག་རྗེ་ཉིད་ཀྱི་འོད་གསལ་དུ་རྒྱལ་ཡུམ་ཉིད་དང་ལྷན་དུ་བརྩེ་ཆེན་ལྷ་ཁང་དུ་ཕེབས་སོང་བར་གཟིམས་ཆུང་གི་སྒོ་འགག་དེ་ན་རྣལ་འབྱོར་པ་རུས་པའི་རྒྱན་ཅན་བག་དྲོ་བ་ཞིག་བཞུགས་འདུག་པ་དེས་སྣ་དྲངས་བརྩེ་ཆེན་ལྷ་ཁང་ས་ཆེན་སྐུ་འདྲ་རིན་པོ་ཆེར་ཡབ་ཡུམ་ནས་ཕྱག་གནང་སྟེ་ཡབ་ཀྱིས་ཡུམ་ལ་རྟེན་བཤད་གནང་རྩིས་ཀྱིས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། ཞེས་སོགས་བཀྲ་ཤིས་ཚིགས་བཅད་གསུམ་སྔོན་འགྲོའི་རྟེན་བཤད་མཛད་སྐབས་སྐུ་འདྲ་རིན་པོ་ཆེ་གཞན་ལས་གསལ་ཞིང་དགྱེས་ཉམས་ཆེ་བ་ཞིག་འཁྲུངས་པ་ནི། ཡབ་ཡུམ་སྐུ་དྲིན་ཅན་ལས་གདུང་བརྒྱུད་རིན་པོ་ཆེ་ཞལ་རྣམ་པ་གཉིས་འབྱོན་པའི་སླར་འབྱུང་གི་རྟེན་འབྲེལ་བླ་ན་མེད་པར་ཡིད་གཉིས་དང་བྲལ།
ཁྲུམས་ཟླའི་སྟོད་ལ་གོང་གི་གསེར་སྐུ་རྡོ་རྗེ་འཆང་ཡང་ཚར་ཕྱིན་ནས་ནང་གཟུངས་ཀྱི་གཙོ་བོ་གུ་རུ་རིན་པོ་ཆེའི་སྐུ་ཚབ་གཏེར་ལྔའི་ནང་ཚན་བྱེ་མ་ཨ་ཀྲོང་གི་སྐུ་གུ་རུ་ཡབ་ཡུམ་གྱི་བྱང་སེམས་དཀར་དམར་འདྲེས་ཤིང་ཕྱག་ནས་མ་རིང་བསྲེལ་འབྱོན་བཞིན་པ་སྡེ་སྲིད་གཙང་པའི་ནང་རྟེན་གྲས་འཇམ་དབྱངས་བསོད་ནམས་དབང་པོའི་ཕྱག་བབས་དེ་དང་། གཉན་ཕུལ་བྱུང་བ་གཙུག་ཏོར་རྒྱལ་པོས་གཞོང་པར་མཛད་པའི་ས་འཇམ་ཞལ་སྤྲོད། ས་ཆེན་གྱིས་ཕྱག་ནས་བརྒྱ་ཚར་དང་རྗེ་བཙུན་སྐུ་མཆེད་ཀྱི་ཕྱག་ནས་དང་ཐུགས་དམ་རྟེན་བྱིན་ཅན། སངས་རྒྱས་ཀྱི་འཕེལ་གདུང་ལྔ་རྣམས་ཀྱིས་ཐོག་དྲངས་རིང་བསྲེལ་རྣམ་བཞི་གྲངས་མང་ཉུང་ཙམ་མ་གཏོགས་མཆོད་སྡོང་ཉིད་དང་ཆ་འདྲ་བཞུགས་པར་གཟའ་སྐར་དགེ་བ་ནས་འཐོར་ནས་སྒྲུབ་པར་མཛད་དེ་རྗེ་ཉིད་ཀྱིས་རྡོ་རྗེ་སློབ་དཔོན་དང་། མཁན་པོ་འདུས་ཚོགས་བཅས་ནས་ཀྱེ་རྡོ་རྗེའི་དཀྱིལ་ཆོག་དང་རྗེས་འབྲེལ་རབ་གནས་ཞག་བདུན་མ་རྒྱས་པའི་སྦྱིན་སྲེག འོ་ཐུག་སྒྲུབ་པ། གཞན་ཡང་གཙུག་ལག་ཁང་རྣམས་སུ་སྣ་ལྔའི་མཆོད་པ། དགེ་འདུན་བསྙེན་བཀུར་མཆོད་ཕྲེང་བསྟར་བ། ཕྱི་བསྐོར་ལ་མེ་ཏོག་འཐོར་བ། འཕེན་སྐུ་ཞལ་དབྱེ།
སྟོན་མོའི་ཐོག་སྤྱི་སྒེར་ལེགས་སྐྱེས་བཞེས་པ། འགོ་བཟོ་བར་གནང་ཆ། མངའ་ཞབས་ལ་འབྲུ་འགྱེད་གཞས་སོགས་ཆ་ལག་ཚང་བའི་ཚུལ་གྱིས་མཛད་ཅིང་། གསེར་སྐུ་རྡོ་རྗེ་འཆང་ལ་ན་བཟའ་སོགས་དང་། སྐུ་གཤེགས་ཀྱི་རྒྱུན་བཞེས་འདྲེན་ཆས། དཀར་ཡོལ་དང་ཤེལ་དཔྱད་ངོ་མཚར་ཅན་དུ་མ། དངུལ་སྲང་ལྔ་བཅུ་མའི་ཏིང་བཅུ་གཅིག་རྣམས་དང་། མི་རིང་བར་རྗེ་ཉིད་ཀྱི་ཕྲིན་ལས་ལས་ཟུར་སྦུག་ཕ་སྒར་སོགས་ནས་སྦྱིན་བདག་དད་ཅན་རྣམས་ཀྱིས་ཕུལ་གྲས་དཀར་ཤེལ་གྱི་མཆོད་དཔྱད། རྒྱུ་སྣ་ཚོགས་ལས་གྲུབ་པའི་མེ་ཏོག་ཕོན་བཅས་ཕྱག་ཏུ་སོན་པ་བཞིན་སློབ་དཔོན་རིན་པོ་ཆེ་བསོད་ནམས་རྩེ་མོ། ཆོས་རྗེ་ཁུ་དབོན།
ཨ་མེས་ཞབས་སོགས་ཀྱི་དུས་ཆེན་མགོ་ཟླ་བའི་ཚེས་བཅུ་གཉིས་ཞབས་བསྐོར་ལ་ཕེབས་གདོང་མཆོད་སྡོང་གི་དྲུང་དུ་ཕུལ་ཞིང་ཐུགས་སྨོན་རྒྱལ་སྲས་ཀུན་ཏུ་བཟང་པོའི་རྗེས་འགྲོའི་མཚམས་སྦྱོར་ཡང་མཛད་ལགས། དེ་ནས་གཞི་ཐོག་ཏུ་གསང་རྒྱ་འཛོལ་མེད་དུ་ཕེབས་ནས་གཟིམ་ཕུག་སྤྲུལ་སྐུ། ལྕང་སྐྱའི་སྐུ་ཚ། ཞྭ་ལུ་མཁན་པོ། སྐྱོ་མདའ་བླ་མ་འཇམ་དབྱངས་ཀུན་དགའ་བསྟན་འཛིན་བཟང་པོ་བཅས་པར་གསང་འདུས་འཇམ་རྡོར། ནཱ་རོ་མཁའ་སྤྱོད་བཅས་དང་། ཡང་གཟིམ་སྤྲུལ། སྡེ་དགེ་བླ་མ་སངས་རྒྱས་བཟང་པོ། བསོད་ནམས་རྒྱལ་མཚན། འདམ་བླ་བསྟན་ཡར།
སངས་རྒྱས་དབང་ཕྱུག སྡེ་དགེ་ཆོག་དཔོན་ཀུན་དགའ་ཕྲིན་ལས། སྐྱོ་མདའ་བླ་མ་རྣམས་ལ་གདུགས་དཀར་གཉིས། དྲི་མེད་རྣམ་གཉིས། གཟུངས་གྲྭ་ལྔ། ཀུ་རུ་ཀུལླེ་ལྷ་ལྔ། སྒྲོལ་མ་བཅུ་བདུན་མ། འཇིགས་བྱེད་རོ་ལངས་བརྒྱད་བསྐོར། བཅུ་གསུམ་མ། ས་ལུགས།
ཞང་ལུགས། མགོན་པོའི་དབང་ཆེན་ལྔ་རྣམས་དང་། དམར་པོ་སྐོར་གསུམ་གྱི་རྗེས་གནང་ཐུན་མོང་དང་ཐུན་མོང་མ་ཡིན་པ་ཡོངས་རྫོགས། དམར་མོ་སྐོར་གསུམ་བྱིན་རླབས། འཇིགས་བྱེད་རྭ་ཁྲིད་ཉམས་འཁྲིད། རྭ་པོད། དཔལ་འཛིན་བེའུ་བུམ་དང་བཅས་པའི་ལུང་། དཔའ་གཅིག ལས་གཤིན་རིགས་གསུམ། བཅུ་གསུམ་མ།
རྣམ་སྲས་རིགས་ཆེན་བཅོ་ལྔ་སྙན་གྲགས་སྒྲུབ་དང་བཅས་པ། དུད་སོལ་མ། བྲན་བདུད། ཟངས་གྲི་གཉིས། བེཀྩེ་གཉིས། མགོན་པོ་ཕྱག་བཞི། ཕྱག་དྲུག བེང་། ལེགས་ལྡན། སྟག་ཞོན།
ཏྲཀྴད། ཚེ་རིང་མ་རྣམས་དང་། རྗེ་ཉིད་ཀྱི་གསུང་རྩོམ་འཇིགས་བྱེད་བཅུ་གསུམ་མངོན་དཀྱིལ། མགོན་མདོས་དང་ཞལ་གྱི་དམ་ཚིག་བསྐང་བ། སྐུ་བསྟོད་དད་ལྡན་རེ་སྐོང་ཡིད་ནོར། གདུང་རབས་མྱུར་འབྱོན་གསོལ་འདེབས། བདེན་ཚིག་གངྒཱའི་ཆུ་རྒྱུན། རྒྱུད་སྡེའི་གསོལ་འདེབས། གྱི་ལྗང་ལུགས་ཀྱི་གཏོར་བསྐང་ལུང་རྣམས་དང་། གཤེད་དམར་ལྷ་ལྔའི་དབང་ལུང་བཅས་གནས་གསར་རྗེ་ནས་སྡེ་དགེ་ཆོག་དཔོན་ལ་ཆོས་བཀའ་རྒྱ་ཆེར་སྩལ་དགོས་ཀྱི་བཀའ་བཞིན་ལ་ལས་ཅན་གྱི་ཞལ་སློབ་གཞན་དག་ཀྱང་རྗེས་སུ་བཟུང་ཞིང་།
འཇིགས་བྱེད་རྭ་འཁྲིད་དུས་ངོ་མཚར་འདི་ལྟ་མཐོང་སྟེ། དེའི་འབྲས་བུ་རྡོར་འཛིན་གྱི་སེམས་འཛིན་གྱི་དབུ་ཚུགས་ཉིན་སྐྱིད་གྲོང་གནས་པོ་གསུང་རབ་ཀྱིས་རལ་གྲི་ཡུ་བ་ལ་རྡོ་རྗེ་ཕ་ལམ་གྱི་རྒྱན་ལྡན་ཞིག་ཁྱེར་ནས་གློ་བུར་དུ་བྱུང་བ་ལ། རྗེ་རྡོ་རྗེ་འཆང་གི་གསུང་ལས། གསུང་རབ་དང་རལ་གྲི་དང་རྡོ་རྗེ་ཕ་ལམ་གསུམ་གྱི་མིང་བཀྲ་ལས་བཟང་ངན་ཅི་ཡིན་ཤེས་ལྡན་དག་གིས་རྟོགས་ནུས་གསུངས་ཏེ་ཞལ་བྱང་འབྱར་བ་དང་བཅས་ད་ལྟའང་དབང་རྫས་ཁང་གི་འཇིགས་བྱེད་ཕྱག་ཆའི་གྲས་སུ་བཞུགས་སུ་གསོལ་བ་ལགས། ཡང་དེ་ལོ་གདན་སའི་གཙུག་ལག་ཁང་གཡུ་ཐོག སྐུ་འབུམ་ནུབ། གཞོན་དབང་། འཁོན་སྐུ་འབུམ། མཐོང་བ་དོན་ཡོད། ཤཱཀ་བཟང་གསུམ།
གྲང་མོ་ཆེ། དགེ་འཕེལ། རྫོང་ཆུང་། རིན་ཆེན་སྒང་། བདེ་ཆེན་གླིང་། ཉི་ལྡེ། བདེ་མཆོག མངོན་དགའ་བདེ་ཆེན། ས་ཚོགས་མོན་ཆུང་རྣམས་དང་། གཡུ་ཐོག
གྲང་ཆེན། རིན་སྒང་། བདེ་ཆོག མངོན་དགའ་བདེ་ཆེན་མགོན་ཁང་རྣམས་སུ་བླ་བྲེ། ཐང་ཀ ཏིང་ཕོར། བདུན་ཚར། རྔ་། དུང་། འཁར་རྔ་།
འཐོར་སྣོད། ཌཱ་མ་རུ། ནང་མཆོད། རོལ་མོ། སིལ་སྙན། ཕུད་ཕོར། པད་སྡེར། སྒོ་ལྕགས་སོགས་སྦྱོར་འཇགས་མང་དུ་མཛད་པ་འདི་རྣམས་ཀྱང་། གདན་ས་ཆེན་པོ་དཔལ་ལྡན་ས་སྐྱ་འདིར་ངོ་མཚར་བའི་གཙུག་ལག་ཁང་རྟེན་བཅས་བཞི། སྤྲུལ་པའི་ལྷ་ཁང་ཆེན་མོ་རྣམས་ཀྱི་ཐོག་དྲངས་གཙུག་ལག་ཁང་ཇི་སྙེད་བཞུགས་པ་ལ།
བར་སྐབས་སུ་སི་ཏུ་བྱང་རྒྱལ་དང་ལྷ་ས་རྫོང་པ་སོགས་བསྟན་དགྲ་གདུག་པ་ཅན་རྣམས་ཀྱིས་ཉམས་ཆག་དུ་མ་བཏང་བར་སྔགས་འཆང་ཆོས་ཀྱི་རྒྱལ་པོས་ཉམས་གསོ་མཛད་པ་ནས་བཟུང་གོང་མ་རིམ་ཅན་གྱིས་གཅེས་སྤྲས་སུ་མཛད་པའི་རྒྱུན་བཟང་པོ་མི་ནུབ་པའི་ཆེད་དང་། ལྷག་པར་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་འཛམ་གླིང་བསྟན་འགྲོའི་དཔལ་དུ་མྱུར་བར་ཕེབས་པའི་ཆེད་དུ་དགོངས་པར་མཛད་དོ། ། དེ་དག་གི་དོན་བསྡུ་ན། ལྷོ་ཕྱོགས་ཤྲཱི་དྷཱ་ནྱ་ཀ་ཊ་ནས། ། བྱང་ཕྱོགས་ནོར་འཛིན་སྐྱ་བོར་བསོད་ནམས་ཀྱི། ། ཆོས་སྐུའི་རྟེན་དུ་བྱོན་ཚེ་དྲེགས་བྱེད་ལུང་། ། ཕྱོགས་ལས་རྣམ་རྒྱལ་རུ་མཚོན་འཕྱར་བར་བསྐུལ། ། དེ་ཚེ་བླ་རིའི་གངས་དཀར་འཛུམ་སྒྲོས་དང་། ། གླང་གདོང་འཕགས་མས་ལུང་བསྟན་སྣང་བརྙན་ཀྱང་། ། སྟོང་ཉིད་ཕྱག་རྒྱ་ཁུག་པའི་ངང་ཉིད་དུ། །
མ་བསྒྲིགས་ལྷུན་གྲུབ་ལ་ཉེ་ཅི་ཡང་འཁྲུངས། ། བྱས་ཤེས་དྲིན་གཟོའི་ངོ་མཚར་ཕྱག་རྗེས་ནི། ། འཇམ་དཔལ་ཕུག་པའི་འགྲམ་པར་རྒྱུ་བ་བྱེད། ། གདམས་པའི་མཛོད་སྒོ་ཕྱེ་བའི་དྲི་བཞོན་གྱིས། ། དྲི་གཙང་ཁང་རྣམས་ངོགས་སུ་བྱི་དོར་མཛད། ། ཅེས་ཀྱང་སྨྲས་སོ།། ༈ །།དགུང་གྲངས་སོ་གཉིས་སུ་ཕེབས་པ་ལྕགས་འབྲུག་ལོ་ནས་བཟུང་གོང་སྨོས་བཞིན་ཆག་མེད་བཞིས་མཚོན་ཉིན་ཞག་ཕྲུགས་རེའི་སྒོམ་སྒྲུབ་ཉེར་བདུན་ཙམ་མཛད་པ་རྣམས་ཇེ་རྒྱས་སུ་གཏོང་བར་མཛད་པ་དང་། དེ་ལོ་མགོན་པོའི་ཆོས་སྐོར་མཁན་ཆེན་ཆོས་བཀྲ་ཤིས་སོགས་ཞལ་སློབ་འགའ་ཞིག་ལ་སྩལ་བའི་ཚེ། ཁྱབ་བདག་དགོན་གསར་བ་ཆེན་པོ་སྔགས་འཆང་བསོད་ནམས་ཆོས་འཕེལ་གྱིས་རྗེ་ཉིད་ལ་དབུགས་དབྱུང་གཟེངས་བསྟོད་དང་བཅས་ས་སྐྱ་པའི་གདུང་རབས་འབྱོན་པར་ལུང་བསྟན་པ་དང་། སློབ་དཔོན་བྲམ་ཟེ་མཆོག་སྲེད་ཀྱིས་སྦ་སྡེར་ལ་ལྕགས་དཀྲོལ་ར་མ་ལུག་གི་རྒྱན་བཏབ་པ་ཞིག་ཏུ་གསོལ་ཇ་དྲོན་མོ་སྩལ་བ་དང་།
མཁན་ཆེན་ངག་དབང་ཆོས་གྲགས་མནལ་ལམ་དུ་འཁྲུངས་ཚེ་མགོན་དེས་མཛད་པའི་པོད་ཆེན་དྲུག་གི་འགྲེལ་པར་ལྗགས་ལུང་ཞུ་འདོད་ཀྱིས་གླེགས་བམ་རྣམས་མྱུར་པོར་བཞེས་སྐབས་མཁན་ཆེན་དེ་གར་ཕེབས་མི་སྣང་བ་ཞིག་འཁྲུངས་ཤིང་། ས་གར་མི་འཁྲུགས་པའི་དབང་གྲུབ་འཕྲལ་གསང་རྒྱ་གྲོལ་ཏེ་ལེགས་འབུལ་དང་། མི་རིང་བར་སྨན་ཆབ་ལ་ཕེབས་སྐབས་མ་མོའི་ཆུ་གྱོང་བའི་ཁར་ཉིན་གཅིག་ཆབ་སྟེང་དུ་སྦྲུལ་ཞིག་ལ་སྙིང་རྗེས་ཀུན་ནས་བསླངས་ཏེ་ལྗགས་ཕུས་མཛད་པའི་རྐྱེན་གྱིས་ཞབས་མཐེབ་ལ་གཟུག་གཟེར་འཁྲུངས་པས་བླ་སྨན་རྒྱལ་ཚིང་ནས་དྲེག་ཡིན་ཚུལ་ཞུས། ཇེ་ལོད་ཀྱིས་མར་ལམ་སྐྱེད་ལྷས་མགོན་ཁང་ལའང་ཕེབས་མ་བདེ། སྒང་མཁར་ཡུམ་མཆོག་ནས་དབུ་མཐིང་བཞེས་སྐབས་ཆིབས་གཞོལ་བའི་ཚེ་ཞབས་ནད་སིང་དྭངས་སུ་གྱུར་པས་ཞབས་ཕྱི་ཀུན་དེ་གར་ཧ་ལས། སྐྱེས་ཕོ་མོས་གླུ་གཞས་ཀྱིས་སྔུན་བསུས་གདན་སར་ཕེབས་པས་ཞབས་སྐྱོན་ཅི་ཡང་མ་བྱུང་བ་ནི་འཕྲལ་དུ་འཚུབས་ཀྱང་འགྱངས་མིན་ནས་ཐུགས་འདོད་འགྲུབ་པའི་ལ་ཉེ་བཟང་བར་མ་ཟད་དབུ་མཐིང་བཞེས་འཕྲལ་སྙུན་ལས་གྲོལ་ཚུལ་དེ་བཞིན་རྗེ་ཉིད་འབྱུང་བཞི་ལ་རང་དབང་ཐོབ་པའི་དགོངས་གཞི་ཁྱད་པར་ཅན་ནོ། ། དེའི་སང་ནས་ཡང་སྔར་བཞིན་སྙུན་གཞི་དེས་ཟླ་ཕྱེད་ཙམ་བསྐྱེད་མ་བཞེས་པའི་ཚུལ་གྱིས་ཐུགས་ཉམས་འུར་ཏེ་སྨན་བཅོས་རྣམས་ཆམ་གྱིས་བསྐྱུར་ནས་སྔར་ནས་འོད་གསལ་དུ་འཁྲུངས་ཤིང་ཕྱིས་སུ་རྗེས་གནང་ཡང་གསན་པ་འཇམ་དཔལ་ནཱ་ག་རཀྴའི་སྒོམ་བཟླས་སྲུང་སྐུད་བཅས་མཛད་པས། ཞག་ཤས་ནས་ཀླུ་མང་པོ་ཞིག་ཤི་བའི་མཚན་མ་འཁྲུངས་ཏེ་སྙུན་ལས་གྲོལ་བའི་ཚུལ་མཛད། སྣྲོན་ཟླའི་མཇུག་ནས་ཟླ་གཅིག་རིང་རྣམ་འདྲེན་དམ་པ་གནས་གསར་རྡོ་རྗེ་འཆང་ཆེན་པོའི་སྐུ་དྲིན་གསབ་ཆེད་དང་། རྗེ་བཙུན་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་པའི་སྐུ་རིམ་དུ་རྭ་ཚར་ཐུན་མོང་མ་ཡིན་པའི་ལུགས་དཔལ་རྡོ་རྗེ་འཇིགས་བྱེད་བཅུ་གསུམ་མའི་སྒྲུབ་མཆོད་བརྒྱ་ཚར་གྲངས་གསོག་མཛད་སྐབས་ཀྱི་ཆུ་སྟོད་ཟླ་བའི་ཚེས་བཅུ་གཅིག་ཉིན་གནས་གསར་རྡོ་རྗེ་འཆང་ཞི་བར་གཤེགས་པས་དགོངས་རྫོགས་ཀྱིའང་གོ་ཆོད་བྱུང་བ་སོགས་ལྐོག་གྱུར་རྗེན་གསལ་གྱི་ཐུགས་མཁྱེན་ཡིན་པ་ལ་ནི་བསྙོན་དུ་མེད་ཅིང་།
དགུང་ཞག་ནམ་རྫོགས་བར་མཁའ་སྤྱོད་མའི་སིན་དཀྱིལ་སྒྲུབ་མཆོད་ཆག་མེད་ཀྱི་སྔགས་སྡོམ་ཨོཾ་གསུམ་མ་ཉི་ཁྲི་དགུ་སྟོང་བཞི་བརྒྱ་ཐམ་པ། སྐུ་བསྟོད་ལྔ་སྟོང་ཉིས་བརྒྱ་གོ་གཉིས། མཆོག་སྤྲུལ་མྱུར་འབྱོན་ཞེ་དགུ་རྣམས་མཛད་ཅིང་། དེ་ལོ་ག་ཡ་དྷ་རའི་བུམ་ཆུའི་སྣོད་གས་པ་དང་བསམ་བརླིང་ལྷ་མཆོད་དུས་གུར་ཀར་ཆག་པ་རྣམས་ནི་དབུ་བླ་འདི་ཞིང་ཁམས་བརྗེ་བའི་རྟགས་དང་། རྗེ་དེ་ཉིད་ནི་རྣམ་ཀུན་ཉིན་མཚན་ཁོར་ཡུག་ཏུ་བསྟན་འགྲོའི་དོན་འབའ་ཞིག་གིས་དུས་འདའ་བ་ལས་རྣམ་གཡེང་གི་དྲི་མ་ཕྲ་མོ་ཙམ་གྱིས་མ་གོས་ཀྱང་། འཇམ་མགོན་གནས་གསར་བ་དེ་ཉིད་གཤེགས་པ་ནས་བཟུང་སྲོད་ཐོ་རེངས་ཉིན་བར་གུང་ཚིགས་སྐབས་སོགས་ཡུད་ཙམ་རེ་བཞུགས་སྐབས་ཐུགས་ལ་སྐྱོ་ཤས་དང་། ཁྱད་པར་ད་ནི་རྗེ་བཙུན་གོང་མའི་ཐུགས་དམ་ཆག་མེད་ཀྱི་རིམ་པ་ཁ་གསོ་བ་རྣམས་ཀྱང་ཞུ་ཡུལ་ཤིན་ཏུ་དཀོན་པ་འདུག་དགོངས་པའི་ཐུགས་འདུན་དུང་དུང་ལྷང་ལྷང་བཅས་ངེས་འབྱུང་གཏིང་ནས་འཁྲུངས་པའི་ཞལ་འདོན་དགེ་སྦྱོར་ལ་རྒྱུན་ལས་ཀྱང་ཐུགས་བརྩོན་གྱིས་རྩ་བའི་བླ་མ་དམ་པ་རྣམས་ཀྱི་དགོངས་རྫོགས་དང་སྐྱེ་འགྲོ་སེམས་ཅན་ཐམས་ཅད་ཀྱི་དོན་དུ་སྨིན་རྒྱས་མཛད། རྗེ་དེའི་དགོངས་རྫོགས་དང་བསྟུན་ལོ་རེ་བཞིན་འཇིགས་བྱེད་བཅུ་གསུམ་མའི་རྡུལ་དཀྱིལ་སྒྲུབ་མཆོད་ཤོམ་རྒྱས་པ་དང་བཅས་ཞག་བཞིའི་ཁོངས་སུ་ཡ་མ་རཱ་ཛ་བཞི་སྟོང་བརྒལ་ཙམ་དང་། གསོལ་འདེབས་བཞི་བརྒྱ་ལྷག་ཙམ་རེ་མཛད་ཅིང་ཕྱི་ལོ་དུས་ཆེན་ཉིན་དཔལ་ས་སྐྱའི་ལྷ་ཆེན་ཐིག་གཡབ་གཙུག་ལག་ཁང་དུ་དེ་ཉིད་ཀྱི་འདྲ་སྐུ་རིན་པོ་ཆེ་གསར་བསྐྲུན་རིང་བསྲེལ་རྣམ་བཞིས་ཕྱུར་པོར་མཛད་དེ་རབ་ཏུ་གནས་པའི་མེ་ཏོག་གིས་མངའ་གསོལ་བར་དབུ་ཞྭ། ན་བཟའ།
ཕྱག་ཕྲེང་། ཕྱག་ཆ། མཆོད་པའི་ཡོ་བྱད་བཅས་དེ་ཉིད་ཀྱི་ཉེར་སྤྱད་ངོ་མས་སྤྲས་ཏེ་བཞུགས་དྲུང་སྣ་ལྔའི་མཆོད་པ་འབུལ་གནང་དང་། གཞན་ཡང་གསུང་གི་བདུད་རྩི་བཞེས་པ་རྣམས་བསྟན་འགྲོའི་ཆེད་སོ་སོའི་སྐལ་བ་དང་མཐུན་པར་སྤེལ་གནང་དང་། རྗེ་བཙུན་ས་སྐྱ་པའི་བསྟན་པའི་རྩ་བ་འཁོན་རིགས་དྲི་མ་མེད་པའི་གདུང་རབས་སྤེལ་བར་བཀའ་སྩལ་སོགས་ངལ་བ་ལྷུར་བཞེས་ཀྱིས་དཔལ་ལྡན་བླ་མ་དམ་པའི་དགོངས་རྫོགས་སུ་སྟོབ་པ་དང་། སྔོན་དུ་དགུང་གྲངས་ཉེར་གཉིས་ཐོག་གི་སྤྱན་ལྟས་ངོ་མཚར་ཅན་དེ་བཞིན་དང་། དེ་ལོ་ཁྲུམས་ཟླའི་ཚེས་གསུམ་ཐོ་རེངས་གནས་གསར་རྡོ་རྗེ་འཆང་དཔོན་གཡོག་ཚང་མ་ས་སྐྱའི་བླ་བྲང་ཕུན་ཚོགས་གླིང་གི་དབང་ཁང་དུ་མཇལ་བར་ག་ཡ་དྷ་རའི་བུམ་ཆུའི་སྣོད་ལ་སྐྱོན་ཚུལ་དེ་ཞུ་གནང་ལ་སྐྱོན་མེད་འགྲོ་གསུང་ཞིང་། རྗེ་དེ་ལ་དགོངས་རྫོགས་འབུལ་རྟེན་ཡིན་དགོངས་པའི་ཁྱད་མཚར་གྱི་གོས་ཕོན་ཆེན་འབུལ་ཉམས་དང་། ཞབས་གྲས་སྦྱིན་རྒྱམ་ཡིན་སྙམ་པ་ཞིག་གིས། ཡིག་བརྒྱ་མཚལ་དམ་མ་ཞིག་ཕུལ་ནས་རྗེ་བླ་མ་སྙུན་སྐབས་པད་དཀར་སྤྲུལ་སྐུའི་ལུང་བསྟན་དེ་འདི་ཡིན་ཟེར་བ་ཁ་ཕྱེ་ནས་གཟིགས་པས་ཚིགས་བཅད་ཁ་ཤས་བྱུང་བ་ཐུགས་དྲན་མི་གསལ་བའི་ཚུལ་མཛད།
ཡང་སྐབས་ཤིག་གནས་དེར་གནས་གསར་རྡོ་རྗེ་འཆང་ཉིད་བཞུགས་ཏེ་མཎྜལ་ཚོམ་བུ་དུ་མ་བཀོད་པ་ཞིག་གི་མཐར་མཆོད་གཏོར་བཤམས་ནས་ཕུར་པའི་དབང་སྔར་གསན་མ་མྱོང་བ་ཞིག་སྩལ་བ་དང་། གཞན་ཡང་རྣམ་འདྲེན་དེ་ཡང་ཡང་ཕེབས་ཏེ་རྗེ་བཙུན་ས་སྐྱ་པའི་ཟབ་ཆོས་ཁ་ཤས་ལ་བསྐྱར་ཆོས་མཛད་པ་དང་། སྐུའི་རྣམ་འགྱུར་ཞི་ཁྲོ་དུ་མའི་སྒོ་ནས་ལུགས་གཉིས་ཀྱི་བླང་དོར་སྩོལ་བ་སོགས་མཐའ་ཡས་པ་ཞིག་འཁྲུངས་པ་ནི་འཁྲུལ་ཟད་རྗེ་བཙུན་གོང་མ་རྣམས་ཀྱི་རྣམ་ཐར་ཁོ་ན་སྟེ་ས་སྐྱ་པ་ཆེན་པོར་འཇམ་པའི་དབྱངས་གཙོ་འཁོར། རྣལ་འབྱོར་དབང་ཕྱུག ཞང་སྟོན་ཆོས་འབར་སོགས་དང་། སློབ་དཔོན་རིན་པོ་ཆེར། མནལ་ཚེ་འོད་གསལ་དག་གིས་མཉམ་པར་འཇོག ། མཐུ་སྟོབས་དབང་ཕྱུག་ཡི་དམ་གང་རུང་ལ། ། ཉིན་མཚན་གང་ཡང་ཐེ་ཚོམ་གཅོད་མཛད་པས། ། ཞེས་དང་།
རྗེ་བཙུན་རིན་པོ་ཆེར། མནལ་ཚེ་ཆོས་རྣམས་གླེགས་བམ་གྱི། ། ཚུལ་གྱིས་ཁོང་དུ་ཆུད་གྱུར་པས། ། དེ་ཡི་མོད་ལ་ཆོས་ཀུན་གྱི། ། དེ་ཉིད་གཟིགས་པ་ཁྱོད་ལ་འདུད། ། ཅེས་དང་། འཇམ་མགོན་བླ་མར། སྲིད་པ་ཀུན་ཏུ་ལེགས་པར་སྦྱངས་པས་ན། ། རྨི་ལམ་ན་ཡང་ཆོས་ཀྱི་སྒོ་རྣམས་ཀུན། ། དགེ་བའི་བཤེས་ཀྱིས་དངོས་སུ་འདོམས་པར་མཛད། །
ཅེས་སོགས་མང་དུ་གསུངས་པ་བཞིན་དམ་པའི་ཁྱད་ཆོས་ཤ་དག་གོ ། དེ་ནས་དབྱུག་ཟླའི་ཚེས་བཅུར་འབུམ་ཐང་ས་པཎ་ཕྱི་རྟེན་ཉམས་གསོ་གསར་བསྐྲུན་ལྟ་བུ་མཛད་ནས་རྗེ་ཉིད་ཀྱི་རྒྱུན་གྱི་ཕྱག་ཚྭ་ལྔ་སྟོང་བཞི་བརྒྱ་དོན་བདུན་སོགས་ནང་གཟུངས་གྲངས་མང་བཅས་བྱིན་རླབས་ཀྱི་གཟི་བྱིན་འཕྲོ་བར་མཛད་པ་དང་། མགོ་ཟླའི་བདེ་མཆོག་སྒྲུབ་མཆོད་ཐོག་ཚོགས་ཡོངས་ལ་ཌཱ་མ་རུ། ནང་མཆོད། འཐོར་སྣོད་གསར་བསྐྲུན་རྣམས་སྦྱོར་འཇགས་ཀྱིས་སྒྲུབ་མཆོད་དང་དུས་མདོས་སོགས་ཀྱི་ཚོགས་དབུར་ཕེབས་པའི་སྐབས་སོ། ། དེ་དག་གི་དོན་བསྡུ་ན། དག་སྣང་འོད་གསལ་མེ་ལོང་དྭངས་པའི་མཁར། ། དམ་པའི་ཞལ་མཐོང་ལུང་བསྟན་ཆུ་འཛིན་གཡོས། ། གསང་རྒྱ་དབྱར་རྔའི་སྒྲ་གྲོལ་ཟུག་རྔུའི་གདོན། ། གདེངས་ཅན་དབྱིངས་སུ་མི་བཟད་ཐོག་གིས་བསྒྲལ། །
རིགས་བདག་ཞིང་སར་དགོངས་པའི་ཆར་ཟིམ་ནི། ། མི་མངོན་དབྱིངས་ནས་གཟིགས་པ་དགེ་བས་ཕབ། ། སྣང་བརྙན་མྱུ་གུ་བསྐྲུན་ཚེ་དགེ་མཚན་ལྟས། ། ཅི་ཡང་བཞད་པའི་སྙེ་ཕོན་གཡུར་ཟ་ལྡེམ། ། ཐུན་གསུམ་མནལ་ཚེ་རྣམ་འདྲེན་མཚན་མོའི་མགོན། ། ཟབ་ཆོས་བདུད་རྩིའི་ཐིགས་ཕྲེང་སླར་ཡང་སྤྲོ། ། འཇམ་མགོན་ཕྱི་རྟེན་ཀུནྡ་གཞོན་ནུ་དང་། ། གསང་མཐའི་ཁམས་སུ་སྣང་བའི་བྱི་དོར་འགྲན། ། ཞེས་ཀྱང་སྨྲས་སོ།། ༈ །།དགུང་གྲངས་སོ་གསུམ་དུ་ཕེབས་པ་ལྕགས་སྦྲུལ་རྒྱལ་ཟླའི་ཚེས་གཉིས་ནས་བཟུང་འདི་ཡིན་མེད་པའི་སྙུན་གཞི་ཐུ་བ་ཞིག་བཞེས་པས་ནུབ་གཅིག་གཟིམས་ཤར་གྱི་གནམ་ས་བར་གསུམ་ལི་ཁྲིར་གཟིགས་པས་ད་ལྟ་རང་སྐུ་ཚེ་འཕོས་རྒྱུ་ཡིན་འདྲ་དགོངས་པའང་འཁྲུངས་མོད།
སྨན་བཅོས་རིམ་གྲོ་དང་ཐུགས་དམ་ཟབ་མོའི་མཐུ་ལ་བརྟེན་རྟ་ཟླའི་མཇུག་ནས་རིམ་དེངས་ཀྱི་ཚུལ་བཞེས་མུར་གཟིམ་ཤར་མགོན་ཁང་དུ་ཞལ་གྱི་དམ་ཚིག་བསྐང་གསོ་མཛད་པས་སྐུ་ལུས་སོར་ཆུད། དེ་ནས་རྡོ་བྲག་རིག་འཛིན་ཆེན་པོས་ལུང་བསྟན་གདུང་རབས་མྱུར་འབྱོན་སྐུ་རིམ་དུ་གྲྭ་ལྔ་དང་དམར་པོ་སྐོར་གསུམ་གྱི་སྐུ་པར་གྲངས་མང་དང་། དེ་དག་གི་སྐུ་གང་ལེགས་བཞེངས་དགོས་བབས་པ་བཞིན་གྲྭ་ལྔ་ལུགས་སྐུ་རྣམས་སྡེ་དགེར་ཡོན་སྦྱར་གྱིས་ཞུས། གོང་གི་སྐུ་པར་གྲངས་མང་དེ་དག་དང་གདུང་རབས་མྱུར་འབྱོན་ཆེད་དམར་པོ་སྐོར་གསུམ་བཞེངས་རྒྱུའི་བཅའ་བསྒྲིགས་ལ་རྟེན་འབྲེལ་རང་འགྲིག་ལྟ་བུར་དེ་དག་གིས་མཚོན་སྐུ་པར་མང་པོ་དེ་སྔོན་ནས་གསར་བླུགས་གྲུབ་འཕྲལ་ཡིན་པ་བཞིན་བརྒྱ་སྟོང་སོགས་ཕྱག་བཏབ་གྲངས་མང་དང་། སྐུ་རྒྱུར་བྱིན་རླབས་རྟེན་འདམ་མཚལ་སོགས་དབང་རྫས་དམར་པོ་སྣེ་འཛོམ་འཇིམ་གཙང་ལ་བྱིན་རླབས་མཛད་པ་དང་བསྲེས་ཏེ་ཚོམས་བར་མགོན་ཁང་དུ་ཚུལ་ཁྲིམས་བཀྲ་ཤིས་སོགས་ནས་ཤིན་ཏུ་གསང་བར་བཞེངས་ཏེ་ཐུན་མོང་དང་ཐུན་མོང་མ་ཡིན་པའི་གཟུངས་བཅས་སྣྲོན་ཟླའི་མགོར་གྲུབ་འཕྲལ་རྗེ་ཉིད་ཀྱིས་ཕྱག་ནས་ཚར་གཅིག་དང་། ཆོས་ལས་པ་བསྟན་འཛིན་རིན་ཆེན་གྱི་བརྒྱ་ཚར་མཛད། གཞན་ཡང་གདུང་རབས་མྱུར་འབྱོན་ཆེད་རྨང་མཁར་ཐུབ་བསྟན་དགེ་འཕེལ་དུ་ལྷོ་བྱང་དགེ་འདུན་བརྒྱད་གྲྭས་རྗེ་བཙུན་རིན་པོ་ཆེའི་བླ་མའི་རྣལ་འབྱོར་དང་ཕྲིན་འཆོལ་སོགས་ཟླ་གཅིག་རིང་བགྱིས་ཤིང་ཟླ་མཇུག་བརྩེ་ཆེན་ལྷ་ཁང་རྒྱ་ཆེར་བསྐྲུན་པར་མཛད་པ་དང་། ཆུ་སྟོད་ཟླ་ནང་ཕུར་སྒྲུབ་ཕྲིན་འཆོལ་གོང་ཙམ་ལ་རི་ནག་རྩེར་བྱེ་མ་ངུ་བའི་ཁ་གནོན་གྱི་རིགས་གསུམ་མཆོད་རྟེན་གསར་བསྐྲུན་དང་། སྐྱེད་ལྷས་ཕྲིན་འཆོལ་ལ་ཡུམ་གྱི་གནས་གཟིགས་ཆེད་ཡབ་ཡུམ་ལྷན་དུ་ཕེབས་ཏེ་བྱས་འགྱུར་དུ་ནུབ་གཅིག་བཞུགས། གནས་གཟིགས་གྲུབ་ནས་མར་ལམ་ལྷ་འཁྲེན་ལྟ་བུའི་རྒྱུ་མ་ལམ་གྱི་སྐེད་ཙམ་ཕེབས་དུས་རྦབ་རྒྱུགས་ཤིག་བྱུང་ཡང་མ་སྐྱོན།
བསམ་བརླིང་དུའང་ཞག་གཅིག་དང་མར་ལམ་རི་ནག་རྩེར་མཆོད་རྟེན་རྣམས་ལ་ཕྱག་ནས་འབྲིང་པོ་མཛད་རྗེས་དྲི་བྱ་སྡེར་མའི་ལྷག་ཙམ་དུ་བྱོན་དུས་ནམ་མཁའ་བྱིངས་ཤིན་ཏུ་དྭངས་པར་དཔོན་པོ་རིའི་ཐད་དུ་སྤྲིན་དུམ་ཞིག་འདུས་ཏེ་ཟིམ་ཆར་འབབ་པ་དང་།

བྲག་ཆུང་ནས་བདེ་གླིང་ལྕགས་རིའི་བར་འཇའ་ཚོན་འོད་སྐོར་ལྟ་བུ་ཞིག་ཀྱང་ཤར་བས་ཐུགས་ལ་ཡ་མཚན་ཆེ་བ་ཞིག་འཁྲུངས། གྲོ་བཞིན་ཕུར་སྒྲུབ་གྲོལ་ནས་སླར་ཡང་གྲྭ་ལྔ་སྒྲུབ་མཆོད་དྲུག་ཅུར་ཉེ་བ་གསོག་གནང་གིས་ཡུམ་ལ་དབང་གྲངས་གསོག་མཛད། དེ་སྔོན་ནས་སྡེ་དགེ་ཞུ་ཆེན་རིན་པོ་ཆེས། གཟིམས་ཆུང་འཕྲོད་མིན་ཡང་བརྟགས་ངོས་གདུང་བརྒྱུད་མྱུར་འབྱོན་གང་ཅིའི་མཚམས་ལ་ཐུགས་བསམ་ཆེ་བསྐྱེད་དགོས་ཚུལ་གནང་བ་བཞིན་ཡབ་རྗེ་རྡོ་རྗེ་འཆང་གི་གཟིམས་ཆུང་འཆི་མེད་རྡོ་རྗེའི་གུར་ཁང་རྒྱ་བསྐྱེད་དེ་རྟེན་འབྲེལ་ཁྱད་ཞག་བཅུ་སྐོར་ལ་ཚར་ཕྱིན་པ་མཛད་ནས་མཚན་ཡང་འཛམ་གླིང་ཕུན་ཚོགས་དཔལ་འབར་དུ་གསོལ་ཏེ་གུ་རུ་དྲག་དམར་སྒྲུབ་མཆོད་ཀྱིས་ཐོག་མར་བྱིན་གྱིས་བརླབས། དེ་རྗེས་རྡོ་རྗེ་ཕུར་པའི་རས་དཀྱིལ་སྒྲུབ་མཆོད་ཀྱང་མཛད་པས་བྱིན་ཆགས་ཤིང་ཐུགས་བག་ཕེབས་པ་བྱུང་གསུངས། ཁྲུམས་ཟླའི་ཉེར་གཅིག་ལ་དཔལ་ས་སྐྱའི་རྒྱབ་རི་སེངྒེའི་གདོང་ཅན་གྱི་མིག་གཡོན་མཚོན་བྱེད་བྲག་འབུར་ཐད་ནས་གློ་བུར་དུ་ཞིག་རལ་བྱུང་བར་ཀུན་ཐུགས་རྟོག་ཟ་བའི་སྐབས་རྗེ་ཉིད་ཀྱི་འོད་གསལ་དུ། འཇམ་དབྱངས་གཟི་འོད་འབར་བའི་སྐུ་དྲུང་ན་རྗེ་ཉིད་བཞུགས་པར་རྗེ་བཙུན་གྲགས་པ་རྒྱལ་མཚན་གྱི་ཞབས་གྲས་ཡིན་དགོངས་པའི་གྲྭ་པ་ཞིག་དང་གསུང་གླེང་མུར་བྲག་རི་ཞིག་ཚུལ་དེ་གསུངས་པས། གྲྭ་པ་དེ་ན་རེ། འདི་རྗེ་བཙུན་རིན་པོ་ཆེ་ཞིང་ཁམས་བརྗེ་སྐབས་ཀྱང་བྱུང་བས་ཆོས་རྗེ་བས་རྗེའི་དགོངས་རྫོགས་དང་གདན་སའི་སྐུ་རིམ་གཉིས་ཆར་ལ་དམིགས་ནས་འཇམ་དབྱངས་གཟི་འོད་འབར་བའི་སྐུ་འདི་བཞེངས་པས་སྐྱོན་མ་བྱུང་། ད་ལྟའི་འདིའང་དཔལ་ས་སྐྱ་པའི་བསྟན་སྲིད་ལ་གནོད་པའི་ལྕགས་གླང་ཞིག་འཐོན་ཉེ་ཡོད་པས་ཟེར་མུར་རྗེ་ཉིད་ཀྱི་ཐུགས་སྣང་ལ། ཐང་སྐུ་ཞིག་གི་ལྡེབས་ལ་རི་སྔོན་པོ་གཉིས་ཕན་ཚུན་ནས་རྒྱུགས་པའི་སྣེ་འཛོམ་མཚམས་ནས་གླང་སྔོན་པོ་མིག་ཁྲ་ཧྲིག་གེ་བ་ཞིག་རྭ་ཉུག་གེ་འཐོན་ཉམས་བྱེད་པ་འཁྲུངས་པས་གྲྭ་པ་དེས་སྔར་གྱི་འཕྲོ་ལས།
ད་ལམ་ཡང་འཇམ་དབྱངས་གཟི་འོད་འབར་བའི་སྐུ་ཚད་དང་མཉམ་པའི་འཇམ་དབྱངས་ཀྱི་སྐུ་ཞིག་བཞེངས་ན་ཕན་ངོ་ཆེ་ཞིང་། དེ་མཚུངས་ཉིན་གཅིག་ནང་ཡུམ་རྒྱས་པ་ཚར་གསུམ་བཀླགས་པས་ཕན་ནམ་ཟེར་བ་ཞིག་འཁྲུངས་པ་བཞིན་སྨིན་ཟླའི་བཅུ་དགུ་ལ་ཐིགས་གཡབ་ལྷོར་དབུ་རྩེ་འཇམ་དབྱངས་གཟི་འོད་འབར་བ་དང་མཉམ་པའི་རྗེ་བཙུན་འཇམ་དཔལ་དབྱངས་སྨན་འདམ་ལས་གྲུབ་པ་བྱིན་རླབས་ཀྱི་གཟི་འབར་གྲང་གསེར་ལེབ་བྱུགས་ཅན་སྐུ་རྒྱན་ན་བཟའ་མཆོད་ཆ་སོགས་དང་། གཟུངས་གཞུག་སྐབས་ཐུགས་ཀར་གཞུག་རྒྱུའི་འཇམ་དཔལ་གྱི་སྐུ་ཞིག་ཐིགས་གཡབ་རྟེན་ཁྲོད་ནས་འཚོལ་བར་མཛད་པས་མངྒའི་མཚན་ཅན་གྱི་ཕྱག་བབས་ལི་སྐུ་མ་ཁྱིད་གང་ཙམ་ཞིག་ཕྱག་ཏུ་ཐེབས་པའི་གཤམ་ཡིག་ལ་སྦྱིན་བདག་གི་མིང་བསམ་འགྲུབ་ཕུན་ཚོགས་ཀྱིས་བཞེངས་ཟེར་བའི་ཚིག་སྒྲ་ལེགས་པ་དེ་བཞིན་མ་བསྒྲིགས་ལྷུན་གྲུབ་ཀྱི་རྟེན་འབྲེལ་ལྟ་བུར་བྱུང་བས། བསྟན་སྲིད་ལར་རྒྱ་ལ་ངེས་པར་ཕན་པ་ཞིག་ཡིན་ནོ་གསུངས་པའི་སྐུ་འདྲ་རིན་པོ་ཆེ་འདི་ལ་དབུ་ཞབས་བར་གསུམ་གྱི་གཟུངས་རིང་བསྲེལ་དང་བཅས་པས་ཕྱུར་བོར་གཏམས་ཤིང་། ཁྱད་པར་རི་བཀྲ་ངན་པ་བཟློག་པའི་འདོད་གསོལ་བཅས་འབུལ་གནང་གིས་ཀྱེ་རྡོ་རྗེ་ལ་བརྟེན་པའི་རབ་གནས་འབྲིང་པོ་དང་། གཞན་ཚར་འགའ་ཞིག་བཅས་དམ་ཡེ་དབྱེར་མེད་དུ་བྱིན་གྱིས་རློབ་པར་མཛད་དོ། ། དེ་ལོ་གཞུང་ཞབས་རིན་པོ་ཆེ་ནས་སྐུ་རིམ་ཐུགས་བརྩོན་འགའ་ཞིག་གནང་དགོས་བྱུང་བ་ལྟར་འདིར་ཡང་སྨིན་ཟླའི་ནང་། རྗེ་རྡོ་རྗེ་འཆང་ནས་བདུད་འདུལ་ཕུག་ཏུ་བསྐང་ཕྲིན་གནད་སྨིན་ལ་ཞག་ཤས་ཐུགས་གཞོལ། དེ་ནས་མདོས་ཆུང་གི་ཚོགས་དབུར་ཕེབས་ཀྱང་དེ་དུས་མཚན་འགྲུལ་བསྲུང་དགོས་སྟབས་གཏོར་རྒྱག་ལ་མ་ཕེབས། དུས་མདོས་ཐོག་སྡེ་དགེ་གཉེར་པ་སྔོ་ཡེ་སོགས་དང་ཧོར་ཀྲེ་བོ་དཔོན་སྡེ་དགེའི་སྲས་མོ་བཅས་དང་།
གནས་གསར་རྗེའི་ཕྱག་མཛོད་སོགས་ཀྱང་འབྱོར་བས་སོ་སོའི་བློ་དང་མཚམས་པའི་ལུགས་ཟུང་གི་བདག་རྐྱེན་དང་། ཕྱག་མཛོད་ནས་བོ་དྷི་ཙིཏྟའི་ཕྱག་ཕྲེང་རྒྱན་ལྡན་ཞིག་ཕུལ། དེ་ནས་ལྷ་ཆེན་མཁན་པོ་ཆོས་བཀྲ་ཤིས་སོགས་ཞལ་སློབ་འགར་མཚན་ཉིད་ཀྱི་ཡིག་ཆ་རྒྱ་བོད་མང་པོས་མཛད་པའི་ལྗགས་ལུང་ཕོན་ཆེན་ཡང་སྩོལ་བར་མཛད་དོ། ། དེ་དག་གི་དོན་བསྡུ་ན། གཉན་མགོན་དམ་ཚིག་བསྐང་བའི་གཡར་ལམ་དུ། ། མི་མཐུན་གཡུལ་རྒྱལ་དབང་ལྷ་གྲུབ་པའི་མོད། ། བརྩེ་ཆེན་སྙིང་པོའི་དྲི་གཙང་ཁང་བུ་རྒྱས། ། བྱེ་མ་ངན་པའི་ཁ་གནོན་རིགས་གསུམ་རྟེན། ། བསྐྲུན་ཚེ་ཡ་མཚན་ལྟས་བཅས་ཡུམ་མཆོག་ཉིད། ། སླར་སྨིན་མཛད་རྗེས་གཟིམས་སྤྱིལ་གསར་པ་ནི། །
བྱིན་རླབས་གཟི་བྱིན་འབར་བ་དང་བཅས་པ། ། ཡང་དག་གྲུབ་པའི་བྱིན་ཆགས་བག་ཕེབས་འཁྲུངས། ། སྔོན་ཚེ་རྡོར་འཛིན་དུས་ཀྱི་གསང་བའི་གཏམ། ། དག་སྣང་ངང་དུ་གླེང་བའི་བདེན་ཚིག་དོན། ། ཇི་བཞིན་མཛད་འཕྲལ་ངན་རྟགས་དབྱིངས་དེངས་ནས། ། འཆར་འཕར་བསྟན་འགྲོའི་དོན་ཆེན་ཉིད་ལ་གཞོལ། ། ཞེས་ཀྱང་སྨྲས་སོ།། ༈ །།དགུང་གྲངས་སོ་བཞིར་བྱོན་པ་ཆུ་རྟ་དབོ་ཟླའི་ནང་གདུང་རབས་མྱུར་འབྱོན་ཆེད་དུ་དགོངས་རྗེ་ཉིད་ནས་ཁྱད་བྱང་མགོན་ཁང་དུ་གཏོར་བསྔོ་ཆེན་མོའི་ནང་གི་ཆོས་སྐྱོང་ཚང་མར་གཏོར་བསྔོ་བརྒྱ་རྩ་གསོག་གནང་དུས་གོང་གི་ཕྱག་ཕྲེང་དེ་མཛད་ཆོག་བྱུང་བས་ཕྱག་མཛོད་འཇམ་དཔལ་གྱིས་ཕུལ་ཡང་དོན་ལ་གནས་གསར་རྡོ་རྗེ་འཆང་དེ་ཉིད་ཀྱིས་གདུང་རབས་མྱུར་འབྱོན་རྟེན་འབྲེལ་བསྒྲིགས་སམ་སྙམ་གསུངས། གཞན་ཡང་གདུང་རབས་རིན་པོ་ཆེ་མྱུར་ཕེབས་ཆེད་སྨིན་གྲོལ་གླིང་། རྟ་ནག་ཐུབ་བསྟན་མཁན་པོ་བསྟན་འཛིན་རྒྱལ་མཚན།
ཛ་ལུང་པ་འགྱུར་མེད་གསང་སྔགས་བསྟན་འཕེལ་རྣམས་ཀྱིས་འཁོར་ལོ། ཟ་ཡིག རིམ་གྲོའི་ཞལ་བཀོད་སོགས་ཚང་མ་ཆོས་སྡེ་རྣམ་གཉིས། ངོར། བཀྲ་ཤིས་ཆོས་སྡེ། གོང་དཀར། སྡེ་དགེ་ལྷུན་གྲུབ་སྟེང་སོགས་གཙང་དབུས་ཁམས་ཀྱི་ས་དགོན་རྣམས་ཀྱིས་ཐོག་དྲངས་སངས་རྒྱས་བསྟན་པ་རིས་མེད་གྲུབ་མཐའ་དང་། རྩིས་བོན་ནས་སྒྲུབ་དགོས་སོགས་ཚང་མ་དང་། ཇོ་ཞལ་རྣམ་གཉིས་མཐའ་འདུལ་ཡང་འདུལ་རུ་གནོན་གྱི་གཙུག་ལག་ཁང་། རྒྱང་དང་རྒྱང་འབུམ་མོ་ཆེ་སོགས་སྔོན་གྱི་གནས་རྙིང་དུ་མར་ཞབས་ཏོག་དགོས་ཚུལ་བཞིན་རྩད་གཅོད་མཛད་པས་མཚལ་རིས་ཡེ་ཤེས་སྒྲོལ་མ་རྟེན་བརྟེན་པ་བཅས་དེང་སང་གང་བཞུགས་སུ་ལ་ཡང་ཞུ་རྒྱུ་མ་བྱུང་།
འདན་ཀློང་ཐང་སྒྲོལ་མའང་སྐུ་ཆུང་ངུ་ཞིག་ལས་མེད་སྐད་བཅས་ཚང་མར་མཆོད་འབུལ་རྒྱ་ཆེ་ནས་སྣེ་འགྲེལ་བར་ཅི་སྨིན་མཛད། དེ་ནས་ཞལ་དཀར་སྨན་རམ་པར་བསྐུལ་མ་མཛད་པ་བཞིན་སྲིད་འབེབས་སྨན་དང་ཟས་སྤྱོད་ཚང་མ་ཡིག་ལམ་ནས་ཕུལ་བ་དང་བཅས་གང་སར་སྙན་ཞུ་འཛོལ་མེད་ཞུས་པས་ཕྱིས་སུའང་འདི་ལ་ཐུགས་འདོགས་ལྷག་པར་ཆེ། གང་ལྟར་སྔ་ཕྱི་བར་མཚམས་ཀུན་ཏུ་རྗེ་བཙུན་ས་སྐྱ་པའི་གདུང་རབས་མྱུར་འབྱོན་ཁོ་ནར་ཐུགས་བརྩོན་འདི་ཉིད་གཅིག་པུའི་སྐུ་དྲིན་ཡང་བསྐལ་པ་རྒྱ་མཚོར་ཁྱེར་མཐའ་མཆིས་མིན་བློ་ལྡན་གཟུར་གནས་དག་གིས་དཔྱོད་པར་ཞུ། ནག་ཟླའི་ཡར་ཚེས་ལ་རྒྱལ་ཡུམ། ལྷ་ཆེན་མཁན་པོ། མུས་ཆེན། ཟུར་འཆད་གྲུབ་དབང་སོགས་ལ་ཀུ་རུ་ཀུལླེ་ངོར་ལུགས་ཐུན་མོང་དང་ཐུན་མོང་མ་ཡིན་པ་ཚར་ལུགས་ཀྱང་དེ་བཞིན་བཅས་ཀྱི་རྗེས་གནང་། ལྷ་ལྔའི་དབང་། ལྷ་ལྔ་གསང་སྒྲུབ་བྱིན་རླབས། ཚོགས་བདག་ངོར་ལུགས།
ཚར་ལུགས་ཐུན་མོང་དང་ཐུན་མོང་མ་ཡིན་པ། ཕྱག་རྡོར། དཀར་པོ། ཕྱག་བཞི་པ། འདོད་རྒྱལ་ངོར་ལུགས། ཚར་ལུགས་ཐུན་མོང་བ། དམར་ཆུང་སྐོར་གསུམ་རྣམས་གནང་སྐབས་ཤིག་སྤྱན་ལྟས་སུ། དབོན་པོ་རིའི་རྩེ་ནས་ལྷ་རྒྱལ་འཐེན་པའི་སྐད་གསལ་པོར་གསན་པ་དང་། གཞི་ཐོག་ལྟག་གི་བསྐོར་ལམ་དུ་མི་ཞིག་གིས་ཙནྡན་དམར་པོའི་འཁུར་པོ་ཤིན་ཏུ་ཆེ་བ་ཞིག་འཁྱེར་ཡོང་བ་དང་། ཡང་ལྷ་ཁང་རྩེའི་མཛོད་ནག་ནང་ཁུག་མ་སེར་པོ་ཞིག་ན་ཊཾ་ཀ་ཉུང་ངུ་ལས་མི་སྣང་བར་མི་ཞིག་ནས་ད་འདི་ཊཾ་ཀས་མྱུར་དུ་ཁེངས་ཡོང་རྒྱུ་ཡིན་ཟེར་བ་འཁྲུངས་པ་འདི་ལ་ནི།
ཕྱི་ལྟར་ན་སླར་འབྱུང་ས་ཁྱི་ལོ་རྗེ་ཉིད་ནས་རིགས་སྲས་དམ་པ་ཉི་ཟླ་ཟུང་ལ་རྣམ་སྲས་རིགས་ཆེན་བཅོ་ལྔའི་རྗེས་གནང་སྩལ་སྐབས་མཛོད་འཛིན་ཀུན་དགའ་ཕུན་ཚོགས་ཀྱི་ཐུགས་རྒྱུད་བསྐུལ་བ་ལྟར་དངུལ་བྲེ་ཆེན་བརྒྱ་རྩ་སོགས་རྗེ་བཙུན་ས་སྐྱ་པའི་འཐས་སུ་གན་མཛོད་འདིར་འཇོག་པར་མཛད་པ་དང་། ནང་ལྟར་ན་ཁམས་གསུམ་དབང་དུ་སྡུད་པའི་གདུང་བརྒྱུད་རིན་པོ་ཆེ་མྱུར་དུ་ཞལ་གཟིགས་ཀྱི་བརྡར་གོར་མ་ཆག དེ་ལོ་གོང་ས་རིན་པོ་ཆེ་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་དཔལ་བཟང་པོ་གྲུ་འཛིན་གསེར་ཁྲི་རིན་པོ་ཆེར་མངའ་གསོལ་སྐབས་རྗེ་ཉིད་ཕེབས་བཞེད་ཐུན་མོང་མ་ཡིན་པ་མཆིས་རུང་གདུང་རབས་རིན་པོ་ཆེ་ཉག་ཕྲ་བས་བཅད་རྒྱ་དང་། ཞབས་དྲེག ཞབས་འབམ་སོགས་སྒོ་དུ་མ་ནས་ཕེབས་མ་བདེ་བས་མཛོད་འཛིན་པ་ཤེས་རབ་ཕུན་ཚོགས་ལ་བཀའ་འདོམས་བཞིན་ཕེབས། དེ་ནས་ཆོས་གྲྭ་ལྷོ་བྱང་གི་སྤྱི་ཆེན་བཟོད་རྒྱན་གྱིས་གཞིས་རྩེ་བཀྲ་ཤིས་སོགས་བཀུག་ནས། ཐུབ་བསྟན་ལྷ་ཆེན་གྱི་རུང་ཁང་ངམ་གཡོས་ཁང་དཔལ་འབྱོར་རྒྱ་མཚོར་ཁྲོ་ཆེན་གསར་བླུགས་སྐབས། དེར་ཤིས་བརྗོད་དང་ཁྲོ་ཆེན་གྱི་མཚན་ལྗགས་སྒྲིག་མཛད་པ་དང་མཉམ་དུ་དབྱར་ཆོས་ཆེན་མོའི་ཚོགས་དུང་དཀར་པོ་རྒྱང་གྲགས་གསུང་བསྐུལ་དུས་གཅིག་འཛོམ་པའི་རྟེན་འབྲེལ་བཟང་པོར་ལྷུན་གྱིས་གྲུབ་སྟེ་མཚན་ཡང་འདོད་དགུ་རྒྱ་མཚོར་གསོལ་ཞིང་རྗེ་ཉིད་ནས་སྒྲུབ་གནང་གི་ཚོགས་བདག་ཟབ་འཁོར་ཡང་འཇུག་པར་མཛད། སྣྲོན་ཟླའི་ཚེས་བཅུ་ཕུན་ཚོགས་སྦྱོར་ཉིན་རྗེ་རྡོ་རྗེ་འཆང་ཉིད་ནས་ལོ་གནང་དུས་ཀྱིས་ས་བཅུད་བུམ་གཏེར་འཆར་ཅན་སྒྲུབ་གྲས་ཀྱི་གསུང་ཆོག་དེ་གྲུབ་འཕྲལ་གུང་ཚིགས་དང་བསྟུན་ཆོས་ལུང་ནས་རྒྱལ་པོ་བསོད་ནམས་དོན་གྲུབ་སྲས་འཁོར་རགས་བསྡུས་བཅས་འབྱོན་པའི་གནས་ཚུལ་གྱི་ཐོག་མར་མཐོང་སྨོན་ན་ད་ལྟ་བཞུགས་ཡོད་ཟེར་བ་གསན་པས། སྨོན་པའི་སྒྲ་དེ་བུམ་སྒྲུབ་ཀྱི་ཚིག་སྒྲར་ལེགས་ཤིང་།
དེ་ཉིན་རྒྱལ་ཡུམ་མཆོག་དབུ་སིལ་གྲུབ་ནས་སྐུ་རྒྱན་བཞེས་སྐབས་བཅས་སང་ཉིན་མཇལ་འཛོམ་ཐོག་མ་དང་རང་འགྲིག་དང་ལུང་སྲོལ་གྱི་སོས་བསྐོར་ཞེས་གོས་རྒྱན་གཟབས་འཆོར་སྐྲ་བཀྲུ་བཟའ་བཏུང་འབྱོར་པ་དང་བཅས་རྟེན་མཇལ་བསྐོར་བ་གླུ་གཞས་རྐང་བྲོ་སོགས་སྐྱིད་ཉམས་བྱེད་སྲོལ་ནས། ཆུ་ཟམ་སོགས་ཞབས་ཕྱི་རྙིང་གྲས་ཀྱིས་ཐོག་དྲངས་སྡེ་ནུབ་པས་དགའ་གཞས་བྱེད་པ་དང་འགྲིག་པ་སོགས་ནི། འཇམ་མགོན་བླ་མས། གང་ན་ཐོད་དང་སྐྲ་གསར་དང་། ། གར་དང་རོལ་མོའི་སྒྲ་ཡོད་པ། ། དེ་ན་མྱ་ངན་ཡོད་མིན་པས། ། དེས་ན་རོལ་མོ་བསྔགས་པ་ཡིན། ། ཞེས་གསུངས་པའི་དོན་ལགས། དེ་ནས་རྒྱལ་པོ་དཔོན་གཡོག་ནས་མཇལ་ཕྱག་དངོས་གཞི་དང་། ཕར་ལེགས་སོ་གནང་རྒྱུ་ཚེས་བཅུ་བཞིར་མཛད་རྒྱུར་དེ་སྔོན་མ་བསྒྲིགས་ཀྱང་།
ས་སྐྱའི་གཡས་གཡོན་མདུན་གསུམ་ན་དར་འཛུགས་དང་། ཆུ་མིག་རྫིང་ཁ་ནས་བུ་མོ་བྱི་ལོ་མ་ལོ་བདུན་ལོན་པ་གསུམ་གྱིས་རིགས་ལྔ་དར་དཔྱངས་ཌཱ་དྲིལ་བུམ་པ་མེ་ལོང་ཐོགས་ནས་ཁྲུས་ཀྱི་སྟངས་ཀ་བྱས་ཏེ་ཆུ་འཁྱེར་དགོས་བཞིན་ལ། དཀར་པོ་རྣམ་གསུམ་གྱི་ཕྱི་རྟེན་ཐོག་ནས་བྱོན་པའི་འཇམ་ཆུར་གྲགས་པ་འདི་ནས་བུམ་པ་གང་འཁྱེར་བ་དེའང་མཇལ་གོང་སླེབས་པ་དང་། ཕན་ཚུན་ལེགས་སོ་འཁྱེར་མི་རྣམས་ཀྱང་གོས་རྒྱན་གཟབས་མ་དང་། ལྷག་པར་ཕར་གནང་རྒྱུའི་ཐོག་གང་ཅིའི་ལོ་རྒྱུས་ལེགས་བཤད་ཀྱི་གསུང་ཤོག་རྒྱས་པ་ལྗགས་རྩོམ་མ་དེ་མགྲོན་གཉེར་རྒྱལ་ཚིང་ནས་རིམ་བཤེར་གྱིས་སྟོབས་པར་མཛད་པས་ཁོང་དཔོན་གཡོག་རྣམས་དགྱེས་པ་རབ་ཀྱི་རྩེར་སོན། དེའི་ཚེ་གཟིམས་ཆུང་རྩེར་རྒྱལ་པོ་ཡབ་སྲས་ལ་ཚེ་དབང་མཛད་སྐབས་ཆར་ཟིམ་བུར་འབབ་ཅིང་ཆོས་དུང་དཀར་པོ་རྒྱང་གྲགས་ཀྱི་མཇལ་ཁ་རྟེན་བཤད་བཅས་རྗེ་ཉིད་ནས་སྩལ་བ་དང་། གཞན་ཡང་བྱད་འགྲོལ་སོགས་ཐུགས་འདོད་ཀྱི་ཆོས་བཀའ་དང་། མཆོད་འབུལ་ཐོག་ལྷ་ཆེན་ཁྱམས་སྟོད་དུ་གསོལ་སྟོན་རྒྱས་པ། འཕེལ་རྒྱས་བཞུགས་འཚེར་དུའང་ཁྲུང་བཞེས་སོགས་གོ་བབས་དང་བསྟུན་པའི་བདག་རྐྱེན་ཡང་དག་བཀའ་དྲིན་ཆེ་ནས་ཆུ་སྟོད་ཚེས་གསུམ་ལ་རྒྱལ་པོ་དཔོན་གཡོག་འཐོན་པ་སོགས་རྟེན་འབྲེལ་ཁྱད་པར་ཅན་དེ་འདྲའང་རིང་པོར་མི་ཐོགས་པར་གདུང་བརྒྱུད་རིན་པོ་ཆེ་ཕེབས་པའི་ལ་ཉེ་ཤིན་ཏུ་བཟང་བར་ངོས་འཛིན་མཛད། ཟླ་ནང་དེར་ཕུན་གླིང་དུ་ཕེབས་ཏེ་མོ་ལུང་བཞིན་བརྩེ་ཆེན་ལྷ་ཁང་དུ་རྗེ་ཉིད་ནས་ཕུར་བཟློག་ཤིན་ཏུ་རྒྱས་པ་ཉིན་བཞིའི་རིང་ནམ་ལངས་ས་རུབ་ལྟ་བུར་སྒྲུབ་གནང་གིས་ལྷ་ཆེན་སྟེང་ནས་ནུབ་ཏུ་འཕེན་པར་མཛད།
གྲོ་བཞིན་ཟླ་ནང་ཙམ་ལ་སྤྱན་ལྟས་སུ། པུ་ཏྲར་ཕྲིན་འཆོལ་དམིགས་ཕུག་མཛད་ཚེ་ཆུ་ལུག་ནང་གདུང་བརྒྱུད་རིན་པོ་ཆེ་འབྱོན་པར་ལུང་བསྟན་པ་དང་དུས་མཚུངས་འདར་གྲོང་མཁན་ཆེན་ངག་དབང་ཤེས་རབ་ནས་ཀྱང་དགེ་འཕེལ་དུ་གདུང་རབས་མྱུར་འབྱོན་གྱི་གསོལ་འདེབས་ནན་ཏན་མཛད་པའི་མནལ་ལམ་དུ། འཇམ་དབྱངས་ཀྱི་བྲིས་སྐུ་ཞིག་གི་གྲས་ལ་བྱིས་པ་ཆུང་ངུ་དར་དང་རིན་པོ་ཆེས་བརྒྱན་པ་ཞིག་ཀྱང་བྱུང་བ་བཞིན་གདུང་བརྒྱུད་ཕེབས་ངོ་ཤིན་ཏུ་ཆེ་བ་འཁྲུངས་ཤིང་། གཞན་ཡང་གྲོ་བཞིན་ནང་རྗེ་ཉིད་ནས་ནང་སོར་ཕྲིན་འཆོལ་ཞག་གཅིག་མ་དང་། ཁྲུམས་ཟླའི་བཅུ་བཞི་ནས་བཟུང་གཏའ་གཏོར་ཟུར་བརྒྱད་པ་འཛུགས་གནང་དང་ཆབས་གཅིག་ཕྲིན་འཆོལ་ཞག་གསུམ་མ་མཛད་དེ་རྒྱལ་ཟླའི་བཅུ་བཞིའི་བར་དུས་གཏོར་ཆག་མེད་བཟུང་ནས་གཏོར་མ་སྤོ་བར་མཛད་དེ་ཆུ་ལུག་རྟ་ཟླ་ནས་ཆུ་སྟོད་ཀྱི་བར་ལ་གཏོར་འཛུགས་མཛད་པའི་དམ་བཅའ་གནང་ཞིང་། དེ་ཁོངས་སུ་གདུང་བརྒྱུད་ངེས་པར་འབྱོན་པ་དང་། དེ་ཡང་ཆུ་ལུག་ནག་ཟླའི་ཚེས་འགོ་རང་ལ་ངེས་པར་འབྱོན་པའི་ཕྲིན་འཆོལ་གནད་བསྣུན་མཛད་པའི་དུས་གཏོར་བཟུང་བ་གནང་། མདོས་ཐོག་མཚོ་ཁ་ནས་གུ་ཤྲཱི་རྒྱལ་བརྒྱུད་ཇུན་ཝང་བསོད་ནམས་བསྟན་འཛིན་ཡབ་སྲས། བཙུན་མོ། སྐུ་ཚ།
འཁོར་རགས་བསྡུས་བཅས་རྒྱལ་བསྟན་སྤྱི་བྱེ་བྲག་ལ་མི་ཕྱེད་པའི་ཐུགས་དད་བརྟན་པོས་བྱོན་པར་གོང་མ་བདག་པོ་ཆེན་པོས་ཝང་གི་ཚེ་ལོ་སྩལ་བས་ཁྱད་པར་དུ་ཆེ་ཞིང་། སྤྱིར་ཡང་རྒྱལ་རིགས་གོ་ས་མཐོ་བ་དང་། ཡང་སྒོས་ཆོས་རྒྱལ་ལུགས་ཟུང་མཁྱེན་སྤྱན་ཡངས་པ་བཅས་སྒོ་དུ་མ་ནས་བཀུར་བཟོས་གང་ཆེ་མཛད་ཅིང་། རྒྱལ་པོ་ནས་ཀྱང་དངུལ་བྲེ་ཆེན་ཉེར་གསུམ་གྱིས་མཚོན་འབུལ་སྤམ་མཐོ་བ་དང་བཅས་ཞབས་བརྟན་རྡོ་རྗེའི་རེ་ཁཱ་ཅན་གྱི་རྟེན་འབྲེལ་མཛད་པ། དུས་མདོས་ཀྱི་ཞབས་ཏོག་ཉིན་གང་མ་འགན་བཞེས་སོགས་ངོ་མཚར་གྱི་མཛད་པ་དང་། ཁོང་རང་གི་ཐུགས་བཞེད་རྣམས་ཀྱང་ཇི་ལྟ་བ་བཞིན་བཀའ་དྲིན་ཆེ་བས་དཔོན་ཡབ་སྲས་འཁོར་བཅས་དགྱེས་པའི་དཔལ་ལ་འཁོད། དུས་མདོས་ཀྱི་སྐབས་ཉེ་འགྱངས་གནས་གཟིགས་རྣམས་དང་འཐོན་ཕྱག་ཀྱང་སྩལ། ཉེར་དགུར་ཚོགས་ཆེན་མོར་དཔོན་ནས་དར་འགྱེད་དང་། དེ་ཉིན་གནམ་གཤིས་ཤིན་ཏུ་རྩུབ་ཅིང་ཐལ་རླུང་ཉིན་ཁྱོངས་མ་བྱུང་བར་དཔོན་ཐུགས་དད་ཅན་གྱི་གསུང་འཕྲོས་སུ། ཐལ་རླུང་དེས་གཏོར་མའི་གདོང་མ་འགགས་པར་གཡས་གཡོན་དུ་ཡོལ་ནས་འགྲོ་བ་དེ་འདྲ་ངོ་མཚར་ཆེན་པོ་ཡིན་འདུག
ཅེས་བསྔགས་བརྗོད་ཀྱི་མེ་ཏོག་འཐོར་བར་མཛད་པ་དོན་ལའང་དེ་བཞིན་བྱུང་གསུང་ངོ་། ། དེ་དག་གི་དོན་བསྡུ་ན། ཕན་བདེའི་རྩ་བ་འཁོན་རིགས་འདོད་འཇོའི་དཔལ། ། མྱུར་བཞེས་ཐབས་བརྒྱའི་འཕྲུལ་མཁན་ཁ་ལོ་པ། ། སྤྲུལ་པའི་དེད་དཔོན་སྔགས་འཆང་རྡོ་རྗེ་འཛིན། ། དབང་ལྷའི་དངོས་གྲུབ་ཤེས་རབ་སྟོང་ཉིད་འཇིང་། ། ཞུགས་ཚེ་ཡ་མཚན་མཐུན་པའི་རླུང་གི་ལྟས། ། ཅི་ཡང་གཡོ་བའི་མོད་དུ་གྲུ་འཛིན་རྩེར། ། གསེར་ཁྲིར་མངའ་གསོལ་མཆོད་པའི་ཕྲེང་བསྟར་ནས། ། དཔལ་འབྱོར་རྒྱ་མཚོའི་ལྟོ་འགྲོའི་གཙུག་གི་ནོར། །
རྟེན་འབྲེལ་དང་བཅས་ས་བཅུད་སྨིན་རྗེས་སུ། ། ཕྲིན་ལས་ལྷ་ཡིས་དཀར་ཕྱོགས་བ་དན་དང་། ། ལས་མཁན་མོན་བུ་དགྱེས་འཛུམ་གསང་ལུང་གྲོལ། ། དྲེགས་ལྡན་རྒྱལ་པོའང་ས་འདིར་བསྐྱོད་ཅིང་འདུད། ། ཅེས་ཀྱང་སྨྲས་སོ།། ༈ །།དགུང་གྲངས་སོ་ལྔར་ཕེབས་པ་ཆུ་ལུག་རྒྱལ་པོ་ལོ་གསར་ཉིན་གོང་གི་དཔོན་ལ་ཚེ་དཔག་མེད་ལྷ་དགུའི་དབང་དང་། གསོལ་སྨན། མགུལ་སྲུང་། རྡོ་སྐུའི་ཁ་སརྤ་ཎི་ཁྱད་མཚར། རྗེ་ཉིད་ཀྱི་རྒྱུན་བཞེས་ཞལ་དཀར་འབྲས་སིལ་གྱིས་གང་བ་སོགས་སྩལ་ནས་ནང་སྦྱར་བཀའ་མཆིད་ཚང་མ་སྙན་དུ་ལྷོན་ངེས་དང་།
ཚོམས་ཆེན་དུ་བླ་བྲེ་ཡོལ་བ་སོགས་གཟབས་མས་མཛེས་ཤིང་། གོ་བབས་དང་བསྟུན་པའི་བཞུགས་སྟན་སྡེར་ཁ་སོགས་ཀྱི་ཐོག་ལེགས་བཤད་རིགས་ལུང་གི་བགྲོ་གླེང་བཅས་གྲྭ་བགྲིག་མཛད་མཐར་དཔོན་ཡབ་སྲས་འཁོར་བཅས་ཀྱིས་རྗེ་ཉིད་ལ་མགུལ་དར་སྒྲོན་པ་དང་བསྟུན་སྐྱབས་འཇུག་གི་རྗེས་འཛིན་ཞུ་བ་དང་གང་ཅིའི་ལེགས་ལམ་མཚམས་ལ་ལྷ་མི་ངོ་འཕྲོད་ལྟ་བུའི་འཕྲོས་ཡོང་ཚུལ་ཞུས་ཤིང་། རྗེ་རྡོ་རྗེ་འཆང་ནས་ཀྱང་ལུགས་ཟུང་གི་ཞལ་ཏ་མཐའ་འདོམས་བཅས་གནང་བས་ཁོང་ཐུགས་འཕྲེང་ཉམས་འབྲལ་མི་ཕོད་པ་ལྟ་བུའི་སྤྱན་ཆབ་དང་ཐུགས་སྨོན་ཡང་དག་མཛད་པ་དང་མཉམ་དུ་སྲས་ཆུང་ངུ་དེས་ཀྱང་སྐུ་མདུན་གྱི་གསོལ་ལྕོག་བརྐོས་མ་ནས་བཟུང་སྟེ་སྨོན་ལམ་མཛད་པ་སོགས་ཡབ་སྲས་གཉིས་ཀ་ཐུགས་ཚིམས་པའི་གོ་འཕང་ལ་འགོད་པར་མཛད་དོ། ། དེ་དུས་འདི་ཕྱོགས་ཁ་ཏར་ད་ལོ་དཔོན་ཁག་སྟོབས་ཆེན་སྲས་བཙུན་མོ་བཅས་ཤིས་པར་ཕེབས་ཤིང་མདོས་ཆེན་ལོ་གསར་བཅས་གཟབས་ལུགས་འདིའི་སང་ལོ་འུ་བུ་ཅག་ལ་མདོས་ཆེན་གཟབས་སྤྲས་བྱེད་རྒྱུ་ཡོང་ཟེར་བའང་དོན་ལ་གནས། དེ་ནས་གཏོར་སྤོད་སོགས་འཆར་འཕར་ཅི་རིགས་མཛད་མུར་ཚོམས་དམར་གནམ་ཡངས་ལ་འགྲེམས་རྒྱུའི་བཟང་གོས་ཁྲ་བསྒྲིགས་ཀྱི་ནོར་བུའི་དོ་ཤལ་གསར་བསྐྲུན་གྱི་བཀའ་འདོམས་དང་། སྐུ་རིམ་ཆེན་མོ་དང་ཉེ་བར་མངའ་རིས་འཕེལ་རྒྱས་གླིང་གི་གྲྭ་པ་རྣམས་ལ་མཇལ་ཕྱག་གནང་བའི་ནུབ་མོ་འོད་གསལ་དུ། ས་ཆེན་གྱི་སྐུ་ཞལ་བྱང་གཟིགས་ཤིན་ཏུ་དགྱེས་ཉམས་ཅན་འཛུམ་ཞིང་གསུང་འབྱོན་ལ་ཁད་ལྟ་བུ་ཞིག་འཁྲུངས་པ་རྗེས་སུ་དགོངས་ཚེ་ཟླ་བ་ཕྱི་མར་གདུང་བརྒྱུད་རིན་པོ་ཆེ་ཞལ་གཟིགས་པའི་ལྟས་དང་། ནག་ཟླའི་ཚེས་བརྒྱད་རྒྱལ་ཕུར་འཛོམས་པས་རིག་བྱེད་མ་དང་ཚོགས་བདག་ཉིན་ཐང་གསར་བསྐྲུན་དང་། གདུང་རབས་མྱུར་འབྱོན་སྐུ་རིམ་ལ་གལ་ཆེ་བའི་ཚོགས་བདག་བསྐང་གསོ་ལྗགས་བསྒྲིགས་ཉམས་སུ་བླངས་བདེ་བར་མཛད་པ་འདིའི་ཤོམ་དབྱངས་རོལ་དང་བཅས་འཕགས་པ་རིན་པོ་ཆེ་བློ་གྲོས་རྒྱལ་མཚན་ཞེས་རྒྱ་བོད་ཁམས་གསུམ་དབང་སྡུད་དེའི་བཞུགས་ཁྲི་པདྨ་ཅན་གྱི་སྟེང་ནས་གནང་རྒྱུའི་ཐོ་རེངས་ཚོགས་བདག་ཡུས་པ་ལྟ་བུས་གློ་བུར་དུ་ཡུམ་མཆོག་ཉིད་ལ་སྐུ་ཁྲག་ལྟ་བུའི་སྙུན་ཐུ་མོས་ཅི་མཛད་གཏོལ་མེད་དུ་གྱུར་ཀྱང་། རྗེ་རྡོ་རྗེ་འཛིན་ཉིད་ཀྱི་ཐུགས་དམ་ཟབ་མོ་དང་།
གསོལ་སྨན། རིམ་གྲོ་སོགས་ཀྱིས་མྱུར་དེངས་དང་། དེ་ཉིན་མང་སྦྱིན་གྲས་སུ་དམ་སེལ་ཅན་གྱི་མི་རྒན་ཞིག་རྒྱབ་ཁུར་འཁྱེར་བཞིན་དུ་མཇལ་ཕྱག་ལ་བྱུང་བས་དེས་རྐྱེན་བྱས་སམ་དགོངས་པའི་ཐུགས་དོགས་བཅས། གང་ལྟར་གདུང་བརྒྱུད་རིན་པོ་ཆེ་ཚེས་བརྒྱད་རྒྱལ་ཕུར་ཉིན་འབྱོན་རྒྱུར་ཞག་གཅིག་འགྱངས་ཀྱང་དངོས་གཞི་རྟེན་འབྲེལ་ཤིན་ཏུ་ལེགས་པ་ནི་སྔར་ནས་མ་བསྒྲིགས་རང་འགྲིག་ནོར་བུའི་དོ་ཤལ་འདིས་ཐོག་དྲངས་སྤྱན་གཟིགས་དུ་མ་དང་། འཕགས་པ་རིན་པོ་ཆེའི་དབང་ཏིང་ཛྷཻ་ཀྵིམ་མར་མཆོད་བཤམས་ཀྱིས་ཚོགས་བདག་གི་བསྐང་བ་ཐོག་མ་དེ་ཚུགས་པར་མཛད་པའི་སྤྱན་འདྲེན་དང་བསྟུན་ཁའུ་ཕྱོགས་ནས་ཁ་བ་བུ་ཡུག་འཚུབས་པ་སོགས་ལྷ་འགོ་བའི་རྟགས་དང་བཅས་གསུང་བསྐང་ཡོངས་རྫོགས་ཉིན་ཁོངས་སུ་གྲུབ་པར་མཛད། དེ་དུས་ཡུམ་ཡང་སྙུན་གཞི་ལས་གྲོལ་བས་ཡབ་ཡུམ་ཞལ་རྒྱས་ཏེ་དམར་པོ་སྐོར་གསུམ་གྱི་སྐུ་པར་འདེབས་གནང་དང་། ཚེས་དགུ་དང་བཅུར་ཡང་ཚོགས་བདག་བསྐང་གསོ་གནང་མུའི་དགུའི་སྲོད་འཁོར་ཙམ་ནས་བཟུང་ཁ་བ་ཅུང་ཟད་འབབ་མུར་སྐུ་གདུང་རིན་པོ་ཆེ་བལྟམས་རན་པས། རྗེ་རྡོ་རྗེ་འཛིན་ཉིད་ཐུགས་ལྷག་པར་སྤྲོ་བའི་ངང་ནས་རྒྱལ་ཚིང་སོགས་དེ་སྐབས་ཀྱི་ཞབས་ཕྱི་རྣམས་ལ་སྲུང་འཁོར། སྲིད་པ་ཧོའི་ཙཀླི་བཅས་འདོགས་པར་མཛད་པ་དང་། གང་ལ་གང་དགོས་སྔགས་དང་རྩིས་སྨན་ནས་བཤད་པའི་ཉེར་མཁོ་མཐའ་དག་འདུ་མཛད་ཅིང་།
ཡུམ་ལའང་གང་ཅིའི་བཀའ་འདོམས་ལྷུས་ཐེངས་ཞིབ་ལྷུག་སྩལ་རྗེས་རྩ་བའི་བླ་མ་དམ་པ་དང་དབྱེར་མེད་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང་། སངས་རྒྱས་སྨན་བླ། རྗེ་བཙུན་སྒྲོལ་མ་རྣམས་ལ་ཐུགས་སྨོན་གསོལ་འདེབས་རྩེ་གཅིག་ཏུ་མཛད་ཀྱིན་བཞུགས་པས་སྔར་གྱི་ཁ་བ་ཆར་དུ་གྱུར་ནས་ཆེས་ཆེར་ཉིལ་བ་དང་ཆབས་གཅིག་སྐུ་གདུང་ཡིད་བཞིན་གྱི་ནོར་བུ་རིན་པོ་ཆེ་ཡུམ་ལ་གནོད་པ་མེད་པར་བདེ་བར་སྐུ་བལྟམས་པའི་གཏམ་བཟང་སྙན་དུ་ལྷོན་མ་ཐག་རྗེ་རྡོ་རྗེ་འཛིན་ཉིད་དགའ་མགུ་ཡུས་པའི་རྣམ་པ་དང་ལྡན་བཞིན་དུ། ན་བཟའི་ཁྲོད་ནས་དབུ་ཞྭ་གང་ཐེབས་ཤིག་བསྣམས་པས་ཁ་གསར་སྤུས་ལེགས་ཤིག་ཕྱག་ཏུ་སོན་པ་དེ་བཞེས། དེ་དུས་གནས་བཅུར་ཁ་བཏགས་མང་པོ་སྐྱ་ཉོག་གེ་མཆིས་པའི་ཁྲོད་ནས་རྗེ་བཙུན་རིན་པོ་ཆེའི་སྣང་བརྙན་གསར་བཞེངས་དང་། ལུང་བསྟན་སྒྲོལ་མ་ཟུང་ལ་སྙན་ཤལ་དང་། ཡུམ་སྲས་ལ་སྩལ་རྒྱུའི་ཁ་བཏགས་བཅས་མཛོད་རྙིང་སྤུས་ལེགས་འབའ་ཞིག་ཕྱག་ཐེབས་རྣམས་བསྣམས་ནས་བྱོན་པས། སྔོན་གྱི་བླ་མ་གོང་མ་རྣམས་དང་ཆ་འདྲ་བར་གསུང་འབྱོན་ལ་ཁད་ལྟ་བུར་སྤྱན་གཉིས་རྗེ་ཉིད་ལ་དྭངས་གསལ་སྒྲིབ་མེད་དུ་གཟིགས་ཤུགས་ཆེ་བར་བཞུགས་པས། རྗེ་ཉིད་ཀྱི་ཐུགས་དགོངས་ལ་སྔར་རྗེ་བཙུན་ས་སྐྱ་པའི་བསྟན་པའི་རྩ་བ་གདུང་རབས་རིན་པོ་ཆེ་འབྱོན་དཀའ་བ་དེ་ཙམ་གྱི་ཐུགས་ཁུར་བཟོད་པར་མཛད་ནས་གང་ཅིའི་ཐད་ལ་འོན་སེང་འགྱོད་མེད་མཛད་པ་ཕྱག་ཐོག་ཏུ་ཁེལ་བ་འདིའང་བླ་མ་དཀོན་མཆོག་གི་ཐུགས་རྗེ་ཉག་གཅིག་ཏུ་འཁུམས་པས་བསླུ་མེད་རྟེན་འབྲེལ་གྱི་ཆོས་ཉིད་ལ་སླར་ཡང་ཐུགས་སྤྲོ་བའི་ངང་དུ་དར་ཅིག་འབྱམས་པར་གྱུར། དེ་ནས་རྟེན་ཟུང་ལ་སྙན་ཤལ་དང་སྲས་ཡུམ་ཞལ་རྒྱས་ལ་མགུལ་དར།
འབྲས་དཀར་གྱི་མེ་ཏོག་ཉིལ་བཞིན་པར་ཕར་ཕྱིན་དྲུག་གི་བཀྲ་ཤིས་ཀྱི་མངའ་གསོལ་ཡང་བཀའ་དྲིན་ཆེ། དེ་ནུབ་རྗེ་རྡོ་རྗེ་འཛིན་ཉིད་ཧ་ཅང་ཐུགས་སྤྲོ་ཆེས་པས་འོད་གསལ་ཡེར་བ་ལྟ་བུ་ཞིག་འཁྲུངས་ཀྱང་སང་ཉིན་སྐུ་གཟུགས་རྒྱུན་ལས་ཀྱང་བདེ་ཞིང་ཐུགས་གསལ་ལ་ཞལ་བཀོད་རྣམས་འཁྲུངས་བདེ་བ་སོགས་གྲུབ་མཚན་མངོན་སུམ་དུ་སྟོན་པར་མཛད་ནས་ནམ་ལངས་མ་ཐག་གཟིམ་ཆུང་རྩེར་ལྷ་བསངས་དང་། རྒྱུན་གྱི་ཞལ་འདོན་ཉམས་བཞེས་སུམ་ཅུར་ཉེ་བ་རྣམས་གྲུབ་འཕྲལ། སྐུ་རྟེན་བི་རཱུ་པའི་སྣང་བརྙན་སྡིགས་མཛུབ་ཀབ་ལི་ཅན་ཁྱད་མཚར། གསུང་རྟེན་རིག་གཏེར་རིག་གནས་དུ་མ་འདུས་པའི་ཡིག་ཆ། ལམ་ཟབ་དང་བིར་བསྲུང་ཕྱི་ནང་སོགས་ས་སྐྱ་པའི་ཡབ་ཆོས་དུ་མ་འདུས་པའི་དཔེ། ཐུགས་རྟེན་ལྕགས་ཀྱི་རྡོ་རྗེ་རྩེ་དགུས་ཐོག་དྲངས་རྟེན་འབྱུང་དངོས་སྐྱེས་བཟང་དགུ་བཅས་སྩལ་ཏེ་ཕན་བདེ་འབྱུང་བའི་སོགས་དགེ་ལེགས་ཚིགས་བཅད་ཁ་ཤས་བཅས་པའི་ལེགས་སོ་དང་། ཡུམ་མཆོག་ལའང་བྱས་ཤེས་དྲིན་གཟོ་དམ་པའི་རང་བཞིན་ཅན་གྱི་གནང་ཆ་དང་། ཞམ་འབྲིང་བ་རྣམས་ལའང་དེ་བཞིན་བཅས་མཛད་ཅིང་། ཆོས་བཀའི་ཐོག་མར་རྗེ་བཙུན་ས་སྐྱ་པའི་ཡབ་ཆོས་སྐྱོབ་པ་འཆི་མེད་དབང་པོ་ལྷ་དགུའི་བཀའ་དབང་གི་སྣ་བདུན་རྫས་བརྒྱད་རྣམས་གདུང་བརྒྱུད་རིན་པོ་ཆེའི་སྐུ་པང་དང་བཞུགས་གདན་ཁར་འཇོག་པར་མཛད་པས་དེའི་ཚེ་གཞན་ལས་འཇེམ་ཆགས་པ་ཞིག་བྱུང་གསུངས།
དེ་ནས་གུ་རུ་དྲག་དམར་གྱི་དབང་ཕུལ་གྲུབ་འཕྲལ་རྗེ་ཉིད་ཀྱི་དབུ་སིལ་བཀའ་དྲིན་ཆེ་བའང་གོང་གི གང་ན་ཐོད་དང་སྐྲ་གསར་དང་། ། ཞེས་སོགས་ཀྱི་ལུང་དང་འབྱོར། དེ་ནས་དབང་ཁང་ཕུར་མཆོད་གཏོར་གཟབས་བཤམས་ངོས་སྔ་མགྱོགས་ཀྱི་གཏང་རག་དང་། རྒྱུན་རིང་བར་ཉིན་ལྟར་སྐུའི་རྐྱེན་སེལ་མཐའ་ཡས་པ་ཞིག་མཛད་པར་གྲགས། སྐུ་བལྟམས་ནས་ཞག་བཅུ་ཟླ་བཅུ་ལོ་བཅུ་རྣམས་ལ་སྐུ་རིམ་གཟབ་དགོས་མཆིས་པ་བཞིན་ཞག་བཅུ་པའི་སྐུ་རིམ་ལ། ཆོས་གྲྭ་ཉི་ཟླ་ཟུང་གི་དགེ་འདུན་རྣམས་ནས་གཟབས་སྤྲོས་བཅས། ཚེ་ཆོག གསུང་སྒྲོགས། མགོན་ཁང་ཁག་བཞིར་ལྷ་བསངས་བསྐང་གསོ་བཅས་དང་།
རྗེ་ཉིད་ནས་ནང་སོར་སྔ་མགྱོགས་གཏང་རག་དང་། གཞན་ཡང་གསང་ཁོག་ཏུ་མཆིས་པའི་རྗེ་བཙུན་དྲུང་རྣམས་དང་མཁན་ཕྱག་གཉེར་གསུམ་སོགས་ནས་སྐབས་བབས་ཀྱི་ལེགས་འབུལ་དང་། གཟའ་སྐར་དགེ་བའི་ཐོག་མཚན་ཀྱང་དར་དཀར་ལ་མཚལ་གྱིས་དཔལ་ལྡན་ཆོས་སྐྱོང་ངམ་དབང་སྡུད་སྙིང་པོར་གསོལ་བ་ནི་རྗེ་ས་ཆེན་གྱི་སྤྲུལ་གཞི་དེ་དང་འཁྲུངས་སྐབས་དབང་ལྷ་ཚོགས་བདག་གི་བསྐང་གསོ་ཚུགས་པས་ན་དབང་སྡུད་དང་ས་ཆེན་གྱི་མཚན་མཐའ་སྙིང་པོར་གསོལ་བ་བཅས་འདྲི་བའི་དབུ་ཚུགས་པ་དང་ཚོགས་དུང་གསུང་བསྐུལ་སྟབས་འགྲིག་ཀྱང་བྱུང་ཞིང་། དེ་ཉིན་གསང་ཡུམ་སྔོན་མའི་སྲས་མོ་དགུང་གྲངས་ལྔ་མ་ཚེ་འཛིན་དཔལ་བསྐྱེད་བུ་འཁྲིད་ཅེས་ཐུགས་རིག་གྲུང་པོ་དེ་རང་གི་ཐུགས་ཚགས་ཉེར་མཁོ་ཉུང་ངུའི་ཁྲོད་ནས། སྡེར་ཆུང་ཞིག་གྲོས་ཕྱུར་བོར་བཀང་སྟེང་དཀར་སྔོན་ཆུང་ངུ་འབྲུས་གང་བ་དང་། མགྲོན་བུ་ཁ་ཤས། དངུལ་གྱི་ཐུར་ཆུང་ཁ་བཏགས་བཅས་གང་གི་མིང་ཕོ་གདུང་བརྒྱུད་རིན་པོ་ཆེར་ཕུལ་ནས་ཐུགས་མཉེས་པའི་རྣམ་འགྱུར་ཅི་ཡང་མཛད་པས་རྗེ་ཉིད་སྤྱིར་ཡང་སྲས་མོ་དེར་བྱམས་རྩིས་ཆེ་བ་དང་། སྒོས་སུ་ཆུང་ངུ་དེས་རྣམ་དཔྱོད་དོད་པོ་དེ་འདྲ་མཛད་པས་ལྷག་པར་བརྩེ་སྐྱོང་བཅས་དེ་སྐབས་ཀྱི་གྲོ་མགྲོན་མཚན་བྱང་རྣམས་རྟེན་སྒམ་དུ་གཞུག་པར་མཛད། ཟླ་མཇུག་དེར་ཁྱད་བྱང་དུ་གཏང་རག་གཏོར་བསྔོ་བརྒྱ་ཚར་དང་དུས་གཏོར་ཆེན་མོ་ལྷན་དུ་གནང་ཞིང་། ས་གའི་འགོར་བདེ་མཆོག་རྗེ་བཙུན་རྣམ་གསུམ་ནས་ལེགས་སྐྱེས་དང་ཟླ་མཇུག་སྨན་ཆབ་ལ་ཕེབས་སྐབས་གཉེར་བགྲེས་སོགས་ནས་ད་ལོ་འུ་ཅག་འདི་འདྲའི་སྐུ་ཇུས་འགྲོ་བ་ཞེས་སོགས་མི་རྒན་བསམ་པ་རྫོགས་ཚུལ་གྱི་འཕྲོས་ཞུ་དང་།
དེ་དུས་ཆོས་གྲྭ་ལྷོ་བྱང་འདུས་ཚོགས་ལ་བདེན་ཚིག་བཀྲ་ཤིས་འགྱུར་མེད་གཡུང་དྲུང་ཐུགས་འཛིན་དུ་སྩལ། སྣྲོན་ཟླའི་ཚེས་དགུར་ཉི་མ་མེ་བཞིའི་འགྲུབ་སྦྱོར་ཉིན་ལྷ་མོ་གསོལ་མཆོད་མཛད་རྒྱུའི་ཤར་མདའ་བཏང་ཙམ་ལ་གནས་བཅུའི་རྩེ་ནས་ཆོས་དུང་རིན་པོ་ཆེ་གསུང་བསྐུལ་ཏེ། མདུད་པ་སོགས་ཀྱིས་སྔུན་བསུས་སྒོ་རུམ་རྩེར་བཞུགས་ཁྲི་འདྲེན་ཆས། བྱིངས་ལ་གདན་ཐོབ་དཀར་ཡོལ་ཇ་འདྲེན་དངུལ་ཏིབ་བཅས་ལྷ་བསངས་གྲོལ་ནས་མཁན་ཕྱག་བན་ཚང་སོགས་ཚོམས་དམར་དུ་ཇ་མགྲོན་ཐོག་མཛོད་འཛིན་ནས། གདུང་བརྒྱུད་རིན་པོ་ཆེ་ཞལ་གཟིགས་པའི་ཞབས་བརྟན་འཛུགས་རྒྱུ། ལེགས་འབུལ་སོགས་ཀྱི་བརྡ་འགྲིམས་དང་། དེ་ནས་ལྷ་མཆོད་གྲུབ་ནས་མར་ཕེབས་གདོང་སེར་ཁར་རྩེ་ནས་ཆོས་དུང་གསུང་བསྐུལ། དར་འཕྱར། དུང་ཆེན། ཆ་ཞབས་ཁམས་དྲུང་བསམ་བརླིང་དུ་གཞས་པ་རྣམས་ནས་བྱ་ཁྲ་མའི་བྱང་གི་གསིང་གཤོངས་སུ་བསུ་བའི་ཞལ་བཀོད་བཅས་སྔོན་དུ་བཏང་ནས།
ལྷ་ཁང་ཆེན་མོར་གཡས་བསྐོར་གྱིས་ཤོགས་ཆེ་བར་ཚོམས་དམར་དུ་ནོར་བུའི་དོ་ཤལ་བཀྲམ་པ་དང་སོ་སོའི་གདན་བཀོད་བཅས་མཆིས་པར་ཤར་མར་ཕེབས་ཏེ། བཞུགས་ཁྲི་པདྨ་ཅན་གྱི་སྟེང་ནས་ལེགས་སྐྱེས་རྣམས་ཐུགས་སྤྲོ་བའི་ཤོགས་རགས་དང་བཅས་བཞེས་པས་སྐྱ་སེར་ཀུན་ཤེས་པ་འུར་ཞིང་སིང་ཁྲོག་ཁྲོག་འཛུམ་ཉམས་ཅན་རྐྱང་བ་རིམ་བཞིན་བྱུང་། ཞེས་གསུངས། དེ་དུས་ཚོགས་ཆེན་དབུ་བྱེད་བཟོད་པས་ཞབས་བརྟན་བདེན་ཚིག་བསྐུལ། སླར་ཡང་ཆོས་དུང་གསུང་བསྐུལ་གྱིས་ཚོམས་དམར་དུ་ཞབས་བརྟན་སྐུ་རིམ་དང་རྗེ་ཉིད་ནས་སྒོ་རུམ་གཏང་རག་ཞག་འདུན་མའི་དབུ་ཚུགས་ཙམ་གྱིས་ཉིན་གུང་དུ་གྲོལ་བར་གནང་། དེ་སྐབས་འདི་གའི་ལྷ་མིའི་སྡེ་ཚང་མ་ནས་གཏམ་སྙན་དར་འཕྱར་གྱི་བརྡབ་ཤོགས་བོ་དོང་སོགས་གཞན་རྣམས་ནས་ཀྱང་བགྱིས་པས་དུད་ཆུང་སོགས་མདུང་དང་མདའ་དར་མེད་པ་རྣམས་དབྱུག་པ་རང་བཞིན་གྱི་རྩེར་དར་རས་གང་འབྱོར་འཕྱར་བ་སོགས་ཀྱི་གནས་ཚུལ་བྱ་གཤོངས་མཁན་རྙིང་ནས་སྙན་དུ་ཕུལ། རྟེན་འབྲེལ་དེས་དེ་ནུབ་ནས་བཟུང་ཆར་དྲག་པོ་ཡུལ་ཕྱོགས་ཀུན་ཏུ་བབས་པས་རི་ཀླུང་གི་རྩ་འབྲུ་རྣམས་འབྱོར་པ་ཕུན་སུམ་ཚོགས་པས་ཕལ་ཆེར་དེ་ཁོ་ནས་དགའ་མགུ་ཡི་རང་དུ་གྱུར་ཅིང་། སང་དེ་ནས་བཟུང་སྒོ་རུམ་དུ་གུར་ལྕམ་དྲལ་ལ་གཏོར་བསྔོ་བསྐང་བ་བརྒྱ་རྩ་སོགས་མཛད་སྐབས་གོང་གི་བྱ་གཤོངས་མཁན་རྙིང་ནས། བླ་མ་ལྷ་ཁང་དུ་སྐུའི་རྣམ་འགྱུར་ཧ་རེ་ཧོ་རེའི་ངང་ནས་ལེགས་སོ་ཕུལ་བས་གཞན་ལས་ཐུགས་ལ་བབས་པ་བྱུང་གསུངས། ཞག་ཤས་ནས་ཁོང་ལ་འཐོན་ཕྱག་སྐབས་གོང་གི་གནས་ཚུལ་རྣམས་རིམ་བཞིན་གསུང་བས་ཁོང་བཞུགས་གདན་ཁ་ནས་ཕྲུག་ཕྲུག་གསིག་གསིག་གི་རྣམ་འགྱུར་མཛད་པར་གླེང་།
དེ་ནས་མདུང་དར་སྙན་ཤལ་སྤྱན་གཟིགས་རྣམས་དང་བཅས་སྐྱེད་ལྷས་སུ་ཆིབས་བསྐྱོད་ཀྱིས་ཞམ་འབྲིང་པ་རེ་གཉིས་མ་གཏོགས་མཛོད་འཛིན་སོགས་ཚང་མ་ས་སྐྱར་མངགས། དེ་ལོ་ཐམས་ཅད་ལ་དགའ་ཉམས་ཀྱིས་རྟ་ཞོན་ནས་བྲེལ་པོར་འགྲོ་བ་ལ་དཔེ་མེད་མཉེས་འགྲོ་བ་ཞིག་ཡོད་གསུངས། དེ་ནུབ་འཕགས་པ་ཕུག་ཏུ་གསུང་བསྐང་བསྡུས་ཙམ་དང་སང་དེ་ནས་དམ་ཚིག་བསྐང་གསོ་དང་། རྗེ་ཉིད་ནས་སྐྱེད་ལྷས་རྩེ་དང་སྒྲུབ་སྡེ་བ་རྣམས་འཕྲལ་ནས་ཕྱོགས་བཞིའི་རི་རྩེར་བསངས། དེའི་ཚེ་ས་སྐྱར་སྲས་ཡུམ་ནས་གནས་ཚུལ་གྱི་གསུང་བྲིས་ཚིགས་བཅད་མ་ཕུལ་བའི་བཀའ་ལན་ཡང་ཚིགས་བཅད་ངོ་མཚར་ཅན་དུ་མཛད་དེ་ཐུགས་དགེས་པའི་ངང་ནས་སྩལ། དེ་དུས་སྤྱན་ལྟས་སུ། དངུལ་བུམ་གཡུ་ཕྲ་ཅན་སོགས་ཆོས་སྐྱོང་དགེས་པའི་མཚན་མ་མང་ཙམ་འཁྲུངས་ཀྱང་ཆོས་སྐྱོང་བཀའ་གཉན་པའི་སྟབས་དེ་ཙམ་ལས་ཟིན་བྲིས་མ་མཛད། གྲོལ་ཉིན་ལྷོའི་སྤང་སྟེང་དུ་གཏོར་འབུལ་སོགས་མཛད་ནས་ཁང་གསར་མཁན་ཆེན་བསོད་ནམས་བཟང་པོའི་ཕྱག་ཕྲེང་མི་ཐོད་མ་རྗེ་ཉིད་ནས་གུར་གྱི་ཡི་གེ་བདུན་མ་འབྲུ་འབུམ་བཟླ་གནང་དེའི་རྒྱན་མདོ་འཛིན་བཅུ་ཤད་བཅས་བྲག་སྒོའི་བུག་ནང་དུ་འབུལ་གནང་ནི། ཕྱིས་ཤིང་འབྲུག་ལོ་ཁང་གསར་ཞབས་དྲུང་ནས་འཇམ་མགོན་སྐུ་མཆེད་ལ་ཞལ་པོད་དང་མགོན་པོད་ཁ་ཤས་ཀྱི་ལུང་སྩལ་བ་སོགས་མ་འོངས་མངོན་མཁྱེན་གྱིས་རྟེན་འབྲེལ་བཟང་པོ་བསྒྲིགས་པར་མཛད་རྗེས་མདུང་དར་གསུམ་སྔོན་འགྲོའི་གླུ་གཞས་ཀྱིས་བསུ་བ་བཅས་བསམ་བརླིང་དུ་ཕེབས། དེ་ནུབ་ཀྱང་མཛོད་འཛིན་འཁོར་བཅས་ས་སྐྱར་བྱོན་དུས་ཤེ་མུན་འཐིབས་ནས་འགའ་ཞིག་ལམ་དུ་མགོ་འཁོར་བའང་གད་མོའི་གནས་སུ་བགྱིད་པ་ལས་ངལ་བའི་རྣམ་པ་གཏན་མི་བྱེད་པའང་བྱུང་གསུངས།
བཞུགས་རིང་བསངས། གངས་མཆོད། རབ་གནས། དམག་ཟོར་མའི་གཏོར་བསྔོ་བརྒྱ་རྩ། བསྐང་བ། གསོལ་ཁ། མངའ་གསོལ་སོགས་བཀའ་དྲིན་ཆེ་ཞིང་གླུ་གཞས་པར་ཇ་མར་ཤ་ཆང་ཁ་བཏགས་སོགས་སྩལ། སྔ་དགོངས་ཞལ་འདོན་གྱི་གསེང་ལ་པུ་ཏྲའི་མངའ་གསོལ་དང་རྟག་གཏོར་བཅའ་བསྒྲིགས་འཕྲོས་ས་སྐྱར་ཕེབས་སྐབས་ཀྱི་ཞལ་བཀོད་ཕྱག་བྲིས་རྣམས་དང་། གྲོལ་ཉིན་ཤར་གྱི་སྤང་སྟེང་དུ་གཏོར་འབུལ་མཛད་རྗེས་ཆིབས་བསྐྱོད་དེ་སྒྲོལ་མ་ལྷ་ཁང་དུ་མདུང་དར་གསུམ་སྔོན་འགྲོའི་རྒྱལ་ཡུམ་གཉེར་བགྲེས་སོགས་ནས་གཟབས་བཞེས་ཀྱིས་ཆིབས་བསུས། རྗེ་ཉིད་ནས་མཎྜལ་བཞི་པའི་གསུང་ཆོག་གྲུབ་འཕྲལ་ལྷ་ཆེན་བསྐོར་ནས་ཕེབས་སྐབས།
སོས་བསྐོར་བ་དང་སྣྲོན་ཟླའི་ཉེར་བརྒྱད་སེར་འདུ་གྲོལ་བའི་མི་མང་གྱེས་ཐོག་འགའ་ཞིག་འཁུར་པོ་མགོ་སྟེང་ཁྱེར་བཞིན་དུ་གུས་འདུད་དང་བཅས་འགྲོ་བ་རྟེན་འབྲེལ་དགེ་བར་གཟིགས། དེ་ནས་ནང་སོའི་རྟག་གཏོར་གཟུངས་གཞུག་དང་། གཏོར་སྒམ་ནང་གཞུག་རྒྱུའི་ལས་མགོན་བྱེ་བྲག་གི་དྲུག་ལྡན་རྟེན་ཚོགས་རྣམས་ལ་གཟིགས་རྟོག་དང་། མ་འཐུས་པ་བཟོ་རྒྱུའི་བཀའ་འདོམས་རྣམས་མཛད་ཅིང་། སང་དེ་ནས་ནང་སོར་གཏང་རག་ཐོག་རྟགས་གཏོར་བདུད་རྩིར་སྒྲུབ་གནང་དང་ལྷར་སྒྲུབ་ཀྱི་ལྗགས་བཟླས་གྲངས་ནི་གཏོར་སྒམ་གཤམ་ཡིག་ན་གསལ་བ་བཞིན་དང་། གནམ་གང་ཐོ་རེངས་པུ་ཏྲ་ཆེན་པོ་མི་ཞིག་ལ་བབས་ནས་དར་དཀར་གྱི་ཐོད་དང་ཆུ་བ་དཀར་པོ་བཞེས་ཞིང་། ཕྱག་ནས་བཀྲ་ཤིས་ཁ་བཏགས་འདོམ་འཁོར་མ་ཞིག་རྗེ་ཉིད་ལ་ཕུལ་བ་དང་བསྟུན། གསུང་ལས། འདྲེ་ལ་དྲུག་ལྡན་རྟེན་ཚོགས་འདི་འདྲ་སྐུ་དྲིན་ཆེ་བྱུང་། ཞེས་དེ་མ་ཐག་སྐུ་སངས་པའི་རྣམ་པ་བྱུང་ཡང་དོན་དུ་པུ་ཏྲ་ཆེན་པོའི་ཞལ་མངོན་སུམ་དུ་བསྟན་ཅིང་།
དེ་ནས་རྗེ་ཉིད་ཀྱིས་སྐུ་རྟེན་པ་ཡིན་རྒྱུའི་མི་དེ་ལ་འཇུ་བར་མཛད་དེ་ལས་མགོན་ཆེན་པོ་ཞེས་བོས་ནས་ལུང་བསྟན་ཡོང་རེ་གནང་མུར་མནལ་སད་པས་ཤིན་ཏུ་ཕོངས་པ་ཞིག་འཁྲུངས་པའི་ཚུལ་འདི་ནི། འཇམ་དབྱངས་མཁྱེན་བརྩེ་ལ་མཁའ་སྤྱོད་མ་དང་། ཨ་མེས་ཞབས་ལ་མཁའ་འགྲོ་མ་ཞིག་གིས་དབང་གི་བརྡ་མཛད་པ་སོགས་ཀྱི་མུར་མནལ་སད་པས་ཐུགས་ཕོངས་པ་དང་མཚུངས་པས་རྗེ་བཙུན་གོང་མ་འཁྲུལ་ཟད་རྣམས་ཀྱི་རྣམ་ཐར་ཤ་དག་གོ ། དེའི་ཚེ་ཐུགས་ཤིན་ཏུ་སྤྲོ་བས་ཡང་བསྐྱར་གུ་རུ་རིན་པོ་ཆེའི་བཞེས་སྣོད་མཚན་ལྡན་ཀ་པཱ་ལར། བདུད་རྩི་རིལ་བུ་ཁྲི་སྟོང་བརྒྱ་བཅུ་རྣམས་ཀྱི་རྡོག་དང་བསིལ་བུ་ཕོན་ཆེས་བཀངས་ཤིང་། གསེར་ཟངས་ཀྱི་ཚེ་བུམ་ཚེ་རྫས་ཀྱིས་ཕྱུར་བ་དང་། གཞན་ཡང་སྣོད་ཟངས་ཁ་ཤས་སུ་ཟས་སྣས་གང་བ་བཅས་ཆུ་སྟོད་ཚེས་གཅིག་སྔ་དྲོ་རྗེ་ཉིད་ནས་ནང་སོའི་བླ་མཚོར་ཀབ་ལིའི་བདུད་རྩི་རྣམས་ཕུལ་ནས། ཀབ་ལི་མ་ད་ན་བཟང་པོས་བཀངས། ཚེ་བུམ་རྟག་གཏོར་སྒམ་ནང་དང་ཟས་སྣ་མདུན་དུ་བཤམས་ནས་སྒྲུབ་བཞིན་པའི་གཏང་རག་མཛད། གུང་ཚིགས་ལ་ཕེབས་དུས་མུས་གཉེར་དགེ་ཕུན་གཟབས་འཆོར་གྱིས་ལེགས་འབུལ་ཐོག་ཙན་དམར་ལས་གྲུབ་པའི་ཚེ་དཔག་མེད་ཀྱི་སྐུ་ཆེ་ལེགས་ཕུལ་བའང་རྟེན་འབྲེལ་དགེ་བར་གཟིགས་ཏེ་སྐུ་གདུང་རིན་པོ་ཆེར་སྩལ་བ་ད་ལྟའང་གཟིམས་ཆུང་རྟེན་གྲས་ལ་བཞུགས།
དེ་དུས་ཁལ་ཁའི་མི་སྣ་ཨཱ་ཡུ་ཥེ་ཟེར་བ་ངོ་གཡོག་གདོང་པཎྜི་ཏ་བློ་བཟང་སོགས་མཐའ་མི་འགའི་ཐུམ་བུ་རྟེན་ཆས་གྲས་ཚེ་མདོ་དང་ནོར་རྒྱུན་མའི་མདོ་བོད་ཡིག་རྒྱ་ནག་པར་མ་ཁ་གསར་ཕྱག་འབྱོར་རྣམས་ཀྱང་ནང་སོའི་རྟག་གཏོར་སྒམ་ནང་དུ་བཞུགས་ཤིང་ཁལ་ཁ་རྣམས་བློ་ཁ་རྫོགས་པའི་མཛད་སྒོ་ཡང་དག་དང་། དེ་སྐབས་ཐོ་རེངས་ཤིག་ཏུ། གཟིམ་ཆུང་འཛམ་གླིང་ཕུན་ཚོགས་དཔལ་འབར་གྱི་སྒོ་ལྕོག་ནང་གི་བྱང་ཤར་ན། སྟེགས་ཀྱི་ཁར་ནང་སོའི་ཟངས་ཆེན་བཀྲ་ཤིས་འོད་འབར་ཕྱི་ནག་ཅིང་སྣུམ་པ་ནང་ཟངས་དམར་ཁ་གསར་གཡའ་དང་བྲལ་བར་ཤར་གྱི་གྱང་ལྡེབས་དེ་ནས་ཤིང་ཤོལ་ཝ་ཆུ་ལྟ་བུ་ཞིག་ལས་ཆུ་དྭངས་གསལ་ཟངས་ནང་དུ་འབབ་པའི་སྒྲ་ཁྲོང་ཁྲོང་ཞེས་སྙན་པོར་འབྱིན་མུར་མནལ་སད་པས། སྙན་ཁུང་ན་ཁྲང་ཁྲང་གི་སྒྲ་དེ་ལྷང་ངེར་མཆིས་པ་ཞིག་འཁྲུངས་པ་དང་། ཡང་ནང་སོའི་མགོན་ཁང་མདའི་གཡབ་དེར་རྒྱལ་ཚིང་སྙན་ཤལ་ལ་ཕྲིན་བྱང་འབྲི་སྐབས་རྗེ་ཉིད་ནས་རང་བཞིན་གྱི་གསུང་གླེང་དུ་མགོན་ཁང་དེ་རྒྱ་དཔངས་བསྐྱེད་ན་ལེགས་ཚུལ་གསུང་བ་དང་མཉམ་དུ་དེའི་ས་དཔྱད་འདྲ་མོའི་རྣམ་པ་མཛད་པས་གསོལ་དཔོན་བཀྲས་རྒྱན་དང་རྒྱལ་ཚིང་ཟུང་ནས་བཟོ་བབ་ལེགས་པོ་ཡོང་བའི་སྙན་ཞུ་བཞིན། མ་འོངས་པའི་ལ་ཉེ་དེ་འདྲ་ཡང་བླ་མ་དཀོན་མཆོག་གི་རྒྱུད་བསྐུལ་ལྟ་བུ་ཡིན་འདྲ་གསུངས། གྲོལ་ཉིན་གསུང་བསྐང་མངའ་གསོལ་སོགས་ཀྱི་སྐབས་རྒྱལ་ཡུམ་ཉིད་མཆོད་མཇལ་དང་སྦྲགས་སྙན་ཤལ་ཕྱི་ནང་གི་མཆོད་པ་སྤྱན་གཟིགས་ན་བཟའ་མོན་གོས་སོགས་འབུལ་གནང་དང་། གཏོར་འབུལ་དང་ཆབས་ཅིག་སྔར་གྱི་རུ་མཚོན་ཆུང་ངུ་དེའང་མགོན་ཁང་སྟེང་ལྷ་སྤོ་གསར་བསྐྲུན་གྱིས་ཐུག་ཆོག་མངའ་གསོལ་སོགས་མཛད་ནས། མགོན་ཁང་དུ་ཕེབས་ཏེ་རྟག་གཏོར་ལ་བརྟན་བཞུགས།
ཐོད་པ་ཉི་ཟླ་ཁ་སྦྱོར་གྱི་བསྲུང་དམིགས་བཅས་གཏོར་སྒམ་ལ་སྒོ་རྒྱ་མཛད་ནས་རྗེས་ཆོག་བཀྲ་ཤིས་རྒྱས་པ་རྣམས་བཀའ་དྲིན་ཆེ་བ་དང་། སྔར་གྱི་ཕྲིན་འཆོལ་འཛུགས་གཏོར་མཛེས་རྒྱན་མདའ་དར་དཀར་པོ་ཁ་ཚར་མ་ཉམས་པ་དེ་ལ་ཚེ་མདུད་ཀྱིས་སྤྲས་ཏེ་ཚོགས་རྫས་དང་བཅས་སྐུ་གདུང་རིན་པོ་ཆེར་སྩལ་བ་ཞལ་བྱང་ཅན་མགུལ་སྲུང་གྲས་སུ་བཞུགས། སང་ཉིན་ནས་དངོས་གྲུབ་གླིང་དུ་དཔལ་ཆེན་ཡང་དག་གི་ཕྲིན་གཞུང་བདག་བསྐྱེད། གཏོར་བསྔོ་བསྐང་བ་སྤྱི་འགྲོའི་ཁོག་ཕུབ། ནོར་སྐྱོང་ཡབ་ཡུམ་ལ་གསང་བ་སྙིང་རྒྱུད་ནས་གསུངས་པའི་བསྐང་བ་ཡིག་ཆ་གཞན་དང་བསྡེབས་བསྒྲིགས་ལུགས་དང་། དཀར་བདུད་ཕུར་སྲུང་བསྟན་མ་བཅུ་གཉིས་བཅས་ལ་དེ་སྐབས་ལྗགས་བསྒྲིགས་ཀྱི་གསོལ་ཁ་མངའ་གསོལ་བཅས་ཞག་བདུན་མཐར་གཏོར་འབུལ་བསྟན་སྐྱོང་ཅན་དང་། དེ་ནས་དུས་མཆོད་གཏང་རག་ཐུག་འཛུགས་སོགས་མཛད་པ་དང་མཉམ་དུ་དགའ་ལྡན་སྨུག་ཆུང་ལའང་དེ་བཞིན་གཞན་ལ་བཀའ་གསང་གིས་འདོམས་ཤིང་། ཟླ་བ་དེའི་གཟའ་ཚེས་དགེ་བར་ཚང་མ་གཟབས་སྤྲོས་བཅས་གསོལ་ཐབ་ལྷོར་ཕེབས་ཐོག་རྗེ་རྡོ་རྗེ་འཛིན་ནས་དྲག་དམར་ སྒོམ་བཟླས་ཀྱི་ལྷའི་ང་རྒྱལ་བརྟན་པོས་ཐོག་མར། ཨོཾ་ཨ་ཀ་ནི་སོགས་དང་། གཙུག་འབར།
རིགས་གསུམ་མགོན་པོ། དེ་ནས་གུར་དྲག་རྣམས་ཀྱི་ལྗགས་སྔགས་བཟླ་བཞིན་པར་བུམ་ཆུ་དུ་མ་འཐོར་བར་མཛད་པ་དང་། སངས་རྒྱས་བྱང་སེམས་སོགས་ཀྱི་སྐུ་ཞི་དྲག་མང་པོ་རྟེན་སྒམ་རྣམས་དང་བཅས་སྐུ་གདུང་རིན་པོ་ཆེ་ཕེབས་འཆམས་ལ་གདན་འདྲེན་ཞུ་མི་མགྲོན་གཉེར་རྒྱལ་ཚིང་དང་ཚེ་བསམ་ནས་འགན་བླངས་ལྷ་ཆེན་རྒྱལ་སྒོའི་ནང་དུ་ཕེབས་པ་ནས་བཟུང་རྗེ་ཉིད་རྒྱལ་བ་ཚེ་མཐའ་ཡས་ཀྱི་ངོ་བོར་བཞེངས་ཏེ། ཚེ་གཟུངས་ཨོཾ་གསུམ་མ་ལྗགས་བཟླས་མཛད་མུར་མཐོང་སྨོན་བླ་བྲང་ཕུན་ཚོགས་གླིང་གི་གཟིམས་སྤྱིལ་གསར་པ་རྗེ་ཉིད་ཀྱིས་གསར་བསྐྲུན་ངོ་མཚར་དཔལ་འདྲེན་དུ་ཕེབས་འཕྲལ་ཕར་ཕྱིན་དྲུག་གི་ཤིས་བརྗོད་བྱབས་ཁྲུས་སོགས་མཛད་མུར་ཆར་ཆེན་པོ་ཞིག་བབས་པས་རྗེ་ཉིད་ཀྱི་ཐུགས་ལ་རྟེན་འབྲེལ་རབ་ལ་བསྒྲིག་མི་དགོས་ཟེར་བ་དེ་འདི་ཡིན་དགོངས་པ་འཁྲུངས་ཤིང་། གཟིམས་ཆུང་རྩེར་ལྷ་བསངས་དང་། དེ་ནས་རྣམ་འཇོམས་སྦྱངས་ཁྲུས་ཚེ་ཆོག་ལོ་གཏོར་གསར་འཛུགས་རྣམས་མཛད་ཅིང་། རིག་འཛིན་ཕོ་བྲང་དང་ལྷ་ཆེན་རྩེར་བྱང་ཚོགས་ཡོངས་ནས་ལྷ་བསངས་བསྐང་གསོ་སོགས་ཞལ་བཀོད་བཞིན་དང་། གནས་དེ་དག་གི་རྩེ་ནས་ཉིན་གང་དར་འཕྱར་དུང་འབུད་གཞན་ཡང་ཀོང་གཞས་བཅས་དང་། རིམ་གྱིས་ཕུར་སྒྲུབ་ཕྲིན་འཆོལ་སྔོན་འགྲོའི་དངོས་གཞིའི་མཆོད་གཏོར་རྣམས་སྔར་བས་བལྡབས་འཕར་དང་། བཅུ་བཞི་བཅུ་དགུ་ཉེར་ལྔ་སོགས་ལ་དཀྱིལ་འཁོར་ཟངས་དྲྭའི་སྒྲོམ་རྩེར་གདུགས།
རྒྱལ་མཚན། བ་དན་སོགས་འཕྱར་ཞིང་། ཉེར་དགུའི་ཉིན་ཚོགས་རྫས་རྒྱ་ཆེར་བཤམས་པ་སོགས་མཛད་པས་དེང་སང་ཕུར་སྒྲུབ་གཟབས་རེས་སུ་གྲགས་པའི་རྒྱུན་འདི་བྱུང་། ཕུར་སྒྲུབ་སྐབས་གཞིས་བྱེས་ནས་ཞབས་བརྟན་ལེགས་འབུལ་འཆར་འཕར་མང་དུ་བཞེས། ཁྲུམས་ཟླའི་ནང་ཕོ་བྲང་གཞི་ཐོག་ཏུ་ཕེབས་སྐབས་ཀྱི་བཅའ་སྒྲིག་ཀྱང་གོང་བཞིན་ལ་ཕེབས་མཚམས་བརྩེ་ཆེན་ལྷ་ཁང་དུ་གྲྭ་སྒྲིག་མཛད་དེ་ས་ཆེན་སྣང་བརྙན་རིན་པོ་ཆེར་སྙན་ཤལ་མཆོད་འབུལ་བཅས་གནང་བ་འདི་ནི་འཇམ་མགོན་དབང་གི་མཚན་ཅན་ཉིད་ཀྱིས་གཙུག་ལག་ཁང་དུ་ཕྱགས་ཕེབས་པའི་སྒོ་དང་པོ་དང་། དེ་ནས་གཏང་རག་སྨན་ཆབ་སོགས་ལུགས་འགྲོ་བཀའ་དྲིན་ཆེ་ནས་ཁྲུམས་ཟླའི་གཟའ་ཚེས་དགེ་བར་སྔགས་འཆང་ཆོས་ཀྱི་རྒྱལ་པོའི་གསུང་རབ་ལས་མཁན་རུ་འདྲེན་དང་བཅས་པའི་འཆམས་དཔེ་དབང་པོར་གནང་ནས་རྗེ་ཉིད། བརྒྱ་དཔོན་བཀྲ་ཤིས་འོད་ཟེར། ཟུར་འཆད་གྲུབ་དབང་དམ་པ་རིན་ཆེན་རྒྱལ་མཚན་རྣམས་ཞལ་རྒྱས་ཏེ་སྔ་ཐོག་གི་སློབ་རྒྱུན་ལ་དག་མ་དག་གི་དཔྱད་པ་ནན་ཏན་མཛད་ནས་རུ་འདྲེན་སྡེ་བཞི་དང་། པུ་ཏྲ་འཆམས་པ་དགུ་ཚན་བདུན་གྱི་འགོ་པར་བསླབ་སྦྱངས་དང་། ཟླ་ནང་དེར་དབུ་རྩེར་ལོ་རིམ་ལ་ཆེད་དུ་དགོངས་པའི་མགོན་པོ་ལྕམ་དྲལ་གྱི་འབུར་སྐུ་གསར་བསྐྲུན་གྱི་མགོན་པོའི་ཞལ་ཁྱིམ་ནི་བདག་ཉིད་ཆེན་པོའི་འཆམས་སྐུ་སོར་བཞག་ལྟ་བུ་དང་།
ལྷ་མོ་ཡང་མགོན་པོའི་ཞལ་ཁྱིམ་སོར་བཞག་ལ་ཞལ་རྒྱན་དང་རྒྱ་མཚོན་བྱེད་མེ་རིས་མེད་པ་ཐུན་མོང་མ་ཡིན་པའི་གཟུངས་བཅས་བཀའ་དྲིན་ཆེ་ཞིང་། གཞན་ཡང་དེ་ལོ་ཁྱད་འཕགས་འཕགས་པའི་ཐུགས་དམ་རྟེན་ཧོར་བཟློག་ལྕམ་དྲལ་དང་། ཚོམས་བར་མཁས་བཙུན་ཕྱག་བཟོ་བྱང་འདུལ་མགོན་པོ་རྣམས་གསར་བསྐྲུན་ལྟ་བུར་ཉམས་གསོ་མཛད་དེ་རིང་བསྲེལ་རྣམ་བཞི་སྤྱི་དང་ཁྱད་པར་གྱིས་ཕྱུར་བར་རྗེ་རྡོ་རྗེ་འཆང་ཉིད་ཀྱིས་ཕྱག་ནས་དང་། མདར་མཁན་པོ་ངག་དབང་ཤེས་རབ་ཀྱིས་མགོན་པོའི་ཐུན་མོང་མ་ཡིན་པའི་རབ་གནས་ཞག་བདུན་མ་མཛད་པ་སོགས་ཞིབ་པ་མགོན་ཁང་ཟུང་གི་དེབ་གསལ་བཞིན་དང་། གཞན་ཡང་གདུང་བརྒྱུད་རིན་པོ་ཆེ་གེགས་མེད་དུ་ཕེབས་པའི་གཏང་རག་ཏུ་ཆེད་དམིགས་མཛོད་འཛིན་པ་ཤེས་རབ་ཕུན་ཚོགས་ལ་བཀའ་འདོམས་ཀྱིས་ལྷ་ཆེན་ཟུར་ལྕོག་ལྕགས་རི་དང་བཅས་པའི་སྤང་བད་སྤེན་བད་དུ་བསྒྱུར་བར་མཛད། དབྱུག་ཟླའི་ས་མཆོད་ཆེན་མོའི་བདེ་ཀྱེ་གསང་གསུམ་ལ་སོ་སོའི་རབ་གནས་འབྲིང་པོ་སྦྱོར་གནང་གིས་བདེ་མཆོག་རབ་གནས་ལ་རྗེ་བཙུན་སྒྲོལ་མའི་གསེར་སྐུ་གསར་བསྐྲུན་ངོ་མཚར་ཅན་འདི་དང་། ས་ཆེན་གྱི་བྲིས་སྐུ་བྱིན་ཅན་གྱིས་མཚོན་བྲིས་འབུར་གྱི་སྐུ་དུ་མ། ཀྱེ་རྡོར་ལ་ལམ་འབྲས་བླ་བརྒྱུད་བྲིས་མ་སོགས་དང་གསང་འདུས་ལ་དེའི་བླ་བརྒྱུད་བྲིས་ཐང་སོགས་ཞལ་དབྱེ་ཞིང་མཆོད་ཚོགས་རྒྱས་པ་དང་བཅས་བཅུ་བཞིའི་ཉིན་ས་བསྐོར་དང་སྦྲགས་ཐོག་མར་ཚོམས་དམར་ནས་རྒྱ་དཀར་ནག མཁའ་སྤྱོད། དངུལ་གདུང་ཁྱད་འཕགས་སྟེང་འོག
ཚོམས་བར་སོགས་རིམ་བཞིན་གཞི་ཐོག་ཤར་བརྒྱུད་ཚོགས་ཆེན་མོའི་ཕྱི་མཐའ་ནས་ཁྲོ་ཁང་སྟེང་འོག ས་ཚོགས་ཤར་སྒོ་ནས་བྱ་ཁྲ་མའི་ཤར་བརྒྱུད་ལྷ་ཆེན་སོགས་ནས་ཕྱི་བསྐོར་ལ་རབ་གནས་ཀྱི་མེ་ཏོག་དང་། གྲོལ་ནས་འཆམས་ཀྱི་འགོ་པ་རྣམས་མཛོད་དུ་བསྒྲིགས་ནས་བཀའ་ཐོ་བཀྲམ་ཞིང་ཞལ་བཀོད་མཛད། སང་ཉིན་བཅོ་ལྔར་གཟའ་འཛིན་ལ་གཞན་དག་ནི་ཐུགས་རྟོག་ཆེར་མཛད། རྗེ་རྡོ་རྗེ་འཛིན་ཉིད་ནི། གསང་བ་སྤྱི་རྒྱུད་ལས། ཉི་མ་ཟླ་བ་གཟས་ཟིན་དང་། ། ཡ་མཚན་ཆེ་རྟགས་བྱུང་བ་དང་། ། ཆོ་འཕྲུལ་གྱི་ནི་ཟླ་བ་ལ། ། སྒྲིམ་སྟེ་དཀྱིལ་འཁོར་བྲི་བར་བྱ། །
ཞེས་དང་། བདག་ཅག་གི་སྟོན་པས་སང་བདུད་རྩི་བརྙེས་རྒྱུའི་དོ་ནུབ་ཟླ་བར་སྒྲ་གཅན་ཞུགས། གྲགས་འཛིན་མར་རྒྱལ་པོ་དོན་གྲུབ་ཀྱི་སྲས་བལྟམས་པའི་མཚན་སྒྲ་གཅན་འཛིན་དུ་གྲགས་པ་རྣམས་ཀྱི་རྒྱུ་མཚན་དེས་ན་ཡ་མཚན་ལྷག་པར་ཆེ་བར་དགོངས་པ་བཞིན་དོན་ལ་གྲུབ་པ་འདིའོ། ། ཟླ་མཇུག་ལ་དུས་མདོས་གཟབས་མའི་སྐུ་རིམ་དམར་ཆེན་གཏོར་བཟློག་སྐབས་ཀྱང་སྤྱིར་རྟགས་བཟང་ཞིང་། ལྷག་པར་གཏོར་བཟློག་གྲུབ་ནས་འཆམས་སྐུ་གཞི་ཐོག་ཏུ་བྱོན་གདོང་བཞུགས་གདིང་ཁྱེར་བའི་ཨ་ཙ་ར་དེས་རྐང་གཡས་ཁོ་ན་བཏེག་སྟེ་ཤར་རྒྱག་རྒྱུགས་སོང་བར་ཁྲོམ་ལ་དགོད་སྒྲ་ཆེན་པོ་བྱུང་བས་རྟེན་འབྲེལ་ལེགས། སྨིན་དྲུག་ཟླ་ནང་ནས་འཆམས་རྒྱུགས་རིམ་བཞེས་སོགས་འཆར་འཕར་གྱི་མཛད་སྒོ་དང་། དུས་མདོས་དཀྱུས་གཟབས་ཀྱི་དབྱེ་བ་མཆིས་པའི་བཀའ་ཐོ་དང་། ཕྱག་བཞེས་འགའ་ཞིག་ལ་སྐྱོན་འདོན་བཅས་དང་། མགོ་ཟླའི་ནང་ཕུར་ཁང་དུ་ཞལ་འབག་ཞྭ་ཕོད་ཀ་ཁྲབ་སོགས་ཆས་རྣམས་ཚང་མར་རྗེ་ཉིད་ནས་ཀྱེ་རྡོར་རབ་གནས་འབྲིང་པོ་མཛད་རྗེས་ཕོ་བྲང་དུ་ཕེབས་སྐབས་བླ་བྲང་ཟམ་པའི་གཡས་གཡོན་ལ་ཨ་ལི་ཆོས་རྗེའི་ཁམས་པ་ཉི་ཤུ་རྩ་བགྲངས་ཤིག་འཁར་རྔ་དར་ཚོན་སོགས་དངོས་པོ་དུ་མ་ཁྱེར་ནས་མཆིས་པས་བཀྲ་རྟགས་ཤིན་ཏུ་ལེགས་པའི་བཀའ་གྲོལ། དུས་མདོས་ཕྲིན་འཆོལ་རྣམས་རིམ་བཞིན་གྲོལ་ཏེ་ཉེར་གསུམ་ནས་ཚུགས་སྐོར་སོགས་དེ་སྐབས་ཀྱི་ཕྱག་ཐོ་ལེ་ཚན་རྣམས་གུང་བསྒྲིགས་ཏེ་འདིར་བཀོད་ན།
ཨོཾ་སྭ་སྟི། མདོས་ཆེན་གཟབས་སྤྲས་སྐབས་ཐ་སྐར་ཟླ་མཇུག་གི་དམར་ཆེན་གཏོར་བཟློག་ལ་ཚོམས་ཆེན་དུ་ཞལ་ཐང་སྤྱན་གཟིགས་མདོས་ཆུང་ལུགས། འཆམས་སྐུ་ཁྱད་འཕགས་འཕགས་མགོན་གཉིས། ཚོམས་བར་བྱང་འདུལ་མགོན་པོ་གྲགས་བློ་ལྕམ་དྲལ། འཆམས་སྐུ་གདན་འདྲེན་དང་གཏོར་རྒྱག་ཉིན་གཉིས་ཀར་ཁྱད་འཕགས་བྱང་ནས་མི་ནག་འབག་གཉིས། བཞུགས་གདན་ཁྱེར་མི་ཨ་ཙ་ར་གཉིས། ག་ར་གཡའ་ལུང་གི་ཕུད་དམ་པ། འཕྲང་བ་དང་སྲང་གཞུག་སྤོས་ཕོར་བ། ཟིལ་གནོན་པ་དང་ལྷ་དཔོན་མདུང་པ། དུང་ཆེན་པ།
རྒྱ་གླིང་པ་རྒྱ་གོས་བཅས། ཁྲིམས་གནོན་པ་འོས་འཚམས། གཏོར་བཟློག་རིང་གསོལ་ཇ་བཞེས་ཐུག་མཛོད་དེབ་ནང་བཞིན། ཟོར་འཕེན་ཉིན་འཆམས་སྐུ་ནས་རྒྱ་གླིང་བའི་བར་གོང་བཞིན་དང་། རྔ་རོལ་ལ་གོས་ཆམ་དང་རོལ་ཕོད། འབག་པ་ལྔར་ཕོད་ཀ་རྡོར་གོང་སོགས་དང་། ཟོར་ལས་པ་ལྔ་ཐེ་བའི་སྔགས་པ་བཅོ་ལྔ། དགེ་སློང་། སྐྱེས་པ། བུད་མེད་རྣམས་ཀྱི་སོ་སོའི་ཆས།
དངུལ་ཏིབ་པ། གཏོར་ཁུར་བ། འདྲེན་པ་སོགས་ཉེར་མཁོ་གང་དགོས། དེ་དག་ལ་བཀྱེ་རྒྱུའི་བདུད་རྩི་རིལ་བུ་དང་ཁ་རས་གང་དགོས། གྲོལ་ཉིན་འཆམས་སྐུ་ཕེབས་སྐྱེལ་གྱི་ཆས་རྣམས་གདན་འདྲེན་བཞིན་ནོ། ། ཐ་སྐར་སྨིན་ཟླ་གང་རུང་གི་ཚེས་འགོར་གཡུལ་ཐང་འོང་བཞེས་དར་འཛུགས་ལ་དར་རས་གང་རུང་དཀར་པོའི་དར་ཅོག་ལག་གསུམ་མ་རིང་བ། དེ་མཚུངས་དར་ཤིང་ལྕང་དཀར་ཤོལ་པོ་གང་རུང་། འཛུགས་མི་དྲུང་འཁོར་སྐྱ་གྲས་མིང་བཀྲ་ཤིས་པ་ཞིག་གིས་སྔོ་ནག་མིན་པའི་ཚོས་མདོག་གང་རུང་གི་ལྡིང་སློག མགོ་རས་ཀོང་རྣ་གསེར་པད་སོགས་གཟབས་ཆས་གྱོན་ནས་འཛུགས་སྐབས་ཕྱེ་མར་ཀག་ཤར་གསུམ་དང་ཕད་བུ་གང་། ཕུད་ཆང་སྐོར་བཤའ་སྡེམས་ཉིས་འགོ་བཅོ་བརྒྱད།
མང་ཇ་འཕར་ཇ་རེ་རེ། སྐྱེས་ཆེ་ཆུང་བུད་མེད་སོགས་མི་སྐྱ་ཉེ་སྐོར་འཆམས་པ་རྣམས་ལའང་བཞེས་དང་ཆབས་ཅིག་གཉེར་དཔོན་གྱིས་ཐོ་འགྲེམས། དགེ་སློང་སྔགས་པ་དགུ་ཚན་བདུན་དང་། རྔ་རོལ་གྱི་འགོ་པ་རྣམས་མཛོད་པའི་མདུན་བསྒྲིགས་ཏེ་བཀོད་ཁྱབ་བྱེད། འགོ་པ་རྣམས་ཀྱིས་འཆམས་རྒྱུགས་ཕེར་བྱུང་ན་བརྒྱ་དཔོན་དང་ཟུར་འཆད་པ་གཉིས་ལ་སུམ་ཤག་རྡོར་བཅས། དབུ་བྱེད་གཉིས། པུ་ཏྲ་འཆམས་འགོ་བདུན། དགེ་སློང་སྔགས་པ་བཅས་ཀྱི་འགོ་པ་སྤྱིར་ཇ་ཤག་རྡོར་བཅས། གོང་གསལ་སྤྱིར་བདུན་ཚན་བཅས་གནང་། མགོ་ཟླའི་ཚེས་གཅིག་ནས་མགོན་ཁང་ཁག་བཞིའི་ཕྲིན་འཆོལ་ལ་ངེད་རང་མཁན་ཆེན་འབྱོན་ན་དང་།
བརྒྱ་ལས། བན་ཚང་། བདེ་གླིང་དབུ་བྱེད། སྐུ་གཉེར་ལྟོ་གཟན། དྲུང་སེར་སྐྱ་རྣམས་གཟབས་སྤྲོས། བྱིངས་ལ་འཆམས་རྒྱུགས་ལེན་སྐབས་གཞི་ཐོག་གཞོལ་ནུབ་ཀྱི་ཤག་སྟེང་ངེད་རང་མཛོད་པ་བརྒྱ་དཔོན་དབུ་བྱེད་གསུམ། བདེ་གླིང་དབུ་བྱེད་ཟླ་བོ་སེར་སྐྱ་བཅས་འཁོད་ནས་བླངས་ལ། ཉིན་ཕྱེད་ཉིན་གང་སོགས་ཡུན་ལ་དཔགས་པའི་ཇ་གཏོང་ལུགས་དང་། གཉེར་ཚང་ནས་འཆམས་པ་དང་རྔ་རོལ་པར་ཉིན་ཆས། མི་ནག་འཆམས་པར་ཆང་།
རྒྱུགས་ཕེར་ན་མི་བཅུ་རེར་གསོལ་རས་འབྲས་བྲེ་རེ། མགོ་ཟླའི་ཉེར་གཅིག་ཆོག་བསྒྲིགས་ལ་རྔ་རོལ་གྱི་གྲལ་གོང་བཞིན་ལ་མཁན་པོ་འབྱོན་ན་དང་། དུང་མཁན། དུང་རྒྱ་རྫག་དུང་རྣམས་ཀུན་རའི་ཤར་གཉེར་ཚང་མདའི་གཡབ་འོག་དང་། ལྷ་བྲིས་པ་སོགས་ཀྱི་སྤོས་ཕོར་བ་གཉིས། རྐང་གླིང་ཆ། རུ་འདྲེན་ལས་མཁན་འཆམས་པ་གང་ཡོད་བཅས་ཉི་ཤར་ལ་འཛོམ་ནས་ཐོག་མར་ངེད་རང་དང་གསེར་སྐྱེམས་པ་རྣམས་ཀྱིས་གསེར་སྐྱེམས་ཀྱི་འཆམས། དེ་ནས་དགེ་སློང་སོགས་འཆམས་པ་རྣམས་གྲྭ་ཚང་དེབ་བཞིན་འཐོན་ལ་འཆམས་ཇ་གསུམ་གཏོང་མཚམས་རིམ་བཞིན་བུད་མེད། པུ་ཏྲའི་སུམ་བརྡུང་། བདུན་བརྡུང་གཉིས་རྫོགས་མཚམས་རྣམས་སུ་གཏོང་།
འཆམས་པ་སེར་སྐྱ་ཚང་མ་ཚོམས་ཆེན་མདའ་ཕུག་ལ་གང་བཤོམ་དང་། རྔ་རོལ། དུང་། རྒྱ་གླིང་སོགས་ལ་རང་གནས་སུ། རུ་འདྲེན་འཆམས་ཀྱི་མཚམས་གང་འོས་ལ་གཏོང་། གསུམ་པ་པུ་ཏྲའི་སུམ་བརྡུང་རྫོགས་ནས་པུ་ཏྲ་བ་བྱིངས་མཐིལ་དུ་སྒོར། ངེད་རང་རྔ་གྲལ་དུ་ཡོང་། རུ་འདྲེན་སོགས་ལ་གོང་བཞིན་གཏོང་། ཉེར་གཉིས་བཅའ་སྒྲིག་ལ་ཚོམས་ཆེན་གྱི་ཐོག་འཁོར་མར་གོས་ཀྱི་བླ་བྲེ། གནམ་ཡངས་ལ་ལྡ་ལྡི།
གསེང་གཡབ་ལ་དྲག་ཡོལ་ཐུང་ངུ་། གདུང་འཁོར་མར་གོས་ཀྱི་ལྕེ་ལེ། ཀ་དར། གྱང་ལྡེབས་འཁོར་མར་གོས་ཡོལ། སྒོ་ནང་གི་ཀ་གདོང་གཉིས་ལ་རྐང་བཞི་འབག་ཆ་ཚང་། ཀ་རིང་དང་གུང་གྲལ་གྱི་ཀ་ཐུང་གཉིས་རྒྱབ་གྲལ་ལྷོ་བྱང་གི་ཀ་བ་རྣམས་ལ་གོ་མཚོན་རྣམས་བསྒྲིག ཉེར་གསུམ་འཆམས་སྐུ་གདན་འདྲེན་ལ་ཁྱད་བྱང་ནས་འཕགས་མགོན་ལྕམ་དྲལ། བསོད་ནམས་དབང་ཕྱུག་གི་འཆམས་མགོན་གསུམ། ཚོམ་བར་ནས་བྱར་འདུལ་དང་གྲགས་བློ་ལྕམ་དྲལ། ཁྱད་འཕགས་ལྷོའི་འཆམས་སྐུ་གསུམ།
མགོན་ནུབ་བརྒྱད་རྣམས་དང་། རོལ་སིལ། བར་གོས་ཀྱི་ཆོས་གོས་སྣམ་སྦྱར། རྔ་སར། གོས་བེར་རྙིང་མ་གང་འཁྱེད། ལྷ་ཆེན་རྔ་ཁང་གི་གསེར་རྔ་ཆེ་གྲས། ཕུར་སྒྲུབ་ཀྱི་མདུང་དར་དཀར་པོ་གཉིས། མདུང་ནག་ཆེ་ཆུང་ཆ། ལྷ་མཆོད་ཀྱི་དར་ཁྲ་བཅོ་བརྒྱད། དཀར་མོ་མགོན་ཁང་གི་ཟངས་དུང་ཕུན་ཚོགས་འབྲུག་སྒྲ།
གསེར་དུང་འཛམ་གླིང་དབང་སྡུད། དངུལ་དུང་དཔལ་འབྱོར་དར་རྒྱས། ངེད་རང་གི་ཐོག་ལ་བདེ་གླིང་པས་ཕུལ་བའི་སྙན་གྲགས། ངེད་རང་གིས་གསར་བསྐྲུན་བསོད་ནམས་ང་རོ། ག་ར་གཡར་ལུང་གི་གསེར་སྐྱེམས་པ། འཕྲང་སྲང་གི་སྤོས་ཕོར་བ་སྟེ། མདུང་པ་ནས་འདི་བར་རྒྱ་ལུ་ཆས། རྫག་དུང་བ་བཞི་ཞྭ་གོས་སོགས་རྒྱུན་བཞིན་ལ། གསར་པ་རྒྱ་ཞྭ་རྒྱ་གོས་ཅན་གྱི་རྒྱ་གླིང་པ་བཞི། ནག་རེངས་པ་སོགས་རྒྱུན་བཞིན།
ཧ་ཤང་ལྔ། སྐྱ་བོ་དཔོན་རྣམས་ཀྱི་གྲལ་རིམ་སོགས་གྲྭ་ཚང་དེབ་བཞིན། མདུང་པ་ནས་སྐྱ་བོ་བར་གྱི་དོ་དམ་པ་དྲུང་འཁོར་སེར་སྐྱ་གང་རུང་ནས་གྲལ་རིམ་སོགས་གྲྭ་ཚང་མཆོད་དཔོན་དང་གྲོས་བསྡུར་ཐོག་ནས་བྱེད། ཉེར་བཞི་མཉེན་ཆས་ལས་ཚོགས་སུ་ཁྲི་དང་། འཆམས་འཕྱར། གདན་བཀོད་རྣམས་མགྲོན་གཉེར་གྱི་དེབ་བཞིན། དྲུང་སྐྱའི་རིགས་དང་སྐྱེས་ཆེ་ཆུང་། གསེར་དུང་། དངུལ་དུང་། མདུང་དར་དཀར་པོ་གཉིས་རྣམས་རྒྱ་ལུ་ཆས།
རྫག་དུང་དང་རྒྱ་གླིང་ཆ་རེ་ཆས་གོང་བཞིན། དྲུང་འཁོར་སེར་མོ་པ་དང་འཆམས་པ་རྣམས་གཟབས་སྤྲོས། རྔ་རོལ་ཆོས་དུང་བ་རྣམས་གཟབས་སྤྲོས་ཀྱི་ཁར་སྣམ་ལྕམ། བུད་མེད་འཆམས་པ་རྣམས་གོས་དམར་སྟོད་གོས་རྒྱན་བཅས། དྲུང་སེར་གྱི་སྤོས་ཕོར། ཆོས་སྡེའི་གདུགས་འཛིན་པ། ལྷ་བྲིས་སྤོས་ཕོར། རྐང་གླིང་། འབོབ་ལྕག རྒྱུག་དམར་བ་སོགས་ཁྲིམས་གནོན་པ་རྒྱུན་བཞིན་བཅས་དེ་ཉིན་གྱི་ཚོགས་པ་གྲོལ་ནས་གཞི་ཐོག་རྩེ་སོགས་ནས་ཆོས་དུང་གཏང་།
ཐོག་མར་མདུང་པ། དུང་ཆེན། རྫག་དུང་། ལྷ་བྲིས་སྤོས་ཕོར། རྔ་རོལ། རྒྱ་གླིང་། དྲུང་འཁོར། སྤོས་ཕོར། ངེད་རང་འཁོར་བཅས། མཁན་ཆེན་ཡོད་ན།
ངེད་རང་གི་རྗེས་ལ་དྲུང་ཆེན་ཟུང་བཅས་གཞི་ཐོག་ནས་ཆས་ཏེ་ས་ཚོགས་སུ་མདུང་། དུང་། རྒྱ་གླིང་། རྫག་དུང་རྣམས་ནུབ་བསྟན། ངེད་རང་འཁོར་བཅས་དང་རྔ་རོལ་རྣམས་སོ་སོའི་གདན་ལ་འཁོད། འཆམས་པ་རྣམས་ཀྱི་ཆ་ལུགས། འཆམས་ཚུལ། འདོན་པ། རྔ་རོལ་གྱི་རྣམ་གཞག་གྲྭ་ཚང་དེབ་བཞིན། ཁྲོ་ཁང་དུ་འཆམས་ཇ་ཡག་པ་གསུམ་མཉེན་ཆས་གང་ཡོད་དང་།
ལྷོ་བྱང་གི་གྲྭ་ཁྲོལ། ཆོས་ལྷུན་རིན་སྒང་པ་སོགས་མང་ཇ་རྒྱུན་རྒྱུག་ལྟས་མོར་ཡོད་པ་རྣམས་ལ་ལྡངས་པར་གཏང་། རུང་ཁང་ནས་ཇ་གཉིས་འཆམས་པ་གང་ཡོད་དད་ཚོགས་རྣམས་ལ་གཏང་། བུད་མེད་ཤ་སྐལ་གྱི་སྐབས་སུ་སྔ་རྟིང་གཉིས་ལ་བཀྲས་བཏགས་དང་། གཞན་ཚོར་གསར་འཕེལ་ཡག་པ་རེ། འཆམས་གྲུབ་ནས་གྲལ་རིམ་གོང་བཞིན་གྱིས་གཞི་ཐོག་ཏུ་འགྲོ། ཉི་ཤུ་བདུན། བརྒྱད། དགུ་གསུམ་ལ་ཐོར་དུང་སོགས། བདུན་བརྒྱད་ཀྱི་སྲོད་རྫག་དུང་།
ཉེར་དྲུག་ཉིན་མདོས་ཚོགས་སྐབས་དགེ་སློང་སོགས་ཚོགས་བཞུགས་མིན་པ་རྣམས་ལ་འཆམས་ཐོ་བཤད་ཀྱིན་སོ་སོའི་ཆས་འགྱེད། གཏོར་འབུལ་གྲུབ་ནས་གོང་འཕྲོས་ལ་སོ་སོའི་འཆམས་ཆས་བཀྱེད་ནས་དབྱིངས་ལྷ་མཐིལ་དང་། གསེར་སྐྱེམས། པུ་ཏྲ། རྔ་རོལ་རྣམས་ཀྱི་ཆས་སོ་སོས་ཚོམ་དམར་དུ་སྐྱེལ། ཉེར་བདུན་ལ་བུད་མེད་ཀྱི་ཆས་དང་། གུར་ནག དེའི་མགོ་པ་དང་གཙོ་མོའི་དམ་རྫས་བཅོ་ལྔ། གཞན་ཚོར་བཅུ་གཅིག ས་འདུལ་གྲུབ་འཕྲལ་གདན་བཀོད་སོགས་མགྲོན་དེབ་བཞིན་ལ།
བུད་མེད་ཀྱི་ས་ཁྲི་གཡང་གཞིའི་ཐུམ་བཅས་ཁང་དཔོན། ཉེར་བརྒྱད་སྔ་བར་དར་ནག་བཅུ་གསུམ་འཛུགས་པ་དང་དེ་མདུན་སྤོས་དུད་བཅས་ཀྱི་དོ་དམ་དྲུང་ཡིག་ཟླ་བོ་འོས་མཚམས། བུད་མེད་ཤ་སྐལ་ལ་རྒྱུག་ཚེ་ཁྲོམ་ནང་ཕྱོགས་བཞིར་སླ་ང་སོགས་སུ་ཤ་ཆེན་ཅུང་ཟད་བསྲེས་པའི་གུ་གུལ་ཕོན་ཆེ་བ་དང་། སྤོས་རེངས་བུ་དྲི་བཟང་གི་དུམ་བུས་དུད་པ་ཤིན་ཏུ་གཏོས་ཆེ་བ་སྦྱར། འཆམས་དངོས་གཞིའི་ཆས་མདུང་དཀར་པོ་ནས་སྐྱ་བོ་པའི་བར་འཆམས་སྐུ་གདན་འདྲེན་བཞིན། གསེར་དམ་གསར་བརྡུང་དང་དངུལ་གྱི་ཕུད་ཕོར་བཅུ་བཞི་ཕུད་དམ་དང་དངུལ་གཞོང་འབྲུས་གང་བ་ཁྱེར་མི་རྒྱ་ལུ་ཆས། དབྱངས་ཆགས་གྲུབ་ནས་ངེད་རང་། གསེར་སྐྱེམས་པ། རྔ་རོལ། སྤོས་ཕོར།
རྐང་གླིང་། གདུགས་པ། རྫག་དུང་པ། དགེ་སློང་སོགས་འཆམས་འཐོན་ཉེ་བ་ལ་ཆེར་ཆས་ཞུགས་གྲུབ་པ་དང་ས་ཚོགས་ནས་ཆོས་དུང་ཐང་བདུན་བཏང་ནས། དུང་མཁན་གཞི་ཐོག་ལ་ཡོང་བ་དང་། འཆམས་ལ་ཆས་བརྡ་གཞི་ཐོག་ནས་གསེར་དུང་འཛམ་གླིང་དབང་སྡུད་བྱུང་བསྟུན་གོང་འཁོད་སྔོན་འགྲོས་པ་རྣམས་འཆམས་སྐུ་གདན་འདྲེན་བཞིན་གྱི་ཐོག་མར་མགྲོན་གཉེར་གཞོན་པས་སྣ་དྲངས་ཏེ་མདུང་པ་རྣམས་འཆམས་རའི་ཐིག་ནང་གཡས་བསྐོར་ལ་ཕྱིན་ནས་གྲལ་འགོ་མཇུག་ཤར་སྒོ་གཉིས་ཀྱི་མཚམས་སུ་ཡོང་བར་བྱས་ཏེ། ཡངས་དོག་ཆ་སྙོམས་གྲོགས་དྲུང་ཡིག་སོགས་འཕྱར་དར་མདུན་ཡོད་རྣམས་ཀྱིས་བྱེད། ཟངས་དུང་ཕུན་ཚོགས་འབྲུག་སྒྲའི་གཡས་སུ་གསེར་དུང་གཞི་ཐོག་ནས་འབྱོར་བསྟུན་བཞག གཡོན་དུ་དངུལ་དུང་། གསེར་དུང་གཡས་སུ་རྒྱ་གླིང་ཆ་གཅིག་དང་བདེ་གླིང་སྙན་གྲགས།
དངུལ་དུང་གཡོན་དུ་ཆ་གཅིག་དང་ཟངས་དུང་བསོད་ནམས་ང་རོ། དུང་པ་ཆ་ལྔའི་མཐའ་གཡས་གཡོན་དུ་རྫག་དུང་ཆ་རེ་བཅས་ནུབ་བསྟན་དུ་བསྒྲིག གཡང་གཞིའི་ལག་རྩེ་གཉིས་ཐད་ཨ་ཙ་རའི་སྤོས་ཕོར་བ་ཁ་ལྷོར་བསྟན། འདོན་པ་དང་འཆམས་ཀྱི་གོ་རིམ་གྲྭ་ཚང་དེབ་བཞིན། འཆམས་ཇ་ལྔའི་གོང་འོག་གཉིས་ཁྲོ་ཁང་ནས་ཡོང་བ་འདི་མང་ཇ་རྒྱུན་རྒྱུག་ཚང་མ་ལ། བར་མ་གཉིས་དང་མཇུག་མ་རུང་བྱང་ནས་གཏང་རྒྱུའི་དང་པོ་བུད་མེད་རྫོགས་མཚམས་གུང་སང་། གཉིས་པ་སྐྱེས་ཆུང་མཚམས། མི་སྐྱར་གཉེར་ཁང་ནས་ཆང་། དུར་ཁྲོད་བདག་པོ་གྲུབ་ནས་གུང་སང་། པུ་ཏྲ་བ་རྣམས་ཀྱི་ཚོམས་དམར་ནས་འཆམས་ཆས་གྱོན་ཚར་བ་དང་།
བསྐུལ་བཅས་འཆམས་རིམ་བཞིན་འཐོན། གཅིག་བརྡུང་གྲུབ་ནས་སྤྱི་པའི་ཇ་དང་བདུན་ཚན། གསུམ་པ་རྔ་བརྡུང་རྫོགས་མཚམས་གུང་སང་འདུས་ནས་གཏོང་ཞིང་། སྐྱ་བོར་ཆང་གོང་འདྲ། བཞི་པ་དྲུག་བརྡུང་དང་བདུན་བརྡུང་གཉིས་སོང་མཚམས། སྔགས་པས་ལོག་འཆམས་གྲུབ་ནས་ཇ། ཐམས་ཅད་ཀྱི་ལོག་འཆམས་གྲུབ་ནས་མདུང་སོགས་སྔོན་འགྲོའི་ངེད་རང་དཔོན་གཡོག་གོང་གི་གྲལ་རིམ་བཞིན་འགྲོ། ཉེར་དགུར་དགེ་སློང་སྔགས་པ་སྐྱེས་ཆེ་ཆུང་རྣམས་ཉེར་བརྒྱད་བཞིན་ལ། སྐྱེས་པར་རྟ་གོ་མདུད་དར་འགོ་མི་དྲུག་སོགས་གང་འཁྱེད། མེ་མདའ་གང་འགྲིག
དུ་མོ་མདའ་དར་ཅན་དགེ་སློང་སྔགས་པ་སོགས་ཀྱི་གྲངས་དང་མཉམ་པ། གཡག་གཟེང་འཕར་གཉིས། དར་ཁྲ་མེད་པ་མ་གཏོགས་གཞན་ཚང་མ་འཆམས་སྐུ་གདན་འདྲེན་བཞིན། ས་ཚོགས་དང་བྱ་ཁྲ་མའི་རྔ་གཉིས་རྔ་རོལ་འཆམས་ཕ་རུ་འདྲེན་གཡག་གཟེང་མདུང་དུད་རྫག་དུད་རྒྱ་གླིང་བ་སོགས་ས་ཚོགས་སུ་གང་ཡོད་ལ་འདྲེན། གཏོར་བཟློག་གྲུབ་ནས་སྐྱེས་ཆེ་ཆུང་རྐང་ཐང་གི་དམག་བཅས་བྱ་ཁྲ་མར་བསྡད། གཞན་ཚང་མ་གཞི་ཐོག་ཏུ་འབྱོར་པའི་གྲལ་རིམ་སོགས་གྲྭ་ཚང་དེབ་བཞིན། མགོན་པོ་རྣམས་ཀྱི་སྐུ་འཆམས་གྲུབ་ནས་ཕྱག་མཛོད་རབ་གསལ་ནས་དར་བརྡ་བཏང་ལ། རྒྱབ་དམག་ཚང་མས་ལྷ་རྒྱལ། སྐྱེས་ཆེ་ཆུང་གིས་རྦད་ཤོད་གྲུབ་པ་དང་རྐང་དམག་དང་རྟ་པ་རྣམ་རྒྱུན་བཞིན་བསྡད་ལ། གཞུང་དང་མི་སེར་གྱི་རྟ་རྒྱུག་ལ་མགྱོགས་དར།
དེ་གྲུབ་ནས་ལྷ་རྒྱལ་དང་སོ་སོར་གྱེས་པ་རྒྱུན་བཞིན། སྐྱེས་ཆེ་ཆུང་རྣམས་ལས་ཚོགས་སུ་ཆང་སྟོན། དམག་སྟོན་བཞུགས་གྲལ། བསྐང་གསོ་བརྒྱ་ཚར་གྱི་སྤྱན་གཟིགས་འགྲེམས་པ། མངའ་གསོལ་མཇུག་ཆོག་གྲུབ་ནས་གཏོར་འབུལ་གྱི་སྐབས་བརྒྱ་ཚར་གྱི་སྤྱན་གཟིགས་དང་ཚོམས་ཆེན་གྱི་དྲག་ཆས་རྣམས་བསྡུས། ལྡ་ལྡིའི་ཤུལ་དུ་ནོར་བུའི་ཕྲེང་བ་གོས་དྲུབས་མ་འགྲེམས། མགོན་པོ་མངའ་གསོལ་རྒྱུན་བཞིན་ལ། འཕྱར་དར་དཀར་པོ་བཅུ་གསུམ། ཚོགས་པར་གོས་ལྕམ། འཆམས་སྐུ་ཕེབས་སྐྱེལ་རོལ་མོ་བར་ཆོས་གོས་སྣམ་སྦྱར་གོས་ཆེན་མ།
མདུང་པ་ནས་སྐྱ་བོ་པའི་བར་འཆམས་སྐུ་གདན་འདྲེན་བཞིན་དང་། མགོན་ཁང་ཁག་བཞིའི་གཏོར་སྤོད་ལ་གཟབས་སྤྲོས་རྣམས་སོ། ། ཞེས་རྗེ་རྡོ་རྗེ་འཆང་ཆེན་པོ་དེ་ཉིད་ཀྱི་བཀའ་ཡང་དག་པའི་དེ་དུས་ཀྱི་ཟིན་བྲིས་རྣམས་ཕལ་ཆེར་ཕྱོགས་བསྡུས་འདི་ཡང་མ་འོངས་པར་རིམ་ཅན་དུ་གཟིགས་བདེ་ཕྱིར་འདིར་བྲིས་པ་ཡིན་ལགས། དེ་སྐབས་ཉེར་དགུའི་ཉིན་ཚོམས་ཆེན་དུ་ཚོགས་འགྱེད་མཛོད་དེབ་ནང་བཞིན་དང་། འཕར་བཅས་ཀྱང་སྩལ་ཏོ། ། བཀའ་གཉན་གྱི་འཆམས་འདི་ལྟ་བུ་མཛད་པའི་ཚུལ་ལ། རྗེ་རྡོ་རྗེ་འཆང་ཆེན་པོའི་གསུང་ལས། སྔར་གྱི་ཕྱག་སྲོལ་ལ་འཆམས་བཀའ་གཉན་འདི་འདྲ་མཛད་སྲོལ་འདུག་པར་འགའ་ཞིག་གི་སེམས་ལ། སྤྱིར་གསང་སྒྲོགས་ཀྱི་ཉེས་པ་དང་ཁྱད་པར་ཆོས་སྐྱོང་གི་འཁུ་ལྡོག་ལ་འཛེམ་མེད་རང་ཡིན་འདྲ་སྙམ་པའི་རྟོག་པ་འབྱུང་མོད། སྤྱིར་ཤིན་ཏུ་བདེན་ཡང་ལུགས་འདི་ལ་དེ་འདྲའི་དོགས་པ་གཏན་ནས་མི་དགོས་པ་ནི།
འཁོན་ཀླུ་དབང་ནས་ཤེས་རབ་ཚུལ་ཁྲིམས་ཡན་གསང་སྔགས་རྙིང་མའི་རིག་འཛིན་སྣོད་བཅུད་དག་པ་རབ་འབྱམས་སུ་གཟིགས་ཤིང་། དམ་ཅན་རྒྱ་མཚོ་བྲན་དུ་འཁོལ་བ་ཤ་དག་བྱོན་པའི་གདུང་དང་། དཀོན་མཆོག་རྒྱལ་པོ་ནས་གསང་སྔགས་གསར་མ་མཛད་པའི་འབྱུང་ཁུངས་ཀྱང་བསྟན་པ་ཕྱི་དར་གྱི་ལོ་ཆེན་རྩོད་བྲལ་གྲུབ་པའི་སར་བཞུགས་བླ་ཆེན་འབྲོག་མི་ལས་རྒྱུད་སྡེའི་ཉིང་ཁུ་དཔལ་ཀྱེ་རྡོ་རྗེའི་བཤད་བཀའ་གསན། དེའི་མན་ངག་འཛིན་པ་རྣམས་ཀྱི་ནང་ནས་འགྲན་བྲལ། སེ་སྟོན་ལས་མན་ངག་ཡོངས་རྫོགས་བསྟན་པ་རིན་པོ་ཆེའི་ཉམས་ལེན་གསན་ཏེ་གྲུབ་པ་མཆོག་གིས་མཐོན་པོར་བྱོན་པས་ཡོན་ཏན་ཚད་བཟུང་མེད་ཅིང་། སྤྱིར་བཏང་ལའང་ད་ལྟའི་བར་དུ་སྐུ་སྤུར་མ་ཉམས་པར་བཞུགས་པས་གདུང་བརྒྱུད་མ་ཉམས་ཤིང་། ཀླུས་གནོད་པ་ཆེ་རིགས་ཀྱང་མི་འབྱུང་བ་སོགས་གྲུབ་པའི་རྟགས་མཚན་ཡོད་པ་དེ་དང་། ཡང་སྒོས་འཕགས་པ་རིགས་གསུམ་མགོན་པོའི་རྣམ་སྤྲུལ་རྗེ་ས་ཆེན་ཡབ་སྲས་དབོན་བརྒྱུད་རིམ་བྱོན་རྣམས་ཟབ་དོན་རྡོ་རྗེ་ཐེག་པའི་མངའ་བདག་ཁོ་ནར་མ་ཟད། ཐོག་མར་རྫོགས་པའི་སངས་རྒྱས་ཀྱི་ཕྱག་ནས་མ་རྒྱུད་སྡེ་རྒྱ་མཚོའི་བསྟན་སྲུང་ཐུན་མོང་མ་ཡིན་པ་གུར་གྱི་མགོན་པོའི་སྣང་བརྙན་བསེ་འབག་ཡིད་བཞིན་ནོར་བུ་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྟེན། མན་ངག་མཁའ་འགྲོའི་ཐུགས་བཅུད་དང་བཅས་པ་ཞལ་གཟིགས་པ་ནས་བཟུང་མཁས་གྲུབ་དམ་ཅན་ལས་འཁོལ་ཤ་དག་བྱོན་པའི་རྗེས་འཇུག་དབང་གིས་སྨིན་ཅིང་།
དུས་གྲངས་ཀྱི་བསྙེན་པ་མཐར་ཕྱིན་པ་འདོན་པ་ལག་ལེན་བྱང་ཆུབ་མང་ཞིང་། འགའ་ཞིག་ནི་དེའི་ཁར་གདམས་ངག་ཡོངས་རྫོགས་ཐོབ་ཅིང་། ཉམས་འཁྲིད་བསྐྱངས་པས་བསྐྱེད་རྫོགས་ཀྱི་གོ་མྱོང་ཡང་ཡོད་པ་རིམ་ཅན་དུ་བྱུང་བས་ན། འགྲོ་བ་ཐམས་ཅད་ཀྱེ་རྡོ་རྗེའི་རང་བཞིན་དུ་རྣམ་པར་དག་པར་ལྟ་བ་སོགས་གསང་སྒྲོགས་ཀྱི་ཉེས་པ་ཡོང་དོན་མེད་ཅིང་། བསེ་མགོན་ཡིད་བཞིན་ནོར་བུ་ལྟ་བུའང་འཆམས་སྟབས་ཀྱི་སྤྱན་འདྲེན་མཛད་པ་ནས་བཟུང་བཀའ་གཉན་གྱི་གར་འཆམས་དུ་མར་མངའ་བརྙེས་པས་འདི་བཞིན་འཆམས་པ་ལ་ཉེས་པ་མེད་པའི་གཏན་ཚིགས་ཡང་དག་ཡོད་པ་བཞིན་མཉེན་ཆས་དང་དངོས་གཞི་གཏོར་བཟློག་རྣམས་གཟབས་སྤྲོས་ཀྱིས་མིག་གང་གི་ལྟས་མོ་ལྟ་བུར་འཆམས་དུས་གནམ་གཤིས་ཤིན་ཏུ་འཇམ་ཞིང་གྲ་འགྲིག་བྱུང་། འོན་ཀྱང་འཆམས་རྭ་དོག་ཅིང་དོ་དམ་པ་རྣམས་ཀྱིས་གཏོང་མ་མཁས་པས་ཁྲོམ་རྣམས་འདོད་པ་རྫོགས་པ་རང་ནི་ཇི་འདྲ་བྱུང་ཡོད་དམ་བུད་མེད་གཅིག་མི་ཉོག་གིས་བརྫིས་པ་ཡང་བྱུང་བས་ཁྲིམས་པ་ཚོས་ཞབས་ཕྱི་གོ་མ་ཆོད་དེ་རིགས་ལ་སླད་ནས་ཀྱང་བསྒྲིམ་དགོས་འདུག་གོ ། ཞེས་གསུངས། བསྐང་གསོ་བརྒྱ་ཚར་གྲོལ་ནས་ས་ཚོགས་སུ་མི་ཁྲོམ་རྣམས་ནུབ་སྒོ་ནས་ཡོང་ཤར་སྒོར་འཐོན་པའི་བཀའ་འདོམས་བཅས་མི་འཁྲུགས་པ་དང་སྒྲིབ་སེལ་གྱི་གཟུངས་ལྗགས་བཟླས་དང་། བདག་གཞན་བརྗེ་བའི་བྱང་ཆུབ་ཀྱི་སེམས་ཀྱིས་གཏོང་ལེན་དང་། མདོར་ན་མཐོང་ཐོས་དྲན་རེག་ཐམས་ཅད་ལ་སོ་སོའི་གནས་སྐབས་དང་མཐར་ཐུག་གི་དོན་ཡིད་བཞིན་དུ་འགྲུབ་པའི་སྤྱན་དམིགས་དང་ཆབས་ཅིག་ཕྱག་དབང་སྩལ་བ་སྟེ་འདི་ལྟ་བུའི་ཐུགས་བསྐྱེད་དང་སྤྱན་དམིགས་ནི་རྣམ་པ་ཀུན་ཏུ་མངའ་བའང་འདིས་མཚོན་ནུས་པ་བཅས་ཚེ་སེམས་ཡོ་བྱད་ལས་སྐྱེ་བ་མོས་པ་སྨོན་ལམ་སོགས་ལ་དབང་བརྙེས་པས་ན་སྐྱེ་དགུ་རྣམས་ཀྱི་རེ་འབྲས་ཡིད་བཞིན་དུ་འགྲུབ་པར་གདོན་མི་ཟའོ། །
དེ་དག་གི་དོན་བསྡུ་ན། དམ་ལྡན་གུ་ཤྲཱིའི་བརྒྱུད་ཀྱི་མཚོ་ནང་དུ། ། ལུགས་ཟུང་བསིལ་ཟེར་ཕབ་ཚེ་དད་མོས་ཆབ། ། ཇེ་ཆེར་འཕེལ་བའི་རྒྱུད་ནི་འདྲེན་བྱེད་ནས། ། ཟེགས་ཚེ་ཡ་མཚན་ནོར་བུའི་དོ་ཤལ་འཁྲུངས། ། རིགས་ལྔས་བསྟི་གནས་དབྱིགས་འཛིན་དགའ་མའི་ལྟོར། ། མཚན་གསུམ་ཏི་ལ་ཀ་ཡི་ངོ་མཚར་གཟུགས། ། སངས་རྒྱས་དབང་བསྐུར་དུས་སུ་སྨིན་པའི་གཏམ། ། སྣོད་བཅུད་རྣ་བ་སྟོང་གིས་ཉན་པར་ལྷགས། ། གང་ཚེ་རྡོ་རྗེ་འཛིན་ཉིད་བདེ་སྟོང་ངང་། །
བཞེངས་འཕྲལ་རྟེན་འབྲེལ་འཕྲུལ་བརྒྱའི་སྒོ་འཕར་འབུམ། ། ཕྱེ་བའི་སྒྲ་ནི་མ་བསྒྲགས་ལྷུན་གྲུབ་གྲགས། ། ནོར་འཛིན་བཞིན་སྣུམ་འབྱོར་རྒྱས་མིག་གིའང་བལྟ། ། ཕྲིན་ལས་གྲུབ་པའི་གཏང་རག་ཀུམ་བྷ་ནས། ། དགེ་མཚན་རབ་གསལ་བརྒྱད་ལྡན་དག་བྱེད་ཁྲུས། ། ཐབས་ཤེས་མྱུ་གུར་བཅས་པའི་མི་མཐུན་དྲི། ། དབྱིངས་སུ་སྐྲོད་པའི་རྒྱུན་བཟང་ཡང་ཡང་འབབ། ། སྔོན་བྱོན་གོང་མའི་བཞེད་སྲོལ་མདོས་གཟབས་ཞེས། ། བཀའ་གཉན་འཆམས་ཀྱིས་ཡིད་སྣང་འགྱུར་རྗེས་སུ། ། ཁོར་ཡུག་ཕྱོགས་ནས་རྒྱུག་པའི་ཡིད་ཅན་ཀུན། །
བདག་པས་གཅེས་འཛིན་བྱང་ཆུབ་སེམས་ཀྱིས་བསྐྱངས། ། ཞེས་ཀྱང་སྨྲས་སོ།། ༈ །།དགུང་གྲངས་སོ་དྲུག་ཏུ་ཕེབས་པ་ཤིང་སྤྲེལ་རྒྱལ་ཟླའི་ཚེས་གཅིག་ལོ་གསར་ལ་འཕྱར་དར་ཚང་མ་དཀར་པོ་དང་ཚོགས་པས་གོས་བེར་གྱོན་པ་སོགས་སྔར་སྲོལ་མེད་ཀྱང་ཁྱད་མཚར་མཛད་པ་དང་། ཚོམས་ཆེན་གནམ་ཡངས་ལ་ནོར་བུའི་དོ་ཤལ་ཐོག་མར་འགྲེམས་གནང་གི་སྐབས་དང་། བཞུགས་གྲལ་ཐོག་ངོར་གྱི་ཞབས་དྲུང་ཡས་མས་སྡེ་དགེ་སྐུ་ཚབ་རྣམས་ཀྱིས་ཐོག་དྲངས་གཞིས་བྱེས་ཀྱི་སྐུ་མགྲོན་རྣམས་ཚོགས་དུས་སྡེ་དགེ་ནས་གཟུངས་གྲྭ་ལྔའི་སྐུ་སྒྲོས་གཙང་རྣམས་ཕུལ། དེ་ནས་གཏོར་སྤོད་རྣམས་མཛད་མུར་མངའ་ཞབས་ཚང་མ་དང་གཞན་ཡང་འགའ་ཞིག་ནས་བྲོ་གཞས་སོགས་ཉམས་དགའི་རྩེད་འཇོ་ཡང་ཕུལ། ནུབ་གཅིག་རྗེ་རྡོ་རྗེ་འཆང་ཆེན་པོར་ཚ་བའི་སྙུན་ཐུ་མོ་ཞིག་འཁྲུངས་ཀྱང་སང་དེ་གར་སོང་ཆ་མེད་དུ་དེངས་པའི་ཚུལ་མཛད། ཟླ་བ་དེ་སྐུ་གདུང་རིན་པོ་ཆེ་ཞལ་གཟིགས་ནས་བཅུ་པ་སྐུ་དོགས་ཚུལ་དེ་ཡིན་པ་བཞིན་རྗེ་ཉིད་ནས་གྲུབ་རྒྱལ་མ་དང་ལྕགས་སྡོང་རྟ་མགྲིན་སྐྱེར་སྒང་བླ་མ་ཞི་ཁྲོ་ལྕགས་སྡོང་ལྷ་མང་རྣམས་གྲངས་མང་སྩལ་བས་སྐུ་གེགས་དབྱིངས་སུ་ཡལ། རྟ་ཟླའི་ཚེས་གཅིག་ནས་དགུང་ཀེག་སྔ་བསུའི་མཚོན་ཕྱི་སྐྱེལ་བཅས་ཞི་ཆེད་སྐུ་ཚེ་ཚེ་ཆོག་ལོ་གསུམ་མ་བཅུ་ཚིགས་རྒྱས་པའི་སྦྱིན་སྲེག་བཅས་ཚུགས་པའི་སྔ་དྲོ་དམ་ཚིག་ཕྱག་དྲིལ་ཐེག་ཆེན་མ་ཁྱད་མཚར་དེ་སྐྱོན་ཅན་དུ་གྱུར་པས་ཉིན་གང་ཐུགས་གྲང་སྟོང་ངེ་བྱུང་གསུངས། ལོ་གསུམ་རིང་ཐེག་ཆེན་གན་དྲིལ་གཞན་ཞིག་གནང་བ་ཡང་མི་རིང་བར་གས་འཛེར་དུ་སོང་བ་དང་།
ཕྱིས་ཀྱི་དམ་ཚིག་ཕྱག་དྲིལ་འདི་ནི་འཇམ་མགོན་མཐུ་སྟོབས་དབང་ཕྱུག་གི་ཕྱག་དྲིལ་དེ་ཡིན་གསུང་བ་བཞིན་སོ་བདུན་ཀེག་འདི་གོང་གི་གཏེར་སྟོན་གྱི་ལུང་བཞིན་ཤིན་ཏུ་འཚུབས་དུས་དེ་ཡིན་གཤིས་སྔོན་འཚུབས་དེས་ཀྱང་སྐུ་གེགས་རྨེག་མེད་དུ་གཞོམ་པར་མཛད་པ་ཡིན་གྲང་། དབོ་ཟླ་ཙམ་ནས་སྒྲོལ་སྐུ་གསེར་ལྗང་མ་དང་གྲྭ་ལྔའི་ལུགས་སྐུར་ཕྱག་ནས་བརྒྱ་ཚར་དང་། ནག་ཟླའི་ཚེས་འགོ་ནས་འཆམས་དཔེ་སྣང་བ་འགྱུར་ཐུབ་དཔང་པོར་བཟུང་བར་མཛད་དེ་རྗེ་རྡོ་རྗེ་འཆང་། བརྒྱ་དཔོན། ཟུར་འཆད་པ་གྲུབ་དབང་དང་བཅས་ཞལ་རྒྱས་ནས་ཕུར་འཆམས་ལ་ཞུས་དག་བཀའ་དྲིན་བསྐྱངས་ཏེ་དེ་ཉིད་དང་རྗེ་ཉིད་ཀྱི་གསུང་རྩོམ་ཁ་ཤས་གསུང་ངག་སྐོར་སོགས་མང་པོ་ཞིག་དུས་ཕྱིས་པར་ལ་འགོད་པར་མཛད། སྣྲོན་ཟླའི་གཟའ་ཚེས་དགེ་བའི་ཐོག་ཞལ་དྲོ་ལྷ་ཁང་གི་ས་ཆོག་ལ་ཕེབས་པས། རྡོ་སྐས་རིང་མོའི་འགོར་དབང་ལྡན་བར་ཚོ་བའི་གཉེར་པ་དཔལ་ལྡན་སྒོས་སྐྱེས་ཟེར་བ་འབུལ་ཆ་དང་བཅས་བྱུང་བ་མིང་བཀྲ་སོགས་གང་ས་ནས་ལམ་བཀྲ་ལེགས་པ་དང་། ཁོ་རང་ལའང་དེ་སྔོན་ནས་མི་ཐོད་ཀླད་བཅས་རྙེད་པ་སོགས་གཙུག་ལག་ཁང་འདིར་དགེ་བའི་མཚན་གསལ་བཅས་ས་ཕྱོགས་དེར་འབྲུའི་ཆར་དང་དཔལ་གྱི་ཟས་མཆོག་འགྲིམས་པ་སོགས་ས་ཆོག་སྤྱི་བྱེ་བྲག་སྐབས་ས་ཁྲོད་ནས་ཡུངས་ཀར་མངོན་སུམ་དུ་འཐོན་པ་སོགས་རྙེད་ལེགས་པའང་བྱུང་གསུངས། རིམ་གྱིས་གཙུག་ལག་ཁང་གསར་བསྐྲུན་གྱི་དབུ་ཚུགས། དེའི་བཅུ་བཞི་ནས་མེ་ཕག་ནག་ཟླའི་བཅུ་གཉིས་བར་ལ་རྙིང་ལུགས་འཁོར་ལོ་འབར་བ་སྤྲོས་བཅས་མཛད་པའི་བཟླས་གྲངས་ཆིག་འབུམ་ཆིག་ཁྲི་དྲུག་སྟོང་ལྔ་བརྒྱ་ལྔ་བཅུ་ཐམ་པ་བཟླ་བར་མཛད།
དེ་ལོ་ཕུར་སྒྲུབ་ཕྲིན་འཆོལ་གཟབས་མ་དང་དངོས་གྲུབ་གླིང་དུ་རྒྱུན་བསྐང་འཛུགས་གནང་གིས་ཆུ་སྟོད་ཟླ་ནང་ལྷོར་སྤོས་ནས་ལྷ་ཆེན་ཁྱམས་སྟོད་མདའི་གཡབ་སྟེང་དུ་རྗེ་ཉིད། བརྒྱ་དཔོན། དབུ་བྱེད་གསུམ། མཆོད་དཔོན་སོགས་ནས་འཆམས་རྒྱུགས་བཞེས། གྲོ་བཞིན་ཙམ་ནས་ཡུམ་མཆོག་གི་འོ་འཛིན་གཡོན་སྙུན་པ་རིམ་གྱིས་ཇེ་ལོད་དུ་གྱུར་པ་ལྗགས་ཆུ་དང་། སྨན་བླ་མཆེད་བདུན་ཀླུ་དབང་སེངྒེ་སྒྲ་སོགས་ཀྱི་རྗེས་གནང་གྲངས་མང་སྩོལ་བར་མཛད། ཕུར་སྒྲུབ་ཐོག་སྒྲོ་ལུང་པ་ཆེན་པོའི་ཉེ་གནས་དབང་ཕྱུག་རབ་བརྟན་ནས་རྗེ་དེའི་དུང་ཆོས་ཁྱད་འཕགས་ཤིག་ཕུལ་བས་རྗེ་ཉིད་ནས་དེ་མ་ཐག་འོ་འདི་ངའི་དུང་ཆོས་ཡིན་གསུངས་ཤིང་། དབྱུག་ཟླའི་ནང་འཛམ་གླིང་ཕུན་ཚོགས་དཔལ་འབར་དུ་ད་ལྟའི་རྟེན་ཁྲི་བརྐོས་མ་བཟོ་ཁྱད་ཅན་འདི་གསར་བསྐྲུན་གྱིས་སྒྲིག་པར་མཛད། དེ་སྐབས་ཤིག་སྡེ་དགེ་སྨན་པ་བླ་མས་འབུལ་ཆེན་ཐོག་གསེར་ཐིག་བུག་ཅན་ཞིག་ཕུལ་བ་དང་སྟབས་མཚུངས་གོང་གི་སྒྲོ་ལུང་པའི་དུང་ཆོས་ལ་གསེར་རྡོར། གསེར་དངུལ་གྱི་གཟུངས་ཐག་མུ་ཏིག་སོགས་ཀྱི་སྤེལ་བཅས་སྒྲོན་གནང་གིས་ཚེ་ཆོག་གནང་བ་བཅས་གསེར་ཐིག་ཀྱང་དེ་གྲས་སུ་འགྲིག་པས་ལེགས་པར་བཀའ་སྩལ།
དེ་ལོའི་དཔྱིད་དབྱར་སྟོན་སོགས་འདི་ཁུལ་ལ་རིམས་ནད་ཡོད་མུར་གདུང་བརྒྱུད་རིན་པོ་ཆེར་ཡང་བེག་གེ་བཞེས་པས་མགུལ་མི་བདེ་བ་འཁྲུངས་འཕྲལ་རྗེ་ཉིད་ནས་རི་ཁྲོད་མ་དང་། ལྗགས་ཆུ། སྐུ་རིམ་རྣམས་ནར་མར་གནང་བས་མྱུར་དུ་སྙུན་ལས་གྲོལ་བས་རྗེ་རྡོ་རྗེ་འཛིན་ཉིད་ཐུགས་སྤྲོ་བའི་ངང་ནས་སྒོ་རུམ་ནང་སོ་སོགས་སུ་ཕེབས་ཏེ། སྔར་སྐུ་བལྟམས་དུས་གཏང་རག་ལ་ཕུལ་བའི་ལྷ་མདུང་ལ་དར་ཡུག་རིང་མོ་རེ་གསོལ་བར་མཛད་ནས་སྐྱེད་ལྷས་བསམ་བརླིང་གཉིས་ལ་གཏོར་སྤོད་གྲས་སུ་ཕྱགས་ལེགས་པར་ཕེབས། མགོ་ཟླའི་ཚེས་དྲུག་གི་ཐོ་རངས་འོད་གསལ་དུ། སི་ཏུ་གྲོངས་པའི་རྐྱེན་བྱས་སྡེ་དགེ་བློ་གྲོས་རྒྱལ་མཚན་ཉིད་ཤིན་ཏུ་མྱ་ངན་ཆེ་ཉམས་ཀྱིས་ནང་མུན་ནེ་བ་ཞིག་གི་ཀ་དྲུང་ན་ཞལ་བྱང་གཟིགས་སུ་བཞུགས་ཏེ་སི་ཏུས་བཀའ་འགྱུར་རིན་པོ་ཆེར་ཞུ་དག་མཛད་པ་སོགས་སྡེ་དགེར་སྐུ་དྲིན་ཆེ་ཚུལ་དུ་མ་གསུངས་ཤིང་། རྟ་རྐྱང་པའང་བརྒྱད་ཅུ་ཙམ་བྱིན་པ་ཡིན་གསུངས་པ་ཞིག་འཁྲུངས་སོ། ། དེ་དག་གི་དོན་བསྡུ་ན། གནམ་ལོ་ལྗོན་རྩེའི་སྤྲེའུའི་གར་མཁན་མའི། ། གཟིགས་མོར་གྲྭ་ལྔའི་ལྷ་མོ་ས་འདིར་བྱོན། །
འཁོན་རིགས་རྩ་བ་ཚུགས་པའི་ཡོངས་འདུ་ལ། ། ཞིང་འདིའི་ལེགས་བྲིས་གཞོན་ནུས་སྤྲོ་གར་འགུལ། ། འཁུ་བའི་ཚ་རེག་ཏིང་འཛིན་གཡུལ་ངོར་ཕམ། ། འཆི་མེད་ངོར་གྲུབ་ལྷ་མིན་སྔོན་འཚུབས་ཡལ། ། བསྟན་འདབས་གར་འཆམས་བྱི་དོར་བྱེད་བཞིན་དུ། ། ཞལ་དྲོའི་རོར་སྤྱད་ཀེག་སྲི་རྨེག་མེད་བཅིལ། ། བཅུད་ལྡན་འོ་འཛིན་བསྐྱངས་དང་སྔོན་གྱི་གནས། ། རྗེས་དྲན་གསུང་གསང་འཆི་མེད་འདུན་སར་གྲོལ། ། རྒྱལ་བའི་མྱུ་གུར་མི་མཐུན་རླུང་གི་བེག ། ལོ་མའི་གོས་ཅན་ལྷ་མོར་བཞེངས་ཏེ་བསྐྲད། །
ཅེས་ཀྱང་སྨྲས་སོ།། ༈ །།དགུང་གྲངས་སོ་བདུན་དུ་ཕེབས་པ་ཤིང་བྱ་རྟ་ཟླའི་ཚེས་གཅིག་ནས་རྣམ་སྲས་བསྐང་བཟླ་གང་མ་མཛད། དབོ་ཟླ་ནས་མཁན་ཆེན་ཆོས་བཀྲ་ཤིས་སོགས་ལ་ས་སྐྱ་བཀའ་འབུམ་གྱི་ལྗགས་ལུང་ཡང་ཚུགས་ཤིང་རྒྱལ་ཡུམ་ཞབས་འབམ་གྱིས་སྙུན་པར་སྨན་ཆབ་ལ་ཕེབས་པས་ངོ་ཇེ་གསལ་དུ་སོང་ནས་བཅོས་རྣམས་མཛད་མུར་ཞལ་དྲོའི་འཇིམ་སྐུ་རྣམས་བཞེངས་ཟིན་ནས་རབ་གནས་བརྒྱ་ཚར་ཚུགས་དུས་སྔ་དྲོ་ཞིག་ས་སྐྱའི་ནུབ་ཕྱོགས་སུ་འཇའ་ཚོན་ཡ་མཚན་ཅན་ཞིག་ཤར་བས་རབ་གནས་ལ་དགེ་ལྟས་སུ་གཟིགས། དེ་ནས་སྡེ་དགེ་སྨན་བླ་དཀོན་མཆོག་གྲགས་པ་སོགས་ལ་དབང་བཀའ་རྗེས་གནང་འཐོན་ཕྱག་སོགས་རིམ་བཞིན་གནང་ནས་སྣྲོན་ཟླའི་ནང་མཛོད་འཛིན་དབུས་ཕེབས་ཤིག་དང་བསྟུན་ཤབ་ཆུ་རགས་ལ་ཟློས་སྐོར་གྱི་འགོ་ཟུག རབ་གནས་གྲོལ་ཉིན་སྦྱིན་བདག་བསྒོ་བར་སྐུ་གདུང་རིན་པོ་ཆེ་བྱོན་ཐོག་རྟེན་གཙོ་རྣམས་ཀྱི་དབུ་ཐོག་གདུགས་དང་སྐུ་མདུན་དུ་མཆོད་པའི་བྱེ་བྲག་བླ་བྲེ། འཕན། མར་མེ། ཞལ་ཟས། རྔ་ཟླུམ། འཁར་རྔ།
དུང་སོགས་གཙུག་ལག་ཁང་གི་ཉེར་སྤྱད་རྣམས་ཕྱག་ཏུ་བསྟར་ཙམ་རེ་མཛད་ནས་སྐུ་རྣམས་ཀྱི་དྲུང་དུ་ཕུལ་ཏེ་བཞུགས་ཁྲི་ལ་ཕེབས་པའི་ཐོག་མ་རང་དེ་འགྲིག་པས་རྫས་བརྒྱད་མངའ་གསོལ་ཤུགས་འབྱུང་དུ་བྱུང་བའང་སྔར་འདྲ་འདྲ་འགྲིག་འགྲིག་མཛད་པ་མ་ཡིན་པར་རང་འགྲིག་དེ་རིགས་རྣམ་པ་ཀུན་ཏུ་མང་དུ་བྱུང་བ་རྣམས་ནི་ཡབ་སྲས་ཡུམ་བཅས་ཀྱི་ངོ་མཚར་བའི་མཛད་པ་ཤ་དག་དང་། དེ་བསྟན་གྲྭ་ཚང་ནས་ཀྱང་རབ་གནས་གནང་བའི་ཕྱི་བསྐོར་དང་བསྟུན་སྐུ་རྣམས་གཙུག་ལག་ཁང་དུ་ཕེབས་རྒྱུའི་ཞལ་བཀོད་ཀྱིས་ཚོམས་དམར་དུ་གཟིམ་འོད་དང་། ཞལ་དྲོར་དྲུང་ཡིག་ཀུན་ཕུན་གྱིས་དོ་དམ་ཞིང་གཙུག་ལག་ཁང་གི་རྩེ་ནས་ཆོས་དུང་རིན་པོ་ཆེ་གསུང་བསྐུལ་ཏེ། གཞི་ཐོག་ནང་ནས་ལྟག་སྒོའི་རྡོ་སྐས་བར་བཙུན་ཆུང་མཆོད་རྫས་ཅན་ཁ་ཤས་ནས་གདུང་རབས་མྱུར་འབྱོན་སྨོན་ཚིག་བརྗོད་ཅིང་། རྡོ་སྐས་འགོ་ནས་ཞལ་དྲོའི་བར་བྱིས་པ་ལང་ཚོ་བཅུ་དྲུག་ལོན་པ་ཁ་ཤས་ནས་མདུང་འཛིན་པ་དང་། ཕྱེ་མར། སྣོད་འབྲུས་གང་བ། མཆོད་རྫས་སོགས་ཀྱིས་སྣ་དྲངས་སྐུ་རྣམས་རིམ་བཞིན་སྐྱ་སེར་གཟབས་འཆོར་ཅན་ནས་སྤྱན་འདྲེན་སྐབས་རྗེ་རྡོ་རྗེ་འཆང་སྲས་ཡུམ་རྣམས་རྩེ་ནས་གཟིགས་རྟོག་གི་ཚེ་རྗེའི་ཐུགས་ལ་བསྟན་པའི་རྩ་བ་གདུང་རབས་རིན་པོ་ཆེ་འབྱོན་དཀའ་བ་དེ་ཙམ་བྱུང་ཡང་ངལ་བ་ཁྱད་བསད་ཀྱིས་ཐབས་དུ་མར་འབད་པའི་འབྲས་བུ་མངོན་དུ་གྱུར་ཏེ་ད་ནི་ཞལ་གཟིགས། ཞལ་དྲོའི་གཙུག་ལག་ཁང་ཁྱད་པར་ཅན་འདི་ཡང་རྟེན་འབྲེལ་བཟང་པོ་དང་བཅས་ཧ་ལམ་ཚགས་སུ་ཚུད་པས་ཐུགས་བདེ་དགོངས་པའི་མུར་བདེ་སྟོང་གི་ཉམས་ཁྱད་པར་ཅན་ཞིག་དེ་དུས་ཀྱང་འཁྲུངས་བྱུང་ཞེས་བཀའ་སྩལ། ཞལ་དྲོར་ཕེབས་སྐྱེལ་གྲུབ་ནས་རབ་གནས་ཞབས་བསྐོར་འཁོར་བ་དུས་མཚུངས་དང་།
ཀུན་རར་བྱིས་པ་རྣམས་ཀྱིས་ལྷ་རྒྱལ། སེར་ཁང་རྩེ་ནས་ཆོས་དུང་རིན་པོ་ཆེ་གསུང་བསྐུལ་མཛད་པ་སོགས་ཐུགས་གྲ་གང་འགྲིག་གནང་ཉིན་གནམ་གཤིས་ཀྱང་བཟང་ཞིང་། ལྷག་པར་མེ་ཏོག་གི་ཆར་ནི་སྔར་དྲན་མ་མྱོང་བ་ལྟ་བུ་འབབ་པ་འདུག་ཅེས་སྐྱ་སེར་མཐའ་དག་ནས་གླེང་བའང་དོན་ལྡན་བཞིན་དང་། མི་རིང་བར་གསོལ་ཐབ་ལྷོར་ཕེབས་དང་ཆབས་གཅིག་རྒྱལ་ཡུམ་ཉིད་སྨན་ཆབ་སྐབས་ཀྱང་སྐུ་གདུང་རིན་པོ་ཆེ་བདེ་མུའི་མཚན་གཟིམ་ཐོག་འགར། བྲམ་ཟེ་ཚངས་པ་ཚངས་པ་ཤེས། ། ཞེས་སོགས་མཚན་བརྗོད་ཀྱི་ཚིག་འགའ་གསུང་མུར་མནལ་བ་དང་། ཡུམ་ལ་སྨན་ཆབ་དེས་ཕན་ངོ་ཆེར་གྱུར་ཏེ་རིམ་གྱིས་སྙུན་ལས་གྲོལ། ཕུར་སྒྲུབ་སྐབས་མཛོད་འཛིན་ཡང་འབྱོར་ཞིང་ཞལ་དྲོའི་སྐོར་ཚང་མ་གྲུབ་ནས་ཁྲུམས་ཟླར་རབ་སྟོན་གནང་དུས་རྗེ་རྡོ་རྗེ་འཆང་བན་ཚང་འཁོར་ཚོགས་བཅས་གཙུག་ལག་ཁང་འོག་མ་དང་།

མཁན་ཆེན་བསྙེན་སོང་རྣམས་སྟེང་དུ་འདུ་བར་མཛད་དེ་ཀྱེ་རྡོར་རབ་གནས་འབྲིང་པོ་བཅས་ཕྱི་བསྐོར་ལ་མེ་ཏོག་གི་ཆར་ཉིལ་བའི་ཞར་ལ་ལྷ་ཆེན་རུང་ཁང་ཉམས་གསོ་ཁྲོ་ཆེན་གསར་བླུགས་བཅས་ལའང་ཤིས་བརྗོད་ཀྱི་མེ་ཆར་ཕབ་སྟེ། ཆུ་ཁམ་ནས་དྲུང་གཞས་ཀྱིས་སྔུན་བསུས་ཞལ་དྲོར་རྗེས་ཆོག་རྣམས་དང་། ཚོམས་ཆེན་དུ་དགའ་སྟོན་བཞུགས་གྲལ་གྱི་ཚེ་གསུང་བཤད་མཚམས་སྦྱོར་ལ་རྗེ་བཙུན་ས་སྐྱ་པར་གདུང་རབས་རིན་པོ་ཆེ་དགོས་གལ་ཆེ་ཚུལ། ཐོག་མར་གནམ་ཁའུ་པས་དཀོན་མཆོག་རྒྱལ་པོ་དང་མ་གཅིག་ཞང་མོ་རྟེན་འབྲེལ་བསྒྲིགས་ནས་ས་ཆེན་འཁྲུངས་ཚུལ། ས་ཆེན་ལའང་སྒྱི་ཆུ་བའི་ཞལ་ཆེམས་སེར་ཆས་ལ་རྩི་འཇོག་མཛད་མི་དགོས་པར་གནམ་ཁའུ་པ་ཉིད་ཀྱི་གསུང་བཞིན་གདུང་འཛིན་གྱི་གོ་སར་བཞུགས་ན་མ་འོངས་པར་ཕན་པའི་ལུང་བསྟན་བདག་ཉིད་ཆེན་པོ་བཟང་པོ་དཔལ་ལ་རྒྱ་ནག་གོང་མ་ཆེན་པོ་དང་ས་སྐྱའི་དཔོན་ཆེན་བུ་སློབ་རྣམས་ཀྱིས་གསོལ་བ་བཏབ་ཚུལ། སྔགས་འཆང་ཆེན་པོ་དང་ཨ་མེས་ཞབས་རབ་བྱུང་ལས་སླར་གདུང་འཛིན་མཛད་ཚུལ་སོགས་ལས་འཕྲོས་ཏེ་གྲགས་བློ་བས་ཨ་མེས་ཞབས་ལ་ཞལ་ཏ་ནན་ཏན་གནང་ཚུལ་བཞིན་དེང་དུས་རྗེ་རྡོ་རྗེ་འཛིན་ཉིད་ལའང་གནས་ཚུལ་དེ་ལྟར་ཤར་ཚུལ། གདུང་རབས་རིན་པོ་ཆེ་མྱུར་དུ་ཕེབས་ཆེད་གོང་གི་སྒྲུབ་མཆོད་བརྒྱ་ཚར་རྣམས་དང་། གྲྭ་ལྔ་ལུགས་སྐུ། སྒྲོལ་མ་གསེར་ལྗང་མ། རྒྱལ་ཡུམ་ནས་དངུལ་གྱི་སྒྲོལ་དཀར་གསར་བཞེངས། གཞན་ཡང་འཇིམ་སྐུ་ལྡེབས་བྲིས་བཅས་བཞུགས་པའི་ཞལ་དྲོ་ལྷ་ཁང་རྟེན་བརྟེན་པར་བཅས་པའི་རབ་གནས་ཡིན་ཚུལ་སོགས་ཀྱིས་འདོམས་པར་མཛད་དུས།
གྲགས་བློ་བའི་ཞལ་ཏ་ལོ་རྒྱུས་རྣམས་གསན་པས་དབུ་བྱེད་བཀའ་བཅུ་པ་སྤྱན་ཆབ་དབང་མེད་དུ་ཉིལ་ཞིང་། དེ་ནས་ལེགས་སྐྱེས་ཀྱི་བདོག་པ་རྣམས་བཞེས་ནས་བཟོ་པ་རྣམས་ལ་གནང་སྦྱིན་གྱ་ནོམ་པའང་བྲིམས་པར་མཛད། དགུན་ཐོག་མཛོད་འཛིན་བླ་བྲང་མཆོག་ཏུ་གཏན་ཚིགས་ཞུ་བར་ཕེབས་པ་དང་། དྲུང་ཡིག་ཀུན་ཕུན་གདོང་སྣ་བའི་ཁ་མཆུའི་ངོ་ལེན་ལ་འཐོན། རྗེ་ཉིད་ནས་གོང་དཀར་འོར་སྦུག རིན་རྩེ་རྫོང་དཔོན། སྡེ་དགེ་ཨ་འཁྲོ་སོགས་ཀྱི་རེ་སྐོང་དང་། འབྱུང་འགྱུར་སྐུ་གདུང་རིན་པོ་ཆེ་གེགས་མེད་དུ་ཕེབས་ཐུབ་པ་དང་། སྡེ་དགེར་རྒྱལ་སྲས་འབྱུང་བ་སོགས་ཀྱི་ཆེད་དུ་མགོན་ཁང་ཁག་བཞིར་དཔལ་གྱི་ཞལ་ཟས་འཛུགས་གནང་གིས་ཕྲིན་འཆོལ་གནད་སྨིན་མཛད་པའི་སྐབས་སོ། ། དེ་དག་གི་དོན་བསྡུ་ན།
ངལ་བསོས་མཆོག་གི་དངོས་གྲུབ་སྣང་བརྙན་དུ། ། ཤར་འཕྲལ་དམ་ཡེ་དབྱེར་མེད་དགེ་མཚན་བདག ། བྱིན་རླབས་གཟི་འབར་ནམ་མཁའི་ནོར་བུ་ལ། ། འགྲན་ཟླར་རྩོམ་འདོད་མེ་ཁྱེར་ཕུང་བྱེད་སྒྲུབ། ། རྡོ་རྗེའི་སྟན་ལ་ཐོག་མའི་རྟེན་འབྲེལ་གནད། ། ལྷུན་གྲུབ་ཆད་མེད་རྒྱལ་བའི་ཕྲིན་ལས་ལ། ། ཅོ་འདྲི་མིན་ན་རྒྱལ་སྲས་དམ་པ་རུ། ། གྲུབ་པའི་གཏན་ཚིགས་གསལ་བ་སུ་ཡིས་འགོག ། འཕྲོག་བྱེད་གདོང་དུ་ཐར་པའི་གཞལ་མེད་ཁང་། ། རྒྱུད་སྡེའི་ལྷ་ཚོགས་འཁྲུངས་ཚེ་ཞལ་དྲོའི་སྒྲ། །
དོན་དང་ལྡན་མོད་སླར་ཡང་མཆོད་ཡོན་གྱི། ། མྱུ་གུ་གསར་བུའི་ཆོ་གར་སྤྲོ་དགས་གཞོལ། ། ཞེས་ཀྱང་སྨྲས་སོ།། ༈ །།དགུང་གྲངས་སོ་བརྒྱད་དུ་ཕེབས་པ་མེ་ཁྱི་རྟ་ཟླའི་བཅུ་བཞི་ཉི་མ་རྒྱལ་འཛོམ་ཉིན་གདུང་བརྒྱུད་སྐུ་བལྟམས་ཟིན་པ་དང་མ་འགྱངས་པར་བལྟམས་རྒྱུ་བཅས་ཀྱི་སྐུ་གེགས་སེལ་ཕྱིར་གདུགས་དཀར་ཉེར་བདུན་མའི་དབང་རས་དཀྱིལ་སྟེང་ནས་མཛད་དུས་ཕན་ཁང་དབོན་ནས་བྱམས་སྐུའི་རྒྱབ་ཡོལ་གྱི་བཟོ་གདན་སར་དབུ་འདོན་མཐར་ཕྱིན་ལེགས་སོའི་གྲས་ལ་དངུལ་གྱི་མཎྜལ་ཆེ་ལེགས་ཤིག་ཕུལ་བ་སྟ་གོན་ཉིན་ཚོམ་བུ་བཀོད་ཆོག་དང་། བཅོ་ལྔར་དབང་གི་དངོས་གཞིའི་ཉིན་མེ་ཏོག་སེར་པོ་ཁ་གསར་འབུལ་མི་བྱུང་བ་སོགས་རྟེན་འབྲེལ་གྱི་ལ་ཉེ་ཤིན་ཏུ་ཤིས། བཅོ་བརྒྱད་དང་བཅུ་དགུར་གཤེད་དམར་རས་དཀྱིལ་ཐོག་ནས་སྟ་དངོས་མཛད་དེ་སྐུ་གདུང་རིན་པོ་ཆེ་དགུང་གྲངས་བཞི་པ་དང་ཡུམ་སོགས་ལ་དབང་བསྐུར་མཛད་པས་གནས་དང་དབང་རྫས་སོགས་ཕལ་ཆེར་གདུང་བརྒྱུད་རིན་པོ་ཆེའི་མཁྱེན་མཚོར་བཞུགས་པས་རྗེ་ཉིད་ཐུགས་དགེས། སྐུ་ཆུང་བ་ནི་དེ་དུས་ཡུམ་གྱི་ལྷུམས་ན་མཆིས་པས་རྗེ་ཉིད་ནས་སློབ་མ་སྟ་གོན་དང་དངོས་གཞི་ཐམས་ཅད་ལ་སྤྱན་དམིགས་ཡང་དག་མཛད་པས་བཀའ་དབང་དེ་གསན་པའི་གོ་ཆོད་པ་ཙམ་ཡོད་གསུངས། དེ་སྐབས་ཡབ་རྗེ་རྡོ་རྗེ་འཆང་དེ་ཉིད་རྗེ་ཉིད་ཀྱི་འོད་གསལ་དུ་ཡང་ཡང་དགྱེས་ཉམས་ཅན་དུ་ཕེབས་ཏེ་དབུགས་དབྱུང་གཟེངས་བསྟོད་ཀྱང་སྩལ་ཞིང་དུས་རྟགས་དང་བསྟུན་བསམ་ཡས་སུ་རྒྱལ་པོ་སྐུ་ལྔ་དང་ཡ་བ་སྐྱ་བདུན་གྱི་རྟེན་མདོས་ཀྱང་འཛུགས་པར་མཛད། དེ་ནས་འཆར་འཕར་གྱི་བསྟེན་མཁས་བགྱི་བས་དུས་འདའ་བཞིན་པར་ས་གའི་ཚེས་གཉིས་གསུམ་སྐབས་རི་བོ་ཆེ་ནས་གྲུབ་ཆེན་ཐང་སྟོང་རྒྱལ་པོའི་རྣམ་ཐར་སྔ་བསྒྲིགས་སུ་གྲགས་པ་པར་མ་ཞིག་ཕྱག་ཏུ་སོན་པ་ལྗགས་ཀློག་གི་མུ་དང་། ཚེས་གསུམ་ཉིན་བན་ཚང་པར་རྗེ་ཉིད་ནས་གསར་བཙུགས་མགོན་མདོས་དང་དམ་ཚིག་བསྐང་བའི་ཕྱག་ཆར་སྦྱོར་འཇགས་ཀྱི་རྡོར་དྲིལ་ཐེག་ཆེན་འདྲ་ཅོག་དངོས་གཙང་འགའ་ཞིག་སྒྲིག་གནང་དེའི་སང་ཤར་མ་སྐྱ་ཙམ་ཟླ་ལག་ཆུ་ནང་འཕྲད་པ་བདུད་རྩི་སྦྱོར་བའི་ཐོག་སྐུ་གདུང་རིན་པོ་ཆེ་བལྟམས་རན་པས་གང་ཅིའི་བཅའ་སྒྲིག་ཆུ་ལུག་བཞིན་མཛད་དེ་བདེ་བར་བལྟམས་པས་ལེགས་སོ་བཀྲ་ཤིས་ཀྱི་མངའ་གསོལ་སོགས་གནང་།
ཉི་ཤར་ཐོག་གཟིམ་ཆུང་རྩེར་རྗེ་ཉིད་ནས་ལྷ་བསང་མཛད་རྗེས་ཚེ་དཔག་མེད་ཀྱི་སྐུ། རྣམ་རྒྱལ་སྒྲུབ་ཐབས་རྗེས་གནང་། ཛ་བིར། སྡོམ་རིག རིག་གནས་སྐོར། རྡོར་དྲིལ་སོགས་སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྟེན་བདོག་པའི་དངོས་པོ་དང་བཅས་ཐུགས་དགྱེས་བཞིན་དུ་སྩལ་ཏེ་ཤིས་བརྗོད་ཀྱི་མེ་ཏོག་དང་། རིམ་བཞིན་ཚེ་དཔག་མེད་ཀྱི་བཀའ་དབང་སོགས་གནང་། དེ་ཉིན་མཛོད་འཛིན་ནས་ཞལ་དྲོ་ལྷ་ཁང་གི་མཆོད་ཀོང་གསེར་ལྗང་མ་འབྲུས་ཕྱུར་ཏེ་གཟིགས་འབུལ་སྐབས་ད་ནངས་ཡང་གདུང་བརྒྱུད་ཞིག་འཁྲུངས་ཚུལ་ལས་འཕྲོས་པའི་བཀའ་གསང་མང་དུ་གྲོལ་ཞིང་། དེ་མཚམས་ནས་རྗེ་རྡོ་རྗེ་འཆང་ཉིད་ཀྱི་དགོངས་པར་འཁྲུངས་པ་ཞལ་སྒོ་ལས་བྱོན་པ་ནི་འདི་ལྟ་སྟེ། རང་གི་སེམས་ལའང་གདུང་སྐུ་མཆེད་འདི་དག་འཁྲུངས་རྟགས་སོགས་གང་ས་ནས་ཤིན་ཏུ་ལེགས་ཤིང་།
རང་ཡང་སོ་བདུན་ཀེག་སྲི་ཐུ་མོ་དེ་ལས་ཐར་བས་སྤྱི་སྒོས་ནས་རེ་བ་མཛད་ཅིང་། རང་ནས་ཀྱང་ལུང་མོ་རྩིས་སོགས་ལ་བབས་པའི་རིམ་གྲོ་དང་གཞན་ནས་སྒྲུབ་འོས་ཀུན་འབད་པ་བསྐྱེད་ཁུལ་ལ་འབྲས་བུ་བྱུང་བ་འདི་བཞིན་སྤྱིར་དཀོན་མཆོག་གི་བདེན་པ་བསླུ་མེད་དང་། བྱེ་བྲག་ཡབ་རྗེ་རྡོ་རྗེ་འཆང་དེ་ཉིད་ཀྱིས་ཁོ་བོ་ལྟ་བུ་གནས་སྐབས་དུས་བབས་ཀྱི་གདུལ་བྱར་གཟིགས་ཏེ་རིགས་སྲས་སུ་རྗེས་སུ་བཟུང་ཞིང་ལོ་ཆུང་ངུ་ནས་གོང་མའི་ཆོས་ཁྲི་རིན་པོ་ཆེར་ཆེ་འདོན་མངའ་གསོལ་ཐུགས་རྗེས་གཟིགས་ཏེ་འཁུར་དབང་མེད་དུ་འཁྱེར་དགོས་ལ་རང་ནི་ན་ཕྲ་ལུགས་ཟུང་གང་ལའང་ཤེས་རྒྱ་མེད་ཁར་གཏི་ཐོམ་དང་སྤྲ་ཆལ་གཉིས་ཀ་ཡོད་པས་ཟིན་རེ་མེད་ཅིང་། མ་ལགས་དེ་ངེད་རང་ལ་སྐུ་དྲིན་འཁོར་མེད་ཡིན་ཡང་གོ་ས་མཐོན་པོ་འདི་འདྲར་ཞལ་བཀོད་མི་ཐུབ་ཅིང་། མཛོད་པ་རྒྱལ་མཚན་རིན་ཆེན་ཤེས་རབ་ཆེ་བས་དཔེ་འཛིན་སྐྱེན་ཞིང་། དཔེ་དོན་འབྲེལ་བ་བརྗོད་པ་གཙང་བའི་གཏམ་ལ་རང་དབང་ཐོབ་པ་ལྟ་བུ་ཡིན་པས་མི་དབང་ཆོས་རྒྱལ་སོགས་ཆེན་པོ་རྣམས་ཀྱི་དགོངས་པར་འཆར་བ་དེ་ཡང་གོ་ས་ཆེན་པོ་འདིའི་བགྱི་བར་ཐོག་ཏུ་བབས་པ་ན་འོ་བརྒྱལ་ཙམ་ཡོད་དམ་ཀ་བསམ་ཞིང་། གཉེར་དཔོན་བགྲེས་པོ། དྲུང་ཡིག་ཀུན་སངས་སོགས་དྲུང་སེར་རིགས། མགྲོན་གཉེར་སོགས་དྲུང་སྐྱའི་རིགས། མཁན་ཆེན་སོགས་གྲྭ་ཚང་རྣམས་ཀྱི་ཁྲོད་ནའང་ལུགས་གཉིས་ཀ་ནས་མཁྱེན་རླབས་ཅན་རང་ཡོང་དཀའ་བས་རྒྱུ་འདོན་སྤུན་འདོན་གྱི་བགྱི་བར་ཡང་འགའ་ཞིག་མཐུན་ལ་འགའ་ཞིག་མི་མཐུན་པ་ཡང་འདུག་པ་བཅས་འཛིན་སྐྱོང་ཉག་ཕྲ་དེ་སྐབས་སུ་གང་སར་ཐར་རྩེ་རྡོ་རྗེ་འཆང་དེ་ཉིད་ཀྱིས་ལེགས་སློབ་ཉེས་བཅོས་དངོས་བརྒྱུད་ཀྱི་སྒོ་ནས་བཀའ་དྲིན་བསྐྱངས་ཤིང་།
ངེད་རང་སྒེར་གྱི་སྒོ་གསུམ་གྱི་བྱ་བར་གནས་སློབ་བཟོད་པ་བཀྲ་ཤིས་དེས་ཡབ་རྗེ་རྡོ་རྗེ་འཆང་བཞུགས་སྐབས་ཀྱང་བསླབ་བྱ་ཚད་མེད་མཛད་ཅིང་། རང་ལ་གདན་སའི་ཁུར་བབས་པ་ནས་བཟུང་ཉིན་རེ་བཞིན་ཡང་སྐྱོན་ཡོན་ཆར་འབེབས་ལྟར་བཀའ་དྲིན་ཆེ་བས་དེ་སྐབས་སུ་ནི་ཞེ་བསུན་ཡོང་ཡང་རིང་པོར་མ་ཐོགས་པར་མི་གྲལ་དུ་ཆུད་ཅིང་བླ་གོ་ཆོད་ཙམ་གྱིས་གདན་ས་བཟུང་ཐུབ་པའང་དེ་ཉིད་ཀྱི་སྐུ་དྲིན་ཡིན་པས་གང་ལྟར་རང་གཞན་རྒྱུ་རྐྱེན་དེ་དག་གིས་གདན་ས་ཆེན་པོར་སྐུ་ཆག་ཡོང་ཉེ་རང་ཡིན་འདུག་ཀྱང་། ཡབ་རྗེ་རྡོ་རྗེ་འཆང་ཆེན་པོ་དེ་ཉིད་ནི་དུས་གསུམ་སྒྲིབ་མེད་དུ་གཟིགས་པའི་རྫོགས་པའི་སངས་རྒྱས་སོ་སོའི་སྐྱེ་བོའི་སྐུར་བསམས་བཞིན་རྣམ་པར་སྤྲུལ་པ་ཞིག་ཏུ་གཏན་ཚིགས་ཡང་དག་པ་ནི། དེ་ཡང་སྔགས་འཆང་ཀུན་དགའ་བཀྲ་ཤིས་ནས་ལྕམ་ཟུང་གཞོན་ནུ་ནས་བཞེས་ཀྱང་རིགས་སྲས་ཞལ་གཟིགས་ཤིན་ཏུ་དཀའ་ཚུལ་མཛད་པས་སྤྱི་སྒོས་ཡི་མུག་མུན་གླིང་དུ་འཁྱམས་སྐབས་ཐུགས་རྗེའི་རང་གཟུགས་ཉི་མ་ཤར་བ་བཞིན་ཕེབས་ཏེ་ཡབ་རྗེ་མཆོག་ལས་གསན་པ་རྒྱ་མཚོའི་ཕ་རོལ་ཏུ་སོན། གཞོན་ནུ་ནས་གསན་བཞེས་ཕུལ་ཕྱིན་བཀའ་དྲིན་བསྐྱངས་ཏེ་དགུང་ལོ་བདུན་པར་ཡབ་གཤེགས་པས་སྐུ་ན་ཕྲ་མོ་སྐུ་རྐྱང་རང་ལ་ཐུག ཡ་ངའི་དུས་ཚོད་དེ་འདྲའི་སྐབས་ཞབས་ཕྱི་རྣམས་མགོ་མ་འཚོ་བར་སྔགས་འཆང་ཀུན་དགའ་བཀྲ་ཤིས་ཀྱི་སྐུ་དྲིན་ལོག་འཇལ་བྱེད་མཁན་ཚོས་དཀྲུག་ཤིང་གིས་ཡུམ་སྲས་ལ་ཐུགས་ཟོས་བདེ་བ་ཉིན་གཅིག་ཀྱང་མེད་པ་ལྟར་གྱུར་ཀྱང་ལོག་སྒྲུབ་དེ་དག་གིས་ནམ་ཡང་མི་བརྫི་བར་བླ་མ་གོང་མའི་ཕྱག་སྲོལ་བཟུང་བར་མཛད་ཅིང་། ཞབས་ཕྱིའི་ཐུགས་བསུན་དེ་ལས་ཡོལ་ནས་མ་འགྱངས་པར་ཇུན་གར་པས་བོད་ཡུལ་ལ་དཔུང་འཇུག་མཛད་དུས་བོད་ཀྱི་ཆེ་གཉན་ཕལ་ཆེར་སྐྲག་ཅིང་རྟབ་རྟབ་པོར་གྱུར་དུས། སྤྱི་འགྲེ་བཞིན་འདིར་ཡང་རྒྱལ་ཡུམ་སོགས་བཟོད་གླགས་མེད་པའི་ཐུགས་འཁོལ་དང་། མཛོད་པ་ཕུ་གསུམ་པ་སོགས་སྡིངས་ཆེན་གྱོང་ངེར་གྱི་རིགས་ནང་དུ་སྙིང་འདར་ཡང་ཕྱིར་སྣང་མེད་དུ་སྡོད་པས་གཞན་ཕལ་ཆེར་གདུང་བརྒྱུད་སྐུ་ན་ཕྲ་སྐབས་འདི་ཚོས་བྱེད་ལུགས་ཀྱིས་ཡ་ཧུད་ག་འདྲ་ཞིག་བྱས་འགྲོའམ་སྙམ་རུང་རེ་གཉིས་ནས་ཕག་ལབ་བྱེད་པ་ལས་ཟེར་ནི་མ་ནུས། ཉེན་ཆེན་དེ་འདྲའི་ཚེའང་དཔའ་གདེང་དང་བཅས་བླ་མ་མཆོད་དཔོན་སོགས་གཟུ་བོར་གནས་པ་རྣམས་ལ་རང་རེར་སྐྱོན་མི་འབྱུང་བའི་གསུང་གིས་དབུགས་དབྱུང་དང་བཅས་བཞུགས་པས།
རེ་ཞིག་ནས་དམག་པ་དེ་གྲས་ཁ་ཤས་གཙང་ལ་དོན་སྤྱོད་གཞན་ལ་ཡོང་ཞོར་འདིར་ཡང་འབྱོར་བར་སྤྱིར་ཁ་འཁྱམས་སྣ་ཚོགས་ཀྱིས་བརྡབ་ཤོགས་དང་། བྱེ་བྲག་མི་ཉག་དབོན་པོ་ཟེར་བ་ཞིག་གིས་དགོས་མེད་དུ་བསྡིགས་པས་ཐམས་ཅད་བློ་གཏོར་ནས་ཅི་བྱར་གྱུར་པའི་མུར་དམག་པ་དེ་རྣམས་འབྱོར་ཕྱག་ཞུ་སྐབས་རང་བཞིན་སྐུ་མདུན་དུ་འོངས་པ་ལས་དད་གུས་ཀྱི་པར་ཀབ་མེད་ཀྱང་ཞག་ཤས་ནས་འཐོན་ཕྱག་ཞུས་དུས། གནང་སྦྱིན་བཀུར་གཟོས་རྣམས་ཀྱང་ཡར་ཕུལ། ཕྱག་འཚལ་སྐྱབས་འཇུག་གི་རྗེས་འཛིན་ཞུས་ཤིང་། ཁོང་རང་ཚོའི་དཔོན་པོར་ཡང་འདི་གའི་གནས་ཚུལ་བཟོ་མེད་ཞུ་རྒྱུ་ཡིན་པ་མདོངས་གསོལ་དུ་ཁས་བླངས་པས་འདིར་ཡོད་རྣམས་ཉི་ཟླ་སྒྲ་གཅན་ལས་གྲོལ་བ་ལྟ་བུ་དང་། ཡོངས་གྲགས་ལའང་ས་སྐྱར་ཅི་ཡང་མ་སྐྱོན་ཞེས་སྙན་གྲགས་དོན་ལྡན་དེང་སང་མངོན་སུམ་དུ་གྱུར་པ་དང་། ཁོ་བོ་སོགས་གདུང་སྲས་ཁ་ཤས་གདུལ་བྱའི་རེ་སྐོང་དུ་སྩལ་བ་ལས་ཁོ་བོ་དང་ནུ་བོ་གཞོན་པ་དེས་རེ་ཞིག་ཅུང་ཟད་ཕན་པའི་རྒྱུ་མཚན་གཟིགས་ནས་རིང་འཚོའི་བདེན་ཚིག་རེའི་དབུགས་དབྱུང་མཛད་པར། ཁོ་བོའི་འདིར། བྱམས་བསྟན་མ་ཤར་བར་དུ་ཞབས་བརྟན་པའི། ། ཕྲིན་ལས་སྲུང་མའི་ཚོགས་ཀྱིས་བསྒྲུབ་པར་མཛོད། །
ཅེས་བྱམས་བསྟན་སོགས་མ་འོངས་པར་འབྱུང་རྒྱུ་ཡིན་པས་ནུ་བོ་དེ་སྔོན་ལ་འདས་ནས་མ་འོངས་པའི་ལྕི་ཁག་དེ་ཁྱོད་རང་གཅིག་སྟེང་དུ་ཁེལ་ནས་དར་ཙམ་ཞིག་དཀའ་མོ་ཡོང་ཡང་ཕྲིན་ལས་སྲུང་མར་བཅོལ་ཡོད་པས་ཧུར་ཐག་ཐོངས་ཤིག་གསུང་རྒྱུར་འདུག་ཀྱང་། རིང་འཚོའི་བདེན་ཚིག་ཡིན་པའི་ལུགས་སུ་མཛད་ནས་གསུང་རིགས་དེ་འདྲ་ཞིག་མཛད་པ་སོགས་དུས་གསུམ་སྒྲིབ་མེད་དུ་གཟིགས་ཤིང་། གཞོན་དུས་ངེད་རང་རབ་འབྱུང་ནུ་བོ་དེ་གདུང་འཛིན་ཡིན་པའི་ལུགས་སུ་བྱས་ན་ཆོས་འཆད་སོགས་དགའ་རབ་བྱེད་རྒྱུ་ཡོང་བ་དང་། རྩེ་གདོང་སོགས་རང་རེའི་ལག་འབྱོར་དེར་ཡང་ཟླ་ཤས་སྡོད་དགོས་པ་དང་། དབང་དེའི་སྐུ་ཐོག་ལ་ཡང་ཡང་ངོས་འགྲོ་བྱེད་དགོས་པས་དེ་སྐབས་རབ་བྱུང་གི་ཆ་ལུགས་ཀུན་གྱི་མིག་སྔར་མཛེས་ཤིང་གདན་སར་ཡང་གདུང་ཞིག་བཞུགས་མཁན་ཡོད་པས་གདུལ་བྱ་རྣམས་བློ་བག་དྲོ་བའི་ཕྱིར་སེར་སྐྱའི་རྣམ་པ་དེ་ལྟར་དུ་འགྱུར་བར་མཛད་ཅིང་། ཕྱིས་ནས་ནུ་བོ་དེར་སྐུ་ཚེ་དཔག་ཏུ་མེད་པ་ནས་ལན་ཆགས་པའི་སྣང་ཚུལ་དེས་སྐུ་ཚེ་དང་གདུང་བརྒྱུད་གང་སར་བར་གཅོད་དེ་བཞིན་ཡོང་བ་བཟློག་ཏུ་མེད་ཀྱང་། ནུ་བོ་དེས་གནས་སྐབས་འཁྱུག་ཙམ་ཞིག་ཏུ་ཁྱེད་ལ་ཕན་ཐོགས་པས་སྤུན་དུ་བཞག་པ་ཡིན་ནོ། ། ཞེས་སྟོན་པར་མཛད་འདུག་པས། སྐྱབས་གནས་བསླུ་མེད་དཀོན་མཆོག་རྣམ་གསུམ་གྱི། ། ཞེས་སོགས་སྐུ་བསྟོད་ཤླཽ་ཀ་གཅིག་པོ་འདི་ཡང་དོན་ལ་གནས་པའི་སྐུ་བསྟོད་རང་ཡིན་མིན་གཟིགས་པ་ཞུ་ཞིང་།
རྒྱུ་མཚན་དེས་ན་ཁོ་བོས་ད་ལམ་གྱི་སྐྱེ་བ་འདི་ལ་ངོ་སྐལ་དུ་གྱུར་པ་རྣམས་སྔོ་ལོ་མ་འཆར་ཙམ་བྱུང་བ་ཡང་རྣམ་འདྲེན་དམ་པ་དེ་ཉིད་ནས་དུས་ཚོད་འདི་ཙམ་ལ་ཁོ་བོའི་དགེ་བའི་ལས་འབྲས་ཀྱིས་སྤྱིར་དལ་འབྱོར་གྱི་ལུས་དང་། བྱེ་བྲག་རྗེ་བཙུན་ས་སྐྱ་པའི་གདུང་དུ་གྱུར་ནས་ངོ་མཚར་བའི་ལག་རྗེས་ལ། གདུང་སྤེལ་ཐུབ་པ་འདིས་མཚོན་ཁོ་བོ་རང་དང་འདྲ་བའི་དམུ་རྒོད་འགའ་ཞིག་སྤྱི་བྱེ་བྲག་ལ་འབྱུང་བའང་རིགས་མཐུན་གྱི་སྤྱོད་པ་དེས་མགུ་བས་གདན་ས་ཆེན་པོ་འདིར་ཕན་རེ་མཛད་པ་ཡིན་འདུག་པས། གདུང་སྐུ་མཆེད་འཁྲུངས་རྟགས་བཟང་ཞིང་གང་ས་ནས་རེ་བྱེད་རྒྱུ་ཡོད་པ་འདི་ནི་བླ་མ་དམ་པ་དེ་ཉིད་ཀྱི་ཐུགས་རྗེ་དང་། རང་གི་ལས་ཀྱིས་བདས་པས་རྗེ་དེ་ཉིད་ཀྱི་སྲས་སུ་རྗེས་སུ་བཟུང་ཡང་ཞལ་གྱི་བདུད་རྩི་ཉུང་ངུ་ལས་མ་ཐོབ་ཅིང་། ནར་མ་སོན་པར་འཁུར་འཁྱེར་བས་རང་གིས་ནི་མི་ཤེས། གཞན་འགའ་ཞིག་ལྷག་བསམ་དག་ཅིང་། ལ་ལ་རྒྱུ་འབྲས་ལ་མི་བརྩི་བའང་ཡོད་པ་དང་། ཁ་ཅིག་རང་གཞན་གཉིས་ཀའི་འཕྲལ་ཕུགས་མི་ཤེས་ཀྱང་ལས་ཀྱི་དབང་གིས་འཁོར་དུ་འདུས་པས་རང་གཞན་གྱི་སྤྱོད་པ་མ་རུངས་པས་སྒྱིད་ལུག་པ་དང་། ན་ཚ་སེངས་ངལ་བག་མེད་ཀྱི་སྤྱོད་པ་སོགས་སྔ་ཕྱི་བར་གསུམ་གྱི་བགྱི་བ་རྣམས་ནི་རང་གི་ལས་ཡིན་པས་བཤགས་སྡོམ་བྱེད་མུར་རང་དབང་མི་འདུས་འདུག་པས།
བླ་མ་དམ་པ་ཁྱེད་ཀྱིས་བདག་སྐྱིད་སྡུག་ལེགས་ཉེས་མཐོ་དམན་ཅི་བྱུང་ཡང་ཐུགས་རྗེས་གཟུང་དུ་གསོལ། རྗེ་དེ་ཉིད་ཀྱི་རྣམ་ཐར་དྲན་ཞིང་རང་གཞན་གདུག་རྩུབ་ཅན་རྣམས་ལ་ཞེ་ལོག་པའི་སྐྱུགས་པ་བསྐྱིལ་མ་ཐུབ་པའང་ཀུན་བློ་ཁོ་རང་ལ་དེ་འདྲ་ཞིག་ལས་མི་འདུག་པས་མཐོལ་ལོ་བཤགས། ཞེས་བཀའ་སྩལ་པ་ལགས། དེ་ནས་རིམ་བཞིན་རིལ་སྒྲུབ་ཕྲིན་འཆོལ་སོགས་དང་། གོང་གི་རྟེན་འབྲེལ་རྣམས་དང་བསྟུན་དར་དཀར་ལ་མཚན་གྱི་མངའ་གསོལ་འདྲི་བར་མཛད་པ་ནི། ཕན་བདེ་རྒྱ་མཚོའམ་ཨེ་ཝཾ་བཟང་པོར་གསོལ་བའི་རྒྱུ་མཚན་སྐུ་མཆེད་གཉིས་བྱོན་པ་དང་། འཁྲུངས་དུས་རྡོར་དྲིལ་མང་དུ་བསྒྲིགས་པར་མཛད་པས་ན་ཨེ་ཝཾ། བརྩོན་འགྲུས་བཟང་པོའི་མཚན་མཐའ་བཟང་པོར་གསོལ་བར་མཛད་ལགས། རིལ་སྒྲུབ་སྐབས་བསམ་ཡས་སུ་གནང་རྒྱུའི་དབུ་འཆིང་། རྒྱལ་མཚན་ཇུས་དཀར་སོགས་བཀའ་འདོམས་དང་།
དེ་དུས་རྗེ་ཉིད་དང་རྒྱལ་སྲས་གཅུང་དམ་པ་ཅུང་ཟད་སྙུན་ཚུལ་ཡང་སྲུང་འཁོར་ལྗགས་སྔགས་རིམ་གྲོའི་རིགས་ནན་ཆེར་མཛད་མ་ཐག་ཡབ་སྲས་སྐུ་དཀྱིལ་གསལ་བས་རིལ་སྒྲུབ་གཏང་རག་དང་། ཆུ་ལུག་ནང་བཞིན་ལྷ་མོ་གསོལ་མཆོད་གཟབས་ཤོམ་ལེགས་འབུལ་རིམ་གྲོ་རྣམས་མཛད་དུས་ཚོགས་ཆེན་དབུ་བྱེད་བསོད་ནམས་བསྟན་འཛིན་འཁོད་འཕྲལ་དང་། སྣྲོན་ཟླའི་ཚེས་དྲུག་ནས་ཟླ་གཅིག་རིང་མགོན་ཁང་ཡོད་དོ་ཅོག་ཏུ་བསྟན་འགྲོའི་བདེ་ཐབས་ལ་ཆེད་དམིགས་གསུང་བསྐང་ཐོག་སྙན་ཤལ་འདོད་གསོལ་ཅན་རྣམས་བསྟར་ཞིང་། ཚེས་དྲུག་ལ་ཕུན་གླིང་རྩེར་གསེར་ཟངས་ཀྱི་རྒྱལ་མཚན་ཟུང་གསར་འཛུགས་དང་སྦྲགས་གཟིམ་ཆུང་སྟེང་ཐུག་གསུམ་གནས་སྤོའི་ཐུག་འཛུགས་གནང་བའང་གོང་མ་ལྕམ་དྲལ། ནུབ་མ་ཞལ་གཙོ་འཁོར། ཤར་མ་ལས་མཁན་ལྔར་བསྐྱེད་ཆོག་གནང་། དེ་ནས་རྗེ་ཉིད་ཀྱིས་མགོན་ཁང་བཞིར་གདུང་བརྒྱུད་གེགས་མེད་ཕེབས་པའི་གཏང་རག་ཐོག་འཛུགས་གཏོར་འབུལ་གནང་གི་སྐྱེད་ལྷས་སུ་ལྷོའི་སྤང་སྟེང་དུ་གཏོར་འབུལ་དུས་འཛུགས་གཏོར་དཔལ་བཤོས་དེ་མགོན་ཁང་དུ་ལུས་པས་སླར་ཡང་ཕྲིན་འཆོལ་རྒྱུན་འཐུད་ན་དགེ་མཚན་འཁྲུངས། བསམ་བརླིང་ལྷོ་རི་རྡོ་གདུགས་འདི་གཅུང་དམ་པའི་བླ་རི་དང་ས་འཛིན་ཕུན་ཚོགས་ཡང་རྩེར་མངའ་གསོལ་མཛད་དེ་སླར་ཡང་སྐྱེད་ལྷས་སུ་དམ་རྫས་རྒྱན་ལྡན་གྱི་གཏོར་ཆེན་འཛུགས་གནང་གིས་གཏོར་བསྔོ་དང་བསྐང་བ་བརྒྱ་རྩ་དང་། དེ་ནས་ལྷ་ཁང་མཁན་ཆེན་ལ་ལོ་གང་གཏོར་བསྔོ་དང་བསྐང་བ་བརྒྱ་རྩ་ཆག་མེད་མཛད་དགོས་འདོམས་པར་མཛད་དེ་ཕུར་སྒྲུབ་ཕྲིན་འཆོལ་སོགས་དང་། ལྷོར་སྤོ་གནང་གིས་ཕེབས་འཕྲལ་ཤིས་བརྗོད་སྦྱང་ཁྲུས་ཚེ་ཆོག་ལྷ་བསང་གཏོར་སྤོད་སོགས་མཛད།
དེ་ནུབ་རྡོ་རྗེ་ཕུག་ནས་སྲས་མོ་དཔལ་ལགས་འཇིགས་སྣང་ཞིག་གི་རྐྱེན་གྱིས་མཚན་ལངས་བྱུང་བ་མ་འགྱངས་པར་ཞིང་བརྗེ་བའི་ལྟས་དང་། ཟླ་ནང་དེར་སྲས་མོ་སྐུ་ཆོས་མཛད་པའི་མཚན་ཚུལ་ཁྲིམས་དཔལ་རྒྱས་དབང་མོར་གསོལ། ཕུར་སྒྲུབ་སྐོར་ཆུ་ལུག་བཞིན་མཛད་རྗེས་གཞི་ཐོག་ཕོ་བྲང་དུ་ཕེབས། གཞི་ནས་མེ་གླང་ལོ་ཡན་རྗེ་རྡོ་རྗེ་འཆང་ནས་སྒྲུབ་མཆོད་སོགས་ལ་ཕེབས་རྟག་ཅིང་དབང་བསྐུར་བགྲང་ཡས་མཛད་པ་སོགས་སྔགས་འཆང་ཆོས་ཀྱི་རྒྱལ་པོ་དང་འཇམ་མགོན་ཨ་མེས་ཞབས་ཀྱི་མཛད་སྒོ་ཤ་དག་ལས་ཀྱང་བརྒལ་བ་གནང་ཞིང་། དེ་ནས་མེ་ཁྱིའི་བར་ལོ་དགུ་ཙམ་གྱི་རིང་ཕུར་སྒྲུབ་དུས་མདོས་གཏོར་སྤོད་སོགས་གལ་ཆེ་རིགས་མ་གཏོགས་ཕལ་ཆེར་ལ་ཕེབས་མ་ཐུབ་ཀྱང་འདི་ནས་བཟུང་ཆོས་སྡེ་ཉི་ཟླ་རྣམ་གཉིས་ཀྱི་བསྒྲིགས་ལ་རྟག་པར་ཕེབས་པའང་རྗེ་ཉིད་ཀྱི་ཚོགས་གསོག་སྒྲིབ་སྦྱོང་ཉི་སྐྱེལ་ལྟ་བུ་མ་ཡིན་པར་ཐུགས་ཀྱི་མཐིལ་ལ་འདི་ལྟ་འཁྲུངས་ཏེ། སྔོན་གྱི་བླ་མ་གོང་མ་ཕལ་ཆེར་སྒྲིག་རྒྱུགས་རང་མཛད་ཅིང་། ཁྱད་པར་སྔགས་འཆང་ཡབ་སྲས་དང་ཨ་མེས་ཞབས་ཡབ་སྲས་རྣམས་ནས་ཚོགས་འདོན་གསུང་བསྐུལ་དང་རོལ་དཔོན་སོགས་རྟག་པོར་མཛད། དབྱར་དགུན་གྱི་གཞིས་ལེན་གསུང་ཆེས་རྣམས་ལ་ཆག་མེད་ལྟར་ཕེབས་སྲོལ་ཡོད་པ་ནི་དམ་པ་དེ་དག་གི་རྣམ་ཐར་ན་གསལ་ཞིང་། བྱེ་བྲག་སྔགས་འཆང་ཆེན་པོ་ཞིང་བརྗེ་ཁ་མར་ཟླ་བ་སྔོན་མའི་ཕུར་སྒྲུབ་རོལ་དཔོན་མཛད། ཨ་མེས་ཞབས་དགུང་གྲངས་རེ་བགྲངས་ཙམ་གྱི་གསུང་ལས།
ཚོགས་འགྲོ་མི་ཐུབ་པའི་ལུས་འདི་བརྗེས་ན་དགའ། ། ཞེས་སོགས་ཀྱི་གནས་ཚུལ་ལ་དཔགས་ན་ཐོས་བསམ་སྒོམ་པ་འཆད་རྩོད་རྩོམ་པ་སོགས་མཛད་པས་སངས་རྒྱས་ཀྱི་བསྟན་པ་སྤྱི་བྱེར་འཕེལ་རྒྱས་འབྱུང་གི གཞན་དུ་སངས་རྒྱས་ཀྱི་བསྟན་པ་རི་རབ་ཁང་ཁྱིམ་སོགས་སྣོད་ཀྱི་གཟུགས་དང་། མི་ལ་སོགས་པ་བཅུད་ཀྱི་གཟུགས་ནི་མིན་པས་དེ་བཞིན་དུ་ཤེས་དགོས་པས་ན། སྔོན་གྱི་རྗེ་བཙུན་གོང་མ་བཞིན་དུ་མཁས་གྲུབ་གྲགས་པ་ཅན་བྱུང་ན་མཆོག་དང་། གཞན་དུ་མཁས་པ་དང་བསྟན་པའི་བྱ་བ་རྣམས་དང་ཡ་རབས་བཟང་པོའི་ངང་ཚུལ་ནི་གཞར་ཡང་མི་བསྐྱུད་པ་སྔར་བས་ཀྱང་ལྷག་པ་སངས་རྒྱས་ཀྱི་བསྟན་པའི་ཆེད་དུ་སྒྲིག་རྒྱུགས་ཀྱི་འཁུར་འདི་བཟོད་པར་བྱའོ་དགོངས་པའི་དམ་བཅའ་ཐུགས་ལ་བཀོད་པ་ཡིན་གསུངས་ནས་ཁྲུམས་ཟླའི་གསང་འདུས་ལ་ཕེབས་སྐབས་ཤིག དཔལ་ལགས་དེ་གློ་བུར་དུ་སྙུན་བབ་ལྕི་བ་གཟིགས་པས་འཕྲོད་བཞེས་རིམ་གྲོ་སོགས་ཡང་དག་མཛད་ཀྱང་བཟློག་མེད་ཀྱིས་རེ་ཞིག་ནས་སྐུ་མི་འཚོ་བར་མཁྱེན་ཏེ། སོ་འབྲང་འཁོར་ལོ་སྒྲོན་པ། བདུད་རྩི་སྩོལ་བ་སོགས་མཛད་དེ་ཉེར་བཞིའི་ཐོ་རེངས་དག་ཞིང་དུ་ཕེབས་འཕྲལ་རྗེ་ཉིད་ནས་མི་འཁྲུགས་པ། ཀུན་རིག
སྨན་བླ་སོགས་ཀྱི་གཟུགས་སྔགས་བསྔོ་སྨོན་གྱི་མཚམས་སྦྱོར་བཅས་དང་། སྲས་ཡུམ་གྱི་སྐུའི་རིམ་གྲོར་བཟློག་པའི་རིགས་མང་དུ་མཛད་རྗེས་དགོངས་རྫོགས་རྣམས་བརྒྱ་དཔོན་ལ་བཀའ་འདོམས་བཅས་རུས་ཆོག་སྤུར་སྤྱོད་སཱཙྪ་སོགས་དང་། མཆོད་འབུལ་བསྙེན་བཀུར་རྗེ་ཉིད་ནས་བྱང་བུ་ལམ་སྟོན་སོགས་མཛད་ཅིང་། དེའི་ཚེ་གཅུང་དམ་པ་འཁྲུངས་པའི་དགའ་སྟོན་དུ་ཡུལ་ཆེན་བན་ཚང་པས་ལས་མཁན་རུ་འདྲེན་བཅས་ཀྱི་འཆམས་གཟིགས་འབུལ་ཁ་ན་ཡོད་ཀྱང་ཕུགས་ཀྱི་རྟེན་འབྲེལ་ལ་དགོངས་ཏེ་བཀག་མེད་གནང་། དབྱུག་ཟླའི་ས་མཆོད་སོགས་སྟོན་དགུན་སྒྲུབ་མཆོད། གཏོར་བཟློག དགུན་ཆོས་སོགས་ཚང་མར་ཕེབས་མུའི་སྨིན་ཟླའི་ཚེས་དགུར་ལྷོ་ཕྱོགས་ཀྱིས་མཚོན། ལུང་པ་དུ་མར་སྔར་ཐུགས་དྲན་མི་གསལ་བའི་གངས་ཆེན་པོ་བབས་པ་དང་། གོང་མའི་རྣལ་འབྱོར་མའི་དུས་ཚོམས་ཆེན་འགག་ཏུ་གང་ནས་འོང་མེད་པའི་འུག་ཕྲུག་བྱུང་བའི་ངན་ལྟས་བཟློག་ཆེད་སོགས་ལ་ཐུགས་གཞོལ་བའི་སྐབས་སོ། ། དེ་དག་གི་དོན་བསྡུ་ན།
ལེགས་བྱས་གཡབ་མོས་གཉའ་ཤིང་འཛིན་རི་ནས། ། ལྷ་རིགས་སྣང་བྱེད་རྗེས་སུ་མཆེད་ཟླའི་གཟུགས། ། བསྙེགས་ལ་རྣམ་འདྲེན་ཉི་ཟླའི་མཚན་སྙན་ནི། ། བསྐྲུན་པའི་ཡབ་ཡུམ་རྒྱལ་བསྟན་སྤེལ་བའི་བདག ། ཕྲིན་ལས་ཟེར་ཕྲེང་བརྡལ་བའི་ཞལ་སྒོ་ལས། ། དུས་གསུམ་ལུང་བསྟན་རྡོ་རྗེའི་མདུད་རྒྱ་དང་། ། མཉམ་དུ་ཆས་པའི་དགེ་མཚན་ཅི་ཡང་ནི། ། སྔོན་བྱོན་གོང་མའི་རྣམ་ཐར་ངང་དུ་གཡོས། ། ཤེས་རབ་སྒྱུ་མའི་སྐྱེད་མོས་ཚལ་འཁྲུངས་པའི། ། པདྨ་གཞོན་ནུ་ཡལ་ཡང་རྟེན་འབྲེལ་གྱི། །
ཟློས་གར་ར་ཡིག་གཉིས་པས་སྒྱུར་བཞིན་དུ། ། ངན་ལྟས་མུན་པ་བསལ་བའི་སྣང་བ་འབར། ། ཞེས་ཀྱང་སྨྲས་སོ།། ༈ །།དགུང་གྲངས་སོ་དགུར་ཕེབས་པ་མེ་ཕག་རྟ་ཟླར་མགོན་ནུབ་གཏོར་སྤོད་དང་བསྟུན་ཐུག་རྣམས་ཉམས་གསོ་དང་འཛུགས་ཆོག་བན་ཚང་བཅས་ནས་མཛད་ཅིང་། རྒྱུད་བླ་མཆོད་སོགས་ལ་ཕེབས་རྟག་གི་མུར་དབོ་ཟླ་ཉིས་བརྩེགས་ལ་གཞུང་སའི་སྐུ་རིམ་བེཀྩེའི་གཏོར་བཟློག་དང་འཆར་ཅན་ཕུར་བཟློག་ལའང་ཕེབས་ཤིང་། ཟླ་བ་འདི་ནས་བཟུང་ཇི་སྲིད་བསྐལ་པའི་བར་སྡོམ་གསུམ་ཚེས་མཆོད་གཞུང་སྐྱོར་ཟླ་རེར་ལན་གསུམ་རེ་ཆག་མེད་ཀྱི་རྒྱུན་བཟང་འདི་ཉིད་གསར་འཛུགས་བཀའ་དྲིན་ཆེ་སྟེ་ཚོགས་དབུར་བྱོན། ནག་ཟླའི་ནང་ཁ་སྐོང་ཚེས་མཆོད་ཀྱང་སྡོམ་གསུམ་དང་འདྲ་བ་གསར་འཛུགས་དང་། དེ་ནས་དམ་ཚིག་བསྐང་གསོར་ཕེབས་གོང་ཙམ་དུ་ཆོས་ལུང་ནས་སྐུ་ཞང་རྒྱལ་པོ་རྣམ་ལགས། སྲས་ཡུམ་སྲས་མོ་དཔོན་གཡོག་བྱོན་པས་སྔར་བཞིན་གང་སར་བདག་རྐྱེན་ཡང་དག་དང་། ཚེ་དབང་སྟོན་མོ་སོགས་ཟབ་རྒྱས་སུ་བསྟར་བར་མཛད་པས་ཁོང་དཔོན་གཡོག་ཀྱང་དགའ་མགུ་ཡི་རང་སྟེ་སླར་ལྡོག
ས་གའི་གསང་འདུས་མགོན་མདོས་སྣྲོན་ཟླའི་ལྷ་མོ་མཆོད་བདེ་ཀྱེ་སྒྲུབ་མཆོད་སོགས་ལ་ཕེབས་མུ་དང་། ལྷག་པར་རྗེ་ཉིད་ནས་སྔར་ཕན་མུས་ཆེན་མཆོད་འབུལ་ལ་མ་ཕེབས་ཀྱང་དེ་ལོ་ནས་བཟུང་ཕེབས་ཏེ་འཇམ་མགོན་ཨ་མེས་ཞབས་ཡབ་སྲས་ཀྱི་སྐུ་ཐོག་བཞིན་ཆོས་སྤྱོད་བར་གདངས་སོགས་དེབ་བསྒྲིགས་ཀྱིས་ད་ལྟའི་ཉིན་ཁྱོངས་མའི་རྒྱུན་བཟང་འདི་མཛད་ཅིང་། ཆུ་སྟོད་སྒྲུབ་མཆོད་དང་ལོ་བཅོལ་སོགས་ལའང་བྱོན། དུས་གཏོར་ཆེན་མོ་དགུང་གྲངས་ཉེར་གཉིས་ནས་བཟུང་ཆག་མེད་མཛད་ཀྱང་བན་ཚང་པ་དང་ལྷན་ཅིག་སྒྲུབ་མཆོད་གཏོར་བཟློག་སྐབས་མ་གཏོགས་མགོན་ཁང་སོ་སོར་མ་གནང་ཡང་། དེ་དུས་ལྷ་ཁང་རྩེར་ཕེབས་པ་ནས་བཟུང་ཕལ་ཆེར་ལྷན་དུ་མཛད་ཅིང་། གསོལ་ཐབ་ལྷོར་མི་ཕེབས་ཙམ་ལ་མཛོད་འཛིན་ཤེས་རབ་ཕུན་ཚོགས་ནས་གཞི་ཐོག་ལྷོའི་ཤར་ནུབ་མཐོ་དམའ་མཉམ་ན་ལེགས་ཚུལ་སྙན་སྒྲོན་བཞིན་ལ་ནང་སོ་ཚོམས་ཆེན་གཡབ་ཆེན་སོགས་ལ་བརླིང་ལྟ་དགོས་པའི་བཀའ་འདོམས་བཅས་ཕྱག་ལེན་དུ་བཏབ་པ་མཐར་ཕྱིན་འཕྲལ་རྗེ་ཉིད་བན་ཚང་པའི་འཁོར་ཚོགས་བཅས་ནས་རྒྱལ་མཚན་འཛུགས་ཆོག་ཐུག་ཆོག་སོགས་ཡང་དག་སྩལ། དེ་ལོ་ནས་བཟུང་ཁྲུམས་ཟླའི་རིགས་ཆར་ཡང་ཚོགས་ཕེབས་རྟག་པོ་དང་། དེའི་ཉེར་བཞིར་སྟོད་ལ་དྭགས་རྒྱལ་པོ་མཛད་པ་མི་ལེགས་པའི་སྦིར་གཏམ་གྱི་རྐྱེན་གྱིས། ལ་དྭགས་རྒྱལ་བློན་ལ་རྒྱུ་འབྲས་ཀྱི་བཀའ་ཚིག་སྔོན་དུ་གཏོང་བར་མཛད་ནས་གནའ་བོའི་ཆོས་རྒྱལ་གྱི་ལུགས་བཞིན་བསྐྱངས་ན་གང་སར་དགེ་བའི་བཀའ་འདོམས་དང་། དེ་ལོ་སྤྱན་ལྟས་ཤིག་ཏུ།
རྗེ་རྡོ་རྗེ་འཆང་ཆེན་ཉིད་བལ་ཡུལ་ན་མཆིས་པར། མཆོད་རྟེན་བྱར་རུང་ཁ་ཤོར་གཟི་འོད་འབར་ཞིང་བྱང་ཕྱོགས་ན་སྤྱན་གཟིགས་ཀྱི་ལྷ་ཁང་འོ་བརྒྱལ་བ་ཞིག་དང་། བལ་པོའི་གྲོང་ཁྱེར་ཀུན་མི་ནོར་ཟད་པ་འདྲ་བ་མི་ཐོར་རེ་བ་ལས་མེད་པའི་མུར། ལྷོ་ནུབ་ནས་ཉི་མ་ཤར་བྱུང་གླེང་ཞིང་ཐམས་ཅད་སྐྱིད་ཉམས་བྱེད་པ་ཞིག་འཁྲུངས་པ་ནི་ཀུན་གྱིས་དགོངས་སླ་ཞིང་། འདི་ལ་ད་དུང་སྤྱན་ལྟས་དང་དྲིལ་བུ་ཕུལ་བ་སོགས་འོག་ལོ་ཁམས་གང་ཡིན་དུ་གསལ་བ་དང་། གཞན་ཡང་འཆར་འཕར་གྱི་ཐུགས་བྲེལ་དོན་ཡོད་རྣམས་རིམ་མཛད་ཀྱི་སྐབས་སོ། ། དེ་དག་གི་དོན་བསྡུ་ན། བསྟན་སྲུང་དབུ་འཕང་བསྟོད་པའི་སྒྲ་དབྱངས་ཀྱིས། ། སྡོམ་གསུམ་རྒྱན་ཕྲེང་སྤུད་པའི་འདུས་སྡེ་བོས། ། ཤེས་རབ་ལྷ་མོའི་གཞིས་མགྲོན་དགའ་མགུའི་འཛུམ། །
སྲས་བཅས་རྒྱལ་བ་མཆོད་པའི་རྒྱུན་དང་འགྲོགས། ། མཐུ་ལྡན་རྒྱ་མཚོར་དུས་གཏོར་བར་མེད་དང་། ། རྒྱལ་ཁབ་བླ་ནར་འཕགས་པའི་མཚན་མ་གཟེངས། ། དྲང་སྲོང་རི་ཥིའི་དུས་སྟོན་གཟིགས་མོ་ལས། ། རྒྱུ་འབྲས་དོན་བསྟན་ཆོས་རྒྱལ་ཁྲིམས་ལུགས་བསྙད། ། ནཻ་པལ་ཡི་ཡུལ་གྲུའི་མེ་ལོང་ལ། ། སྔོན་གྱི་གནས་དང་ལྐོག་གྱུར་གཟུགས་བརྙན་ནི། ། སྒྲིབ་མེད་གཟིགས་པའི་ཁྱབ་བདག་བླ་མ་རྗེ། ། ཡེ་ཤེས་སྤྱན་ལྡན་ཉིད་དུ་བདེན་པར་ངེས། ། ཞེས་ཀྱང་སྨྲས་སོ།།
༈ །།དགུང་གྲངས་བཞི་བཅུར་ཕེབས་པས་བྱི་རྟ་ཟླའི་མཇུག་ཙམ་ལ་མཛོད་འཛིན་ཆུ་ཚན་ལ་ཕེབས། དབོ་མགོ་ནས་རྩ་འཆུས་སོགས་མི་བདེ་བའི་མུར། དེའི་ཉེར་གཅིག་སྔ་དྲོ་སྟེང་གྲིབ་བྱུང་ཚུལ་གསན་འཕྲལ་རྗེ་ཉིད་ནས་ཁྲུས་སྣ་ཚོགས་བརྩེ་སྐྱོང་དང་མཉམ་དུ་སྨན་རིམ་གྲོའི་བཀའ་འདོམས་རྣམས་ཚར་ཕྱིན་མཛད་ནས་རྣལ་འབྱོར་མར་ཕེབས། གུང་སང་སྔོན་མར་ཇེ་ལོད་མཆིས་ཚུལ་གསན་འཕྲལ་བྱས་པ་ཤེས་ཤིང་དྲིན་དུ་གཟོ་བ་དམ་པའི་རྣམ་ཐར་གྱིས་ཛ་ལུང་དཔོན་སློབ་གདན་འདྲེན་འཕྲལ་གནང་བཞིན་ཉེར་གཉིས་ས་རུབ་ཐོག་བྱོན་ཙམ་ལ་མཛོད་འཛིན་གཤེགས་ནག་ཟླའི་འགོར་ཀུན་རིག་སྒྲུབ་མཆོད་ཚོགས་དབུར་ཕེབས་ཏེ་གཤེགས་པོར་དགོངས་པའི་ཆོ་ག་ཐུགས་རུས་ཀྱིས་གསུང་ཤུགས་དང་བཅས་འདོན་པར་མཛད་པས་སྐུ་འཁྲུགས་ཀྱི་རྣམ་པས་མགུལ་ཆམ་བཞེས་ཚུལ་དང་། དེ་ནས་སྔར་གྱི་གློ་ཚད་འཕར་ཉམས་ཀྱིས་ཟླ་ཕྱེད་ཙམ་མགུལ་གློ་ཐུགས་བསུན་ཅན་བཞེས་ཚུལ་ཡང་དམ་ཚིག་བསྐང་གསོའི་སྐབས་རིམ་གྱིས་སྙུན་ལས་གྲོལ། དེ་ནས་གནས་བཅུར་སྤྱན་གཟིགས་མཆོད་གཏོར་གཟབས་པ་བཅས་ཚོགས་བདག་བསྐང་བ་ཟླ་གང་མའི་ཐོག གཞུང་ཞབས་སུ་མཛོད་གསར་བསྐོ་ཡིག་ཞུ་དུས་དྲུང་ཡིག་ཀུན་ཕུན་ལྷ་སར་དོས་རྟ་འུལ་སྔར་བཞིན་འཁྲི་མེད་ཞུ་དོན་གྱི་སྐབས་དང་། གདན་སར་འབྱོར་ཕྲལ་ས་གའི་ནང་གནས་བཅུ་ལྷ་ཁང་དུ་མཛོད་འཛིན་ཁུར་བཞེས་ཀྱི་བཀའ་འདོམས་དང་། སྣྲོན་ཟླར་རྗེ་རྡོ་རྗེ་འཆང་ནས་མཛོད་ཁང་དུ་ཚེ་དཔག་མེད་ལྷ་དགུའི་དབང་བསྐུར་དང་སྦྲགས་ལས་ཞྭ་ལྡེ་ཁྲེས་གཏོང་ཡོང་གཏན་ཚིགས་སོགས་དེབ་སྒམ། གཞུང་ཞབས་བསྐོ་ཡིག
དབང་ལྷའི་རྗེས་གནང་ཐོག་སྐུ་པར་དང་ཙནྡན་གྱི་ཕྲེང་བ་སོགས་གནང་ཆ་དང་བཅས་ལས་ཁུངས་སུ་མངའ་གསོལ་ཏེ་སྔ་ཕྱི་བར་གསུམ་གྱི་བཀའ་ལུང་ཆུ་འབབ་ལྟ་བུར་མཐའ་འདོམས་དང་བཅས་སྩལ་ནས་ཚོགས་བདག་བསྐང་གསོ་དང་། དེ་ནས་ལྷ་མོ་མཆོད། དབྱར་ཆོས། སྒྲུབ་མཆོད་སོགས་ལ་ཐུགས་གཞོལ་སྐབས་ནས་མཛོད་འཛིན་རྒྱལ་མཚན་མཐོན་པོར་ཕེབས་ཉིན་ཆར་དྲག་པོ་ཞིག་གིས་བདེ་གླིང་ལྕགས་རིའི་ཤར་ཕྱོགས་ཆུ་ཆེན་འགྲེམས་པ་ཀུན་མཁྱེན་བཞུགས་ཁྲིར་སྐྱོན་མེད་གཡས་ཕྱོགས་སུ་འབབ་པ་རྗེ་ཉིད་ཀྱི་དགོངས་པར་གཞན་ལས་ངོ་མཚར་བ་ཞིག་འཁྲུངས་ཚུལ་ནི་ཕུགས་ཀྱི་རྟེན་འབྲེལ་ཞིག་ཡིན་འདྲ། དེའི་སང་མུས་ཆེན་ཐོག་མང་ཇ་བཞིའི་རྒྱུན་འཛུགས་དང་། བ་རི་སྟག་ཚང་བའི་གདུང་བ་རི་ལོཙྪ་བའི་དབོན་བརྒྱུད་དུ་འཁྲུལ་ནས་བདག་རྐྱེན་ཡང་དག་མཛད་པར་གྲགས་ཤིང་མི་རིང་བར་མཛོད་འཛིན་ཡང་འབྱོར་ནས་ཕུར་སྒྲུབ་དང་། རིགས་ཆའི་སྐབས་ཚོམས་ཆེན་ལྷོ་བརྒྱུད་ཉེན་ཆེས་སྟབས་ཞིག་གསོའི་གནས་ཚུལ་ཤར་ཞིང་སྨན་ཆབ་ཐོག་སྐུ་ཚབ་རྣམས་ལ་ཞིབ་ལྟའི་བཀའ་སྩལ་ལྟར། ལྷོ་སྐྱ་གོག་པོ་བྱིན་རླབས་དང་རྫུ་འཕྲུལ་གྱིས་བཟུང་བ་ལྟ་བུ་མིན་པ་འགྱེལ་ཞིག་མི་ཡོང་ཀ་མེད་ལ་སླེབས་ཐོག་མགྱོགས་རྐྱེན་སྤེན་བད་སྤར་བའི་ལྕིད་མ་ཐེག་པས་ཡིན་ཚུལ་ཕུལ་བ་བཅས། གང་ལྟར་ནང་སོ་མགོན་ཁང་ཞིག་གསོ་རན་པས་ཐུགས་རྒྱུད་བསྐུལ་བར་གདོན་མི་ཟ་བས། རྗེ་རྡོ་རྗེ་འཆང་ཆེན་གྱི་གསུང་ལས།
ངེད་རང་ནས་གཞོན་དུས་ཡབ་ཆོས་ཕལ་ཆེར་གནས་གསར་རྡོ་རྗེ་འཆང་དང་བྲག་རྩ་རྗེ་ལས་ཐོབ་ཅིང་། ཡབ་རྗེ་རྡོ་རྗེ་འཆང་སོགས་ཡོངས་འཛིན་ཁ་ཤས་ལས་ཡབ་ཆོས་འགའ་རེ་དང་གཞན་ཐོབ་རྒྱ་མི་དམན་ཙམ་དང་། རང་ནས་ཀྱང་ཀྱེ་རྡོར། ཕུར་པ། གུར། ཞལ་སོགས་ཡི་དམ་ཆོས་སྲུང་ཁ་ཤས་ཀྱི་དུས་གྲངས་ཀྱི་བསྙེན་པ་ཡིད་ཆེས་སོང་ཞིང་། རྒྱུན་དུའང་སྒོམ་བཟླས་མཆོད་གཏོར་བགྱིད་མུ་དང་ན་ཚོད་ཀྱང་དར་ཡོལ་དུ་སླེབས། གདུང་སྐུ་མཆེད་གེགས་མེད་དུ་བྱོན། གདན་སའི་ཁུར་རྒྱུན་རིང་བས་གང་ཡང་རྒྱུས་ཡོད། བོད་ཁམས་དུས་བདེ་ཞོད་འཇགས་རང་ཡིན་པ་བཅས་མཁར་ལས་བགྱིད་དུས་སྐབས་བབས་རང་ཡིན།
གོང་བཤད་འོད་གསལ་ལ་པུ་ཏྲས་གནང་བ་སྩལ་བའི་དུས་ཐོག་དེ་ཡིན་པ་དགོངས་བཞིན་དུ་རེ་ཞིག་ཚོམས་ཆེན་ལྷོ་སྐྱ་ལས་གཞན་བཀའ་མ་སྩལ་ཞིང་། ཇེ་ཞིག་ནས་མཛོད་འཛིན་པས་ནང་སོ་མ་བསྒུལ་ན་ཕུགས་སྐྱོན་ཆེན་དུ་འགྲོ་ཚུལ་གསོལ་བས་དེ་བཞིན་མཛད་རྒྱུའི་ཆ་གཞིར། སྐུ་དང་ཟངས་ཆེན་གདན་འདྲེན་དཀའ་ཞིང་འཚུབས་ལྷོངས་ཀྱང་བྱུང་དོགས་ཕལ་ཆེར་རྟབ་རྟབ་པོར་གྱུར་ཀྱང་རྗེ་ཉིད་ཀྱི་ཐུགས་རྗེ་ཁོ་ནས་སྐྱོན་ཡེ་མ་བྱུང་སྟེ། ལྷ་བཟོ་བ་ཟླ་འོད་སོགས་ལ་བཀའ་འདོམས་བཞིན་སྐུའི་སྒྲོན་དར་རྣམས་གྱེན་བརྫེས་ཀྱིས་བལྟས་པས་ཉམས་ཚོད་ཧ་ལམ་ལོངས་པས་གདན་འདྲེན་པར་ཐུགས་ཐག་ཆོད་དེ་རྗེ་ཉིད་ནས་ནང་སོར་གསུང་བསྐང་དང་འཛུགས་གཏོར་རྣམས་ཕུལ་སྐབས་དར་ཕོན་གྱེན་བརྗེས་ཀྱིས་ཞབས་གཉིས་ཕེབས་ལ་ཁད་དབུ་དུད་དུད་མཛད་པ་ལྟ་བུའི་ཚུལ་དུ་གཟིགས་པས། ཞམ་འབྲིང་པ་ཚོས་ད་ལམ་ཇི་གསུང་བཞིན་པུ་ཏྲ་རང་ཡང་ཕེབས་པ་ལ་མཉེས་པ་འདྲ་མོ་འདུག ཅེས་ཞུས། དེ་ནས་རྗེ་ཉིད་ཀྱིས་སྨུག་ཆུང་ཞལ་འབག་དང་ཨ་མེས་ཞབས་སོགས་ཀྱིས་བཞེས་འབག་སྐུར་སྒྲོན་པའི་ཕྱག་མཚན་དར་ཕོན་རྣམས་བཅས་ཕལ་ཆེར་བསྡུ་བར་མཛད། རྟག་གཏོར་གྱིས་མཚོན་གཏོར་སྒམ་རྣམས་ནང་སོའི་ཐོག་ནས་ཚོམས་ཆེན་དུ་གདན་འདྲེན་དང་། གཏོར་སྒམ་ཆེ་བ་སྤྱན་གཟིགས་སོགས་རིམ་བཞིན་བསྡུ་བའི་བཀའ་འདོམས་སྩལ་རྗེས། བན་ཚང་ལྷ་བྲིས་བསྙེན་སོང་གཉིས་སོགས་ཁ་རས་ལག་བཀྲུ།
སྔགས་འཆང་ཆེན་པོའི་བདུད་རྩི་ངོ་མ་བཟོས་རྗེས་སྐུ་ས་འབྱར་མ་བསྒུལ་བས་ཐོག་མར་ལྕིད་ཆེ་བ་སོགས་རྒྱུ་མཚན་དུ་མས་དཀའ་བར་གྱུར་དུས་མཛོད་འཛིན་ཡང་ཡང་སྐུ་མདུན་དུ་ཕེབས་ཏེ་གང་ཅིའི་སྙན་འབུལ་དང་། དར་ཙམ་ཞིག་ནས་རྗེ་ཉིད་གནས་བཅུ་ནས་འཛམ་གླིང་ཕུན་ཚོགས་དཔལ་འབར་དུ་ཞབས་གཡས་ཀྱི་ཚིགས་ཁྲོལ་བས་འཐེང་བཞིན་དུ་ཕེབས་འཕྲལ་མཛོད་འཛིན་ནས་སྒོ་བསྒྲིགས་སྟེང་དུ་སྤྱན་འདྲེན་ཐུབ་ཅིང་ཞབས་གཡས་ལ་གྲུམ་ཅུང་ཟད་མ་གཏོགས་སྐྱོན་མེད་ཀྱི་གནས་ཚུལ་རྣམས་ཕུལ་བས་ཤིན་ཏུ་དགྱེས་ཏེ། ཟངས་འཁོར་ཆེ་ཆུང་སྣ་ཚོགས་སོགས་ཆུ་སྣོད་གཙང་མ་ཐོགས་མེད་འདུ་མཛད་དེ་མགོན་ཁང་རྒྱབ་ཀྱི་ནང་དེའི་ལྷོ་དང་ཐོག་ལ་སྒོ་ཕུག་སྟེང་དུ་འགྲོ་ཡུལ་སྐས་དང་། མགོན་ཁང་ཆེན་མོའི་སྒོ་གླེགས་གཉིས་ཀྱང་ཕུད་ཆོག་གིས་སྐུ་དང་ཟངས་ཆེན་སོགས་བཞུགས་ཡུལ་རྣམས་ལྷུས་ཐེངས་མཛད་རྗེས། སང་སྔ་བར་རྗེ་རྡོ་རྗེ་འཛིན་འཁོར་ཚོགས་གང་འཚམས་དང་བཅས་རྣམ་འཇོམས་རྒྱུན་སྒྲུབ་གནང་མུའི་བུམ་པ་དང་ཆུ་སྣོད་སོགས་ལ་བྱུག་རྫས་དྲི་བཟང་བྱིན་ཕྱེ་སྦྱར་བ། དེ་སྐོར་ལ་གནང་རྒྱུའི་སྔགས་འཆང་ཆེན་པོའི་བདུད་རྩི་ངོ་མ་རྣམས་སྔོན་འགྲོའི་བཀའ་འདོམས་མཛད་ནས། རྗེ་ཉིད་ཀྱིས་རྣམ་འཇོམས་ཀྱི་གཟུངས་བཟླ་ཞིང་བུམ་ཆུ་འཐོར་བཞིན་པས་སྣ་དྲངས་ཏེ་སྤྱན་འདྲེན་སྐབས་ལྕིད་མེད་ལྟར་བདེ་བར་ཡེར་གྱིས་མགོན་ཁང་ཆེན་མོར་ཕེབས་ཞབས་ལ་ཉམས་གསོའི་སྐབས། རྗེ་ཉིད་སྐུ་འཁོར་རགས་བསྡུས་ཀྱིས་ནང་སོ་ནས་འཕགས་པ་རིན་པོ་ཆེའི་ཕྱག་ནས་མ་གུར་མགོན་ལྕམ་དྲལ། སྨུག་ཆུང་ཞལ་འབག་སོགས་རིམ་བཞིན་སྤྱན་འདྲེན་དང་། དེ་ནས་ཡིག་བརྒྱ་ལྗགས་བཟླས་སུ་མཛད་བཞིན་པར་ཟངས་ཆེན་བླ་མཚོ་ནས་ཟངས་ཤུ་གང་ཆུ་ཚགས་ལ་འདྲེན་པར་གནང་།
དེ་ནས་གསོལ་གཟིམ་གཉིས་ཀྱིས་བཅུས་ཏེ་བན་ཚང་པས་བཀྱེ་སྐབས་ཀྱང་ཉོག་ཐམས་ཅད་རས་ཚགས་སུ་བཟུང་ཞིང་རྫོགས་དུས་མེད་པ་ལྟ་བུ་བྱུང་། ཞེས་གསུངས། སྔོན་སྔགས་འཆང་ཆོས་ཀྱི་རྒྱལ་པོས་མགོན་ཁང་དེའི་ཤར་ནས་ཟངས་ཆེན་ནུབ་ཏུ་གདན་དྲངས་པ་ནས་བཟུང་རྗེ་རྡོ་རྗེ་འཆང་ཆེན་པོ་ཉིད་དགུང་གྲངས་སོ་དགུ་འདས་བཞི་བཅུ་པ་འདིའི་བར་དུ་བསྒུལ་བསྐྱོད་ཡེ་མ་མཛད་པས། ལོ་ཡུན་རིང་པོའི་བར་གྱི་བདུད་རྩི་རིལ་འདམ་དང་ཆུ་དྲག་སོགས་མྱོག་གཙང་རྣམས་ཕྱོགས་གཅིག་ཏུ་བཟླུམས་པར་མཛད། སེ་མོའི་རོ་ས་བྲེ་གང་གི་ཚོད་ཙམ་ལ་ཕལ་ཆེར་སེ་རོ་རང་དུ་ངོས་འཛིན་དང་། རྗེ་ཉིད་ཀྱི་ཐུགས་ལ་ནི་བླ་མཚོའི་མཚན་ལ་ཁྲག་མཚོ་བཀྲ་ཤིས་འོད་འབར་དུ་ཞུ་བས་ན། རྣམ་པ་གདུག་ཅན་གྱི་ཁྲག་རྒྱུན་འཁྱིལ་བ་ལ་ངོ་བོ་ཡེ་ཤེས་ཀྱི་བདུད་རྩིའི་རྒྱ་མཚོ་དམ་ཅན་འདུ་བའི་ཆུ་ཀླུང་ཆེན་པོར་ངོས་འཛིན་དགོས་པས་ན། དགྲ་བགེགས་ཀྱི་རོ་རང་ཡིན་དགོངས་པ་དོན་ལྡན་དུ་འཁྲུངས། ཆུ་ཕལ་ཆེར་དྭངས་གྲུབ་ནས་བན་ཚང་པ་བརྒྱད་གྲས་ཟངས་ཆེན་སྤྱན་འདྲེན་གདོང་རྗེ་ཉིད་ནས་གོང་བཞིན་བུམ་ཆུས་སྣ་འདྲེན་གྱིས་མགོན་ཁང་ཆེན་མོར་སྤྱན་དྲངས་ཏེ་ཆུས་བཀང་། འཕགས་པ་དང་ས་ལོའི་ཐུགས་དམ་མ་ལྕམ་དྲལ།
པུ་ཏྲ། སྨུག་ཆུང་། ཨ་མེས་ཞབས་ཀྱིས་བཞེས་འབག བྲིས་སྐུ་ཕྱག་མཚན་སོགས་བྱིན་རླབས་ཆེ་གྲས་རྣམས་གནས་དེར་བཞུགས་ཤིང་། གཞན་མ་སྐུ་ཚབ་རྣམས་ལ་བཀས་འདོམས་ཏེ་གདན་ནས་བཏུ་བའི་སྐབས་མགོན་ཁང་རྙིང་མ་དེའི་སྟེང་འོག་མར་གསུམ་གྲུམ་ཆེན་འགྲོ་མི་ནུས་པ་ལྟ་བུ་ཀུན་གྱིས་གསལ་བར་མཐོང་ཞིང་། གཏིང་རྒྱུག་ཁང་ཐོག་གི་ཁྱམས་གདུང་སྤྱི་དང་། ཁྱད་པར་པུ་ཏྲའི་བཞུགས་ཐད་དེའི་གདུང་ལ་ཉེན་ཆེན་ཡོད་པ་སོགས་དུས་གསུམ་སྒྲིབ་མེད་གཟིགས་པའི་ཉམས་གསོ་དུས་བབས་དང་། སང་ཉིན་ཟངས་ཆེན་སོགས་སྤྱན་འདྲེན་གྱི་དོ་ནུབ་འཆམས་ཁང་གཞུང་སོགས་ཁད་ཉེ་འབྲེལ་མཚུངས་སུ་སྡོད་མི་ཕལ་ཆེར་གྱི་ཐོག་སྟེང་ལ་ལྡིར་ཆམ་དང་། སྙེ་དྲུང་རྡོ་རྒྱལ་གྱི་ནང་དུ་མི་འོང་བ་ལྟ་བུའི་ཤབ་ཤིབ་མང་པོའི་མུར་ནང་དེའི་ཀ་དྲུང་ནས་ལངས་པ་འདྲ་བའི་མི་དཀར་ནག་གཉིས་མཐོང་བ་དང་། གཞི་ཐོག་ཀུན་རར་ཡང་ཐུག་ཆོམ་སོགས་བྱུང་ཚུལ་གླེང་བ་བཅས་དེ་ལྟར་གཉན་ཅིང་བྱིན་རླབས་ཆེ་བའི་སྐོར་རྣམས་སྐྱེལ་བཞུགས་གྲུབ་འཕྲལ་རྗེ་ཉིད་ནས་རྣམ་འཇོམས་ཁྲུས།
རབ་གནས་འབྲིང་པོ། མཆོད་གཏོར་གཟབས་འཛུགས་ཀྱིས་གཏོར་བསྔོ་བརྒྱ་རྩ་བསྐང་བ་བརྒྱ་རྩ་སོགས་དང་། ཟླ་རེ་བཞིན་དུས་གཏོར་ཆག་མེད་རྣམས་བཀའ་དྲིན་ཆེ་ནས་ཆོས་གྲགས་པས་རྒྱུན་བསྐང་སྐབས་ཟངས་ཆེན་གྱི་རུ་ལོང་སྒྲ་འབྱིན་པའང་བྱུང་ཞིང་། དེ་ནས་ཨར་ཟུག་གི་ཞལ་བཀོད་ཕལ་ཆེར་གྲུབ་ནས་མཛོད་འཛིན་གཞུང་ཕྱག་ལ་བྱོན། དེ་ནས་ཁྱད་འཕགས་ལྷོའི་ཐོག་དང་། ཚོམས་ཆེན་གཡབ་གསར་ཐོག་མུ་མཉམ་དང་། ཨ་མེས་ཞབས་ཀྱི་ཞལ་འབག་པུ་ཏྲའི་ཞལ་བརྙན་ལ་སྐུ་གཟུགས་ཀྱི་ཞལ་བཀོད་དང་ས་མཆོད་སོགས་མཛད་མུ་དང་། ནང་སོ་མགོན་ཁང་སྐོར། མངའ་གསོལ་གཡབ་ཀྱི་ཚོན་རྩི། པུ་ཏྲའི་ལྡེར་སྐུ་ཐུན་མོང་མ་ཡིན་པ་སོགས་མྱུར་དུ་གྲུབ་སྐབས་རྗེ་རྡོ་རྗེ་འཆང་ཐུགས་དགེས་པའི་གསུང་ལས།
བཟོ་བ་དང་འུ་ལ་མིའི་བརྩོན་འགྲུས་ལས་བྱུང་བ་འདི་ངེད་རང་གི་རྫུ་འཕྲུལ་ཡིན་ཞེས་ཉམས་ལྡན་གྱི་གསུང་གླེང་དང་། ཡང་བསམ་ཡས་མ་བཞེངས་ལྷུན་གྲུབ་ཀྱང་འདི་འདྲ་ཀ་ཡིན་ཡོད་གསུངས་ཤིང་། སྐུ་འཁོར་བ་དང་བཅས་བཞད་རྒྱངས་དང་། མངའ་གསོལ་གཡབ་དང་པུ་ཏྲའི་ལྡེར་སྐུར་ཕྱག་ནས་ཕུལ་ཕྱིན་གྲུབ་ནས་སྨིན་ཟླའི་གཏོར་བཟློག་སྐབས་མཛོད་འཛིན་ཡང་འབྱོར་ཞིང་། ཟངས་ཆེན་དང་སྐུ་གསར་རྙིང་གི་གཟུངས་སྒྲིག་དང་། རྗེ་ཉིད་ཀྱི་ཕྱག་བསྟར་གྱིས་སྨུག་ཆུང་ཞལ་འབག་ཉམས་གསོ་གཟུངས་འབུལ་སོགས་གནང་སྐབས་ལྷ་མིའི་དྲི་བཟང་གིས་མཚོན་མི་ནུས་པའི་དྲིའི་ཁྱད་པར་དཔག་མེད་འཐུལ་ཞིང་། ཕྱག་རོགས་གསོལ་གཟིམ་གཉིས་ནས་མཛད་པས་ནུབ་གཉིས་ཀར་ཁོང་ཟུང་ལ་མོན་ཕྲུག་གཉིས་མངོན་སུམ་དུ་འོངས་ཏེ་གྲི་ཁྱེར་ནས་ཁྱོད་གསོད་རྒྱུ་ཡིན་ཟེར་བ་དང་། གཅིག་ལ་མོན་ཕྲུག་གིས་རག་དུང་རྣ་རྩར་འབུད་པ་སོགས་འཚུབས་ཉམས་དང་འཇིགས་སྣང་ཆེན་པོ་བྱུང་བ་སོགས་ནི་ཞལ་འབག་བཀའ་གཉན་པའི་ཆེ་བར་འཁུམས། མགོ་ཟླར་ནང་སོའི་མགོན་ཁང་གསར་པར་སྦྱོང་ཁྲུས་དང་། གུར་ལྷ་བརྒྱད་ཞི་བའི་སྦྱིན་སྲེག་སོགས་རྗེ་ཉིད་ནས་གནང་བའི་སྦྱིན་སྲེག་གི་སྤྱན་འདྲེན་མཆོད་བསྟོད་སོགས་ལ་འབྲེལ་མཚུངས་རྔ་རོལ་དབྱངས་སོགས་མཛད་པས་གཞན་ལས་བབས་ཆགས་པ་བྱུང་བར་གསུངས་ཤིང་མེ་བཀྲའང་ཤིས།
ལྷ་བཟོ་ཟླ་འོད་ཀྱིས་ཟངས་ཆེན་ལ་ཉམས་གསོ་ཞུ་རྒྱུའི་ཐོག་མར་གཡའ་རྣམས་ཕྱི་བདར་སྐབས་ཟངས་བརྡུང་གཅིག་མ་འདྲ་བའི་བཟོ་ཁྱད་ལ་ཀུན་ཧ་ལས་ཤིང་ངོ་མཚར་དུ་འཛིན། དེའི་ཞལ་བཀོད་རྣམས་གྲུབ་ནས་ཡར་ལམ་མདོ་ཁམས་ཨ་ལི་ཆོས་རྗེའི་སྤྲུལ་སྐུ་ངག་དབང་ཆོས་གྲགས་སོགས་དཔོན་གཡོག་སྟོབས་ཆེན་ནས་དཀར་སྤྱད་རྟ་སོགས་ཀྱི་འབུལ་ཆེན་དང་བཅས་མཇལ་ཕྱག་ཐོག་ཡར་ལམ་ཟོས་བདེའི་གནས་ཚུལ་སྔོན་འགྲོའི་ཁོང་ཚོའི་ཡུལ་གྲུར་ས་ལུགས་མདོ་སྔགས་བསྟན་པ་དར་ངོ་ཡོད་ཚུལ་གྱིས། འདི་ནས་བླ་མ་གནང་དགོས་ཞུས་པ་བཞིན་ཞལ་གྱིས་བཞེས། དེའི་ཚེ་ཨ་མེས་ཞབས་ཀྱི་དགོངས་རྫོགས་བདེ་མཆོག་ཚུགས་མུ་བཞིན་དུས་ཆེན་ཚེས་བཅུར་བསུ་གནང་དང་། བཅུ་གཉིས་གཟའ་ཚེས་དགེ་བར་ནང་སོའི་སྐུ་འདྲ་གསར་རྙིང་ཟངས་ཆེན་སོགས་གདན་འདྲེན་དུས། ལྡེར་སྐུ་རྙིང་པ་ཤིན་ཏུ་ཡངས་ཞིང་བླ་མཚོའང་དེ་མ་ཁད་བཀྱེད་སླ་བ་བྱུང་། ཞེས་རྒྱུས་ཡོད་ཀུན་ཧ་ལས་ལས་བྱེད་མུར་གླེང་བ་དང་། དེ་ནས་ཀྱེ་རྡོ་རྗེ་ལ་བརྟེན་པའི་རབ་ཏུ་གནས་པའི་མེ་ཏོག་ཉིན་གསུམ་འཐོར་བ་སྦྱིན་སྲེག་བཅས་དང་། རབ་སྟོན་ཉིན་གོས་སྐུ་ཞལ་འབྱེད་སོགས་ངོ་མཚར་བྱིན་རླབས་དང་བཅས་པའི་བཀོད་པས་དུས་འདའ་བར་མཛད་ནས་བཅུ་བཞིའི་སྡོམ་གསུམ་གྲོལ་འཕྲལ་ཨ་ལི་ཆོས་རྗེ་ཅན་དུ་ཕེབས་རྒྱུའི་བླ་མ་རྣམ་གསུམ་བསྐོ་བཞག་དང་། མི་རིང་བར་ཨ་ལི་ཆོས་རྗེ་དཔོན་གཡོག་ལ་འཐོན་ཕྱག་ཐོག་རྣམ་ཀུན་དོན་ཡོད་ཀྱི་བཀའང་འདི་ལྟར་སྩལ་ཏེ།
སྤྱིར་ཆོས་འཇིག་རྟེན་གང་བྱེད་ཀྱང་ལུགས་ལེགས་དགོས་ཚུལ། ཁྱད་པར་ཆོས་ལུགས་གྲུབ་མཐའ་གང་བྱེད་ཀྱང་སངས་རྒྱས་ཀྱི་བསྟན་པ་དང་མཐུན་པའི་བཤད་སྒྲུབ་བྱེད་དགོས་ཀྱང་། དུས་སྙིགས་པས་དེ་བཞིན་དཀོན་ཞིང་། ཁྱེད་རྣམས་ནས་བསྟན་པ་སྤྱི་བྱེ་བྲག་ལ་དར་འདོད་དེ་བཞིན་རྗེས་སུ་ཡི་རང་གི་གནས་ཡིན་འདུག་པས། མདོ་སྔགས་བསྟན་པ་སྤེལ་བའི་བླ་མ་འཕྲལ་བཀོད་བགྱིས་ཡོད་ཅིང་། འདིར་འབྱོར་ཐོག་ཀྱང་ནང་སོའི་ཉམས་གསོ་གྲུབ་ནས་རྟེན་རྣམས་ཕེབས་པ་དང་འགྲིག་པས་རྟེན་འབྲེལ་ལེགས་ཤིང་། སྤྲུལ་སྐུ་རང་ཡང་ལོ་གཞོན་ནུ་ལ་མཁྱེན་སྒོ་ཡངས་པས་མདོ་སྔགས་ཐོས་བསམ་སྒོམ་པ་སོགས་ཧུར་ཐག་མཛད་པ་དང་། སྦྱིན་བདག་རྣམས་ཀྱང་དད་ཞེན་ཆེ་ངོ་བཅས་གང་སར་ལེགས་ལམ་ཆེ་ཞིང་། མ་གིར་ཡང་རྣམ་དཀར་གྱི་བགྱི་བ་ཡར་ལྡན་དགོས་ལུགས་རྣམས་བཀའ་སྩལ་པས། སྤྲུལ་སྐུ་ནི་བཅོས་མིན་དད་གུས་ཀྱིས་དབང་མེད་སྤྱན་ཆབ་ཉིལ་བཞིན་དུ།
གང་ཅིའི་མཚམས་ལ་དེ་བཞིན་དང་གནས་སྐབས་ཀུན་ཏུ་སྐྱབས་མཇུག་གི་རྗེས་འཛིན་ཞུ་བ་སོགས་དད་ཤུགས་ཀྱིས་གདུངས་པའི་རྣམ་འགྱུར་ཅི་ཡང་གཡོ་བའི་སྐབས་སོ། ། དེ་དག་གི་དོན་བསྡུ་ན། ངལ་བསོས་བང་མཛོད་བདག་པོ་ཕན་ཚུན་གྱི། ། ཡིད་མཚོ་བྱིན་རླབས་རླབས་ཕྲེང་གཡོ་བྱེད་མཁན། ། དྲི་བཞོན་དལ་བུས་བསྐྱོད་ལ་སྤྲོ་དགའི་བཞིན། ། ལྦུ་དཀར་ཚེམས་ཕྲེང་བསྟན་ཏེ་དགོད་པ་བཞིན། ། ཕལ་བློར་མི་ཤོང་ལས་མགོན་གཞལ་མེད་ཁང་། ། འཕགས་ཆེན་སྙིང་སྟོབས་ལྡན་པའི་དེད་དཔོན་དེས། ། དམ་ཅན་སྣང་བརྙན་ནོར་བུར་དབང་ཐོབ་སྟེ། ། རྟེན་དང་བརྟེན་པའི་ཐང་ཡངས་འདི་ན་བཀྲ། །
ཤུལ་རིང་མདོ་ཁམས་བསྟན་པའི་ཡོལ་གོ་ཞིག ། བསྟན་འཛིན་བཅུད་ཀྱིས་ཕོངས་ཚེ་མདོ་སྔགས་ཀྱི། ། ཆུ་གཏེར་གསར་བུས་ཕྱུར་དུས་དད་མོས་ཀྱིས། ། རབ་མྱོས་རྣམ་འགྱུར་སྟོང་ལྡན་འཁུན་སྒྲ་འབྱིན། ། ཅེས་ཀྱང་སྨྲས་སོ།། ༈ །།དགུང་གྲངས་ཞེ་གཅིག་ཏུ་ཕེབས་པས་གླང་རྒྱལ་ཟླའི་ཚེས་ལྔར་བཀའ་ཁྲ་རིན་པོ་ཆེའི་དགོངས་དོན་ལྟར། མཐའ་དབུས་བདེ་ཐབས་ཆེད་བསམ་བརླིང་དུ་གསུང་བསྐང་རྒྱས་པ་དང་། ཉེར་བདུན་ལ་ནང་སོར་གསེར་ཟངས་ཀྱི་རྒྱལ་མཚན་ཟུང་དང་སྲིད་ཞི་དཔལ་འཁྱིལ་དུ་གསེར་ཟངས་ཀྱི་གམྦྷཱི་ར། རྒྱལ་མཚན། མཎྜལ་སོགས་གཟུངས་ལྡན་དུ་སྒྲོན་པར་མཛད།
རྟ་ཟླའི་མཇུག་སྡེ་དགེ་ནས་འབུམ་རྒྱལ་ཨ་འགྲུབ་སོགས་འབྱོར་བར། སྒོ་རུམ་བསེ་མགོན་ཆེན་པོའི་མཇལ་ཁ་དང་། དབོ་ཟླའི་ནང་སྟོད་སྨད་བླ་ཁག་ལམ་གཏོར་གྱི་ཐོག་རྟེན་མཇལ་སྐུ་ཚབ་གཟིམ་འོད་ནས་མཛད་དུས། བསེ་མགོན་ཆེན་པོའི་ཞལ་གདོང་ནང་གི་གསེང་ཐག་རྣམས་དང་ལྗགས་བཅས་ཞལ་ནས་ཕྱིར་ཕྱུང་སྟེ་སྐུ་སྟོད་འོག་ཙམ་ན་ཕན་ཚུན་གཟིངས་ཤིང་བརྐྱང་བའི་ཚུལ་གྱིས་ཤིན་ཏུ་འཇིགས་ཤིང་མཆིས་པས། དེ་འཕྲལ་རྗེ་རྡོ་རྗེ་འཆང་ཆེན་པོར་སྙན་ཞུ་མཛད་པས། དོགས་རྟགས་རང་ནི་གང་ཡང་མ་བྱུང་། འོན་ཀྱང་སྒོ་རུམ་དུ་འགྲོ་དགོས་གསུངས་ཕེབས་ཏེ་གོང་གི་གནས་ཚུལ་བཞིན་གཟིགས་པས། རྗེ་ཉིད་གསོལ་གཟིམ་མཆོད་གསུམ་བཅས་ནས་ཕྱག་བསིལ་ཞལ་རས་བདུད་རྩི་གསོལ་བ་རྣམས་མཛད་རྗེས། རྗེ་ཉིད་ནས་ཞལ་གདོང་ནང་དུ་གསེང་ཐག་རྣམས་མདུད་བསྡམས་དང་། སྐུ་རྒྱབ་གྱང་གཟེར་ལ་བརྟན་པར་བརྟོད་གནང་དང་།
ལྗགས་ཀྱི་གསེང་ཐག་ཧྲུལ་བ་ཚོན་སི་དམར་སྒྲིམ་སྲ་འཐས་ཀྱིས་ལེགས་པར་བསྐྲུན་དུས་གསུང་ལས། སྐུ་བྱིངས་ཀྱང་གོག་ཉམས་ཆེ་རུང་རེ་ཞིག་གནང་བ་མ་ཐོབ་པས་བཅོས་མ་ནུས། ཞེས་སྩལ་ཞིང་། འོན་ཀྱང་ཀྱོག་སྲོང་ཕྱག་གཡས་གཡོན་ལ་དར་འབོལ་གྱིས་སྦྱོང་སྟེགས་གང་ལེགས་མཛད་ནས་རྡོར་གོང་། དར་ཕོན་སོགས་སྔར་བཞིན་དང་། སྒོམ་གཏོར་ལོ་གནང་དུས་སུ་སྤོ་གནང་དེ་བསྒུལ་བསྐྱོད་སྟབས་གསར་བསྐྲུན་དང་རྣམ་འཇོམས་ཁྲུས། བླ་མ་ལྷ་ཁང་དུ་ཁལ་ཁ་གཉིས་དང་གཞིས་རྫོད་མི་སྣ་བཅས་ལ་མཇལ་ཕྱག དེ་ནས་གཏོར་བསྔོ་བརྒྱ་རྩ་སོགས་མཛད་དོ། ། སྔ་སོར་ཡབ་རྗེ་རཏྣའི་མཚན་ཅན་གྱིས་རྗེ་རྡོ་རྗེ་འཛིན་ཉིད་ལ་བསེ་མགོན་ལ་ཉམས་གསོ་ཞིག་མཛད་དགོས་ཡོད་འགྲོ་སྩལ་བ་དེ་མངོན་གྱུར་དུ་བྱུང་གསུང་བ་དང་། གཞན་ཡང་སྒོ་རུམ་སྐོར་ལ་གཟིགས་སྣང་ངོ་མཚར་ཅན་མང་པོ་ཞིག་འཁྲུངས་ཚུལ་ཡང་མཆིས།
དེ་སྐོར་ལ་མཛོད་འཛིན་ནས་སྐྱེད་སྟོན་དང་རྩིས་པ་སོགས་ལ་མོ་བཏབ་རིམ་གྲོ་རྣམས་ཚར་ཕྱིན་མཛད། གང་ལྟར་དེ་སྔོན་སྡེ་དགེར་སྐུ་ཆག་གིས་ཞལ་ངོ་བསྟུད་མར་གཤེགས་པ་སོགས་མྱ་ངན་གྱི་གྲིབ་དང་། སྐུ་ཚབ་ཚོང་དཔོན་ཡང་དམག་འགྲོ་ལན་འགའ་ཞིག་བགྱིས་པ་སོགས་གྲིབ་རྐྱེན་དུ་ངོས་འཛིན་མཛད། དེ་ཙམ་ནས་བཟུང་གང་གི་ཨ་ལྕེ་དྲུང་མཆོག་གསུམ་ལགས་སྙུན་གྱི་འགོ་ཟུག་སྟེ། ནག་ཟླའི་དམ་ཚིག་བསྐང་གསོ་ཙམ་ལ་ཤིན་ཏུ་ཐུ་སྐབས་བཅས། ས་གའི་ཚེས་བཞི་འཁྲུངས་བསངས་གྲོལ་ནས་རྗེ་ཉིད་བདེ་མཆོག་ཏུ་ཕེབས་པས་སྐུ་ལུས་ཀྱི་རྣམ་འགྱུར་འགྱུར་བ་སོགས་གཟིགས་པས། ངེས་འབྱུང་ལྷག་པར་འཁྲུངས་པ་དང་བཅས། བྱབས་ཁྲུས་ལ་གཏོར་མ་ཡང་ཡང་བསྔོས་ནས་གནོད་བྱེད་ལ་བརྔན་པ་སྩལ་ཏེ་ལན་ཆགས་སྦྱོང་དམིགས་དང་ཚེ་དབང་སོགས་མཛད་རྗེས། གཤེགས་བཞུགས་གང་བྱུང་ཡང་ཕན་འགྱུར་ཡང་དག་གི་ཞལ་བཞེས་སྩལ་བས་ཁོང་ཐུགས་དགེས་པའི་གསུང་གླེང་ཡང་ཕུལ། རྗེ་ཉིད་གཞི་ཐོག་ཕོ་བྲང་དུ་བྱོན་འཕྲལ་ཙམ་ནས་བཟུང་མགུལ་གློ་བསུན་པོ་དེ་ཉལ་གྱི་ཆག
མཚན་གཟིམ་ཡང་བདེ་བ་སོགས་ཀྱི་མུར་ཞག་འགའ་ཁྱོལ། དེ་ནས་ཡང་ཇེ་ལོད་དུ་སོང་ནས་ས་གའི་དགེ་ཚར་བདེ་མཆོག་ནས་བསྙེན་བཀུར་གཟབས་པ་མཛད་པའི་ཐོ་རངས་སྐུ་ཞི་བར་གཤེགས་ཤིང་། དར་ཙམ་ནས་སླར་ཡང་ཕེབས་ཏེ་གཟིམ་མལ་མ་ཡིན་པའི་བཞུགས་སྟན་ཞིག་ལ་རགས་ཙམ་འཁོད་གནང་གིས། སྔོན་དུ་རྗེ་རྡོ་རྗེ་འཆང་ནས་སྩལ་བའི་བྱིན་ཕྱེ་དང་། རིང་བསྲེལ་རྒྱུ་མཚན་དང་བཅས་ཕུལ་བ་བཞེས་ཏེ་བདེ་བར་གཤེགས། དེའི་ཚེ་རྗེ་ཉིད་གསང་འདུས་ཚོགས་དབུར་ཕེབས་སྐབས་གསན་འཕྲལ་གང་ཅིའི་བཀའ་འདོམས་རྣམས་དང་། བྱང་བུ་ལམ་སྟོན་སོགས་ཀྱིས་རྗེས་སུ་བཟུང་ནས། སྐུ་གདུང་རིན་པོ་ཆེ་ཟུང་ལ་ཚེ་ཆོག་དང་སྦྲགས་ཚེ་དབང་ཡང་སྩལ། དེ་སྐབས་གཞུང་སའི་སྐུ་རིམ་དོ་དམ་པར་མེས་སྲོང་རྗེ་དྲུང་ཡང་མཆིས་ཤིང་། ཉེར་དྲུག་ནས་མགོན་མདོས་བསྐུལ་བར་མཛད་དུས་ནང་སོའི་ཨར་བརྡུང་གི་མུ་སྟེ་སྙེ་དྲུང་སོགས་ལ་འཚུབས་ཉམས་ཀྱིས་འཇིགས་སྣང་ཅི་ཡང་བྱུང་བ་དང་།
དེ་ཉིན་ཕྱེད་ཡོལ་ཙམ་ལ་བཙུན་མ་སོགས་འུལ་མི་རྣམས་བཟའ་བཏུང་ཐོག་འགའ་ཞིག་ཤར་ལྷོའི་གཡབ་སྟེང་ནས་གཞན་དུ་འགྲོ་འདོད་ཀྱིས་ཕོར་བ་བཟའ་བཏུང་གིས་གང་བཞིན་དུ་འགྲོ་མུར། ཤར་ལྷོའི་ཐད་དེ་ཡོམ་ཡོམ་བྱེད་པ་དང་མཉམ་དུ་གློ་བུར་རྡིབ་གཞོམ་གྱིས་ཤིན་ཏུ་ཡ་ང་ཞིང་། སྙིང་རྗེ་ལ་ཐུགས་ཐབས་ཀྱིས་དབེན་པ་ཞིག་བྱུང་བའི་རྐྱེན་གྱིས་ཐུགས་ཀྱང་འཁྲུགས་གཞི་ཤིན་ཏུ་ཆེ་བའི་བཀའ་སྩལ་དང་། བཀའ་ལན། ཐུགས་གསོ་སོགས་སོ་སོ་ནས་དགོངས་དབྱིངས་དྭངས་པའི་རིམ་པ་རྣམས་ཅི་ཡང་ཞིག་ཕུལ་མཐར། ས་རྡོའི་ཁྲོད་དང་། དེའི་སྐྱོན་གྱིས་རྐྱེན་ལམ་དུ་སོང་བ་རྣམས་ལ་ཐུགས་ལྷག་པར་ཡང་བརྩེ་བས་རྗེས་སུ་འཛིན་པའི་ཞལ་བཞེས་དང་བཅས། དེ་རྣམས་ལ་བྱང་བུ་ལམ་སྟོན་འཕྲལ་གནང་དང་། དེ་ནས་བཟུང་ནར་མར་ཞལ་འདོན་གྱི་སྐྱབས་འོག་ཏུ་ཆུད་ཅིང་། ཐུགས་སྨོན་གྱི་མཚམས་སྦྱོར་དང་།
གཞན་ཡང་མང་ཇ་སོགས་དགེ་རྩ་རྒྱ་ཆེ། ནད་པ་རྣམས་ལ་མཐུན་འགྱུར་གྱི་རྐྱེན་སོགས་དེ་དུས་སུ་མ་ཟད་རྣམ་པ་ཀུན་ཏུ་ཡ་ང་བ་དག་གཟིགས་ཚེ་སྤྱན་ཆབ་གཡོ་བ་ཙམ་གྱི་སྙིང་རྗེའི་ཀུན་སློང་དང་བཅས། རླབས་ཆེན་བྱང་ཆུབ་སེམས་དཔའ་ཆེན་པོའི་མཛད་པ་ཁོ་ནས་དུས་འདའ་བ་འདི་དག་ནི། ཇི་སྐད་དུ། ཕན་པར་བསམ་པ་ཙམ་གྱིས་ཀྱང་། ། སངས་རྒྱས་མཆོད་ལས་ཁྱད་འཕགས་ན། ། སེམས་ཅན་མ་ལུས་ཐམས་ཅད་ཀྱི། ། བདེ་དོན་བརྩོན་པ་སྨོས་ཅི་དགོས། ། ཞེས་དང་། བཀུར་བར་འོས་པ་ལེགས་ཁུར་ཞིང་། །
མགོན་མེད་རྣམས་ལ་ལྷག་པར་བྱམས། ། བྱས་ལ་དྲིན་ལན་མི་བརྗེད་པ། ། དམ་པ་རྣམས་ཀྱི་མཛད་སྤྱོད་ཡིན། ། ཞེས་སོགས་གསུངས་པ་ལྟར་ལགས། དེ་ནས་སྔོན་དུས་འཇམ་མགོན་ཨ་མེས་ཞབས་དང་ཡབ་རྗེ་རཏྣའི་མཚན་ཅན་གྱི་སྐུ་ཐོག་སོགས་ལ་དཔའ་བོ་དཔའ་མོར་རྡོར་ལེགས་སོགས་ཁོག་ཞུགས་ཀྱིས་ངན་གཏད་འདོན་སྲོལ་འདུག་པ་དེ་བཞིན་གྱི་བཀའ་གསང་མཛོད་འཛིན་སོགས་ལ་གྲོལ་ནས། བདུན་ཕྲག་གཅིག་རིང་རྗེ་ཉིད་སྐུ་ཚེའི་སྒྲུབ་པར་བཅད་རྒྱ་མཛད་པ་དང་། འཇམ་མགོན་སྐུ་གདུང་བགྲེས་པ་སྣྲོན་ཟླའི་ཚེས་འགོར་གསན་སྦྱོང་གི་ཐོག་མ་གནང་རྒྱུའི་སྐུ་རིམ་དུ། འཇམ་དབྱངས་རྩོད་རྒྱལ་མ་སྤྱན་འདྲེན་གྱིས་མཆོད་ཤོམ་རྒྱས་པ་དང་བཅས། འཇམ་འདོན་བསྐང་བཤགས། སྐུ་ཁྲུས་སོགས་ལ་ཐུགས་བརྩོན་དང་།
བདེ་གླིང་ཚོགས་ཡོངས་འཕྲལ་ནས་གཙུག་ལག་ཁང་བྱིངས་ལ་རབ་ཏུ་གནས་པ་ཞག་འགའ་སྩལ། ཚེས་གསུམ་ཉིན་ཡོན་ཏན་ཀུན་གཞི་ཡི་གེའི་མ་མོ་འཛིན་ཆོས་བཅས་འབུལ་གནང་གི་སྔོན་འགྲོར། སྐུ་གསུང་ཐུགས་རྟེན་སོགས་ཀྱིས་ཇེང་དྲངས། ཕན་བདེ་འབྱུང་བའི་སོགས་བསྟན་བསྟན་འཛིན་ཡུན་བརྟན་སྐུ་ཚེ་རྒྱས་ཤིང་། གཞན་དོན་འགྲུབ་པའི་ཐུགས་སྨོན་དང་། ཁྱད་པར། སྒྲུབ་དང་སུན་འབྱིན་གསལ་བའི་ཉི་འོད་ཀྱིས། ། ཞེས་སོགས་ཀུན་མཁྱེན་ཆེན་པོའི་ཚད་མའི་ལམ་རིམ་ནས་བྱུང་བ་དང་། གཞུང་བརྒྱ་འཆད་པའི་ལྕེ་བདེ་བློ་གསལ་ཞིང་། ། སོགས་ནས།
ཡོངས་རྫོགས་བསྟན་པའི་བདག་པོར་འགྱུར་བར་ཤོག ། ཅེས་ས་ལོ་ཆེན་པོའི་རྣམ་ཐར་དཀོན་མཆོག་ལྷུན་གྲུབ་ཀྱིས་མཛད་པ་ནས་བྱུང་བ་དེ་སྨོན་ལམ་དུ་བསྒྱུར་གནང་དང་། ཐུབ་པའི་བསྟན་པ་རིན་ཆེན་གཞལ་མེད་ཁང་། ། ཞེས་སོགས་ནས། བསྟན་བཅོས་ཉི་མའི་སྣང་བ་རྒྱས་བྱེད་ཤོག ། ཅེས་སྡོམ་གསུམ་རབ་དབྱེའི་གཤམ་ནས་བྱུང་བ་དེ་སྨོན་ལམ་དུ་བསྒྱུར་གནང་སོགས་མཁས་པའི་མཛད་པ་འགྲུབ་པའི་ཐུགས་སྨོན་རྣམས་འབྲས་དཀར་གྱི་ཆར་ཉིལ་བཞིན་དུ་མཛད་རྗེས། གླེགས་ཤིང་ལ་གསེར་བྲིས་ཀྱི་ཀ་མད་སུམ་ཅུ་ནས་འབུལ་བར་མཛད་པས། ཀ་ཡི་གི་གུ། ཞབས་ཀྱུ། འགྲེང་བུ།
ན་རོ་རྣམས་ཕུལ་བས་ཨ་ཡི་བར་ལ་རིགས་འགྲེ་ནུས་ཏེ་མཁྱེན་པ་དང་། གསུང་སློབ་རྣམས་ཀྱང་ལན་གཉིས་གསུམ་ལ་མཁྱེན་པ་སོགས་ཡབ་རྗེ་ཆོས་ཀྱི་རྒྱལ་པོ་ཉིད་ཐུགས་དགེས་པའི་རྩེར་སོན། དེའི་ཚེ་ཚོམས་དམར་དུ་ཚོགས་ཡོངས་ནས་རབ་གནས་ཀྱིས་ཕྱི་བསྐོར་ལ་མེ་ཏོག་འཐོར་གནང་དང་ཆབས་གཅིག་སྐུ་གསུང་ཐུགས་རྟེན་འགའ་ཞིག་སྤྱན་འདྲེན་གྲས་ལ་འཇམ་དབྱངས་རྩོད་རྒྱལ་མའང་ཕེབས་པས། གསན་སྦྱང་དབུ་ཚུགས་པ་དང་སྟབས་འགྲིག་སྐུ་བྱིན་ཅན་གནས་འདིའི་ཕྱི་ནང་དུ་བྱོན་པ་ནི། གཞན་ལས་རྟེན་འབྲེལ་ཤིས་པར་མངོན་ནོ་གསུངས། གོང་གསལ་བཞིན་རྟ་ནག་ནས་དཔའ་ཆེན་ཡིད་ཆེས་གསང་ཁོག་ནས། ཁོག་ཞུགས་སྔ་ཕྱིར་བསམ་ཡས་ཆོས་སྐྱོང་གི་རུ་དཔོན་ག་བྱང་ཡིན་ཟེར་བ་ཞིག་གིས་གཏད་འདོན་ངེས་འདྲོངས་ཡོད་པས། དུས་ཆོས་ཆེ་གེ་མོར་རྫས་དང་ཡོ་བྱད་ཆེ་གེ་མོ་དགོས་ཚུལ་གླེང་བ་དང་བསྟུན། མགོན་པོ་ཁྲོ་བཅུ་དང་། ཞལ་གྱི་གཏོར་བཟློག་ཉེར་དགུའི་དགོངས་འཕེན་ཏེ་ས་སྲོས་ནས་བཟུང་ཕོ་བྲང་གི་ཕྱོགས་བཞིར་ཨུཥྞཱི་ཥའི་སྒོམ་བཟླས་དང་།
དྲག་པོ་མདོ་བཞི་ཀློག་པ་སོགས་མཛད་ནས། སྐུ་ཚབ་ཟུང་སྦྲེལ་དང་བཅས་དཔའ་ཆེན་གྱིས་གཏད་བཏོན་ཚུལ་ནི། ལྷ་འདྲེའི་རྫུ་འཕྲུལ་གྱིས་ཐག་རིང་ན་མནན་པ་བྱས་པའང་ཁོག་ཞུགས་རང་གི་མདུན་དུ་བཀུག་རྩིས་བཞིན་ཕྱོགས་དེར་དོང་བྲུས་ནང་ནས་གླང་རྭ་ཁ་འཕུར་ཅན་ཞིག་དང་གནད་ཆེ་བ་དེ་ད་དུང་ལུས་སོང་ཟེར་ནས། རྩོད་རུས་དོང་ནང་རུམ་དུས་ཆུ་དཀྲུགས་པའི་སྐད་ལྟ་བུ་ལོབས་ལོབས་ཟེར་ཞིང་ཁྲག་ཀྱང་ཕྲན་བུ་འཐོན། དར་ཙམ་ཞིག་ཅི་ཡང་མ་བྱུང་བས་ཀླུ་བདུད་ཁོ་ངེད་ཐོངས་ཤིག་ཟེར་མུར་གཡག་རུ་ཁ་འཕུར་ཅན་བཏོན་ནས། ཡི་གེ་དང་རྫས་སོགས་ཕྱུང་བ་སྐུ་ཚབ་ནས་ཀློག་རྩིས་བྱས་པས། མ་བྱེད་ཟེར་ཞིང་། བསྟན་པའི་བདག་པོར་འདི་འདྲའི་ལོག་སྒྲུབ་རྩོམ་པ་ཞེས་གླེང་ནས་ཐམས་ཅད་གཏུབས་ཏེ་དོང་དེར་དོར་ནས། ལོ་གསུམ་རིང་ཅི་ཡང་མི་སྐྱོན། དེ་ནས་བརྟག་དགོས་ཚུལ་ཟེར་བ་སོགས་བྱུང་བ་བཞིན་དཔའ་ཆེན་ལའང་བདག་རྐྱེན་ཡང་དག་གིས་ཕྱིར་མངགས་ནས་ལུང་གསལ་གྱི་རིམ་གྲོ་རྣམས་ཚར་ཕྱིན་མཛད་དོ། །
ཆུ་སྟོད་ཟླ་ནང་ཨ་ཙ་ར་སྤྲེའུ་ཁྱེར་བ་ཞིག་གཞི་ཐོག་ལྟག་སྒོར་དར་ཙམ་བསྡད་ནས་ཐལ་གྱིས་བྱུང་བ། མགོན་པོའི་བསྐུལ་རྣམས་ན་ལྟས་ངན་དུ་བཤད་པ་བཞིན་དེ་འཕྲལ་བཟློག་པ་འབུམ་ཐེར་མཛད། ཡང་དེ་ལོའི་ལྷུམས་ཞུགས་དུས་སྟོན་ཉིན་གཞི་ཐོག་ཏུ་ཨ་ཙ་ར་གཉིས་འོངས་ནས། སྦྲུལ་འཇིགས་སུ་རུང་བ། བྱ་སོགས་མིག་འཕྲུལ་འགའ་ཞིག་བསྟན་པ་ལ་མཛོད་འཛིན་ནས་རྗེ་ཉིད་ལ་དེ་བཞིན་གྱི་གནས་ཚུལ་ཕུལ་བས། དེ་ལ་སྐྱོན་མེད། སྔར་སྤྲེའུ་ཁྱེར་བ་ལ་ནི་བཟློག་པ་མཛད་ཟིན། རྒྱ་གར་པ་མིག་འཕྲུལ་སྟོན་མཁན་མང་པོ་འབྱུང་སྐད་འདུག་པས་ཅི་ཡང་མི་སྐྱོན། ཞེས་བཀའ་སྩལ། ཕུར་སྒྲུབ་སྐབས་སྐར་མ་མཇུག་རིང་ཞིག་རྒྱལ་ཁམས་སུ་ཤར།
གྲོ་བཞིན་ཚེས་བརྒྱད་ནས་བླ་ཆེན་འཕགས་པ་རིན་པོ་ཆེའི་རྣམ་ཐར་ཐང་ཀ་ངོ་མཚར་ཅན་འདིའི་དབུ་ཚུགས། ཁྲུམས་ཟླའི་ཚེས་གཅིག་ཕུར་སྒྲུབ་སྔ་བར་གྲོལ་ཏེ་ནང་སོའི་རྩེ་ནས་ཆོས་དྲུང་རིན་པོ་ཆེ་གསུང་བསྐུལ་གྱིས་ཀྱེ་རྡོ་རྗེ་ལ་བརྟེན་པའི་རབ་གནས་ཉིན་གསུམ་མ་ཞི་རྒྱས་ཀྱི་སྦྱིན་སྲེག་སོགས་བཀའ་དྲིན་ཆེ་ཞིང་། སྦྱིན་བདག་བསྒོ་བར་སྐུ་གདུང་རིན་པོ་ཆེའི་དབུ་གཡས་ཞལ་ངོ་རྣམས་དང་ཕྱག་གཉེར་བཅས་ཏེ། དེའི་ཚེ་འཇམ་མགོན་གཞོན་ནུའི་ཕྱག་ཏུ། རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་ཀྱིས་བསྐྲུན་པའི་ས་ལེ་སྦྲམ་གྱི་ཁམས་ལས་གྲུབ་པའི་བུམ་པ་ཆ། ཕུད་དམ། ཕུད་ཕོར། འདྲེན་ཆས་ཆ་ཚང་གསུམ་སོགས་གསེར་སྤྱད་མང་དུ་མཆིས་པའི་ནང་ནས། གསེར་གྱི་ཕུད་ཕོར་གཡུ་ཁྲའི་རྟགས་བརྒྱད་ཅན་ཕྱེ་མར་གྱིས་ཕྱུར་བ་དང་། རྗེ་བཙུན་དྲུང་རྣམས་ཀྱིས་སྣ་བདུན།
སྣ་ལྔ། རྫས་རྟགས་སོགས་ཀྱི་ཙཀླི། ཡུམ་མཆོག་ནས་གསེར་དམ་ཞོས་གང་བ། ཕྱག་གཉེར་སོགས་ཚང་མས་ཞི་དྲག་གི་མཆོད་པ་བག་དྲོ་བ་བསྣམས་ནས་རིམ་བཞིན་ཕུལ་ཏེ། སྦྱིན་བདག་བསྒོ་བ། བགེགས་སྐྲོད། རྫས་བརྒྱད་མེ་ལོང་དཱུར་བིལ་དུང་སོགས་ཀྱི་སྣོད་པང་ཚད་མ་རྗེ་ཉིད་ཀྱི་ཐུགས་རྗེ་ལས་བྱུང་བ། འབུམ་ཐང་མཆོད་རྫས་སུ་བཞུགས་པ་དེ་རྣམས་བཅུད་སོ་སོས་བཀང་བ་རིམ་བཞིན་བསྟར་ཏེ་རྟེན་དྲུང་དུ་འབུལ་བ་སོགས་ཕྱག་ལེན་རྣམ་དག་གི་སྒོ་ནས་མཛད་ཅིང་། མཆོད་བསྟོད་གྲུབ་ནས་ཕྱི་བསྐོར་ལ་མེ་ཏོག་གི་ཆར་སྙིལ་བར་ཡབ་རྗེ་རཏྣའི་མཚན་ཅན་གྱི་སྐུ་ཐོག་གི་མཆོད་ཕྲེང་གཅིག་དང་། རྗེ་ཉིད་ཀྱི་ཐུགས་བསྐྱེད་ཀྱིས་བསྐྲུན་པའི་གཉིས་རྣམས་གཞི་ཐོག་ནང་ལ་བསྒྲིགས་ནང་སོར་ཕུན་སུམ་ཚོགས་པའི་བཀྲ་ཤིས་སྔོན་འགྲོའི་དྲིལ་གསིལ།
རྔ་རོལ་དུང་སོགས་ཀྱི་སྒྲ་སྒྲོགས་བཞིན་དུ་ནང་སོའི་ཕྱི་བསྐོར། ཡར་ལམ་ཚོམས་ཆེན་དུ་རབ་སྟོན་གྱི་བཞུགས་ཁྲི་སོགས་བཀའ་འདོམས་སྔོན་གྲུབ་ལ་ཤིས་བརྗོད་ཀྱི་མེ་ཏོག་དང་། ཚོམས་ཆེན་སྟེང་། སྲིད་ཞི་དཔལ་འཁྱིལ། ཀུན་ར་སྐྱེད་འཕྲང་སོགས་ནས་རིམ་པས་ལྷ་ཆེན་གློ་འབུར་ལ་འཕན་ནག་ཞལ་ཕྱེའི་དྲུང་། སྣ་ལྔའི་མཆོད་ཤོམ་རྒྱས་པའི་མཐར་མཆོད་ཕྲེང་གིས་མཛེས་པར་བསྐོར་ཏེ། སྐྱབས་སེམས་ནས་བཟུང་ཤིས་བརྗོད་བར་མཛད་རྗེས་མཆོད་ཕྲེང་སོགས་ཚང་མ་འཕན་ནག་སྐུ་རྒྱབ་ནས་ལྷ་ཆེན་ནང་གི་ཞལ་ཆེན་ལྷོ། ཕུར་ཁང་། ཁྱམས་སྟོད་སྐུ་གསུང་ཐུགས་རྟེན་རྣམས་ཀྱི་སྤྱན་སྔ་བརྒྱུད། ལྷ་ཁང་བྱང་།
ཞལ་ཆེན་བྱང་སོགས་ནས་མཐིལ་བསྐོར་དུ་ཕེབས་ཏེ། མཆོད་ཕྲེང་གི་སྔོན་དུ་ཀོང་གཞས་པ་བཅས་རིམ་བཞིན་ཕྱི་བསྐོར་འཁོར་འཕྲལ། ནང་སོར་གསུང་བསྔོའི་ཐོག་མར་རབ་གནས་ཀྱི་བཤད་པ་དང་། ཁྱད་པར་ནང་སོའི་རྟེན་གསར་རྙིང་གི་ལོ་རྒྱུས་བཅས་གང་གི་དྲིན་ཅན་རྩ་བའི་བླ་མ་དང་། གོང་མ་ལྔ། སྔགས་འཆང་ཆེན་པོ། ཨ་མེས་ཞབས་རྣམས་གཙོ་བོར་སྨོས་ཏེ་མཆོད་བསྔོ་ཡང་དག་དང་མཇུག་ཆོག་རྣམས་གྲུབ་ནས། མགུལ་ལ་བཀྲ་ཤིས་པའི་ལྷ་རེག་གིས་སྤྲས་ཤིང་། རྡོར་དྲིལ་རྣམ་རྒྱལ་བུམ་པ་སོགས་བསྣམས་ནས་ཚོམས་ཆེན་དུ་རབ་སྟོན་ལ་ཕེབས་ཐོག་ཞལ་ངོ་སོགས་རིམ་བཞིན་ལེགས་འབུལ་གྱི་སྐབས། འཇམ་མགོན་གཞོན་ནུས་ཕྱག་དབང་ཐོག་མ་གནང་བའི་དུས་དང་།
རབ་སྟོན་ཉིན་གོང་མ་གྲོལ་འཕྲལ་ས་རུབ་ཙམ་ལ་ཁ་སྐོང་སྦྱིན་སྲེག་ཚུགས་ཏེ་སྲོད་ཆེན་ལ་གྲོལ་བར་མཛད་པ་སྟེ། རབ་འབྱམས་རྒྱལ་བ་ཀུན་གྱི་དྲག་པོའི་ཕྲིན་ལས་གཅིག་བསྡུས་དཔལ་ཕྲིན་ལས་ཀྱི་མགོན་པོ་དམ་ཅན་མོན་བུ་པུ་ཏྲ་ཆེན་པོའི་སྣང་བརྙན་རིང་བསྲེལ་རྣམ་བཞི་སྤྱི་བྱེ་བྲག་གི་བདག་ཉིད་རབ་ཏུ་གནས་པ་ཐུན་མོང་དང་ཐུན་མོང་མ་ཡིན་པའི་སྒོ་ནས་ཡེ་ཤེས་སེམས་དཔར་སྒྲུབ་པར་མཛད་པ་དང་། བཞུགས་གནས་ནང་སོ་པུ་ཏྲ་ཁང་ཉམས་གསོ་གསར་བཞེངས་དྲག་པོའི་གཞལ་ཡས་ཁང་ཚད་དང་མཚན་ཉིད་ཅན་དུ་བསྐྲུན་པ་དང་། གུ་རུ་རིན་པོ་ཆེའི་ཕྱག་བཟོ་ཞལ་འབག་དང་། བླ་ཆེན་འཕགས་པའི་ཐུགས་དམ་མ་གུར་དང་། ས་ལོའི་ཐུགས་དམ་པུ་ཏྲའི་སྐུ་སོགས་ལ་ཉམས་གསོ་ངོ་མཚར་ཅན་དང་། ཁྲག་མཚོའི་སྣོད་ཟངས་ཆེན་བཀྲ་ཤིས་འོད་འབར་ལ་ཉམས་གསོ་བཞུགས་ཡུལ་བཀོད་ལེགས། ཡི་དམ་ཆོས་སྐྱོང་སྤྱི་དང་བྱེ་བྲག་ལས་མཁན་དབང་པོའི་རྣམ་དྲུག་རྟེན་དང་གཏོར་མ་གསུམ་ལ་སོགས་པ་རྗེ་བཙུན་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་པའི་འཐས་སུ་ཡང་དག་པར་མཛད་དོ། ། ཚོགས་མང་སྐབས་ནུབ་གཅིག་གཟིགས་སྣང་དུ། བུད་མེད་འཆོར་མོ་དང་ཧྲུལ་མོ་མང་པོ་ཀུན་རར་གཞས་བྱེད་མུ་ནས།
ཧྲུལ་མོ་རྣམས་ཕོ་བྲང་རྩེར་རྒྱུག་ཤར་བྱེད་པ་ཞིག་འཁྲུངས་པ་ནི་ནད་ངོར་ངོས་འཛིན་མཛད་ཅིང་། དེ་དང་སྐར་མ་ངན་པ། རོང་ཁོག་ཁ་ཤས་ལ་ཉི་མ་བདུན་དང་གསུམ་སོགས་མཐོང་སྣང་སྣ་ཚོགས་བྱུང་བ་སོགས་བསྟན་འགྲོ་སྤྱི་སྒེར་གྱི་རིམ་གྲོར་ཆེད་དུ་དགོངས་ཏེ། གུར་མགོན་གཏོར་མའི་ལས་ཚོགས་རྗེ་བཙུན་གོང་མའི་ཕྱག་བཞེས། ངོར་ཆེན་རྡོ་རྗེ་འཆང་དང་། བདག་ཆེན་རྡོ་རྗེ་འཆང་སོགས་ཀྱི་གསུང་རབ་ནས་འབྱུང་བའི་དམར་ཆེན་གཏོར་བཟློག་རྒྱས་པ་རྗེ་ཉིད་ནས་བསྐུལ་གནང་གིས་སྒྲུབ་སྐབས། ནུབ་གཅིག་ཟོར་ལས་ལྔའི་མགྱོགས་གཏོར་དང་བསྟུན་བསམ་བརླིང་ཕྱོགས་ནས་བྱུང་བ་འདྲ་བའི་གཙོ་ཞིག་ཤར་ཕྱོགས་སུ་མཆེད། ཉེར་བརྒྱད་ཉིན་ཁ་བ་འཚུབས་པ་དང་བཅས། བལ་ཡུལ་ནས་གོརྵའི་བློན་པོ་སོགས་མི་སྣང་མང་པོ་དང་། སྤང་ཤིང་ཕུན་ཚོགས་སོགས་སྐྱིད་གྲོང་པ་རེ་གཉིས་བཅས་འབྱོར་ཕྱག་པུ་ཏྲའི་བསྟོད་བསྐུལ་དང་མཉམ་དུ་བྱུང་བས་མོན་བུ་དངོས་སུ་འོང་བ་ལྟ་བུའི་ཐུགས་ཉམས་འཁྲུངས།
གོར་རྒྱལ་ནས་གསུང་བྲིས་རྟེན་བཅས་དང་། མི་སྣ་རྒན་པ་དེས་རྡོ་ནག་གི་ཕོར་པ་གུ་ཡུས་བཀང་བ་སོགས་སྤྱི་སྒེར་ནས་འབུལ་བ་དང་། སྐུ་སང་ལ་མི་སྣ་ལོཙྪ་བཅས་ལ། རྒྱལ་པོའི་སྐུ་ཁམས་ལས་འཕྲོས་པའི་གསུང་ཞིབ་གླེང་མཛད་པས། ཁོ་ན་རེ། སྔར་ནས་བལ་ཡུལ་རྒྱལ་ཁག་མང་པོས་རྒྱལ་བ་ཡབ་སྲས་སོགས་ཆེ་གཉན་དུ་མའི་ཕྱག་མཛོད་དངུལ་མིན་གྱིས་བཀང་ཞིང་། ཚོང་འདུས་རྣམས་ཀྱང་མ་རུངས་པར་བྱས། བལ་ཡུལ་དུའང་གཡུལ་ཁོ་ནས་ཐུགས་བསུན་རང་བྱུང་ཡང་། ད་ཆ་གོརྵ་ནས་བལ་ཡུལ་ཡོངས་རྫོགས་དབང་ཞིང་། བོད་དང་སྔར་ནས་ལུགས་མཐུན་རང་ཡིན་པ་བཞིན།
སླད་ནས་ཀྱང་དེ་བཞིན་བཅས་ཊཾ་གསར་འཇའ་འུ་དངུལ་ཚད་ལྷད་མེད་འདི་བཞིན་འདོན་རྒྱུར། བོད་ནས་ཀྱང་གསེར་ཐང་བརྒྱད་མ་སོགས་དང་། རྒྱལ་བ་ཡབ་སྲས། རྒྱལ་ཚབ་དམ་པ། བཀའི་དགུང་བློན་རྣམས་བཅས་ལ་རྒྱུ་མཚན་ཞུ་རྒྱུ་བཅས། འདི་ནས་ཀྱང་ཆར་པ་ཆུ་གྲོགས་དང་། གཞན་ལའང་བཀའ་འདོམས་དགོས་ཚུལ་རྒྱལ་པོའི་བཀའ་ཤོག་ལའང་ཡོད་ཅིང་། ངག་ལམ་ནས་ཀྱང་ཞུ་དགོས་བཞིན་བླ་མ་ཁྱོད་ཀྱིས་ཕན་འགྱུར་བྱེད་དགོས་ཞེས་གླེང་བར། རྗེ་རྡོ་རྗེ་འཆང་གི་གསུང་ལས། ཕྱག་མཛོད་སོ་སོ་དང་ཚོང་འདུས་སོགས་གང་སར་ཕན་བཞེད་དེ་བཞིན་རྗེས་སུ་ཡི་རང་།
རང་ནི་གདན་ས་གོ་མཐོ་བ་ལས་རྒྱལ་ཁམས་ལ་བཀོད་པ་ཐུབ་པ་ཞིག་མིན་ཡང་། སྙན་འབུལ་ཞུ་འོས་ཚང་མར་ཁྱེད་རྒྱལ་བློན་གྱིས་དགོངས་པ་བཞིན་སྣེ་སྦྱོར་ཡང་དག་ཞུ། སྔར་ནས་གཡུལ་ཁོ་ནས་འོ་བརྒྱལ་བྱུང་འདུག་པས། ད་ཆ་ལུང་པ་དེས་མཚོན། སེམས་ཅན་རྣམས་ལ་བྱམས་སྐྱོང་མཛད་ན་དོན་ཐམས་ཅད་འགྲུབ་པས། རྒྱལ་པོར་དེ་བཞིན་ཞུ་གྲོགས་གྱིས། ཞེས་པའི་རྡོ་རྗེའི་ཐ་ཚིག་དེས་ཁོང་རྣམས་ཐལ་མོ་སྦྱར་ཞིང་མགོ་དུད་པ་བཅས་དགའ་མགུ་ཡི་རང་ལ་འཁོད་ཅིང་། ཟུར་གསོས་སོགས་གནང་ཆ་ཡང་དག་མཛད། ཉེར་དགུའི་ཉིན་བསྐུལ་དང་བསྟུན་ཕྱོགས་བཞིར་རུ་འདྲེན་དང་། ལས་མགོན།
གུར་ལྕམ་དྲལ་གྱི་འཆམས་སྐུ་བྱིན་ཅན་རྣམས་འཆམས་པར་མཛད་པས། ཆུ་ཁ་མར་དུས་གསུམ་རྒྱལ་བའི་དྲག་བསྐུལ་དུས། མཁས་བཙུན་ཆེན་པོའི་ཐུགས་དམ་མ་ཁྱེར་མིས་མ་ཐེག་པས་ཉེན་བསླངས། ཟོར་འཕེན་ཕྱོགས་སུ་ཞལ་བུབ་ལ་ཁད་ཀྱི་ཉམས་དང་། རླུང་ཕྱོགས་ཀྱང་ལེགས་ཤིང་། བྱ་ཁྲ་མར་མདུན་གྱི་ཤུགས་འདྲེན་མཚོན་པའི་བུ་མོ་རྣམས་ནས་ཞིང་སྟེང་དུ་མདའ་དར་དྲང་པོར་བཙུགས་པས། རྗེ་ཉིད་ཀྱི་གསུང་ལས། མི་འགྱུར་ཚེ་ཡི་ཀ་བ་ཚུགས་རྟགས་སུ་འདུག་གསུངས། སྨིན་ཟླ་སྔོན་མར་ནང་སོ་མགོན་ཁང་དུ། རྟེན་མདོས།
རྟག་གཏོར་སོགས་འཛུགས་གནང་སྐབས། མདོས་གཞུང་དམ་པས་མཛད་པའི་མགོན་མདོས་རྒྱས་པ་དང་། པུ་ཏྲའི་སྒེར་མདོས། བསྐང་གསོ། མདོས་ཀྱི་ཕྱག་ཚད་ཡི་གེ་རྣམས་གུང་བསྒྲིགས། ཤོམ་དང་འདོན་འཁྲིགས་དབྱངས་རོལ་བཅས་རྗེ་ཉིད་ནས་ཞག་འགའ་གནང་བས་ངོ་མཚར་བའི་རྟགས་ཀྱང་མང་དུ་འཁྲུངས་ཤིང་། དེ་མཚམས་ནས་རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་རྨད་དུ་བྱུང་བས། གདན་ས་ཆེན་པོ་འདིར་རིག་གནས་ཀྱི་སློབ་གྲྭ་འཛུགས་བཞེད་རིང་མོ་ཞིག་ནས་འཁྲུངས་པ་དེ་ཉིད་ཕྱག་ཏུ་སོན་ཏེ། མཁས་དབང་ཞེ་ཆེན་དྲུང་ཡིག་འབྱོར་ཞིང་། ཆོས་གྲྭ་ལྷོ་ནས་མི་གྲངས་བཅུ་དྲུག་ཐོག་མར་སློབ་གྲྭར་བཀས་མངགས་ཏེ་འཕགས་ཆེན་མཆོག་གི་སྤྱོད་པར་ཐུགས་གཞོལ་བའི་སྐབས་སོ། །
དེ་དག་གི་དོན་བསྡུ་ན། ཡེ་ཤེས་མགོན་པོར་མངའ་བརྙེས་ཆོ་གའི་ཚེ། ། མཆེད་ཟླའི་རྗེ་བཙུན་སྐྱེངས་ཏེ་དབྱིངས་སུ་གཤེགས། ། གློ་བུར་རྐྱེན་ངན་ལྷགས་པའི་གཞིས་མགྲོན་རྣམས། ། ཐུགས་རྗེས་སྦྱངས་སོ་འགྱོད་པས་ཅིའི་ཕྱིར་གདུངས། ། འཇམ་མགོན་གཞོན་ནུའི་མཁྱེན་པའི་མེ་ལོང་ལ། ། ལྟར་སྣང་ཆོས་ཀྱི་མ་མོ་འབད་མེད་འཁྲུངས། ། ངན་གཏད་ནུས་པའི་གཡའ་བྲལ་ཐང་ཡངས་སུ། ། ངོ་མཚར་རྟེན་བརྟེན་སྣང་ལ་རང་བཞིན་མེད། ། རྫས་སྔགས་ཏིང་འཛིན་གཡུལ་དུ་ནད་བདག་དཔུང་། །
བཅོམ་ནས་བལ་རྒྱལ་རྡོ་རྗེའི་ཚིག་གིས་བསྐྱངས། ། ཚེ་ཡི་ཀ་བ་ཚུགས་པའི་ལ་ཉེའི་མགུར། ། རིག་གནས་རྒྱ་མཚོ་རྒྱས་པའི་ངོགས་སུ་གྲོལ། ། ཅེས་ཀྱང་སྨྲས་སོ།། ༈ །།དགུང་གྲངས་ཞེ་གཉིས་སུ་ཕེབས་པ་ལྕགས་སྟག་དབོ་ཟླའི་ནང་། སོག་ཡུལ་ཧ་ལ་ཤན་ནས་དྭགས་པོ་སྤྲུལ་སྐུ་འབྱོར་བར། སྡོམ་གསུམ་རབ་དབྱེའི་ལྗགས་ལུང་ཞིག་སྩལ་ཞིང་། ནག་ཟླའི་ནང་མཛོད་འཛིན་པར་བཀའ་གསང་འདི་ལྟར་གྲོལ་ཏེ། འཛམ་གླིང་བསྟན་པའི་བདག་པོ་ས་སྐྱ་པ་ཞེས་རྗེ་ས་ཆེན་གྱི་སྐུ་ཐོག་ནས་བཟུང་། དེང་སང་གི་བར་དུ་རང་གིས་བསྒྲགས་པ་མ་ཡིན་པར།
རྒྱ་བོད་མཁས་གྲུབ་དང་གཟུར་གནས་ཀུན་གྱིས་རང་བཞིན་བརྗོད་དུ་གསུངས་པ་དེ། སྐྱེ་དགུ་ཕལ་ཆེར་ལ་རླུང་ལྟར་གྲགས་པ་འདི་ལ། ངོ་མཚར་གྱི་གཙོ་བོ་སྤྱི་རིང་ནས་བཟུང་གདུང་རབས་རིན་པོ་ཆེ་ཟམ་མ་ཆད་པར་བྱོན་ཞིང་། གཞན་ཡང་གནས་མཆོག་འདི་ན་འཕགས་བོད་ཀྱི་སྐུ་རྟེན་ངོ་མཚར་ཅན་དང་། བཤད་སྒྲུབ་དར་ཞིང་རྒྱས་པ་འདི་ཡང་ངོ་མཚར་གྱི་གནས་ཡིན་མོད། དེ་རྣམས་ཀྱི་ནང་ནས་ཞིང་འདིའི་སྐྱེ་འགྲོ་ཕལ་ཆེར་གྱིས་རྟོགས་སླ་བ་ནི། བླ་ཆེན་འཕགས་པ་རིན་པོ་ཆེ་བློ་གྲོས་རྒྱལ་མཚན་དཔལ་བཟང་པོའི་ཐུགས་བསྐྱེད་དང་ཕྲིན་ལས་ཀྱིས་སྤྲུལ་པའི་ལྷ་ཁང་ཆེན་མོ་འདི་ལ། འཛམ་གླིང་འདི་ནས་ལྷོ་ཕྱོགས་ཤྲཱི་དྷཱ་ནྱ་ཀ་ཊ་ཀའི་གྲོང་ཁྱེར་དང་། བྱང་ཤམ་བྷ་ལའི་རིགས་ལྡན་ཕོ་བྲང་འགྲན་ཟླ་མཆིས་ན་མ་གཏོགས་ཀུན་གྱིས་སྤྱོད་ཡུལ་དུ་རྫུ་འཕྲུལ་གྱི་བཀོད་པ་འདི་བས་ལྷག་པ་མེད་སྙམ་པ་དང་། དག་པའི་གཟིགས་ངོར་བདེ་བ་ཅན་གྱི་ཞིང་ཁམས་ཀྱང་དེ་བཞིན་བཅས།
ས་སྐྱ་པའི་བསྟན་དགྲ་གདུག་ཅན་རྣམས་ཀྱིས་ཀྱང་འདི་ལ་ཆ་ཤས་ཙམ་ལས་རྒོལ་མ་ནུས་པས་བསྐལ་པའི་བར་དུའང་རྗེ་བཙུན་ས་སྐྱ་པའི་ཕྱག་ཏུ་གནས་ཐུབ་པ་འདི་ལ། འཕགས་པ་རིན་པོ་ཆེའི་ཞབས་རྗེས་པ་རང་གཞན་ཀུན་གྱི་ལུས་སྲོག་ལོངས་སྤྱོད་ཐམས་ཅད་ཞབས་ཏོག་ཏུ་འབུངས་དགོས་ངེས་བཞིན། དེ་ནས་བཟུང་གདུང་རབས་དཔོན་རབས་སྦྱིན་བདག་བཅས་ཀྱིས་སྤྲུལ་པའི་གནྡྷོ་ལ་འདི་གཅེས་པར་སྐྱོང་བར་མཛད་འདུག་པ་དང་། ཁྱད་པར་སྔགས་འཆང་ཆོས་ཀྱི་རྒྱལ་པོས་རྟེན་བརྟེན་པར་བཅས་ལ་ཞབས་ཏོག་བླ་མེད་མཛད་ཅིང་། ངེད་རང་གི་ཐོག་ལའང་ཕྱི་ནང་གི་སྤེན་བད་ཉམས་གསོ་གསར་བཞེངས་དང་། སྐུ་གསུང་གི་རྟེན་ཁྱད་མཚར་གྲངས་མང་མཆིས་ཀྱང་། ཐུགས་རྟེན་ངོ་མཚར་ཅན་མ་མཆིས་པས་འཛམ་གླིང་འོད་གསལ་འདི་ཉིད་གསར་བསྐྲུན་བཅས་བགྱིས་ཤིང་། མ་འོངས་པ་ནའང་ཚུལ་དེ་ལྟ་བུ་བསྒྲུབ་དགོས་སོ། ། ཞེས་སྟོན་པ་མཚོན་བྱེད་དུ་ད་ལམ་གཙུག་ལག་ཁང་གི་རྩེར་སྐལ་ལྡན་ཐམས་ཅད་བགྲོད་པའི་སྐས་རིང་ངོ་མཚར་ཅན་ཀུན་གྱི་བློར་མི་ཤོང་བ་ལྟ་བུ་དང་། སྙན་གྲགས་འབུམ་དུ་ལྡིར་ཞིང་མདོ་སྔགས་ཆོས་ཀྱི་སྒྲ་དབྱངས་གནས་མཆོག་འདི་ནས་སྟོང་གསུམ་ཀུན་ལ་ཁྱབ་པར་མཚོན་ཕྱིར་རྔ་བོ་ཆེ་གསར་བསྐྲུན་སོགས་བཀའ་འདོམས་ཚར་ཕྱིན་དུ་སྩལ་འཕྲལ།
གཟའ་ཚེས་དགེ་བ་ནས་དབུ་ཚུགས་ཏེ་རིམ་གྱིས་འགྲུབ་ཉེར། ཆོས་ཚིགས་མར་ངོ་སྔོན་འགྲོའི་དོན་ཆོས་པ་རྣམས་དཀའ་སྤྱད་སྔོན་ལ་བཏང་ནས་ལུང་རྟོགས་ཡོན་ཏན་ཕྱི་ནས་འཕེལ་བ་མཚོན་ཕྱིར། སྣྲོན་ཟླའི་ཉེར་གསུམ་ལ་སྐས་འཛུགས་དང་། འཇིག་རྟེན་པ་རྣམས་ཡར་ངོ་སྔོན་འགྲོའི་དོན་བདེ་སྐྱིད་འཕེལ་ཡང་འཁོར་བའི་ཆོས་ལས་མ་འདས་སོ། ། ཞེས་པས་ན་འདིར་བདེ་སྐྱིད་འཕེལ་བ་མཚོན་ཕྱིར་ཆུ་སྟོད་ཚེས་བཞིར་དགེ་ཚ་ཤོལ་ནས་ཞལ་དྲོ་མཛད་དགོས་ཀྱི་བཀའ་བཞིན་རྡོ་སྐས་གསུམ་དང་། ཤིང་སྐས་སན་ཞེ་གཅིག སྔར་ཡོད་སྒོ་ཐེམ་ཐེ་བའི་ཞེ་ལྔ་མཆིས་པ་སྟེ། དེ་ལྟའི་སྐས་རིང་ངོ་མཚར་ཅན་དེ་ཐག་པ་དང་རྒྱུག་བཟོའི་འཕྲུལ་སོགས་ཀྱིས་འཛུགས་སྐབས་ཀྱང་རྗེ་ཉིད་ཀྱི་ཐུགས་བསྐྱེད་ཁོ་ནས་རྒྱུན་རིང་མ་འགོར་བར་དཀའ་ཚེགས་དང་བྲལ་ཏེ་གཟེངས་ཀྱིས་འབད་མེད་ལྷུན་གྱིས་གྲུབ་ཅིང་། ཚེས་གསུམ་སྲོད་ཆར་ཐོག་མར་དྲི་བཞོན་གྱིས་རྡུལ་གཅགས། ཟིམ་ཆར་གྱིས་ས་གཞི་སྣུམ་པོར་བྱས།
འབྲུག་སྐད་སྙན་པར་བསྒྲགས་པ་སོགས་སྔོན་འཕགས་ཆེན་དེ་ཉིད་ཀྱིས་ཆུ་མིག་ཆོས་འཁོར་གྱི་རྣམ་ཐར་ལས་བྱུང་བ་དེ་སླར་ཡང་ཤར་བའི་ངོ་མཚར་དང་། ཚེས་བཞིར་གསོལ་ཐབ་སྤོ་གནང་དང་ཆབས་གཅིག་རྗེ་རྡོ་རྗེ་འཆང་གི་དབུ་གཡས་ཞལ་ངོ་རྣམས་དང་། ཆོས་གྲྭ་རྣམ་གཉིས། དྲུང་འཁོར་ལྟོ་གཟན་ཤར་ནུབ་ཀྱི་མི་སྡེ། ཞེ་དྲུང་སོགས་ཁ་འཐོར་བ་རགས་བསྡུས་བཅས་གངས་ཉི་ཤར་ཙམ་ལ་གང་འཁོད་ཚང་མ་གཟབས་བཞེས་ཀྱིས་རིམ་འདུས་དང་བཅས། སྐས་ཞབས་སུ་ཆོས་དུང་རིན་པོ་ཆེ་རྗེ་ཉིད་ཀྱི་ཕྱག་ཏུ་བཞེས། འཇམ་མགོན་སྐུ་མཆེད་ལ་ཚེ་དཔག་མེད་དང་བཀྲ་ཤིས་རྫས་རྟགས་ཀྱི་ཙཀླི་ཕུལ། ཞལ་ངོ་གཞན་རྣམས་ནས་ཕྱག་ཆ་གང་འོས། མཁན་པོས་ཐུབ་དབང་གི་སྐུ། ཕྱག་གཉེར་ནས་འདོད་འཇོ་མཚོན་ཕྱིར་བུམ་པ་ཉེར་ལྔའི་རྫས་ཀྱིས་བཀང་བ་ཁ་རྒྱན་མགུལ་འཆིང་ཅན།
དྲུང་འཁོར་ནས་ཕྱག་ཆ་གང་འོས། ཆོས་གྲྭ་བྱང་པས་རྡོར་དྲིལ་བུམ་པ་སོགས། ལྷོ་པས་བཀའ་བསྟན་གླེགས་བམ། གཞན་བྱིངས་ནས་རང་རང་གི་བློས་དཔྱད་ཀྱི་ལག་ཆ་བཅས། ཆོས་དུང་རིན་པོ་ཆེའི་གསུང་གིས་ཐམས་ཅད་བསྐུལ་བར་མཛད་ནས། རྗེ་རྡོ་རྗེ་འཆང་ཉིད་ཐོག་མར་ཕེབས་པའི་སྔོན་ཙམ་ལ། བྱེའུ་ཆུང་ངུ་ཞིག་གྱེན་འགྲོའི་ཚུལ་གྱིས་བྱུང་བ་ནི། གཙུག་ལག་ཁང་ཆེན་པོའི་སྲུང་མས་བསུ་བ་མཛད་པའི་བརྡ་དང་། དེའི་ཚེ་རྗེ་ཉིད་ཀྱིས་འཕགས་པ་རིན་པོ་ཆེའི་གསུང་ཚེ་དཔག་མེད་ཀྱི་བཀྲ་ཤིས་ཤླཽ་ཀ་བཅུ་དང་། གཙུག་ཏོར་དྲི་མེད་དཀྱིལ་ཆོག་ནས་བྱུང་བའི།
རྨི་ངན་འཇིག་དང་། ཞེས་པ་ནས། ནོར་དང་བཀྲ་ཤིས་རྣམ་པར་འཕེལ། ། ཞེས་པའི་བར་ཤླཽ་ཀ་སོ་བཞི། རྗེ་ཉིད་ཀྱི་གསུང་དཔལ་ས་སྐྱ་པའི་ཆོས་སྲིད་ལ་དགེ་ལེགས་འབྱུང་བའི་ཤླཽ་ཀ་གཅིག་སྟེ་སྐས་སན་གྱི་གྲངས་དང་མཐུན་པར་མཛད་མུར་གྱེན་ཕེབས་ཀྱང་དགོས་པ་འདི་ལྟ་བུ་དང་ལྡན་པ་སྟེ། ཚེ་དཔག་མེད་ཀྱི་བཀྲ་ཤིས་ནི། སྟེང་ཕྱོགས་འཇིག་རྟེན་གྱི་ཁམས་ཡོན་ཏན་དཔག་ཏུ་མེད་པ་ལ་བསྔགས་པ་ཡིན་པས་གྱེན་ཕེབས་ལ་ངེས་པར་གནད་དུ་ཆེ་བ་དང་། དྲི་མེད་ནས་འབྱུང་བའི་བཀྲ་ཤིས་ནི། གཞུང་དེ་ཉིད་ལས། ལམ་འཇུག་དུས་དང་ནོར་དང་འབྲུ་རྣམས་སྡུད་པ་དང་། །
ནངས་པར་དུས་སམ་ཡང་ན་ཞི་བའི་ལས་བྱེད་དང་། ། དགའ་སྟོན་ཀུན་ནས་འཇུག་དང་དགོས་པ་སྒྲུབ་པ་ན། ། མིང་ཚིག་འདི་དག་མི་ཡིས་རབ་ཏུ་སྒྲིམ་སྟེ་ཉོན། ། ཞེས་གསུངས་པས། ལམ་འཇུག་ནི་སྐས་རིང་ལ་གྱེན་ཕེབས་དང་། ནོར་སོགས་སྡུད་པ་ནི་དེའི་ཚེ་ལེགས་གསོའི་དངོས་པོ་རྣམ་སྲས་ཀྱི་བང་མཛོད་ཁ་བྱེ་བ་ལྟ་བུ་དང་། ནངས་པར་ནི་ཆུ་སྟོད་ཚེས་བཞི་གངས་ཉི་ཤར་དུས་དེ་དང་། ཞི་བའི་ལས་ནི། འབྲེལ་ཐོགས་ཀྱིས་མཚོན་སེམས་ཅན་ཐམས་ཅད་ཀྱི་སྡུག་བསྔལ་ཞི་བའི་ཐུགས་བསྐྱེད་དེ་བཞིན་དང་། དགའ་སྟོན་ནི།
མདོ་སྔགས་ཀྱི་གཞུང་དུ་མ་འདོན་པ་དང་ལྷན་ཅིག་བསྙེན་བཀུར་དང་། སྐྱེ་བོ་རྣམས་སོ་སོའི་འདོད་ཡོན་གྱིས་ཚིམས་པར་མཛད་མཐར་གླུ་གར་སོགས་རྒྱ་ཆེར་གནང་བ་དང་། དགོས་པ་ནི། བསྟན་འགྲོ་སྤྱི་བྱེ་བྲག་གི་ཆོས་སྲིད་ཡར་འགྲོའི་རྟེན་འབྲེལ་ཙམ་དུ་མ་ཟད། རྗེ་རྡོ་རྗེ་འཆང་ཡབ་སྲས་དཔོན་བརྒྱུད་དང་བཅས་ལ་འབྲེལ་ཐོགས་ཐམས་ཅད་སྲིད་ཞིའི་རྩེ་མོར་འཁྲིད་པ་སོགས་ཏེ། སྐས་འགོའི་སྒོ་ནང་དུ་རྗེ་ཉིད་ཁྲིའུ་ཤིང་ལ་ཆོས་དུང་རིན་པོ་ཆེ་བསྣམས་བཞིན་པར་བཞུགས་ཏེ། ཡར་འགྲོ་ཚང་མར་ཕྱག་དབང་རྫོགས་ནས། རྩེར་ལྷ་བསངས་སྐབས་བྱ་རོག་སྣུམ་བག་ཅན་གསུམ་འོངས་ཏེ་དབུས་མའི་མཆུ་ཡས་མས་མར་གྱིས་དཀར་པོར་བྱས་ཏེ། གསུམ་ག་རྗེའི་ཞལ་དཀྱིལ་ལ་བལྟ་བཞིན་དུ་སྐད་སྙན་སྒྲོགས་པར་བྱེད་དོ། ། དེ་དུས་ཞལ་ངོ་བྱིངས་རྣམས་ཐེག་ཆེན་ཕོ་བྲང་དུ་བཞུགས་ཤིང་།
བཀའ་རམ་ནས་ཐིག་གཡབ་ཤར་གྱི་བྱང་དུ་ཚེ་ཆོག བསྒྲིགས་པ་ཡན་གྱིས་དེའི་ལྷོར་འདུལ་ལུང་སྡེ་བཞི། འབུམ་སྡེ་ལྔ་སོགས་གསུང་སྒྲོགས། བཙུན་ཆུང་རིན་སྒང་རྣམས་ནས་ཆོས་སྤྱོད། བྱིངས་རྣམས་མཁར་ཐོག་ཁུད་ཡངས་སུ་བསྡད། དགའ་སྟོན་གྱི་སྤྲོ་ཟས་སོགས་སྩལ་ཏེ་རིམ་གྱིས་ལྷ་ཁང་བྱང་གི་སྐས་ལ་བཏང་། དེ་ནས་ཐེག་ཆེན་ཕོ་བྲང་དུ་ཕྱག་ནས་དང་། མཛོད་ནག་གཏོར་སྤོད། ཕྱི་དྲོ་སྡེ་ཡངས་སུ་ཀོང་གཞས་སོགས་ལེགས་ལམ་དཔག་མེད་མཛད་པ་དེའི་ཚེ་ལྷ་ཆེན་སྟེང་གི་རྟེན་གྲགས་ཆེ་བ་རྣམས་དང་། ཆོས་དུང་རིན་པོ་ཆེ་སོགས་ལ་སྙན་ཤལ་འདོད་གསོལ་ཅན་རེ་འབུལ་བར་མཛད།
དེའི་སང་དགེ་ཚ་དང་དེ་མཚམས་ནས་མཛོད་འཛིན་བླ་བྲང་མཆོག་ཏུ་གཏན་ཚིགས་ཞུ་བར་ཕེབས་པས་འགོ་འདྲེན་བདག་རྐྱེན་གྱི་བརྩེ་འཛིན་ཡང་དག་གནང་། དེ་ནས་ཞལ་དྲོའི་ལྷུམས་ཞུགས་དུས་སྟོན་གྱི་ཐོ་རེངས་མནལ་ལམ་དུ། ཕུན་གླིང་དབང་ཁང་ནུབ་བྱང་གི་ཀ་བ་འགྱུར་ནས་གཟིམས་ཆུང་ཡོངས་རྫོགས་ལ་སྐྱོན་ཡོང་ལ་ཁད་མཆིས་པས། རྗེ་ཉིད་ཀྱི་སྐུ་གཟན་སྣེ་མོས་ཀ་བ་དེ་བརྡུངས་ཤིང་བགེགས་སྐྲོད་དང་། ཕུན་སུམ་ཚོགས་པའི་ཤིས་བརྗོད་མཛད་སོང་བས། མི་ཞིག་ནས་ད་སྐྱོན་ཡོང་བ་མེད་ཟེར་མུར་མནལ་སད། དེ་སྐབས་མཛོད་འཛིན་པར་ཡར་ལམ་རྟ་དྲེའུའི་གདོང་འུར་གྱིས་འགའ་ཞིག་གི་རྐང་ལག་ལ་སྐྱོན་པ་སོགས་འཚུབས་ཉམས་དེ་དག་ཞི་བའི་བཀའ་འདོམས་དང་། ཕུར་སྒྲུབ་སྐབས་གང་གི་རྔ་བོ་ཆེ་གསར་བཞེངས་ལ་ཤིང་རྩི། ནང་གཟུངས། རྔ་ལྤགས།
དབྱུག་གུ། ཁྲི། བཞུགས་ཡུལ་སོགས་ཕལ་ཆེར་གྲུབ་སྟེ་གསུང་བསྐུལ་གྱི་ཐོག་མ་འདར་གྲང་མཁན་ཆེན་ངག་དབང་གིས་མཛད། དེ་ལོ་བསམ་ཡས་ཆོས་སྐྱོང་གི་ལུང་བསྟན་དུ་སྤྲེའུའི་མགོ་ཏོག་གི་རྒྱལ་མཚན་སོགས་དགོས་གསུངས་པ་བཞིན་སྩལ། ཁྲུམས་ཟླའི་སྒྲུབ་མཆོད་ཐོག་སྟོད་སྒར་དཔོན་ཤག་བྱང་ཨེརྑེ་ཐཱ་ཇི་འབུལ་ཆེན་དང་བཅས་འབྱོར་བས་གང་ཅིའི་གསུང་གླེང་ཞིབ་ཆ་དང་། བྱབས་ཁྲུས་བཅས་སྩལ། དབྱུག་ཟླའི་ཆོག་མང་བདེ་ཀྱེ་གསང་གསུམ་ཐོག་རབ་ཏུ་གནས་པ་སྦྱོར་གནང་གིས་གོང་གི་འཕགས་པ་རིན་པོ་ཆེའི་རྣམ་ཐར་ཞལ་ཐང་གསར་བསྐྲུན་ངོ་མཚར་ཅན་དང་། གདུང་རབས་རིན་པོ་ཆེའི་ཞལ་ཐང་གསར་བསྐྲུན། གཞན་ཡང་ཕུར་ཁང་དུ་གསར་བཞེངས་མང་པོ།

ལྷ་ཁང་བྱང་དུ་འཇམ་རྡོར་བླ་བརྒྱུད་བྲིས་རྙིང་དང་། གྲུབ་བརྒྱ་ཁམས་ཐང་སོགས་ཞལ་ཕྱེ་ནས་ཆོ་ག་རྣམས་ཆུ་ལུག་ལོ་བཞིན་མཛད་དུས། སྟ་གོན་ཉིན་ཁང་གསར་དཔོན་བགྲེས་གཞོན་ལ་འཐོན་ཕྱག་ཐོག་རྗེ་ཉིད་ཀྱི་མགུལ་ལ་མཛོད་རྙིང་ཁྱད་མཚར་སྒྲོན་པ་དང་། ལྕང་སྐྱ་རྡོ་རྗེ་འཆང་ནས་གསུང་ཤོག་རྟེན་སྤམ་མཐོ་བཅས་ཆིབས་ཟམ་བརྒྱུད་ཕེབས་པ་སོགས་རྟེན་འབྲེལ་ལེགས་ཤིང་། དེ་དུས་ཁྱམས་སྟོད་དཀར་པོ་རྣམ་གསུམ། ཨ་མེས་ཞབས་རྣམས་ཀྱི་འདྲ་སྐུར་ས་ཞུ། ན་བཟའ་བཅས་འབུལ་བར་གནང་། ས་བསྐོར་ཉིན་ཐོ་རངས་སྔ་མོར་རྗེ་ཉིད་ནས་སྒོ་རྡར་ཕྱག་ནས་དུས། གསར་བཞེངས་འཕགས་པ་རིན་པོ་ཆེ་དང་། བདག་ཉིད་ཆེན་པོར་རྒྱུ་དབང་ཞལ་ངོ་ནང་བརྒྱུད་དང་། གཡུ་རིང་ནས་བདག་ཉིད་ཆེན་པོའི་བར་དང་།
དེ་ནས་དུས་མཆོད་གདུང་རབས་ཀྱིས་བསྐོར་བ་དང་། ཚེ་དཔག་མེད་རྣམས་གསེར་ཐང་། བཀའ་འགྱུར་གསེར་བྲིས། གསར་མའི་མདོ་བསྐལ་བཟང་། རྗེ་ཉིད་ནས་རྣམ་རྒྱལ་སྟོང་མཆོད་མཛད་དུས་ཀྱི་མཆོད་རྟེན་སོགས་སྐུ་གསུང་ཐུགས་རྟེན། རབ་གནས་ཀྱི་ཆས། རྒྱལ་ཆེན་བཞི་དང་སྟག་འཛིན་བསྒོ་བའི་མཆོད་གཏོར། སྣ་ལྔའི་མཆོད་པ་གྲངས་མང་རྣམས་ས་ཡུལ་དོག་པོ་དེར་ཡངས་ཁྲོལ་དང་བཅས་རྫུ་འཕྲུལ་གྱི་བཀོད་པ་འགྱེད་ནས། ཆོ་ག་དངོས་ཀྱེ་རྡོ་རྗེ་ལ་སྦྱར་བའི་རབ་གནས་འབྲིང་པོའི་ལུགས་ལ། སྒོ་རྔ་འོད་དཔག་མེད་དུ་བསྐྱེད་དེ་རྒྱལ་ཆེན་རྣམས་ལ་རྡོ་རྗེ་ཕུར་པའི་རྒྱལ་ཆེན་ཐོ་འཛུགས་ལ་གཞི་མཛད་སྒོས་ཆོས་མ་འདྲེས་པར་སྦྱོར་གནང་དང་།
སྟག་འཛིན་གཏོར་བསྔོ་སྦགས་སྒྲུབ་སྐབས་གུར་ལྕམ་དྲལ་ལས་མཆེད་པའི་གནོད་སྦྱིན་ཡབ་ཡུམ་ལས། པུ་ཏྲ་མིང་སྲིང་སྤྲོ་བའི་པུ་ཏྲ་དང་ལྷན་ཅིག་བསྐྱེད་དེ་མཆོད་གཏོར་བསྟོད་ཕྲིན་གྱིས། གཙུག་ལག་ཁང་། དགེ་འདུན་སྡེ། སྒོ་རྔ་སོགས་སྲུང་སྐྱོང་གི་གཉེར་དམ་དང་སྦྱིན་བདག་བསྒོ་བར་སྲས་ཡུམ་རྣམས་ཕེབས་ཐོག་དྲུང་སེར་སྐྱས་ལེགས་སོ་བཅས་ཤར་མདའ་བཏང་ཙམ་ལ་གྲོལ་ཅིང་། ཆོག་མང་བདེ་མཆོག་རབ་གནས་ཀྱི་སྦྱིན་བདག་བསྒོ་བར་ཡང་གོང་བཞིན་སྲས་ཡུམ་དང་། ཀྱེ་རྡོར་གསང་འདུས་གཉིས་ལ་སྦྱིན་བདག་ཕྱག་གཉེར་ནས་མཛད་དེ། ལྷ་ཆེན་སྟེང་འོག་སོགས་ནས་རིམ་བརྒྱུད་ཕྱི་བསྐོར་ལ་མེ་ཆར་ཉིལ་དུས། ནམ་མཁའ་སྤྲིན་གྱིས་གང་ཞིང་རླུང་ཡང་ལྡང་བ་བཅས་ཅུང་ཟད་འཚུབས་ཉམས་དང་། འཇམ་མགོན་གཅུང་རིན་པོ་ཆེ་སྐུ་རྒྱབ་ཏུ་གདན་འདྲེན་གྱིས་མནལ་ཐོག
བརྡལ་ལ་སྒང་བཞུགས་ཁྲིར་ཕེབས་ཚེ་ཐུགས་སྤྲོ་ཉམས་ཀྱིས་མནལ་སད་པ་ནི། མདོ་སྡེ་རྣམས་ལས། དེ་བདེ་བར་གཉིད་ཀྱིས་ལོག་ཅིང་། བདེ་བར་སད་པར་འགྱུར་རོ། ། ཞེས་གསུངས་པ་བཞིན་དང་། ཕྱི་བསྐོར་འཁོར་ནས་རྗེ་ཉིད་ཀྱིས་མཆོད་བསྔོ་རྒྱས་པ་དང་། བསྟན་བསྟན་འཛིན་སྤྱི་བྱེ་བྲག་སྣོད་བཅུད་བཅས་ལ་གནས་སྐབས་མཐར་ཐུག་གི་བསྔོ་སྨོན་བཀྲ་ཤིས་ཀྱིས་མཐའ་བརྒྱན་པ་བཅས་སྩལ་ཉིན་ཉི་མའང་གཞན་ལས་རིང་བ་བྱུང་ཞིང་། དེའི་ཚེ་རྗེ་རྡོ་རྗེ་འཛིན་ཆེན་པོས་འཛིན་པར་མཛད་ཅེས་གླེང་བར་གྱུར་ཏོ། ། དེ་སྔོན་གཞི་ཐོག་རྩེར་སྐུ་ཡོན་ཁང་གསར་བསྐྲུན་མཛད་པར་དབྱུག་ཟླའི་ཉེར་གསུམ་ནས་བདུན་ཕྲག་གཅིག་ཕུར་སྒྲུབ་རྡུལ་དཀྱིལ་སྟེང་ནས་ཉིན་གང་མ་མཛད་སྐབས། གཉའ་ནང་ཤོ་དཔོན་ཇིའི་སང་ཁ་ཤ་ཁའི་སྲས་དཔོན་གཡོག་ལྕགས་སོགས་དངོས་པོ་མང་པོའི་འབུལ་ཆ་དང་བཅས་འབྱོར་ཞིང་།
ཇིའི་སང་ལ་བྱང་ཆོག་ཀྱང་གནང་། སྨིན་ཟླའི་ཚེས་གཅིག་ལ་རྩེ་ཐབ་བར་ཐབ་བཅས་ཉམས་གསོ་གྲུབ་པའི་རྩེར་ལྷ་བསངས། ཐབ་གོང་འོག་ཏུ་ཁྲུས། མདོ་ཀློག་པ་རྣམས་བན་ཚང་དབུ་བྱེད་ཟུང་ལ་བཀས་མངགས། དེ་ནས་བྱིན་རླབས་ཀྱི་གཟི་འོད་འབར་བར་མཛད་པའི་སྐུ་ཡོན་ཁང་དུ་འཇམ་མགོན་གཞོན་ནུར་གྱུར་པ་སྐུ་མཆེད་ས་ཞུ་བཞེས་ཏེ་ཐོག་མར་ཞལ་དྲོའི་རྟེན་འབྲེལ་མཚར་དུ་དངར་བ་དང་བཅས་ཕེབས་སྐབས། སྔ་དྲོ་ཁ་བ་ཉིལ་བ་དང་ཉི་འོད་གསལ་བ་གཉིས་ཀ་བྱུང་བ་ནི་ཕུགས་ཀྱི་དགེ་མཚན་ངོ་མཚར་ཅན་དང་། གནས་དེར་ཕུར་པའི་ཞི་བའི་སྲེག་བླུགས་ཀྱང་མཛད་རྗེས་རྗེ་ཉིད་ནས་གསོལ་ཐབ་ཡས་མས་སུ་རབ་གནས། རྣམ་འཇོམས། ཚོགས་བདག་གསུང་བསྐང་བཅས་དང་། སྐུ་ཡོན་ཁང་དུ་རྟེན་མཆོད་རྒྱུན་བཞུགས་སྟེང་དམིགས་བསལ་འཇམ་དབྱངས་རྩོད་རྒྱལ་མ།
བླ་མ་གོང་མའི་རྒྱ་དཔེ་གླེགས་བམ། རྣམ་རྒྱལ་མཆོད་རྟེན། སྒྲོལ་མ་གཙུག་ལག་ཁང་སྟེང་མའི་ཚེ་དཔག་ལྷ་དགུའི་རྟེན་གཙོ་སངས་རྒྱས་ཚེ་དཔག་མེད་སོགས་མཆོད་ཚོགས་དང་བཅས་པར་ཚེས་བརྒྱད་ཉིན་རབ་གནས་མཛད་རྗེས། སྐུ་ཡོན་ཁང་དུ་ཐུགས་གཉེར་དབུ་ཚུགས་ཐོག་ཞལ་དྲོའི་རྟེན་འབྱུང་རྫས་ཀྱིས་ཐོག་དྲངས། འཇམ་མགོན་གཞོན་ནུ་རྣམ་གཉིས། སྐུ་ཡོན་པ་བཅས་ལ་རྗེ་ཉིད་ནས་མགུལ་དར་སོགས་སྩལ་རྗེས་སྒོ་རུམ་དུ་ཕེབས་ཏེ། ལྷ་བསངས། གུར་ལྕམ་དྲལ་ལ་གཏོར་བསྔོ་བརྒྱ་ཚར། བསྐང་གསོ། ཕྲིན་འཆོལ།
ཐོས་བསམ་སྒོམ་གསུམ་དང་། འཆད་རྩོད་རྩོམ་གསུམ་དར་བའི་འདོད་གསོལ་སྨིན་གྲུབ་རྣམས་དང་། སྐུ་ཡོན་ཁང་དུ་སྐྱབས་སེམས་བླ་མ་ཡི་དམ་གྱི་སྐུ་བསྟོད་སྔོན་འགྲོའི། སྡོམ་གསུམ་རབ་དབྱེ་རྩ་འདོན། བསྔོ་སྨོན་ཤིས་བརྗོད་སོགས་ཞལ་དྲོའི་ཆེད་དུ་ཐུགས་བསྐྱེད་ཀུན་བཟང་སྨོན་ལམ་གྱི་རྗེས་འགྲོ་མཛད། དེ་སྔོན་ཙམ་ནས་བླ་བྲང་རྩེ་ཤོད་དབུས་ཕེབས་སྐབས་སྐུ་ཚབ་ཅིག་ལེགས་སྐྱེས་འབུལ་བར་མངགས། ཚེས་དགུའི་ཉིན་སྐྱེད་ལྷས་མེ་འབར་གྱི་མགོན་ཁང་གི་གཡས་གཡོན་རི་ནས་ཤག་མ་ཆེར་ཉིལ་བ་དང་། དེ་སྔོན་སྣྲོན་དང་གྲོ་བཞིན་ནང་ལའང་ཞལ་གྱི་ཆོ་འཕྲུལ་སྣ་ཚོགས་བྱུང་བ་རྣམས་ཞི་ཕྱིར། རྗེ་རྡོ་རྗེ་འཛིན་ཉིད་ཆིབས་བསྐྱོད་ཀྱིས་སྐྱེད་ལྷས་ལྷོ་རིའི་སྤང་སྟེང་དུ་ལྷ་བསངས་ཕྱག་ནས་བཅས་དང་། མགོན་ཁང་དུ་གཏོར་བསྔོ་བསྐང་བ་སོ་སོ་ནས་བརྒྱ་ཚར་སོགས་སྤྱི་བྱེའི་བསྟན་པ་ཐུགས་ཀྱི་དཔལ་བེར་དམ་དུ་བཟུང་བའི་རླབས་ཆེན་རྒྱལ་སྲས་མཆོག་གི་མཛད་པས་ཞག་འགའ་ཞིག་འདས་རྗེས་སུ།
སྐྱེད་ལྷས་ལྷོ་རི་དེ་ན་རྗེ་ཉིད་གཏོར་འབུལ་མཛད་ཀྱིན་ཡོད་དགོངས་པར། མགོན་ཁང་མདུན་གྱི་རི་གཤམ་དེ་ནས། གཟུགས་མི་མཐོང་བའི་ཌཱ་མ་རུ་སྐད་སྦོམ་པོ་བརྒྱ་ཙམ་ཞིག་བསྒྲིགས་ནས་དཀྲོལ་བ་ཟིལ་ཆེན་ཞིག་འཁྲུངས། མགོ་ཟླའི་ནང་ཁལ་ཁ་དགེ་སློང་འཚོ་བྱེད་ཆུ་ནད་ཅན་ཞིག་སྐུའི་གམ་དུ་བཅར་བར་སྨན་བླའི་མདོ་ལུང་སོགས་མཛད་ཅིང་། ཁོང་རང་གི་ལུང་པར་དགེ་ལུགས་ཆོས་དང་གཙུག་ལག་ཁང་སོགས་གསར་འཛུགས་བགྱིས་པར་བཞུགས་རྒྱུའི་རྟེན་དང་། དགོན་མིང་སོགས་ཞུས་འབྲས་ཐུབ་དབང་གནས་བཅུའི་ཞལ་ཐང་། སྨན་བླའི་མདོ། དུང་དཀར་སོགས་སྩལ་ཏེ་དགོན་མིང་ཐེག་ཆེན་དབང་རྒྱལ་གླིང་དུ་འདོགས་པར་མཛད་ཅིང་། དགེ་སློང་གི་ལུས་ཀྱང་བདེ་བར་གྱུར་ཏེ་མི་ཕྱེད་པའི་དད་པ་ལ་བཀོད། ཟླ་བ་དེ་ནས་བཛྲ་ཀཱི་ལ་ཡའི་སྒྲུབ་མཆོད་སྐབས་ཀྱི་ཞལ་འབག་གསར་བསྐྲུན་དུ་མར་རབ་གནས་ཀྱི་མེ་ཏོག་བརྒྱ་ཚར་སྩལ་ཏེ་བྱིན་རླབས་ཀྱི་གཟི་འོད་འབར་བར་མཛད་པའི་སྐབས་སོ། །
དེ་དག་གི་དོན་བསྡུ་ན། འཕགས་ཆེན་ཕྲིན་ལས་དག་པའི་ཞིང་ཁམས་རྩེར། ། འགྲོ་ཀུན་འདྲེན་པའི་འོད་ཀྱི་ཐེམ་སྐས་དང་། ། མ་རིག་གཉིད་སློང་ཆོས་ཀྱི་དུནྡུ་བྷིཿ ། མིག་ལྡན་སྤྱད་བྱ་ལས་གཞན་རྫུ་འཕྲུལ་ཅི། ། ལྐོག་འགྱུར་རྗེན་སྟོན་འོད་གསལ་ལམ་ཡངས་སུ། ། གདོན་བགེགས་སྐྲོད་པའི་དམ་བཅའ་མཉེལ་བ་མེད། ། ཁམས་གསུམ་དབང་སྡུད་ངོ་མཚར་མཛད་པའི་ཆ། ། ཆུ་ཟླའི་རོལ་རྩེད་ཟིན་པའི་ཆོ་གས་བྲེལ། ། འཇམ་མགོན་གཞོན་ནུ་བསྟེན་མཁས་སྤྱིལ་པོར་དྲངས། །
གཉན་མགོན་གདོད་མའི་རང་ཞལ་ལྷུག་པར་གཟིགས། ། མཐའ་འགྲོའི་རེ་བའི་ཡོལ་གོ་བཅུད་ཀྱིས་ཕྱུང་། ། ལྔ་བཅུ་རྩ་གཅིག་སྲུང་མའི་བྱིན་མཐུ་སྒྲུབས། ། ཞེས་ཀྱང་སྨྲས་སོ།། ༈ །།དགུང་གྲངས་ཞེ་གསུམ་དུ་ཕེབས་པ་ལྕགས་ཡོས་རྒྱལ་ཟླའི་མཇུག་ཙམ་གྱི་གཟིགས་སྣང་དུ། རྗེ་ཉིད་བལ་ཡུལ་དུ་ཕེབས་པར་སྔར་བས་བག་དྲོ་ཞིང་། མཆོད་རྟེན་བྱ་རུང་ཁ་ཤོར་ཤིན་ཏུ་འདྲོངས་ལ། གདུགས་ཆོས་འཁོར་རྣམས་གསེར་ཤོག་གིས་འཕྲལ་བྱུགས་ལྟ་བུའི་དབྱིབས་ཅན་ཞིག་གཟིགས་མུར། མི་འགའ་ཞིག་ནས་འདི་ལ་ཁྱེད་རང་དྲིལ་བུ་ཞིག་ཕུལ་ན་ཐམས་ཅད་ལ་ཕན་ཐོགས་ཡོང་ཟེར་བ་ཞིག་འཁྲུངས་པ་བཞིན། རྗེ་ཉིད་ཀྱི་གསུང་ལས།
བདེན་མིན་ཅི་ལྟར་ཡང་། ཕན་དུ་རེ་ནས་དྲིལ་བུ་གསུང་བསྐུལ་རླུང་གཡབ། ཞལ་བྱང་སྨོན་ལམ་བདེ་སྐྱིད་དཔལ་སྟེར་བཅས་ངོ་མཚར་དུ་ཕུལ་བ་ཡིན་གསུང་བ་དེའི་སྦྱར་བྱང་དུ། ཅེས་མ་འོངས་ལུང་བྱང་རྣམས་ལས། ལྔ་བརྒྱ་ཐ་མའི་དུས་འདིར་བལ་བོད་མི་རྟག་སྒྱུ་མའི་སྣང་ཚུལ་སྟོན་པར་གསུངས་པའི་དུས་དེར་སླེབས་པ་ལྟ་བུའི་གངས་རིའི་ལྗོངས་འདིར་མཆོད་ཡོན་དུ་མ་ཞིག་ལ་འཕོ་འགྱུར་རིམ་ཅན་བྱུང་བ་དང་། ངེད་རང་དྲན་ནས་རང་ལོ་བཅུ་བཞི་ལོན་པ་ནས་བཟུང་བཞི་བཅུ་ཞེ་སྐོར་ལོན་པའི་བར། བལ་ཡུལ་དུ་དུས་འཁྲུགས་ཆེ་ཆུང་སྣ་ཚོགས་རྒྱུན་མ་ཆད་ཅིང་། མཐར་རྒྱ་གར་སོགས་ཡུལ་གྲུ་གཞན་ལའང་བརྡབ་གཟིངས་ལངས་པ་ལྟ་བུ་ཤར་སྐབས་བསྟན་འགྲོའི་བདེ་སྐྱིད་བརྟས་ཕྱིར་ཕུལ་བ་ཡིན་གསུངས་པའི་སྐབས་སུ། ངོ་མཚར་གྱི་རྣམ་ཐར་འདི་ལྟ་གླེང་སྟེ། དེའི་ཚེ་གཉའ་ནང་ཤོ་པ་ཟུང་གི་ཡི་གེ་ལས།
འདི་ནས་བང་མི་བལ་ཡུལ་ལ་འགྲོ་སྐབས་ཡོ་མོའི་ཆུ་སོགས་འབབ་པའི་ཆུ་ཆེན་ཞིག་ལ། རང་ཕྱོགས་ཀྱི་གྲུ་ཤིང་གཞོང་ལྟ་བུ་ཞིག་རྒྱག་དགོས་འདུག་པས་གྲུ་དེ་རྡོ་ལ་ཐུག་པ་ལྟ་བུའི་རྐྱེན་གྱིས་ཆག་ནས་བང་མི་གྲུ་མཁན་སོགས་ཆུར་ཤོར་འདུག་རུང་། སྐྱབས་མགོན་ཁྱེད་རང་གི་ཐུགས་རྗེས་ཆུ་ཆུང་བ་ཞིག་ཏུ་བང་མི་གྲུ་མཁན་གྲུ་ཆག་སོགས་དང་། དེ་ག་ནས་གནང་བའི་དྲིལ་བུ་བཀའ་ཐམ་སོགས་ལ་སྐྱོན་མེད་བྱུང་འདུག་ལགས། དྲིལ་བུ་མཆོད་རྟེན་ཆེན་པོའི་ཤར་ཕྱོགས་ཆོས་འཁོར་བཅུ་གསུམ་གྱི་གཤམ་དུ་བཞུགས་པས་གསུང་སོགས་འགྲན་བྲལ་དུ་འདུག་ཚུལ་བྲིས་ནས་ཕུལ་བ་བཞིན། རྗེ་རྒྱལ་སྲས་མཆོག་གི་ཐུགས་བསྐྱེད་སྨོན་ལམ་གྱི་དབང་གིས་ཕྱི་རོལ་འབྱུང་བའི་རྐྱེན་གྱིས་ཀྱང་བརྫི་བར་མི་ནུས་པ་དེ་ལྟར་ལགས་སོ། ། ཟླ་མཇུག་གློ་བུར་དུ་པཎ་ཆེན་ཐམས་ཅད་མཁྱེན་པ་གཙང་ལ་ཆིབས་བསྒྱུར་གྱི་གླེང་བ་དང་། ཆིབས་ཟམ་བརྒྱུད་ལྷ་སར་ཁམས་ནས་འབྲུམ་བུའི་ནད་དོགས་ཀྱིས་ཐུགས་བསུན་པས། བསྟན་འགྲོའི་བདེ་ཐབས་གང་ལ་ཅི་འཚམས་ཞུ་དགོས། རྒྱལ་ཚབ་དམ་པ།
བཀའི་དགུང་བློན་ལྷན་རྒྱས་བཅས་ནས་སྩལ་བ་བཞིན། དེ་འཕྲལ་ལྗགས་ཆུ། སྲུང་སྐུད། སྐུ་ཁྲུས་སོགས་འབུལ་གནང་དང་ཆབས་གཅིག་གང་ཅིའི་སྙན་འབུལ་ཚང་མ་མཆོད་ཡོན་བསྟན་ལར་དགོངས་པའི་ཐུགས་བསམ་ཆེ་བསྐྱེད་མཛད་པས་འཕྲལ་དུ་ནད་ཐག་ཆོད་པ་སོགས་རྒྱལ་ཁམས་ཀུན་ཏུ་རྗེ་ཉིད་ཀྱི་ཐུགས་རྗེ་ལས་བྱུང་བའི་རྣམ་ཐར་སྒྲོགས་པ་ལ་གཅིག་ཏུ་གཞོལ་བར་གྱུར་ཏོ། ། དེ་ནས་རྟ་ཟླའི་ནང་གི་གཏོར་སྤོད་ལེ་ཚན་ཉིན་གཅིག་ལ་བཀའ་དྲིན་ཆེ་སྟེ། ཞག་ལྔའི་རིང་རྗེ་རྡོ་རྗེ་འཆང་ནས་བསྐུལ་མཁན་དང་རྡོ་རྗེ་སློབ་དཔོན་གཉིས་ཆར་འགན་བཞེས་ཀྱིས། བདེ་གླིང་ཚོགས་ཡོངས་ནས་རི་ཁྲོད་མའི་བུམ་ཆོག་རྒྱས་པ་ཚོམས་ཆེན་དུ་མཛད་པ་ལ། འཕགས་པ་རིན་པོ་ཆེའི་རྣམ་ཐར་ཐང་སྐུ་གསར་བཞེངས་ཞལ་ཕྱེ་ཞིང་མཆོད་གཏོར་སོགས་རྒྱས་པ་དང་། ཁྱད་པར་ཉེ་སྐོར་མི་ཕྱུགས་ཚང་མའི་བཟའ་བཏུང་ལྷག་མ་ནད་བདག་གཏོར་རྫས་སུ་བསྡུ་གནང་ཐོག ཆོ་ག་སྨིན་གྲུབ་མཛད་དེ།
ནད་བདག་དཀར་དམར་ལ་དགའ་བའི་གཏོར་རྫོངས་དུས། གོང་གི་རྫས་རྣམས་གཏོར་མ་དང་ཆབས་གཅིག་ཏིང་འཛིན་སྔགས་རྒྱས་བསྔོ་གནང་གིས། དེ་དུས་ཀྱི་ནད་བདག་གྲྭ་རྒན་ལུས་སྟོད་སྨད་རྨ་ཤུས་གང་བ་ཞིག་དང་བུད་མེད་འོ་ཟོམ་ཁྱེར་བ་གཉིས་རྗེ་ཉིད་ཀྱིས་དངོས་སུ་གཟིགས་ཏེ། བཀའ་ལས་ནད་རིམས་དང་བྱང་འབྲོག་ཁྲོད་ལ་ཕྱུགས་ཁ་མི་གཙང་བ་འདི་ཉིད་ཀྱི་ཆོ་འཕྲུལ་ཡིན་འདུག་པས་ད་སྐྱོན་ཡོང་བ་མེད་གསུང་བ་དང་བཅས། འཛམ་བུའི་གླིང་འདིའི་ཕྱི་རོལ་བདེ་བ་ཅན་གྱི་ཞིང་གི་ཤར་ཙམ་དུ། རི་ལུང་ཁང་བཟང་ཟས་ནོར་སོ་སོའི་འདོད་པ་བཞིན་དགོས་དགུ་འབྱུང་བ་ཞིག་ཏུ་བརྫངས་གནང་གི་སྤྱན་དམིགས་བརྟན་པོ་དང་། ཉིན་རེ་བཞིན་ལྷ་ཆེན་རྩེ་ནས་ཕྱོགས་བཞིར་སྦྱོང་ཁྲུས་མཛད་པས། ཡུལ་ངན་གྱིས་དཔོན་སློབ་ཀུན་འདར་བུན་གྲང་འབུར་ཅན་དུ་གྱུར་ཀྱང་། བདག་པས་གཞན་ཅེས་བྱང་ཆུབ་སེམས་དཔའི་རྣམ་ཐར་གྱི་ངང་ནས་ཐུགས་རུས་མཛད་ཅིང་རྗེ་ཉིད་ཀྱི་ཐུགས་བསྐྱེད་ཀྱིས་རི་ཁྲོད་མའི་ཐོག་རི་བྱ་སྡེར་མ་སོགས་ཕྱི་བསྐོར་ཐང་འགའ་ཞིག་ཀྱང་སྔ་ཕྱིར་གནང་། དེ་ནས་བཟུང་རྒྱལ་ཁམས་སུ་འགོ་ནད་མི་འབྱུང་བའི་ཐབས་མུ་སྦྲེལ་དུ་མཛད་གྲས་དབོ་ཟླའི་ནང་འདོད་ཁམས་དབང་མོ་རྗེ་ཁོལ་གྱི་མདོས་ཆོག་བསྟན་འགྲོ་སྤྱི་སྒེར་གྱི་རིམ་གྲོར་ཆེད་དམིགས་དང་།
ནག་ཟླའི་ནང་ས་སྐྱར་མི་བརྩིས་ཤིག་བྱུང་སྐབས་རྗེ་རྡོ་རྗེ་འཆང་ཡབ་སྲས་ལ་མགུལ་ཆམ་ཞིག་ཀྱང་བཞེས། སྣྲོན་ཟླའི་མདོ་སྡེ་ལྷ་མཆོད་ཐོག་བསམ་ཡས་ཆོས་སྐྱོང་གི་ལུང་ཡིན་ཚུལ་གྱིས། རབ་གྲྭ་ཞྭ་སེར་དུ་བསྒྱུར་དགོས་ཀྱི་འགོ་ཟུག་ལ་རྗེ་རྡོ་རྗེ་འཆང་ནས་མདོ་རྒྱུད་དགོངས་འགྲེལ་དང་བཅས་པའི་ལུང་དང་སྦྱར་ཏེ་རང་རང་གི་ལུགས་བཞིན་གྱིས་བསྟན་པར་ཕན་སླེབས་ཆེ་བའི་མཐའ་འདོམས་མང་དུ་སྩལ་ཡང་ལྡོག་པར་མ་གྱུར་ཅིང་། ཆུ་སྟོད་ཟླ་ནང་ཞིག་འོད་གསལ་གྱི་ངང་དུ་གནས་གསར་རྡོ་རྗེ་འཆང་དེ་ཉིད་ཡང་ཡང་ཕེབས་ནས། ཞི་དྲག་གི་བཀའ་འདོམས་དུ་མ་མཛད་མུ་ལས་ཐུགས་དགྱེས་ཉམས་ཀྱིས་ཆོས་འཕྲོ་རྣམས་བསྟུད་མར་མ་ཚང་མེད་པ་གནང་བ་ཞིག་འཁྲུངས་པས། སྔར་མ་གསན་པའི་ཆོས་བཀའ་ཟབ་ཁྱད་ཅན་མང་པོ་ཞིག་དེ་དུས་འོད་གསལ་དུ་གསན་ཅིང་སྨིན་ཟླའི་ནང་རྗེ་ཉིད་ནས་ཁྲུས་སྔགས་ཀྱི་ཆུ་དང་། རྫས་སྲུང་སོགས་ཉེ་སྐོར་ཀུན་ལ་བཀྱེ་གནང་དང་བསྟུན། བསང་རྒྱས་པ། རི་ཁྲོད་མའི་བུམ་ཆོག་བཅས་མཛད་ནས་ཕྱོགས་བཞིར་སྦྱོང་ཁྲུས། སྲུང་མ་སྤྱི་དང་ལྷ་མོ་རྗེ་ཁོལ་ལ་ཕྲིན་འཆོལ་བཅས་ཉིན་གསུམ་སྔོན་འགྲོའི་ཟླ་བ་ཁ་ཤས་དེ་བཞིན་ནར་མར་མཛད།
མགོ་ཟླའི་ནང་གསེར་ཁར་འབྲུམ་དོགས་ཀྱི་གླེང་ཇེ་གསལ་གྱིས་གཞིས་རྩེ་སོགས་སུའང་འོ་བརྒྱལ་གྱི་གནས་དང་། ལམ་སྡེམས་ཀྱང་ཤིན་ཏུ་དམ་པ་བཅས། དེའི་ཚེ་འབྲུམ་སྲུང་དང་ཡོར་སྲུང་སྤྱན་བསལ་འཆང་བ་ཙམ་གྱིས་ནུས་པ་འཐོན་པ་ད་ལྟའི་བར་དུའང་ལྷག་མ་ཡོད་པ་འདི་རྣམས་གནང་ཞིང་། དེར་མ་ཟད་རྒྱུན་གྱི་ཞལ་འདོན་ནར་མའི་རིགས་དང་། སྒྲུབ་མཆོད། རྒྱུད་དང་རྒྱ་བོད་ཀྱི་གཞུང་སྦྱོར་མཛད་པ། བསྐང་བ། གཏོར་བཟློག་སོགས་མདོར་ན་སྐུ་ཚེ་དེའི་མཛད་སྒོ་ཐམས་ཅད་བསྟན་འགྲོ་སྤྱི་སྒོས་ཀྱི་གནས་སྐབས་དེ་དང་དེའི་འགལ་རྐྱེན་བར་ཆད་ཞི་ཞིང་། འཕྲལ་ཡུན་རེ་སྨོན་རྗེ་བཙུན་ས་སྐྱ་པའི་གོང་མ་སྤྱི་དང་། ཁྱད་པར་སྔགས་འཆང་ཆོས་ཀྱི་རྒྱལ་པོ་དང་འཇམ་མགོན་ཨ་མེས་ཞབས་སོགས་ཀྱི་དགོངས་བཞེད་ཇི་བཞིན་འགྲུབ་པའི་ཐུགས་འདུན་དང་ཕྱག་བཞེས་ཁོ་ན་མཛད་པ་ནི།
གནས་སྐབས་དེ་དང་དེའི་དཔྱད་ཁྲ་རྣམས་ལ་གསལ་བ་འདུས་ཚོགས་ཀྱི་སྙན་དུ་སྟོན་པ་རྣམས་སོ། ། དེ་དག་གི་དོན་བསྡུ་ན། དག་སྣང་རྣམ་བཀྲ་ནང་གི་མ་ཀུ་རར། ། ཕྱི་རོལ་རིང་པོའི་ནཻ་པ་ལ་ཡི་ཡུལ། ། ཆོས་སྐུའི་རྟེན་བཅས་འཁྲུངས་ཚེ་གྷཎྜཱིའི་སྒྲས། ། ཡ་མཚན་ལྟས་བཟང་ཕྱོགས་ཀྱི་རྣ་བར་གྲགས། ། འཛམ་གླིང་ཡུལ་གྲུར་འཕྱན་པའི་མི་ངན་ཁྱུ། ། རྫས་སྔགས་ཏིང་འཛིན་དཔུང་གིས་ཕ་མཐར་དབྱུང་། ། རང་རང་གྲུབ་མཐས་རྒྱལ་བསྟན་སྤེལ་བའི་དྲིལ། ། མདོ་རྒྱུད་ལུང་གིས་བསྒྲགས་ཚེ་སྤོབས་པ་བདར། །
རིགས་བརྒྱའི་བདག་པོ་དམ་པའི་ཆུ་གཏེར་ཞལ། ། གཟིགས་འཕྲལ་ལུས་མིན་ཧུབ་གཅིག་གིས་གསོལ་བའི། ། སྔོན་མེད་དྲིན་ཅན་བླ་མ་ཛཧྣུཿ ། ཞི་བསིལ་ཞལ་སྐྱུགས་འཇོ་ཕྱིར་ས་འདིར་བྱོན། ། ཞེས་ཀྱང་སྨྲས་སོ།། ༈ །།དགུང་གྲངས་ཞེ་བཞིར་ཕེབས་པ་ཆུ་འབྲུག་རྒྱལ་ཟླ་ནས་རྟ་ཟླའི་བར་ལ་རྗེ་རྡོ་རྗེ་འཆང་ཉིད་ནས་རྣམ་པ་ཀུན་ཏུ་བསྟན་འགྲོའི་དོན་ནར་མར་བཀའ་དྲིན་ཆེ་གྲས། རྒྱལ་ཁམས་ཀུན་ཏུ་ནད་གདོན་མུ་གེའི་ཉེར་འཚེ་ཞི་ཕྱིར། མགོན་ཁང་རྣམས་སུ་ཚེས་ཐོགས་དང་། གཞན་ཡང་སྔ་ལོ་དང་དེ་ལོ་གཉིས་ལ་ལྗོངས་འདིར་ནད་ཡམས་ཀྱིས་མནར་བ་རྣམས་མྱུར་དུ་ཞི་ཕྱིར་རིམ་གྲོ་སྤྱི་བྱེ་བྲག་སྐུ་དངོས་དང་བཀས་འདོམས་པ་བཅས་ནས་མཛད་མུར། དབོ་ཟླའི་བཅུ་བཞི་ནས་ནག་ཟླའི་བཅུ་བཞི་བར།
རྒྱ་གར་ཤེས་བསངས། བསྟན་གསོལ། དགྲ་ལྷ། སྡེ་བརྒྱད་ཆ་སྙོམས་བཅས་དང་། དེ་ནས་རི་ཁྲོད་མའི་བུམ་ཆོག ཕྱོགས་བཞིར་སྦྱོང་ཁྲུས་རེ་མོས། གསོལ་འདེབས་སྤྱི་བྱེ་བྲག པརྞ་ཤ་བ་རིའི་མདོ། ལོ་མ་གྱོན་མ་དང་། ནད་ཐམས་ཅད་རབ་ཏུ་ཞི་བར་བྱེད་པའི་གཟུངས།
རིམས་ནད། མིག་ནད། འབྲུམ་ནད། ཞང་འབྲུམ། མ་ཞུ་བ། སྡུག་བསྔལ་ཐམས་ཅད་རབ་ཏུ་ཞི་བ་རྣམས་དང་། རིམས་དང་སྲོག་ཆགས་ཀྱིས་མི་ཚུགས་པ། དུག་ཞི་བ། མདངས་ཕྱིར་མི་འཕྲོག་པ། བདུད་ཐམས་ཅད་སྐྲག་པར་བྱེད་པ།
རྨ་འབྱོར་བ། མེའི་ཟུག་རྔུ་རབ་ཏུ་ཞི་བ། བད་མཁྲིས་ཀྵ་ཡ་སྐྲན་རྣམས་ཞི་བ། བར་གཅོད་རྣམ་སྦྱོང་། རེ་མནྟ་དང་མགོན་པོའི་རྟ་གཟུངས། ཛམ་བྷ་ལའི་ལུག་གཟུངས། དབུགས་ཆེན་མོ་རྣམས་ཉིན་རེ་བཞིན་ལྗགས་ཀློག་མཐར། སྒྲོལ་བཟློག གཙུག་ཏོར་རྣམ་རྒྱལ་བསྟོད་པ་གཟུངས་འདོད་གསོལ་བཀྲ་ཤིས་རྣམས་དང་། དེ་ནས་ལྷ་མོ་རྗེ་ཁོལ་གྱི་མདོས་བསྐང་ལ་བདག་བསྐྱེད་ཕུར་ཆུང་བཅས་བཅུ་བཞིའི་ཉིན་གྲྭ་གྲངས་ཉི་ཤུ་སྐོར་གྱིས་གླུད་རྫོང་རྣམས་དང་།
མ་མོ་སྤྱི་གཏོར་རྗེ་ཁོལ་གྱི་བསྐང་གཏོར། མདོས་བཅས་བསམ་བརླིང་དུ་སྤྱན་དྲངས་ཤིང་། དེའི་ཚེ་དབང་ཁང་དུ་མདོས་སྒྲིག་རྒྱུའི་སྔ་དྲོ་བུད་མེད་དཔལ་མོ་ཟེར་བ་ཞིག་གིས་དཀར་ཡོལ་ཆེ་ལེགས་ཟུང་དང་ཆུང་བ་གཅིག་བཅས་འབྲས་དཀར་གྱི་ཕྱུར་པོ་བཀང་སྟེ་ཕུལ་བ་དང་། མདོས་ཚུགས་པའི་ཞག་ཤས་ནས་གདན་ས་དན་ཁྲོད་ཀྱི་བུ་མོ་འགའ་ཞིག་རྩེ་དགའི་དོ་རར་རྡོ་འཇིམ་ལ་བཅོས་པའི་ལུས་རྒྱན་འཆོར་མོར་བགྱིས་ཏེ་ལྷན་འཚོགས་ཀྱིས་གཙུག་ལག་ཁང་གི་འགག་དང་སྡེ་གསེབ་རྣམས་སུ་རྒྱུ་བ་སོགས། མ་མོ་མཁའ་འགྲོའི་ཆོ་འཕྲུལ་འཁོར་ཉམས་ཅི་ཡང་བྱུང་ཞིང་། ས་ཁམས་མི་གཙང་བའི་གླེང་གསན་འཕྲལ་ནས་མདོས་འདི་གནང་བཞེད་ཐུན་མིན་དུ་འཁྲུངས་ཀྱང་། འཆར་འཕར་རྣམ་ཀུན་དོན་ཡོད་ཀྱི་ཐུགས་བྲེལ་སྤྱི་དང་། བྱེ་བྲག་རྗེ་རྡོ་རྗེ་འཆང་ཉིད་ཀྱིས་རྗེ་བཙུན་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་པའི་འཐས་སུ། སྤྲུལ་པའི་ལྷ་ཁང་ཆེན་མོ་གཅིག་པུར་ཡང་ཤར་ནུབ་བྱང་གསུམ་ལ་སྤེན་བད་གསར་སྒྲོན། ལྷོར་ཁ་གསོ།
མཐའ་བསྐོར་ལྕགས་རི་ལྕོགས་བཅས་ཀྱི་སྤང་བད་སྤེན་བད་དུ་བསྒྱུར་བ་དང་། ཐུགས་རྟེན་ཁྱད་མཚར་འཛམ་གླིང་འོད་གསལ་གསར་བསྐྲུན། སྔོན་མེད་པའི་ཐར་པའི་ཁང་བཟང་གི་རྩེར་བགྲོད་པའི་སྐས་རིང་རྨད་བྱུང་རྫུ་འཕྲུལ་གྱི་བཀོད་པ་འདི་ཉིད་དང་། འགྲོ་ཀུན་མ་རིག་པའི་གཉིད་ལས་སློང་པའི་ཆོས་ཀྱི་དུནྡུ་བྷིཿ རྗེ་བཙུན་འཇམ་པའི་དབྱངས་ཀྱི་སྣང་བརྙན་བྱིན་རླབས་ཀྱི་གཟི་བརྒྱ་འབར་བ། རྗེ་ཉིད་ཀྱི་རྩ་བའི་བླ་མ་དམ་པ་ཡབ་རྗེ་རྡོ་རྗེ་འཆང་དང་འཇམ་མགོན་གནས་གསར་པ་ཆེན་པོའི་སྣང་བརྙན་སོགས་མཐའ་ཡས་པ་ཞིག་སྤྲུལ་པའི་དྲི་གཙང་ཁང་འདི་ཉིད་ན་བཞུགས་པ་དང་། དེ་དང་ཉེ་བར་དཔལ་བརྩེ་བ་ཆེན་པོའི་སྣང་བརྙན་བྱིན་རླབས་ཕུལ་དུ་བྱུང་བ། ཁམས་གསུམ་ཆོས་ཀྱི་རྒྱལ་པོ་འཕགས་པ་རིན་པོ་ཆེ་བལྟམས་ཁར་ཡུམ་གྱི་དབུ་སྔས་སུ་བཞུགས་ཤིང་། ཕྱིས་འཇམ་མགོན་བསོད་ནམས་དབང་ཕྱུག་གི་སྐུ་ཐོག་གདན་སར་སྤྱན་དྲངས་པ་གསུང་འབྱོན་མ་བཞུགས་པའི་རྟེན་གཞལ་ཡས་ཁང་དང་། བརྟེན་པ་ལྷའི་དབུ་ཐོག་ཏུ་གསེར་ཟངས་ཀྱི་རྒྱ་ཕིབས་ནང་རྟེན་དང་བཅས་པ་མི་རིང་བར་གནང་རྒྱུ་སོགས་མདོར་ན་སྤྲུལ་པའི་དྲི་གཙང་ཁང་འདི་ཉིད་གཅིག་པུའི་ས་ཕྱོགས་སུ་ཡང་གྲགས་ཆེ་བ་དེ་སྙེད་ཅིག་མཆིས་ན།
ངོ་མཚར་བའི་ཕྱག་རྗེས་གཞན་དག་ནི་སོ་སྐྱེའི་བློའི་རྭ་བ་ལས་བརྒལ་ཞིང་། ཅུང་ཟད་ཟིན་པ་རྣམས་ལོ་ཁམས་སོ་སོར་གསལ་བ་བཅས། དུས་མདོས་གཟབས་མའི་སྐབས་སུ་མཁོ་བའི་ཞལ་འབག་གསར་བཞེངས་ལ་ཕྱག་ནས་བརྒྱ་ཚར་ཟླ་གསུམ་མ་སོགས་ཀྱི་ཐུགས་བྲེལ་གྱིས་འགྱངས་པ་དང་། གཞུང་ས་མཆོག་ནས་ཀྱང་གཞིས་རྩེས་མཚོན་བོད་ཁམས་བདེ་ཐབས་སུ་མངགས་པའི་རིམ་གྲོ་རྣམས་དང་དོད་ལྷུས་བླངས་གང་ལ་གང་འཚམས་ཡེ་ཤེས་གཟིགས་པས་དཔྱད་ནས་མཛད་ཅིང་། གང་ནའང་གྲོལ་ནས་ཞག་གསུམ་པའི་ཐོ་རེངས་འོད་གསལ་དུ། མི་ཕོ་མོ་མང་པོས་སྐུ་ཉིད་ལ་དད་འདུན་ལྷག་པར་ཆེ་བ་དང་། བུད་མེད་གཅིག་འཆོར་གཉིས་འཆོར་བདུན་བརྒྱད་ཅིག་འོངས་ནས་པད་བསྐོར་སོགས་ལུས་ཀྱི་རྣམ་འགྱུར་དོད་ཉམས་དང་། སྐད་སྦོམ་ཕྲ་སྙོམས་ཤིང་བཟང་བས། ཚེ་དབང་ཞུ་ལ་ཕེབས་ཞེས་གླུ་བླངས་ཏེ་ཁྲོམ་ལྟ་བུ་ཞིག་ལ་བརྡ་གཏོང་བའི་ལྟས་འཁྲུངས་པ་ནི། སྤྱིར་རྒྱལ་ཁམས་ནད་དོགས་མྱུར་དུ་ཞི་བ་དང་།
ལྷག་པར་ཡུལ་གྲུ་འདི་ཉིད་དུ་བདེ་འཇགས་འབྱུང་བ་དང་། ཡང་སྒོས་རྗེ་རྡོ་རྗེ་འཆང་ཉིད་ཀྱི་སྐུ་འཕྲང་འཚུབས་མ་ཞི་བའི་རྟགས་སུ་གོར་མ་ཆག་གོ ། དེ་ལྟའི་སྐབས་རྒྱལ་ཁམས་སུ་རྗེ་ཉིད་ཀྱི་ལྗགས་ཆུ་རིམས་སྲུང་སོགས་ཀྱིས་ཕལ་ཆེར་ལ་ཁྱབ་ཅིང་། གོང་གསལ་གྱི་ཐུགས་བསྐྱེད་དེ་དག་བཅས་ཉིད་ཀྱི་སྐུ་དྲིན་གྱིས་བསྐྱངས་སོ་ཞེས་པའི་སྒྲ་སྒྲོགས་པས་བྲེལ་བ་བཞིན་དོན་ལའང་གནས་སོ། ། ས་ཟླའི་མཇུག་པས་སི་ཏཱ་ལ་སྦོ་ཤོག་ཐུའི་གསུང་མངགས་ཞིབ་ཆ་བཅས། བླ་མ་སངས་རྒྱས་དོན་གྲུབ་དཔོན་གཡོག་འབྱོར་པ་རྗེ་ཉིད་རིལ་སྒྲུབ་བཅད་རྒྱ་དང་འགྲིག་པས་ཞག་འགའ་སྒུགས་ཐོག་ནས། རྟེན་འབྲེལ་རབ་ལ་བསྒྲིག་མི་དགོས་པར་འགྲིག་པ་ནི། སྣྲོན་ཟླའི་ཚེས་གཉིས་ལ་འཇམ་མགོན་ཁམས་གསུམ་དབང་སྡུད་ཉིད་ཀྱེ་རྡོ་རྗེའི་རྒྱུད་འདོན་ལ་ཐོག་མར་ཕེབས་དུས་བླ་མ་དཔོན་གཡོག་ལ་འབྱོར་ཕྱག་ཐོག་ཁོང་ཚོས། མགུལ་ལ་བཀྲ་ཤིས་པའི་ལྷ་དར་ཕུལ་བ་དང་། ཚེས་གསུམ་ཉིན་སྤྲུལ་པའི་ལྷ་ཁང་ཆེན་མོར་ཟབ་པའི་ཡང་རྩེ་བླ་མའི་རྣལ་འབྱོར་ཉམས་བཞེས་པ་མདོ་སྔགས་ཚོགས་ཡོངས་ཀྱི་དབུར་རྗེ་ཡབ་སྲས་བྱོན་ཐོག
དམ་ཚིག་འགྱུར་མེད་པས་སེ་ཕྱག་རྡོར་སྐྱབས་ཀྱི་གསུང་ཤོག་རྟེན་གྱ་ནོམ་པས་ཐོག་དྲངས། མཎྜལ་གྱིས་གཙོས་དངུལ་བྲེ་ཆེན་མང་པོའི་འབུལ་ཆེན་མཛད་པ་སོགས་དགེ་ལེགས་རྟེན་འབྲེལ་བཟང་པོ་རབ་འབྱམས་རྒྱལ་བའི་ཞིང་ཁམས་སུའང་ཁྱབ་ཅིང་གྲུབ་པར་གྱུར་ཏོ། ། དེ་ནས་ཆུ་སྟོད་དགེ་ཚ་དང་། བཅོ་ལྔར་ཞལ་དྲོ་ལྷ་ཁང་དུ་རྗེ་ཉིད་ཀྱིས་དེབ་བསྒྲིགས་བཞིན་བསྟན་དོན་རྒྱ་ཆེར་མཛད་པ་ནི་རྣམ་པ་ཀུན་ཏུའོ། ། གྲོ་བཞིན་ཕུར་བསྒྲུབ་ཉེར་གཅིག་མུས་ཆེན་མཆོད་བསྔོར་དཔལ་འཁོར་ལོ་བདེ་མཆོག་གི་རྣམ་སྤྲུལ་ཡིན་པའི་བསྔགས་བརྗོད་མཛད་པས། དེའི་ཐོ་རེངས་ཀྱི་འོད་གསལ་དུ། རྗེ་ཉིད་ཁྱད་འཕགས་ལྷོའི་མགོན་ཁང་ན་བཞུགས་མུར། དར་ཙམ་ནས་སྲས་ཡུམ་གཉིས་ཀྱང་ཕེབས་བྱུང་བ་ལ། རྗེ་ཉིད་ནས་རྟེན་བཤད་གནང་རྒྱུ་ཡིན་དགོངས་པར་རྟེན་ཁྲིའི་སྟེང་ན་བདེ་མཆོག་ལྷན་སྐྱེས་ཀྱིས་ཡུམ་ཕག་མོའང་སྔོན་མོས་འཁྱུད་པ་འཇིམ་སྐུ་ཁྲུ་གང་ཙམ་ཞིག་གི་བཞུགས་གདན་ཉི་དཀྱིལ་དེ་ལ། གསེར་ཡིག་དབུ་ཆེན་གྱིས།
ཀ་ལིངྒའི་ཚོགས་དཔོན་གྱིས་ཕུལ་ས་སྐྱར་གདུང་བྱོན་ཡོང་། གེགས་ཆག་ལེ་ཚན་གསུམ་མཆིས་པའི་གཉིས་མཉེལ་ཚུལ་དང་། གསུམ་པ་ཤར་ལྷོའི་དམར་གྲིབ་ལ་འཛེམ་ཟེར་བ་ཞིག་བྲིས་འདུག་པ་དང་། རྟེན་ཁྲི་གཞན་ཞིག་ན་ཁ་ཆེ་པཎ་ཆེན་གྱི་ཐུགས་དམ་མ་བདེ་མཆོག་ལྷན་སྐྱེས་གསེར་ཟངས་ཀྱི་སྐུ་མཁྱིད་གང་ཙམ་ཞིག་བཅས་གཟིགས་སྣང་དུ་འཁྲུངས་པ་འདི་ལ། རྗེ་རྡོ་རྗེ་འཆང་གི་བཀའ་ལས། ཀ་ལིངྒ་འདི་བདེ་མཆོག་གསུང་འཁོར་གྱི་གྲས་ལུས་ཀྱི་ཁ་ནང་མཉེ་མའི་ཁམས་སྦྱོང་བྱེད་དང་། ཕྱི་ཤར་ལྷོའི་རྩིབས་ན་རབ་ཏུ་བཟང་པོ་དང་ཤྱཱ་མ་དེ་བ་བཞུགས་པ་དེ་ཡིན་པས་བརྡ་ཚིག་གང་ཡིན་ནི་དབྱེ་དཀའ་གསུང་བ་འདི་ལ་གནད་ཁྱད་པར་བ་ཞིག་ཡོད་སྙམ་ཡང་རེ་ཞིག་བཏང་སྙོམས་སུ་བཞག དེའི་ཚེ་འཇམ་མགོན་དབང་སྡུད་སྙིང་པོ་ཉིད་ཕུར་སྒྲུབ་ཚོགས་ཕེབས་ཐོག་མའི་སྐབས་དང་། ཁྲུམ་ཟླའི་ཚེས་གསུམ་ལ་ལྷ་ཆེན་ནས་སངས་རྒྱས་དོན་གྲུབ་ཆོས་ཁྲིམས་མཛད་གོང་གསུང་བརྟག་ཞུས་པའི་ཐོ་རེངས་འོད་གསལ་དུ། རྗེ་ཉིད་ལྷོ་བྱང་དགེ་འདུན་རྣམས་དང་ལྷན་དུ་བཞུགས་ཐོག་སྐུ་སང་ཞིག་མཛད་པར།
མཁན་རིན་པོ་ཆེ་ནས། སྔར་ཡང་ལྷ་ཁང་བླ་བྲང་དུ་ཐུབ་སྐུ་ཁྱད་ཅན་ཞིག་འབྱོར་ཞིང་། ད་དུང་འབྱོར་རྒྱུ་ཞིག་གཞན་ནས་གདན་སར་ཞུས་ཚོད་འདུག་ཀྱང་ལན་མ་གནང་བས་མ་འབྱོར་གསུངས་པ་ལ། རྗེ་ཉིད་ཀྱི་དགོངས་པར་ཡང་། སྔར་ནས་ཐུབ་སྐུ་ཞིག་སེར་ཕྲེང་སོགས་ཀྱིས་དྲངས་པ་ཡིན། ད་དུང་འབྱོར་ཚེ་དེ་བཞིན་བགྱིད་དགོངས་མུར། ཐུབ་སྐུ་དེ་འབུལ་མི་ཡིན་རྒྱུའི་མུས་ཕྱོགས་ནས་དགེ་སློང་བུད་མེད་ཀྱི་ཆས་ཅན་ཞིག་འདུག་པར། བཀའ་ལས། སྤྱིར་དགེ་སློང་གི་སྐྱ་ཆས་དང་། བྱེ་བྲག་བུད་མེད་ཀྱི་ཆས་འདི་འདྲ་གླང་དར་མའི་དགེ་སློང་ཡིན་འདྲ་གསུངས་པས།
ངེད་ལ་དགོས་གལ་ཞིག་བྱུང་ནས་བྱས་པ་ཡིན་ཟེར་བར། འདོན་པ་ཅི་ཤེས་དྲི་བ་མཛད་ལན། མ་ཎི་ལས་མི་ཤེས་ཟེར་བས་བརྫུན་ཡིན་དགོངས་ནས། ཁྱེད་རང་མཚན་བརྗོད། བཟང་སྤྱོད། ལྟུང་བཤགས་རྣམས་སྤྱིར་འདོན་པ་དང་། བྱེ་བྲག་རང་རེས་ལུགས་ལ་གོང་མ་ལྔ་བསྟོད་མེད་ན་མི་རུང་བས་ཐོན་གསུངས་པས། རྩོད་པ་བགྱིད་རྩིས་ཀྱིས་གོང་མ་ལྔ་ཅི་ཡིན་ཟེར། དཀར་པོ་རྣམ་གསུམ་དང་ཆོས་རྗེ་ཁུ་དབོན་ཡིན་གསུངས་པས་མགོ་གུག་གུག་བྱེད་མུར་འོད་གསལ་འབྱམས་པ་ཞིག་འཁྲུངས་པས། བཀའ་ལས།
ད་ལྟའི་མཁན་པོ་དང་། སླད་ནས་འབྱོན་འགྱུར་ཞིག་ཀྱང་ཁྱད་མཚར་ཡོང་ངོར། གདན་ས་རང་ནས་འགྲིག་མིན་བྱུང་དོགས་བཅས་མ་འོངས་ལུང་བསྟན་འདྲ་ཞིང་། བུད་མེད་ཀྱི་ཆས་བགྱིས་པ་གབ་ཚིག་བཟང་ངན་དབྱེ་དཀའ་གསུངས། ཡང་ཚེས་བདུན་གྱི་ཐོ་རངས་སྔགས་འཆང་ཆོས་ཀྱི་རྒྱལ་པོས་བྱས་འགྱུར་ནས་གསུང་ཆེན་པོའི་སྒོ་ནས་གསུང་མགུར་ཞིག་མཛད་བྱུང་བ་ལ་དེའི་གསུང་ལན། རྗེ་རྡོ་རྗེ་འཆང་ཉིད་ཀྱིས་ས་སྐྱ་ནས་འབུལ་གནང་གིས་ཕར་གསན་ཚུར་གསན་ཤིན་ཏུ་གསལ་བར་འཁྲུངས་ཀྱང་ཚིག་དོན་ཇི་བཞིན་མ་ངེས། ཞེས་གསུངས་པ་འདི་དག་ནི། ཉེ་རིང་ཀུན་ལ་སྙོམས་པ་ཚངས་པའི་དབྱངས། ། ཞེས་གསུང་གི་གསང་བར་མངའ་བརྙེས་པའི་བརྡའོ། ། སྔོན་སྔགས་འཆང་ཉིད་ལ་ས་ལོ་ཙྪ་བ་འོད་གསལ་དུ་བྱོན་ནས་ལུང་བསྟན་ཕུལ་དུ་བྱུང་བ་སྩལ་བ་བཞིན།
རྗེ་ཉིད་ལའང་སྔགས་འཆང་ཆོས་ཀྱི་རྒྱལ་པོ་ཞལ་གཟིགས་ཀྱི་བཀའ་གསང་རྨད་དུ་བྱུང་བ་གྲོལ་བ་ནི་གོར་མ་ཆག་ཀྱང་། དེ་དུས་སུ་མ་ཟད། དུས་གནས་དང་བསྟུན་པར་མཛད་དེ་གནད་ཆེ་བ་འགའ་ཞིག་གི་ཚེ་རྣམ་པ་ཀུན་ཏུ་མ་ངེས་པའི་ཟོལ་མཛད་ཅིང་། གཞན་དུ་མཉེལ་བ་མི་མངའ་བའི་ངང་ཚུལ་བཟང་པོ་རྗེ་ཉིད་ལ་མངའ་བ་ནི་མ་བཅོས་ལྷུན་གྲུབ་བོ། ། ཚེས་བརྒྱད་ནས་ཕུན་གླིང་དབང་ཁང་དུ་སྲས་ཡུམ་རྣམས་ལ། ཀྱེ་རྡོ་རྗེའི་རྒྱུ་དབང་རྡུལ་དཀྱིལ་སྟེང་ནས་དང་། ཨཥྚའི་བཟླས་ལུང་བཅས་རྒྱས་པར་སྩལ་བ་དེ་ནི་གོང་ས་གཅུང་རིན་པོ་ཆེར་གོང་གསལ་གྱི་ལྷུམས་ཞུགས་ཐོག་གོ་ཆོད་པར་ཞལ་གྱིས་བཞེས་པའི་དབང་དེ་དང་། སྐུ་བལྟམས་ནས་འདི་ཉིད་སྨིན་བྱེད་ཀྱི་ཐོག་མར་ང་ཡིན་པར་ངེས་ལ། དེ་དང་མུ་སྦྲེལ་ཞུ་དབོན་ངག་དབང་དགེ་ལེགས་དང་། མཁས་དབང་ཞེ་དྲུང་སློབ་གྲྭ་དགེ་རྒན་བཅས་ལའང་སྩལ་ཞིང་།
རིགས་ཆ། རྩ་རྒྱུད། སྡོམ་གསུམ་རྣམ་གཉིས་བཅས་ཀྱི་ཚོགས་དབུ་དང་། ཆོས་ལྷུན་མཁན་གསར་ལ་མངའ་གསོལ་སྦྱོང་ཁྲུས། འཇམ་མགོན་སྐུ་མཆེད། རྗེ་བཙུན་དྲུང་ཟུང་། རྒྱལ་ཡུམ་བཅས་ལ་ཀུན་རིག་དབང་རྡུལ་དཀྱིལ་སྟེང་ནས་དང་། བསྙེན་ཐབས་ཀྱི་ལྗགས་ལུང་བཅས་སྩལ། བཀྲ་ཤིས་ཟླ་བ་དེའི་ནང་ལྷ་ཆེན་ཁྱམས་སྟོད་གསེར་ཁྲི་རིན་པོ་ཆེ་གསར་བསྐྲུན་མཛད་རྒྱུའི་བཀའ་འདོམས་བཞིན། མཛོད་འཛིན་ནས་ལྷ་བཟོ་ཟླ་འོད་སོགས་ལ་བཀས་མངགས་ཏེ་ཧ་ལམ་གྱི་ཙག་པར་ཟླ་བ་དེའི་ཚེས་དགེ་བར་སྤྱན་བདར་དུས།
ཞལ་དཀར་འབྲས་སིལ་གྱིས་གཏམས་པ་ཕུལ་བ་དང་སྟབས་འགྲིག་བྱུང་བས་ལ་ཉེ་བཟང་བའི་སྒོ་དང་པོ་དང་། དབྱུག་ཟླའི་ནང་ལྷ་བཟོ་ཟླ་འོད་ནས་ངོར་ཐར་རྩེར་གུར། ཞལ། ལྷ་མོ་སྟག་ཞོན་རྣམས་དང་། རྗེ་དཔལ་ལྡན་ཆོས་སྐྱོང་གི་དགོངས་རྫོགས་རྟེན་རྣམས་བསྐྲུན་པར་བཀས་མངགས་ཤིང་། གཟུངས་འདོད་གསོལ་སོགས་ཆ་རྐྱེན་བཅས་ལེགས་པར་གདམས། དེ་ནས་ཞུ་དབོན་དང་སྡེ་དགེའི་ཧོར་འདྲ་བཅས་ལ་སྤྱན་གཟིགས་གཙོ་འཁོར་གསུམ་གྱི་རྗེས་གནང་དང་། ལུང་ཕོན་ཆེ་བ་བཅས་སྩལ་ཞིང་། མཁས་དབང་ཞེ་དྲུང་ལ་འཐོན་ཕྱག་ཐོག་རིག་གནས་སྐོར་ལས་འཕྲོས་པའི་བཀའ་སྩལ་ཞིབ་རྒྱས་མཛད་པས་ཁོང་དགྱེས་དགུར་སོན་ཅིང་གནང་ཆའང་གྱ་ནོམ་པ་སྟོབ་པར་མཛད། སྨིན་ཟླའི་ནང་རྗེ་ཉིད་དང་ཞམ་འབྲིང་པ་ཆེན་པོ་གཟིམ་འོད་བཅས་ནས།
སྡོམ་གསུམ་ཁ་སྐོང་བདུད་རྩི་ཉིང་ཁུ། གདུང་རབས་གསོལ་འདེབས་ཞལ་སྐོང་བཅས་དང་། ཕུན་ཚོགས་དགེ་ལེགས་མ། གཏོར་མ་བརྒྱ་རྩ། དཀར་ཆ་བཞི། དེ་དག་གི་གསལ་བྱེད་བཅས་ལྗགས་ཞུས་དག་པར་མཛད་དེ་ཆོས་སྦྱིན་མི་ཟད་པར་དུ་བསྐྲུན་པའི་བཀའ་འདོམས་དང་། ཚེས་བཅུ་དགུར་མདོ་ཕ་སྒར་དང་ཆུ་འབུམ་བླ་མ་གཉིས་ཀྱི་འབུལ་བཞེས་ལ་ཚོགས་དབུར་ཕེབས་ཤིང་། འདིས་མཚོན་སྔ་ཕྱི་ཀུན་ཏུ་འབུལ་བཞེས་ཚོགས་ཕེབས་མཛད་པ་མང་ངོ་། ། དེ་དག་གི་དོན་བསྡུ་ན། ལས་ངན་སྨིན་པའི་ནད་གདོན་མུ་གེའི་གཟུགས། །
རྨེག་མེད་ནུས་མཐུའི་རྡོ་རྗེའི་ཐོག་སེར་གྱིས། ། ཚར་བཅད་རྗེས་འཛིན་དམ་པའི་སྙིང་སྟོབས་ཕུལ། ། ཕྱོགས་བཅུའི་རྒྱལ་བའི་ཐུགས་རྗེ་ལས་ཀྱང་བརྒལ། ། གཉིས་མེད་རྒྱུད་རྒྱལ་འཇིང་དུ་འཇམ་པའི་དཔལ། ། གཞོན་ནུའི་དེད་དཔོན་ཞུགས་ལ་རྟེན་འབྲེལ་གྱི། ། ལས་དབང་མཐུན་རླུང་མཐའ་ཡུལ་ནས་གཡོས་ཏེ། ། དག་སྣང་ལུང་བསྟན་ནོར་བུའི་ཁྱུ་ཚོགས་རྙེད། ། དཔག་ཚད་ཕྱོགས་ནས་ཕན་ཚུན་འདོད་འཇོའི་དཔལ། ། བསམ་འཕེལ་དབང་རྒྱལ་ཐར་པའི་བ་གམ་རྩེར། ། མཆོད་ཅིང་ཟབ་རྒྱས་ཆོས་ཆར་གཡར་ལམ་དུ། །
མི་ཟད་པར་གྱི་འཕྲུལ་འཁོར་བླ་མེད་བསྐོར། ། ཞེས་ཀྱང་སྨྲས་སོ།། ༈ །།དགུང་གྲངས་ཞེ་ལྔར་ཕེབས་པ་ཆུ་སྦྲུལ་ལོར་སྐུ་འཕྲང་ཤིན་ཏུ་འཚུབས་པ་ཡོད་ཐོག བོད་ལོ་གསར་པ་ནས་བཟུང་ལོ་གང་ཕྱིར་ཕེབས་སྤངས་ཏེ། སྐུ་ཚེའི་ཆོ་ག་ཚུགས་འཕྲལ་ཞིག་ཏུ། ཟེའུ་ལྷ་ཁང་འདྲ་མོ་ཞིག་ནས་ཚེ་དཔག་མེད་ཀྱི་སྐུ་ཆེ་ཆུང་སྣ་ཚོགས་ཤིག་རྙེད་པ་འཁྲུངས་པ་དང་མཉམ་དུ། འཇམ་མགོན་དབང་གི་མཚན་ཅན་གང་ལའང་གཙུག་ཏོར་རྣམ་རྒྱལ་གྱི་སྐུ་ཞིག་དང་། ཡང་རྒྱལ་ཟླའི་ནང་ཞིག་ལ་སྐུ་པར་མང་པོ་ཞིག་གི་ཁྲོད་ནས་ཚེ་དཔག་མེད་ཀྱི་སྐུ་པར་གསལ་བ་རྣམས་རྙེད་པ་འཁྲུངས་པ་ནི། སྐུ་ཚེའི་འཕྲང་ལས་གྲོལ་ནས་བསྟན་འགྲོའི་དཔལ་མགོན་དུ་ཡུན་རིང་འཚོ་ཞིང་གཞེས་པའི་བརྡར་ནེ་མ་ནུར་དང་བྲལ། ཡང་དབོ་ཟླའི་ཚེས་གཅིག་ཐོ་རངས་གངས་རི་ཆེན་པོའི་ཁྲོད་ནས།
འབྲས་དཀར་ཁལ་དུ་མ་ཞིག་རྙེད་པ་གནང་མུར། ལྷོ་རོང་གི་ལམ་ཡིན་དགོངས་པ་ཞིག་ཤར་བ་ནི། དེ་དུས་བསྟན་གསོལ་གནང་མུ་ཡིན་པ་བཞིན་ཇོ་བོ་ལྷ་རིའི་ཆོ་འཕྲུལ་ཞིག་ཡིན་འདྲ་གསུངས། དེ་ནས་བཟུང་རྒྱུན་རིང་བར་ལྗོངས་འདིས་མཚོན་འཛམ་གླིང་སྣོད་བཅུད་སྤྱི་དང་། བྱེ་བྲག་བསྟན་འཛིན་སྐྱེས་ཆེན་དམ་པ་རྣམས་ཞབས་པད་བརྟན་ཕྱིར་བསྟན་སྲུང་རྒྱ་མཚོར་ཕྲིན་འཆོལ་དང་། དེ་དག་དབང་དང་གཟི་འབར་དུ་བསྐྱེད་དེ་ལྷ་བསངས། བསྟན་གསོལ། འགོ་ལྷ། དགྲ་ལྷ། སྡེ་བརྒྱད་ཆ་སྙོམས་བཅས་ཆག་མེད་མཛད་སྐབས་ཤིག
རྒྱལ་ཚབ་མཆོག་ནས་མགོན་ཁང་རྣམས་སུ་ཕྲིན་གསོལ་སྙན་ཤལ་སོགས་སྩལ་བ་བཞིན་རྗེ་ཉིད་ཀྱིས་ཐུགས་སྨོན་དང་བཅས་ཇི་བཞིན་བཀའ་ཡིས་འདོམས། ཡང་ཚེས་གཉིས་ཀྱི་ཐོ་རེངས་ཆོས་ལྷུན་དབུ་བྱེད་བྱམས་པ་ཡིན་སྙམ་པ་ཞིག་ནས། བྱམས་པ་མཆེད་ལྔའི་ཡ་གྱལ་ཆོས་ལྷུན་བྱམས་སྐུའི་ལོ་རྒྱུས་རྗེ་རྡོ་རྗེ་འཆང་ལ་ཞུ་མུར། རབ་གནས་དུས་བྱམས་པ་དགེ་སློང་རྣམ་པས་ལྷུང་བཟེད་ཆུས་གང་བ་བསྣམས་པ་ཞིག་ཐིམ་ཟེར་བ་དང་། ཤོག་དྲིལ་ལོ་རྒྱུས་ཀྱི་ཡི་གེ་ཡོད་པ་ཞིག་ན། དེ་དུས་མར་པ་མི་ལ་ཞལ་གཟིགས། བརྒྱུད་པའི་རྩ་བ་ས་ར་ཧ། ཏེ་ལོ་པ་རྣམས་ཀྱང་གཟིགས་ཤིང་། ཁྱད་པར་འགྲོ་མགོན་འཆི་བདག་གི་འཇིགས་པ་ལས་ཐར་ཟེར་བ་ཞིག་འཁྲུངས་པ་ནི། ཞེ་ལྔའི་སྐུ་འཕྲང་འཚུབས་མ་ལས་གྲོལ་ཞིང་།
སྐུ་ཞི་བར་ཐིམ་དུས་ཀྱི་ལུང་བསྟན་ཞིབ་གསལ་དུ་གོར་མ་ཆག དེ་ལོ་རྒྱལ་ཚབ་དེ་མོ་རིན་པོ་ཆེ་ངག་དབང་འཇམ་དཔལ་བདེ་ལེགས་རྒྱ་མཚོས། ཟན་ཡངས་མི་འགྱུར་ལྷུན་གྱིས་གྲུབ་པའི་གནྡྷོ་ལ་ཆེན་པོར་ཞིག་གསོས་ཀྱིས་མཚོན། སྤྱི་སྒོས་བསྟན་འགྲོའི་བདེ་ཐབས་ལ་ཆེད་དུ་དགོངས་པའི་རིམ་གྲོའི་ཐེབས་སུ་དངོས་འབྱོར་གྱ་ནོམ་པ་སྩལ་བ་བཞིན། ཆོས་དུང་རིན་པོ་ཆེ་གསུང་བསྐུལ་གྱིས་མཚོན། མཛད་སྒོ་ཀུན་གང་འཚམས་ཡེ་ཤེས་གཟིགས་པས་གནད་སྨིན་གནང་། ས་ཟླའི་ནང་དགོངས་ཉུལ་ཞིག་རྗེ་ཉིད་ཐུགས་དམ་ལ་བཞུགས་མུར། རྒྱུ་མཚན་མེད་པར་སྐུ་ཤིན་ཏུ་ཉོག་ཉམས་ཀྱིས་ཐུགས་སྣང་ནུབ་པ་ལྟ་བུ་འཁྲུངས་འཕྲལ། གཞུང་ཞབས་ནས་བསམ་ཡས་སྐུ་རྟེན་སྐོར་གྱི་ཆིབས་ཟམ་འབྱོར་བས། དམ་སེལ་སྦྱོང་ཐབས་སོགས་རིམ་གྲོ་རྣམས་གབ་སྦས་མེད་པར་སྩལ།
སྣྲོན་ཟླའི་མདོ་སྡེ་ལྷ་མཆོད་ཐོག་སྐུ་རྟེན་ཕྲིན་ལས་སམ། སྐལ་ལྡན་འོས་ཤར་སུ་ཞིག་ལ་ཞལ་གཟིགས་ཀྱང་དམ་བསྒྲག་ཕྲིན་འཆོལ་སོགས་མཛད་དགོས་ཀྱི་གསུང་མཆིད་རྒྱལ་ཚབ་མཆོག་ཏུ་ཞིབ་ལྷོངས་དང་། རྗེ་ཉིད་ནས་ཀྱང་གཞི་ཐོག་རྩེར་ལྷ་བསངས་རྒྱས་པ་སྩལ་རྒྱུའི་ཐོ་རངས། ཐུགས་ཉམས་དང་འོད་གསལ་འདྲེས་པའི་མུར། བན་དེ་གཟུགས་བཟང་གཟི་བརྗིད་ཅན་ཞིག་ཁ་བཏགས་ཐོགས་ནས་གླེང་མོ་བྱེད་ལ་ཁད་ཡལ་བ་ཞིག་འཁྲུངས་པ་ནི། དམ་ལྡན་པུ་ཏྲ་དམར་པོ་ཉིད་ཀྱིས་ཕྲིན་ལས་གཡེལ་བ་མེད་པའི་བརྡ་དང་། ཆུ་སྟོད་ཚེས་བཅུ་ནས་ཉིན་གསུམ་རིང་སྣོད་བཅུད་སྤྱི་དང་། བྱེ་བྲག་འཛམ་གླིང་། ཡང་སྒོས་བོད། ཉིང་སྒོས་དཔལ་ས་སྐྱའི་གདན་ས་མ་ལག་ཀུན་གྱི་བཅུད་འཕེལ་ཕྱིར།
ཕྱྭ་ཕྲིན་ནོར་བུའི་མཆོག་རྒྱལ་སྡེ་དགེ་ཞུ་ཆེན་རིན་པོ་ཆེའི་གསུང་རབ་བཞིན་རྗེ་ཉིད་ཀྱིས་གནང་ཉིན་ཁོ་ནར། སྡེ་དགེ་ནས་གསུང་ཤོག་འཕྲལ་རྫོང་འབྱོར་རྟེན། གསེར་སྲང་ལྔ། དངུལ་བྲེ་ཆེན། གོས་ཡུག་སོགས་དང་། ཁྱད་པར་རྡོར་དྲིལ། ཌཱ་མ་རུ། ཏིང་ཤགས། བོདྷི་ཙིཏྟའི་ཕྲེང་བ་སོགས་ཀྱི་ཞར་ལ། གཞན་ཡང་གསེར་དངུལ་དར་གོས་སོགས་མང་ཙམ་བཅས་ཚང་མ་ཕྱྭ་རྟེན་གྲས་སུ་ཕྱག་རྟགས་འབྱར་བ་དང་།
བཅུ་གཅིག་ཆད་པའི་བཅུ་གསུམ་ཉིན་ཕྱྭ་སྒོ་དབྱེ་བའི་སྐབས། འཇམ་མགོན་སྐུ་མཆེད་ཡུམ་མཆོག་བཅས་ལ་ཕྱྭ་རྫས་བསྟར་ཞིང་། ཞལ་འདོན་གྱི་ཚེ་རྒྱུ་མཚན་མེད་པར་རྗེ་ཉིད་ཀྱི་སྙན་ཁུང་དུ་ཆོས་དུང་དཀར་པོ་རྒྱང་གྲགས་ཀྱི་གསུང་རྒྱུན་མ་ཆད་པར་གསན་ཅིང་། ཕྱྭ་འགུགས་གྲུབ་ནས་གོང་གི་སྡེ་དགེའི་རྟེན་རྣམས་རྒྱ་བཀྲོལ་ནས་དམར་པོ་སྐོར་གསུམ་གྱི་སྔགས་བཟླ་བར་མཛད་དེ། རྡོ་དྲིལ་ཌཱ་རུའི་གསུང་བསྐུལ་ཞིང་། ཕྲེང་བ་ནི་བྱང་དར་དམར་པོས་གྲིལ་ནས་འདུག་པ་རྟེན་འབྲེལ་ཤིན་ཏུ་ལེགས་པར་སྩལ། བཅོ་ལྔའི་ཐོ་རེངས། ཁྱད་འཕགས་བླ་མ་ལྷ་ཁང་གི་རིང་བསྲེལ་ལས་རིང་བསྲེལ་གྱིས་ཆར་བབ་པ་འཁྲུངས་པ་དང་། བཅོ་བརྒྱད་ཐོ་རངས་ནང་གཡབ་འཁོར་གོས་ཡོལ་ཅན་ན་མི་མང་པོ་བདུད་རྩི་རིལ་བུ་སྒྲིལ་བར། ཉི་མ་ཞུད་ལ་ཁད་ཤར་བས།
དེ་ཉིན་འབྲུག་ཆོས་འཁོར་བསོད་ནམས་ཕོ་བྲང་གི་ནང་རྟེན་རྣམས་ལ་རིང་བསྲེལ་གཙོ་གྱུར་གྱིས་གཟུངས་གཞུག་དགོས་ཚུལ་གསུང་བ་བཞིན། དེ་ལྟའི་ལོ་རྒྱུས་དང་བཅས་སྩོལ་བར་མཛད་པའང་རིང་མིན་ནས་འབྲུག་ཕྱོགས་སུ་མེ་སྐྱོན་གྱིས་རྟེན་མང་པོ་དམིགས་མེད་དུ་སོང་བ་སོགས་དུས་གསུམ་སྒྲིབ་མེད་དུ་གཟིགས་པར་ཟེར་བ་དེ་འདི་འདྲའི་རིགས་ལ་གསུང་ངམ་སྙམ། གཞན་ཡང་ཟླ་ནང་དེར་ས་ངོར་སྡེ་གསུམ་གྱི་སྐུ་གེགས་སེལ་ཕྱིར་ཆོས་སྲུང་རྒྱ་མཚོར་ཕྲིན་འཆོལ་ལ་ཐུགས་གཞོལ་བ་དང་། གོང་གི་གསེར་ཁྲི་རིན་པོ་ཆེའི་ཤིང་བརྐོས་ཡོངས་རྫོགས་གྲུབ་ནས། སྔོན་ཐུབ་པའི་དབང་པོས་ཆོས་ཀྱི་འཁོར་ལོ་བསྐོར་བའི་དུས་ཆེན་གྱི་ཟླ་བའི་ཉེར་དྲུག་སྔོན་མས་ནང་འཕྲད་ཐོག རྗེ་ཉིད་ཀྱི་དབུ་སྐྱེས་ཀྱི་ཕོན་པོ་གསར་བར་བསྐྲུན་སྐབས། རྡོར་བྲག་པདྨ་ཕྲིན་ལས་ཀྱི་རྣམ་ཐར་ཁ་བ་ལྗགས་ཀློག་མུར་ཚོགས་ཀྱི་འཁོར་ལོའི་དགའ་སྟོན་ལ་ལོངས་སྤྱད་དོ་གསུང་བ་དང་མཛོད་འཛིན་ནས་སྤྱད་བདར་ཕུལ་བ་དུས་འགྲིག་ཅིང་། འོ་འཐུད་ཀྱང་བཞེས་མུ་དང་། གློ་བུར་ཆར་ཟིམ་ཝ་ཆུ་འཐོན་ཙམ་ཉིལ་ནས། དེ་འཕྲལ་ཉི་འོད་གསལ་བ་སོགས་རྟེན་འབྲེལ་དགེ་བའི་མཚན་མ་གཉིས་པ་དང་།
ལོ་དེའི་གྲོ་བཞིན་ཕུར་སྒྲུབ་རྗེ་རྡོ་རྗེ་འཆང་ཉིད་དང་། འཇམ་མགོན་དབང་གི་མཚན་ཅན་འདི་ཉིད། ད་ལྟའི་མཁན་རིན་པོ་ཆེ་སྦྱིན་པ་བཀྲ་ཤིས་དང་གསུམ་ཞལ་རྒྱས་ཏེ། གནས་བཅུ་ལྷ་ཁང་དུ་ཕུར་ཆ་སོགས་ཁྱད་བྱང་ནས་བཞེས་ཏེ་མཛད། རྒྱུན་གྱི་ཕུར་ཆ་རྣམས་ལ་ཉམས་གསོ་རྩི་གསོལ་ཡང་ལེགས་པར་གནང་། མ་འགྱངས་པར་ཨ་ལི་ཆོས་རྗེ་དཔོན་གཡོག་རྣམས་འབྱོར་ཞིང་། གདན་ས་ནས་ཕེབས་མི་བླ་མ་ནས་གསུང་བརྟག་ཞུ་རྒྱུའི་ཐོ་རེངས་འོད་གསལ་དུ། ཨ་ལི་ཆོས་རྗེའི་བླ་མ་རྣམས་ལ་རྗེ་ཉིད་ནས་དུང་ཞིག་གནང་རྒྱུ་ཡིན་དགོངས་ཏེ། དུང་དངུལ་གཤོག་ལ་སྐྱོན་ཅུང་ཟད་ཡོད་པ་ཞིག་གཞི་ཐོག་ཕོ་བྲང་གི་རྩེ་ནས་རྗེ་ཉིད་ཀྱིས་འབུད་པར་མཛད་པས། དེའི་སྐད་ཀྱིས་ས་སྐྱའི་ལུང་པ་ཐམས་ཅད་གང་བ་དང་།
ཀུན་དགའ་སངས་རྒྱས་ཀྱི་ཡིན་ཟེར་བའི་མཆོད་མེ་ཤིན་ཏུ་གསལ་བ་ཞིག་མཆིས་པར། གཞན་གྱིས་གནོད་པ་བྱེད་འདུག་པས་རྗེ་ཉིད་ནས་ལེགས་པར་བཅོས་གནང་གིས་སླར་གསལ་པོ་ཡོང་བ་ཡོད་དགོངས་པ་འཁྲུངས་པའི་འབྲས་བུའང་ད་གཟོད་མངོན་དུ་གྱུར་ཅིང་། དབྱུག་ཟླའི་ཚེས་བཅུར་ཨ་ལི་བླ་མ་སྦྱིན་བདག་ངོ་གཡོག་རྣམས་ལ་གསུང་གསང་འདི་ལྟར་གྲོལ་ཏེ། ཨ་ལི་ཆོས་རྗེ་སྦྱིན་བདག་བཅས་རྣམས་རང་གཞན་གནས་སྐབས་མཐར་ཐུག་ཕན་བདེར་བསམ་སྟེ། སྡེ་སྣོད་བཤད་གྲྭ་བཟང་པོའི་རྒྱུན་རྗེ་བཙུན་ས་སྐྱ་པའི་བཞེད་པ་དང་མཐུན་པར་འཛུགས་འདུན་གྱིས་འདི་ནས་བླ་མ་དགོས་ཚུལ་བྱུང་བ་བཞིན་གྱི་རེ་འབྲས་དོན་སྨིན་སྤྱི་སྒོས་བསྟན་པ་རིན་པོ་ཆེར་བྱ་བ་ལྷག་པར་ཡང་བྱས་པ་འདི་ནི། རང་ཅག་རྣམས་ཀྱིས་རྙེད་པའི་མཆོག་ལེགས་པར་རྙེད་པ་སོགས། སྔོན་གྱི་རྒྱལ་བློན་ལོ་པཎ་བྱང་སེམས་རྣམས་དང་། རྗེ་བཙུན་ས་སྐྱ་པའི་གོང་མའི་བཞེད་སྲོལ་དང་མཐུན་པའི་ལེགས་བྱས་ངོ་མཚར་རྒྱ་མཚོ་ཡིན་འདུག་པས། བླ་སློབ་སྦྱིན་བདག་ཀུན་ལ་རྗེས་སུ་ཡི་རང་ཞིང་། གོང་མ་བདག་པོ་ཆེན་པོ།
སྐྱབས་མགོན་རྒྱལ་བ་ཡབ་སྲས་ཀྱི་མཚན་དོན་ལ་ཕན་ངེས་ཀྱི་བྱ་བ་ཡིན་འདུག་པས་དགའ་སྤྲོ་རྒྱ་ཆེར་མཛོད། ཅེས་གསུང་གིས་དབུགས་དབྱུང་བར་མཛད་དོ། ། སྨིན་ཟླའི་ཉེར་ལྔར་ལྷ་ཆེན་གསེར་ཁྲི་རིན་པོ་ཆེ་གསར་བསྐྲུན་གྱི་ཞལ་དྲོ་མགོ་ཟླའི་ཚེས་བཞིར་ཡིན་ཚུལ་གྱི་བརྡ་འགྲེམས་མཛད་རྒྱུའི་སྔ་དྲོ། རྒྱལ་ཚབ་མཆོག་ནས་བསམ་ཡས་སྐུ་རྟེན་པ་འཕྲལ་རྫོངས་གནང་བའི་སྔ་དྲོན་གྱི་གསུང་ཤོག དངུལ་གྱི་མཎྜལ། ས་སྙིང་སྲང་། ལྷ་གོས་སོགས་གསེར་ཁྲི་རིན་པོ་ཆེར་དགེ་བའི་ལ་ཉེ་གསུམ་པར་འཁུམས། མགོ་ཟླའི་ཚེས་བཞིའི་ཤར་མདའ་བཏང་ཙམ་ལ་རྗེ་རྡོ་རྗེ་འཆང་ཉིད་ཀྱི་ཐུགས་བསྐྱེད་ཕྲིན་ལས་ཀྱིས། གཅིག་ཏུ་ན་ལྷ་ཆེན་སྤྲུལ་པའི་གནྡྷོ་ལ་ཆེན་པོ་མཛེས་པའི་རྒྱན་གཅིག་གསེར་ཁྲི་རིན་པོ་ཆེ་གསར་བཀོད་བསྒྲིག་རྒྱུའི་དོ་དམ་དུ་མཛོད་འཛིན་པར་བཀས་མདགས་པ་བཞིན་ལེགས་པར་བསྒྲིགས་འཕྲལ། དུང་མཁན་གྱིས་ཆོས་དུང་རིན་པོ་ཆེ་གསུང་བསྐུལ་དང་བསྟུན།
ལྷ་ཁང་ཆེན་མོའི་གསེར་གྱི་རྒྱལ་མཚན་རྣམས་ལ་ཉི་མ་ཤར་བའི་འོད་ཟེར་འཕྲོ་བ་དང་མཉམ་དུ། གང་ན་ཐོད་དང་སྐྲ་གསར་དང་། ། གར་དང་རོལ་མོའི་སྒྲ་ཡོད་པ། ། ཞེས་དགའ་སྟོན་གྱི་ངང་ཚུལ་བཟང་པོ་དང་ལྡན་པའི་ཀོང་གཞས་པ་རྣམས་ཀྱིས་སྔུན་བསུས། ཨ་ལི་དཔོན་གཡོག སྤུ་ནག་བླ་གཉེར། སྟོད་ཚོང་དར་རྒྱས་སོགས་འབུལ་སྡུད་པ་རྣམས་དང་། ཕྱེ་མར་གྱིས་བཀང་བའི་དངུལ་གཞོང་གསུམ་ཁྱེར་མི། རྒྱ་གླིང་པ། མགྲོན་གཉེར།
སྤོས་ཕོར་བ། སྦྱོང་ཆས། གཏོར་ཐེབ་གསུམ་དུ་མཐེབ་ཀྱུ་ཁ་ཕྱིར་བསྟན་སུམ་ཅུ་བརྩེགས་སྟེང་གྱེན་བསྟན་སུམ་སྒྲོམ། གཅིག་ལ་ལྷག་གཅིག་བཅས་བརྒྱ་ཚར། སྣོད་འབྲུས་བཀང་སྟེང་རིགས་ལྔའི་རྩེ་ཕྲན་དར་དཔྱངས་བཅས་གསུམ་བཀོད་མཐར། དངུལ་གྲུབ་བཀྲ་ཤིས་རྫས་བརྒྱད། རྒྱལ་སྲིད་སྣ་བདུན། ཙཀླི་ཚར་རེ་ཐོགས་པའི་བན་ཚང་གསུམ། དངུལ་བུམ་རྫས་ལྡན་མགུལ་ཆིང་ཁ་རྒྱན་ཅན་ཐོགས་པ་ཡང་གསུམ། མདོ་སྔགས་རིག་གནས་དང་བཅས་པའི་དཔེ་ཚན་གནད་བསྡུས་ཁྱེར་མི་གསུམ།
དམ་པ་གོང་མའི་ཕྱག་ཆ་དྲིལ་སྨྱོན་དུ་གྲགས་པ་ཆེ་ཆུང་། ཀླུ་དབང་གི་ཕྱག་དྲིལ། ཐོད་ཌཱཾ། འཐོར་ནས། ཀ་པཱ་ལ་བདུད་རྩི་ཏིང་ཤགས་བཅས་ཡོད་པའི་བན་ཚང་གསུམ། སྣམ་སྦྱར་ཕྲག་པར་གཟར་ཞིང་ལྷུང་བཟེད་སྤྱི་བླུགས་ཐོགས་པ་གཅིག གསོལ་དཔོན། སྤོས་སྣ་བ། ཡུམ་མཆོག་སོགས་ཞལ་ངོ་བྱིངས་ཕྱག་འདེགས་བཅས་དང་། དེ་ནས་སྐྱབས་མཆོག་འཇིག་རྟེན་གྱི་སྒྲོན་མེ་ངེས་དོན་གྱི་རྡོ་རྗེ་འཛིན་ཉིད་སྐུ་འཁོར་རྣམས་དང་བཅས།
བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་པ་ཆོས་འཁོར་ལ་འདུ་བ་བཞིན་ཆ་ལུགས་དང་སྤྱོད་ལམ་བཟང་ཞིང་དུལ་བའི་སྒོ་ནས་ཕེབས་ཤིང་། སྤྲུལ་པའི་གནྡྷོ་ལ་ཆེན་པོའི་ཁྱམས་སྟོད་དུ་སྦྱོང་ཁྲུས། བགེགས་སྐྲོད་སོགས་དང་། དེ་ནས་རྗེ་རྡོ་རྗེ་འཛིན་ཉིད་ཀྱིས། ཨོཾ་ན་མོ་བྷྲཱུཾ་ཨ་ཡུརྫྙཱ་ན་ཧྲཱིཿཨ་རོ་ལིཀ་ཧཱུྃ་ཧྲཱིཿ ཞེས་མ་འོངས་སྲིད་མཐའི་བར་དུ་འབྱོན་འགྱུར་དང་བཅས་པའི་གདུང་བརྒྱུད་རིན་པོ་ཆེ་གསེར་ཁྲི་འདིར་མངའ་གསོལ་ཇི་སྙེད་ཀྱི་སྐུ་ཚེ་བདེ་ལྡན་མགོན་པོའི་ངོ་བོར་བྱིན་གྱིས་རླབས་ཏེ། འབྲུ་དཀར་གྱི་ཆར་ཉིལ་བཞིན་པར་རྟག་བརྟན་གཞོམ་བྲལ་གྱི་ཁྲི་འཕངས་སུ། སྐྱབས་མཆོག་ཡབ་སྲས་རྣམ་གསུམ་སྐུ་གསུང་ཐུགས་ལྷམ་མེ། ལྷང་ངེ་། ལྷན་ནེར་བཞུགས་གྲུབ་པ་དང་དབུ་མཛད་ཆེ་བས།
འཕགས་པ་དཀོན་མཆོག་གསུམ་ལ་ཕྱག་འཚལ་ལོ། ། ཞེས་པ་ནས། མཇུག་བཀྲ་ཤིས་ཀྱི་བར་རིམ་བཞིན་བསྐུལ་ཞིང་། སྤྱི་སྒོས་ནས་མང་ཇ་བསྙེན་བཀུར་འབུལ་ཆ་སོགས་གཟབས་པའི་ཐོག དངོས་འབུལ་དངུལ་ཐོག་ཏུ་ཕབ་པ་སྡོམས་དངུལ་སྲང་ལྔ་སྟོང་སུམ་བརྒྱ་དང་བཞི། ཞོ་ཕྱེད་བདུན་དུ་ལོངས་པ་བཅས་མདོར་ན། དེ་ཉིན་སྲིད་ཞིའི་དཔལ་འབྱོར་ཡོད་དགུ་ཅོག་སྤྲུལ་པའི་མཆོད་སྡོང་ཆེན་པོའི་གསེར་ཁྲི་རིན་པོ་ཆེ་ངོ་མཚར་གསར་དུ་བཞད་པའི་དྲུང་དུ། མ་འོངས་སྲིད་མཐའི་བར་གྱི་རྟེན་འབྲེལ་གྱི་ལེགས་ལམ་བཟང་པོ་དང་བཅས་འཕོས་པས། བདེ་སྐྱིད་རྫོགས་ལྡན་གཞོན་ནུའི་དགའ་སྟོན་ལ་ལོངས་སྤྱོད་པའི་སྐབས་སོ། ། དེ་དག་གི་དོན་བསྡུ་ན།
སྐུ་ཚེའི་ཀ་བ་ཚུགས་པའི་གཞལ་མེད་ཁང་། ། བསྟན་དང་དེ་འཛིན་དར་བའི་དཀྱིལ་འཁོར་ངོམ། ། མཁན་སློབ་ཆོས་གསུམ་ཕྲིན་ལས་གནྡྷོ་ལ། ། དགེ་མཚན་བཞད་པའི་བླང་དོར་གཡང་དུ་ཁུག ། སངས་རྒྱས་རྣམ་སྤྲུལ་དགྲ་བཅོམ་གནས་བརྟན་ཆེ། ། ངལ་འཚོའི་གནས་སུ་དཔལ་ཆེན་ཧེ་རུ་ཀས། ། ཆོས་ཀྱི་དུང་གི་སྒྲ་ཆེན་བསྒྲགས་པའི་མགྲོན། ། དོན་མཐུན་གསུང་གསང་རྣ་བ་སྟོང་གིས་ཉན། ། ཨ་ཧོ་སྔོན་མེད་བཅུ་གསུམ་རྡོ་རྗེའི་སའི། ། ཁྲི་འཕངས་མཐོན་པོར་ཞབས་བཟུང་བཀོད་དོ་ཞེས། །
དཀར་ཕྱོགས་ལྷ་སྲུང་དགྱེས་པའི་མཚན་མ་འབུམ། ། ལྷུན་གྲུབ་རྒྱུན་མི་ཆད་པའི་དྲིན་ཅན་རྗེ། ། ཞེས་ཀྱང་སྨྲས་སོ།། ༈ །།དགུང་གྲངས་ཞེ་དྲག་ཏུ་ཕེབས་པ་ཤིང་རྟ་ལོ་འགྲོ་མགོན་བསྟན་པ་སངས་རྒྱས་དང་། རྗེ་ཉིད་ཀྱི་ཞམ་འབྲིང་པ་ཆེན་པོ་བསོད་ནམས་འོད་ཟེར་གཉིས་འདས་པས། སོ་སོའི་རྗེས་སྒྲུབ་གུ་རུ་རིན་པོ་ཆེ་དང་འཇམ་དབྱངས་སོགས་ཀྱི་ཞལ་བཀོད་སོགས་འཆར་འཕར་གྱི་བསྟེན་མཁས་མཛད་སྒོ་རྣམས་ལ་ཐུགས་གཞོལ་བའི་མུར། གྲོ་བཞིན་ཚེས་ལྔའི་ཐོ་རེངས་འོད་གསལ་དུ། སྡེ་དགེ་མཁན་ཆེན་ཤར་ཆེན་ཞབས་དྲུང་འཁོར་བཅས་ལ་ཕག་མོ་ཞལ་གཉིས་མའི་བྱིན་རླབས་ཕུལ་ཞིང་། དེའི་སྐུ་སྣང་ལ་རང་བཞིན་མེད་པ་ཟིལ་ཆེན་ཞིག་གཟིགས་པའི་མོད་དུ་དར་གཅིག་མཉམ་གཞག་ལ་འབྱམས་པར་གྱུར། དེ་ནས་གཞན་ཡང་ཆོས་བཀའ་འདྲ་འབུལ་རྒྱུ་ཡིན་དགོངས་པ་ཞིག་འཁྲུངས་སོ། །
ཟླ་ནང་དེར་འབྲུག་སྡེ་སྲིད་རྙིང་པ་བསོད་ལྷུན་བོད་ལ་བྲོས་ཏེ་རྒྱལ་རྩེར་མཆིས་དུས། དམ་པའི་རང་བཞིན་འགོག་མེད་ཀྱི་གཟིགས་པས་གནང་ཆ་གྱ་ནོམ་པ་སྩལ་བས། ཁོང་པ་ཤིན་ཏུ་མགུ་ཞིང་སླད་ནས་ཞབས་འགྱུར་ཡང་དག་ཞུ་རྒྱུའི་ཐ་ཚིག་ཕུལ་ཞིང་། འདི་འདྲའི་རིགས་ཀྱི་ཐུགས་བསྐྱེད་གཞན་ཡང་མང་དུ་མཆིས་པའང་འདིས་མཚོན་ནུས་སོ། ། ཁྲུམས་ཟླའི་ཚེས་གསུམ་ཐོ་རངས་ཞལ་དཀར་ངག་དབང་ལགས་རིག་འཛིན་ཕོ་བྲང་ན་ཐུགས་དམ་གནང་མུར། མནལ་དུ་སོང་བའི་རྨི་ལམ་དུ། རྗེ་རྡོ་རྗེ་འཛིན་ཉིད་འགྲུལ་ལ་ཕེབས་ཟེར་རྒྱ་གླིང་བཏང་བྱུང་བའི་མོད་གཟིགས་པས། རྗེ་རྡོ་རྗེ་འཆང་ཉིད་མ་གཟིགས་པར་ཐུགས་སྐྱོ་ལྷང་བྱུང་མུར། དེ་མ་ཐག་རྗེ་ཉིད་ཀྱི་གསུང་ལས། བསྟན་མ་ཁྱོད་ནི་མྱ་ངན་མ་བྱེད་ཅིང་། །
ང་ནི་ད་དུང་འབུམ་ཙམ་འཚོར་བར་འགྱུར། ། གསུང་བ་ཞིག་གསན་ཅིང་། དབྱུག་ཟླའི་བཅུ་བཞི་ས་ཆེན་ཡབ་སྲས་གཉིས་ཀའི་དུས་ཆེན་དངོས་དང་། གཞན་ཡང་ཚེས་མཆོད་བཟུང་བ་སོགས་ཀྱི་དབང་དུ་བྱས་ན། ཆོས་རྗེ་ས་པཎ། རོང་སྟོན་ཐམས་ཅད་མཁྱེན་པ། སྔགས་འཆང་ཆོས་ཀྱི་རྒྱལ་པོ་རྣམས་ཀྱིའང་དུས་ཆེན་ཉིན། གདན་ས་ཆེན་པོའི་དྲི་གཙང་ཁང་རྣམས་སུ་སྣ་ལྔའི་སྟོང་མཆོད། ལྷ་ཆེན་འདུས་ཚོགས་སུ་བསྙེན་བཀུར་གྱ་ནོམ་པའི་ཐོག་རྒྱལ་བསྟན་རིན་པོ་ཆེ་སྤྱི་བྱེ་བྲག་དར་བརྟན་གྱི་ཐུགས་སྨོན་དང་ཆབས་གཅིག སྔོན་དུ་མདོ་སྨད་ས་སྐྱོང་བློ་གྲོས་རྒྱལ་མཚན་ཡབ་སྲས་ལ་ཆོས་སྦྱིན་མི་ཟད་པར་གྱི་འཕྲུལ་འཁོར་བཀས་དབང་བསྐུར་བ་བཞིན་ཕྱག་ཐོག་ཏུ་སོན་ཏེ།
ཕུར་པ་བླ་མའི་འབུལ་སྐྱེལ་གདོང་། བོད་ཀྱི་རྡོ་རྗེ་གདན་དཔལ་ལྡན་ས་སྐྱར་ཕེབས་པ་བཞིན། དེ་ཉིན་རིག་གཏེར་གསལ་བྱེད། ཕར་ཕྱིན་བཀའ་འགྲེལ། སྡོམ་གསུམ་ཁ་སྐོང་། བདུད་རྩི་ཉིང་ཁུ་སོགས་ཀྱི་པར་ཕུད་འདུས་ཚོགས་སུ་སྩལ། མགོ་ཟླའི་ཉེར་དྲུག་ཆད་པའི་ཉེར་ལྔ་གཟའ་ཚེས་དགེ་བར་རྗེ་རྡོ་རྗེ་འཛིན་ཉིད་ཀྱི་ཐུགས་བསྐྱེད་རླབས་པོ་ཆེས་དཔལ་ས་སྐྱར་དཔལ་ལྡན་ཆོས་ཀྱི་གྲགས་པས་མཛད་པའི་རྒྱས་པའི་བསྟན་བཅོས་ཚད་མ་རྣམ་འགྲེལ་གཞུང་སྐྱོར་ཚེས་མཆོད་ཐོག་མར་ཚུགས་སྐབས། མ་བསྒྲིགས་རང་འགྲིག་གི་ངོ་མཚར་དུ། ཨོར་དུ་སུ་ཛ་སག་པས་སེ་ཏཱ་ལས་ཚེ་ཆེན་ཚོ་ཐུར་བཀྲ་ཤིས་ཚེ་རིང་གི་གསུང་བྲིས་རྟེན་གོས་དར་དངུལ་སོགས་སྤམ་མཐོ་བ་དང་། དེ་སྲས་ཐཱ་ཇི་མགོན་པོ་རྡོ་རྗེ་བྱོན་པས་དངུལ་གྱི་མཎྜལ།
དངུལ་བྲེ་ཆེན་མང་བ། ཞང་པོ་མེ་རིན་བདེ་མཆོག་གིས་ཀྱང་དེ་བཞིན་བཅས་འབྱོར་པ་སོགས་གཞུང་སྐྱོར་གྱི་ལ་ཉེ་བཟང་ཞིང་། དེ་ཉིན་རྗེ་རྡོ་རྗེ་འཆང་ཡབ་སྲས་ནས་གནས་བཅུ་ལྷ་ཁང་རྟེན་དྲུང་མཆོད་ཚོགས་གཟབས་པའི་དབུས་སུ་གོང་གི་མཎྜལ་སྣེ་འདོགས་བཅས་བཤམས་ནས། རྣམ་འགྲེལ་གཞུང་སྐྱོར་ཐུགས་བསམ་རྣམ་དག་གིས་བསྐྲུན་པ་འདི། རྒྱལ་བ་བུ་རམ་ཤིང་པའི་བསྟན་པའི་གསལ་བྱེད་དམ་པར་གྱུར་ནས། སྐྱེ་དགུ་ཀུན་ལ་འཕྲལ་ཡུན་ཕན་བདེ་རྒྱ་ཆེར་འབྱུང་བ་ཞིག་བླ་མ་ཡི་དམ་སངས་རྒྱས་བྱང་སེམས་རྣམས་ལ་གསོལ་འདེབས་དང་ཐུགས་སྨོན་འཕགས་པ་ཀུན་ཏུ་བཟང་པོའི་རྗེས་སུ་འགྲོ་བ་སྩལ་ཞིང་། གཞན་ཡང་སྐུ་ཚེ་དེ་ཉིད་དུ་རྣམ་འགྲེལ་ཚོགས་དབུར་ཕེབས་བཞེད་ཐུན་མོང་མ་ཡིན་པའི་སྒོ་ནས། གཞུང་ཡང་ཧ་ལམ་ཐུགས་ཀྱི་བང་མཛོད་དུ་ཞུགས་པར་གྱུར་ཀྱང་ནག་ཕྱོགས་མཐུ་བདོ་བའི་དབང་གིས་ཕྱག་ཏུ་སོན་པར་མ་གྱུར་ཏོ། ། དེ་དག་གི་དོན་བསྡུ་ན། བྱས་ཤེས་དྲིན་གཟོའི་མཁྱེན་རབ་དྭངས་པའི་མཁར། །
རིག་སྟོང་གླིང་བུས་བསུས་པའི་ཆུ་འཛིན་ལས། ། ཆོས་སྦྱིན་རྒྱས་པའི་བསྟན་བཅོས་ཚད་མའི་གཞུང་། ། ཇི་སྲིད་རྒྱུན་མི་ཆད་པའི་ཆར་ཟིམ་ཉིལ། ། ཞེས་ཀྱང་སྨྲས་སོ།། ༈ །།དགུང་གྲངས་ཞེ་བདུན་དུ་ཕེབས་པ་ཤིང་ལུག་རྒྱལ་ཟླ་ནས་བཟུང་། འཇམ་མགོན་སྐུ་མཆེད་ལ་ཟབ་རྒྱས་ཆོས་བཀའ་རྒྱ་ཆེར་གནང་རྒྱུའི་ཐོ་རེངས་འོད་གསལ་དུ། གསེར་ཆོས་གླེགས་བམ་ངོ་མཚར་ཅན་བཀའ་འགྱུར་གྲས་ཡིན་དགོངས་པ་ཞིག དགེ་འདུན་གྱི་སྡེའི་དབུས་ན་བཞུགས་པའི་ཕྱེད་ཙམ་ན་ཤོག་རྟགས་ཤིག་འདུག་པས། འདི་ཡན་སྔར་ཕུལ་ཟིན། འདི་ནས་ད་འབུལ་དགོས་ཡོད་དགོངས་པ་ཞིག་འཁྲུངས་པ་ནི།
ད་གཟོད་བརྟགས་ཚེ་ལྐོག་གྱུར་རྗེན་གསལ་ལག་མཐིལ་དུ་སྐྱུ་རུ་ར་བཞག་པ་བཞིན་དུ་གོ འདས་ལོའི་འཕྲོས་དང་དེ་ལོ་གསར་འཕྲལ་རྣམས་སུ་གཞུང་ཞབས་ནས་ཆིབས་ཟམ་ཡང་ཡང་གིས་རྒྱལ་ཚབ་མཆོག་སྐུ་ཅུང་ཟད་ལྟེམ་པའི་རིམ་གྲོ་སྤྱི་དང་། བྱེ་བྲག་བསྐང་ཕྲིན་གནད་སྨིན་སོགས་མཛད་ཅིང་། དེ་ནས་རིམ་བཞིན་ཞི་བ་ལྷར་ཕྱག་དཔེ་ཕོན་ཆེན་དགོས་ཚུལ། བསམ་ཡས་མཁན་པོ་སོགས་ཀྱི་སྐོར་བསེ་འབག་འདྲ་བཞེས་ཐོག་མཐའ་བར་གསུམ། གུར་གར་སོགས་ཇི་གསུང་གི་ཐུགས་བྲེལ་རྣམས་དང་། དབོ་ཟླའི་བཅུ་བཞིའི་ཐོ་རེངས། སྐུ་རིམ་ཆེན་མོའི་ཟོར་ལས་པ་རིན་ཆེན་ཡར་འཕེལ་གྱིས། མཆོད་ཞིང་བྱ་ཁྲ་མའི་ལམ་དང་མཉམ་པའི་ལྟས་ངན་སེམས་ཅན་རིང་མོ་ཞིག་དུམ་བུར་གཏུབས་པ་དང་། ཡང་མི་ཞིག་གི་འཕྲོས་ལས།
རིན་ཆེན་ཡར་འཕེལ་ནས་ས་སྐྱ་པར་རྦོད་གཏོང་བྱེད་མི་དེ་བསད་ཚར་བས་ཁྲག་སྐུ་གཉེར་ཁང་དུ་འཐུང་ན་དམར་དྲི་ཡོང་འདུག་པས། མགོན་ཁང་དུ་ཁྲག་རྫ་ཆུང་གང་འཐུངས་པ་ཡིན་ཟེར། ཁ་དམར་དྲི་ཆིལ་ལེ་སླེབས་བྱུང་ཟེར་བ་ཞིག་འཁྲུངས་པར། བཀའ་ལས། འདི་ནི་ངེས་པར་བསད་རྟགས་ཚད་ལྡན་རང་ཡིན་འདྲ་བས། དམ་ཅན་པུ་ཏྲ་ཉིད་ཀྱིས་གནོད་བྱེད་ཞིག་བསྒྲལ་ལམ་སྙམ། ཞེས་གསུངས། ནག་ཟླའི་ནང་སྡེ་དགེར་བཟང་ངན་བླང་དོར་གྱི་ལྷས་ཆེད་དུ་བཟུང་གནང་གི་ཐོ་རེངས། གསང་འདུས་མི་བསྐྱོད་པའི་རྡུལ་དཀྱིལ་གཟབས་བྲིས་ཐོག་ནས་གཞན་ཞིག་ལ་དབང་བསྐུར་མཛད་རྒྱུ་ཡིན་དགོངས་པ་དང་། གཞན་ནས་དཀྱིལ་འཁོར་དེ་དྲུང་དུ་ཚེ་བརྟན་གྱིས་མཚོན།
འབྲེལ་ཐོགས་ལ་བསྔོ་བ་ཞུ་དགོས་ཟེར་བ་ཞིག་འཁྲུངས་པས། བཀའ་ལས། དཀྱིལ་འཁོར་གཟབས་བྲིས་དེ་ནི་དགེ་བའི་མཚན་མ་དང་། བསྔོ་བ་ཞུ་དགོས་ཟེར་བ་ཅུང་ཟད་འཚུབས་ཉམས་བཅས་རིམ་གྲོས་ཁྱོར་ན་སྐྱོན་ཆེར་མེད། དེ་ལས་གཞན་དུ་གྱུར་ན་དེ་བཞིན་འབྱུང་ངོ་ཡིན་འདྲ། ཞེས་གསུངས་ཏེ། གཙུག་ལག་ཁང་རྣམས་སུ་མཆོད་འབུལ་རྒྱ་ཆེ་ཐུགས་སྨོན་གྱི་མཚམས་སྦྱོར་དང་བཅས་པ། སྦྱིན་སྲེག་སྤེལ་ཚིག་ལ་སྡེ་བཞི་དགེ་བཅུ་འཛོམ་པའི་སྣོད་བཅུད་གཙོ་ཕལ་ལ་སྔོན་ལས་འཕྲལ་རྐྱེན་ལས་གྱུར་པའི་བྱུར་དང་སྐལ་བ་ངན་པ་བཀྲ་མི་ཤིས་པའི་ནད་གདོན་ཉེར་འཚེ་ཐམས་ཅད་ཤཱནྟིཾ་ཀུ་རུ་སྭཱ་ཧཱ། ཞེས་སྦྱོར་བར་མཛད། ཚེས་བརྒྱད་ཀྱི་ཉིན་སྡེ་དགེ་རྒྱལ་སྲས་དམ་པས་མཚོན་གང་ཅིའི་ལེགས་སྤེལ་རྟེན་འབྲེལ་སྒོ་བརྒྱ་དབྱེ་ཕྱིར།
སྐུ་གསུང་ཐུགས་རྟེན་གྱིས་མཚོན་དངོས་འབུལ་གྱ་ནོམ་པ་དང་། དུས་གསུམ་ཕྱི་ནང་གསང་བའི་བཀའ་ཚིག་གསུང་ཤོག་ཏུ་འཁོད་པ་དང་། སྐུ་ཚབ་ངག་ལམ་ནས་ཀྱང་འབུལ་རྒྱུ་བཅས། མགྲོན་དཔལ་ཆེད་མངགས་ཀྱིས་མདོ་སྨད་ཕྱོགས་ལ་འཐོན། གཞན་ཡང་དེ་ལོ་ཕྱི་ལོ་སོགས་ལ་སྡེ་དགེའི་ཆོས་སྲིད་དར་བརྟན་འབྱུང་ཕྱིར། ལྷ་བསངས། སྨེ་བརྩེགས། དེའི་གྲིབ་གླུད། བརྒྱ་བཞི། ཕྱྭ་ཕྲིན།
ཚོགས་བདག ཀྱེ་རྡོར་ལས་བཞིའི་སྦྱིན་སྲེག མགོན་ཁང་རྣམས་སུ་བསྐང་ཕྲིན། ཕུར་བཟློག དྲུག་ཅུ་པ། མཆོད་འབུལ། གསུང་སྒྲོགས་སོགས་ནར་མར་མཛད་ཅིང་། གཞན་ཡང་ས་ངོར་སྡེ་གསུམ་གྱི་སྐུ་རིམ་དུ་བདུན་ཕྲག་གཅིག་རིང་། ཀྱེ་རྡོར་བདག་མདུན་གཏོར་བསྔོ་བསྐང་བ་བཅས་གནད་སྨིན་དུ་མཛད་པའི་ཚེ། ཐོ་རེངས་ཤིག
སྡིག་པ་རྭ་ཅན་ཁྲུ་གང་ཙམ་ཞིག་རྗེ་ཉིད་ནས་བསྒྲལ་བས། དེའི་ཁོག་ན་གློ་སྙིང་ནང་ཆ་ཐམས་ཅད་དམར་མྱོག་གེ་གཟིགས་ཤིང་། ཤི་བའི་རོ་དེའི་རྭ་དང་རྐང་ལག་རྣམས་ཀྱིས་ཉིད་ཀྱི་ཞབས་ཕྱི་ཞིག་ལ་འཐམས་ཉམས་འཁྲུངས་ཤིང་། ཡང་མགོན་མདོས་ཤིག་མཛད་པའི་ཚེ་འོད་གསལ་དུ། སི་ཏུ་ཀརྨ་ཆོས་འབྱུང་དཔོན་གཡོག་དང་མཇལ་བས། རྗེ་ཉིད་ནི་གྲུབ་མཐའ་རིས་མེད་ཀྱི་མཁས་གྲུབ་ལ་དད་པ་དག་སྣང་རྒྱུན་དུ་བཅོས་མིན་བསྒོམས་པའི་བག་ཆགས་ཀྱིས། གསུང་གླེང་སྣ་ཚོགས་དང་། ཁྱད་པར་རིག་གནས་སྐོར་གསན་ཡུལ་སོགས་དྲི་བ་མཛད་པའི་ལན་གསུང་སྐབས། ཁོང་གསུང་འགག་སྐུ་དྲང་པོར་བཞུགས་མི་ཐུབ་པའི་མུར་ཤངས་གཡས་ནས་ཁྲག་དམར་ཉོར་གྱིས་བྱུང་བར། ཁོང་གི་ཞབས་ཕྱི་རྣམས་ཁ་སྐྱེངས་ཉམས་དང་།
གཞན་ཞིག་ནས་འདི་དམ་སེལ་རྟགས་ཡིན་འདུག་ཟེར་བར། རྗེ་ཉིད་ནས་དེ་མ་ཐག་ཁོང་ལ་ཕན་རེའི་ཨོཾ་ཨེ་ཧོ་ཤུད་དྷེ་སོགས་འདོན་པར་མཛད་པ་འཁྲུངས་པས། བླ་མ་འདི་ལ་གཞིས་བྱེས་ཀུན་ཁ་གཏོང་བ་དེ་བདེན་པ་ཨེ་ཡིན། ཞེས་གསུང་བ་སོགས་དངོས་སུ་ལྟ་ཅི། མནལ་ལམ་གྱི་ཚུལ་དུའང་རྗེ་དེས་བྱང་ཆུབ་ཀྱི་སེམས་དང་འབྲལ་བར་མ་མཛད་ལགས། དེ་ནས་ཆུ་སྟོད་ཉེར་དྲུག་ལ། གོང་མི་ཁྱི་ཙམ་ལ་རྗེ་ཉིད་ཀྱིས་བསྟན་ལར་གཅིག་ཏུ་དགོངས་ཏེ། གཉལ་གྱི་རྡོ་མོན་པ་ཐང་གི་མགོན་ཁང་ན་འཕགས་པ་ཀླུ་སྒྲུབ་ཀྱི་ཕྱག་བཟོ་མ་གུར་མགོན་གྱི་འཆམས་སྐུ་སུམྦྷ་ནག་པོར་གྲགས་པ་མལ་ལོས་རྒྱ་གར་ནས་གདན་དྲངས་ཟེར་བ་དེ་ཡོད་མིན་རྒྱལ་ཚབ་དེ་མོ་གོང་མར་རྩད་གཅོད་གནང་དགོས་ཞུ་དོན་བཞིན་དང་བཞེས་ཀྱིས། གྲི་གུ་རྫོང་དཔོན་མེར་མོ་ནས་ལ་རྩད་གཅོད་ཞིབ་དགོས་བཀའ་སྩལ་ལྟར། དེས་ཀྱང་ཤིན་ཏུ་ཞིབ་བྲིས་གནས་ཚུལ་ཞབས་པད་དུ་ཕུལ་བ་ངོ་མ་གདན་སར་སྩལ་བ་ལས།
སྔར་ཡོད་དུས་ཞིང་བསྐོར་རེ་ལ་གདན་འདྲེན་ཞུ་སྲོལ་གྱིས། སྐབས་ཤིག་ཉིན་མོ་ས་རུབ་པ་སོགས་འཚུབས་འགྱུར་ཆེན་པོ་བྱུང་སྐད་དང་། དེ་ནས་མགོན་ཁང་རྡིབ་གཞོམ་གྱིས། ས་འོག་ཏུ་ཤོར་ནས་མ་འཐོན། ཞེས་དྲན་པ་ལུང་པ་དེ་ན་རྒན་མོ་ཞིག་ལས་གཞན་མེད་ཚུལ་དེར་ཡོད་རྣམས་ཀྱིས་སྨྲས་པས། སླར་ཁུངས་རྡོལ་མིན་ལ་གན་རྒྱ་འཇོག་ནུས་སམ་དྲིས་པས་ནུས་ཟེར་ནས་བཞག་སོང་ཟེར་བ་ཕུལ་ཡང་། ཕྱིས་སུ་ཁུངས་རྡོལ་ཏེ་འཆམས་སྐུ་གསང་སྔགས་དགའ་ཚལ་དུ་ཕྱག་འབྱོར་གྱིས། འདྲ་བཞེས་གཉིས་པ་ས་སྐྱར་ཤིང་ལུག་ཆུ་སྟོད་ཟླ་ནང་གསང་སྔགས་དགའ་ཚལ་གྱི་ལྷ་བཟོ་བ་ཞི་བ་བཟང་པོའི་གདོང་སྩལ་བཞིན། བརྩེ་ཆེན་ན་ལྷ་ཁང་དུ་གདན་འདྲེན་ཉེར་བརྒྱད་ལ་གནང་བའི་ཉེར་དགུའི་ཐོ་རེངས། ཟུར་འཆད་གྲུབ་དབང་རྗེ་དྲུང་ལགས་ནས་རྗེ་ཉིད་ལ།
མང་ཐོས་ཀླུ་སྒྲུབ་རྒྱ་མཚོའི་གསུང་འབུམ་ནང་གི་མགོན་པོའི་རྗེས་གནང་དེ་གནང་དགོས་ཞུ་བར། དེ་འདྲ་ཞིག་ཡོད་དགོངས་དབང་ཁང་དུ་གནང་སོང་བས། མངོན་རྟོགས་ནི་དཀྱུས་མ་དང་། སྔོན་འགྲོའི་གསུང་བཤད་ལ་འཕགས་པ་ཀླུ་སྒྲུབ་ཀྱིས་རྒྱུད་ལས་བཏུས་ནས་འདི་མཛད། མན་ངག་རྣམས་རྗེ་རྡོ་རྗེ་འཆང་དང་མགོན་པོ་དངོས་ལ་གསན། དེ་ནས་བྲམ་ཟེ་མཆོག་སྲེད་ནས་བརྒྱུད་རྗེ་བཙུན་ས་སྐྱ་པར་བཀའ་བབས། སྤྱིར་མགོན་པོ་འདི་ལ་རྗེས་གནང་དང་དབང་བཀའ་ཁ་ཤས་ཡོད་པ་ལས། འདི་གུར་མགོན་ཁྲོ་བཅུའི་གཙོ་བོ་དེའི་རྗེས་གནང་ཡིན་གསུང་བ་ཞིག་འཁྲུངས་པས། ཐུགས་ལ་སྔར་རྗེས་གནང་དེ་འདྲ་གསན་པ་དང་མཛད་པ་ནི་མ་དྲན། ཀླུ་སྒྲུབ་བཀའ་འབུམ་ནའང་ཡོད་མེད་མ་ཤེས།
གང་ལྟར་འཆམས་སྐུ་གསར་ཕེབས་འདིའི་ཆོ་འཕྲུལ་ཞིག་ནི་ངེས་པར་ཡིན་འདུག་པས། བཟང་ངན་དཔྱོད་དཀའ་མོ་ཞིག་འདྲ་ཞེས་གསུངས། ཀླུ་སྒྲུབ་བཀའ་འབུམ་ན་མགོན་པོའི་རྗེས་གནང་གི་ཟིན་བྲིས་ཤིག་ནི་མཆིས་ལགས་སོ། ། དེ་ལོ་གྲོ་བཞིན་ཕུར་སྒྲུབ་ལ་འཇམ་མགོན་ཨེ་ཝཾ་བཟང་པོ་འདི་ཉིད་ཐོག་མར་ཕེབས་རྒྱུ་དང་། སྲི་གནོན་ལྗགས་བསྒྲིགས་མའང་ཐོག་མར་གནམ་གང་ཉིན་མཛད་རྒྱུ་བཅས། གདན་སའི་རྩིས་པ་རྣམས་དང་སྐྱེ་རེ་བ་སོགས་ནས་དེའི་བཅོ་ལྔར་ཟླ་འཛིན་དང་། དེ་ནས་གནམ་གང་ལའང་ཉི་འཛིན་ཡོང་བར་ཐག་བཅད་ཀྱང་གཏན་མ་བྱུང་བ་ནི། སྔོན་དུས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང་། འདུལ་འཛིན་ཁ་ཆེ་པཎ་ཆེན་གྱི་ལོ་རྒྱུས་ལྟར། རྗེ་ཉིད་ཀྱིས་ཐོག་མའི་རྟེན་འབྲེལ་དེ་དག་ལ་གནོད་པར་དོགས་ནས་ནང་གི་གནད་ཀྱི་རྒྱུ་བ་འགོག་པར་མཛད་པ་ནི་གོར་མ་ཆག་ཅིང་།
དེ་ལྟ་བུའི་སྲི་གནོན་དེ་བན་ཚང་བས་མཛད་པའི་རྒྱུ་མཚན་ཡང་། སྔར་འབྲུག་ལོ་འཇམ་མགོན་དབང་སྡུད་སྙིང་པོ་འདི་ཉིད་ཕུར་སྒྲུབ་ལ་ཐོག་མར་ཕེབས་སྐབས། དྲུག་པའི་མཇུག་ནས་བདུན་པའི་འགོ་ཞག་ཤས་བར་ཀུན་རྫོབ་ལྟར་སྣང་དང་བསྟུན་རྗེ་རྡོ་རྗེ་འཆང་ཉིད་གློ་བུར་ཐོར་པ་འདྲ་བ་ཞིག་གིས་སྙུན་ཚུལ་བཞེས་པས། དེ་ལྟའི་སྲི་ངན་བཟློག་ཕྱིར་མཛད་པས་རྟེན་འབྲེལ་ཡང་ལེགས་ཏེ། སྲི་གནོན་ལས་སྦྱོར་དངོས་མཛད་དུས་མི་གཟབས་འཆོར་ཅན་གློ་བུར་དེར་ལྷགས་ཤིང་། འབྱུང་བ་རིམ་བརྩེགས་རྣམས་ཀྱང་རྡོ་རྗེ་སློབ་དཔོན་དེས་རྣམ་འགྱུར་འཐོན་པོས་གཞན་ལས་རྔམས་ཟིལ་ཆེ་བ་དང་མནན་གྲུབ་མ་ཐག ལྷོ་ཕྱོགས་ནས་འབྲུག་སྐད་སྙན་པ་ཚར་གཅིག་བསྒྲགས་ཤིང་། སྒྲུབ་ཁང་དུ་འབྱོན་སྐབས་རྒྱལ་སྒོ་ནས་བཙུན་ཆུང་ཞིག་མེ་ཏོག་ཁ་གསར་སྤར་གང་ཐོགས་ཏེ་ཁྱམས་སྟོད་ཕྱོགས་ལ་ཤར་གྱིས་སོང་བ་དང་། ཟིམ་ཆར་གྱིས་ས་གཞི་བརླན་པ་སོགས་མཚན་མ་བཟང་ལ་ཞལ་དྲོ་བ་ཞིག་མཆིས་པས། སླད་ཆད་ཀྱང་དགོངས་པར་འཁྱིལ་དགོས་པའི་གྲས་དང་།
ཕུར་སྒྲུབ་གེགས་མེད་དུ་གྲུབ་ནས་ཁྲུམས་ཟླའི་ནང་ཚ་རོང་བའི་སྲས་གཞོན་ནུ་ལོ་བཅུར་བྱོན་པ་སྨན་ལྷ་ཕུན་ཚོགས་པས། རྒྱུད་བཞི་རྒྱུག་འབུལ་གྱི་ཤོག་གྲངས་སུམ་བརྒྱར་ཉེ་བ་རྗེ་ཉིད་ནས་བཞེས་པ་བཅས། དུས་ཕྱིས་མཁྱེན་རབ་ཀྱི་དཔེར་འོས་པ་ལྟ་བུ་དང་། བསམ་བརླིང་གཏང་རག་གི་ཞར་ལ་མཆོད་ཞིང་གསར་པ་བདེ་ལེགས་དཔལ་འཕེལ་ལ་ཤིས་བརྗོད་མེ་ཏོག་གི་ཆར་སྙིལ་ནས་ཕེབས་རྗེས་སུ། ཆགས་ལུག་རྣམས་ཡོང་བ་དང་། རྡོ་གཅལ་ནའང་ངོར་ཀླུ་སྡིངས་དཔོན་གཉེར་ནས་ཚེ་ཐར་དུ་ཕུལ་བའི་ལུག་རྣམས་ཀྱང་མཆིས་པས། རྗེ་དགེས་པའི་གསུང་ལས། གཡང་དཀར་ཕྱི་ནས་ཡོང་བ་དང་ནང་ནའང་སླེབས་པ་བཅས་ལོ་ལེགས་ཡོང་། ཞེས་གསུངས། དེ་ནས་ཁའུར་སྨན་ཆབ་ལ་ཕེབས་པའི་ཡར་ལམ་སྐྱེད་ལྷས་གསུང་བསྐང་ཐོག
ངོར་པ་བསམ་པ་ཕྱིན་ཅི་ལོག་འཆང་བ་འགའ་ཞིག་གིས་ཡི་གེར་བཀོད་པའི་ཚིག་གནད་ངན་པ་རྣར་ཉན་མི་འོས་པ་ཟེར་མཁན་དེའི་བསམ་པ་བཟང་པོར་སྐྱེ་བའི་ཕྲིན་འཆོལ་མཛད། སྨིན་ཟླའི་ནང་ཆིང་ཝང་གི་མི་སྣ་བོད་པ་ཨེམ་ཇི་སོག་པོར་སོང་བ་སོགས་དང་། སྡེ་དགེ་ནས་དཀར་ལུ་དཔོན་གཡོག་དང་། ཨ་མདོ་བ་མང་ཙམ་བཅས་ལ་གང་འཚམས་བདག་རྐྱེན་དང་། མགོ་ཟླའི་ནང་མཚོ་སྔོན་ཛ་སག་དགའ་ལྡན་ཨེརྑེ་དཱ་ཆིང་ལའང་ཚེ་དབང་སོགས་ལུགས་ཟུང་གིས་སྐྱོང་བར་མཛད་ཅིང་། དེ་ལོ་ཚེ་ཆོག་ཇི་སོང་བསྡོམས་པར་མཛད་པས་ཚེ་ཆོག་ངོ་གྲངས་ཆིག་སྟོང་བཞི་བརྒྱ་དང་གཅིག གཟུངས་རིང་སུམ་འབུམ། དྲུག་སྟོང་། ཆིག་བརྒྱ་ང་གསུམ། སྙིང་པོ་ཉེ་སྙིང་སོ་སོ་ནས་བཞི་འབུམ།
ལྔ་ཁྲི། ཉིས་སྟོང་། ཉིས་བརྒྱ་ཞེ་གཉིས། རིགས་ལྔའི་སྔགས་བཞི་ཁྲི་ཉིས་སྟོང་བཅུ་གཅིག ལས་སྔགས་ཆིག་འབུམ། དྲུག་ཁྲི། བརྒྱད་སྟོང་། ཆིག་བརྒྱ་གོ་གཅིག་བཅས་འབྲུག་སྦྲུལ་རྟ་ལུག་གི་ཁོངས་སོང་བར་གྱུར་ཏོ། ། དེ་དག་གི་དོན་བསྡུ་ན། རིན་དང་ཝརྞའི་བརྡས་བསྟན་འབྱུང་གྱུར་གཏམ། །
བོད་དང་བོད་ཆེན་བདག་པོའི་རེ་འབྲས་རྫོགས། ། འོད་གསལ་ངང་དུ་འཆོལ་སྔགས་བྱམས་སྙིང་གི ། མཚོན་ཆས་མི་དགེའི་སེམས་ཅན་བསྒྲལ་ཞེས་སྒྲོགས། ། ཐབས་དང་ཤེས་རབ་ཨེ་ཝཾ་ཟུང་འཇུག་སྒོ། ། རྟེན་འབྲེལ་བཟང་པོའི་གནད་ཀྱི་ལག་པ་ཡིས། ། ཕྱེ་བའི་གྲོགས་སུ་འཚོ་བྱེད་གཞོན་ནུ་ཡང་། ། ཕྱི་ནང་གསང་བའི་གཡང་དཀར་དྲངས་ཏེ་ལྷགས། ། ལས་ངན་མུན་པར་འཁྱམས་པའི་བསམ་ངན་སྡིག ། མེ་འབར་ཁྲོད་དུ་སྦྱངས་ནས་རིང་པོའི་མགྲོན། ། ལུགས་ཟུང་སྣང་བས་ངོམས་མཛད་དྲིན་ཅན་རྗེ། །
འོད་མཐའ་ཡས་པའི་དཔལ་འབྱོར་བདག་དེའོ། ། ཞེས་ཀྱང་སྨྲས་སོ།། ༈ །།དགུང་གྲངས་ཞེ་བརྒྱད་དུ་ཕེབས་པ་མེ་སྤྲེལ་རྒྱལ་ཟླའི་ཚེས་ལྔར་ལྕང་སྐྱ་རྡོ་རྗེ་འཆང་གི་སྐུ་མདུན་པ་མདུང་ནག་ཞབས་དྲུང་འབྱོར་རྒྱུའི་ཐོ་རེངས། རྗེ་རྡོ་རྗེ་འཆང་ཉིད་དབང་ཁང་ན་གནས་གསར་རྡོ་རྗེ་འཆང་ལ་བཀའ་ཆོས་ཞུ་མུར། མངྒ་ལ་ཀུ་ཊའི་སྒྲ་སྒྲུབ་དང་བཅས་གསུང་བཤད་རྒྱས་པོ་ཞིག་མཛད་པ་འཁྲུངས་པས། དེའི་དོན་ནི་བཀྲ་ཤིས་བརྩེགས་པ་ཞེས་བྱ་བ་ཡིན་ནོ། ། ཚེས་དྲུག་པ་ཤེ་འགྲུབ་སྦྱོར་ཉིན་གཟིམ་ཆུང་གཏོར་སྤོད་སྐབས། གོང་གི་རིགས་སྲས་དམ་པ་འཇམ་མགོན་གཞོན་ནུར་གྱུར་པ་ནས། ད་ནངས་བཀའ་བཞི་ཐུགས་སུ་ཆུབ་པས་ད་དཔེ་འཛིན་ཇི་འདྲ་ཡོང་བཀའ་སྩལ་བར་བསྐུལ་བས། ཐུགས་རྗེ་ཆེ།
ད་ལྟ་རང་གསལ་ཞིག་འབུལ་དགོས་གསུངས་ཤིང་། ཐུགས་ལ་གློ་བུར་དུ་སྤྲེའུ་ལོའི་དབྱར་ཆོས་ལ་གསུང་བཤད་གནང་། དེ་ནས་གསེར་འཕྱང་མཆུ་ཟླའི་ནང་གཞན་ཡང་ཡོང་འདྲ་དགོངས་པའི་ཐུགས་སྤྲོ་དང་བཅས། གཙུག་ཏོར་རྣམ་རྒྱལ་གྱི་སྒོམ་བཟླས་གྲུབ་མ་ཐག་ལྷའི་ང་རྒྱལ་བརྟན་པོས་ཡབ་སྲས་ཡུམ་བཅས་ནས་གཟབས་བཞེས་དང་བཅས། སྐུ་གསུང་ཐུགས་རྟེན། བཟང་དགུ་འཛོམ་པའི་སྤྲོ་ཟས། མགུལ་དར་སོགས་སྟོབས་པར་སྐུ་ཡོན་ཁང་དུ་ཕེབས་ལམ་འཆར་ཅན་དར་འགྱེད་གྲབས་བཤམ་སྐྱ་འཁྱིལ་དང་། རྩེར་ལྷ་བསངས་གྲོལ་བའི་ལྷ་རྒྱལ། མདུང་དར་ཁྲ་རོག་གེ་ཡོད་པ་སོགས་རྟེན་འབྲེལ་བཟང་པོ་དང་བཅས་རྒྱལ་སྲས་ལམ་བཟང་སྩལ་ཏེ་ཐུགས་འཛིན་གནང་ཤིག་པར་ཤིས་བརྗོད་ཀྱི་མེ་ཏོག་དང་བཅས་ཕུལ། དེའི་ཚེ་མཛོད་འཛིན་ལ་གོང་གི་གནས་ཚུལ་རྣམས་དང་།
ལྷག་པར་བསྟན་དོན་གལ་ཆེའི་སྐོར་ཕྱག་བྲིས་ཐོག་ནས་གནང་བའི་བཀའ་གྲོལ། མདུང་ནག་ཞབས་དྲུང་དགེ་བཤེས་བཅོས་མེད་ནས་མཎྜལ་གོས་དར་སོགས་དངོས་པོ་བཟང་དགུ་དུ་མ་དང་། ལྷག་པར་ལྕང་སྐྱ་རྡོ་རྗེ་འཆང་ནས་གསུང་ཤོག་གནང་རྟེན་བཟང་པོས་སྦ་བའི་གསུང་ཚིག་ཏུ། ཐུབ་བསྟན་གསལ་བར་བྱེད་པའི་སྒྲོན་མེ་དཔལ་ལྡན་ས་སྐྱ་པཎྜི་ཏ་ཞེས་སྙན་པར་གྲགས་པ་གང་དེའི་ཞབས་དྲུང་དུ། ཞེས་དང་། བཀྲ་ཤིས་ཀྱི་མཚན་པའི་དུས་ཀྱི་ཆར་ཡང་། འགྲོ་བ་ཡོངས་ཀྱི་དཔལ་རྨད་དུ་བྱུང་བ་གཟུགས་སྐུའི་དཀྱིལ་འཁོར་དྭངས་ཤིང་། མཛད་ཁྱབ་བཟང་པོ་འགྲན་བྲལ་གྱི་རིང་ནས། ཞེས་སོགས་ཀྱི་ཚིག་སྒྲ་སོགས་ཆེ་འདོན་མཛད་རྒྱུའི་ཐོག་མའི་དགེ་ལྟས་དང་། ཞབས་དྲུང་དེར་ངོར་ལུགས་རིག་བྱེད་ཐུན་མོང་མ་ཡིན་པའི་རྗེས་གནང་དང་སྦྱིན་སྲེག་ཡིག་ལུང་།
ངོར་ཆེན་དཀོན་མཆོག་ལྷུན་གྲུབ་དང་། རྗེ་ཉིད་ཀྱི་ལྗགས་རྩོམ་རིག་བྱེད་མའི་སྒྲུབ་ཐབས་རྗེས་གནང་ལུང་། བྱིན་རྟེན་སོགས་རེ་བའི་ཡོལ་གོ་བཀང་ཞིང་། དེའི་ཞབས་གྲས་བུ་མོ་ལོ་བཅུ་གཅིག་མ་དེ་བྲོ་འཚལ་བར་རྗེ་ཉིད་ནས་བཀའ་བསྒོ་སྩལ་འཕྲལ་ནད་ལས་གྲོལ་བས། ཁོང་རྣམས་དད་གུས་ཆེ་བ་ལས་ཀྱང་ལྷག་པར་ཆེ་བར་གྱུར་ཏེ། སྔོན་གྱི་མཁས་པས། ཆོས་དམ་ཚིག་གཙང་ན་དངོས་གྲུབ་མྱུར། ། ཞེས་འབྲེལ་ཚད་དོན་ལྡན་དེ་ཉིད་ཀྱི་བྱིན་རླབས་ཀུན་ལ་འཇུག་ཀྱང་། དད་པ་མེད་པའི་མི་རྣམས་ལ། ། དཀར་པོའི་ཆོས་རྣམས་མི་སྐྱེ་སྟེ། །
ས་བོན་མེ་ཡིས་ཚིག་པ་ལ། ། མྱུ་གུ་སྔོན་པོ་ཇི་བཞིན་ནོ། ། དེ་དང་དུས་མཚུངས་ནོ་མིན་ཧན་ཐོན་དར་རྒྱས་ཀྱིས་མཆོད་གནས་ཞྭ་ལུ་པའང་འབྱོར། རྟ་ཟླའི་ཚེས་བཞི་ནས། བཀའ་འགྱུར་རིན་པོ་ཆེ་གསུང་སྒྲོགས། ཚེ་ཆོག མགོན་ཁང་བཞིར་བསྐང་ཕྲིན། སྒྲོལ་མར་སྒྲོལ་འདོན། དབུ་རྩེར་འཇམ་འདོན་རྣམས་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་རྣམས་ཞབས་པད་སྲིད་མཐར་བརྟན་ཅིང་བཞེད་དོན་འབད་མེད་འགྲུབ་པའི་ཆེད་སོ་སོར་འདོད་གསོལ་བཅས་གནང་བའི་སྦྱར་བྱང་དུ། ཁོ་བོ་ལོ་བཅུ་བདུན་ཙམ་ནས་བཟུང་།
བཀའ་འགྱུར་རིན་པོ་ཆེ་ཡང་ཡང་གསུང་སྒྲོགས་ཞུ་ཡིན་ཡོད། གསུང་བ་བཞིན། རྗེ་ཉིད་ཀྱི་སྤྱིལ་ཁང་ནས་ལོ་ལྟར་བཀའ་དྲིན་ཆེ་བའི་རྒྱུན་བཟང་མི་ནུབ་པར་མཆིས་སོ། ། དབོ་ཟླ་ནས་རྗེ་རྡོ་རྗེ་འཆང་ཉིད་ཀྱི་རླབས་ཆེན་ཐུགས་བསྐྱེད་ནར་མའི་གྲས། ཆོས་ཁྲི་རིན་པོ་ཆེ་མཁས་པ་ཟིལ་གནོན་ཉམས་གསོ་གསར་བསྐྲུན་ལྟ་བུ་ཀུན་གྱི་མིག་གི་བདུད་རྩིར་གསལ་བ་འདི་ཉིད། རྒྱ་ཆེར་མཛད་རྒྱུའི་བཀའ་གསང་གིས་མཚོན། གང་ཅིའི་བབ་ཡུལ་འདི་དང་འདི་ལྟ་བུ་གྱིས་ཤིག་པའི་གསུང་བྲིས་བཞིན། མཛོད་འཛིན་འགོ་བཟོ་འུལ་མི་བཅས་ནས་དང་བླངས་ཀྱིས་རིམ་བཞིན་མཛད་སྐབས་དགུང་གསར་འབུལ་མིའང་འབྱོར་གདོང་ནས། འཇམ་དཔལ་རྡོ་རྗེ་ནོ་མིན་ཧན་དབོན་འབངས་སྟོབས་ཆེན་རྟ་ཟླའི་ནང་ཞབས་པད་དུ་འབྱོར་ཞིང་། པཎ་ཆེན་ཐམས་ཅད་མཁྱེན་གཟིགས་ཆེན་པོར་མཇལ་ཕྱག་ཞར་ལ།
འདིར་ཡང་ནག་ཟླའི་མཇུག་ཙམ་ལ་འབྱོར་བ་འདྲ། ཞེས་སྙན་དུ་གསོལ། ནག་ཟླའི་འགོར་སྨན་ཆབ་ལ་ཕེབས་ཐོག་མ་མོའི་ལྟག་གི་ཁང་བརྩེགས་མཆོད་རྟེན་གོག་པོ་དེ་ཕལ་ཆེར་གཤེགས་གསོལ་གྱིས་མི་རིང་བར་གསར་བཞེངས་མཛད་རྒྱུར། སྔར་གྱི་བཞུགས་ཡུལ་དབའ་ལོག་གིས་བཀྲོལ་བས་བརླིང་ཆ་མ་བྱུང་དོགས། སྐྱེད་ལྷས་མེ་འབར་གྱི་མགོན་ཁང་དུ་བརྟག་སྒྲིལ་མཛད་པས་སྤོར་རུང་བ་འཐོན་པ་བཞིན། ཟླ་ནང་དེར་བྱང་ཆུབ་མཆོད་རྟེན་ཚད་ལྡན་འདི་ཉིད། བོད་ཁམས་སྤྱི་དང་བྱེ་བྲག་བཟང་པོའི་ཡུལ་གྲུ་འདིའི་སྣོད་བཅུད་ལེགས་ཚོགས་སྤེལ་ཕྱིར། གསར་བཞེངས་རིང་བསྲེལ་རྣམ་བཞིས་ཕྱུར་པོར་གཏམས་ཤིང་། ཕན་ཡོན་བྱིན་རླབས་ཀྱི་ཁྱད་པར་ཡང་། གཞུང་ལས་སངས་རྒྱས་བྱེ་བ་འབུམ་ཕྲག་དགུ་བཅུ་རྩ་དགུ་སོགས་སངས་རྒྱས་ཚད་མེད་པ་དང་།
བྱང་ཆུབ་སེམས་དཔའ་བརྒྱད། གནོད་སྦྱིན་གྱི་སྡེ་དཔོན་བརྒྱད། གསང་བའི་བདག་པོ། རྒྱལ་ཆེན་བཞི། ཚངས་པ། དབང་ཕྱུག སྲེད་མེད་བུ་རྣམས་ཀྱིས་མཆོད་རྟེན་དེ་ཆོས་སྐུར་བྱིན་གྱིས་རློབ་ཅིང་། རིང་བསྲེལ་དང་ལྡན་པར་མཛད་ནས། མཆོད་པ་དང་བསྙེན་བཀུར་མཛད་པས་ཡིད་བཞིན་གྱི་ནོར་བུ་རིན་པོ་ཆེ་དང་། རིན་པོ་ཆེ་བྱེ་བ་ཁྲག་ཁྲིག་བརྒྱ་སྟོང་དུ་མ་ལས་བྱས་པ་དང་འདྲ་བའི་དགེ་བའི་རྩ་བ་རྒྱ་ཆེ་བས།
ཚེ་རིང་ནད་མེད་བགེགས་ཀྱིས་མི་ཚུགས། མཐོང་ངམ། དེའི་དྲིལ་བུའི་སྒྲ་ཐོས་སམ། མཆོད་རྟེན་དེའི་མཚན་ཐོས་པ་ཙམ་གྱིས་ཀྱང་རིགས་དྲུག་གི་སྡུག་བསྔལ་ཞི་ཞིང་། མངོན་མཐོ་དང་ངེས་ལེགས་འགྲུབ་པར་གསུངས་པའི་ཕན་ཡོན་དེ་རྣམས་དང་ལྡན་པ་ཡིན་ལགས། ས་ག་ཟླ་ནང་ངོར་མཁན་ཆེན་ཁང་གསར་ངག་དབང་ཆོས་སྐྱོང་བཟང་པོ་སྡེ་དགེར་ཕེབས་རྒྱུ་ལ། ཀྱེ་རྡོར་རྒྱུ་ལམ། ལམ་ཟབ་ཕྱི་མ། བླ་མ་རིན་འབྱུང་། རྣམ་སྨེ་བྱབས་ཁྲུས་བཅས།
བླ་མ་ཞི་ཁྲོ། རིག་བྱེད་རྗེས་གནང་ཐུན་མོང་མ་ཡིན་པ། ཚོགས་བདག་ཁྱད་པར་བ། འདོད་རྒྱལ་ཐུན་མོང་བ་རྗེས་གནང་ལུང་བཅས། རྗེ་ཉིད་ཀྱི་ལྗགས་བསྒྲིགས་སྐོར། རིག་བྱེད་མའི་རྗེས་གནང་དང་དེའི་གསལ་བྱེད། རིག་བྱེད་སྔོན་མོ་དང་མགོན་པོའི་ཆར་འབེབས། གྲིབ་གླུད། ཤ་བརྒྱ་ཟན་བརྒྱ། གཏད་ཧྲུལ་ཟངས་གླིང་ཡིག་རྙིང་གསལ་བྱེད་བཅས་ཇག་ཆིང་དེ་བཞིན།
སྲི་གནོན་རྣམས་ཀྱི་ལྗགས་ལུང་དང་། ཕུར་པ་བླ་གསར་སྡེ་དགེར་འཐོན་རྒྱུའི་ཐུགས་བྲེལ། རིལ་སྒྲུབ་རྣམས་མཛད་མུའི་ཉེར་བརྒྱད་ཉིན་དྲུང་ཡིག་རྒྱལ་ཚེ་ད་དུས་ལས་ཡོལ་འཕྲལ་ཟུར་འཆད་གྲུབ་དབང་དམ་པ་ནས་འཕོ་བ་མཛད་པས། སྤྱི་གཙུག་ནས་རྣམ་ཤེས་འཐོན་པའི་རྟགས་ངེས་གསལ་དང་། རྗེ་ཉིད་ཀྱིས་བྱང་ཆོག་དང་རྗེས་བསྒྲུབ་རྣམས་བཀའ་གསང་གིས་འདོམས་པར་མཛད་ཅིང་། དེ་ནས་སྔར་ནས་རྒྱུན་རིང་གནང་མུའི་ཚེ་ཆོག རྣམ་རྒྱལ། ཞལ་དཀར་པོ་ཚེ་འཕེལ་རྗེས་གནང་སོགས་དང་། བསྐང་གསོ་བརྒྱ་ཚར་སྐབས་གོང་གི་ཁལ་ཁ་རྣམས་འབྱོར་རྒྱུའི་གྲྭ་བསྒྲིག་གི་བཀའ་འདོམས་ཀྱང་སྩལ། སྣྲོན་ཟླའི་ཚེས་གཅིག་ལ་ཆོས་ཁྲི་ཆེན་མོ་རགས་ཙམ་གྲུབ་པའི་རབ་གནས་ཆིག་སྒྲུབ་རྗེ་ཉིད་ནས་སྩལ་བའི་ཚེ་ཕྱག་གཉེར་འགོ་བཟོ་སོགས་ལ་གནང་ཆ་དང་།
དབྱར་ཆོས་སྤྱི་པ་གཞིས་ལེན་ཐོག འཇམ་དཔལ་རྡོ་རྗེ་ནོ་མིན་ཧན། རྒྱ་དཔོན་ཟུང་རྣམས་ནས་འཚམས་ཞུ་དང་། སང་ཉིན་རྒྱུད་འདོན་གྲུབ་འཕྲལ་གདན་ཐོབ། སྡེར་ཐོབ་སོགས་གོ་རིམ་མ་འཆོལ་བར། འཇམ་དཔལ་རྡོ་རྗེ་ནོ་མིན་ཧན། བས་སེ། ཁེ་བེ་གུང་སྲས་ངག་རྡོར། ཐུ་ཤེ་ཐུ་ཁལ་ཁའི་མི་སྣ། རྩེ་མགྲོན་ཆོས་དར།
སྣེ་ཤན་ཤག་བྱང་སྲས། བླ་བྲང་མཆོག་གི་སྐུ་ཚབ། ཆེད་མཁན་གཅུང་པོ། བླ་མ་མེ་ལེའི་ངོ་ཚབ་སོགས་དཔོན་གཡོག་གཏོས་ཆེན་ཚོ་གཅིག རྒྱ་དཔོན་སྦྱར་ཁོ་ཆི། སྦི་ཆལ་ཆི། སྦོ་ཤོག་ཐུ། ཐང་སི་ཟུང་བཅས་ཚོ་གཅིག་རྣམས་ལ་མཇལ་ཕྱག་རྒྱས་པར་སྩལ། དེ་ཉིན་འཇམ་དཔལ་རྡོ་རྗེས་བསྐང་རྫས་གཟབས་བཤམས་ཀྱིས་སྒོ་རུམ་དུ་གསུང་བསྐང་ལ་བན་ཚང་བཅུ་བཞི་བྱོན་ཐོག སྤྱན་འདྲེན་སྐབས་ཁོང་ལ་རྟེན་མཇལ་དང་།
གཞིས་ལེན་ཆེན་མོ་རྒྱས་ཤོམ་གྲས་ལ་བླ་ཆེན་འཕགས་པའི་རྣམ་ཐར་ཐང་ཀ་གསར་བཞེངས་ཞལ་ཕྱེ་ཞིང་དེའི་ཚེ་ཁོང་རྣམས་ལ་ཕེབས་ཕྱག་དང་། འཇམ་དཔལ་རྡོ་རྗེ་སོགས་སྐུ་དྲག་ཉི་ཤུ་སྐོར་ལ་གཉན་སྒྲོལ་རྗེས་གནང་དང་སྒྲུབ་ཐབས་ལས་ཚོགས་ཀྱི་ལྗགས་ལུང་། བཀའ་བསྒོ་བཅས་ཚོམས་དམར་དུ་སྩལ། བས་སེ། ཁེ་པེ་གུང་། ཤག་བྱང་། བླ་བྲང་སྐུ་ཚབ་སོགས་བཅུ་སྐོར་ལ་འབྱུང་འདུལ་རྗེས་གནང་ལུང་བཅས་བཀའ་བསྒོ་སོགས་ཨེ་ཝཾ་དུ་སྩལ་ཏེ། ཚེས་ལྔར་ཁོང་དཔོན་གཡོག་བྱིངས་ཕེབས་ཤིང་། ཐུ་ཤེ་ཐུའི་མི་སྣ་ཟུང་དང་ཤག་བྱང་སོགས་ཞག་འགའ་བཞུགས། དེའི་གངས་ཉི་ཤར་ཙམ་ལ་ཆོས་དུང་རིན་པོ་ཆེ་གསུང་བསྐུལ་གྱིས་ཚང་མ་གཟབས་བཞེས་བཅས།
གསུང་ཆོས་ལ་ཕེབས་ཏེ་ཆོས་ཁྲིར་རྗེ་ཉིད་དང་། བཤད་གྲལ་འགོར་འཇམ་མགོན་གསུང་བཤད་ཀྱི་དགའ་སྟོན་སྩོལ་བ་པོ། འཆམས་ཁང་ལྷོ་འགྲམ་ནས་ཞལ་ངོ་བྱིངས་རྣམས་དང་། རུ་ཐོག་རྒྱལ་པོ། ཕྱག་གཉེར་དྲུང་འཁོར་སོགས། མདུན་གྱི་ས་སྟེགས་རྩ་བར་དབུས་སུ་ཀླུ་སྡིངས་ཞབས་དྲུང་། གཡས་ཕྱོགས་ལ་ལྷ་ཆེན་དང་ཆོས་ལྷུན་མཁན་པོ་ཟུང་། བརྒྱ་དཔོན། གཡོན་ནས་ཆོས་ལས་པ་ཟུང་། ཟུར་འཆད།
བན་ཚང་པ་བཅས་ལྷོར་བསྟན་དང་མེ་ལྕགས་འགུགས། འཇམ་མགོན་གསུང་བཤད་པའི་སྐུ་མདུན་གཡོན་ངོས་སུ་སྐུ་ཡོན་པ། དེ་ནས་ཚོགས་གྲལ་རྣམས་ལ་ཆོས་སྡེ་ལྷོ་བྱང་། ཆོས་ལྷུན་པ་སོགས་དང་། བརྒྱ་དཔོན་གཡས་ནས་བླ་རིགས་བྱ་ཆུ་བ་རྣམས། གཞན་ཡང་ཁལ་ཁ་ཐུ་ཤེ་ཡེ་ཐུ་རྒྱལ་པོའི་མི་སྣ་ཨེརྟེ་ནེ་ཇོ་བོའི་དགེ་བསྐོས་བློ་བཟང་ཆོས་གྲུབ་པི་ལིག་ཐུ་དང་། མི་སྣ་གཞན་ཡེ་ཤེས་རབ་རྒྱས། ལོ་ཙཱ་བ་བཅས་དང་། སྔོན་གྱི་བུ་ཆེན་གྲས་བདག་ཆེན་ཤར་པ་ཀུན་དགའ་ཡེ་ཤེས་ལྷུན་གྲུབ། སྡེ་དགེ་སྐུ་ཚབ་མཚོན་བྱེད་ཕུར་པ་བླ་གསར།
གློ་བོ་རྒྱལ་ཁབ་ནས་བྱོན་པ་མཚོན་བྱེད་གནས་བསྐོར་བ། དབུས་ཕྱོགས་ནས་གོང་དཀར་གནས་བསྐོར་བ། ཁམས་ཕྱོགས་ནས་བདེ་གླིང་གྲྭ་རྒྱུན་དང་གསེར་ཅན་གྲྭ་བསྐོར་བ། མངའ་རིས་ནས་བྱུང་བ་མཚོན་ཕྱིར་སྟག་མཁར་གཉེར་རྙིང་། ལྷོ་ཕྱོགས་ནས་བྱུང་བ་མཚོན་པའི་གྲྭ་རྒྱུན་གཉིས། བྱང་ཕྱོགས་ནས་བྱུང་བ་མཚོན་པའི་མུས་པ་རྒྱུགས་འབུལ་བ་སོགས། གཙང་ཕྱོགས་ནས་གཞི་གྲྭ། ཆོས་ལྷུན། སྐྱེད་ཚལ། བྱ་གཤོངས་པ་བཅས་འདུས་པའི་ཐོག་མར།
བསྟན་སྲུང་ཡུས་པ་ལྟ་བུས་བསེར་བུ་ཕྲན་བུ་ལྡང་ཞིང་། འཇམ་མགོན་མཆོག་ནས་གསུང་བཤད་ཚུགས་པ་དང་གནམ་གཤིས་ཀྱང་འཇམ་ལ། གྲོལ་ཁར་ཆོས་ཆར་ཉིལ་བ་སོགས་ཀྱི་དགེ་མཚན་དང་ལྡན་བཞིན་པར། ཉིན་དང་པོར་གསང་ཕུ་བའི་སྐོར་ཆའི་གྲས་ལ་རིག་གཏེར། སྡོམ་གསུམ། སོ་ཐར་སྐབས་དང་། གཉིས་པ་བཞི་པའི་སྐོར་ཆའི་གྲས་ལ་མངོན་རྟོགས་རྒྱན་དང་། སྡོམ་གསུམ་སེམས་བསྐྱེད་སྐབས་དང་། གསུམ་པར་ངམ་རིངས་བའི་སྐོར་ཆའི་གྲས་ལ་སྡོམ་གསུམ་སྐབས་གསུམ་པར་གསུང་བཤད་མཛད་ཅིང་། དེ་ལྟ་བུའི་རྒྱུན་ཡང་སྔོན་སྔགས་འཆང་ཆོས་ཀྱི་རྒྱལ་པོའི་སྐུ་ཐོག་ལ་འཇམ་དབྱངས་སྐུ་མཆེད་ཀྱིས་གསུང་བཤད་གནང་བ་ནས་བཟུང་།
འདི་ལོའི་བར་གདུང་བརྒྱུད་གསུང་བཤད་གནང་མཁན་མ་བྱུང་བས་རྗེ་རྡོ་རྗེ་འཆང་ཆེན་པོ་ཡབ་སྲས་ནས་དེ་ལྟའི་རྒྱུན་བཟང་ནུབ་དོགས་ཐུགས་བསྐྱེད་རྨད་དུ་བྱུང་བ་གནང་བའི་ཚེ། སྤྱི་སྒོས་ནས་བསྙེན་བཀུར་ལེགས་སྐྱེས་མི་ཟད་ནམ་མཁའི་མཛོད་སྒོ་ཕྱེ་བ་ལྟ་བུ་དང་། ཁྱད་པར་གོང་གི་ཁལ་ཁ་ནས་ཞབས་བརྟན་ལེགས་སྐྱེས་དང་བཅས་འདུས་ཚོགས་སུ་འགྱེད་ཀྱང་བསྟབས། སྤྱི་སྒྱུར་ཐོག་ལེགས་སོའི་མགུལ་དར་སྒྲོན་པ་སོགས་ལེགས་ལམ་ཕུལ་བྱུང་གི་མཛད་པ་རྣམས་གྲུབ་ནས། རིལ་སྒྲུབ་གཏང་རག ལྷ་མོ་མཆོད་བཅས་དང་།

ཚེས་བཅུར་གུར་དྲག་རྒྱས་པ་དང་སྦྲགས་རྡོར་བྲག་རིག་འཛིན་ཆེན་པོའི་དགོངས་རྫོགས་དང་། དེ་ནས་གོང་གི་ཁལ་ཁ་ལོཙྪ་བཅས་ལ། གུར་ལྷ་བཅུ་གཉིས་མའི་དབང་དང་། ཐེག་ཆེན་རིན་པོ་ཆེ་དང་རྫོགས་པས་དེའི་སྒྲུབ་དཀྱིལ། ཐུབ་པ་དགོངས་གསལ་རྣམས་ཀྱི་ལྗགས་ལུང་སྩལ་རྗེས། ཟུར་འཆད་གྲུབ་དབང་ལ་བཀའ་འདོམས་བཞིན་ཁལ་ཁ་དེ་དག་ལ། ཀྱེ་རྡོར་རྒྱུ་ལམ། མཁའ་སྤྱོད་མ། ལྷ་བརྒྱད་ཐུན་མོང་བ་དང་ལྷ་བཅུ་གཉིས་ཐུན་མོང་མ་ཡིན་པ། དུད་སོལ་མ། པུ་ཏྲ།
དམར་པོ་སྐོར་གསུམ། སེངྒེ་སྒྲ། ཁྲོ་བཅུ། དུར་བདག་རྣམས་ཀྱི་རྗེས་གནང་ཡིག་ལུང་བཅས་དང་། སེང་སྒྲའི་ངག་བསྲུང་འགྲོལ། མགོན་པོད་མེ་འབར་མའི་ཐུན་མོང་མ་ཡིན་པ་བདུན་སྤངས་པའི་ཚང་མ། ཀྱེ་རྡོར་སྒྲུབ་དཀྱིལ། བྲག་རྫོང་མ། གཏོར་བསྔོ་ཆེན་མོ་རྣམས་ཀྱི་ལུང་ཡང་སྩོལ་བར་མཛད་དོ། ། ཚེས་བཅུ་བཞིར་འཇམ་མགོན་དབང་སྡུད་སྙིང་པོ་ཉིད་སྡོམ་གསུམ་གཞུང་འདོན་ལ་ཐོག་མར་ཕེབས་ཐོག
ཁལ་ཁ་དེ་དག་གིས་དངུལ་གྱི་མཎྜལ་དང་། བསྟན་པ་རྒྱས་པའི་ཐུགས་སྨོན་ཞུ་རྟེན་དངུལ་བྲེ་ཆེན་རྣམས་ཕུལ་བ་སོགས་འཕྲལ་ཕུགས་ཀྱི་ལ་ཉེའང་བཟང་། དེ་ནས་ཁལ་ཁའི་རྡོ་རྗེ་ཐུ་ཤེ་ཡེ་ཐུ་རྒྱལ་པོ་ཚེ་བརྟན་རྡོ་རྗེ། སྲས་ཚེ་རིང་ཡེ་ཤེས་རྡོ་རྗེ། ཐཱ་ཇི་མི་འགྱུར་རྡོ་རྗེ། དཔོན་མོ་འོད་ཟེར་སྐྱིད་སྲས་མོ་ནོ་ཡོན་ཁུ་རུ། མཆོད་གནས་ཨེརྟེ་ནེ་ཇོ་བོའི་དགེ་བསྐོས་བླ་མ་དགེ་འདུན་བཅས་ནས་དཔལ་ལྡན་ས་སྐྱ་པའི་སྦྱིན་བདག་མཛད་རྒྱུའི་དགོངས་གཏད་ཅན་དེ་དག་ནས་དངོས་འབུལ་ནམ་མཁའ་མཛོད་སྒོ་དབྱེ་བ་ལྟ་བུའི་གསུང་ལན་དུ་འདི་ལྟར་གྲོལ་ཏེ། ཁལ་ཁའི་ཐུ་ཤེ་ཡེ་ཐུ་རྒྱལ་པོ་ཚེ་བརྟན་རྡོ་རྗེ་ཞེས་སྔོན་དུས་ཆོས་རྗེ་ཁུ་དབོན་གྱི་བསྟན་པའི་སྦྱིན་བདག་གོ་དན་དང་སེ་ཆེན་རྒྱལ་བརྒྱུད་ཕྱིས་སོག་ཡུལ་གཡོན་རུའི་དཔོན་ཁག་གྲས་སུ་བྱོན་པའི་ནང་ནས། ད་ལམ་ཁལ་ཁའི་རྡོ་རྗེ་སོགས་ནས། ཨེརྟེ་ནེ་ཇོ་བོ་དགེ་བསྐོས་ཆེན་མོར་གསུང་ངག་སོགས་ཆོས་བཀའ་དུ་མ་བཅས་དགོས་ཚུལ་གནང་བ་དེ་བཞིན་ཚང་མ་འབུལ་ཤིན་ཏུ་སྤྲོ་ཡང་།
ཆོས་བཀའ་དེ་དག་རྒྱ་ཆེ་ཞིང་། ལག་ལེན་གྲངས་མང་པོ་ཟླ་བ་ཙམ་གྱི་རིང་ལ་འགྲུབ་དཀའ་བས། ད་ལམ་རྟེན་འབྲེལ་སརྒ་དང་པོ་ངེད་རང་ནས་གུར་མགོན་ལྷ་བཅུ་གཉིས་མའི་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བ་དང་། ལུང་ཁ་ཤས། ཟུར་འཆད་ནས་ཆོས་བཀའ་མ་ཉུང་ཙམ་དང་བཅས། དཔལ་ཀྱེ་རྡོ་རྗེའི་བཤད་རྒྱུད་ཐུན་མོང་མ་ཡིན་པ་མཁའ་འགྲོ་མ་རྡོ་རྗེ་གུར་གྱི་ལེའུ་བཅོ་ལྔ་པ་ནས་གསལ་བར་བསྟན་ཅིང་། འགྲེལ་བྱེད་ཀྱང་སངས་རྒྱས་གཉིས་པ་ཀླུ་སྒྲུབ་ཀྱིས་ཨཱརྻ་དེ་བ་ལ་གནང་། དེ་ནས་རྣལ་འབྱོར་དབང་ཕྱུག་བིརྺ་པ། ཤར་ཕྱོགས་ནག་པོ་པ། བྲམ་ཟེ་མཆོག་སྲེད་ནས་རིམ་བཞིན་བརྒྱུད་པའི་ཆོས་སྐོར་སྐུ་གསུང་ཐུགས་ཀྱི་རྟེན་དང་བཅས་པ་རྒྱ་གར་ནས་ལོ་ཆེན་རིན་ཆེན་བཟང་པོས་སྤྱན་དྲངས་པའི་དཔལ་རྡོ་རྗེ་ནག་པོ་ཆེན་པོ་རྟེན་དང་བཅས་པ་འདི་ཉིད་ཀྱི་བཀའ་གུང་ཐང་མལ་ལོར་བབས།
དེ་ཉིད་ཀྱིས་ས་སྐྱ་པ་ཆེན་པོར་སྩོལ་བར་མཛད་པའི་མལ་གྱི་གདན་ས་ལ་སྔོན་དུས་གུང་ཐང་ན་ལ་རྩེའི་གནས་གསར་ཟེར་བ་དེ་ན་མལ་ལོའི་ཐུགས་དམ་མ་ཡིན་ཞེས། གཙང་ཉང་ཕྱོགས་ཀྱི་དགོན་པ་གླང་པ་གསེར་གླིང་གི་གྲྭ་པ་བྱམས་པ་ཡེ་ཤེས་ཀྱིས། གུང་ཐང་གནས་བསྐོར་འགུགས་ནས་ཤིང་རྟ་ཆུ་སྟོད་ནང་དཔལ་ས་སྐྱར་འབྱོར་དུས་ངེད་ལ་བྱིན་པ་དེས་དགེ་བསྐོས་ལ་གུར་གྱི་དབང་བསྐུར་དུས། སྐུའི་རྗེས་གནང་གི་རྟེན་བགྱིས་ཏེ་རྟེན་འབྲེལ་ཁྱད་ཁལ་ཁའི་ཐུ་ཤེ་ཡེ་ཐུ་རྒྱལ་པོ་ཚེ་བརྟན་རྡོ་རྗེར་མཆོད་རྟེན་དུ་ཕུལ་བ་ཡིན་པས། ཤིན་ཏུ་གཅེས་པའི་སྒོ་ནས་མཆོད་གཏོར་ལ་བརྩོན་ཞིང་། དམ་ཚིག་བསྲུང་བསྡོམ་གྱིས་ཐུགས་ཚགས་མཛད་པས་ཇི་ལྟར་སྨོན་པའི་བཞེད་དོན་ཐམས་ཅད་འགྲུབ་པར་འགྱུར་རོ། ། གསུང་པ་དང་། གཞན་ཡང་སངས་རྒྱས་ཀྱི་འཕེལ་གདུང་། བདུད་རྩིའི་སྐུ་པར། བྱིན་སྣེ་གསར་རྙིང་སོགས་མང་བ།
སྲུང་བ་དང་ཕྱག་དཔེ་ཕོན་ཆེ་བ་བཅས་ལེགས་པར་སྩལ་ཏོ། ། དེ་ལོ་རྗེ་རྡོ་རྗེ་འཆང་ཡབ་སྲས་རྣམ་གསུམ་ཞལ་རྒྱས་ནས་ཕུར་བསྙེན་བདུན་ཕྲག་གཅིག་སྦྱིན་སྲེག་བཅས་གསུང་གནང་། དེ་མཚམས་ནས་ཆོས་ཁྲི་རྟེན་བརྟེན་པ་བཅས་ཀྱང་ཧ་ལམ་ཚགས་སུ་ཚུད་སྐབས་དང་། སྣྲོན་ཟླའི་ཉེར་དྲུག་ཉིན་འཆམས་སྐུ་དྲེགས་པ་ཟིལ་གནོན་ལྕམ་དྲལ་ངོ་མཚར་ཅན་འདི་གཉིས་གསར་བསྐྲུན་མཛད་རྒྱུའི་བཀའ་གསང་ལྷ་བཟོ་ཚུལ་ཁྲིམས་བཀྲ་ཤིས་ལ་གྲོལ་ནས་ཉེར་དགུར། སྐུ་རྒྱུ་བྱིན་སྣེ་ཁྱད་པར་ཅན་རྣམས་དང་། རས་གོས་ནག་སོགས་ལ་བྱིན་རླབས་གནང་སྐབས་གློ་བུར་དུ། ཨ་ཙ་ར་བཞི་དགའ་ཉམས་དང་བཅས་འབྱོར་བའི་ནང་ཚན། བྷེ་ཏ་གྷེ་རི་ཟེར་བ་ཞིག་གིས་རྗེ་ཉིད་ལ་རཀྴའི་ཕྲེང་བ་ཕུལ་བ་སོགས་ལ་ཉེ་ཤིན་ཏུ་བཟང་བའི་དབུ་ཚུགས་ཤིང་། དེ་རྣམས་ལ་ཡང་གསེར་གྱིས་མཚོན་མཁོ་དགུ་གྱ་ནོམ་པ་སྩལ། དེ་ཙམ་ལ་གཞུང་ཞབས་རིན་པོ་ཆེར།
གསེར་ལྗང་བརྡུང་གི་ཀུམ་བྷ་འདི་ཟུང་དང་། དངུལ་གྱི་མཎྜལ་ཆེ་ལེགས། རྫས་བརྒྱད་སྣ་བདུན་རྣམས་འདོད་འཇོ་དཔལ་རྒྱས་སུ་བརྩེ་སྐྱོང་ཞུས་དོན་རིམ་གྱིས་སྨིན་ཅིང་འཇམ་མགོན་སྐུ་མཆེད་མེ་བྱ་རྟ་ཟླར་ཆོས་ཁྲི་འཁོར་ལོ་གསུམ་ལྡན་དུ་ཆེ་འདོན་བཀའ་དྲིན་ཆེ་རྒྱུར་ངེས་པའི་བརྡ་འགྲེམས་ཞུ་སྲོལ་བཞིན། གཞུང་ཞབས་རིན་པོ་ཆེར་སྙན་སྒྲོན་དང་ཆུ་སྟོད་ཡར་ཚེས་ནས་དབུ་རྩེ་རྙིང་མར་དེའི་བྲིས་མགོན་དང་། གསར་བཞེངས་འབུར་སྐུའི་དྲུང་གཏོར་འཛུགས་ཀྱིས་བསྐང་ཕྲིན་ཆག་མེད་དང་བཅས་འཆམས་སྐུའི་ལས་གྲ་ཚུགས། དེ་ནས་འཆར་འཕར་གྱི་ཐུགས་བྲེལ་རྣམས་ལ་གཞོལ་བའི་མུར་སྨིན་ཟླའི་བཅུ་དྲུག་ནས། ས་ཚོགས་ཇོ་དར་ཆེན་མོར་ཉམས་གསོའི་ཞལ་བཀོད་ངོ་མཚར་ཅན་འདི་ཉིད་མཛད་ནས། གཏིང་དུ་བུམ་གཏེར་དགུ་སོགས་དང་། སྟེང་གི་རྒྱལ་མཚན་ལ་རྣམ་བཞིའི་རིང་བསྲེལ་གྱིས་ཕྱུར་པོར་གཏམས་པ་ལ། མགོ་ཟླའི་ཚེས་གཅིག་ནམ་གཟིར་ལ་རྒྱ་དཀར་ནག་སྟེང་ནས་རྗེ་རྡོ་རྗེ་འཛིན་བན་ཚང་བའི་འཁོར་ཚོགས་བཅས་ནས་ཇོ་དར་རྒྱལ་མཚན་འཛུགས་ཆོག་ཕྱག་ལེན་རྣམ་དག་གིས་བསྒྲུབས་པ་དེ་ལྟ་བུའི་ཇོ་དར་དེར།
སྔོན་དུས་བླ་ཆེན་ཁམས་གསུམ་དབང་སྡུད་འཕགས་ཆེན་བློ་གྲོས་རྒྱལ་མཚན་ལ། གོང་མ་སེ་ཆེན་གོ་པེ་ལས། གོས་དར་ལྔ་ཁྲི་དགུ་སྟོང་ཕུལ་བའི་ཕུད་མཚོན་ཕྱིར། གོས་ཇུས་དཀར་པོའི་དར་ལྕོག་དང་། དར་མཚོན་སྣ་ལྔའི་ཡུག་ཆེན་སྲིད་ན་རིང་བ་དཔལ་ས་སྐྱར་དུས་མདོས་གཟབས་མ་དང་། གདུང་བརྒྱུད་ཁྲི་ཕེབས་སྐབས་ལེགས་པར་འཕྱར་རྒྱུའི་ལོགས་ལ་འདོད་གསོལ་ཅན་དུ་མཛད་དོ། ། དེ་ནས་ས་ཚོགས་ཁྲི་ཆེན་མདུན་དུ་གུར་ཆེན་བསམ་གྲུབ་ཕོ་བྲང་ཕུབ་པའི་ནང་གི་གདུང་ལ་ནོར་བུའི་དྲྭ་ཕྱེད། འཁོར་མོར་འཕགས་པའི་རྣམ་ཐར་ཐང་ཀ ཁྲི་ཁང་བྱང་སྐྱར་གདུང་རབས་ཐང་ཀ རྗེ་བཙུན་ས་སྐྱ་པའི་གདུང་རབས་སྲིད་མཐའི་བར་ཆད་མེད་འབྱོན་པའི་རྟེན་འབྲེལ་གྱི་ཆེད་དུ།
དུས་མཆོད་ནས་བདག་ཉིད་ཆེན་པོ་བཟང་པོ་དཔལ་མཆོད་ཕྲེང་སོགས་སྔོན་འགྲོའི་སྒོ་ནས་གདན་དྲངས། གཞན་ཡང་བཀའ་བསྟན། ས་སྐྱ་བཀའ་འབུམ། དབང་ཁང་ནས་བདེ་གཤེགས་མཆོད་རྟེན་བརྒྱད། ཚེ་བུམ་བཅུ་གཅིག་སོགས་དང་། མཐའ་བསྐོར་དུ་སྣ་ལྔའི་མཆོད་ཚོགས་དང་བཅས་བཅོམ་ལྡན་འདས་སྙིང་པོ་ཀྱེ་རྡོ་རྗེའི་རབ་གནས་སྒྲུབ་ཞག་ལྔའི་གྲོལ་ཉིན་སྦྱིན་བདག་བསྒོ་བར་ཞལ་ངོ་རྣམས་དང་། ཕྱག་གཉེར་སོགས་ཕེབས་ཤིང་། ཆ་ཞབས་ཁམས་དྲུང་ནས་གཞས་བཅས་ཕྱི་བསྐོར་ལ་མེ་ཏོག་འཐོར་བར་མཛད་ཚུལ་ཡང་། ཆོས་ཁྲི་སྐོར། དེ་ནས་འཆམས་ཁང་སྟེང་བརྒྱུད་ཀ་བཞི།
ཀ་དྲུག འཕེལ་རྒྱས་སྟེང་འོག ཚོང་དཔོན་ཤག ཁྲོ་ཁང་སྟེང་འོག་སོགས་གསར་བཟོ་རྣམས་དང་། རིམ་གྱིས་མཛོ་མོ་སྒང་སོགས་ནས་བར་བསྐོར་རྒྱལ་པོ་སྒང་བརྒྱུད་དཔལ་འབྱོར་རབ་རྒྱས། བཟོ་ཁང་གསར་པ། དེ་ནས་ལྷ་ཆེན་འཕེན་ནག་ལ་མཆོད་འབུལ་སོགས་རྒྱུན་བཞིན་ཕྱི་བསྐོར་གྲུབ་ནས། གསུང་བསྔོ། དགའ་སྟོན་རྒྱ་ཆེ་བ་དང་། སྦྱིན་སྲེག་སོགས་མཛད།
དེའི་སང་ནས་རྒྱུན་གྱི་སྒྲུབ་མཆོད་དང་བཅུ་དགུ་ནས་ཉེར་གཉིས་བར་འཆམས་རྒྱུགས་དང་། རྒྱལ་ཡུམ་མཆོག་ནས་རྒྱལ་གསུང་བཀའ་འགྱུར་རིན་པོ་ཆེ་ཞལ་དབྱེ་བ། ཉེར་གསུམ་ནས་ཕུར་བཟློག འཇིགས་བྱེད། ཞལ་གྱི་གཏོར་བཟློག་རྣམས་ཚུགས་པའི་སྐབས་སོ། ། དེ་དག་གི་དོན་བསྡུ་ན། རིགས་ཀྱི་བདག་པོ་ཞལ་གཟིགས་མ་དྲོས་ཀླུང་། ། འཇམ་མགོན་གཞོན་ནུ་འཁོར་ལོ་གསུམ་ལྡན་དང་། ། བཟང་པོའི་ཡུལ་དང་ཆོས་ཀྱི་སྦྱིན་ཡུལ་ཏེ། ། རྣམ་བཞིའི་ལམ་ནས་འབབ་པའི་ངོ་མཚར་ལ། །
མགྲོན་གྱི་ཟོལ་དུ་ལྷགས་པའི་ཆེ་དགུ་ཀུན། ། གསུང་གསང་བརྒྱད་ལྡན་ཞི་བསིལ་དག་བྱེད་ནི། ། འཁོར་བའི་ཚ་གདུང་སེལ་བའི་ཁྲུས་མཆོག་ཏུ། ། སྔོན་བྱུང་གཏམ་གྱིས་བསུས་ནས་སྦྱིན་མིན་ནམ། ། སྲིད་གསུམ་དྲེགས་པའི་ཡང་རྗེའི་ངོ་མཚར་གཟུགས། ། རྟེན་དང་བརྟེན་པར་བྱིན་རླབས་སྤྲོ་བསྡུའི་ཚར། ། བསྟན་སྲིད་བླ་ནར་འཕགས་པའི་དགེ་མཚན་བཅས། ། ལེགས་ལམ་རྨད་བྱུང་དར་བའི་དུས་སུ་སྨིན། ། ཞེས་ཀྱང་སྨྲས་སོ།། ༈ །།དགུང་གྲངས་ཞེ་དགུར་ཕེབས་པ་མེ་བྱ་རྒྱལ་ཟླའི་ཚེས་གཅིག་ཐོ་རངས་རྩེར་ལྷ་བསངས་དང་བསྟུན་མཛོ་རའི་ནང་གསར་སྟེང་ནས།
གོང་གི་ཇུས་དཀར་དར་ཆེན་སྣ་ལྔའི་སྒྲོན་བཅས་གཟིམ་དྲུང་གིས་དོ་དམ་བསངས་དུད་ཤིན་ཏུ་ཆེ་བ་དང་བཅས་ཡར་འཐེན། དེ་ནས་རྒྱལ་མཚན་འཛུགས་ཆོག་གོང་བཞིན་གྲུབ་ནས་རྒྱལ་པོ་ལོ་གསར་གྱི་དགའ་སྟོན་དང་། རྗེ་ཉིད་ཀྱིས་དམར་པོ་སྐོར་གསུམ་གཏོར་སྤོད། དགེ་སྡིངས་མ་ཎི་བས་གཟིགས་འབུལ་ཐོག་དགའ་སྟོན་གྱི་ཡན་ལག་ཏུ་བྲོ་འཁྲབ་གྲས་གཞན་དག་བྱུང་ནའང་ཁྲི་ཕེབས་གྲུབ་ནས་འཁྲབ་ཆོག་པའི་བཀའ་འདོམས་དང་། ལྷག་པར་རི་བོ་ཆེ་ནས་སྔོན་དུས་གཟིགས་འབུལ་ཞུ་མུ་ཞིག་ཡིན་ནའང་། བར་སྐབས་སུ་རྐྱེན་འགའ་ཞིག་གིས་མ་བྱུང་བ་དེ་བཞིན་ཕྱིས་སུ་ཡང་ཡང་ཞུ་བ་འདི་དག་ཀྱང་རྗེ་ཉིད་ཀྱི་ཐུགས་རྗེར་འཁུམས་ཤིང་། ལོ་སྔོན་མ་དང་དེ་ལོ་གཉིས་ཆར་ལ་རྒྱབ་རི་དཔོན་པོ་རིར་མཚན་ངན་བསྟུད་མར་བྱུང་བ་རྣམས་ཞི་ཕྱིར། རིན་ཆེན་སྒང་གི་ལྟག་ཏུ་འོད་ཟེར་ཅན་མའི་སྦྱིན་སྲེག་སོགས་བཟློག་ཐབས་མང་དུ་མཛད། ཚེས་གཉིས་ལ་ནང་སོའི་རྟག་གཏོར་ཞལ་འབྱེད་ལ་ཕེབས་དུས་གཏོར་སྒམ་ཆེན་མོ་བཀོད་ལེགས་འགྲོ་ཡུལ་བཀས་འདོམས། ཚེས་གསུམ་ལ་དབུ་རྩེར་འཆམས་སྐུ་དྲེགས་པ་ཟིལ་གནོན་ལྕམ་དྲལ་དམ་ཡེ་དབྱེར་མེད་དུ་བྱིན་རླབས་དང་མཐུ་སྟོབས་ཀྱི་བདག་པོར་མངའ་གསོལ་མཛད།
དེ་ནས་ས་སྐྱ་པའི་གདུང་བརྒྱུད་རིན་པོ་ཆེ་རྣམས་ཁྲི་འདོན་གནང་སྐབས་དུས་ཕྱིས། རིམ་བཞིན་ཇེ་རྒྱས་སུ་སོང་གྲས་དུས་མདོས་གཟབས་མ་རྒྱལ་ཟླར་འགྱངས་པའི་ཚེས་འགོར་གཏོར་སྤོད་དང་སྒྲགས། སྒོ་རུམ། ནང་སོ། བདུད་འདུལ་ཕུག སྐྱེད་ལྷས། བསམ་བརླིང་རྣམས་སུ་རུ་མཚོན་གསར་བཞེངས་རེ་དང་། བདུད་འདུལ་ཕུག་མིན་པའི་མགོན་ཁང་བཞི་ལ་ལྷ་མདུང་གསར་པ་རེ་འབུལ་བ་བཅས། དུས་མདོས་ཕྲིན་འཆོལ་དང་ཆབས་གཅིག་ཐུག་ཆོག་རེ་མཛད་པ་འཇམ་མགོན་བསོད་ནམས་དབང་ཕྱུག་གི་སྐུ་ཐོག་ཙམ་ནས་བཟུང་ཆག་མེད་བྱུང་བ་བཞིན། གཏོར་སྤོད་དང་སྦྲགས་གོང་གི་མགོན་ཁང་རྣམས་སུ་ཐུག་ཆོག་དང་།
དེ་ནས་ཕུར་ཁང་ཐུབ་ཆེན་སྐུ་མདུན་དུ་དུས་མདོས་གཟབས་མའི་འཆམས་ཆས་རྣམས་གོ་རིམ་བཞིན་ལེགས་པར་བཤམས་ནས་རྗེ་ཉིད་ཀྱིས་ཕྱག་ནས་དང་། འཆམས་སྐུར་བན་ཚང་པའི་འཁོར་ཚོགས་དང་བཅས་མགོན་པོའི་རབ་གནས་སྨིན་རྒྱས་མཛད་པའི་ཚེ་རྗེ་ཉིད་ཀྱི་གཟིགས་སྣང་ལ། འཆམས་མགོན་གཉིས་ཀྱི་ཞལ་གཉེར་ཞིང་སྤྱན་འཁྱུག་པ་སོགས་ཡེ་ཤེས་སེམས་དཔའ་བྱོན་རྟགས་གསལ་པོར་འཁྲུངས། ཉེར་གཅིག་ལ་ཀུན་རར་ཆོག་སྒྲིག ཉེར་གཉིས་ལ་མདོས་གཟབས་བཅའ་སྒྲིག ཉེར་གསུམ་ལ་འཆམས་སྐུ་གདན་འདྲེན་གཟབས་མ་རྣམས་དེབ་ནང་བཞིན་དང་། དེ་ལོ་དབུ་རྩེ་ནས་ལྕམ་དྲལ་གདན་འདྲེན་བཅས། ཉེར་བཞིར་མཉེན་ཆས་འདི་སྔ་སོར་ལྷ་ཁང་རྡོ་གཅལ་དུ་མཛད་ཀྱང་རྗེ་ཉིད་ཀྱིས་དེབ་ཆེན་དུ་ས་ཚོགས་སུ་དགོས་ཚུལ་བཞིན་མཛད་ཅིང་ཉེར་ལྔར་རྒྱུན་བཞིན། ཉེར་དྲུག་ཉེར་བདུན་ལ་ལྷ་ཆེན་ཤར་ནུབ་གཏོར་འབུལ། ས་འདུལ།
ཉེར་བརྒྱད་ལ་འཆམས་དངོས། ཉེར་དགུར་གཏོར་རྒྱག གནམ་གང་ལ་བསྐང་གསོ་བརྒྱ་ཚར་སོགས་གཟབས་སྤྲོས་སྐོར་རྗེ་རྡོ་རྗེ་འཆང་ཉིད་ཀྱིས་དེབ་བསྒྲིགས་སྔ་སོར་ཆུ་ལུག་ལོར་མཛད་པ་བཞིན་ལ། འཆམས་ཇ་ཉུང་སྐྱོན་གྱིས་དེ་ལོ་ནས་བཟུང་མཉེན་ཆས་དང་། སྐུ་འཆམས་དངོས་གཉིས་ཆར་ལ་འཆམས་ཇ་བརྒྱད་རེ་སྤོར་གནང་དང་། སྐོལ་སྣོད་ཀྱི་ཁྲོ་ཆེན་ལ་དཀར་གཡའ་བྱུགས་པ་སོགས་ཐུགས་བསྐྱེད་བླ་ན་མེད་པ་དང་གནམ་གཞག་ཞལ་བཀོད་ཀྱི་རིམ་པའང་རྒྱ་ཆེར་མཛད་དོ། ། རྟ་ཟླའི་བཅུ་གཅིག་ནས་ཁྲི་ཕེབས་དངོས་གཞི་ཉིན་གསུམ་མ་མཛད་པའི་ཚེ། ཐོག་མར་ནམ་ལངས་ལ་ཆོས་ཁྲི་སྟེང་གི་ལྷ་ཁང་འཆི་མེད་ཡང་རྩེར་རྗེ་རྡོ་རྗེ་འཆང་ནས་རང་བཞིན་འབྱུང་བའི་གཙུག་ཏོར་རྣམ་རྒྱལ་གྱི་སྟ་གོན་སྒྲུབ་པར་ཕེབས། སྔར་སྲོལ་ལ་ཉིན་གཉིས་ཡབ་ཕེབས་སྲོལ་མ་མཆིས་རུང་། དེ་ལོ་ཉིན་གཉིས་སྒྲིག་གྲས་མ་མཛད་པ་མ་གཏོགས་རྗེ་ཉིད་ཕེབས་ཤིང་།
དེ་ཡང་བཞུགས་ཁྲིའི་དབུས་སུ་བཀའ་ཆོས་ཀྱི་དགའ་སྟོན་སྩོལ་བ་པོ་ངག་དབང་ཀུན་དགའ་དཔལ་ལྡན་ཆོས་སྐྱོང་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་འདི་ཉིད་དང་། གཡོན་དུ་ངག་དབང་ཀུན་དགའ་ཕན་བདེ་རྒྱ་མཚོ་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་འདི་ཉིད་དང་། རིག་དང་དཀྱིལ་འཁོར་རྒྱ་མཚོའི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་དེ་ཉིད་ནི། ཉིན་དང་པོ་གཉིས་རབ་གསལ་ཤར་ལྷོའི་འགུགས་ནང་དུ་ཁྲི་ཆེན་ལ་ནུབ་གཟིགས་སུ་བཞུགས། དེ་ནས་བྱང་ལ་ཞལ་ངོ་། མཁན་ཕྱག་གཉེར། གཞུང་ཞབས་རིན་པོ་ཆེའི་སྐུ་ཚབ་སོགས་གསོལ་ཇ་དང་འབུལ་ཆེན་འགྲོ་ཡུལ་མ་གཏོགས་སྐུ་དྲག་ཇི་སྙེད་པས་ཕྱུར་ཞིང་། བཞུགས་ཁྲིའི་གཡས་རྡོ་སྐས་འགོར་སྐུ་ཡོན་པ། དེ་སྐབས་འདྲེན་ཆས་ཐོབ་པ་རྣམས་ལ་རང་རང་གི་འདྲེན་ཆས་འབུལ་མི་དང་། དེ་མིན་སྐུ་དྲག་རྣམས་ལ་འདྲེན་པས་ཞལ་དཀར་རག་སྟེགས་བཅས་ཐོབ་མི་ཐོབ་ཀྱི་རྣམ་གཞག་དང་ལྡན་པར་མཛད།
མཐིལ་རྡོ་གཅལ་ལ་སྔར་ཕན་བྱང་གྲལ་འགོ་མཛད་ནས་ཞལ་ཤར་ནུབ་ལ་གཟིགས་སྲོལ་ཡང་། དེ་ལོ་ནས་བཟུང་བྱང་གཟིགས་ཁོ་ནར་མཛད་དགོས་ལ་བསྒྲིགས་ཅན་རྣམས་ནི་བཀའ་ཆོས་ཆོས་སྤྱོད་སོགས་དང་བསྟུན། དེ་ཕྱིན་རང་རང་བློ་དང་བསྟུན་ཆོག་པའི་བཀའ་འདོམས་དང་། ཉིན་གཉིས་རྗེ་ཉིད་ཀྱང་སྒྲིག་གྲས་མིན་པས། ནམ་ལངས་ལ་ནང་སོ་སོགས་བརྒྱུད་གོང་གི་རྣམ་རྒྱལ་སྒྲུབ་མཆོད་ཇི་འགྲོ་དང་། བཀའ་ཆོས་རན་པ་དང་བསྟུན་གསང་སྒོ་ནས་ཕེབས། བཀའ་ཆོས་དང་འབུལ་བཞེས་རྣམས་གྲུབ་ནས་རྗེ་ཉིད་ཀྱིས་སྒྲུབ་མཆོད་འཕྲོ་དང་། འཇམ་མགོན་སྐུ་མཆེད་གཞི་ཐོག་ཏུ་ཕེབས། བཀའ་དབང་རན་པ་དང་ཕེབས་བརྡ་བཅས་འཆི་མེད་ཡང་རྩེར་བྱོན། ཉིན་གསུམ་པར་སྒྲིག་གྲས་མཛད་པ་དེབ་ནང་བཞིན་བཞུགས་ཁྲིའི་གཡས་སུ་ཕེབས་ཤིང་།
བཀའ་ཆོས་སྩོལ་བ་པོས། ཐམས་ཅད་མཁྱེན་པའི་གསུང་རབ་དྲི་མ་མེད་པ་ལ་ཕྱག་འཚལ་ལོ། ། གསུང་བ་དང་། མདོ་ཀླག་པ་སོགས། མཎྜལ་གྱི་ཚེ་སྔགས་འཆང་བླ་མ་ཐམས་ཅད་མཁྱེན་པ་རྒྱལ་སྲས་སེམས་དཔའི་དབང་ཕྱུག་དམ་པའི་དྲུང་དུ། ཐེག་པ་ཆེན་པོའི་དམ་པའི་ཆོས་ཟབ་མོ་ཞུ་བའི་ཡོན་དུ་སོགས་དང་། གདུང་བརྒྱུད་ལས་སྔར་དབང་གསན་ཕྱིན། དུས་གསུམ་སངས་རྒྱས་ཐམས་ཅད་འདུས་པའི་ངོ་བོ་སོགས། ལུགས་འདི་ནི་ཞུ་འབུལ་ཕྱག་བཅོ་བརྒྱད་ཀྱི་ཚེའང་དབང་མ་ཐོབ་པའི་ཚོགས་དཔོན་ལ། མ་ཚང་བ་མེད་པ་འདི་ཉིད་བཤེས་གཉེན་དམ་པ་ཁྱེད་ལ་ཚོགས་ཀྱི་རྡོ་རྗེ་སློབ་དཔོན་ཞུ་བའི་ཡོན་དུ།
ཞེས་སོགས་དང་། དབང་ཐོབ་ནས་དུས་གསུམ་སངས་རྒྱས་སོགས་གསུངས་དགོས་པའི་རྒྱུ་མཚན་བཞིན་མཛད་བཀའ་ཆོས་གནང་ནས་ཆོས་སྤྱོད་གཏོང་རིང་འབུལ་བ་རྣམས་གྲལ་གྱི་སྐུ་རྒྱབ་དང་། གཡོན་སྐུ་མདུན་རྣམས་བསྐོར། རྡོ་སྐས་ཤར་མ་བརྒྱུད་བཞུགས་ཁྲིའི་གཡོན་ནས་སྐུ་མདུན་དུ་སླེབས་པ་དང་། མཛོད་འཛིན་བཞུགས་ཁྲིའི་ལྷོ་ནུབ་ཏུ་བཞེངས་ཏེ་འབུལ་ཐོ་གཤེར་ནས་གསང་སྒོ་ལ་དྲངས། དེ་ནས་འཕྲོ་རྣམས་ལ་གཞོལ་བར་མཛད། ཉིན་གསུམ་ལ་བཀྲ་ཤིས་མངའ་གསོལ་གྱི་ཚེ། གཞི་ཐོག་ཏུ་མཁན་ཕྱག་གཉེར་བརྒྱ་ལས་བན་ཚང་། བདེ་གླིང་དབུ་ཆོས། ཚོགས་ཆེན་དབུ་ཆོས།
གླིང་དཔོན་བཅུ་དྲུག ཡུལ་སློབ་གཉིས། རྩེ་གདོང་སློབ་དབུ་བན་ཚང་བཅས་བྱོན་ནས། མཁན་ཆེན་གྱིས་སྐུ་རྟེན། བརྒྱ་དཔོན་ནས་གསུང་རྟེན། ལས་ཆེན་པས་ཐུགས་རྟེན་དང་ཕྲིན་ལས་རྟེན། ཕྱག་གཉེར་ལ་ཡོན་ཏན་རྟེན་གསེར་བུམ་རེ་རེ། བན་ཚང་རིམ་བཞིན་རོལ་སིལ་རྔ། ཆོས་དུང་རིན་པོ་ཆེ། རྡོར་དྲིལ།
སྣ་བདུན། རྫས་བརྒྱད། བཞུགས་སྟན་རྡོ་རྗེ་རྒྱ་གྲམ་རྣམས་ཕྱག་ཁྱེར་གྱིས་ཕེབས་གོང་ཚོགས་པ་བྱིངས་བཞུགས་ཚར་བ་མཛད། འཇམ་མགོན་སྐུ་མཆེད་ཆོས་ཁྲིར་བཞུགས་པའི་སྐུ་མདུན་ཡབ་རྗེ་རྡོ་རྗེ་འཆང་ཉིད་བཞེངས་མཐར། གཡས་གཡོན་ལ་ཕྱག་ཁྱེར་བ་རྣམས་བསྒྲིགས་ནས། དབུ་བྱེད་ཆེ་བས་བསྐུལ་ལ། སངས་རྒྱས་ཆོས་ཚོགས་ཤུར་མ་གསུམ་ནས་བཟུང་། ཁྲུས་གསོལ། སྐུ་ཕྱིས་བར་དེ་དུས་ཀྱི་ཟིན་བྲིས་བཞིན་མཛད། དེ་ནས་སྐུ་རྟེན་ཡབ་ཀྱི་ཕྱག་ཏུ་བསྣམས་ཏེ།
རྒྱལ་སྲིད་སྣ་བདུན་གྱི་གདངས་དང་བཅས་པས། ཚོགས་གཉིས་མཐར་ཕྱིན་མཚན་མཆོག་སོ་གཉིས་དང་། ། རབ་མཛེས་དཔེ་བྱད་བཟང་པོ་བརྒྱད་ཅུས་སྤྲས། ། སྤྲུལ་པའི་འོད་ཟེར་དཔག་མེད་འཕྲོ་བ་ཅན། ། ལོངས་སྤྱོད་རྫོགས་སྐུ་ཆེན་པོར་དབང་བསྐུར་རོ། ། ཨོཾ་བཛྲ་ཀཱ་ཡ་སིདྡྷི་ཨ་བྷི་ཥིཉྩཱ་མི། གསུང་རྟེན་བསྣམས་ཏེ། ཉེ་རིང་ཀུན་ལ་སྙོམས་པ་ཚངས་པའི་དབྱངས། ། ཐར་ལམ་སྟོན་པ་ལྷ་ཡི་རྔ་བོ་ཆེ། ། སྐྱེ་མེད་འགག་པ་མེད་པ་བྲག་ཆའི་གསུང་། །
ཡན་ལག་དྲུག་ཅུའི་དབྱངས་ཀྱིས་དབང་བསྐུར་རོ། ། ཨོཾ་བཛྲ་ཝཱཀྐ་སིདྡྷི་ཨ་བྷི་ཥིཉྩཱ་མི། ཐུགས་རྟེན་བསྣམས་ཏེ། ཆོས་ཉིད་དག་པ་གཉིས་ལྡན་མངོན་དུ་གྱུར། ། ཆོས་ཅན་ཇི་སྙེད་དབྱེ་བ་སོ་སོར་གཟིགས། ། ཆོས་རྣམས་རྣམ་ཀུན་མངོན་རྫོགས་བྱང་ཆུབ་པའི། ། སྒྲིབ་བྲལ་རྣམ་དག་ཐུགས་ཀྱིས་དབང་བསྐུར་རོ། ། ཨོཾ་བཛྲ་ཙཱིཏྟ་སིདྡྷི་ཨ་བྷི་ཥིཉྩཱ་མི། ཡོན་ཏན་རྟེན་གསེར་བུམ་ཆ་བསྣམས་ཏེ། སྟོབས་ཉིད་རྡོ་རྗེ་མི་འཇིགས་སེངྒེ་བཞིན། །
མ་འདྲེས་མཁའ་དག་ཐུབ་བསྟན་ཆུ་ཟླ་ལྟར། ། བྲལ་དང་རྣམ་པར་སྨིན་པའི་འབྲས་བུ་ཡི། ། ཡོན་ཏན་དྲུག་ཅུ་བཞི་ཡིས་དབང་བསྐུར་རོ། ། ཨོཾ་གུ་ཎ་སིདྡྷི་ཨ་བྷི་ཥིཉྩཱ་མི། རྒྱལ་སྲིད་སྣ་བདུན་ཚེ་ཆོག་བཞིན། རྫས་བརྒྱད་བསང་སྦྱངས་བྱིན་རླབས་འབུལ་ཚིག་རབ་གནས་བཞིན་ལ་བཀྲ་ཤིས་ཀྱི་རྫས་བརྒྱད། དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་རྒྱལ་སྲས་སེམས་དཔའི་དབང་ཕྱུག་དམ་པ་རྣམས་ཀྱིས་གཙོ་མཛད། སེམས་ཅན་སོགས། མེ་ལོང་ཡེ་ཤེས་སོགས། དེང་འདིར་ཡང་དཔལ་ས་སྐྱ་པ་སོགས་རིགས་འགྲེ།
ཡུངས་ཀར་རྫོགས་ནས། ཕྲིན་ལས་རྟེན་སྣ་ཚོགས་རྡོ་རྗེ་བསྣམས་ཏེ། བརྒྱ་བྱིན་རྔ་སྤྲིན་ཚངས་ཉི་ཡིད་བཞིན་ནོར། ། སྒྲ་སྙན་ནམ་མཁའ་ས་བཞིན་སྲིད་མཐའི་བར། ། འབད་མེད་ལྷུན་གྱིས་གྲུབ་པའི་མཛད་པ་ནི། ། རྒྱུན་མི་ཆད་པ་ཉིད་དུ་དབང་བསྐུར་རོ། ། ཨོཾ་ཀརྨ་སིདྡྷི་ཨ་བྷི་ཥིཉྩཱ་མི། དེ་ནས་བཞུགས་སྟན་ཕུལ་ནས་བརྟན་བཞུགས་གདངས་མ། དེ་ནས་དྲིལ་བསིལ་མེ་ཏོག་འཐོར་བ་དང་བཅས་ཤིས་བརྗོད་གདངས་མ། ཉིན་བདེ་གདངས་རིང་མཐར་རོལ་ཆེན།
ཆོས་དུང་རྒྱུན་བཞིན་རྫོགས་པ་དང་། བཙོ་ཐབ་པའི་ཞྭ་གཡབ་ཀི་སྒྲ་བསྐུལ། བཀྲ་ཤིས་ཚུགས་པ་དང་ཤར་སྒོ་ལྷོ་མ་ནས་ས་ཚོགས་ཀྱི་ནུབ་བརྒྱུད་ལ་ཆ་ཞབས་ཁམས་དྲུང་གི་གཞས་དང་། དེ་ནས་བཟུང་ཤར་སྒོ་བྱང་མའི་བར་ལ་རྒྱ་ལུ་ཆས་པའི་མདུང་བཅུ་གཅིག་ནས་བཟུང་། ཕྱི་ཕུར་ལྔའི་བར་མཆོད་ཕྲེང་རྣམས་དང་། ཀི་སྒྲ་རྫོགས་ནས་མཆོད་རོལ་དཀྲོལ་ལ་ཆོས་དུང་རིན་པོ་ཆེས་སྣ་དྲངས་རྔ་རོལ། ཕྲིན་ལས་རྟེན། རྫས་བརྒྱད་སྣ་བདུན། གསེར་བུམ། ཐུགས་གསུང་སྐུ་རྟེན།
དེ་ནས་ཆོས་ཁྲིམས་པ་ནས་རྩི་མའི་བར། ཕྱེ་མར་གྲོ་འབྲས་དང་བཅས་ས་ཚོགས་ཀྱི་ཕྱི་བསྐོར་མཛོ་མོ་བར་ལྟག སྐྱེད་འཕྲང་། བཀྲ་ཤིས་ལྷ་ཁང་། བླ་བྲང་ཟམ་པ། སེངྒེ་སྒོ། སྡེ་ཡངས་མདུན་སྐས་བརྒྱུད་ཕོ་བྲང་རྩེའི་གཟིམ་ཆུང་བཞུགས་ཁྲི་ལ་བྱོན་དྲུང་། གོང་གི་རྟེན་རྣམས་བཤམས། དེ་ནས་ཆོས་དུང་རིན་པོ་ཆེ་གཞི་ཐོག་རྩེ་ནས་ཐང་བཅུ་གསུམ་བསྐུལ། གཞས་སོགས་ནི་ཞག་གྲངས་དུ་མའི་བར་དུ་བྱུང་ཞིང་།
ལེགས་འབུལ་དགའ་སྟོན་ཞག་ལྔ་མ་གཏང་རག་སོགས་ལ་ཐུགས་གཞོལ་བར་གྱུར་ཏོ། ། ཞེས་སྔར་སྲོལ་བཟང་པོ་མི་ཉམས་ཤིང་། ད་སྲོལ་བཟང་པོ་ཇེ་རྒྱས་སུ་མཛད་པའི་རྣམ་གཞག་རྒྱས་པ་ནི། དེ་སྐབས་མཛད་པའི་རྗེ་ཉིད་ཀྱི་ཟིན་བྲིས་སོ་སོར་བཀྲམ་པ་རྣམས་བཞིན་ཏེ་འདིར་ནི་མཚོན་པ་ཙམ་མོ། ། ཆོས་ཁྲི་རིན་པོ་ཆེ་འདི་ཉིད་དུ་སྔོན་བྱོན་གོང་མ་རྣམས་རིམ་ཕེབས་དང་། ས་ལོ་དགུང་སྙིང་ཤིང་སྦྲུལ་བཅུ་གཉིས་སུ་ཕེབས་པ་མེ་འབྲུག་ལོར་ཁྲིར་འཁོད། སྔགས་འཆང་ཆེན་པོ་དགུང་སྙིང་མེ་གླང་དགུར་བྱོན་པ་ཤིང་བྱར་ཁྲིར་ཕེབས། བསོད་ནམས་དབང་པོ་དགུང་སྙིང་ས་ལུག་བཅུ་གཉིས་སུ་བྱོན་པ་ལྕགས་རྟར་ཁྲིར་ཕེབས། སྒར་ཆེན་ས་བྱི་བཅུ་གསུམ་དུ་བྱོན་པ་ལྕགས་བྱི་ལོར་ཁྲིར་ཕེབས། བསོད་ནམས་དབང་ཕྱུག་ས་སྟག་བཅུ་བཞིར་བྱོན་པ་ལྕགས་ཡོས་ལོར་ཁྲིར་ཕེབས།
མངྒའི་མཚན་ཅན་མེ་སྤྲེའུ་བཅུ་གསུམ་དུ་བྱོན་པ་ས་སྤྲེར་ཁྲིར་ཕེབས། བསོད་ནམས་རིན་ཆེན་ཤིང་བྱ་བཅུ་གཉིས་པ་མེ་སྤྲེའུ་ལོར་ཁྲིར་ཕེབས། ཁྱབ་བདག་རྡོ་རྗེ་འཆང་ཆེན་པོ་དེ་ཉིད་ས་བྱ་བཅུ་གཉིས་སུ་བྱོན་པ་ལྕགས་སྤྲེལ་ཁྲིར་ཕེབས། འཇམ་མགོན་དབང་སྡུད་སྙིང་པོ་འདི་ཉིད་ཆུ་ལུག་བཅོ་ལྔར་བྱོན་པ་མེ་བྱ་ལོར་ཁྲིར་ཕེབས་པ་བཅས། ས་ལོ་དང་སྔགས་འཆང་སྐུ་རྐྱང་། བསོད་ནམས་དབང་པོ་སྐུ་མཆེད་གཉིས། སྒར་ཆེན་སྐུ་མཆེད་གསུམ། བསོད་ནམས་དབང་ཕྱུག མངྒའི་མཚན་ཅན། ཡབ་རྗེ་བསོད་ནམས་རིན་ཆེན་རྣམས་སྐུ་ཀྱང་།
རིགས་བརྒྱའི་ཁྱབ་བདག་རྡོ་རྗེ་འཆང་ཆེན་པོ་སྐུ་མཆེད། འཇམ་མགོན་མི་སྲིད་བཟུང་བ་ངག་དབང་ཀུན་དགའ་དཔལ་ལྡན་ཆོས་སྐྱོང་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་སྐུ་མཆེད་བཅས་ལས། ཡབ་ཀྱིས་མངའ་གསོལ་མཛད་པ་བསོད་ནམས་དབང་པོ་ནས་མངྒའི་མཚན་ཅན་བར་དང་། ཡབ་རྗེ་བསོད་ནམས་རིན་ཆེན་ལ་དགེ་འདུན་ཚོགས་ཆེན་ནས་ཤིས་བརྗོད། དེ་ནས་སོ་སོར་ཡབ་ཀྱིས་མཛད་པ་བཅས། སྔར་སྲོལ་ལ་གསུང་བསྔོའི་མཇུག་གི་བཀྲ་ཤིས་མང་དུ་གསུངས་མཐར་མཛད་པ་འདྲ་མོ་རྣམ་ཐར་ཕལ་ཆེར་ན་མཆིས། རྗེ་རྡོ་རྗེ་འཆང་སྐུ་མཆེད་ལ་ནི། སྣ་བདུན། རྫས་བརྒྱད་གནང་ཞིང་། སོ་སོའི་གཞུང་གསུངས་མཐར་ཤིས་བརྗོད་མང་པོ་གདངས་དང་བཅས་མེ་ཏོག་འཐོར་བར་མཛད་ཅིང་།
གང་ལྟར་རྗེ་ཉིད་ཀྱིས་ཆོས་ཁྲི་མཁས་པ་ཟིལ་གནོན་འདི་ཉིད་ལ་ཞབས་ཏོག་ཚར་ཕྱིན་ངོ་མཚར་ཅན་དང་། དེའི་ཤར་ཕྱོགས་ཀྱི་དར་ཆེན་བཀོད་ལེགས། ཁྲོ་ཁང་ཁྲོ་ཆེན་ལ་དཀར་གཡའ། འཆམས་སྐུ་དྲེགས་པ་ཟིལ་གནོན་ལྕམ་དྲལ། ལས་མཁན་ཞལ་འབག་གསར་བསྐྲུན་དེ་དག་ཐམས་ཅད་ཀྱི་སྔ་ཕྱི་བར་གསུམ་གྱི་དེབ་དང་། ཐོ་གཞི་གསར་བསྒྲིགས་སོགས་བླ་མ་གོང་མ་རྣམས་ཀྱི་དགོངས་ཟབ་རྫོགས་ཕྱིར་དང་། སླད་ཀྱིས་སྤྱན་ལྟོས་བཟང་པོ་འབྱུང་བར་འགྱུར་བ་སོགས་ཐུགས་བསྐྱེད་བླ་ན་མེད་པས་དུས་འདའ་བར་མཛད་ཅིང་། དེ་ནས་རིགས་སྲས་དམ་པ་ཞལ་རྣམ་པ་གཉིས་རྒྱལ་ཚབ་མཆོག་ཏུ་མངའ་གསོལ་གེགས་མེད་དུ་འགྲུབ་ནས། རྟ་ཟླའི་ཉི་ཤུ་སྐོར་ལ་རྒྱལ་གསུང་བཀའ་འགྱུར་རིན་པོ་ཆེ་གསུང་སྒྲོགས་སོགས་སྐུ་རིམ་རྒྱ་ཆེར་མཛད་མུའི་ཉེར་གཉིས་ལ་རྒྱལ་ཚབ་དེ་མོ་གོང་མ་རིན་པོ་ཆེ་དང་། ཉེར་དགུར་རྒྱལ་ཡུམ་བསྐལ་བཟང་བདེ་སྐྱིད་བུ་འཁྲིད་ཞི་བར་གཤེགས་པས།
ཡབ་སྲས་ཞལ་རྒྱས་ནས་ཡུམ་མཆོག་དེ་ཉིད་ཀྱི་དགོངས་རྫོགས་སྤྱི་དང་བྱེ་བྲག་བཀའ་དྲིན་ཆེ་བ་དང་། གཞན་ལའང་བཀའ་འདོམས་བཅས་ཡང་དག་པར་མཛད་དེ། སྐུ་གསུང་ཐུགས་ཀྱི་ནང་རྟེན་རྣམས་བླ་བྲང་ཤར་དུ་བཞུགས་སུ་གསོལ་བ་དང་། རྩེ་གདོང་ཕྱོགས་སུའང་དགེ་རྒྱུན་རྒྱ་ཆེར་འཛུགས་པར་མཛད། དབོ་ཟླའི་བཅུ་གཉིས་ནས་བཟུང་སྟེ་ཡང་ཡབ་སྲས་ཞལ་རྒྱས་ནས། དེ་མོ་གོང་མ་མཆོག་གི་དགོངས་རྫོགས་སུ་ཀྱེ་རྡོ་རྗེ་མན་ངག་ལུགས་ཀྱི་དཀྱིལ་འཁོར་དུ་དགུང་ཞག་བཟུང་སྐབས་རྟེན་གྱི་གཙོ་བོར་ས་སྐྱ་པ་ཆེན་པོ་ཀུན་དགའ་སྙིང་པོའི་ཞལ་ཐང་མཁན་པོ་ཞང་གསུམ་ཐོག་པས་བཞེངས་པ་ལ། ས་ཆེན་ཉིད་ཀྱིས་ཕྱག་ནས་མཛད་པ་དེ་ཉིད། སྐབས་ཤིག་དབུས་ཕྱོགས་སུ་འཁྱར་བ། ཡར་ཀླུངས་པ་སེངྒེ་རྒྱལ་མཚན་གྱིས་ཉམས་གསོ་མཛད་དེ་གནས་གསར་བ་རིམ་ཅན་གྱི་ཕྱག་ཏུ་བཞུགས་པ་ཁྱབ་བདག་བཀའ་འགྱུར་བ་ཆེན་པོ་གཤེགས་དུས་ས་སྐྱར་བསྔོ་རྟེན་དུ་རབ་བྱུང་བཅུ་གཅིག་པའི་ལྕགས་བྱི་ལོར་འཇམ་དབྱངས་བསོད་ནམས་དབང་ཕྱུག་གི་ཕྱག་བབས་དེ་ཉིད་ཞལ་དབྱེ་ཞིང་། སྟ་གོན་ལྔ་དང་།
དངོས་ཆོག་དྲུག་རེ་བཅས་རྒྱས་པར་སྩལ། གཞན་ཡང་དགེ་འདུན་ལྔ་བཅུ་ཁ་ཡར་གྱིས་ཞག་ལྔའི་རིང་ཀྱེ་རྡོར་སྒྲུབ་མཆོད་ཀྱི་སྔོན་འགྲོར་གོང་མ་ལྔ་བསྟོད་ཤླཽ་ཀ་དང་པོ་ཕྲེང་བསྐོར། ཡོངས་རྫོགས་དང་བསྐང་བ་རྒྱས་པ་ལ་སོགས་པ་དགོངས་རྫོགས་མང་དུ་བཀའ་གསང་གིས་གདམས་ནས། ནག་ཟླའི་ནང་སྡེ་དགེ་ས་དབང་བློ་གྲོས་རྒྱལ་མཚན་སོགས་འདས་མ་འོངས་རྒྱལ་རབས་རྣམས་ཀྱི་དགོངས་རྫོགས་སུ་དངུལ་བྲེ་ཆེན་འགའ་ཞིག་སྦྱོར་འཇགས་བཞིན། ཆོས་སྡེ་ལྷོ་ནས་ཉིན་གཅིག་ལ་དགེ་འདུན་ཞལ་གྲངས་ཀྱིས་བསགས་པའི་བཟང་པོ་སྤྱོད་པའི་སྨོན་ལམ་ཁྲི་ཚར་འགྲོ་ངེས་ཇི་སྲིད་བར་ནག་ཟླའི་ནང་མཛད་དགོས་ཀྱི་གཏོར་ཐོ་ལྷ་ཆེན་དབུ་བྱེད་ཀྱི་དེབ་སུ་འགོད་པར་མཛད་ཅིང་། ཆོས་སྡེ་བྱང་པར་ནི་སྨན་བླ་སོགས་སོ། ། དེ་ནས་ཚལ་གུང་ཐང་ཞེས་ཞང་གཡུ་བྲག་པའི་གདན་ས་ན། རྗེ་དྲུང་རིན་པོ་ཆེ་དྲེགས་བྱེད་ཀྱི་ཚུལ་བཟུང་བ་སྟོབས་ལྡན་དྲག་ཤུལ་དབང་པོ་ཡབ་ཡུམ་རྗེ་ཉིད་གཞོན་ནུའི་དུས་ནས་ཡང་ཡང་གཟིགས་སྣང་ལ་འཆར་བ་ཞིག་ཡོད་གསུངས་པ་དེས། གསེར་འཕྱང་ལོའི་གུང་ཐང་ཞང་མཆོད་གྲོ་བཞིན་ཚེས་བརྒྱད་ལ། ས་སྐྱ་ནས་གསེར་གྱི་སྤུ་གྲི་ཞགས་དམར།
རྒྱལ་མཚན་དགུ་བརྩེགས་སེངྒེའི་མགོ་ཏོག་ཅན་དགོས་ཚུལ་བཞིན་གནང་བའི་དུས་ཚེས་དེར། ཡོང་དོན་མེད་པར་སྔ་དྲོ་མཆོད་རྟེན་བཀྲ་ཤིས་སྒོ་མང་བྱིན་ཅན་གདུགས་མེད་ཞིག་ལ་ཉམས་གསོའི་ཞལ་བཀོད་མཛད་དགོས་དང་གཤིན་རྗེ་དགྲ་ནག་གི་དཀྱིལ་ཐང་། ཡང་དཀྱིལ་ཐང་ཧྲུལ་བ་ཞིག ཕོར་སྟོད་རྣམས་གློ་བུར་དུ་བྱུང་ཞིང་། ཕུར་སྒྲུབ་ལ་ཕེབས་ཐོག་སྐུ་མདུན་དུ་བཙུན་མ་གཞོན་ནུ་མ་གཉིས་ཀྱིས་ས་ཤ་ཕུང་པོར་སྤུངས་པ་དང་། དེ་ཉིན་ཕུར་སྒྲུབ་བཤད་ལས་པའི་ཚིག་ལ། རྗེ་རྡོ་རྗེ་འཆང་ཉིད་འགྲོ་བ་ཐམས་ཅད་ཀྱི་མགོན་པོ་ཡིན་ཚུལ་དང་། བོད་ཀྱི་གྲུབ་མཐའ་ཀུན་ས་ལུགས་ཡིན་ཚུལ་གྲས་ལ་ཞང་གཡུ་དྲག་པའང་ས་ཆེན་གྱི་ཞལ་སློབ་ཤན་རྡོར་སེང་དང་། སྐྱུ་ར་ཨ་སེང་གི་ཞལ་སློབ་ཡིན་ཚུལ་བྱུང་བ་རྣམས་ལ། རྗེ་ཉིད་ཀྱི་བཀའ་ལས།
ངེས་པར་བརྟག་རྒྱུ་ཞིག་ཡོད་དོ་གསུངས། དེ་མཚམས་ནས་དར་རྩེ་མདོར་མེ་ཆུས་གནོད་པ་ནར་མར་བྱུང་བ་རྣམས་ཐུགས་ཀྱིས་མ་བཟོད་པར། དེ་དག་བཟློག་ཕྱིར་ཕ་སྒར་དང་ཟུར་སྦུག་གཉིས་ལ་སྩལ་རྒྱུའི་གུར་ལྷ་བརྒྱད་འཁོར་ལོ་བཅས་དང་། གསེར་ཟངས་ཀྱི་རྡོ་རྗེ་འཆང་། འཇིམ་གྲུབ་རྗེ་བཙུན་གོང་མ་ལྔ། སྔགས་འཆང་ཆེན་པོ། ཨ་མེས་ཞབས་རྣམས་རིང་བསྲེལ་རྣམ་བཞིའི་ནང་བཟུང་དང་། ཁྱད་པར་ཡུལ་ཕྱོགས་དེར་མེ་ཆུའི་གནོད་པ་ཞི་བའི་འདོད་གསོལ་དང་བཅས་དམ་ཡེ་དབྱེར་མེད་དུ་བྱིན་གྱིས་རློབ་པར་མཛད་དེ་སྩལ་བས་ཡུལ་ཕྱོགས་དེར་བྱོན་པ་ཙམ་གྱིས་གནོད་པ་ལས་གྲོལ་བར་གླེང་ངོ་། ། དབྱུག་ཟླའི་ནང་མུས་ཆེན་ལ་དེ་མོ་རིན་པོ་ཆེའི་མཆོག་སྤྲུལ་སྐོར་ལྷ་མོ་ཤྲ་བ་ཎའི་སྒོ་ནས་བརྟག་དགོས་གསུངས་པའི་བཀའ་ལན་སྨིན་ཟླའི་བཅོ་བརྒྱད་ལ་འབྱོར་རྒྱུའི་ཐོ་རེངས་འོད་གསལ་དུ། སྐྱེད་ལྷས་ཡིན་དགོངས་པའི་བྲག་རྩེར་རྗེ་ཉིད་དང་།
གཞན་འགའ་རེ་བཅས་མཆིས་པར་རྗེ་ཉིད་ནས་བྲག་འདི་ལ་གཏེར་སྒོ་གསལ་པོ་ཡོད་པའི་གོང་དེ་ནས་གཅིག་གིས་བརྐོས་ཟིན་འདུག གཤམ་འདི་ན་ཇི་འདྲ་ཡོད་དམ་དགོངས་ཤུལ་དེ་ནས་བརྐོ་བར་མཛད་པས། ལཉྪཱ་ནའི་ཨཱཿརང་བྱོན་དམར་པོ་ཞིག་དང་། བརྐོས་ཟིན་ཕྱག་ན་ཡོད་པའི་རྡོ་བའི་དུམ་བུ་དེར་བོད་ཡིག་དབུ་ཆེན་གྱི་ཨཿདམར་པོ་ཡོད་པ་ཞིག་འཁྲུངས་པས་མུས་ཆེན་གྱི་གསུང་དང་ཆ་འདྲར་མངོན་ནོ། ། དེ་དག་གི་དོན་བསྡུ་ན། གང་དང་དབྱེར་མེད་རྒྱལ་སྲས་ཉི་ཟླ་ཟུང་། ། ཆོས་སྲིད་བླ་ནར་འཕགས་པའི་ཐང་ཡངས་སུ། ། རྒྱལ་ཚབ་མཆོག་ཏུ་དབང་བསྐུར་དགེ་ལེགས་ཀྱི། ། རྟེན་འབྲེལ་འཕྲུལ་བརྒྱའི་ཕྲིན་ལས་སྣང་བ་འབྱམས། ། འཇིག་རྟེན་ཁམས་ཀུན་ཁྱབ་པའི་ངོ་མཚར་ལས། །
བདེ་སྐྱིད་མངོན་པར་འབར་བའི་ཕྲིན་སྐྱེས་ནི། ། ཕྱོགས་ཀྱི་བུ་མོ་དགའ་བའི་གར་སྟབས་ཅན། ། ཅི་ཡང་ལ་ཉེ་གྲོལ་བཞིན་སྤྲོ་བས་འགུལ། ། རྒྱལ་བསྟན་སྤེལ་བའི་སྣང་བྱེད་གྲུབ་དབང་རྗེས། ། ཡོངས་རྫོགས་བསྟན་པ་གཏད་པའི་སྙན་གྲགས་གཏམ། ། དཀར་ཕྱོགས་ལ་སྲུང་ཐོས་འཛིན་འཕོས་མ་ཐག ། ལེགས་སྐྱེས་མེ་ཏོག་དོག་པ་ཆར་བཞིན་ཉིལ། ། ལྷན་སྐྱེས་ནག་པོའི་མཐུ་སྐྱེངས་ཟོལ་སྦྱོར་ལ། ། སྣང་ངོ་འཁྲིད་ཕྱིར་གཤེགས་པའི་དགོངས་རྫོགས་དང་། ། ཀུན་བཟང་སྨོན་ལམ་ངང་དུ་དྲེགས་བྱེད་ཅིག །
རྩེད་འཇོའི་ཆོ་འཕྲུལ་ཚར་དུ་དངར་བ་གཡོ། ། རྒྱ་ཡུལ་དར་མདོའི་སྣོད་བཅུད་འཇུག་ངོགས་སུ། ། འབྱུང་བཞིའི་གནོད་པ་བསྲུང་བའི་བྱིན་གུར་ཕུག ། དམ་པ་ཕན་ཚུན་དག་པའི་སྣང་ངོ་རུ། ། མཐུན་སྣང་གྲུབ་པའི་གཟིགས་སྣང་ཨེ་མ་མཚར། ། ཞེས་ཀྱང་སྨྲས་སོ།། ༈ །།དགུང་གྲངས་ལྔ་བཅུར་བྱོན་པ་ས་ཁྱི་ནག་ཟླའི་བཅུ་གཅིག་ནས་འཇམ་མགོན་སྐུ་མཆེད། རྗེ་བཙུན་དྲུང་སོགས་ལ་སྟོབས་ཀྱི་མགོན་པོ་དཔལ་ལྡན་བི་རཱུ་པའི་ཞལ་གདམས་གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་པ་ཟབ་མོ་ཚོགས་བཤད་མཁན་ཆེན་ངག་དབང་ཆོས་གྲགས་ཀྱི་ཡིག་སྟེང་ནས། སྔོན་འགྲོ་སྣང་བ་གསུམ་གྱི་འཁྲིད། རྒྱབ་བརྟེན་ལུང་གི་སྐོར་ལ།
བིརྺ་པའི་རྣམ་འགྱུར་དྲུག་གི་སྒོ་ནས་བསྟོད་པ། བླ་མ་རྒྱ་བོད་ཀྱི་ལོ་རྒྱུས་ནས་བཟུང་ཡབ་རྗེ་བསོད་ནམས་རིན་ཆེན་བར་གྱི་བླ་བརྒྱུད་རྣམ་ཐར་རྣམས་དང་། གསུང་ངག་བྱུང་ཚུལ་ལེགས་བཤད་འདུས་པའི་རྒྱ་མཚོ་རྣམས་སྔོན་དུ་འགྲོ་བའི། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་རྣམས་དང་། ལམ་གྱི་དངོས་གཞི་རྒྱུད་གསུམ་གྱི་སྒོ་ནས་བཀྲི་བ་ལ་ཐོག་མར་སློབ་མ་རྗེས་འཛིན་སོགས། དབང་གི་མངོན་པར་རྟོག་པ་བརྒྱད་དང་ལྡན་པའི་རྡུལ་ཚོན་གྱི་དཀྱིལ་འཁོར་དུ་རྒྱུ་དུས་ཀྱི་དབང་བསྐུར་བ་རྩ་སྔགས་ཨཥྚའི་བཟླས་ལུང་དང་བཅས་པ། ལུས་དཀྱིལ་འཁྲིད་ཀྱི་སྔོན་འགྲོར། ཐབས་རྒྱུད་ཀྱི་གཙོ་བོ་ལམ་དུས་ཀྱི་དབང་བསྐུར་བ་ཡི་གེ་བརྒྱ་པའི་བཟླས་ལུང་དང་བཅས་པ། གསང་དབང་གི་འཁྲིད་ཀྱི་སྔོན་འགྲོར། རྗེ་བཙུན་རྡོ་རྗེ་བདག་མེད་མའི་རས་དཀྱིལ་དུ་དབང་བསྐུར་བ་དང་།
སིནྡྷུ་རའི་དཀྱིལ་འཁོར་དུ་བྱིན་གྱིས་བརླབས་པ་བཅས། ལྟ་བའི་སྐབས་སུ་དམ་ཚིག་དང་། བསྐྱེད་རིམ་ཕྱི་ནང་སྐབས་སུ་སོ་སོའི་རྣམ་བཤད་རྣམས་དང་བཅས། དངོས་གཞིའི་འཁྲིད་རྒྱུད་གསུམ་སྙིང་པོའི་ལེགས་བཤད་ཇི་ལྟ་བ་བཞིན་དང་། རྒྱབ་བརྟེན་ལུང་ལ། རྗེ་བཙུན་གྱི་དཀར་ཆག་ནང་བཞིན་གླེགས་བམ་པོད་སེར་མ། རྒྱལ་ཚབ་དམ་པའི་དཀར་ཆག་ནང་བཞིན་པོད་དམར་མ། པོད་ནག་མ་ལ། རྣམ་ཐར་ངོ་མཚར་སྣང་བ། ལུས་དཀྱིལ་ཆོག
ལམ་ཟབ་བླ་མའི་རྣལ་འབྱོར། འཁྲིད་ཡིག་སྦས་དོན་གསལ་བ། གནད་བཅུ་གཅིག གནད་དྲུག དབང་པོ་རབ་འབྲིང་གསུམ་གྱིས་བཀྲི་བའི་འཁྲིད་རྣམས་གསལ་བྱེད་རྣམ་བཤད་མན་ངག་གི་མཛོད་རྣམས་དང་། བསྐྱེད་རིམ་རྣམ་བཤད་གསང་སྔགས་མཛེས་རྒྱན། ཕྱི་དཀྱིལ་རྣམ་བཤད་བློ་གསལ་བདེ་འཇུག ལུས་དཀྱིལ་རྣམ་བཤད་བདེ་ཆེན་བཅུད་སྙིང་། ཡང་དེའི་རྣམ་བཤད་ཉུང་ངུས་རྣམ་གསལ། རྡོར་དྲིལ།
བགྲང་ཕྲེང་། དགང་བླུགས། བུམ་པ་རྣམས་ཀྱི་རྣམ་བཤད། དམ་ཚིག་རྡོ་རྗེའི་སྒྲུབ་ཐབས་སྡིག་སྒྲིབ་ཀུན་འཇོམས། གསུང་ངག་བྱུང་ཚུལ་དང་ཁོག་ཕུབ་ཀྱི་ཟིན་བྲིས་གསུང་ངག་བསྟན་པའི་པད་ཚལ་བཞད་པ། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་ཀྱི་ཆོ་ག་དམ་པའི་བཞེད་སྲོལ། སློབ་མ་རྗེས་འཛིན་ཉམས་སུ་བླངས་བདེ། ཨཥྚ་སོགས་ཀྱི་བཟླས་ལུང་གོ་བདེར་བཀོད་པ། བདག་མེད་མའི་བྱིན་རླབས་བྱ་ཚུལ་ལེགས་བྱས་གཏམ་གྱི་བདུད་རྩི། དམ་ཚིག་རྣམ་བཤད་བག་ཡོད་གཏམ་གྱི་བདུད་རྩི།
ལམ་དུས་རྒྱས་འབྲིང་བསྡུས་གསུམ་གྱི་རྣམ་དབྱེ་བདུད་རྩིའི་གཏམ་བཟང་། སྣང་གསུམ་དང་རྒྱུད་གསུམ་སྙིང་པོའི་ལེགས་བཤད་རྣམས་ཀྱི་ལུང་། ངག་དབང་ཆོས་གྲགས་ཀྱི་ཡིག་སྟེང་ནས། ལམ་ཟབ་ཕྱི་མའི་བྱིན་རླབས་ཡིག་ལུང་བཅས་དང་། རྒྱུན་གྱི་ཉམས་ལེན་གྱི་ཡི་གེ་དཀོན་མཆོག་ལྷུན་གྲུབ་ཀྱི་ཚིགས་བཅད་མ་དང་། སྔགས་འཆང་ཆེན་པོས་མཛད་པ། ངོར་ཆེན་གྱི་བརྒྱུད་འདེབས་ཁ་སྐོང་བཅས་པའི་ལུང་། བིར་བསྲུང་ཐུན་མོང་བ་ངོར་ཆེན་གྱིས་མཛད་པ་ཟུར་འདེབས་བཅས་དང་། ཐར་རྩེ་པཎ་ཆེན་གྱི་ཡིག་ལུང་བཅས། རྗེས་གནང་སྐོར་ལ།
རི་ཁྲོད་མ་སེར་མོ་ཆག་ལུགས། ཚེ་དཔག་མེད་དཀར་པོ། སེངྒེ་སྒྲ། བཅུ་གཅིག་ཞལ། གཉན་སྒྲོལ། རྣམ་འཇོམས་བ་རི་ལུགས། རྣམ་རྒྱལ་ལྷ་དགུ། གུར་ནས་གསུངས་པའི་འབྱུང་འདུལ། མི་གཡོ་བ་དཀར་སྔོན་རྣམས་དཀོན་མཆོག་ལྷུན་གྲུབ་ཡིག་སྟེང་ནས་ལུང་བཅས། ས་ལོའི་འཇམ་དབྱངས་དམར་སེར་ལུང་བཅས།
སྒྲོལ་དཀར། གནས་བཅུ། གྲྭ་ཛམ་རྣམས་སྔགས་འཆང་། སྤྱན་གཟིགས་སྐྱེར་སྒང་ལུགས། སེང་གདོང་སྔོན་པོ། དམེ་བརྩེགས་ལྗང་ནག སྨན་བླ་རྣམས་ཐར་རྩེ་པཎ་ཆེན། བཀའ་གདམས་ལྷ་བཞི། རྟ་མགྲིན་སྐྱེར་སྒང་། མགོན་དཀར་རྣམས་ངག་ཆོས།
སངས་ཕུན་ཕྱག་རྡོར་གཏུམ་པོ། འཇམ་ནག་ཁྱུང་ཁྲ་རྨོར་ཆེན་ཡིག་ལུང་བཅས་དང་། འཁོར་ལོ་བདེ་མཆོག་སྤྱོད་པའི་རྡོ་རྗེ་ལུགས་ཀྱི་རས་དཀྱིལ་དུ་དབང་། རྣལ་འབྱོར་མའི་བྱིན་རླབས་བཅས་མཛད་ནས། འཇམ་དབྱངས་མཁྱེན་བརྩེའི་འཁྲིད་ཡིག གོང་ས་ལྔ་པའི་འཆད་ཐབས་རྗེ་ཉིད་ཀྱི་ས་ཆེན་ཐུགས་ཐིག་གསུམ་གྱི་སྟེང་ནས་ཉམས་འཁྲིད་ཞལ་ཤེས་གསུམ། འཕོ་བ་ལེ་ཚན། ལུས་དཀྱིལ་དང་བཅས། རྒྱབ་བརྟེན་ལུང་ལ། བདེ་མཆོག་རྩ་རྒྱུད་བརྒྱུད་འདེབས་སྨོན་ལམ་དང་བཅས་པ་རྗེ་ཉིད་ཀྱི་གསུང་།
མཁའ་སྤྱོད་བེའུ་བུམ་རྟགས་ཅན་ནང་ནས་ཨིནྡྲ་མཻ་ཏྲི་གཉིས་ཀྱི་བྱིན་རླབས་བྱ་ཚུལ་ངག་ཆོས་ཀྱིས་མཛད་པ་མ་གཏོགས་ཚང་མའི་ལུང་དེས་མཛད་ཡིག་སྟེང་ནས་གུར་ཁྲོ་བཅུའི་རྗེས་གནང་ལུང་བཅས་སྔོན་འགྲོའི། རྡོ་རིང་པ་དང་མཁྱེན་བརྩེའི་འཁྲིད་ཡིག ཞྭ་ལུ་པའི་འཆད་ཐབས་རྣམས་ཀྱི་སྟེང་ནས་རྡོ་རྗེ་བྲག་རྫོང་མའི་ཕྱི་ཁྲིད། ཁྱད་པར་ཐུན་མོང་མ་ཡིན་པའི་མན་ངག་ལྡེ་ཁར་གདགས་པ། དྲག་པོ་སྔགས་རྒོད་དང་བཅས་པའི་འཁྲིད་དང་། ལུང་ལ། ཚར་ཆེན་གྱི་བརྒྱུད་འདེབས་དང་རྒྱུན་ཁྱེར། སྔགས་འཆང་གི་བསྲུང་འཁོར་བར་ཆད་ཀུན་སེལ། མགོན་པོའི་ཆོས་འབྱུང་། རྡོ་རིང་པའི་དྲག་པོ་སྔགས་རྒོད་དང་།
སྔགས་པ་ནང་རྒྱས་སོགས་ཀྱི་ཡི་གེ ངག་ཆོས་བྲག་རྫོང་མའི་ཁྲིད་ཡིག ཕྱི་ནང་གི་བྲག་རྫོང་མའི་འཁྲིད་ཡིག་ལུང་རྣམས་དང་། ཚེ་དཔག་མེད། མི་འཁྲུགས་པ། གསང་འདུས། ཀུན་རིག ཕུར་པ་རྣམས་ཀྱི་དབང་། གུར་ལྷ་བརྒྱད། ཞལ་བསྙེན་དུས།
དུར་བདག་རྣམས་ཀྱི་རྗེས་གནང་། གདུགས་དཀར། ཚེ་དཔག་མེད་ཀྱི་སྒྲུབ་དཀྱིལ། རྩ་བརྒྱུད་བརྟག་གཉིས། ལུས་དཀྱིལ། དབང་ཆུ། གཏོར་ཆོག་མཛེས་རྒྱན། ཀྱེ་རྡོར་བསྙེན་སྦྱིན་རྣམས་ཀྱི་ལུང་དང་། ཚེ་དབང་གྲུབ་རྒྱལ་མ་རྣམས་ལེགས་པར་སྩལ་ཏོ། ། ནག་ཟླའི་ཟླ་མཇུག་དར་ལྡིང་ནས་བོན་གསུམ་སྲིད་པའི་གཏོ་སྐུ་འཛུགས་པར་བྱུང་ཞིང་།
དེ་ལོ་ཚོམས་ཆེན་སྐོར་ལ་དཀར་གསལ་དང་། གནམ་ཡངས་སོགས་ལ་ཞབས་ཏོག་རྒྱ་ཆེར་མཛད་ཅིང་། དགེ་བསྙེན་མ་ཆོས་ཉི་བྱང་ཕྱོགས་སུ་གདན་འདྲེན་གྱིས་ཆབ་ཀླུ་སེངྒེ་སྒྲ་སོགས་ཡང་དག་གནང་། སྣྲོན་ཟླའི་ཚེས་དགུ་ལ་གདན་ས་ཆེན་པོའི་དབྱར་ཆོས་ཀྱི་ཐོག འཇམ་མགོན་ངག་དབང་ཀུན་དགའ་དཔལ་ལྡན་ཆོས་སྐྱོང་འདི་ཉིད་ཀྱིས་ཚད་མ་རྣམ་འགྲེལ་ཐུགས་ཀྱི་བང་མཛོད་དུ་ཞུགས་ནས་ལེགས་བཤད་ཀྱི་དགའ་སྟོན་སྩོལ་བར་རྗེ་རྡོ་རྗེ་འཆང་གི་བཀས་བསྐུལ་ཞིང་། གཞན་ཡང་དེ་སྔོན་དབུ་མ་རྩ་ཤེས་དང་། སྡོམ་གསུམ་ཁ་སྐོང་སོགས་ལའང་གསུང་བཞེད་གནང་། ཆུ་སྟོད་ཚེས་བཞི་ནས་བཟུང་འཇམ་མགོན་སྐུ་མཆེད་ལ་རྣམ་སྲས་རིགས་ཅན་བཅོ་ལྔའི་རྗེས་གནང་གནང་དུས་ཀྱི་ལ་ཉེ་རྣམས་རྗེ་ཉིད་ཀྱི་ཕྱག་བྲིས་འཕྲུལ་མེད་དུ་མཛད་པ་ལས་འདི་ལྟར་རོ། ། ས་ཁྱི་ཟླ་༦ཚེས་༤ནས་བཟུང་ས་སྐྱ་པ་ཀུན་བློས་རིགས་ཀྱི་བུ་སྤུན་ལ་རྒྱལ་ཆེན་རྣམ་སྲས་རིགས་ཅན་བཅོ་ལྔའི་རྗེས་གནང་སོགས་ཟབ་ཆོས་འགའ་ཞིག་འཆད་རྒྱུའི་དབུ་ཚུགས་ཉེའི་ཚེས་༣ཀྱི་ཉིན་སེ་འབྲས་དགེ་འདུན་པའི་གྲས། སོག་པོ་དགེ་སློང་བློ་བཟང་བཀྲ་ཤིས་གངས་རིར་འཁོར་ལོ་བདེ་མཆོག་གི་སྒྲུབ་པ་ལ་འབྱོན་འདོད་ཅན་ནས།
དངུལ་ཕོར་ཆུང་ངུ་འབྲུ་བཟང་གིས་གང་བ་ཞིག་དང་། མཛོད་བཏགས་དཀར་ཐུང་དྲི་མེད་ཞིག་བྱིན་ཞིང་། ཚེས་༤ཀྱི་སེར་ཆེན་རྗེས་གནང་དྲག་པོའི་བཀའ་གཏད་བཅས་བགྱིད་རྒྱུའི་སྔ་དྲོ་བདེ་མཆོག་ནས། ལུག་ཤ་ཁོག་བཟང་ཞིག་བསྐྱལ་ཞིང་། རྗེས་གནང་གྲུབ་འཕྲལ་འཆར་ཅན་གཞུང་ས་མཆོག་གི་དབྱར་མཇལ་བཀའ་ལན་རྣམས་འབྱོར་བ་དང་། མཛོད་པར་དག་སྣང་རྒྱུད་བསྐུལ་འདྲ་མོ་སྐྱེས་ཏེ་དཔལ་ས་སྐྱ་པའི་མཛོད་ནག་ཏུ་འཇོག་རྒྱུའི་གསེར་རྡོ་ཚད་དར་ཚོན་སྣ་ལྔའི་འདོགས་བཅས་དང་། དངུལ་རྡོ་ཚད་རྟ་མིག་མར་གྲགས་པ་བརྒྱ་ཐམ་པ་ཚེས་༦ཉིན་རྣམ་སྲས་མཐིང་གའི་རྗེས་གནང་བྱེད་སྐབས་བསྐྱལ་ཞིང་། ཚེས་༧ཀྱི་གར་མཁན་མཆོག་ལྗང་གུའི་རྗེས་གནང་ཉིན་གོང་གི་དགེ་སློང་དེས་ཐོད་པ་མཚན་ལྡན་ནང་འབྲུ་དང་གླང་པོ་ཆེའི་ཤ ཀླུ་སྨན། དྲི་བཟང་།
མེ་ཏོག་ཙམ་པ་ཀས་གང་བ་དང་། ངོས་གསུམ་ལ་མཧེཉྩེ་བཟང་བ་རེ་བྱིན་བྱུང་ཞིང་། ཚེས་༩ཀྱི་རྣམ་སྲས་ཡང་གསང་ལས་མཁན་མདུང་དམར་ཅན་གྱི་རྗེས་གནང་ཉིན། འབྲས་ལྗོངས་ས་མཐའ་རྒྱ་ལི་ཙ་བྱུ་རུ་ནས་གོརྵའི་བློན་པོ་ཛོ་ཥ་མོ་ལོ། བ་དུར་པ་ཤི་པ་དྲ། པུ་པ་ཥ་ཏེ་བཅས་ཀྱིས་ཁོང་རང་གི་དོན་དག་ཡི་གེ་རྟེན་ཕྲན་བཅས་བསྐུར་བ་ནས་ཚིག་རིས་འདི་ལྟ་འདུག་སྟེ། དུས་གསུམ་སངས་རྒྱས་བོད་ཁམས་ས་སྟེང་གནམ་འོག་གི་སེམས་ཅན་ཐམས་ཅད་ཀྱི་བདེ་སྐྱིད་ཁྱེད་ཀྱི་ཕྱག་ན་ཡོད་དོ། ། བོད་ཁམས་ཀུན་གྱི་རྒྱལ་པོ་ལས་ལྷག་པ། ཉི་མ་ཟླ་བ་ལས་ལྷག་པ། ས་སྐྱ་བླ་མ་ཁྱེད་ཡིན་ནོ་ཟེར་བ་འདུག་པས།
རྗེས་གནང་འདི་སྐབས་ཡོང་དོན་མེད་པའི་ཚིག་སྒྲ་ལ་ཉེ་བཟང་བ་དང་། ཚོང་དཔོན་དོན་གྲུབ་དབང་རྒྱལ་ཟེར་བ་རོགས་སུ་འདུག་ཅིང་། མི་སྣ་དམག་དཔོན་ཡིན་ཟེར་བ་དེའི་མིང་། པ་ཐུམ་ཤི་ཥ་ན་ཥ་མུ་ཥེ་ཟེར་བའི། མུ་ཥེ་དེ་ཚེ་མིང་ཡིན་ཟེར་བ། གྲྭ་པ་ཡིན་ཟེར་བའི་མི་སྐྱ་དཀྱུས་མའི་ཆས་ཅན་དེའི་རུས་མིང་ལ། བན་པ་ན་དེ་དང་། མིང་དངོས། རམ་བུ་ཏི་ཛ་ཤི་ཟེར་བ་གཉིས་ཀྱང་ངོས་འཕྲད་ཐོག་གང་ཅིའི་འཕྲོས་བཏང་བས། བླ་མ་ཁྱེད་དང་མཇལ་ནས་ལྟོག་པའང་མེད།
སྐོམ་པའང་མེད། སྡིག་སྒྲིབ་ཐམས་ཅད་ཀྱང་དག་སོང་། བཀའ་གང་གནང་ཞུ། ཞེས་སྐད་གཉིས་པ་བོད་མི་གཏི་ཐོམ་མེ་བདེ་ནས་ཟེར་རོ། ། ཞེས་གསུངས་པ་བཞིན་དང་། ཟླ་བ་དེའི་ཉེར་ལྔ་དཔལ་ལྡན་བླ་མ་དམ་པའི་དུས་ཆེན་མཁའ་འགྲོ་འདུ་བའི་ཚེས་ནས་དབུ་བཟུང་སྟེ། བདུན་ཕྲག་གཅིག་ལྷ་ཆེན་སྤྲུལ་པའི་གནྡྷོ་ལ་ཆེན་པོའི་ཁྱམས་སྟོད་དུ། མཆོད་རྫས་གཟབས་མ་མ་ཚང་མེད་པར་འདུ་བགྱིས་ཏེ། འཇམ་མགོན་ཁྲི་ཕེབས་པ་མཆོག་གི་དབུ་གཡས། གཞུང་སྐྱོར་བ་རྣམས་ནས་སྔོན་མ་ཚུགས་དུས་ཇི་བཞིན་དང་།
བསྙེན་བཀུར། སྟོན་མོ། འགྱེད་སོགས་ཡང་དག་བཀའ་ཡིས་འདོམས་ཏེ། ལོག་པར་སྨྲ་བ་ཚར་གཅོད་པའི་བསྟན་བཅོས་ཆེན་པོ་ཚད་མའི་གཞུང་ལུགས་གྲུབ་མཐའ་ཕྱི་ནང་གཉིས་ཀས་ཞལ་གྱི་བཞེས་པ་ལས། ནང་པའི་གཞུང་ལུགས་རྒྱལ་བའི་བསྟན་པ་རིན་པོ་ཆེ་དག་པར་བསྒྲུབ་པའི་ཆེད། དགྲ་བཅོམ་པ་ཆོས་སྐྱོབ་ལ་སོགས་པས་འཕགས་ཡུལ་དུ་རིག་གཞུང་རྣམ་དག་སྤེལ་བར་མཛད་མོད། དེ་དག་ལས་ཀྱང་ཆེས་ཁྱད་པར་དུ་འཕགས་པ་ནི། དཔལ་ལྡན་ཆོས་ཀྱི་གྲགས་པས་རྒྱས་པའི་བསྟན་བཅོས་ཚད་མ་རྣམ་འགྲེལ་ཞེས། ཚད་མའི་བསྟན་བཅོས་རྣམས་ཀྱི་ནང་ནས་མཆོག་ཏུ་གྱུར་པ་འདི་ཉིད། སྔོན་གྱི་ལོཙྪ་བ་ཆེན་པོ་རྣམས་ཀྱིས་ལྗོངས་འདིར་བསྒྱུར་ཞིང་།
བཤད་པའི་རྒྱུན་བཞུགས་པ་ལྟར་ཡོངས་རྫོགས་བསྟན་པའི་མངའ་བདག་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོས། དཔལ་མེ་དིག་པ་དང་། མེས་ལྷང་འཚེར་བ་སོགས་ལས་ཚད་མ་གསན་པ་དང་། རྗེ་བཙུན་རྩེ་མོས་ཕྱྭ་བ་ཆོས་ཀྱི་སེངྒེ་སོགས་ལ་གསན་ཅིང་། དེ་བས་ཀྱང་ཕུལ་དུ་གྱུར་པ་འཇམ་མགོན་ས་སྐྱ་པཎྜི་ཏས། རྒྱ་བོད་སྔ་རབས་པ་དག་གི་ལོག་རྟོག་རྣམས་ལུང་རིག་གིས་བསུན་ཕྱུང་ནས། ཆོས་ཀྱི་གྲགས་པའི་དགོངས་པ་འཁྲུལ་མེད་དུ་སྐྱོང་བར་མཛད་པ་སོགས་ས་སྐྱ་པའི་ཡབ་ཆོས་གྲས་རང་ཡིན་པས་ན། རིང་མོའི་དུས་ནས་རྗེ་རྡོ་རྗེ་འཆང་ཆེན་པོ་ཉིད་ཀྱི་དགོངས་བཞེད་ཐུན་མོང་ཡིན་པར་གདུང་བརྒྱུད་རྣམས་དང་། འདིར་བཞུགས་ཚད་མ་པ་རྣམས་ལ་གཞུང་སྐྱོར་ཞིག་བྱུང་ན་ཅི་མ་རུང་དགོངས་པ་དམ་པའི་ཐུགས་བསྐྱེད་མངོན་དུ་གྱུར་ཏོ། ། དེ་ལོའི་ཕུར་སྒྲུབ་ལ་རྗེ་ཉིད་ནས་རྗེ་བཙུན་ས་སྐྱ་པའི་བསྟན་པ་རིན་པོ་ཆེའི་ཞབས་ཏོག་ཏུ་གོས་བཟང་དགུ་ལས་བསྐྲུན་པའི་ཕོད་ཀ
རྡོར་གོང་། གོས་བེམ། རལ་ཕོད་སོགས་བགྲངས་ཡས་རྣམས་ཐོག་མར་བཞེས་ཏེ་འཆམས་པར་མཛད་དོ། ། དེ་དག་གི་དོན་བསྡུ་ན། དབང་ལུང་མན་ངག་འཁྲིད་ཀྱི་ཆུ་གཏེར་ཆེར། ། ལོངས་སུ་སྤྱོད་པའི་འཁོན་རིགས་ཛཧྣུཿ ། ལེགས་བཤད་ཞལ་སྐྱུགས་ཚད་མའི་དགའ་སྟོན་མཁན། ། ངོ་མཚར་ལྷུན་གྲུབ་མཚན་མ་ཆལ་ཆིལ་འཇོ། ། ཞེས་ཀྱང་སྨྲས་སོ།། ༈ །།དགུང་གྲངས་ང་གཅིག་ཏུ་ཕེབས་པ་ས་ཕག་རྒྱལ་ཟླའི་སྐེད་ཙམ་ནས་གྲོ་བཞིན་ཟླ་སྐེད་ཙམ་བར་རྗེ་རྡོ་རྗེ་འཆང་ཆེན་པོ་ཡབ་སྲས་རྣམ་གསུམ་ཞལ་རྒྱས་ནས་ཕུན་གླིང་བཞུགས་གཡབ་ཏུ།
བཅོམ་ལྡན་འདས་སྙིང་པོ་ཀྱེ་རྡོ་རྗེའི་གཞི་བསྙེན་ངོ་མཚར་གྱི་མཚན་མ་བཟང་པོ་དང་བཅས་མཛད་སྐབས་རྗེ་རྡོ་རྗེ་འཆང་ནས་བརྩེ་ཆེན་ལྷ་ཁང་དུ་ཞབས་བསྐོར་ཡོངས་བསྡོམས་ཉི་ཁྲི་ཆིག་སྟོང་བཞི་བརྒྱ་ཐམ་པ་དང་། ཕྱག་འབུལ་སུམ་སྟོང་ཉིས་བརྒྱ་བཅུ་ཐམ་པ་གནང་དུས་དང་། ཕུན་གླིང་དབང་ཁང་དུ་བཞུགས་དུས་བཅས་བརྩེ་ཆེན་སྙིང་པོའི་སྣང་བརྙན་དང་རྗེ་བཙུན་རིན་པོ་ཆེའི་སྣང་བརྙན་ཟུང་ཉིན་རེ་བཞིན་ཞལ་གཟིགས་ཚུལ་མི་འདྲ་བའི་གཟིགས་སྣང་མང་པོ་ཞིག་དང་ལྷག་པ་རྗེ་བཙུན་རྣལ་འབྱོར་གྱི་དབང་ཕྱུག་དཔལ་ལྡན་བིརྺ་པ་ཉིད་མངོན་སུམ་དུ་བྱོན་ནས་རྗེ་ཉིད་ལ་དགེས་ཉམས་ཀྱིས་བཞུགས་པ་ལ་རྗེ་ཉིད་ཀྱི་ཐུགས་རྣམ་པར་མི་རྟོག་པའི་ཡེ་ཤེས་ཀྱི་ངོ་བོ་དེ་ཉིད་རྗེ་བཙུན་རྣལ་འབྱོར་དབང་ཕྱུག་གི་ཐུགས་ཀར་འཕོ་ལ་ཁད་པའི་ཚེ། སྐུ་འཁྲིས་ཀྱི་འཇམ་མགོན་གཞོན་ནུའི་ཞལ་དཀྱིལ་སྐྱ་ཁྲོམ་གྱིས་གཟིགས་པས། གསུང་ངག་སློབ་བཤད་སོགས་གདམས་པ་རྒྱ་མཚོ་ད་ཀ་འབུལ་དགོས་དགོངས་ཐུགས་རྗེའི་ལྕགས་ཀྱུས་ནམ་ཡང་མ་བསྐྱུད་ནས། རེ་ཞིག་དག་སྣང་དེ་འགག་པར་མཛད་པ་ཞིག་རྗེ་ཉིད་ལ་འཁྲུངས་ཤིང་། འདི་ནི་ཀྱེ་རྡོར་གཞི་བསྙེན་ཐང་གསུམ་པའི་སྐབས་སོ། ། ཁྲུམས་ཟླའི་ཚེས་བདུན་ནས་བཟུང་། གང་གི་རིགས་སྲས་དམ་པ་འཇམ་མགོན་རྣམས་དང་གནས་གསར་རྡོ་རྗེ་འཆང་གི་མཆོག་སྤྲུལ། འཕན་ཡུལ་བཅོ་བརྒྱད་པ་གཟིམ་འོག་སྤྲུལ་སྐུ་རྣམས་ལ།
ཚེ་དཔག་མེད་ཛེ་ཏཱ་རིའི་དབང་། ཚེ་དཔག་མེད་དཀར་པོ། སྒྲོལ་དཀར། དབྱངས་ཅན་དཀར་མོའི་རྗེས་གནང་ལུང་བཅས་ཚར་ལུགས་དཀར་ལྷ་གསུམ། མི་གཡོ་བ་དཀར་སྔོན། སྨན་བླ། ཀླུ་དབང་ལྷ་ལྔ། གནས་བརྟན་བཅུ་དྲུག འཇམ་དབྱངས་དམར་སེར། གང་བློ་མ།
འཇམ་དཀར་མ་ཏི་ལུགས། འཇམ་དཀར་གསེར་གདུགས་ཅན། སྨྲ་སེང་། འོད་ཟེར་ཅན། རྣམ་རྒྱལ། གཙུག་འབར། གཟའ་ཡུམ་བཀའ་གདམས་ལྷ་བཞི། རྣམ་འཇོམས། ཨུ་ཙརྻ། གཏུམ་པོ།
སྨེ་དུད། ལྗང་ནག སྨེ་ནག བཅུ་གཅིག་ཞལ་གཙོ་འཁོར་ལྔ། དེ་གཙོ་རྐྱང་། སྒྲོལ་དཀར་འོད་ཟེར་དྲུག་སྦྲགས། དོན་ཞགས་ལྷ་ལྔ། གཉན་སྒྲོལ། རྟ་མགྲིན་ལྕགས་རལ། ཤྭ་ན་བཞི་བསྐོར།
ཇོ་ལུགས་དབྱུག་ཐོ་ཅན། རི་ཁྲོད་མ། ཛམ་སེར་ནག་གཉིས། ཛམ་དཀར། ནོར་རྒྱུན་མ། འབྱུང་འདུལ་མེ་དབང་དང་བཅས་པའི་རྗེས་གནང་བཅས་ལས། བཅུ་གཅིག་ཞལ་གཙོ་འཁོར་ལྔ་དང་། ཤྭ་ན་བཞི་བསྐོར། རི་ཁྲོད་མ། ནོར་རྒྱུན་མ་རྣམས་མ་གཏོགས་ལུང་བཅས།
སྒྲུབ་ཐབས་བརྒྱ་རྩའི་རྗེས་གནང་ལུང་བཅས། གྲུབ་ཆེན་བརྒྱད་ཅུའི་རྗེས་གནང་། རྣམ་ཐར། རྡོ་གླུ། བསྟོད་པ། ཚོགས་འཁོར་རྣམས་ཀྱི་ལུང་བཅས། རྡོ་རྗེ་ཕུར་པའི་སྟོད་ལས་དབང་། དྲག་དམར་ཉང་ལུགས་ཀྱི་དབང་། རྡོ་རྗེ་ཕྲེང་བའི་དབང་ཉིན་བཅོ་བརྒྱད་མའི་ལུགས་རྣམས་སྩལ་བ་སོགས་རྐང་གྲངས་ཙམ་དང་ཡིག་ཆ་ནི་འདིར་མ་སྤྲོས་སོ། ། ལུང་གི་སྐོར་ལ།
གདུང་རབས་ཆེན་མོ་དང་། དེའི་ཞལ་སྐོང་དྲུག་པའི་ལོ་རྒྱུས་དེ་བཞིན་དང་བར། ཨེ་ཝཾ་ཆོས་ལྡན་གྱི་ཆོས་སྤྱོད་གླེགས་བམ་དང་པོ་ནས་བི་རྺཔའི་སྐུ་བསྟོད་གཉིས་དང་གོང་མ་ལྔ་བསྟོད། སྡེ་པར་ས་སྐྱ་བཀའ་འབུམ་པོད་ཀ་ཁ་གཉིས་ཡོངས་རྫོགས་རྗེ་ཉིད་ཀྱིས་གསན་ཡིག་བཞིན། བུ་སྟོན་ཆོས་འབྱུང་། རྫོགས་པའི་སངས་རྒྱས་ཀྱི་རྣམ་ཐར་མཛད་པ་འཁྲུལ་མེད་སྤྱོད་པའི་གཏེར། རྡོ་རྗེ་གཞོན་ནུའི་མངོན་རྟོགས་རྒྱས་པ་ཀླགས་པས་དོན་གྲུབ། དཀྱིལ་ཆོག་བློ་དམན་རྟོགས་སླ། གཏོར་ཆོག་ཕྲིན་ལས་མྱུར་མགྱོགས་ཀྱི་ཕོ་ཉ་རྣམས་དང་། རྗེ་ཉིད་ཀྱི་ལྗགས་བསྒྲིགས་སྐོར་ལ།
ཚར་ལུགས་བླ་མ་གཙོ་བསྡུས་ལ་ཕྱག་འཚལ། རྡོ་རྗེ་ཕུར་པའི་མངོན་རྟོགས་བསྡུས་པ་ཞལ་སྐོང་ཅན། དྲག་དམར་གྱི་ཕྲིན་གཞུང་ཕྱག་ལེན་མཛེས་རྒྱན། ས་སྐྱ་པའི་གདུང་བརྒྱུད་རྣམས་དང་བན་ཚང་བའི་ཞལ་འདོན་གཙོ་བསྡུས། ཞབས་བརྟན་བདེན་ཚིག་རྣམས་དང་། སྡོམ་གསུམ་བརྒྱུད་འདེབས་རྣམས་སྩོལ་བར་མཛད་ཅིང་། དེའི་ཚེ་མཆོག་སྤྲུལ་རིན་པོ་ཆེར་བཀའ་གསང་ལྷུག་གྲོལ་གྱིས་འཇམ་མགོན་ས་སྐྱ་པཎྜི་ཏའི་ནང་རྟེན་ཐུབ་ཆེན་འཛམ་གླིང་གཡས་བཞག་གི་དྲུང་དུ་ལྷ་ཆེན་མཁན་རབས་ཉེར་ལྔ་པ་བྱམས་པ་ཆོས་བཀྲ་ཤིས་སོགས་དགེ་འདུན་གྲངས་ཚང་བའི་དབུས་སུ་བསྙེན་པར་རྫོགས་པ་དགེ་སློང་གི་དངོས་པོ་ཡང་དག་པར་བཞེས་པ་དང་། རིང་མིན་ཆུ་སྟག་ལོར་ཡང་ཉིད་ཀྱི་བཀའ་བཞིན། རྗེ་བཙུན་འཆི་མེད་བསྟན་པའི་ཉི་མས་ཀྱང་རབ་བྱུང་དེ་དྲུང་དུ་བཞེས་སོ། ། དེ་མཚམས་ནས་བརྩེ་ཆེན་ལྷ་ཁང་སྟེང་གི་རྒྱ་ཕིབས་གསར་སྒྲོན་མཛད་པའི་ནང་རྟེན།
འཕགས་མཆོག་ཁ་སརྤ་ཎི། འཇམ་དབྱངས། ཕྱག་རྡོར། སོ་འབྲང་། རི་ཁྲོད་མ་རྣམས་སྨན་འདམ་ལས་བསྐྲུན་པའི་ནང་གཟུངས་རིང་བསྲེལ་རྣམ་བཞིས་ཕྱུར་པོར་མཛད་དེ། རྒྱལ་བསྟན་སྤྱི་དང་བྱེ་བྲག་རྗེ་བཙུན་ས་སྐྱ་པའི་བསྟན་པ་དེ་འཛིན་དང་བཅས་པའི་ཕྱི་ནང་གསང་གསུམ་གྱི་འགལ་རྐྱེན་ཞི་ཞིང་། ཡུལ་ཕྱོགས་འདི་ལྟོས་བཅས་ཀྱི་མི་ནོར་ཕྱུགས་གསུམ་ལ་ནད་གདོན་གོད་རིགས་ཆག་ཆེ་ཉམ་ང་ཐམས་ཅད་དང་། སད་སེར་བཙའ་མུ་གེའི་གནོད་པ་ཐམས་ཅད་ལས་བསྲུང་བའི་ཐུགས་སྨོན་འདོད་གསོལ་དང་བཅས་བསྐྲུན་པར་མཛད་ནས། ས་མཆོད་ཐོག་བརྩེ་ཆེན་ལྷ་ཁང་དུ་ཕུར་སྒྲུབ་དང་སྦྲགས་ཕུར་པའི་རབ་གནས་ཀྱི་མེ་ཏོག་འཐོར་བར་མཛད། སྟོན་ཆབ་སྐབས་མ་མོར་ཆབ་བདུགས་གནང་ཞིང་།
དེ་ནས་སྨིན་ཟླའི་བཅུ་གཅིག་ཉིན་ཕྱུག་པོ་དབུ་རྩེའི་ནེའུ་གསིང་དུ་ཤར་གཟིགས། རི་བྱ་སྡེར་མར་ལྷོ་གཟིགས། ཕྱག་འཚལ་སྒང་མཆོད་རྟེན་དུ་ནུབ་གཟིགས། གར་ཞིང་གསར་དུ་བྱང་གཟིགས་བཅས་ལྷོ་བྱང་ཆ་སྙོམས་ཏེ། བྱང་པས་ལྷ་བསངས་རྒྱས་པ་སྔོན་འགྲོའི་སྨེ་བརྩེགས། དེའི་གྲིབ་གླུད། བརྒྱ་བཞི་རྣམས་མཛད་པའི་གླུད་རྣམས་ཕྱོགས་བཞིར་བརྫངས་པར་གནང་། ལྷོ་པས། གཏོར་མ་བརྒྱ་རྩ། འབྱུང་བཞི།
ཆ་གསུམ། སོ་འབྲང་། ཏོག་གཟུངས། གཙུག་ལག་མདོ་བཞི་རྣམས་ཀློག་འདོན། གནས་བརྟན་ཕྱག་མཆོད། བསམ་མྱུར་མ། སྒྲོལ་བཟློག་རྣམས་སྨིན་རྒྱས། མགོན་ཁང་མཚན་ཐོགས། བོན་གྱི་ཕྱྭ་འགུགས། སྒྲོལ་མ་དང་གསེར་འོད་མཚན་འདོན།
རྣམ་རྒྱལ་སྟོང་མཆོད་སོགས་རིམ་གྲོ་རྒྱ་ཆེར་སྔོན་འགྲོའི་དམར་ཕྱོགས་དགའ་བ་གཉིས་པའི་སྲོད་ཀྱི་ཆ་མཁའ་འགྲོ་འདུ་བའི་དུས་ཀྱི་ཚེ་གསང་ཁོག་ཏུ་ད་ལྟའི་བདག་མོ་འདི་ཉིད་ཕེབས་ཤིང་། མཚན་གྱི་མངའ་གསོལ་ཡང་རྗེ་ཉིད་ཀྱིས་སྩལ་ལོ། ། ཟླ་བ་དེ་ནང་བསྟན་དགྲ་གདུག་པ་ཅན་སྐུ་གཉེར་དུ་རྫུ་བ་ཚ་བོ་དང་བཅས་ནས་ལས་ངན་ཇི་སྙེད་ཅིག་བསགས་པ་ལ་བརྟེན་དྲུག་ཅུ་པའི་གཏོར་བཟློག་ཅིག་ཀྱང་གནང་། མགོ་ཟླའི་དགུན་ཆོས་ཐོག་རྗེ་ཉིད་ཀྱི་བཀའ་བཞིན་འཇམ་མགོན་དབང་སྡུད་སྙིང་པོའི་ཞལ་སྔ་ནས་དབུ་མ་ཐུགས་མཚོར་ཞུགས་པའི་གསུང་བཤད་ཀྱི་དགའ་སྟོན་ཡང་ལྷུག་པར་སྩལ་ཏོ། ། དེ་དག་གི་དོན་བསྡུ་ན། དུས་གྲངས་མཚན་མའི་བསམ་གཏན་སྤྱིལ་པོའི་ངོགས། ། ཕྱི་ནང་གསང་བ་གདོད་མའི་ལྷག་པ་ལྷའི། ། རང་ཞལ་རྗེན་པར་གཟིགས་པའི་དྲིན་ཅན་རྗེ། ། བདག་མེད་ལྷ་མོའི་བདག་ལས་གཞན་ན་འཁྲུལ། ། སྣང་སྟོང་སྒྱུ་མ་ལྟ་བུའི་ཐབས་མཁས་ཀྱིས། །
ལས་ཅན་དག་པའི་འཁོར་རྣམས་ཕྱག་རྒྱ་ཆེའི། ། ཁང་བཟང་རྩེ་མོར་འཁྲིད་པའི་བླང་དོར་ལ། ། སྣ་ཚོགས་རྒྱུ་འབྲས་ཆོས་སྦྱིན་མཛུབ་མོའི་འཕྲུལ། ། དེ་ལྟའི་གཞལ་ཡས་སྟེང་དུ་རྟེན་བརྟེན་པའི། ། བྱི་དོར་གཙང་མའི་ཕོ་ཉས་བཀུག་པའི་མགྲོན། ། མཚན་གསུམ་རིགས་ཀྱི་ཐིག་ལེའི་འབྱུང་འཁྲུངས་ཤིག ། ཐེག་ཆེན་དབུ་མ་ཆེན་པོའི་ལམ་ནས་བྱོན། ། ཅེས་ཀྱང་སྨྲས་སོ།། ༈ །།དགུང་གྲངས་ང་གཉིས་སུ་བྱོན་པ་ལྕགས་བྱི་རྒྱལ་ཟླའི་ཉེར་དགུར་ཟུར་འཆད་གྲུབ་དབང་དམ་པར་བཀའ་འདོམས་བཞིན། སྔོན་དུས་བདག་ཆེན་རྡོ་རྗེ་འཆང་བླ་བྲང་ཤར་ན་བཞུགས་སྐབས་ཤིག
གདན་ས་འདིར་རྒྱ་འདྲེ་མང་པོ་ཞིག་ལྷགས་ནས་སྒར་རྒྱབ། གདུགས་ཉི་འོག་ཏུ་སླེབས་པ་ཙམ་བྱས་ནས་གདན་སར་གཡོན་བསྐོར་བྱས་དུས། འཁྲུག་པ་སོགས་མི་མཐུན་པ་ཡོང་འདུག་པ་དེ། དྲག་པོ་སྔགས་རྒོད་ཀྱི་སྤྱན་དམིགས་ཀྱིས་ཚར་བཅད་པའི་ལོ་རྒྱུས་མཆིས་པ་བཞིན། དེ་དུས་ཀྱང་རྒྱ་འདྲེའི་འཕྲུལ་གྱིས་རྟ་ནད་སོགས་སྣ་ཚོགས་མཆིས་པ་རྣམས། མ་ཧེར་བཞོན་པའི་རྒྱ་འདྲེའི་གླུད་གཟུགས་བརྫངས་ཆོག་གིས་ས་མཚམས་སྒྲོལ་བར་མཛད་དོ། ། ཆུ་བྱ་རྟ་ཟླའི་ཚེས་གཅིག་ནས་བཟུང་རྗེ་རྡོ་རྗེ་འཆང་ཉིད་ནས་རྒྱུན་གྱི་ཕྱག་ཚྭ་མང་ཉུང་ཇི་ལྟར་རིགས་པ་ཉིན་ལྟར་འདེབས་པར་མཛད་པ་དང་། སྐབས་འགར་བཤོལ་བ་བཅས་མཐའ་མ་ལྕགས་བྱི་རྒྱལ་ཟླའི་ཚེས་བདུན་བར་ལ་གནང་བ་ཡོངས་བསྡོམས་བརྒྱད་ཁྲི་དྲུག་སྟོང་ཞེ་ལྔ་བཀའ་དྲིན་བསྐྱངས་སོ། ། དེ་ལོ་གསར་འཕྲལ་ཁམས་ཕྱོགས་ཀྱི་སྦྱོར་ངན་ལ་བརྟེན་གཡུལ་གཤོམ་ལ་ཉེ་དུས། ཉེས་མེད་སེམས་ཅན་དུ་མའི་སྲོག་སྐྱོབ་ཀྱི་ཆེད་དུ།
ངན་སྦྱོར་དེ་དག་རང་ཞིར་འགྱུར་བའི་ཕྲིན་འཆོལ་དང་ཐུགས་བསྐྱེད་རྒྱ་གང་ཆེ་མཛད་པས་འབྲས་བུ་མངོན་གྱུར་དེ་བཞིན་དང་། དེ་མཚམས་ནས་རྗེ་ཉིད་ལ་སྔར་གྱི་གློ་ཚད་དང་ཞབས་འབམ་གྱི་སྙུན་གཞི་ལྷན་འདོམས་ལྟ་བུའི་ཚུལ་བཞེས་དང་། དབུས་ཕེབས་ལའང་ཉེ་བ་བཅས། རྟ་ཟླའི་ཚེས་གཅིག་ཉིན་གོང་གི་གསང་རྒྱའང་གྲོལ་ཞིང་གང་ཅིའི་དགའ་སྟོན་ལེགས་འབུལ་རིམ་བསྟར་དང་ཚེས་གསུམ་ཉིན་ཆོས་སྡེ་ལྷོར་ཚེ་ཆོག མཎྜལ་བཞི་ཆོག གཏོར་མ། འབྱུང་བཞི། ཆ་གསུམ། སཱཙྪ། བཀའ་འགྱུར་རིན་པོ་ཆེ་གསུང་སྒྲོགས།
ཐུབ་དབང་བྱམས་འཇམ་དབྱངས་ཀྱི་སྐུ་བསྟོད། གནས་བརྟན་ཕྱག་མཆོད། བསམ་མྱུར་མ། རྣམ་རྒྱལ་བསྟོད་པ། གཟུངས་རིང་ཚར་གསུམ། འདོད་གསོལ། རི་ཁྲོད་མ། སྣ་ཚོགས་ཡུམ་གཟུངས་ཕྲེང་འཁོར། སྒྲོལ་མ། མདོ་ཚར་གསུམ་སྔོན་འགྲོའི་བཟློག་པ་དགུ་ཚར།
ཚེ་གཟུངས་ཉེར་གཅིག བསྔོ་སྨོན་རྣམས་དང་། འགྲུལ་ཕེབས་བན་ཚང་པ་རྣམས་ནས་གཟུངས་གསོ་དང་སྲི་གནོན་ཐུན་གཉིས། འདིར་བཞུགས་བན་ཚང་བསྙེན་སོང་རྣམས་ནས་ཕུར་བཟློག་མགོན་པོ་དྲུག་ཅུ་པ། འཇིགས་བྱེད་དྲུག་ཅུ་པ་རྣམས་མཛད་ཅིང་། ཚེས་དྲུག་ནས་མགོན་ཁང་ཁག་བཞིར་ཕྲིན་འཆོལ་དུས་སྐྱེད་བསམ་གཉིས་ལ་སྙུན་གཞིའི་སྟབས་རྗེ་ཉིད་མ་ཕེབས། ཚེས་དགུའི་ཉིན་སྡོར་དཔོན་སློབ་རྣམས་ལ་གང་ཅིའི་ཞིབ་གསུང་གྲོལ་བ་དང་ཆབས་གཅིག་སྲས་མོ་སྩལ་བའི་ལེགས་གསོའི་བདོག་པ་གྱ་ནོམ་པའང་བསྟར་བར་མཛད་དེ། ཚེས་བཅུ་གཅིག་ཉིན་རྗེ་རྡོ་རྗེ་འཆང་ཡབ་སྲས་རྣམ་གསུམ། རྗེ་བཙུན་དྲུང་འཆི་མེད་བསྟན་པའི་ཉི་མ། བདག་མོ་འཆི་མེད་དཔལ་འབྱོར་བཟང་མོ་སོགས་ཞལ་ངོ་རྣམས་དང་།
སྐུ་ཞང་ཆོས་ལུང་པ་དང་འགྲོ་མགོན་པ་རྣམ་གཉིས་མཛོད་འཛིན་གྱི་དབུས་དཔོན་གཡོག་སྐབས་སུ་བབ་པ་རྣམས་དང་བཅས་དབུས་ཕྱོགས་སུ་ཆིབས་བསྐྱོད་ཀྱི་སྒོ་དོད་པའི་ལོ་རྒྱུས་རྒྱས་པ་ནི་གཞན་དུ་ཤེས་པར་བྱ་ཞིང་། འདིར་རགས་ཙམ་སྨོས་ན། བླ་བྲང་ཟམ་སྣེ་ནས་ཀི་སྒྲ་དར་གཡབ་དང་། ལྷ་ཆེན་ལྕགས་རིའི་སྟེང་ནས་ཀི་སྒྲ་ཞྭ་གཡབ་སྐྱེལ་ཆང་བ་རྣམས་ནས་ཀི་སྒྲ་རྣམས་ལ་ཆིབས་ཁ་སྒྱུར་ཙམ་མཛད། སྲོ་མ་རྫིང་ཁར་ཇ་ཞུས། གྲ་མ་ལུང་དུ་གསོལ་ཚ། གར་བཀྲ་ཤིས་དར་རྒྱས་ཀྱི་དྲག་ཡུར་བཞུགས། སང་ཉིན་ཐོ་རེངས་ཞོང་པ་ལ་རྩེར་ལྷ་བསངས་རྒྱས་པའི་སྐབས་ཁ་བ་ཅུང་ཟད་འཚུབས་ཤིང་། དཔོན་སློབ་ཀུན་གྲང་ངར་འདར་ཞུམ་ཅན་དང་། ལྷག་པར་རྗེ་ཉིད་སྙུན་ཚུལ་དེ་ལྟར་ལགས་ནའང་བདག་གཞན་བརྗེ་བའི་བྱང་སེམས་ཁོ་ནས་དུས་འདའ་བར་མཛད་པ་ནི་རྗེ་དེའི་ཁྱད་པར་གྱི་ཆོས་སོ། །
དེ་ནས་དགོན་རྒྱས་དང་ཚ་རོང་དུ་བྱོན་འཕྲལ་དཀར་སྤྲོའི་དགའ་སྟོན་ལ་ལོངས་སྤྱད་ནས། བྱང་རིའི་ལྷ་ཁང་གནས་གཟིགས་ཐོག་སྐྱེ་དགུ་མཐའ་ཡས་པ་ཞིག་གི་གཙུག་ཏུ་ཕྱག་གསེར་གྱི་འཁོར་ལོ་ངལ་བསོ་མཛད་པ་ནས་བཟུང་ཡུལ་གྲུ་མཐའ་ཡས་སུ་སྐྱེ་བོ་མཐའ་ཡས་པར་བྱིན་གྱིས་རློབ་པའི་ཚེ་རྗེ་ཉིད་ཀྱི་བསོད་ནམས་ཀྱི་མཐུས་སེམས་ཅན་ཐམས་ཅད་སྡིག་སྤོང་དགེ་ལ་གནས་པ་བྱང་ཆུབ་སེམས་དཔའི་ཐུགས་སྨོན་དང་བཅས་སྤྱན་ཕྱེད་བཙུམ་གྱིས་སྤྱན་ཆབ་འཁྲུགས་བཞིན་དུ་འཁོར་བ་པར་ངེས་འབྱུང་གཏིང་ནས་འཁྲུངས་པའི་མཛད་པ་ནི། ཀུན་དང་ཐུན་མོང་དུ་བདག་གིས་ཀྱང་རྟོགས་པ་དེ་ལྟར་ལགས། དེར་མ་ཟད་སེམས་ཅན་ངག་དིག་ཅན་དང་། མིག་རྣ་བ། སྣ་སོགས་ནད་ཅན། རྨ་ཤུ་འཐོར་སོགས་ཀྱིས་གཙེས་པ་རྣམས་གཟིགས་ཚེ། ནད་པ་དེ་དྲག་གཞན་ཆེ་ཆུང་ཇི་ལྟར་ཡང་ཀུན་ལ་བཏང་སྙོམས་ཆེན་པོའི་སྒོ་ནས་ཁྱོད་རང་དབང་པོ་སོགས་ན་བ་དེ་དང་དེ་སྟོན་ཅིག་གསུངས་ཏེ་ལྗགས་སྔགས་མཛད་པའི་ཚེ། དེའི་གནས་དེར་ཞལ་མཆུས་རེག་ཀྱང་སྲིད་ཞི་མཉམ་གཟིགས་ཀྱི་བརྡར་གཙང་རྨེའི་ཐུགས་རྟོག་ཡེ་མི་གནང་བར། ཁོ་ལ་ཕན་ན་ང་ལ་རྟོག་པ་མེད། །
ཅེས་ཡང་ཡང་གསུངས། དབུལ་པོ་ངན་ངོན་ཅན་དག་གཟིགས་ཚེ་ང་ཁྲི་མཐོན་པོར་ཟས་གོས་གྱ་ནོམ་པར་ལོངས་སྤྱོད་པ་འདི་ལྟར་ན། ཁོ་སྙིང་རྗེ་གསུངས་ནས་ཟས་གོས་ཀྱིས་ཚིམས་པར་མཛད་པ་སོགས་འཕགས་ཆེན་བྱང་ཆུབ་སེམས་དཔའི་སྤྱོད་པ་བླ་ན་མེད་པས་རྣམ་ཀུན་འདའ་བར་མཛད་པ་ཀུན་གྱི་སྤྱོད་ཡུལ་དུ་གྱུར་པ་ལས་གཞན་པའི་གཞན་དོན་རྗེས་ཆགས་ཀྱི་མཛད་པ་བེམ་པོར་སྟོན་རྒྱུ་ཅི་ཞིག་དགོས། གང་ལྟར་རྗེ་ཉིད་ཀྱི་བཀའ་བཞིན་འཇམ་མགོན་སྐུ་མཆེད་དང་རྗེ་བཙུན་དྲུང་བཅས་ནས་ཚ་རོང་པའི་གནས་ཁང་སྟེང་འོག་ལ་མེ་ཏོག་གི་ཆར་ཕབ། དེ་ནས་ལྷུན་རྩེ་མཁན་པོས་ཆིབས་བསུས་ཏེ་ལྷུན་རྩེར་ཕེབས་འཕྲལ་འདུས་ཚོགས་ནས་ཞབས་བརྟན་ཐོག་མཁན་རིན་པོ་ཆེས་མདོ་རྒྱུད་ཀྱི་ལུང་དང་འབྲེལ་བའི་ཞལ་བཞེས་ཞུས་པ་ནས་བཟུང་། དགོན་སྡེ་ཕལ་ཆེར་དུ་དེ་བཞིན་བཅས། མཎྜལ་གྱིས་གཙོས་པའི་དངོས་འབུལ་གྱ་ནོམ་པ་དགྱེས་བཞེས་ཀྱིས། གནས་གཟིགས་དང་། རྒྱ་མདུད་དུ་བཞུགས། དེ་ནས་གནས་ས་ལ་སྒང་པའི་འཁྲིས་སུ་བཞུགས་པའི་ཚེ་གཞིས་རྫོང་ཁང་བྲག་དང་སྣ་དཀར་བ་གཉིས་ནས་ཕེབས་བསུ་གྲྭ་སྒྲིག་ཡང་དག་དང་།
གངས་ཅན་གནས་གཟིགས་དུས་ལྷ་མོའི་བླ་མཚོ་ཡིན་ཟེར་བའི་རྫིང་ཀློང་དེར་མཚོ་རྫས་ཞུས་དོན་ཕྲན་བུའང་གནང་ཞིང་། ཁོང་ཚོས་དཀར་སྤྲོ་དངོས་འབུལ་སོགས་ལེགས་ལམ་ཡང་དག་དང་། གསོལ་དཔོན་ཆེན་མོའི་སྐུ་ཚབ་པ་དགེ་སློང་དེའི་དབུ་གཙུག་ཅུང་ཟད་འཕར་བ་ཞིག་ཡོད་པས། རྗེ་ཉིད་ནས་དགེ་སློང་གཙུག་ཏོར་ཅན། ཞེས་ཐུགས་མཉེས་ཉམས་དང་བཅས་ལྕགས་རིར་སྐྱེ་དགུ་མང་པོར་ཕྱག་དབང་བློ་ཁ་རྫོགས་པར་སྩལ་ནས། ཧ་ཅང་མི་རིང་བའི་སར་ངོར་ཁག་གི་དཔོན་གཡོག་རྣམས་ནས་ཆིབས་བསུས་སྣར་ཐང་དུ་ཕེབས་ཏེ་སྤྱི་སྒེར་གྱི་རེ་སྐོང་དང་། སང་སྔ་ཆར་ཞལ་ངོ་གཞན་རྣམས་ནས་སྣར་ཐང་གནས་གཟིགས་མཛད་རྗེས་ཕེབས་ཏེ། བླ་བྲང་བཀྲ་ཤིས་ལྷུན་པོ་དང་ཉེ་བའི་ས་ནས་རྩེ་དྲུང་ལུང་པ་ཤར་པ་དང་། ལ་མོ་ཆུ་སྐོར་བ་སོགས་བརྒྱད་ཙམ་ཞིག་དང་། ཁ་ཆེ་ཚོང་དཔོན་ཡུལ་ལྷ་བ་སོགས་ནས་ཆིབས་བསུས།
ཕོ་བྲང་གི་སྐུ་མདུན་དུ་ཕྱག་འབུལ་མཛད་དེ་གཞིས་རྩེར་བཞུགས་སྒར་ཐོག་ཆིབས་བསུ་བས་མཚོན། སྤྱི་སྒེར་ནས་མཇལ་ཕྱག་མང་བ་དང་། སྐྱེ་བོ་ཁྲི་ཁྲག་དུ་མ་ལོངས་པར་དམངས་ཕྱག་གིས་མཚོན། གར་ཕེབས་ཀྱི་སར་ཏལ་མར་མཛད་པ་དང་། སོ་སོས་ཆིབས་བསུ་སྐྱེལ། གསོལ་སྟོན་དངོས་འབུལ་སོགས་དང་། མཆོག་གསུམ་རྟེན་གྱི་དྲུང་དུ་མཆོད་འབུལ་སྙན་ཤལ། སྤྱི་བྱེའི་བསྟན་པ་ཐུགས་བཅངས་ཀྱིས་བསྟན་དེ་འཛིན་བཅས་རྒྱས་པའི་ཐུགས་སྨོན། རབ་ཏུ་གནས་པའི་མེ་ཏོག་འཐོར་གནང་། དགེ་འདུན་བསྙེན་བཀུར།
ངན་སློང་སྦྱིན་གཏོང་སོགས་ནི་བརྗོད་ཀྱིས་མི་ལང་བས་མང་བས་འཇིགས་ཏེ་རྒྱས་པར་མ་སྤྲོས་ཤིང་། རྗེ་ཉིད་ཀྱི་བཀའ་ལས། ད་ལོ་སྤྱི་སྒོས་ནས་སྔར་དང་མི་འདྲ་བའི་བདག་རྐྱེན་ཚང་མས་མཛད་བྱུང་། ཞེས་གསུངས། དེ་སྐབས་ཐམས་ཅད་མཁྱེན་གཟིགས་ཆེན་པོ་ནི་རྒྱ་ནག་ཏུ་ཆིབས་སྒྱུར་གྱི་དུས་དང་། སྐུ་ཚབ་ལྡེ་ཕྱུང་བ་ནས་མཚམས་ཞུ་དང་། བླ་བྲང་གཞུང་ནས་ཟུར་གསོས་ཀྱི་བདག་རྐྱེན་སྔར་ལམ་ལས་མི་འགོང་བར་སྩལ། གསེར་ཅན་དུ་སྤྱི་སྒེར་རེ་སྐོང་རྣམས་མཛད་རྗེས། ཕེབས་གྲུ་བདེ་མུར་རྩེ་གདོང་པའི་ཐབ་བསུ་དང་བཅས་སླེ་ཕུ་བའི་སྟེང་ཁང་དུ་བཞུགས་ཚེའང་། གཙང་མདའ་པད་ཀྱིས་མཚོན་སྤྱི་སྒེར་མང་པོར་བྱིན་རླབས་ཀྱི་ཟིལ་དངར་ཕབ།
དེ་ནས་རྩེ་གདོང་དུ་ཞག་བཅུ་གཉིས་སྐབས་ཆོས་སྡེ་དང་རིན་སྒང་དགེ་འདུན། རྩེ་སྤྲུལ་དཔོན་གཡོག ཐོབ་རྒྱལ་གྲུ་ཚང་པ། རི་གདོང་བ་སོགས་ལ་ཕུར་དབང་སྟོད་ལས་དང་། སྨད་ལས་མདའ་བད་སྐུ་ངོ་ཟུང་ལ་ཚེ་དབང་། སྨྱུང་གནས་པ་རྣམས་ལ་མ་ཎིའི་བཟླས་ལུང་། རྩེ་བན་སོགས་ལ་གུར་དྲག གཡུལ་ས་ཤར་དུ་སྐྱ་སེར་མང་པོར་ཁྲོམ་དབང་། ཞལ་ངོ་གཞན་རྣམས་ཀྱིས་གྱེ་རེ་རྣམ་རྩོ་སོགས་གནས་གཟིགས་མཛད། དེའི་ཚེ་རྗེ་ཉིད་ཆེས་ཆེར་སྙུན་ཚུལ་གྱིས་གཞན་གྱིས་གདན་འདྲེན་དགོས་པའི་སྐབས་དེ་ལྟར་ན།
མཛོད་འཛིན་སོགས་ནས་རང་རེའི་གདན་ས་འདིར་སྐུ་ཁམས་རིམ་དྭངས་པར་བཞུགས་ན་ལེགས་ཚུལ་སོགས་ཕྱི་ནང་གསང་བའི་གསུང་མཆིད་དུ་མ་སྙན་དུ་ཕུལ་བས། བཀའ་ལས། རང་རེ་གདན་ས་ནས་འཐོན་སྐབས་ཁོ་བོ་ད་ལམ་ནད་བབ་ལྕི་མོ་འདི་ལྟར་མཆིས་རུང་། གདུང་སྐུ་མཆེད་ཀྱི་དབུ་འདོན་ལ་ངེས་པར་འགྲོ་བའི་དམ་བཅའ་དེ་བཞིན་དང་། མཆོག་གསུམ་ལ་མཆོད་ཅིང་བསྙེན་བཀུར། གནས་ཁྱད་པར་ཅན་རྣམས་བསྐོར་ཞིང་དེ་དག་གི་མེ་བཙའ་གསོ་བ། ཐ་ན་མུ་ཏོ་བ་སྤྲང་པོ་ཡན་གྱི་སེམས་ཅན་ལ་ཕན་སེམས་དང་བཅས། ཉིན་མཚན་གཡེལ་མེད་མགོ་ལ་མེ་ཤོར་བ་ལྟ་བུའི་བརྩོན་འགྲུས་འདི་ཁོ་བོ་རང་གི་དམ་བཅའ་ཡིན་པས། ད་དུང་དུས་ལས་ཡོལ་མེད་བྱེད་པས། ཁྱེད་རང་ཚོ་སེམས་ལས་མི་དགོས།
རིམ་དྭངས་ཡོང་ཞེས་གསུངས་ནས་སྙུན་ཚུལ་གྱི་ངལ་བ་ཁྱད་དུ་བསད་དེ་ཉིན་མཚན་གཡེལ་མེད་ལྟ་བུར་འགྲོ་དོན་ཁོ་ནར། བརྩོན་འགྲུས་ཀྱི་ཕར་ཕྱིན་རྫོགས་པའི་ཐབས་ཆོས་རྒྱལ་ནོར་བུ་བཟང་པོའི་རྣམ་ཐར་ལ་འགྲན་བཟོད་པ་ནི་རྗེ་དེ་ཉིད་ལ་རྣམ་པ་ཀུན་ཏུ་མངའ་འོ། ། དེ་ནས་བཟུང་ཕེབས་འཕྱང་ལ་རྟག་པར་ཕེབས་ཏེ་སྣུམ་རིར་བཞུགས། ཉ་མོར་གསོལ་ཚ་དང་སེ་ཤིང་ཁར་བཞུགས། སྣེ་བཞིར་གསོལ་ཚ་དང་ཞང་པ་བྲག་གདོང་དུ་བཞུགས་དུས་འབྲས་སྐྱེད་འདུས་སྤྱི་ནས་ཞབས་བརྟན་གསོལ་འདེབས་ཀྱིས་མཚོན། སྤྱི་སྒེར་ལ་མཇལ་ཕྱག་བཀག་མེད་དུ་མཛད་པ་ནི་དེ་སྐབས་རྣམ་པ་ཀུན་ཏུའོ། ། ཞལ་ངོ་བྱིངས་རྣམས་འབྲས་སྐྱེད་ལའང་ཕེབས། དེ་ནས་རིན་སྤུངས་སུ་རྫོང་དཔོན་སོགས་ལ་ཚེ་དབང་ལྕགས་སྡོང་མ་དང་། རྟ་མགྲིན་སྐྱེར་སྒང་རྗེས་གནང་དང་། རོང་བྱམས་ཆེན་དུ་ལམ་འབྲས་མགོན་རྐྱང་དང་འབྱུང་འདུལ་གྱི་རྗེས་གནང་།
དེ་ནས་མཁར་ཚོར་བཞུགས། སང་ཉིན་ངུར་སྨྲིག་དང་ཉེ་བར་ས་ཆེན་དང་ཡུམ་གྱི་ཕྱག་རྗེས་ཕ་བོང་ལ་མཆིས་པར་ཁྲུས་གསོལ་རབ་གནས་དུས་རྗེ་ཉིད་ཀྱིས་ནམ་མཁར་གཟིགས་པས་བརྩེ་བ་ཆེན་པོ་མངོན་སུམ་དུ་བྱོན་བྱུང་གསུངས། ངུར་སྨྲིག་གཡོན་འགྲམ་གྱི་ཕ་བོང་ལ་ས་ཆེན་གྱིས་སྐུ་འབྲུམ་བཞེས་དུས་བྱུང་བའི་སྐུ་རྗེས་ལའང་ཁྲུས་གསོལ་དང་། རམ་བར་བཞུགས། སང་སྐུ་འབུམ་དུ་གསོལ་ཚ་དང་ཡ་སིལ་དུ་བཞུགས། དེ་ནས་དཔལ་དེ་དང་ཕན་ལ་རྩ། སང་ཉིན་སྔ་མོར་ཕེབས་ནས་གམ་པ་ལ་རྩེར་ལྷ་བསང་རྒྱས་པ་དང་། བྱར་ཐད་དུ་བཞུགས། དེའི་སང་ཕེབས་གྲུ་འཐོན་སྟག་ཁུ་སྤེ་དང་། དེ་ནས་སྤོས་ཏེ་སྐྱེད་ཚལ་དུ་ཞག་འགའ་བཞུགས་ཤིང་ཁྲོམ་དབང་།
གནས་བཅུའི་རྗེས་གནང་སོགས་ཆོས་བཀའ་དང་སྤྱི་སྒེར་རེ་སྐོང་མཐའ་ཡས་པ་ཞིག་སྩལ་ཞིང་། དེར་རྗེ་ཉིད་ཀྱི་སྐུ་ལ་དྭངས་བསྐྱེད་བཞེས་པའི་འགོ་ཟུག་ཅིང་། གཟིམ་ཆུང་དེར་བརྩོན་འགྲུས་མཐར་ཕྱིན་ཡང་རྩེ་ཞེས་པའི་སྒོ་ཡིག་ཀྱང་ཐུགས་དགེས་པའི་དབྱིངས་ནས་མཛད་པར་དཔགས་ན་བརྩོན་འགྲུས་ཀྱི་ཕར་ཕྱིན་གནས་དེར་རྫོགས་ཚུལ་བསྟན་པ་གདོན་མི་ཟའོ། ། དེ་ནས་སྟག་ཁུར་ཁྲོམ་དབང་། ཆུ་ཤུར་གསོལ་ཚའི་ཐོག་ཐར་པ་གླིང་པ་སོགས་སྤྱི་སྒེར་མང་པོའི་རེ་སྐོང་དང་། གསལ་བྱེད་རྡོར་གླིང་དུ་བཞུགས་ཐོག་སྣེ་ཤན་པ་དཔལ་ལྡན་བཀྲ་ཤིས་གདོང་། གོང་ས་མཆོག་ནས་མཉེས་སྤྲོ་ལེ་ཚན་གསུམ། མཚམས་དར་ལེགས་པ་གསུམ། ཁྲི་ཆེན་བཀའ་ཤག་བཅས་ནས་ཀྱང་ལྷའི་རེག་བྱ་དཀོན་མཆོག་གི་གྲངས་ལྡན་རེ་བཅས་ཐོག་མར་དགེ་བའི་གཟིགས་བསྐྱངས་དང་། དེ་ནས་ཤེལ་གྲོང་གསར་གླིང་ནས་གསོལ་སྟོན་དང་གནམ་དུ་གསོལ་ཚའི་ཐོག
ཡར་ཀླུངས་མཆོག་སྤྲུལ་རིན་པོ་ཆེ་དང་ཞལ་རྒྱས། སྙེ་ཐང་བྲག་སྣ་འཕགས་སྡེར་ཀློང་རྡོལ་བླ་མ་སོགས་ལ་རྣམ་རྒྱལ་གྱི་རྗེས་གནང་དང་། ཁྲོམ་དབང་། བཀྲ་ཤིས་སྒང་དུ་བཞུགས་ནས་སང་ཉིན་སྟོད་ལུང་མདར་གསོལ་ཚ། གསོལ་ཚིགས་སྒང་དུ་དབུ་གུར་ཐབ་བསུ་བཅས་སྔོན་འགྲོའི་རྩེ་མགྲོན་བྱིངས་པ་སོགས་རྩེ་དྲུང་བཅུ་སྐོར། ཁྲི་ཆེན་མཆོག་ནས་སྤོས་འཛིན་པ་སོགས་དང་། བཀའ་ཤག་ནས་གཉེར་ཚང་བ་རྡོ་རྗེ་སོགས་སྐྱ་གྲས་ཀྱང་གོང་མཚུངས་ཙམ་ནས་ཆིབས་བསུས་ལྕང་ཅན་དུ་དབོ་ཟླའི་ཉེར་བཞིར་ཕེབས་པ་ནས། ལྷ་སར་ཟླ་བ་ཕྱེད་གཉིས་བཞུགས། གུང་དཔོན་གཡོག་སྡེ་དགེ་ལྕམ་ཟུང་སོགས་ལ་སྒྲོལ་དཀར་རྗེས་གནང་། རྩེ་མགྲོན་བཀའ་བཅུ་ལུང་རིག
མཆོད་དཔོན་མཁན་པོ། བཀའ་མགྲོན་བྱ་ཚང་བ་སོགས་སྒེར་མཇལ་གྲངས་མང་དང་། དེ་ནས་རྗེ་ཉིད་སྟོད་ལུང་སྨན་ཆབ་ཏུ་ཚེས་ཉེར་དགུར་བྱོན་འཕྲལ་རྣམ་འཇོམས་ཁྲུས་བཅས་སྔོན་འགྲོའི་ཆབ་ཞུགས་མཛད་མ་ཐག་ནས་སྐུ་ཁམས་རིམ་དྭངས་ཡར་ཟླའི་རྗེས་འགྲོར་མཛད། ཆབ་ཞག་བདུན་གྱི་རིང་ལ་ཉིན་ལྟར་སེངྒེ་སྒྲ། ཆབ་ཀླུ། ལྷ་བསངས་རྣམས་གནས་དེས་མཚོན་སྣོད་བཅུད་ཀུན་ལ་ལེགས་ཚོགས་སྤེལ་བར་གནང་ནས། དགོན་ཆུ་བཟང་དུ་གྲུབ་རྒྱལ་མ་དང་། བླ་མ་ཞི་ཁྲོ། ཕྱག་རྡོར་གཏུམ་པོའི་རྗེས་གནང་བཅས་དང་། སྡིངས་དགར་ཁྲོམ་དབང་རྣམ་སྲས་སེར་ཆེན།
ལམ་འབྲས་ཀྱི་མགོན་རྐྱང་། ཕྱག་རྡོར་གོས་སྔོན་ཅན་རྣམས་སོ་སོའི་རེ་སྐོང་དུ་སྩལ་ནས། དངོས་གྲུབ་སྡིངས་སུ་རབ་གནས། ལྷ་བསངས། ཁྲོམ་དབང་རྣམས་དང་། ཁོང་ཚོས་བལ་པོ་ཨ་སུའི་ཐོད་པ་སོགས་བྱིན་རྟེན་གྲངས་མང་ཞིག་གཟིགས་ཕུལ། དེ་ནས་རང་རེའི་ཞལ་ངོ་རྣམས་དང་། རྩེ་ཤོད་ཀྱི་མགྲོན་གཉེར་སོགས་ནས་ཆིབས་བསུས་ལྕང་ཅན་དུ་ཕེབས། ཚེས་བཅུར་འབྱོར་ཕྱག་དང་། བཅུ་གཉིས་ལ་མཇལ་ཕྱག་དངོས་གཞི་དང་གོང་ས་མཆོག་ནས་ཚེ་བཀའ་དང་ཁྲི་ཆེན་ནས་ཕྱག་རྡོར་འཁོར་ཆེན་ཡང་གསན་ཅིང་།
གྲུ་འཛིན་དུ་ཕེབས་སྐབས་དེ་རིང་རྒན་བུས་རྟ་རྩལ་ངོམ་རྒྱུ་ཡིན་པས་ལྟོས་ཤིག་གསུངས་ནས། རྡོ་སྐས་རིང་མོ་དེ་ན་ཡར་ཆིབས་པའི་རྨིག་པས་རྡོ་ལ་འཐབས་པའི་མེ་སྟག་འཕྲོ་བཞིན་པ་དང་བཅས་ཕེབས་སྐབས་ཆིབས་པས་རྡོ་ལ་རྨིག་རྗེས་བཞག་པ་སོགས་ངོ་མཚར་མང་དུ་གླེང་། ས་གའི་ཚེས་གཅིག་ལ་ཕེབས་ཕྱག དེ་དག་གི་བར་སྐབས་སུ་གསེར་གདུང་གསར་རྙིང་གི་དྲུང་དུ་མཆོད་འབུལ་དང་། མཆོད་སྤྱད་ངོ་མཚར་ཅན་ཡང་སྦྱོར་འཇགས་གནང་། གཞན་ཡང་ཕྱི་ནང་གི་རྟེན་ཇི་སྙེད་པར་ཕྱག་མཆོད་བསྙེན་བཀུར་ཐུགས་སྨོན་གྱི་མཚམས་སྦྱོར། གོང་ས་མཆོག་གི་བཀའ་བཞིན་ཇོ་བོ་རིན་པོ་ཆེའི་སྐུ་མདུན་ཀྱེ་རྡོ་རྗེ་ལ་བརྟེན་པའི་རབ་གནས་རྒྱས་པ་སྦྱིན་སྲེག་བཅས་དང་། ལྷ་ས་བླ་བྲང་། ར་མོ་ཆེ། ཀླུའི་ཕོ་བྲང་རྣམས་སུ་སེངྒེ་སྒྲ།
ཆབ་ཀླུ། བསྟན་རྒྱས་གླིང་དུ་ཀྱེ་རྡོ་རྗེ་ལ་བརྟེན་པའི་རབ་གནས་སྒྲུབ་ཞག་གསུམ་པར་ཕྱི་བསྐོར་དུ་མེ་ཏོག་འཐོར་གནང་། སེམས་དཔའ་རིན་པོ་ཆེས་ཞུས་ངོར་མཁའ་སྤྱོད་མའི་བྱིན་རླབས་ཀྱི་ཚེ་བདུད་རྩིར་བྃ་ཡིག་རང་བྱོན་དུ་འཁྲུངས། སྡེ་དགེའི་ལྕམ་ཟུང་སོགས་ལ་ལྕགས་སྡོང་མའི་ཚེ་དབང་། གྲྭ་ཚང་ལ་གྲུབ་རྒྱལ་ཚེ་དབང་དང་ལྗགས་ལུང་ཕོན་ཆེན། ལྕང་ལོ་ཅན་དུ་ཕུར་པའི་ཞི་བའི་སྦྱིན་སྲེག མཁའ་སྤྱོད་མའི་བྱིན་རླབས། ཚེ་དབང་། ཚོགས་བདག་དང་། ཕྱག་རྡོར་དྲེགས་པ་ཀུན་འདུལ།
སོ་འབྲང་རྗེས་གནང་། སྐྱེ་བོ་ཁྲི་ཕྲག་དུ་མར་ཁྲོམ་དབང་། གཞན་ཡང་གཞིས་སྡེ་རྨེ་རུ་སོགས་སུའང་ཁྲོམ་དབང་ཐོག་ཆེ་བཙན་ཕལ་ཆེར་ནང་དབང་གྲས་སུ་བཞུགས། ཕུར་ལྕོག་དང་སེམས་དཔའ་སྤྲུལ་སྐུ། རྗེ་དྲུང་ཨ་ཁུ་ལགས། སྐུ་བཅར་མཁན་པོ། བཀའི་དགུང་བློན་ཆུ་མིག ཛ་སག དགའ་བཞི་གུང་གི་སྲས། དྲུང་ཡིག་ཟུང་།
མཆོད་དཔོན། མགྲོན་གཉེར་བྱིངས་ལྟག རྩ་གཉེར། ཆིབས་དཔོན། མདའ་དཔོན་གཡུ་ཐོག སྒྲུམ་རྗེ། ཁྲི་ཆེན་གསོལ་དཔོན་སོགས་ཀྱིས་མཚོན་ཆེ་གྲ་སྤྱི་སྒེར་ནས་མཇལ་ཕྱག་ལེགས་སྐྱེས་སོགས་ནི་བགྲང་བ་ལས་འདས་ཤིང་། ཁོང་འགའ་ཞིག་ལ་རྣལ་འབྱོར་མའི་བྱིན་རླབས་དང་། བདེ་མཆོག་ནག་པོ་པའི་དབང་། རིག་བྱེད་མའི་རྗེས་གནང་།
ཚེ་དབང་སོགས་ཀྱིས་ཐུགས་འདོད་ཀྱི་རེ་བ་སྐོང་བར་མཛད། བཀའ་བློན་ཐོན་པས་གདན་འདྲེན་དུས་རྒྱ་ཨམ་པས་ཐོང་སི་མངགས་ཏེ་མཚམས་ཞུ་སོགས་ཀྱང་བསྟར། གཞན་ཡང་ཞུ་བ་པོ་སྣ་ཚོགས་ཀྱི་ངོར། ཁྲོ་བཅུ། སྒྲོལ་དཀར། སྒྲོལ་ལྗང་ལྗགས་ལུང་སོགས་དང་། ཆེ་གཉན་དེ་རྣམས་ཀྱིས་ཐོག་དྲངས་རྣམ་པ་ཀུན་ཏུ་ཆོས་ཀྱི་གནད་གོ་བ་རྣམས་ལ་ཆོས་ཀྱི་དེ་ཉིད། ལས་བྱེད་སྣེ་མོ་པ་རྣམས་ལ་ལས་བྱེད་དེ་དང་མཐུན་པའི་གཏམ། ཚོང་པ་རྣམས་ལ་ཚོང་སོགས་གང་ལ་གང་འདུལ་གྱི་ཐབས་ལམ་བཟང་པོས་བསྟན་འགྲོའི་བདེ་སྐྱིད་སྤེལ་གནང་དང་། བཀའ་རྩོམ་གནང་བ།
ཐུགས་དམ་འོད་གསལ་དུ་འཁྲུངས་པ། ཕྱི་ནང་གསང་བའི་ལུང་། གྲུབ་པའི་ས་ལ་ཞུགས་པའི་རྟགས་སོགས་མཐའ་ཡས་སོ། ། ས་གའི་ཚེས་དགུར་ལྷ་ས་ནས་ཆིབས་ཁ་སྒྱུར་ཏེ། ཡེར་པར་གནས་གཟིགས་བཅོ་བརྒྱད་ཙམ་ཡོད་སྐད་ནས་ཕལ་ཆེར་ལ་ཞབས་བསྐྱོད། དེའི་ཚེ་དྲིལ་བུ་ཕུག་པར་ཀླུ་དབང་བསྲུངས་པའི་སྐུ་གསར་བསྐྲུན་མཛད་རྒྱུའི་བཀའ་གྲོལ། དེ་ནས་འབྲོམ་སྟོད་དུ་གསུང་བསྐང་སྨིན་རྒྱས་བཅས་བཞུགས། ནང་པ་མགར་གྲོང་པའི་ཐོག་ཁ་དང་གླང་ཐང་དུ་ཡང་ལྷ་བསངས། ཁྲོམ་དབང་། ཕྱི་སྐོར་ལ་མེ་ཏོག
ན་ལེནྡྲར་བཞུགས་ཞག་དྲུག་དང་ཕུར་དབང་ཚར་གསུམ། དྲག་པོ་སྒྲོལ་དབང་། ལམ་དབང་། རྣམ་བིར་རྗེས་གནང་། ཀྱེ་རྡོར་རྣམ་བཤད་གསང་སྔགས་མཛེས་རྒྱན་དང་། ལྗགས་བསྒྲིགས་འོད་ཟེར་དྲི་མེད་ལྗགས་ལུང་། གཟིམ་འོག་ཏུ་ཀྱེ་རྡོར་རབ་གནས་སྒྲུབ་གནང་གིས། ཕྱི་སྐོར་ལ་མེ་ཆར་ཉིལ་ཞིང་། དེར་འཇམ་དབྱངས་དམར་སེར་རྗེས་གནང་དང་། སྡོམ་གསུམ་རབ་དབྱེའི་ལྗགས་ལུང་།
གཟིམ་འོག་ཏུ་སྨེ་ནག་རྗེས་གནང་དང་རོང་སྟོན་གྱི་གསུང་འགའ་ཞིག་གི་ལྗགས་ལུང་། དཔལ་ལྡན་རྩེར་གསུང་བསྐང་རྒྱས་པ་སོགས་བསྟན་འགྲོའི་མཛད་སྒོ་རྣམས་ཟིན་ནས་ཆིབས་བསྒྱུར་གྱི་ཉིན་བཅོ་བརྒྱད་དུ་གནང་སྦྱིན་བྱིན་རྟེན་སོགས་མང་པོ་དང་ཀྱེ་རྡོར་རྣམ་བཤད། རབ་བརྟན་མའི་ཞལ་འབག་ཞོ་ཕྱེ་ལས་སྦྲུས་པའི་གསོལ་བ་རྣམས་གནང་ནས་འདི་གསུམ་སྐུ་གསུང་ཐུགས་རྟེན་གྱིས། སླད་འདིར་ངེད་རང་ཐེངས་གཅིག་སླེབས་ཡོང་ངོ་། ། ཞེས་བཀའ་སྩལ་ནས་ཕེབས་ཏེ་ལྷུན་གྲུབ་རྫོང་མདུན་དུ་བཞུགས་ཤིང་། རྫོང་རྩེར་རྒྱལ་ཁམས་བདེ་ཐབས་ལ་ཆེད་དུ་དགོངས་པའི་ལྷ་བསངས་བཅས་མཛད་ནས། ཤར་སུམ་མདོར་བཞུགས། ཆག་ལའི་རྩེར་ཡང་གོང་བཞིན་ལྷ་བསངས་ཐོག་རྗེ་ཉིད་ལ་གཟིགས་སྣང་ངོ་མཚར་ཅན་ཡང་འཁྲུངས། སྟག་ལུང་དུ་གྲུབ་རྒྱལ་ཚེ་དབང་ཞིག་སྩལ་ནས་གནས་གཟིགས་དང་ཕུན་མདོར་བཞུགས། སང་ཉིན་ཀོ་བར་འཐོན་བྱང་རྭ་སྒྲེང་དང་ཉེ་བར་གསང་ཡེའི་ཕོ་བྲང་དུ་ཐབ་བསུ་དང་བཅས།
རྭ་སྒྲེང་དུ་ཕེབས་ཏེ་ཇོ་བོ་རྗེས་རྒྱ་གར་ནས་གདན་དྲངས་པའི་འཇམ་པའི་རྡོ་རྗེའི་སྐུ་དྲུང་དུ་དེའི་སྒྲུབ་མཆོད་རྒྱས་པ། གནས་ངོ་མཚར་ཅན་དེའི་ཤུག་ཁྲོད་ནས་ཕྱི་བསྐོར་ལ་མེ་ཆར་ཕབ་སྟེ་སྐྱེ་དགུ་དེ་དག་གི་གཙུག་ཏུ་ཕྱག་གསེར་གྱི་འཁོར་ལོ་ངལ་བསོས་ཏེ་བཞུགས་སྒར་དུ་ཕེབས། དེའི་སང་གསང་ཡེའི་ཕོ་བྲང་དུ་མཁའ་སྤྱོད་མའི་སྒྲུབ་མཆོད། རྭ་སྒྲེང་གི་གནས་ཚང་ཡིན་ཁུལ་བཅོམ་མདའ་དང་། ཀོ་བར་འཐོན་ཨ་དཀར་སུམ་མདོ་དང་། འབར་ཚག ཉི་མ་ཚལ། ཀི་ར་ཐང་རྣམས་སུ་བཞུགས་ཞག་རེ་དང་། གཏེར་སྒྲོམ་ཆུ་ཚན་ཞག་ལྔ་ཆབ་བདུགས་བཅས་ཕེབས་འཕྲལ་རྣམ་འཇོམས་དང་། ཉིན་ལྟར་ལྷ་བསངས་རྒྱས་པ།
ཆབ་ཀླུ། ཚེ་ཆོག་རྣམས་དང་། སྣྲོན་ཟླའི་ཚེས་གཅིག་ལ་ལྷ་མོ་གསོལ་མཆོད་ཀྱི་གསུང་བསྐང་ཡང་དེར་མཛད་ནས། ཕེབས་ལམ་འབྲི་གུང་མཐིལ་གནས་གཟིགས་དང་གྲོག་སྣ་ཟངས་ཁར་བཞུགས། དེ་ནས་འབྲི་གུང་སྤྲོ་ཁང་ཡང་རི་སྒར་དུ་བཞུགས། དེ་ནས་ཀློང་ཆེན་རབ་འབྱམས་པའི་གདན་ས་ཞྭ་ལྷ་ཁང་དུ་གཟའ་དང་དམ་ཅན་པར་གཏོར་བསྔོ་བཅས་མཛད་ནས། དབུ་རུ་བཀའ་ཚལ་དུ་བཞུགས་ཏེ། ཀླུ་མལ་དྲོ་གཟི་བྱིན་གྱི་ཕོ་བྲང་མདུན་དུ་མ་འོངས་པར་སྐྱེ་འགྲོ་རྣམས་ཀླུ་གཟའ་རྒྱལ་གསུམ་གྱིས་འཇོམས་པར་གསུང་ཡོད་པའི་ལོ་རྒྱུས་སྩལ་བ་དང་བཅས། སེངྒེ་སྒྲ། ཆབ་ཀླུ་བཅས་སྨིན་རྒྱས་བསྟན་འགྲོའི་བདེ་ཐབས་སུ་གནང་ནས་ཕྱེད་དཀར་དུ་ཕེབས་ཏེ།
འདུས་ཚོགས་ལ་རྣམ་སྲས་སེར་ཆེན་དང་འཇམ་དབྱངས་དམར་སེར་རྗེས་གནང་སྩལ་ནས། རིམ་གྱིས་མལ་དྲོ་གོང་དཀར་གྱི་རྡོར་ལེགས་མགོན་ཁང་སོགས་མཇལ་ཞིང་རྒྱ་མ་སྒྲུབ་རྙིང་དུ་བཞུགས་ཏེ། ཞབས་བརྟན་བསྐང་བ་སོགས་ཀྱི་ལུང་དང་། ཚེ་དབང་སོགས་སྩལ་ཞིང་། ཁྲི་ཁར་དུ་ཚེ་ཆོག ཀུན་རིག རྣམ་འཇོམས་བྱབས་ཁྲུས་བཅས་དང་། དེ་ནས་ལ་མོར་བཞུགས་ནས་ཀོ་བར་འཐོན། ལོ་སེམས་དཔའ་རིན་པོ་ཆེས་ཆིབས་བསུས་ཏེ་ལོ་དགོན་དུ་ཞག་དྲུག་བཞུགས། གུར་དྲག
གཤེད་དམར་དབང་། དཀར་བདུད་རྗེས་གནང་། བསྐང་བའི་ལྗགས་ལུང་སོགས་སྩལ། ཕན་ཚུན་ནས་འཆམས་གཟིགས་དང་། ཀྱེ་རྡོར་ཞི་བའི་སྦྱིན་སྲེག ཕྱི་བསྐོར་ལ་རབ་ཏུ་གནས་པ་སོགས་མཛད་ནས་གཙང་ཐོག་ཏུ་བཞུགས། སང་ཉིན་རི་བོ་དགེ་ལྡན་གནས་གཟིགས་ཐོག་སྨེ་བརྩེགས་ཀྱི་ཁྲུས་དང་། གྲྭ་དམངས་ལ་ཕྱག་དབང་། རྗེ་རིན་པོ་ཆེ་ཆོས་དབྱིངས་སུ་མནལ་ས་ཡིན་ཟེར་བའི་མདར་སྤྱི་སྒེར་གྱི་མཇལ་ཕྱག་སོགས་གྲུབ་སྟེ་ཚལ་བདེ་ཆེན་དུ་བཞུགས། དེ་ནས་ཚལ་གུང་ཐང་དུ་ཁྲོམ་དབང་དང་བླ་མ་ཞི་ཁྲོའི་དབང་།
འབུམ་མོ་ཆེར་ཕྱག་ནས་བཅས་དང་། བདེ་ཆེན་གནས་གཟིགས་རྣམས་གྲུབ་ནས་ཆང་ཚུལ་དུ་བཞུགས། ཚེས་ཉི་ཤུའི་ནམ་ཕྱེད་ཙམ་ལ་ཆིབས་བསྒྱུར་ཏེ་དགོད་ཁ་ལའི་རྩེར་ནམ་ལངས་ཕེབས་འཕྲལ།

ལྷ་བསངས་རྒྱས་པ་སྩལ་ནས་སྔས་འགོར་བཞུགས། སང་ཉིན་གཡའ་མ་ལུང་གནས་གཟིགས་དང་བཅས་བསམ་ཡས་སུ་ཞག་བཅུ་བདུན་བཞུགས་རིང་མགོན་ཁང་དང་། ལྕོག་གཉིས་སུ་རྟག་པར་གསུང་བསྐང་དང་། སྤྱི་སྒེར་ནས་མཇལ་ཕྱག འཆམས་གཟིགས། ལྗགས་ལུང་། ཆོས་སྐྱོང་སྐུ་ཕེབས། བཀའ་རྩོམ་དང་གསུང་བརྟག བསམ་ཡས་དང་འཆིམས་ཕུའི་གནས་གཟིགས་མཐའ་དག རབ་ཏུ་གནས་པའི་མེ་ཏོག་འབུལ་བ། དེ་དག་གི་སྔ་ཕྱི་བར་གསུམ་དུ་ཞལ་བཀོད་ཆེ་ཕྲ་རྣམས་དང་།
སྲོད་དང་ཐོ་རངས་མཚན་གུང་སོགས་སུ་ཕུར་དབང་ཆ་དྲུག བདེ་མཆོག་ལཱུ་ནག་གི་དབང་ཆ་དྲུག་རེ། གྲྭ་སུམ་བརྒྱ་སྐོར་ལ་རྟ་མགྲིན་ཡང་གསང་གི་དབང་། རྗེས་གནང་སོགས་ནི་བགྲང་བ་ལས་འདས་ཤིང་། མཆིམས་ཕུ་གནས་གཟིགས་སྐབས་རྗེ་ཉིད་ལ་ཀླུ་འདུལ་ཕུག་ཏུ་འཚོ་རྒྱལ་གྱི་ཞལ་གཟིགས་ཏེ་ལུང་བསྟན་ཞིག་བྱུང་གསུང་བ་ལས། འདི་བྱུང་བཀའ་མ་གྲོལ། ལྕོག་ཏུ་ཕྱི་ནང་གསང་བའི་རྟེན་འཛུགས་ཀྱི་ཚེ་རྗེ་ཉིད་ཀྱི་འོད་གསལ་དུ། ཆོས་སྐྱོང་ཆེན་པོ་བྱོན་ནས་ཡོན་ཏན་གྱི་རྟེན་དེ་ལ་ལྷག་པར་དགྱེས་ཉམས་ཀྱིས་འདི་ཕྱེ་མར་གྱིས་བཀང་དགོས་གསུང་བ་བཞིན་དང་སྡིག་ཁྲབ་ལ་བཟོ་སྐྱོང་ཡང་མཛད་པ་སོགས་གནས་དེར་བསྟན་འགྲོའི་ལེགས་སྤེལ་རྣམས་རིམ་གྲུབ་ཀྱིས། བྲག་ཁ་རྫོང་མདུན་བཞུགས་སྒར་དུ་བཅོ་བརྒྱད་སྐུ་མཆེད། བསམ་ཡས་མཁན་པོ་སོགས་ལ་ལམ་དབང་།
ལམ་ཟབ་ཕྱི་ནང་། བིར་བསྲུང་ཕྱི་ནང་སོགས་དང་། འོན་ཁྲི་སྨོན་མགོན་ཁང་དུ་གསུང་བསྐང་དང་རབ་གནས། དེ་ནས་རྒྱལ་སྲས་རིན་པོ་ཆེས་ཆིབས་བསུས་འོན་ཆོས་སྡིངས་སུ་ཞག་བཞི་བཞུགས། རྒྱལ་སྲས་སོགས་ལ་རྣལ་འབྱོར་མའི་བྱིན་རླབས་དང་། སྐུ་རྐྱང་ལ་རིག་བྱེད་མ་ངོར་ལུགས་ཐུན་མོང་མ་ཡིན་པའི་རྗེས་གནང་། ཞལ་བསྙེན་དུས་བཅས་དང་། ཚུར་ཡང་འཇམ་དབྱངས་ཆོས་སྐོར་གྱི་བྱིན་རླབས་དང་། ལས་གཤིན་ཕྱི་ནང་གསང་གསུམ་ཞུ་བར་མཛད། གནས་དེར་རབ་གནས་རྒྱས་པའི་ཐོག་ཕྱི་བསྐོར་ལ་ཕྱག་ནས།
རྨོར་ཆེན་རིན་པོ་ཆེའི་བཞུགས་གནས་རྒོད་ཚང་དུ་གསུང་བསྐང་བླ་མཆོད། ལྷ་བསངས། སྨེ་བརྩེགས་དང་དེའི་གྲིབ་གླུད། ཤ་བརྒྱ་ཟན་བརྒྱ། བརྒྱ་བཞི་རྣམས་བོད་ཁམས་བདེ་བའི་ཐུགས་བསྐྱེད་ཅན་དུ་བན་ཚང་པའི་འཁོར་ཚོགས་བཅས་ཀྱིས་མཛད་ནས་ཕེབས་ལམ་དུ་ཁྲོམ་དབང་དང་། བྲག་ཁ་རྫོང་མདུན་དུ་བཞུགས། དེ་ནས་རྩེ་ཐང་འབྲས་གླིང་དུ་ལྷ་བསངས། ཁྲོ་བཅུའི་རྗེས་གནང་ཚར་གསུམ། ལྗགས་ལུང་ཕོན་ཆེན་ཁྲོམ་དབང་བཅས་དང་། དགའ་ལྡན་བཀྲ་ཤིས་ཆོས་འཁོར་དང་ལྔ་མཆོད་ལའང་ཕེབས།
བསམ་གཏན་གླིང་གི་ཀྱེ་རྡོར་བ་སྤུ་མ་སོགས་གཟིགས་ཏེ་ཁྲ་འབྲུག་ཏུ་སེངྒེ་སྒྲ། ཆབ་ཀླུ། ཀྱེ་རྡོར་རབ་གནས་ཞི་བའི་སྦྱིན་སྲེག་བཅས་དང་། ཡུམ་བུ་བླ་མཁར་དུ་མཆོད་འབུལ་སོགས་མཛད་ནས། བཀྲ་ཤིས་ཆོས་སྡེར་ཞག་བཅུ་གཉིས་བཞུགས་ཤིང་། ཀྱེ་རྡོར། བདེ་མཆོག གསང་འདུས། ཕུར་པ། མགོན་པོ་རྣམས་ཀྱི་རབ་གནས།
མགོན་པོའི་ཞི་བའི་སྦྱིན་སྲེག་བཅས་དང་། ཀྱེ་རྡོར་དང་ཀུན་རིག་དབང་ཆ་བཞི་རེ། མགོན་ཁང་ཆེན་མོར་དུས་གཏོར། སྒྲོལ་དཀར། རྣམ་རྒྱལ། རྣམ་འཇོམས། འབྱུང་འདུལ། སེངྒེ་སྒྲ། སྨེ་ནག སྒྲོལ་མ་ཉེར་གཅིག་རྣམས་ཀྱི་རྗེས་གནང་དང་།
ལུང་མཐའ་ཡས་པ། རྣམ་སྲས་ཁང་དུ་རྣམ་སྲས་ཀྱི་བསྐང་བ། སྐུ་བརྙན་རྣམས་ལ་ན་བཟའ་གསར་སྒྲོན་དང་། འོན་རྒོད་ཚང་དུ་གནང་རྒྱུའི་སྐུ་རྣམས་ཕེབས་སྐྱེལ་བ་བཀས་འདོམས་པ་སོགས། བསྟེན་མཁས་ཀྱི་མཛད་སྒོ་རྣམས་གྲུབ་ནས་ཤེལ་བྲག་ཏུ་གུར་དྲག་དང་། གནམ་གང་གི་དུས་གཏོར་མཛད་རྗེས་བཙན་ཐང་དུ་ལྷ་བསངས་རྒྱས་པ་དང་། དེ་ནས་བྱེ་ཚོགས་སུ་ལྷ་བསངས་རྒྱས་པ། ལྕོག་ཏུ་གསུང་བསྐང་། ཆོས་སྐྱོང་སྐུ་ཕེབས་ཐོག་ཞལ་ངོ་སོ་སོར་སྐུ་སྤྲུལ་པ་མཆོག་གི་ལུང་བསྟན་དང་། དེར་ཀྱེ་རྡོར་རྒྱུ་དབང་ཆ་བཞི།
སྒྲོལ་མ་ཉེར་གཅིག་གི་རྗེས་གནང་། རབ་གནས། ལྗགས་ལུང་སོགས་རྒྱ་ཆེར་སྩལ་ནས་སྨིན་གླིང་མཁན་རིན་པོ་ཆེས་ཆིབས་བསུས། སྨིན་གླིང་དུ་བདུན་ཕྲག་གཅིག་བཞུགས། མཁན་རིན་པོ་ཆེར་དགོངས་འདུས་སོགས་དབང་བྱིན་རླབས་ལུང་ཕོན་མི་ཆུང་ཙམ་གསན་ཅིང་། ཕར་ཡང་བླ་མ་ཞི་ཁྲོའི་ཚེ་དབང་སོགས་སྩལ། དེར་ཚེས་བཅུའི་ཐོག་འདུས་ཚོགས་ཀྱི་དབུར་ཕེབས། འཆམས་གཟིགས་གནས་གཟིགས་སོགས་གྲུབ་ནས། བྱེ་ཚོགས་སུ་བྱོན་ཏེ་འགྲོ་དོན་རྒྱ་ཆེར་མཛད། དེ་ནས་གྲ་ཐང་དུ་རྡོ་རྗེ་ཕུར་པའི་སྦྱིན་སྲེག་རྒྱས་པ་དང་།
གསང་འདུས་དང་ཀུན་རིག་གི་དབང་ཆ་ཁ་ཤས། མཁའ་སྤྱོད་མའི་བྱིན་རླབས། ཕྱག་རྡོར་ཁང་བརྩེགས་དང་ཞང་བློན་གྱི་རྗེས་གནང་། སྒར་ཆེན་རིན་པོ་ཆེའི་གདན་ས་དཔལ་རབ་ཏུ་གསུང་བསྐང་གསོལ་འདེབས་སོགས་དང་ཉམས་གསོ་གསར་བསྐྲུན་གྱི་བཀའ་འདོམས། བྱམས་གླིང་དུ་ཀྱེ་རྡོར་རབ་གནས། གཞན་ཡང་ལྗགས་ལུང་ཕོན་ཆེན་ཁྲོམ་དབང་སོགས་སྩལ་ནས་གདུང་ཕུད་ཆོས་འཁོར་དུ་ཀྱེ་རྡོར་དབང་ཆ་དྲུག་དང་། དེའི་རབ་གནས་ཞི་བའི་སྦྱིན་སྲེག་བཅས། མགོན་ཁང་གཏོར་སྤོད། གནས་བཅུ། ཕྱག་རྡོར་ཨུ་ཙརྻ།
བཅུ་གཅིག་ཞལ། གང་བློ་མ། གུར་དྲག་དང་ཁྲོམ་དབང་སོགས་རེ་སྐོང་རྣམས་ཀྱིས་དུས་འདས་རྗེས། རྭ་བ་སྨད་དུ་བདེ་མཆོག་ནག་པོ་པ་དང་། ཀུན་རིག་དབང་ཆ་བཞི། ལྕོག་ཏུ་ལྷ་བསང་རྒྱས་པ། འབྱུང་འདུལ། སྤྱན་གཟིགས་གཙོ་འཁོར་གསུམ། རི་ཁྲོད་མ། སྒྲོལ་དཀར།
ཛམ་སེར་ནག་རྣམས་ཀྱི་རྗེས་གནང་། ཆུ་འགྲམ་དུ་ཀྱེ་རྡོར་རབ་གནས་ཐོག་ཆུ་རགས་མགོ་མཇུག་ལ་མེ་ཆར་ཉིལ་བ། དུས་གཏོར་ཁྲོམ་དབང་སོགས་དང་། དེ་ནས་རྣམ་རབ་ཏུ་ལྷ་བསང་རྒྱས་པ། ཀུན་རིག་དབང་ཆ་ལྔ། སྒྲོལ་མ་ཉེར་གཅིག་གི་རྗེས་གནང་ཚར་ལྔ་དང་། སྤྱན་གཟིགས། སྒྲོལ་དཀར་རྗེས་གནང་། ཀྱེ་རྡོར་རབ་གནས་སྦྱིན་སྲེག རྒྱལ་པོ་རྣམས་གསུམ་སྐུ་ཕེབས།
སྔར་གྱི་གཏོར་རྙིང་སྤོ་གནང་དང་ལྕོག་ཏུ་གསར་འཛུགས་ཤིག་ཀྱང་གནང་། ཁྲོམ་དབང་སོགས་དང་། རྔོག་བསོད་ནམས་བསྟན་འཛིན་གྱི་གདུང་རྟེན། དུད་སོལ་མ་བཅས་གནས་གཟིགས་དུས་དུད་སོལ་མའི་སྒོས་ཀྱི་གཏོར་ཆོག་ཀྱང་གནང་ཞིང་། དེ་ནས་ཇོ་ཕུག་གནས་གཟིགས་དང་གོང་དཀར་རྡོ་རྗེ་གདན་དུ་ཞག་ཉེར་གཅིག་བཞུགས་རིང་ཡང་། ཉིན་མཚན་ཁོར་མོ་ཡུག་ཏུ་བསྟན་འགྲོའི་ལེགས་སྤེལ་འབའ་ཞིག་གིས་དུས་འདའ་བར་མཛད་པ་ལས། གཙོ་ཆེ་བ་རྣམས་སྨོས་ན། སྐྱ་སེར་མང་པོར་དབུ་མ་ལུགས་ཀྱི་སེམས་བསྐྱེད། རྟ་མགྲིན་ཡང་གསང་། ཁྲོམ་དབང་རྣམས་དང་།
ཕུར་དབང་རབ་གནས་ཐོག་ཕྱི་སྐོར་ལ་མེ་ཏོག་ཉིལ་བ། གཞན་ཡང་ཡོངས་འཛིན་དམ་པ་རྣམས་ལ་ཆོས་གསན་པ། འགའ་ཞིག་ལ་བླ་མ་རིན་འབྱུང་། ཚར་གསུམ་ཁུག་པ། ལམ་སྦས་བཤད། མཁའ་སྤྱོད་མའི་བྱིན་རླབས་དང་། དེའི་འཁྲིད། དམར་པོ་སྐོར་གསུམ་གྱི་བེའུ་བུམ་ལུང་། དེའི་རྗེས་གནང་སོགས་རྗེས་གནང་གྲངས་མང་། ལྗགས་ལུང་ཡང་དེ་བཞིན།
བཤད་སྒྲུབ་གླིང་། སྐུ་གཉེར་གྲྭ་ཚང་། བདེ་ཆེན་ཆོས་འཁོར་རྣམས་ལའང་ཞབས་ཀྱིས་བཅགས་པ། བསྟན་སྲུང་རྒྱ་མཚོར་རྒྱལ་བསྟན་རིན་པོ་ཆེ་སྤྱི་བྱེ་བྲག་རྒྱས་པའི་ཕྲིན་ལས་འཆོལ་བ། མདོར་ན་ཡ་མཐའ་བླ་མ་དགེ་བའི་བཤེས་གཉེན་ནས་མ་མཐའ་སྤྲང་པོའི་བར་གྱི་རེ་འདོད་སྐོང་བའི་དམ་བཅའ་ལས་གཡེལ་བ་ནམ་ཡང་རྗེ་དམ་པ་དེར་མི་མངའ་ཞིང་། དེའི་ཚེ་སྣེ་ཤན་པ་དཔལ་ལྡན་བཀྲ་ཤིས་ལ་བྱིན་རྟེན་གྲངས་མང་། བདོག་པའི་དངོས་པོ་གྱ་ནོམ་པ་བཅས་སྩལ་ནས་རང་གནས་སུ་མངགས། དེ་ནས་ཏ་ར་ཕུར་བཞུགས་དུས་བཤད་སྒྲུབ་གླིང་སྐུ་རྟེན་པར་སྐུ་ཕེབས་ཐོག་ད་གཟོད་མངོན་དུ་གྱུར་པའི་ལུང་བསྟན་ཡང་སྩལ། སང་ཉིན་ཏ་ཕུ་ལ་རྩེར་སྣོད་བཅུད་སྤྱི་བྱེའི་བདེ་ཐབས་ལ་ཆེད་དུ་དགོངས་པའི་ལྷ་བསངས་དང་བཞུགས་ཚོར་ཁང་དམར། དེའི་སང་ནམ་ཕྱེད་ཙམ་ལ་ཕེབས་ལམ་ཤིན་ཏུ་རྩུབ་པར་ནམ་འོག་ཏུ་བྱོན་པས།
རྒྱུས་ཡོད་རྣམས་ཀྱི་གླེང་མོར་རྒྱུན་དུ་ནི་མི་རེངས་ཡང་མི་ཐར་བ་ལྟ་བུར་མཆིས། ད་ལམ་དཔོན་གཡོག་ཀུན་ནམ་ཕྱེད་ཤེ་མུན་གྱི་དུས་སུ་བདེ་བར་ཕེབས་པ་ལས་གཞན་པའི་རྫུ་འཕྲུལ་ལྷག་ཏུ་མི་དགོས་འདྲ། ཞེས་སྒྲོགས་པར་གྱུར་པའང་དོན་གནས་ཀྱི་ཚིག་ཡིན་ལགས། དེ་ནས་སྒ་འདྲ་ཆུ་ཚན་དང་ཉེ་བར་རྗེ་ཉིད་ཕེབས་འཕྱང་ཐོག་འོད་གསལ་དུ་འཁྲུངས་སྐབས་འདི་ལྟར་གསུངས་ཏེ། ཁྲུམས་ཟླའི་ཉེར་བདུན་ལ་མགྱོགས་འཕྱང་ཐོག་འདོན་པ་བྱེད་མུར་ཤུལ་ལམ་བགྲོད་པས་གཉིད་གཟིར་རེ་བ་ཞིག་བྱུང་བར། རྨི་ལམ་དུ་བྱང་ཕྱོགས་ནས་བཙུན་མ་འདྲ་མོ་ཞིག་གིས། སྒ་འདྲའི་གཞི་བདག་བསྡད་མེད་པས་རེས་ཤིག་ལ་ཤོག་གསུང་བའི་ཡི་གེ་བྲི་རོགས་མཛོད། ཟེར་བར། ནུབ་ཕྱོགས་ནས་བུད་མེད་དར་ཡོལ་དཔྲལ་གཡུ་ཅན་ཁ་ཤིན་ཏུ་ཆེ་བར་གདངས་པ་ཞིག་ཐལ་མོ་སྦྱར་ནས་མགོ་གུག་གུག་བྱེད་པ་ཤར་བས། ཁྱེད་རང་གཞི་བདག་སུ་འདྲ་ཞིག་ཡིན་ནའང་།
སྒ་འདྲ་ཆུ་ཚན་དང་ངེད་ལ་ལས་འབྲེལ་ཡོད་པ་ཞིག་ནི་ཅིས་ཀྱང་ཡིན་འདུག་རྟགས། ལོ་ཁ་ཤས་ནས་ཚོམས་དཀྱིལ་ན་ཆུ་ཚན་ཡོད་པ་ཞིག་བདུགས་པ་རྨི་ལྟས་ཤར་བ་མངོན་སུམ་མྱོང་བ་ཡིན་འདུག ཅེས་གསུངས་ཤིང་། དེའི་ཀ་བ་ལྷོ་མ་བདག་འཛིན་མཛད། ཆ་བཞག་ལྔ་དང་དེར་ཡང་ལྷ་བསངས་རྒྱས་པ་དང་། རྗེས་གནང་ཁ་ཤས་བསམ་མཁན་སོགས་ལ་སྩལ་ནས་ཟངས་ཁྲོད་དུ་བཞུགས། དེ་ནས་རི་བོ་བྲག་ཏུ་བཞུགས་དུས་ཁྲོམ་དབང་དང་། སང་ཉིན་སྔ་བར་དགའ་ལྡན་རི་ཁྲོད་དང་གླིང་རྫོང་སོགས་བརྒྱུད། སྟག་ལུང་དུ་ཕུར་པའི་སྦྱིན་སྲེག དཀར་བདུད་རྗེས་གནང་ཚར་བཞི།
ཞལ་བསྙེན་དུས་དང་། ཚེ་སྒྲུབ་ཁ་རག་པར་གནང་འཕྲལ་ཁོང་མིག་གསལ་དུ་སོང་བ་སོགས་བྱིན་རླབས་ཞུགས་རྟགས་གསལ་བར་བྱུང་། གཞན་ཡང་ཀྱེ་རྡོར་རབ་གནས། ལྷ་བརྒྱད་དང་ཟངས་གྲི་ཅན་གྱི་རྗེས་གནང་ཚར་ཁ་ཤས། གྱིང་ལྔ་གཟའ་གདོང་དང་ཚེའི་རྫོང་ཆུང་སོགས་ཆོས་བཀའ་རྒྱ་ཆེར་སྩལ་ཞིང་། རྫོང་ལྷ་དབང་རབ་བརྟན་གླིང་དང་། གསང་སྔགས་ཆོས་འཁོར་གླིང་སོགས་ལའང་ཞབས་ཀྱིས་བཅགས་ནས། བསམ་སྡིངས་སུ་ཕེབས་ལམ་ཐོག་དུས་མཆོད་བླ་བྲང་པའི་གདུང་རབས་ལ་གསོལ་འདེབས་ཐུགས་ལ་གློ་བུར་དུ་ཤར་བ་དང་། བསམ་སྡིངས་སུ་ཕེབས་འཕྲལ་རྗེ་བཙུན་སྐུ་ཞབས་ཀྱི་དཔེ་ཁྲོད་ནས་པོད་གཅིག་བཞེས་པ་གདུང་རབས་ཆེན་མོ་ཕྱག་ཐེབས་བཅས་མ་འོངས་པའི་ལ་ཉེའི་རྟེན་འབྲེལ་གང་ཡིན་མངོན་དུ་འགྱུར་རོ་གསུངས་ནས་དུས་མཆོད་བླ་བྲང་གདུང་རབས་སྒེར་ལ་གསོལ་འདེབས་ཀྱང་བཀའ་རྩོམ་དང་། དེར་ལྷ་བསངས།
རྡོ་རྗེ་ཕག་མོར་ཚེ་དཔག་ལྷ་དགུ་དང་བྱིངས་ལ་ཁྲོམ་དབང་། གཞན་ཡང་ཕག་མོར་ལྷ་བརྒྱད་དང་ཞལ་བསྙེན་དུས་རྗེས་གནང་དང་། ཚུར་ཡང་ཆོས་བཀའ་ཕྲན་བུ་གསན། དེ་ནས་སྣ་དཀར་རྩེའི་མགོན་ཁང་དུ་གསུང་བསྐང་དང་། མི་སྡེ་སྤྱིས་ཞུས་གཏོར་འཛུགས་ཀྱང་གནང་ནས་སྲིན་ལག་ཏུ་བཞུགས། སང་ཉིན་ཁ་རོ་ལར་ལྷ་བསངས་དང་གནོད་སྦྱིན་རྣམ་གཉིས་གསོལ་མཆོད་བཅས་མཛད་ཅིང་རྭ་ལུང་ཆུ་མདོའི་རྒྱ་མོན་ཁར་བཞུགས་ནས་རྭ་ལུང་གནས་གཟིགས་དང་སྣེ་བཞིར་ཕེབས། ཨཽ་རྒྱན་ཡང་ཟབ་གླིང་དུ་ཀྱེ་རྡོར་རབ་གནས་དང་། ཁོང་དཔོན་གཡོག་ལ་ཕག་མོ་སྐོར་གསུམ་གྱི་བྱིན་རླབས་རྗེས་གནང་དང་། འདོད་རྒྱལ་རྗེས་གནང་ཡང་སྩལ་ཞིང་། ཚུར་ཡང་ཆོས་བཀའ་ཕྲན་བུ་གསན།
དེ་ནས་རྒྱལ་རྩེ་གུར་པར་ལྷ་བསངས། རྟ་མགྲིན་ཡང་གསང་། ཕུར་དབང་གྲངས་མང་། ཁྲོམ་དབང་། རྗེས་གནང་དང་ལུང་ཕོན་ཆེན། རྫོང་རྩེར་ལྷ་བསངས། བརྩེ་ཆེན་མགོན་ཁང་དུ་གསུང་བསྐང་། འཆམས་གཟིགས་གནས་གཟིགས་སོགས་སྤྱི་བྱེའི་མཛད་སྒོ་རྣམས་གྲུབ་ནས། བརྩེ་ཆེན་གནས་གཟིགས་དང་། འབྲོང་རྩེར་ལྷ་བསངས།
བྱད་འགྲོལ། སེངྒེ་གདོན་འགྲོལ། འཇམ་དབྱངས་དམར་སེར་དང་། ལྷ་ཆེན་སྲོག་གཏད། ཆབ་ཀླུ། གུར་དྲག་དང་ཚེ་དབང་། ཁྲོམ་དབང་། རབ་གནས་སོགས་རེ་སྐོང་རྣམས་ཚར་ཕྱིན་ནས་གནས་གསར་རྒྱལ་ཁང་བརྒྱུད། འབྲས་ཁུད་དུ་སྨེ་བརྩེགས་ཀྱི་ཁྲུས་གནང་ནས་སྐྱིད་སྦུག་ཏུ་ཕེབས་ཏེ་ཕྱག་ནས་དང་། སང་ཉིན་ནས་སྐྱིན་མཁར་ཆབ་བདུགས་ཞག་ལྔ།
དེ་ནས་བར་ཚོར་ལྷ་བསངས། ཀུ་རུ་ཀུལླེ་ལྷ་ལྔའི་དབང་། ཁྲོམ་དབང་། མངོན་དགའ་གནས་གཟིགས་དང་། རབ་གནས། འབྱུང་འདུལ་རྗེས་གནང་སོགས་མཛད་ནས། བདེ་བ་ཅན་དུ་ཀྱེ་རྡོར་རྒྱུ་དབང་ཚར་བཞི། ཁྲོམ་དབང་རྗེས་གནང་སོགས་མང་དུ་མཛད་ཅིང་། ལྷས་སྡིངས་སུ་རབ་གནས། ཞི་བའི་སྦྱིན་སྲེག
ཁྲོམ་དབང་། ལྷ་བརྒྱད་རྗེས་གནང་སོགས་གནང་སྟེ་པ་ནམ་རྫོང་བརྒྱུད། དགའ་སྡོང་དགོན་པར་བཞུགས་ཏེ་གནས་གཟིགས་ཁྲོམ་དབང་། ལྷ་བསངས་སོགས་གནང་། དེ་ནས་ཡུལ་ལྟ་བའི་ནང་དུ་ཞབས་ཀྱིས་བཅགས་ནས། པད་ཚལ་དུ་རབ་གནས། ལྷ་བསངས། བྱད་འགྲོལ་སོགས་མང་དུ་མཛད་དེ་ཞྭ་ལུར་བྱོན། གླིང་བསྐོར་ལ་མེ་ཆར་ཉིལ་བ་ཚོགས་ཡོངས་ལ་དབུ་མ་ལུགས་ཀྱི་སེམས་བསྐྱེད། འཇམ་དབྱངས་དམར་སེར་དང་རྣམ་སྲས་མདུང་དམར་ཅན་གྱི་རྗེས་གནང་།
ལུང་སོགས་ཕོན་ཆེན་དང་། གནས་གཟིགས་སོགས་དོན་ཡོད་ཀྱི་མཛད་སྒོ་རྣམས་ཚར་ཕྱིན་ནས། རི་སྦུག་བརྒྱུད། ལ་རྩེར་ལྷ་བསངས་བཅས་ངོར་དུ་བདུན་ཕྲག་གཅིག་བཞུགས་རིང་གསང་བའི་མགོན་ཁང་དུ་གསུང་བསྐང་། ཚོགས་ཡོངས་ལ་དབུ་མ་ལུགས་ཀྱི་སེམས་བསྐྱེད། ཚེ་དཔག་མེད་སྤྲུལ་སྐུ། སྨན་བླ། གནས་བཅུ་སོགས་ཀྱི་རྗེས་གནང་དང་། སྡོམ་གསུམ་ཁ་སྐོང་དང་ངོར་གདན་རབས་ལྗགས་ལུང་། ཁྲོམ་དབང་རྣམས་དང་།
ཀླུ་སྡིངས་སུ་ཚེ་དཔག་མེད་སྤྲུལ་སྐུ། སྒྲོལ་དཀར། རྣམ་རྒྱལ་རྗེས་གནང་བཅས་དང་། ཁང་གསར་དུ་བླ་མ་ཞི་ཁྲོ། ཐར་རྩེར་རབ་གནས་བླ་མཆོད་སོགས་མཐའ་ཡས་པའི་མཛད་སྒོ་རྣམས་ཚར་ཕྱིན་ནས། སྲེད་རྒོད་དུ་བཞུགས་ཏེ། ཀླུ་སྡིངས་སྐུ་གཤེགས་ཀྱི་དགོངས་རྫོགས་མཁའ་སྤྱོད་མའི་སྒྲུབ་མཆོད་མཛད་པ་ནས་བཟུང་ཞེ་དགུ་ནམ་རྫོགས་བར་དུ་བཀའ་དྲིན་ཆེ། དེ་ནས་དགེ་སྡིངས་སུ་ཁྲོམ་དབང་། རབ་གནས། ལྷ་བསངས།
ཌ་ཌིར་ཡང་ཁྲོམ་དབང་མ་གཏོགས་དེ་བཞིན། དེ་ནས་དམིགས་སུ་སྦྱིན་སྲེག་རབ་གནས། མཐའ་བསྐོར་དུ་མེ་ཆར་ཉིལ་བ་སོགས་དང་། གྲྭ་ཚང་པར་བྱད་འགྲོལ། ཚེ་དབང་། གནས་ཁང་ལ་ཕྱག་ནས། ལྷ་བསངས་བཅས་མཛད་ནས་བྱ་གཤོངས་སུ་བྱོན་ཏེ། དབང་ལུང་རྗེས་གནང་གནས་གཟིགས། རྣམ་སྲས་ལ་གསུང་བསྐང་། སྐྱེ་བོ་ཁྲི་ཕྲག་དུ་མར་ཁྲོམ་དབང་སོགས་རྣམ་ཀུན་དོན་ཡོད་ཀྱི་མཛད་སྒོ་རྣམས་གྲུབ་ནས།
སྨིན་ཟླའི་ཚེས་ལྔར་ར་མ་སེ་ལུང་དུ་བཞུགས། ཚེས་དྲུག་ལ་ཕུ་ཆེན་ལ་རྩེར་ལྷ་བསངས་དང་། དེ་ནས་ཁམས་ཡུལ་དུ་གུར་དཀར་བསམ་གྲུབ་ཕོ་བྲང་ནང་། ཆིབས་བསུ་བ་ལས་ཆེན་པ་ཟུང་གིས་ཐོག་དྲངས་ཕྱེད་གཉིས་བརྒྱ་བརྒལ་ཙམ་ལ་བྱིན་རླབས་ཀྱི་ཟིལ་དངར་ཕབ། དེ་ནས་ཨ་ཀྲོལ་ལ་རྩེར་ལྷ་བསངས་རྒྱས་པ་དང་བཅས་རིམ་ཕེབས་ཀྱིས། ཆུ་ཁ་མའི་སྟེང་དུ་འཆམས་མགོན་རྣམས་ལ་སྙན་ཤལ་སྒྲོན་པར་མཛད་དེ། སེར་ཕྲེང་དང་གཞས་སོགས་ཀྱིས་སྔུན་བསུས། གཞི་ཐོག་ཕོ་བྲང་དུ་བདེ་བར་ཕེབས་ཏེ་དགའ་སྟོན་གྱི་དཔལ་ལ་ལོངས་སྤྱོད་པར་མཛད་དོ། ། དེའི་སང་ཚོམས་ཆེན་དུ་ལེགས་སྟོན་རྨད་དུ་བྱུང་བས་དུས་འདས་ཤིང་། དེ་ནས་ཉིན་བཞི་མགོན་ཁང་རྣམས་ལ་གཏང་རག་དང་།
རྩེར་ལྷ་བསངས་རྒྱས་པ་དང་བཅས་གཟིམ་ཆུང་མགོན་ཁང་ཟུང་གི་གཏོར་འབུལ། དེ་ནས་རྒྱལ་དབང་མཆོག་ཏུ་འབུལ་རྒྱུའི་ཞལ་གྱི་འཁོར་ལོ་དང་ཆབས་ཅིག་འཇམ་མགོན་སྐུ་མཆེད་ལའང་འཁོར་ལོ་རེ་སྩོལ་བར་མཛད། མགོ་ཟླའི་ཚེས་བཞི་ལ་མཁན་ཆེན་རིན་པོ་ཆེ་གསར་པ་ཁྲི་ཕེབས་གནང་རྒྱུའི་གསུམ་གྱི་ཐོ་རེངས་འོད་གསལ་དུ། མཁན་གསར་སྦྱིན་པ་བཀྲ་ཤིས་དང་གཞི་ཐོག་རྩེར་མཇལ་བས། རྗེའི་གསུང་ལས། འོ་ད་ལམ་མཁན་གསར་ལ་བུ་ཆུང་བགྲེས་པས་ལེགས་སོ་གྱིས་གསུངས་འདི་གནང་བྱུང་གསུང་བ་དང་། ཉིད་ཀྱི་སྐུ་ཧྲག་ནས་མེ་ལོང་ཞིག་གནང་བར། མཁན་གསར་ནས་འདི་ལ་ཚིགས་བཅད་ཞིག་རྩོམ་རོགས་ཞུ་གསུང་བར། རྗེ་རྡོ་རྗེ་འཆང་ནས། བདེ་གཤེགས་བསྟན་པའི་ལྷ་ལམ་རབ་ཡངས་པར། །
ལུང་རྟོགས་ཚ་ཟེར་རྒྱས་པའི་དཔལ་ཡོན་ལས། ། ཤེས་བྱའི་འདབ་བརྒྱ་འཛུམ་པའི་ཟེའུ་འབྲུའི་བཅུད། ། བློ་གསལ་བུང་བའི་སྦྲང་རྩི་དམ་པར་ཤོག ། གསུང་བ་འདྲ་མོ་ཞིག་འཐོན་སོང་བས་མ་འོངས་པའི་རྟེན་འབྲེལ་ཞིག་ནི་ཅིས་ཀྱང་ཡིན་འདུག ཅེས་གསུངས། ཟླ་བ་དེ་ནང་ནས་འཇམ་མགོན་དཔལ་ལྡན་ཆོས་སྐྱོང་འདི་ཉིད་ལྷ་མཆོག་རྡོ་རྗེ་གཞོན་ནུའི་ལྗགས་བསྙེན་ལ་བཞུགས་པའི་སྐབས་སོ། ། དེ་དག་གི་དོན་བསྡུ་ན། དམ་པ་ཆོས་ཀྱི་ཆོལ་ཁའི་སྣོད་དང་བཅུད། ། ཡངས་པའི་ཀློང་དུ་ཀུན་བཟང་ཐུགས་བསྐྱེད་ཀྱི། ། ཆུ་འཛིན་འཁྲིགས་སོ་དགེ་མཚན་གསར་པ་ཡི། །
བྱིན་རླབས་ཟིམ་ཆར་མི་ཉིལ་གདེང་ཅི་ཞིག ། ཆོས་ཀུན་བསླུ་མེད་རྟེན་འབྲེལ་ཆེ་བ་ཡིས། ། རང་རང་བདེ་སྐྱིད་ས་བོན་སྨིན་པའི་འབྲས། ། ཉམས་དགའི་གླུ་གར་འཁྲོལ་བའི་གཟིགས་མོ་རུ། ། སྟོན་གྱི་དཔལ་མོའི་ལང་ཚོ་ངོམས་བཞིན་རྒྱུད། ། མཆོག་དམན་བར་གསུམ་མོས་གུས་བང་མཛོད་དུ། ། འབྲེལ་ཚད་དོན་ལྡན་དཔྱིས་ཀྱིས་ཕྱུར་རོ་ཀྱེ། ། འཕགས་ཆེན་སྙིང་སྟོབས་བརྩོན་འགྲུས་གཅེས་པའི་ནོར། ། བདག་བཟུང་ནོར་བཟང་ཐུགས་བསྐྱེད་ལས་ཀྱང་བརྒལ། ། གང་ཞིག་ཞབས་ཟུར་བསྐྱོད་པས་ནོར་འཛིན་སྟེང་། །
བདེ་སྐྱིད་སྣུམ་པོའི་མེ་ཏོག་དགོད་བྱེད་ན། ། རླབས་ཆེན་སྤྱོད་པའི་ཟེར་ཕྲེང་གཡོས་པའི་མོད། ། ལེགས་སྤེལ་བསྟན་འགྲོའི་འདབ་སྟོང་ཅིས་མི་གྲོལ། ། སླར་ཡང་རིགས་ལྔའི་ཕོ་བྲང་དགའ་བའི་ཚལ། ། ངོ་མཚར་གཡུར་དུ་ཟ་བའི་ཆོ་ག་ནི། ། ལྷུན་གྲུབ་ཕྲིན་ལས་ཚད་མེད་བླ་མ་རྗེ། ། རྒྱལ་ཀུན་མཁྱེན་བརྩེ་ནུས་པའི་རང་གཟུགས་ཅན། ། ཞེས་ཀྱང་སྨྲས་སོ།། ༈ །།དགུང་གྲངས་ང་གསུམ་དུ་བྱོན་པ་ལྕགས་གླང་རྒྱལ་ཟླའི་ནང་། རྩོད་དུས་འགྲོ་བ་རྒྱལ་སྲས་གཞན་གྱིས་འདུལ་ཞིང་དུ་མ་འཚལ་བའི་མགོན་མེད་ཡལ་བོར་རྣམས་ལ་ལྷག་པར་བརྩེ་བ་ཆེན་པོས་རྗེས་སུ་བཟུང་སྟེ།
དཔག་དཀའི་ཐུགས་བསྐྱེད་སྨོན་ལམ་བཞིན་ཐུགས་བརྩོན་ཆེན་པོས་མྱུར་དུ་མངོན་པར་མཛད་པ་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོ་དང་། རྒྱལ་སྲས་ཐུ་བོ་དཔལ་ཕྱག་ན་རྡོ་རྗེ། རྒྱལ་བའི་ཉེ་གནས་འཕགས་པ་ཀུན་དགའ་བོ། བསིལ་ལྗོངས་མགོན་གཅིག་པདྨ་འབྱུང་གནས། ལོ་ཆེན་འཇིག་རྟེན་མིག་གྱུར་བཻ་རོ་ཙ་ན། གྲུབ་རིགས་ཀུན་གྱི་གཙུག་རྒྱན་རྗེ་བཙུན་རིན་པོ་ཆེ། ཤེས་བྱ་ཀུན་གཟིགས་ས་སྐྱ་པཎྜི་ཏ། སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན། དེ་ཉིད་སླར་ཡང་རང་རིགས་ལས་གྲུབ་པའི་བརྟུལ་ཞུགས་འཆང་ཞིང་། མངའ་རིས་གཙང་དབུས་ཁམས་སོག་མོན་འབྲོག་ཀུན་ལ་ཐུགས་རྗེ་ཆེ་ཞིང་།
ལྷག་པར་ཡར་རྒྱབ་དཔོན་སའི་གཞིས་ཀ་དཔལ་འབྱོར་རབ་བརྟན་ཆར་གཏོགས་བཅས་གདུལ་ཞིང་དུ་གཟིགས་ནས་ཕྱོགས་དེར་གདན་ཕབ་སྟེ་བསྟན་འགྲོའི་དོན་ཆེན་དུ་མས་རྗེས་སུ་བཟུང་མཐར། གཟུགས་སྐུ་འོད་གསལ་ཆོས་དབྱིངས་སུ་བསྡུ་བར་མཛད་པའི་རྣམ་ཐར་ཡང་གདན་ས་དེར་མཛད་པ་དཔལ་ས་སྐྱ་པ་ཆེན་པོ་སྒར་ཆེན་མཐུ་སྟོབས་དབང་ཕྱུག་རྣམས་ཀྱི་སྣང་བརྙན་བྱིན་རླབས་ཀྱི་གཟི་འོད་འབར་བ་གསར་བསྐྲུན་མཆོད་ཚོགས་དང་བཅས་ཏེ། ས་ཕྱོགས་དེའི་བདེ་སྐྱིད་ལ་ཆེད་དུ་དགོངས་པའི་ཐུགས་བསྐྱེད་དང་ཆབས་ཅིག་ཟངས་རི་གུང་བཀྲ་ཤིས་རྣམ་རྒྱལ་ལ་ཕེབས་སྐབས་བསུ་བ་སོགས་ལེགས་ལམ་གྱི་བཀའ་འདོམས་དང་བཅས་དབལ་རབ་ཏུ་སྩལ། རྟ་ཟླའི་ཚེས་གཅིག་ལ་བསམ་ཡས་མི་འགྱུར་ལྷུན་གྱིས་གྲུབ་པའི་ལྷ་ལྕོག་ཏུ་རྗེ་ཉིད་ཀྱིས་གསར་བསྐྲུན་གནོད་སྦྱིན་ཙིའུ་དམར་པོའི་སྤུ་གསོབ་ལ་ཞུགས་རང་བཞེས་དང་། དབོ་ཟླའི་མཇུག་ཉི་མ་རྒས་ཉེ་ཞིག་ལའང་གང་ནས་འོངས་ཆ་མེད་པའི་མེ་ཕུང་སྐད་ཆེན་ཞིག་འཐོན་ནུབ་དང་བྱང་ཕྱོགས་སུ་སོང་བའི་སྦིར་གཏམ་མང་དུ་གླེང་བ་སོགས་བྱུང་ཞིང་། དེའི་ཉི་ཤུར་ལྷ་རྫོང་དགོན་གསར་ལུ་སྤེ་ནོར་བུ་ཆོས་ལུང་ཞེས། སྔོན་གཡག་མི་ཕམ་ཆོས་ཀྱི་བླ་མའི་དགོན་གནས་གོག་པོ་ཞིག་ལ་ལྷ་ས་རྫོང་པས་ཉམས་གསོ་ཆོས་སྡེ་བཅས་བཙུགས་ཤིང་། འབྲུའི་སྔགས་འཆང་བསོད་ནམས་ཆོས་འཕེལ་གདན་འདྲེན་གྱིས་ཆོས་ཀྱི་འཁོར་ལོ་བསྐོར་བ་དང་། ཡང་ཡང་ཞབས་ཀྱིས་བཅགས་པ་སོགས་ཀྱི་གནས་དེ་ཉིད་ན་གྲྭ་རྒྱུན་དང་། གྲྭ་སྡོད་འོས་གཞན་མ་མཆིས་པས།
དེ་ཉིད་ཀྱིས་སྔར་རྒྱུན་བཞིན་དགོན་པར་འཁྲ་བཟུང་བགྱིས་པ་ལེགས་སམ། དེ་ཙམ་དགོན་པ་བསྡུས་ཤིང་རྟེན་མཆོད་རྣམས་ས་སྐྱར་དྲངས་ཏེ་སྦྱོར་འཇགས་དང་། དགེ་རྒྱུན་རྣམས་མོ་དགོན་རིན་ཆེན་སྒང་དུ་སྦྱར་ན་ཇི་ལྟར་ལེགས། ཞེས་བསྟན་སྲུང་རྒྱ་མཚོར་བརྟག་ཞུ་མཛད་པས་བསྡུས་ན་ལེགས་པ་སྩལ་བ་བཞིན་དུ་མཛད་པ་དང་། གཞན་ཡང་འབྲོང་རྩེ་ནས་ཞུས་པའི་ཀླུ་ནོར་གྱི་བུམ་པའང་མང་དུ་བསྒྲུབས་གནང་གིས་སྩལ་ཞིང་། དེ་ནས་འཇམ་མགོན་ཞལ་རྣམ་པ་གཉིས་ཀྱིས་གཙོས་ཞལ་ངོ་བཞི་དང་། ཡར་ཀླུངས་མཆོག་སྤྲུལ་རིན་པོ་ཆེ། ངོར་བླ་བྲང་ཁག་གི་ཞབས་དྲུང་རྣམས། བཅོ་བརྒྱད་སྐུ་མཆེད་སོགས་ས་ལུགས་བསྟན་འཛིན་དྲག་བསྡུས་རྣམས་གཙོར་སྨོས་གཞིས་བྱེས་ནས་དོན་གཉེར་ཅན་མང་དུ་འདུས་པའི་ཚོགས་ལ། ཟབ་རྒྱས་ཆོས་ཀྱི་འཁོར་ལོ་རྒྱ་ཆེར་བསྐོར་བའི་སྔོན་དུ།
རྗེ་རྡོ་རྗེ་འཆང་ཡབ་སྲས་རྣམས་ནས་བསྟན་སྲུང་རྒྱ་མཚོར་ཕྲིན་འཆོལ་ཡང་དག་དང་བཅས་ཉི་མ་མེ་བཞིའི་འགྲུབ་སྦྱོར་ནས་དབུ་བཟུང་། འཆི་མེད་རྔ་སྒྲ། དྲི་མེད་རྣམ་གཉིས། རིགས་གསུམ་སྤྱི། མི་འཁྲུགས་པ། གཟའ་ཡུམ། ཨ་ར་པ་ཙ་ན་ལྷ་ལྔ་རྣམས་ཀྱི་དབང་དང་། ལུང་ལ་སྡེ་དགེའི་པར་ཕུད་གོང་འཕྲོས་ག་པ་ནས་དབུ་ཚུགས་པར་མཚམས་སུ་གང་འགྲོ། ཇོ་བོའི་ཆོས་འབྱུང་བརྒྱ་རྩ། རིན་སྤུངས་སྐོར་གསུམ།
བཀའ་གདམས་སྐོར། དྲི་མེད་ལྷ་ལྔའི་ཆོག་ཁྲིགས་རིན་ཆེན་བསམ་འཕེལ། དྲི་མེད་ཆོ་གའི་ལག་ལེན་ཁྲིགས་ཆགས་མ། དྲི་མེད་རྣམ་གཉིས་ཆོ་ག་ཟུང་འབྲེལ། འོད་ཟེར་དྲི་མེད་དཀྱིལ་ཆོག་ལྷན་ཐབས་དབང་ཆོག་བཅས་མུན་སེལ་ཉིན་སྣང་། དེའི་དཀྱིལ་ཆོག་གི་ཁ་སྐོང་། དབང་ཆོག་བདུད་རྩིའི་ཆུ་རྒྱུན། དེའི་གཟུངས་ལས་གསུངས་པའི་མཆོད་རྟེན་སྲོག་ཤིང་འཛུགས་ཆོག མཆོད་རྟེན་བཞེངས་ཚུལ། ཐིག་རྩ།
སྲོག་ཤིང་བརྟན་ཆོག་སོགས་ཆོས་ཆར་བར་མེད་དུ་བསྐོར་བའི་ཐོག ནག་ཟླའི་ནང་ལྕང་ཅན་གུང་ནོར་བུ་ཕུན་ཚོགས་ནས་ཕ་དྲུག་ཁ་རྟར་རྣམ་རྒྱལ་སྐུ་འབུམ་གསར་བཞེངས་མཛད་རྒྱུའི་ཕྱག་ལེན་པ་དེ་དུས་ཀྱི་དབུ་བྱེད་ཆེ་སར། སངས་རྒྱས་ཀྱི་འཕེལ་གདུང་དབང་པོའི་གྲངས་ལྡན་གྱིས་མཚོན་རིང་བསྲེལ་རྣམ་བཞིའི་གཟུངས། འདོད་གསོལ་སོགས་གང་ཅིའི་བཀའ་འདོམས་ཀྱིས་བརྒྱན་ཏེ་ཕ་དྲུག་ཏུ་མངགས། གུང་འདི་པས་ཁོང་མི་བཞུས་དུས་བུ་འབྱུང་བར་ཐག་གཅོད་མཛད་པ་བཞིན་བྱུང་བའི་མཛད་པ་ངོ་མཚར་བ་ཡང་ཡོད་ཅིང་། དེ་ནས་ལྷ་ཆེན་མཁན་པོ་ཆོས་བཀྲ་ཤིས་ཀྱི་དགོངས་རྫོགས་ཐུབ་དབང་གནས་བརྟན་བཅུ་དྲུག་སྦྱིན་བདག་ཧྭ་ཤང་རྒྱལ་ཆེན་བཞི་དང་བཅས་པར་འདོད་གསོལ་ཞུས་དོན་བཞིན་ཁའུའི་སྨན་ཆབ་ནས་སྩལ། རིམ་གྱིས་དམ་ཡེ་དབྱེར་མེད་ཀྱི་ཆོ་ག་བསྒྲུབས་ཏེ། ཤབ་སྒོ་ལྔའི་ཡ་གྱལ་ཌ་ཞེས་ཐབས་དང་ཌི་ཞེས་ཤེས་རབ་མཚོན་པའི་དགོན་གནས་སུ་བཞུགས་སུ་གསོལ་བའི་བཀའ་གྲོལ། དེ་མཚམས་ནས་རྗེ་རྡོ་རྗེ་འཆང་ཆེན་པོ་དེ་ཉིད་ནི་རྒྱལ་སྲས་བྱང་སེམས་ཆེན་པོའི་རྣམ་ཐར་ལྷུར་བཞེས་གཡེལ་མེད་ནས། སྔ་སོར་བུད་མེད་སེམས་མ་དཔའ་མོ་ཟེར་བ་ཞིག་གིས་བདག་འཆི་བདག་གི་ཞགས་པས་ཟིན་པའི་ཚེ་ཉིད་ཀྱི་ཐུགས་རྗེས་ཟུངས་ཤིག་པའི་གསོལ་བཏབ་བཞིན།
དེ་ཉིད་ལྔ་ལམ་དུ་སོང་བའི་གཡུ་བྱུར་སྤོས་ཤེལ་ལྷ་གོས་དྲི་མེད་སོགས་འབྱོར་བས། དེ་འཕྲལ་ལྷ་རྫས་ལ་དམིགས་ཡུལ་གྱིས་མཚོན་ལྔ་ལམ་པ་ཀུན་དལ་འབྱོར་གྱི་རྟེན་དང་མཇལ་བའི་འདོད་གསོལ་དང་བཅས་རྗེ་བཙུན་སྒྲོལ་མར་ཕུལ་ཏེ་ཐུགས་སྨོན་སོགས་འདི་འདྲའི་རིགས་སྔ་ཕྱི་ཀུན་ཏུ་མང་དུ་འབྱུང་བའང་འདིས་མཚོན་པར་བྱའོ། ། དེའི་ཚེ་ལྷ་ཆེན་ཕུན་ཚོགས་གླིང་དུ་གཟིམས་ཆུང་སྨོན་གྲུབ་ཐར་རྩེ་སོགས་དང་ཁམས་པ་ཤག་སོགས་ཨར་ཟུག་སྐབས་ཡིན་པས། དེ་གྲས་ལ་ཕུ་གསུམ་ནས་བཙུན་མ་གཞོན་ནུ་ཞིག་མཆིས་པར། ཚེས་བཅུ་དགུའི་ཉིན་དྲེགས་བྱེད་ཞིག་གིས་བརླམས་ཚུལ་གྱིས་ཅལ་ཅོལ་མང་དུ་གླེང་བའི་དུས། ཐུགས་བསྐྱེད་བླ་ན་མེད་པས་གོང་མའི་བྱིན་སྣ་ཁྲུས་ཆུར་སྦྱར་བ་དང་། ཟས་གོས་སོགས་གནང་ཞིང་། ཅི་ཡིན་གྱི་རྒྱུ་མཚན་དང་བཅས་གསུང་ཤོག་ཞིག་སྩལ་ཡང་ངེས་གསལ་ནི་མ་བྱུང་། ས་གའི་ཚེས་གཅིག་ནས་བཟུང་གོང་འཁོད་ཀྱི་ཞལ་སློབ་སོགས་སྐལ་ལྡན་བཅུ་ཕྲག་ལྔ་ལྷག་ཙམ་ལ། རྗེ་བཙུན་ས་སྐྱ་པའི་ཡབ་ཆོས་བླ་ན་མེད་པ་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཟབ་མོ་སློབ་བཤད་ཀྱི་དགའ་སྟོན་སྩོལ་བར་མཛད་པ་ལ་རྗེ་ཉིད་ཀྱི་གསན་ཡིག་ནང་བཞིན་གྱི་ཉམས་ཁྲིད།
བླ་མ་རྒྱ་བོད་ནས་བཟུང་ཉིད་ཀྱི་དབུ་བླའི་བར་གྱི་རྣམ་ཐར་པོད་དམར་སེར་ནག་གསུམ། ལམ་སྐོར་ཕྱི་མ་བརྒྱད་སོགས་ཆ་ལག་དང་བཅས་ཚང་མ། ཉེར་གསུམ་ཉིན་སེམས་བསྐྱེད་ཆེན་མོ། དེ་ནས་རིལ་སྒྲུབ་སྐབས་ལྗགས་བསྙེན་དང་། སྣྲོན་ཟླ་ནས་འཕྲོ་འཐུད་ཀྱིས། བདག་ཆེན། སྔགས་འཆང་། ངག་དབང་ཆོས་གྲགས། ཀླུ་སྒྲུབ་རྒྱ་མཚོ། ཨ་མེས་ཞབས་སོགས་ཀྱི་གསུང་ངག་སྐོར་རྣམས་དང་།
བར་མཚམས་སུ་གཟུངས་གྲྭ་ལྔ་སོགས་དབང་ཆེན་འགའ་ཞིག རྗེ་ཉིད་ཀྱི་ལྗགས་བསྒྲིགས་དེའི་དབང་ཆོག ཡང་དབང་ཆོག་བདེ་དགའ་རྒྱ་མཚོ་དང་ལྷན་ཐབས་བཅས་ཀྱི་ལུང་དང་། འགའ་ཞིག་ལ་འདོད་འཇོའི་བུམ་བཟང་ནང་གི་རྟ་མགྲིན། དྲག་མཐིང་དྲེགས་འདུལ། བསྟན་མ་རྣམས་ལུང་བཅས་དང་། ཚེ་དབང་མདའ་འཕེལ་སོགས་སྩལ་ཏོ། ། གསུང་ངག་གི་ཚེ་གྲོ་བཞིན་བཅུ་བཞིའི་ཐོ་རེངས་རྗེ་ཉིད་ལ་ངོར་ཆེན་རྡོ་རྗེ་འཆང་གི་ཞལ་གཟིགས་ཏེ་ཞལ་སློབ་ཀ་བཞི་གདུང་བརྒྱད་སོགས་འབྱུང་བར་ལུང་བསྟན་དང་བཅས་དབུགས་དབྱུང་གཟེངས་བསྟོད་མཛད་པ་དང་། རྗེ་ཉིད་ཀྱི་གསུང་ལས་ཀྱང་། ཚར་ཆེན་ཡབ་སྲས་གཉིས་ད་ལྟ་དཔོན་སློབ་འདི་ཁྲོད་ན་ཡོད།
ཅེས་ལུང་བསྟན་པ་དང་། བདག་མེད་ལྷ་མོ་བཅོ་ལྔའི་ཚེ་ནང་མཆོད་འཁོལ་ཞིང་ཕྱོགས་བརྒྱར་ལུད་ནས་ལག་མི་ཚུགས་པ་ལྟར་ཚ་དབལ་དང་བཅས་ཀུན་གྱི་མཐུན་སྣང་དུ་མཛད་པ་དང་། བིར་བསྲུང་ཕྱི་ནང་གནང་བའི་ཚེ་གདན་སའི་རྩིས་བཟུང་། སྐྱེ་རེ་བ། ཁང་གསར་མཆོད་དཔོན་སོགས་རྩིས་པ་རྣམས་མཐུན་གྲུབ་ཀྱིས་ཉི་འཛིན་ཡོང་བར་ཐག་བཅད་སྒོ་ཡིག་ཀྱང་སྦྱར་ཞིང་། དོན་ལའང་བྱེད་གྲུབ་མཐུན་པར་རི་མོས་གཏན་ལ་ཕེབས་པའི་ཚེ། རྗེ་ཉིད་གྲུབ་མཚན་འཇོག་བཞེད་ཀྱི་གསུང་ལས། དེ་རིང་ཉི་འཛིན་ཡོང་བར་ཐག་ཆོད་དེ་བཞིན་ལ། རྒན་བུ་རྣལ་འབྱོར་དབང་ཕྱུག་ཏུ་ལངས་རྒྱུ་ཡིན་པས་ཁྱེད་རང་ཀུན། ཉི་འཛིན་རྩིས་པའི་སྒོ་ཡིག་དང་བཅས་པ་ལ་བལྟད་མོ་ལྟོས་ཤིག་གསུང་བ་དང་མཉམ་དུ་ཉི་འཛིན་མི་མངོན་དབྱིངས་སུ་བྱིན་གྱིས་བརླབས་པ་སོགས་ས་ལམ་མཐོན་པོར་བྱོན་པའི་རྟགས་འགའ་ཞིག་འདི་དུས་སྟོན་པར་མཛད།
ཆུ་སྟོད་ཟླ་ནང་གོང་ས་རྒྱལ་བའི་དབང་པོ་གང་ནས་ཞིང་འདིས་མཚོན། མཐའ་དབུས་བསྟན་འགྲོའི་སྲིད་ཞིའི་དཔལ་འབྱོར་ལ། བཀའ་ལུང་ཡིད་བཞིན་ནོར་བུའི་ཤིང་རྟ་ཅི་དགར་བསྒྱུར་ཏེ། གྲུབ་གཉིས་འདོད་དགུའི་དགའ་སྟོན་གྱི་བསྐལ་བཟང་ཤར་བའི་སྐབས་སུ། ཞབས་པད་སྲིད་མཐར་བརྟན་པའི་རྟེན་འབྱུང་ལེགས་སྐྱེས། སྐུ་གསུང་ཐུགས་ཡོན་ཏན་ཕྲིན་ལས་ཀྱི་རྟེན་རྣམས་སྔོན་འགྲོའི་སྒོ་ནས་བཟང་དགུའི་དངོས་འབྱོར་རྣམས་བསྟར་བ་དང་། དེ་སྔོན་ནས་འཇམ་མགོན་སྐུ་མཆེད་ལ་མི་འགྱུར་ཕྱག་རྟགས་ཀྱི་ལས་ཐམ་ཆེ་ཆུང་རེ་རྗེ་ཉིད་ནས་གསར་བསྐྲུན་མཛད་པའི། དམ་ཕུད་འདི་གའི་རྟེན་ཇི་སྙེད་པ་དང་། དེ་སྐབས་རྒྱལ་དབང་མཆོག་སོགས་ལའང་འབུལ་བར་མཛད་པ་བཅས་མཛོད་འཛིན་པར་བཀའ་གསང་གིས་གདམས་ནས། འདིར་ཕེབས་སྐབས་གང་ཅིའི་གསུང་ཤོག་ལེགས་ལམ་དགེ་བ་སྐྱེས་བཟང་གིས་སྤ་བས་མཚོན།
རིན་པོ་ཆེ་ཁམས་བརྒྱད་ཀྱི་ཛྷཻཀྵིཾ་ལས་གྲུབ་པའི་མཁའ་སྤྱོད་རྡོ་རྗེ་བཙུན་མོའི་སྣང་བརྙན་ཆེ་ཆུང་གསུམ་རྗེ་རྡོ་རྗེ་འཆང་ཡབ་སྲས་ཞལ་རྣམ་པ་གསུམ་ལ་དགྱེས་སྩལ་དང་མཉམ་དུ། རྗེ་ཉིད་ལ་ཕན་ཁང་དབོན་སོགས་ནས་ནཱ་རོ་མཁའ་སྤྱོད་ཀྱི་འཁྲིད་སོགས་གསེར་ཆོས་བཅུ་གསུམ་གསོལ་བཏབ་བཞིན་གནང་བའི་འགོ་ཟུག་དང་སྟབས་འགྲིག་བཅས་རྟེན་འབྲེལ་གྱི་གནད་ཁྱད་པར་ཅན་དུ་འགྲིག་ཅིང་། གཞན་ཡང་ཆུ་སྟོད་ཟླ་ནང་གློ་བོ་རྒྱལ་པོ་ཨ་ཧཾ་དབང་རྒྱལ་རྡོ་རྗེ་དཔོན་གཡོག་རྣམས་གདན་སར་ཕྱགས་ལེགས་པར་ཕེབས་ཏེ་ཁྲུམས་ཟླའི་ཚེས་འགོ་བར་བཞུགས་ནས་རྟེན་ཁྱད་པར་ཅན་རྣམས་ལ་མཆོད་པ་བསྙེན་བཀུར། དངོས་འབུལ་སོགས་ཡང་དག་མཛད་ཅིང་། ཁོང་རྣམས་ཀྱང་ལུགས་ཟུང་གི་བདག་རྐྱེན་བཟང་པོས་རྗེས་སུ་བཟུང་བ་དང་། ལྷག་པར་ཚེ་དབང་རིགས་མི་འདྲ་བ་ཁ་ཤས་དང་། གདུགས་དཀར་ཉེར་བདུན་མ་དང་། གྲྭ་ལྔའི་དབང་ཚན་སོགས་བརྩེ་བས་བསྐྱངས་མུ་དང་། གོང་ས་རྒྱལ་དབང་མཆོག་དགུང་ཀེག་སྔ་བསུར་བྱོན་པའི་སྐུ་གེགས་སེལ་ཕྱིར། གཟིམ་སྤྱིལ་དཀར་པོའི་བསེ་མགོན་ཡིད་བཞིན་ནོར་བུའི་སྐུ་དྲུང་དུ།
འཇམ་མགོན་ཞལ་རྣམ་པ་གཉིས། རྗེ་བཙུན་དྲུང་བན་ཚང་བའི་འཁོར་ཚོགས་བཅས་ནས་རྗེ་ཉིད་ཀྱི་བཀའ་བཞིན་གསུང་བསྐང་སྨིན་རྒྱས་དང་། ཞག་གསུམ་རིང་འདུས་ཚོགས་སུ་སྡེ་དགེ་ས་དབང་ལ་ཅུང་ཟད་འཚུབས་ཉམས་འཁྲུངས་པ་སེལ་ཕྱིར་སྐུ་རིམ་རྒྱ་ཆེ་གནད་སྨིན་དུ་འདོམས་པར་མཛད། རིང་མིན་ནས་རྒྱལ་དབང་མཆོག་གི་ཐུགས་བཞེད་བཞིན་གནོད་སྦྱིན་ཙིའུ་དམར་པོའི་སྐུ་གསོབ་གཟུངས་རབ་གནས་སོགས་ཆོ་ག་རྣམ་དག་གིས་བསྐྲུན་པ། སྐུ་ཚབ་ཆེད་མངགས་ཀྱི་ཕུལ་བས་དགྱེས་བཞེས་ཡང་དག་པར་མཛད་ཅེས་ཐོས་ལགས། དེ་ནས་དམར་པོ་སྐོར་གསུམ་གྱི་རྗེས་གནང་ཐུན་མོང་དང་ཐུན་མོང་མ་ཡིན་པ། དམར་པོ་སྐོར་གསུམ། དམར་ཆུང་སྐོར་གསུམ་མམ་གཉན་ལོའི་དབང་ལྷ་གསུམ། ཛམ་དམར་སྲོག་སྒྲུབ་བམ་ས་ལུགས་ཛམ་དམར། ཁྱུང་ཁྲ།
འཇམ་ནག སེངྒེ་སྒྲ་སྟེ་གསེར་ཆོས་བཅུ་གསུམ་དང་། དཔྱལ་ལུགས་ཕག་མོ་སྐོར་གསུམ། ཕག་དཀར། མཁའ་སྤྱོད་མའི་དམིགས་འཁྲིད་ཡོངས་རྫོགས་མན་ངག་ཞལ་ཤེས་དང་བཅས་པ། ཆོས་ཉིད་དངོས་སྟོན་བྱིན་རླབས། དབུ་མ་ཆེ་བའི་འཁྲིད། ཆོས་ཉིད་དངོས་སྟོན་མ་གཏོགས་ཚད་མའི་ཡིག་ལུང་། ཀུ་རུ་ཀུལླེ་ལྷ་ལྔའི་དབང་དང་གསང་སྒྲུབ་ལྷ་ལྔའི་བྱིན་རླབས། གྲྭ་ཛམ།
རྟེན་འབྲེལ་བསྲུང་བའི་བྱིན་རླབས་ལུང་བཅས་དང་། རྒྱལ་སྲས་བཀའ་འབུམ། ངོར་ཆེན་བཀའ་འབུམ་པོད་བཞི་མ། མུས་ཆེན་བཀའ་འབུམ། བདེ་མཆོག་སྒྲུབ་དཀྱིལ་མཚམས་སྦྱོར། བྲང་རྫོང་མ། མགོན་པོའི་ཆར་འབེབས། སཱ་ཏུའི་འཕོ་བ། རྣམ་བིར་སྦྱིན་སྲེག ཕུར་ཆུང་།
བྲུལ་གཏོར། དམར་འཁྲིད་རྒྱས་བསྡུས། སྨྱུང་གནས་ལེ་ཚན། བདེ་མཆོག་ཆོས་འབྱུང་། ལཱུ་ནག་དྲིལ་གསུམ་བསྐྱེད་རིམ་རྣམ་བཤད་དང་། དེ་གསུམ་འཁྲིད་ཀྱི་ཁོག་ཕུབ། བསྐྱེད་རིམ་ནམ་བཤད་འབྲིང་པོ། བསྙེན་ཐབས་རྒྱས་འབྲིང་བསྡུས་གསུམ། ཐོ་བསྐྱེད་ཆོག ཕུར་པའི་སྦྱིན་སྲེག
ཆོས་སྲུང་གི་བསྐང་བའི་ལྗགས་ལུང་སོགས་ནར་མར་བཀའ་དྲིན་ཆེ་མུའི། སྨིན་ཟླའི་འགོར་བྱང་པ་སྡེ་ཚོགས་ལ་གསུང་བསྐང་ཉིན་གང་མ་སྤྱིར་དུས་བདེ་ཞོད་འཇགས་འབྱུང་བ་དང་། ཁྱད་པར་རྗེ་རྡོ་རྗེ་འཆང་ཉིད་ཀྱིས་ཆོས་བཀའ་རྒྱ་ཆེར་སྩལ་འབྲས་བཞིན། གང་གི་རིགས་སྲས་རྒྱལ་ཚབ་དམ་པ་མཆོག་དང་། གཞན་ཡང་བསྟན་འཛིན་ཁ་ཤས་གཞི་བསྙེན་ལ་བཞུགས་སྟན་འཇགས་རྒྱུའི་རིམ་གྲོར་ཆེད་དགོངས་ཀྱིས་སྩལ་ནས། མ་འགྱངས་པར་ཁའུ་སྨན་ཆབ་མཛད་དེ། འཇམ་མགོན་དབང་སྡུད་སྙིང་པོ་ཉིད་ནས་འཁོར་ལོ་བདེ་མཆོག་དང་ཡར་ཀླུངས་མཆོག་སྤྲུལ། རྩེ་གདོང་སྤྲུལ་སྐུ་སོགས་ཀྱེ་རྡོ་རྗེའི་གཞི་བསྙེན་ལ་བཞུགས་དགོས་པའི་བཀའི་གནང་བ་སྩལ་ནས། རྗེ་ཉིད་ཆོས་འཆད་སོགས་འཆར་འཕར་གྱི་བསྟན་འགྲོའི་བགྱི་བར་ཐུགས་གཞོལ་བའི་སྐབས་སོ། ། དེ་དག་གི་དོན་བསྡུ་ན།
དཔལ་འབྱོར་རབ་བརྟན་བརྗོད་དོན་ལྡན་པར་སྦྱར། ། ཟན་ཡངས་ལྕོག་ཏུ་བཟང་ངན་མཚན་མ་ཤར། ། འགྲོ་དོན་རྫོགས་པའི་དགོན་གནས་རྟེན་སྤྱན་དྲངས། ། ཕ་དྲུག་ཌ་ཌིར་ས་གནད་མེ་བཙའ་བྱིན། ། ཟབ་རྒྱས་ཆོས་ཀྱི་སྐྱ་རེངས་ཀྱིས་བསུས་པའི། ། ཡོངས་རྫོགས་གསུང་ངག་སློབ་བཤད་ཉིན་མོའི་མགོན། ། སྐལ་ལྡན་གདུལ་བྱའི་བློ་གྲོས་འདབ་བརྒྱ་པ། ། ཉེར་གྲོལ་བསྟན་འཛིན་སྦྲང་རྩིའི་དཔྱིད་དུ་སྨིན། ། ཕྱག་ན་པདྨས་མི་མངོན་གཟིགས་པའི་མཆིད། ། ངོ་མཚར་རྟེན་འབྲེལ་བུང་བའི་རྒྱང་གླུ་ཡིས། །
བསྐུལ་བའི་བཞེད་སྐོང་ལྷུན་གྲུབ་འཇུག་སྒོ་བརྒྱ། ། བསྟན་འཛིན་འབྲས་བུའི་གཡུར་ཟ་ལྡེམ་དང་འགྲོགས། ། ཞེས་ཀྱང་སྨྲས་སོ།། ༈ །།དགུང་གྲངས་ང་བཞིར་བྱོན་པ་ཆུ་སྟག ལྕགས་བྱི་དབྱུག་ཟླ་ལྷག་པའི་དབང་དུ་བཏང་ན་གོང་བསམ་ཡས་སུ་ཞུགས་རང་འབར་དང་ཟླ་དུས་མཚུངས་པར། ལྗོངས་འདིར་བསྟན་པ་སྔ་དར་ཆོས་རྒྱལ་ཁྲི་སྲོང་ལྡེའུ་བཙན་གྱི་སྐུ་རིང་ལ། བླ་མཆོད་མཁན་སློབ་དམ་པ་ཞལ་རྣམ་པ་གཉིས་ནས་དཔལ་བསམ་ཡས་རྒྱལ་པོའི་དགོངས་པ་བཞིན་བསྟན་འགྲོའི་དཔལ་དུ་གསར་བསྐྲུན་གནང་རྗེས་བཀའ་སྲུང་ཀླུ་མ་དྲོས་པ་ལ་ཞུས་པས་གནང་བར། མ་མོ་དང་རྒྱལ་པོ་རྒྱལ་ཡུམ་བཀྲ་ཤིས་ཁྲི་སྒོའི་དོང་ཀའི་གཙུག་ལག་ཁང་ནས་མ་མོ་དང་། ལི་ཡུལ་ལྕང་ར་སྨུག་པོ་ནས་རྒྱལ་པོ་བཀུག་པའི་མ་མོ་ཁྱུང་ལུང་མར་གྲགས་པ་འདི་ནི། སྔོན་ཡབ་བདུད་རྒྱལ་མཐོང་རྟགས་དང་།
ཡུམ་དམུ་བཞིན་མི་སྡུག་ལ་བུ་མོ་བཞི་དང་། མིང་པོ་གཅིག་འཁྲུངས་པའི་ཨ་ལྕེ་གནམ་སྨན་དཀར་མོའམ་རྡོ་རྗེ་རབ་བརྟན་མ་སོགས་མཚན་གྱི་རྣམ་གྲངས་མང་པོ་དང་། དེ་འོག་འབྲོག་ཆེན་འཁོར་འདུལ་སོགས་མཚན་གྱི་རྣམ་གྲངས་ཅན། དེ་འོག་གྲོམ་པ་རྒྱང་གི་སྲུང་མ་རྒྱང་མ་སོགས་མཚན་གྱི་རྣམ་གྲངས་ཅན། དེ་འོག་ལྷ་མོ་འདི་ཉིད་ནི་དོང་ཀའི་གཙུག་ལག་ཁང་གི་འཕན་རིང་ནག་པོ་ལ་གནས་པ་སློབ་དཔོན་རིན་པོ་ཆེའི་རྫུ་འཕྲུལ་གྱི་རྟེན་བཅས་བོད་དུ་བཀུག་ཏེ། རྒྱལ་པོ་དཔེ་དཀར་དང་ལྕམ་དྲལ་དུ་མཛད་ནས་བསམ་ཡས་ཀྱི་སྲུང་མར་བསྐོས། རེ་ཞིག་ནས་ཞང་ཞུང་རྒྱལ་པོ་ལི་མན་གྱིས། མངའ་རིས་སྟོད་དུ་ཁྱུང་ལུང་དངུལ་དཀར་གྱི་གཙུག་ལག་ཁང་བཞེངས་པའི་སྲུང་མར་སློབ་དཔོན་ཤནྟིཾ་གརྦྷའི་རྫུ་འཕྲུལ་གྱིས་བསམ་ཡས་ནས་བདུད་མོ་གནས་པའི་འཕན་རིར་བཀུག མིང་པོས་བསམ་ཡས་སུ་ལོག་བྱོན། ལྷ་མོ་རྟེན་ལ་ཆགས་ནས་ཁྱུང་ལུང་དུ་བཞུགས་པས་ཁྱུང་ལུང་མར་གྲགས་པ་བྱང་སེམས་ཟླ་རྒྱལ་གྱིས་དམུ་རྫིང་དུ་འཕན་བཅས་སྤྱན་དྲངས་པ་འདྲ་བའི་འཕན་བྱིན་ཅན་དེ་ཡིན་ངེས་ན།
འཕན་དེས་མཚོན་དམུ་རྫིང་མགོན་ཁང་རྟེན་བརྟེན་པར་བཅས་ལ་དགེ་བྱེད་རྒྱལ་ཟླའི་ནང་རྒྱུ་མཚན་མེད་པར་ཞུགས་བཞེས་ཀྱིས་དམིགས་མེད་དུ་སོང་བས། བོད་གངས་ཅན་ལ་དུས་རྟགས་ཤིན་ཏུ་གསལ་བ་ཡིན་པ་བཞིན། རྗེ་རྡོ་རྗེ་འཆང་ཆེན་པོ་ཉིད་ཀྱི་ཐུགས་ལ་བཟོད་བླག་དང་བྲལ་བས་རྒྱལ་དབང་རྩེ་ཤོད་བླ་བྲང་ཞབས་པད་བཅས་སུ་སྙན་སྒྲོན་ཏེ། རྟེན་བརྟེན་པ་བཅས་གསར་བསྐྲུན་རྟ་ཟླའི་བརྒྱད་ཚུན་ལ་ཚར་ཕྱིན་མཛད་དེ། གོས་ནག་ལྷ་མོར་བསྒྲུབས་པ་བཀའ་བསྒོ་དམ་བཞག་གི་ཡི་གེ་ཅན། རྟ་མགྲིན་ཡང་གསང་དང་ལྷ་མོའི་སྣང་བརྙན། རྔ་རོལ་སིལ་སྙན་གོས་ལྷྭམ་སོགས་དང་། རྒྱུན་བསྐང་གཏོང་མི་བཞི་གྲྭ་རྣམས་ལེགས་པར་འདོམས་སོ། ། རྟ་ཟླ་དབོ་ཟླ་སོགས་ལ་གཞུང་ས་མཆོག་དང་། བླ་བྲང་ཞབས་པད་སོགས་ནས་དམུ་རྫིང་སྐོར་སོགས་ལེགས་ཉེས་ཀྱི་བླང་དོར་འབྱེད་པའི་བཀའ་ཚིག་གསལ་པོར་ཕེབས་དགོས་རྣམས་ལའང་།
གཙོ་བོ་རྒྱལ་མཆོག་ལྔ་པ་ཆེན་པོའི་ལུང་བསྟན་རྒྱ་ཆེན་དང་། གཏེར་ཆེན་བདུད་འདུལ་གླིང་པའི་ལུང་བསྟན་སྐོར། གཏེར་བདག་གླིང་པའི་དག་སྣང་ཆུ་ཟླའི་རོལ་རྩེད། རྡོར་བྲག་རིག་འཛིན་ཆེན་པོའི་དག་སྣང་སྐོར་སོགས་ལ་ཞིབ་དཔྱོད་མཛད་དགོས་ཉི་ཤར་སྒྲོན་འདེགས་ཀྱི་དཔེའི་སྒོ་ནས་ཕུལ་བ་དང་ཆབས་ཅིག བཀའ་བསྟན་རྙིང་མ་རྒྱུད་འབུམ་ཚར་ལྔ་བཅུ་ང་ལྔར་ཉུང་མཐའ་བྱས་པ་གསུང་སྒྲོགས་སོགས་གནང་བ་ནི། རྗེ་ཉིད་དགོངས་པ་གཞན་དོན་དུ་གཏད་པའི་ལུང་གསལ་དེ་དུས་ཀ་ཕེབས་ཤིང་། གཞན་ཡང་དམུ་རྫིང་དུ་བརྒྱད་གྲྭས་བསྐང་བ་གནད་སྨིན་གྱི་བཀའ་དང་། རྗེ་རྡོ་རྗེ་འཆང་ཡབ་སྲས་སོགས་ནས་བསྐང་ཕྲིན་སོགས་དགོངས་དཔྱད་ཀྱིས། བསྟན་འགྲོའི་བདེ་ཐབས་ལ་ཆེད་དུ་གཞོལ་དགོས་ཀྱི་བཀའ་རྣམས་དང་བཞེས་ནས། རྒྱལ་དབང་ཡབ་སྲས་ཀྱི་སྐུ་རིམ་གཙོར་སྨྲོས་བསེ་མགོན་ཡིད་བཞིན་ནོར་བུའི་སྐུ་དྲུང་དུ།
རྗེ་རྡོ་རྗེ་འཆང་ཡབ་སྲས་ནས་ཉིན་རེ་བཞིན་བསྐང་ཕྲིན་རྒྱུན་རིང་བར་གནང་སྐབས་ཐམས་ཅད་མཁྱེན་གཟིགས་ཆེན་པོ་རེ་ཞིག་དག་ཞིང་དུ་ཕེབས་པ་གསན་ཕྲལ། མཆོག་གི་སྤྲུལ་སྐུ་རིན་པོ་ཆེ་མྱུར་ཕེབས་ཕྲིན་འཆོལ་ཞུ་བ་དང་སྦྲགས། གངས་ཅན་ཆོས་འཕེལ་སོགས་ན་འཛུགས་བཀོད་ཞུས་པའི་གདུང་ཤུགས་གསོལ་འདེབས་འདི་ཡང་། སྔ་དྲོ་ཞིག་ཐུགས་སྐྱོ་ལྷང་ལྷང་གི་ངང་ནས་སྐད་ཅིག་ལ་མཛད། དེའི་ཚེ་བླ་བྲང་ཞབས་པད་མཆོག་ཏུ་སྤྱི་སྒེར་རྒྱལ་བསྟན་རིན་པོ་ཆེར་སྲི་ཞུ་དང་། དེ་འཛིན་དམ་པ་རྣམས་ཀྱི་ཞབས་བརྟན་སྐུ་རིམ་དུ་ཆེད་དགོངས་ཀྱིས། སྣར་ཐང་བཀའ་བསྟན་རིན་པོ་ཆེར་པར་སངས་ཉམས་གསོ་ཞུ་དག་སོགས་སྙན་ཞུ་བཞིན། འཕགས་ཆེན་དམ་པའི་རྣམ་ཐར་ཕན་ཚུན་འགྲན་པ་ལྟ་བུའི་སྒོ་ནས་དང་བཞེས་བཀའ་དྲིན་ཆེ་བའི་འགོ་བརྩམས། གཞན་ཡང་གོང་ས་ཡས་ཕྱིན་སྡེ་དགེ་ས་དབང་རྣམས་ནས། མཆོད་ཡོན་བསྟན་ལར་དགོངས་པའི་བཀའ་གསང་བའི་སྐོར་སྔ་ཕྱི་ཀུན་ཏུ་མང་དུ་མཆིས་ཀྱང་འདིར་དེ་ཙམ་དང་།
ནག་ཟླའི་ཉི་ཤུ་སྐོར་ལ། ཟུར་འཆད་གྲུབ་དབང་ལ་སྐུ་ཁྲུས་སོགས་འབུལ་བར་ཁྲོ་ཁང་དུ་ཕྱགས་ཕེབས། དེ་ནས་སེ་དཀར་རིགས་ཀྱི་ཐིག་ལེ་འདར་སྡེ་སྲིད་བློ་གསལ་ཚེ་དཔལ་དབང་ཕྱུག་ལྟོས་བཅས་ལ། རྣམ་པ་ཀུན་ཏུ་ཐུགས་རྗེའི་རྗེས་འཛིན་གཡེལ་མེད་བཀའ་དྲིན་ཆེ་མུ་ནས་ས་གའི་ཉར། ཚར་ཆེན་རིན་པོ་ཆེའི་སྣང་བརྙན་མི་ཚད་མ་སྨན་འཇིམ་ལས་བསྐྲུན་པ་རིང་བསྲེལ་རྣམ་བཞིས་ཕྱུར་པོར་བཏམས་ཏེ་བྱིན་རླབས་ཀྱི་མཚན་མ་ཅན་དང་། གློ་བོ་རྒྱལ་པོ་དབང་རྒྱལ་རྡོ་རྗེས་ལེགས་ལྡན་མ་ཞི་དྲག་གི་སྐུ་དང་། ས་བཅུད་འཕེལ་བའི་བུམ་གཏེར་བརྒྱ་རྩ་བྱིན་རླབས་ཀྱི་མཚན་མས་ཕྱུག་པ་རྣམས་ཐུགས་བརྩེ་བ་ཆེན་པོས་སྩལ་བས། རྒྱལ་པོ་དགྱེས་པའི་རྩེར་སོན་ཏེ། སཱ་ལུ་འབྲས་དཀར་ཁལ་མང་པོ་དང་། གཟིག་བཅས་ཕུལ་བའི་གཟིག་ནི་བསམ་ཡས་ཆོས་སྐྱོང་ལ་འབུལ་བར་མཛད་དོ། །
སྣྲོན་ཟླའི་ཚེས་གཅིག་ནས་བཟུང་གསང་སྔགས་བདེ་ཆེན་གླིང་གི་གྲྭ་གྲས་ལྷས་བརྟེན་པད་རྡོར་བའི་ཆོས་དཔལ་འབྱོར། ཀོ་ཆག་རྫོང་པ་བ་དགེ་འདུན་དཔལ་བཟང་། བར་སྡིངས་བཅུ་དཔོན་པའི་ཀུན་དགའ་ཆོས་བཟང་། རྒྱ་མདུད་ཞུ་བའི་དཔལ་ལྡན་ཡར་འཕེལ། བར་སྡིངས་དཔོན་ནེ་བའི་བློ་གྲོས་ཆོས་འཕེལ། ས་སྐྱ་དོན་བཀྲས་ཀྱི་རྒྱལ་མཚན་རིན་ཆེན། ཁམས་དང་མདོ་བ་བསམ་གཏན་རིན་ཆེན་རྣམས་ཀྱིས་གསོལ་བཏབ་བཞིན་སྤྲུལ་པའི་ལྷ་ཁང་ཆེན་མོའི་ཐུབ་ཆེན་དར་བཞེས་མའི་དྲུང་དུ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་གདམས་ངག་ཟབ་མོ་ཚོགས་བཤད་འཆད་ཐེང་ལྔ་པའི་ཞལ་སློབ་ཀྱི་གཙོ་བོ། གང་གི་རིགས་སྲས་དམ་པ་འཇམ་མགོན་ཨེ་ཝཾ་བཟང་པོས་གཙོ་མཛད། ཡར་ཀླུངས་མཆོག་སྤྲུལ་སོགས་ས་ལུགས་བསྟན་འཛིན་དྲག་བསྡུས་རྣམས་དང་།
ཆོས་སྡེ་ཉི་ཟླ་རྣམ་གཉིས་ཕལ་མོ་ཆེ། ཐུབ་བསྟན་པ། གསེར་ཅན་པ། འབྲས་ཡུལ་སྐྱེད་ཚལ་བ། ཆོས་ལྷུན་པ་སོགས་ཁ་ཤས། རྣམ་རྒྱལ་སེར་ཁང་པ་གྲྭ་གཅིག་སོགས་ཁྱོན་བསྡོམས་འདུས་པ་སུམ་བརྒྱ་དང་བརྒྱད་ལ་སྩོལ་བར་མཛད་སྐབས། ཆོས་དུང་རིན་པོ་ཆེ་ཤར་སྐྱ་ཙམ་ལ་གསུང་བསྐུལ་དང་། སྐབས་འགར་སྔ་ཕྱི་བཅས། དེ་སྐབས་སུ་མཁོ་བའི་ཟིན་བྲིས་ཤིག་ཀྱང་དེ་དུས་ཀྱི་དབུ་བྱེད་ཆེ་སར་བརྩེ་སྐྱོང་མཛད་ཅིང་། ཕུར་སྒྲུབ་སྐབས་ཁྱམས་སྨད་ལྷོར་སྐལ་ལྡན་རྣམས་རྗེས་སུ་བཟུང་བར་གྱུར་ཏོ། །
གཞན་ཡང་སྣྲོན་ཟླའི་ནང་གླིང་ཚང་བླ་གསར་གདོང་། སྔོན་དུ་སྡེ་དགེ་ས་དབང་དགུང་ལོ་བཅུ་དྲུག་ལོན་ཕྱིན་ཁབ་བཞེས་སྐོར་བཀའ་འདོམས་བཞིན། ཆུ་ཡོས་སྟོན་ར་ཐ་ལས་མ་འགྱངས་པར་དགོས་པའི་བཀའ་གསང་དང་། བཀྲ་ཤིས་ཆོས་སྡེའི་ཆོག་དཀྱིལ་རྣམས་པར་དུ་བསྐྲུན་རྒྱུའི་གཞི་མོ་རྣམས་བཅས་ལེགས་པར་གདམས་སོ། ། བསྟན་འཛིན་དེ་གྲས་ནས་རྗེ་ཉིད་ཀྱི་བཀའ་བཞིན་བཅོ་བརྒྱད་སྐུ་མཆེད་ནས་སྒྲུབ་མཆོད་ཁ་ཤས་དང་། རྩ་རྒྱུད་བརྟག་གཉིས། ཕུར་སྒྲུབ་སོགས་ལ་གདན་སའི་འདུས་པ་རྒྱ་མཚོའི་དབུས་སུ་ཕེབས་ཤིང་། ཁྲུམས་ཟླའི་ཡར་ཚེས་ནས། ཆོས་ཞུ་བ་རྣམས་ལ་དཔལ་གཤིན་རྗེ་གཤེད་དམར་པོའི་སྨིན་གྲོལ་ཉམས་འཁྲིད་དང་བཅས་ཆ་ཚང་། སྒྲོལ་དཀར་ཚེ་འཁྲིད།
གསང་འདུས་ལུགས་གསུམ་གྱི་དབང་། ཀུན་མཁྱེན་རིན་པོ་ཆེའི་བཀའ་འབུམ་དང་། དམར་པོ་སྐོར་གསུམ་གྱི་བེའུ་བུམ་ལྗགས་ལུང་འཕྲོ་ཅན། བསྐང་བའི་སྐོར་རྣམས་བཅས་དང་། གཞན་ཡང་ཆོས་སྡེ་ལྷོ་བྱང་སོགས་ཆོས་ཞུ་བ་ཇི་སྙེད་པར། འཇིགས་བྱེད་བཅུ་གསུམ་མར་ལུགས་ཐུན་མོང་མ་ཡིན་པའི་དབང་གྲངས་མང་། སྒྲུབ་ཐབས་བརྒྱ་རྒྱམ། གྲུབ་ཆེན་བརྒྱད་ཅུ། སྣར་ཐང་བརྒྱ་རྩ། ཉི་སྦས་དང་ཇོ་ལུགས་སྒྲོལ་མ་ཉེར་གཅིག
མགོན་པོའི་དབང་ཆེན་ལྔ་དང་དེའི་རྗེས་གནང་ཟབ་མོའི་རིགས་རྣམས་དང་། ཕྱི་འཁྲིད་འཕྲོ་ཅན་རྣམས་གཙོ་བོར་སྨོས། ཆོས་ཀྱི་འཁོར་ལོ་ཉིན་མཚན་ཁོར་མོ་ཡུག་ཏུ་ངལ་མེད་བདག་གཞན་བརྗེ་བའི་ཐུགས་བསྐྱེད་ཀྱི་དམ་བཅའ་གཡེལ་མེད་ནས། བསྐོར་བར་མཛད་པ་འདི་གཅིག་པུའི་སྐུ་དྲིན་ཡང་བསྐལ་པ་རྒྱ་མཚོར་ཁྱེར་མཐའ་མཆིས་མིན་ཤེས་ལྡན་གཟུར་གནས་དག་གིས་དགོངས་འཚལ་ལོ། ། དེ་ལྟར་ན་རྗེ་འདི་སྙིགས་དུས་ཀྱི་རྒྱལ་བ་གཉིས་པ་འཇམ་དབྱངས་མིའི་ཟོལ་ཅན་མངོན་སུམ་ཡིན་པའི་གཏན་ཚིགས་ཀྱང་ཀུན་དང་མཐུན་གྲུབ་ཏུ་འདི་ལྟ་སྟེ། ཉིན་མཚན་བར་མེད་དུ་ཆོས་འཁོར་ཇི་སྙེད་བསྐོར་བའི་ཚེའང་། གཞན་དག་ནི་ཡུན་རིང་དུ་དཔེ་སྦྱོང་སྔོན་འགྲོའི་སྒོ་ནས་ཆོས་འཆད་ལ་འཇུག་ཀྱང་། རྗེ་འདི་ནི་གསུང་ངག་སློབ་བཤད་ཀྱིས་མཚོན་དབང་ཁྲིད་རྗེས་གནང་ཀུན། དཔེ་འདི་དང་འདི་ལྟ་བུའི་ཐོག་ནས་ཡིན་ནོ་ཞེས་འདོམས་པ་མཚོན་བྱེད་དཔེ་སྤྱན་ལམ་དུ་ཕབ་ཙམ་ལས་གཟིགས་ཡུལ་ཡེ་མི་དགོས་ཤིང་། ཕྱག་ལེན་རྣམ་དག་གི་རྒྱུན་མ་ཉམས་པ་གསུང་ལམ་ཁོ་ན་ནས་ཤར་མར་གསུང་རྒྱུན་ཕྱག་ལེན་བཅས་འདི་དང་འདི་ལྟ་བུ་ཡིན་ནོ། །
ཞེས་འདོམས་པ་དང་མཉམ་དུ་སྩོལ་བར་མཛད་པའང་དེང་སང་གི་སྐྱེ་བོ་ཀུན་ལ་རླུང་ལྟར་གྲགས་པ་འདིའོ། ། དབྱུག་ཟླ་བཀྲ་ཤིས་ཟླ་གང་བླ་བྲང་ཞབས་པད་མཆོག་གི་བཀའ་བཞིན། སྒོ་རུམ་ཡེ་ཤེས་མགོན་པོའི་སྐུ་དྲུང་དུ། གང་གི་རྒྱལ་ཚབ་དམ་པ་འཇམ་མགོན་ཞལ་རྣམ་པ་གཉིས་རྒྱུན་ཕེབས་དང་། བཅོ་བརྒྱད་སྐུ་མཆེད་ནས་བཟུང་དགེ་འདུན་རེས་བསྐོར་གྱི་བརྒྱད་གྲས་བསྐང་ཕྲིན་གནད་སྨིན་ཞུ་དགོས་བཀའ་གསང་གི་འདོམས་ནས་གྲོལ་འཕྲལ་རྟགས་བཟང་ངན་རྣམས་ཀྱང་གབ་སྦས་དང་བྲལ་བར་ཕུལ་ཞིང་། དེའི་ཚེ་གན་རྫོང་དུ་མི་དགེ་བའི་མཚན་མ་སོགས་ལ་བླང་དོར་གསོལ་བ་བཞིན། སྔོན་གྱི་ལོ་རྒྱུས་ལས་འཕྲོས་པའི་སྤང་བླང་དང་། རྡོ་སྐུ་ཁྱད་མཚར་ཅན་གདན་སར་གདན་དྲངས་ནས་ཉམས་གསོ་རབ་གནས་ཀྱིས་མངའ་གསོལ་དང་བཅས་སླར་གན་པ་རང་དུ་བླ་མ་བསྙེན་སོང་ནས་སྤྱན་འདྲེན་མཛད། ཟླ་བ་དེ་ནང་ནས་རྗེ་ཉིད་ཀྱི་ཐུགས་བསྐྱེད་བླ་ན་མེད་པའི་གྲས་སུ་གྱུར་པ་བྱ་ཁྲ་མའི་ཤར་བརྒྱུད། མ་ཐང་རྟེན་བརྟེན་པར་བཅས་གསར་བསྐྲུན་གྱི་འགོ་བརྩམས་ཏེ།
མི་རིང་བར་མ་སྒོར་རྣམས་ལ་རབ་ཏུ་གནས་པའི་མེ་ཆར་དང་། དེའི་བཅུ་དགུའི་ཉིན་ཟུར་འཆད་གྲུབ་དབང་བདེ་བར་གཤེགས། དེ་ནས་དྲུག་ཅུ་པའི་ཟོར་འཛིན་སྔོན་འགྲོའི་ལྗགས་བསྙེན་ཟླ་གང་མར་ཐུགས་གཞོལ་ཏེ། ཟོར་འཕེན་སོགས་ལུགས་འགྲོ་གནད་སྨིན་དུ་བཀའ་དྲིན་བསྐྱངས་ཤིང་། མགོ་ཟླའི་ནང་བས་སེ་ཕྱག་རྡོར་སྐྱབས་ཀྱི་བསྔོ་འབུལ་བ་སོག་པོ་རྣམས་ལ་ལུགས་ཟུང་བདག་རྐྱེན་ཡང་དག་དང་སྦྲགས་ལྕང་སྐྱ་རྡོ་རྗེ་འཆང་ནས་གསུང་བྲིས་རྟེན་ལྡན་གྱི་བཀའ་ལན་དུས་གསུམ་གནས་ཚུལ་ལས་འཕྲོས་པའི་བཀའ་གསང་རྨད་དུ་བྱུང་བའང་ལེགས་པར་གདམས་ཤིང་། ཟླ་མཇུག་ནས་ལྷ་མཆོག་རྡོ་རྗེ་གཞོན་ནུའི་ལྗགས་བསྙེན་ཟླ་གསུམ་མར་ཐུགས་གཞོལ་བའི་སྐབས་སོ། ། དེ་དག་གི་དོན་བསྡུ་ན། ཡེ་ཤེས་བྱིན་ཟ་འབར་བའི་འོད་སྣང་གིས། ། བླང་དོར་སྤུ་རིས་ཕྱེད་པའི་བརྡ་ཞིག་བསྙད། ། མ་འདྲེས་གཟིགས་ལ་གངས་ཅན་སྐྱབས་གནས་ཀུན། །
ཕན་ཚུན་བཟང་ངན་ཤན་འབྱེད་དྲང་ཐིག་འདེབས། ། སྨིན་གྲོལ་གདམས་པའི་ནོར་བུ་ཐོབ་པའི་འཛུམ། ། སྐལ་ལྡན་གདུལ་བྱ་མང་པོ་ཡང་ཡང་དགོད། ། དྲེགས་ལྡན་རྒྱལ་པོ་པེ་དཀར་འདོད་པའི་སྣོད། ། དོན་ལྡན་རེ་བས་ཕྱུར་མཁས་དྲིན་ཅན་རྗེ། ། མཆོད་ཞིང་མཐའ་ལ་འགྲོ་དྲུག་སྒྲོལ་བའི་རྟེན། ། གྲུབ་པའི་སྙན་གྲགས་ཐོས་ཚེ་མཐའ་སོགས་གཡོས། ། ཞི་བས་མི་དུལ་ཞིང་བཅུའི་བསྟན་དགྲ་ཀུན། ། དྲག་པོས་ཚར་བཅད་རྗེས་འཛིན་སྒྲུབ་ལ་གཞོལ། ། ཞེས་ཀྱང་སྨྲས་སོ།།
༈ །།དགུང་གྲངས་ང་ལྔར་བྱོན་པ་ཆུ་ཡོས་རྒྱལ་ཟླའི་ཚེས་གཉིས་ལ་གཉའ་ནང་ཀོ་ཐང་པས། བལ་ཡུལ་གྱི་གནས་ཚུལ་ལས་འཕྲོས་པའི་གསུང་བརྟག་གིས་ས་བོན་འབྱོར་རྒྱུའི་ཐོ་རེངས་འོད་གསལ་དུ། བུད་མེད་རྒན་མོ་ལུས་ཆས་འཆོར་ཅན་ཞིག་གིས། སྲང་དབར་ཞིག་ཏུ་བྱིས་པ་ཆུང་ངུ་ཞིག་བཞག་ནས། ཕར་ལོགས་ཐང་ཀ་ཞིག་བསྐྱོད་མོ་རང་གཞན་ཞིག་ལ་དབང་ཡོད་བྱེད་ལ་འགྲོ་རྒྱུའི་ཁུལ་ལ། བཙུན་མ་ཞིག་དང་འཕྲད་པས། བཙུན་མ་དེ་རྒན་མོ་དེར་འཛེམ་ནས་སོང་བ་དང་། བྱིས་པ་ཐལ་ཕྱུར་བ་གསུམ་ནས་ཁྱི་ཕྲུག་སྐྱེས་བྱུང་ཚད་རྡོ་བརྡུང་བཏང་ནས་གསོད་རྒྱུ་ཡིན། ཟེར་བ་ཞིག་འཁྲུངས་པས། བལ་ཡུལ་ལ་ལྷོ་ནུབ་ནས་ཉི་མ་ཤར་བ་སྔ་མོ་ནས་འཁྲུངས་པའི་ལོ་རྒྱུས་དང་བཅས་ཞིབ་གསལ་དུ་སྩལ་ཞིང་།
ཟླ་མཇུག་ཞམ་འབྲིང་བ་རྣམས་ལ་བཀའ་འདོམས་ཀྱིས་གནས་བཅུའི་རྟེན་ཇི་སྙེད་པ་རྣམས་ལ་རྗེ་བཙུན་ས་སྐྱ་པའི་གདུང་རབས་མྱུར་འབྱོན་གྱི་ཆེད་དུ་དགོངས། རྡུལ་སྤྲུགས་དང་སྦྲགས་ན་བཟའ་གསར་སྒྲོན་དང་། རྟ་ཟླའི་ཉར་མཆོད་འབུལ་རྒྱ་ཆེན། དགེ་འདུན་བསྙེན་བཀུར། ངན་སློང་སྦྱིན་གཏོང་། བརྒྱད་སྟོང་པ་དང་ཀྱེ་རྡོར་སྒྲུབ་མཆོད། དྲི་མེད་བཤགས་རྒྱུད་མཚན་འདོན་རྣམས་དང་། ཁྱད་པར་ཉམ་ཐག་ཕོངས་པའི་འགྲོ་བ་རྣམས་ཐུགས་རྗེའི་སྤྱན་རས་ཀྱིས་མ་བོར་ནས། ངན་སློང་སྦྱིན་གཏོང་ནི་སྔ་ཕྱི་ཀུན་ཏུ་གྲངས་མེད་རྣམས་བཀའ་གསང་གིས་འདོམས་ཤིང་། ཟླ་བ་དེར་འཇམ་མགོན་དབང་གི་མཚན་ཅན་ཉིད་ཚེ་མཐའ་ཡས་པའི་ལྗགས་བསྙེན་ཟླ་གང་མའི་སྐབས་དང་།
རྗེ་རྡོ་རྗེ་འཆང་ཉིད་ལ་ལྟར་སྣང་ཙམ་དུ་ཞབས་འབམ་དང་ཆབ་བསགས་སོགས་མཐའ་མའི་སྙུང་གཞིའི་འགོ་ཟུག་པ་ནས་བཟུང་། རིམ་གྱིས་སྐུ་ཁམས་རྗེ་ཞན་དུས་སྤྱི་སྒོས་མཐའ་དག་ནས་ཞབས་བརྟན་སྐུ་རིམ་རྒྱ་ཆེ་རྒྱུན་ཁྱོངས་མཛད་དང་མཛད་མུའི། ཟླ་སྐེད་ཙམ་ནས་རྗེ་ཉིད་ཀྱི་བཀའ་བཞིན་སཱཙྪ་འབུམ་ཐེར་གདབ་པ་བདེ་མཆོག་ཏུ་ཞབས་བརྟན་མཆོད་རྟེན་གྱི་ནང་གཟུངས་སུ་འབུལ་གནང་དང་། དེའི་ཚེ་ལྷ་ཆེན་པ་སོགས་དགེ་འདུན་འགའ་ཞིག་ལ་ཚེ་ལྷ་གསུམ་གྱི་བསྙེན་སྒྲུབ། གཞན་ཡང་གསུང་སྒྲོགས། གཏོར་མ་སོགས་བཀའ་སྩལ་རྣམས་ཚར་ཕྱིན་གནད་སྨིན་དུ་བསྒྲུབས་པ་དང་། དབུས་ཀྱི་ཆོས་སྐྱོང་ཁག་གི་ལུང་གསལ་རིམ་གྲོ་དང་། མོ་རྩིས་ཀྱི་སྤང་བླང་སྤྱི་དང་། ཕྱི་རྟེན་སྐུ་འབུམ་དང་། རིག་འཛིན་ཕོ་བྲང་།
བརྩེ་ཆེན་ལྷ་ཁང་བཅས་ཀྱི་རྒྱ་སྐར་སྟེང་དུ་བྱ་རོག་གི་ཚང་བསགས་པ་གཡས་རུ་བྱང་གི་སྤྱི་མཚོ་སྐྱ་མོའི་མཚོ་སྒོ་ཡང་སྐྱ་བོ་ཁ་གདངས་ལ་ཞུགས་པ། གནོད་སྦྱིན་རྩིའུ་དམར་པོའི་ལུང་དུ། བསོད་ནམས་ཀྱི་ཞིང་ས་དམ་པ་དེ། ། འོད་ནུབ་ཕྱོགས་སུ་འཕྲོ་བར་མི་འགྱུར་རམ། ། ཞེས་གསུངས་པ་དང་། བསམ་ཡས་སུ་བླ་མ་དམ་པའི་བླ་ཤིང་སྡོང་པོ་ཆེན་པོ་ལ་ཞུགས་རང་བཞེས་དང་། མོ་ལུང་དུ་རྒྱལ་པོ་གདན་ནས་བསྐྱོད་པ་ཞེས་བྱ་བས་བླ་མ་བཟང་པོར་དོགས་ཚུལ། གླིང་གི་མུན་ནག་གཡོགས་མོ་རྩེ་མ་འཐོན་པ་སོགས་རྗེ་ཉིད་དགོངས་པ་གཞན་དོན་དུ་གཏད་པའི་སྔ་ལྟས་ཤར་བའི་ཞབས་བརྟན་སྐུ་རིམ་དམིགས་བསལ་རྣམས་ལ་འབད་འབུངས་ངོས། དབོ་ཟླའི་ཟླ་མཇུག་སྐུ་རིམ་ཆེན་མོར་ཡང་མ་ཕེབས་ན་ཇི་ལྟར་ལགས། ཞེས་སྙན་ཞུ་མཛད་པའི་ཕྱིར་ཕེབས་སུ།
སྤྱིར་ལྷག་པ་ལྷའི་ལྗགས་བསྙེན་ཡང་དག་དོན་ལྡན་སྙུན་གཞི་ཐུ་མོ་དེ་ལྟ་བུར་ཇི་སྙམ་དུ་ཡང་མི་སེམས་པར་སྐུ་སྲོག་ཕོངས་མེད་དུ་མཛད་པའི་འབྲས་བུ་མཐར་ཕྱིན་པ་དང་། ཡང་སྒོས་རྗེ་བཙུན་ས་སྐྱ་པའི་གདུང་རབས་ཕྱིས་འབྱུང་འདི་བཞིན་མཛད་མཁན་རྣམས་ལ་སྲི་ངན་གྱིས་མི་བརྫི་བའི་ཕྱིར། ད་ལམ་ཅིས་ཀྱང་ཕེབས་དགོས་གསུངས་ཏེ། ཕུར་བཟློག་གི་ཚོགས་དབུ་རྡོ་རྗེ་དཔོན་གནང་སྐབས་ཀྱང་ངོ་མཚར་རྫུ་འཕྲུལ་གྱི་མཛད་པ་འདི་ལྟར་མཐོང་སྟེ་སྙུན་གཞི་དེ་ལྟ་བུ་ལ་ནི། འཇིག་རྟེན་ན་སྐྱེ་བོ་ཕལ་མོ་ཆེ་དྲག་གཞན་ཇི་སྙེད་པ་དག་རྔ་རོལ་མེ་ཉི་སོགས་སྤང་བྱ་དང་། ཟས་སྤྱོད་སོགས་འཕྲོད་བསྟེན་འཛོལ་མེད་བགྱིས་ཀྱང་ངལ་བ་འབྲས་མེད་དུ་སོང་བ་མང་ཞིང་། རྗེ་རྡོ་རྗེ་འཆང་ཆེན་པོས་དེ་དག་རྣམས་ལ་བླང་བྱ་ལྟ་བུར་མཛད་པས་གནས་སྐབས་དེའི་ཚེ་ཅི་ཡང་མ་སྐྱོན་ཁར་ཅུང་ཟད་བདེར་སོང་བའི་ཚུལ་གྱིས་གཏོར་བཟློག་མཐར་ཕྱིན་དུ་གནང་བ་འདི་ནི། གྲུབ་པ་མཆོག་གི་ས་ལ་བཞུགས་པའི་མཛད་པ་འདི་ལྟ་བུའོ་ཞེས་སྐྱེ་དགུ་ཀུན་ལ་འདོམས་པར་མཛད་པ་དང་ཆབས་ཅིག་ཆོས་ཀྱི་ཕྱིར་དུ་སྐུ་སྲོག་ཕོངས་མེད་དེ་ཙམ་དུ་མ་ཟད་རྣམ་པ་ཀུན་ཏུ་བཞི་མདོའི་རྩ་བཞིན་འདོར་བར་མཛད་ནས། སྐད་ཅིག་ཙམ་ཡང་དལ་བར་མི་བཞུགས་པའི་བརྩོན་འགྲུས་ཀྱི་ཕར་ཕྱིན་རྫོགས་པའི་ཐབས་ཟབ་མོ་ལས་ནམ་ཡང་གཡེལ་བ་མེད་པས། གདུལ་བྱ་མཐའ་དག་ལ་བརྩོན་འགྲུས་ཀྱི་ལྕག་གིས་བསྐུལ་བ་འདི་ལས་གཞན་དུ་མ་དམིགས་ལགས།
ལྗགས་བསྙེན་གྱི་སྐབས་དགེ་མི་དགེའི་མཚན་མ་མང་དུ་འཁྲུངས་པ་ནི་གོར་མ་ཆག་ཀྱང་། རྗེ་རྡོ་རྗེ་འཛིན་ཆེན་པོ་དེ་ནི། འཇམ་མགོན་བླ་མས། ཆུ་ཕྲན་རྟག་ཏུ་ཀུ་ཅོ་ཆེ། ། རྒྱ་མཚོ་ཅ་ཅོ་ག་ལ་སྒྲོག ། ཅེས་གསུངས་པ་ལྟར་གནས་སྐབས་དུས་སྐབས་དང་བསྟུན་པར་མཛད་ནས་གཞན་དག་ལ་ཆེར་བཀའ་མི་སྩལ་ཞིང་། ཉིད་ཀྱི་གསུང་ལས་ཀྱང་། ཁོ་བོའི་གསང་གཏམ་ལོགས་སུ་འཆད་པར་སྤྲོ་བའི་གསུང་མུ་བཞིན་སྔ་ཕྱི་ཀུན་གྱི་གསང་འོས་འགའ་ཞིག རྗེ་ཉིད་ལས་གཞན་དུ་ཆེར་མ་གྲགས་སམ་སྙམ་ཞིང་། འོན་ཀྱང་ལྗགས་བསྙེན་དེའི་སྐབས་ཤིག་མི་དཀར་པོ་ཞིག་གཟིགས་སྐར་ནས་འོངས་ཏེ་རྗེ་ཉིད་ལ་མཐོ་མཚམས་བྱེད་ཉམས་འདི་ནི་སྔ་མོ་ཞིག་ནས་རེས་མེ་ཕུང་དུ་སྤྲུལ།
རེས་མི་གཟུགས་སུ་བྱས་ཏེ་འོང་སྐད་ཐོས་པ་དེའི་ཆོ་འཕྲུལ་ཞིག་ཡིན་འདྲ་ཞིང་མེ་ཕུང་དུ་བྱུང་བའི་ཚེ་གཞན་ཐབས་གང་གིས་ཀྱང་ཁོ་མི་འགྲོ་ཞིང་རྗེ་ཉིད་ནས་རྟག་ཆད་མཐའ་བྲལ་དབུ་མ་ཆེན་པོའི་དབྱིངས་སུ་མཉམ་པར་བཞག་འཕྲལ་མེ་ཕུང་དེ་གཟིགས་སྐར་ལ་སོང་བ་ཞིག་སྔ་མོ་ནས་བྱུང་བ་དང་། ཡང་དངོས་ཉམས་དང་འོད་གསལ་འདྲེས་པ་ལྟ་བུའི་ངང་དུ་རྗེ་ཉིད་ཀྱི་གཟིམ་མལ་དྲུང་མཐོ་མཚམས་བྱེད་མི་བན་གཟུགས་ཅན་ཞིག་བྱུང་བ་ལ། དེ་མ་ཐག་རྡོ་རྗེ་རྣམ་པར་འཇོམས་པའི་ཐུགས་རྒྱལ་གྱིས་སྣ་ཚོགས་རྡོ་རྗེ་གནོད་བྱེད་དེའི་མགོ་བོར་བསྣུན་པར་མཛད་པས། ཁོ་དུས་ཆོས་སུ་གྱུར་པ་ཞིག་འཁྲུངས་པ་ནི་རྗེ་བཙུན་ས་སྐྱ་པའི་བསྟན་སྲིད་ལ་གནོད་ཅིང་འཚེ་བར་བྱེད་པའི་རྒྱལ་འགོང་ཞིག་མོ་བརྟག་སོགས་སུ་འབྱུང་བ་དེ་བསྒྲལ་བར་མཛད་པ་ནི་ཐེ་ཚོམ་དང་བྲལ། གང་ལྟར་ཕུར་བཟློག་སྦྱིན་སྲེག་ཞག་བདུན་མ་བཅས་ཐུགས་བརྩོན་ཆེ་བསྐྱེད་ངལ་བ་ཁྱད་བསད་འཕགས་ཆེན་བྱང་སེམས་ཆེན་པོའི་རྣམ་ཐར་ངོ་མཚར་རྒྱ་མཚོའི་སྒོ་ནས། གེགས་མེད་མཐར་ཕྱིན་དུ་མཛད་དེ། གཟིམ་ཆུང་གཞི་ལམ་འབྲས་དུས་སྨིན་གྲོལ་དཔལ་འབར་དུ་གསུང་བསྐང་སྨིན་རྒྱས་ཐོག ཚོགས་ཀྱི་འཁོར་ལོའི་དགའ་སྟོན་རྒྱ་ཆེན་པོ་ལ་རོལ་པར་གནང་ཞིང་། མགུལ་ལ་བཀྲ་ཤིས་པའི་ལྷའི་རེག་བྱ་ཁྱད་མཚར་ཅན་དག་གིས་སྤྲས་ནས། གཟིམ་ཆུང་དེར་མཆིས་པའི་འཕྲལ་གྱི་ཉེ་མཁོ་ཐུགས་ཚགས་མཛད་པ་རྣམས་ཀྱང་སོ་སོར་ངོ་སྤྲོད་སོགས་མཛད་དེ།
སྐུའི་འཕྲོད་གཞེས་ལ་ལྷིང་ཆགས་གནད་བསྣུན་མཛད་རྒྱུའི་དགོངས་རྩེ་མངོན་དུ་གཏོད་པར་གནང་སྟེ། ནག་ཟླའི་ཚེས་གཅིག་ནས་ཚོམས་དམར་མཁའ་སྤྱོད་དུ་ཕྱགས་ལེགས་པར་ཕེབས། འཕྲོད་གཞེས་རྣམས་དང་། སྤྱི་སྒོས་ནས་ཞབས་པད་ཡུན་བརྟན་གྱི་བགྱི་བ་མཐའ་དག་འབད་པ་ཆེན་པོས་ཞུས་ཀྱང་། སེམས་ཅན་ལས་ངན་སྤྱོད་པ་ལ། ། སངས་རྒྱས་ཀྱིས་ཀྱང་ཅི་བྱར་ཡོད། ། ཅེས་གསུངས་པ་བཞིན། ལས་ངན་དུས་སུ་བདོ་བའི་སེམས་ཅན་གྱི་སྤྱོད་པ་མ་རུངས་པ་རྣམས་ལ་རྗེ་རྡོ་རྗེ་འཆང་ཉིད་ཀྱང་ཐུགས་ཁྲེལ་ནས་དགོངས་པ་གཞན་དུ་གཏད་པ་ལ་མངོན་དུ་ཕྱོགས་ཏེ། རེས་ནི་སྐུ་ཁམས་ཀྱང་བསྟར་ཆགས་དང་། རེས་ནི་ཇེ་ཞན་བཅས་སྐུ་བྱུག
གསོལ་སྨན། གསོལ་ཟས། སྐུ་རིམ་རྣམས་འཐུད་མ་ཤོར་བར་བཀའ་དྲིན་ཆེ་སྐབས་རྣམས་སུའང་། སྐལ་ལྡན་རྣམས་ལ་རྗེས་གནང་ཟབ་མོའི་རིགས་སུམ་ཅུ་ཁ་ཡར། དུད་སོལ་མའི་བེའུ་བུམ་གྱི་ལྗགས་ལུང་སོགས་དང་། ཁྱད་པར་ཞལ་ངོ་རྣམས་ཀྱི་དབུ་གཡས་ཕྱག་གཉེར་སོགས་དྲག་བསྡུས་ཇི་སྙེད་པར་བཞུགས་ཁྲི་པདྨ་ཅན་གྱི་སྟེང་ནས་རྣམ་སྲས་སེར་ཆེན་གྱི་རྗེས་གནང་གཟབས་མའི་ཐོག་ནས་སྩལ་བའི་ཚེ། སོ་སོར་འབྱུང་འགྱུར་ཧུར་བསྐྱེད་མཛད་དགོས་ཀྱི་བཀའང་གྲོལ་བ་དགོངས་གསལ་ལྟར་དང་། གཞན་ཡང་སྟོན་སྨད་ཀྱི་བླ་ཚོང་ཁག་ཇི་སྙེད་པར་བཀའ་སློབ་སྔ་རབས་ཀྱང་ཞིབ་རྒྱས་འབྱུང་འགྱུར་དང་བཅས་དང་། སྤྱི་སྒེར་དད་ཅན་རྣམས་ལ་མཇལ་ཕྱག ཞགས་འཆགས།
བཀའ་རྩོམ། གསུང་བྲིས། རྣམ་སྲས་བསྐང་ཕྲིན། སྐུ་རིམ་གྱི་ལྗགས་བཀོད། གནོད་སྦྱིན་འཁོར་ལོ་མང་པོའི་སྒྲུབ་པ། རྗེ་ཉིད་ཀྱི་འདྲ་སྐུ་རིན་པོ་ཆེ་བྱེས་ལོག་གཞིས་བརྟན་ཞེས་རྗེ་ཉིད་ནས་མཚན་གསོལ་ཞིང་། དར་གླིང་གྲུབ་དབང་ལམ་སྩལ་བར་འཇམ་མགོན་མཆོག་ལ་སྩལ་བ་དེའི་རྟེན་འབྲེལ་གྱིས་རྗེས་སུ་མང་མཁར་ནས་ས་སྐྱར་བྱོན་ཐུབ་པ་ཡིན་སྙམ་ཁོ་བོ་སེམས་པ་སོགས་ལ་ཕྱག་ནས་རྒྱས་པ། ལས་བཞིའི་སྦྱིན་སྲེག་ཕྱག་རྡོར་གཏུམ་པོའི་དུག་དབྱུང་རྒྱུན་རིང་བར། རིང་མོའི་དུས་ནས་རྗེ་ཉིད་ཀྱི་ཐུགས་དགོངས་ཐུན་མོང་མ་ཡིན་པ་གྲོ་བཞིན་བཛྲ་ཀཱི་ལ་ཡའི་སྒྲུབ་མཆོད་ཐོག་འགྲེམས་པར་མཛད་རྒྱུའི་ནོར་ཕྲེང་ཕྱེ་ཕུར་སོགས་གོས་བཟང་དགུ་ལས་གྲུབ་པའི། མཆོད་རྫས་འདི་རྣམས་བཀས་འདོམས་ཤིང་སྤྱན་ལམ་དུའང་གཟིགས་སུ་གསོལ་བ།
སྡེ་དགེ་གཉེར་ཆེན་མགོན་ཚེར་ལུགས་ཟུང་གི་བདག་རྐྱེན་ཡང་དག་པའི་ཐོག རྒྱལ་སྲས་མཆོག་ལ་ཁབ་བཞེས་སྐོར་སོགས་ཕྱི་ནང་གསང་བའི་བཀའ་སྩལ་དུ་མ་དང་། ཆོས་ལྷུན་གྲྭ་པ་ཞིག་ལ་དྲེགས་བྱེད་རྡོ་རྗེ་ཤུགས་ལྡན་རྩལ་གློ་བུར་ཁོག་བརླམས་ཀྱིས་དེ་གའི་གཏོར་བཟློག་འཕེན་དགོས་ཀྱི་ལུང་བཞིན་ལྗགས་བསྒྲིགས་ཐོག་དེ་བཞིན་མཛད་པ་སོགས། སྙུན་བབས་ལྕི་མོ་དེ་ལྟའི་གནས་སྐབས་སུའང་། ངོ་མཚར་དང་བཅས་བསྟེན་མཁས་ཀྱི་མཛད་པས་དུས་འདས་རྗེས། མ་འོངས་མངོན་སུམ་དུ་གཟིགས་ཏེ། ཚོམས་དམར་མཁའ་སྤྱོད་སོགས་བཀོད་ལེགས་ཀྱི་བཀའ་འདོམས་ནི། སྤུར་བཞུའི་གནས་དང་། ཕོ་བྲང་ལ་ཞིག་གསོའི་སྐབས་སྐུ་ཆས་འཇོག་པར་དགོས་སོ། ། ཞེས་གསུངས་རྒྱུར་གོར་མ་ཆག
དེ་ནས་ཁའུ་སྨན་ཆབ་ལ་ཕེབས་འཕྱང་ཐོག་སྐུ་བསྐྱོད་ཀྱི་ཚེ་ཀུན་རར་དྲག་བསྡུས་རྣམས་ནས་རྗེ་ཉིད་ལ་མཇལ་དར་བསྟར་བའི་ཚེའང་བཀའ་གསང་སོ་སོར་གྲོལ་མུར། ལྷ་བྲིས་དབུ་བྱེད་ལ། ཁོ་བོའི་འདྲ་སྐུ་འདྲ་མང་དུ་བཞེངས་དགོས་ཡོང་བས་ངོས་ཀྱི་གདོང་ལ་ཡང་དག་ལྟོས་ཤིག ཅེས་བཀའ་སྩལ། ཁ་འུར་དགའ་བོ་ཆུ་ཚན་ཆབ་བདུགས་སྐབས་ཀྱང་སྐུ་ཁམས་རེས་འཇོག་ཁོ་ན་དང་། ཐོག་སྟེང་དུ་སྔ་དྲོ་ལྷ་བསངས། སེངྒེ་སྒྲ། ཆབ་ཀླུ་བཅས་རྒྱལ་ཁམས་ལོ་རིམ་ལ་ཆེད་དུ་དགོངས་ཏེ་རྟག་པར་གནང་། སྣྲོན་ཟླའི་ལྷ་མོ་མཆོད་ཀྱང་རྡོ་ཆུའི་སྟེང་དུ་ཇི་བཞིན་གནང་རྒྱུའི་ཐོ་རེངས། སྐུ་ཁམས་ཤིན་ཏུ་ཉོག་པ་དེའི་ཚེ།
དཔལ་ལྡན་ལྷ་མོ་ཉིད་ཀྱི་དངོས་སུ་ཞལ་བསྟན་ནས་ལུང་བསྟན་མང་དུ་སྩལ་མཐར། གཟིམས་ལུགས་དེ་ལྟར་མ་མཛད་པར། ཀྲོང་གིས་དབུ་མཉེལ་སྐུ་རྒྱབ་གཏད་དེ་གཟིམས་ན་མགུལ་གློ་ཆུང་བ་ཡོང་། ཞེས་ཀྱང་གསུང་བ་དང་། དེ་ནས་ཉིན་གཅིག་ས་སྐྱར་བཞུགས་ཚེའང་གཞི་ཐོག་སེར་ཁང་སྟེང་དུ་ལོ་རིམ་ལ་ཆེད་དུ་དགོངས་པའི་ལྷ་བསངས་སེངྒེ་སྒྲ། ཆབ་ཀླུ་སོགས་ཐམས་ཅད་ཀྱང་འཕགས་ཆེན་བྱང་ཆུབ་སེམས་དཔའ་བདག་པས་གཞན་གཅེས་ཀྱི་རྣམ་ཐར་ལྷུར་བཞེས་ཁོ་ནས་དུས་འདའ་བར་མཛད་པ་ནི་དེང་སང་ཀུན་གྱི་ཐུགས་གསལ་ལྟར་དང་། དེའི་སང་ནས་མང་མཁར་སྨན་ཆབ་ལ་ཕེབས་ལམ་སྒྲོལ་མ་ལྷ་ཁང་ལ་གནས་གཟིགས་དང་། གཡས་བསྐོར་གྱིས། ཞལ་མཇལ་ཕྱག་དབང་སོགས་བཀག་མེད་ཕེབས་ལ་འཕྱང་ཐོག་ནས་སྩོལ་བཞིན་པར་ཤེལ་ཕྲེང་ལ་བརྒྱུད་རྒན་མོ་ཁ་དྲོན་ཞེས་པར་བཞུགས་ཉིན་དེ་ནི། ས་སྐྱའི་ཐད་ནས་ལྷོ་ནུབ་ཕྱོགས་སུ་འཇའ་དཀར་པོ་ཤིང་སྡོང་ཆེན་པོ་ལོ་འདབ་རྒྱས་པ་ལྟ་བུ་ཞིག་དང་།
མེ་ཏོག་གི་ཆར་ཉིལ་བ་སོགས་ཀུན་གྱི་མིག་གི་བདུད་རྩིར་བྱུང་བ་དང་། གཞན་ཡང་ལྷ་ཁམ་སོགས་ཀྱིས། དཔའ་བོ་མཁའ་འགྲོས་གདན་འདྲེན་མཛད་ཀྱིན་འདུག་ཟེར་བ་སོགས་བྱུང་ཞིང་། དེའི་སང་ཐུབ་བསྟན་དགེ་འཕེལ་དར་གླིང་སོགས་ནས་སེར་ཕྲེང་གིས་སྔོན་བསུས་ཏེ། དགེ་འཕེལ་དུ་གསོལ་ཚའི་ཐོག་ཞབས་ཏོག་རྒྱ་ཆེར་བསྒྲུབས་ཤིང་། རིམ་གྱིས་ཆབ་བདུགས་སྐབས་ཀྱང་སྐུ་ཁམས་ཐོག་མར་རེས་འཇོག་དང་། དེ་ནས་ཇེ་ཞན་བཅས། གནས་དེར་ཡང་གདུལ་བྱ་སྤྱི་བྱེ་བྲག་གི་སྐལ་བ་དང་འཚམས་པའི་མཛད་པ་ནི་སུས་ཀྱང་བཟློག་མེད་དུ་བཀའ་དྲིན་བསྐྱངས་ཤིང་། ལྷག་པར་ཡུལ་ཕྱོགས་དེས་མཚོན་རྒྱལ་ཁམས་བདེ་སྐྱིད་ལ་ཕན་པའི་ལྷ་བསངས། སེངྒེ་སྒྲ།
ཆབ་ཀླུ་སོགས་ཉིན་རེ་བཞིན་རྟག་པར་མཛད་པས་དེ་ལོ་ཡུལ་ཕྱོགས་དེར་ལོ་ལེགས་པ་དང་། ཕྱི་ལོ་ཆུ་བཟང་བ་སོགས་རྒྱལ་བའི་མཛད་པ་ཉི་ཤར་སྤར་མོས་མི་ཁེབས་པའི་དཔེ་བཞིན་ཀུན་གྱིས་གླེང་བ་འདི་བཞིན་དང་སེངྒེ་སྒྲ་སོགས་གནང་བའི་ཚེ་ཉིན་རེ་བཞིན་སྦྲུལ་མང་པོ་སྐུའི་གམ་དུ་འོང་བ་དང་། རྩིག་པའི་སེང་ནས་སྦྲུལ་ཆུང་ངུ་མང་པོ་རྗེ་ཉིད་ཀྱི་ཕྱོགས་སུ་མགོ་བཏེག་ནས་འདུག་སྟེ་སླར་གསུང་ཆོག་གྲོལ་ནས་གང་སོང་མེད་པ་ལྟར་ཉིན་ལྟར་བྱུང་བའང་དེར་ཡོད་ཀུན་ལ་རྒྱུས་ཡོད་ཅིང་དེ་དུས་བླ་བྲང་ཞབས་པད། ཤེལ་རྫོང་། ལྷ་རྩེ་རྫོང་། མང་མཁར་ཁུལ་གྱི་དྲག་ཞན་མཐའ་ཡས་པ་སོགས་ནས་ཀྱང་ཆབ་གསོས་ཀྱི་ལེགས་སྐྱེས་མཚར་དུ་དངར་བ་དང་། ཞབས་པད་ཡུན་བརྟན་གྱི་གསོལ་འདེབས་ཞུས་ཤིང་། ཛ་ལུང་མཐུ་སྟོབས་དཔལ་འབྱོར་ནས་ཀྱང་དུག་དབྱུང་དང་ཚེ་དབང་ཆག་མེད་དུ་ཕུལ། སེང་དབར་རྣམས་ལ་གང་གི་རིགས་སྲས་དམ་པ་འཇམ་མགོན་གོང་མ་རིན་པོ་ཆེ་ནས་གྲོ་བཞིན་བཛྲ་ཀཱི་ལ་ཡའི་སྒྲུབ་མཆོད་སྐབས། ལེགས་བཤད་ཀྱི་བདུད་རྩི་སྩོལ་བར་མཛད་རྒྱུའི་སྔོན་འགྲོའི་མཚམས་སྦྱོར་ལྗགས་རྩོམ་དུ་མཛད་པ་འདི་ནི།
རྟོགས་བརྗོད་རིན་པོ་ཆེ་འདིའི་ཕྱི་མོ་ལྟ་བུར་ཤར་བ་དང་། ལྗགས་རྩོམ་གྱི་ཕྱི་མ་རང་ཡིན་ལགས། དེ་ནས་ཕེབས་ཏེ་ཐུབ་བསྟན་དགེ་འཕེལ་དུ་བཞུགས་ནས། རྗེ་བཙུན་རིན་པོ་ཆེའི་སྣང་བརྙན་ལུང་བསྟན་སྐུ་འདྲ་རིན་པོ་ཆེའི་དྲུང་། དེའི་བླ་མའི་རྣལ་འབྱོར་དང་སྦྲགས་རྗེ་བཙུན་ས་སྐྱ་པའི་གདུང་རབས་རིན་པོ་ཆེ་སྲིད་མཐའི་བར་དུ་བྱོན་ནས་བསྟན་འགྲོའི་མགོན་པོ་མཆོག་ཏུ་འགྱུར་བའི་ཐུགས་བསྐྱེད་རྒྱལ་སྲས་ཀུན་ཏུ་བཟང་པོའི་ངང་ཚུལ་ཅན་དུ་མཛད་པ་དང་མཉམ་དུ། སྐུ་དེ་སྐུ་པང་དུ་གདན་འདྲེན་སྐབས་རྗེ་ཉིད་ལ་རིང་བསྲེལ་གཉིས་ཙམ་བྱོན་ཞིང་། མགོན་ཁང་རྟེན་རྣམས་དང་ཚར་ཆེན་རིན་པོ་ཆེའི་སྣང་བརྙན་སོགས་ལའང་གོང་གི་མཚམས་སྦྱོར་དེ་བཞིན་དང་། ཚོགས་བདག་ཀྱང་མཛད་ཅིང་། དེའི་ནུབ་མོ་ནི་སྐུ་ཁམས་ཆེས་ཆེར་ཉོག་ཅིང་། ཐོ་རངས་ཀྱི་ཆར་གསུང་ལྷང་ལྷང་གི་མུར་རྗེ་བཙུན་རིན་པོ་ཆེ་ཕེབས་བྱུང་བཞུགས་སྟན་ཐིངས་གསུང་བ་དང་།
ཡང་སྐབས་འགར་རྗེ་བཙུན་རིན་པོ་ཆེ་གདན་འདྲེན་ཞུས་ཤིག་གསུང་བ་དང་། སྐབས་འགར་ཛ་ལུང་པ་སྐུ་མདུན་དུ་མྱུར་དུ་གདན་འདྲེན་ཞུས་གསུང་བ་སོགས་འཁྲུངས་སྣང་མཐའ་ཡས་པའི་མུར་འབྱམས། དེ་ནས་གཞི་བདག་ཤོ་དམར་བར་གསོལ་མཆོད་དང་བཅས་སྔར་གྱི་རྒན་མོ་ཁ་དྲོན་དུ་བཞུགས། དེའི་སང་འཕྲང་ཕུར་བཞུགས་དུས་རླུང་ཆེན་པོ་ལྡང་བ་སོགས་འཚུབས་ཉམས་ཀྱང་འགའ་ཞིག་བྱུང་ཞིང་། དེ་ཉིན་གཟའ་སྐར་ཡང་འཇམ་པ་བཅས་རྗེ་ཉིད་ཀྱི་རྟོགས་བརྗོད་རིན་པོ་ཆེ་དབུ་ཚུགས་ཙམ་ཟིན་བྲིས་ཕྲན་བུ་ཞིག་མཛད་པ་ནི། འདི་དང་འདི་ལྟ་བུ་དགོས་སོ་ཞེས་འདོམས་པར་མཛད་པ་ཡིན་གྲང་། དེའི་སང་སྣྲོན་ཟླ་སྔོན་མའི་ཉེར་དྲུག་ཉིན་ལྷུན་གྲུབ་ལྡིངས་སུ་ཞལ་ངོ་རྣམས་དང་། ཆོས་ཞུ་བ་སྐུ་དྲག་རྣམས་བཅས་ནས་ཆིབས་བསུས། མངའ་ཞབས་ཀྱིས་གཞས། སེར་ཕྲེང་སོགས་ལེགས་ལམ་བཟང་པོ་དང་བཅས་གདན་ས་ཆེན་པོའི་གཞི་ཐོག་ཕོ་བྲང་དུ་ཕེབས་སྐབས།
ཁྱད་འཕགས་བྱང་གི་ཐེམ་སྐས་ལ་འཆེལ་བཞུགས་ཡུན་རིང་ཙམ་མཛད་ནས། སྐྱེ་དགུ་ཀུན་ཞལ་དཀྱིལ་ལ་ལོངས་སྤྱོད་དུ་འཇུག་པར་མཛད་དེ་གཞི་ཐོག་ཕོ་བྲང་དུ་ཕྱགས་ལེགས་པར་ཕེབས་ནས། སྐུ་ངོ་ཚང་མ་ཞལ་རྒྱས་ཐོག་གང་ཅིའི་ཕྱི་ནང་གསང་བ་དུས་གསུམ་གྱི་གནས་ཚུལ་དང་བཅས་ཇི་བཞིན་གསུང་བ་དང་། ཕྱག་གཉེར་གསོལ་གཟིམ་མཆོད་སོགས་གཞན་མ་རྣམས་ལའང་གནང་ཆ་གྱ་ནོམ་པ་དང་བཅས་སོ་སོར་སྔ་ཕྱི་བར་གྱི་གསུང་གླེང་ཇི་བཞིན་མཛད་དེ། དུས་གཏོར་སོགས་ལ་ཐུགས་གཞོལ་བའི་སྐབས་སོ། ། སྨྲས་པ། སྐྱབས་ཀུན་འདུས་པའི་ནོར་བུའི་ཟ་མ་ཏོག ། ཕྱི་རོལ་འདོད་འཇོའི་དཔལ་དུ་ཤོར་དོགས་ཀྱང་། ། མི་དམན་བསོད་ནམས་ལྡན་པའི་དེད་དཔོན་གྱི། ། ལག་ཏུ་སོན་པས་ཅུང་ཟད་ཡིད་དབང་བདེ། །
འོན་ཀྱང་སྙིགས་དུས་སེམས་ཅན་དབུལ་པོའི་ལག ། ཇི་ལྟར་བརྐྱངས་ཀྱང་བསམ་འཕེལ་མི་འབྱུང་དང་། ། བྱུང་ཡང་ཡུན་དུ་མི་གནས་གནའ་བོའི་གཏམ། ། བདེན་པར་ཉེ་བའི་དུས་ཤིག་ཤར་མིན་ནམ། ། ཇི་བཞིན་དཔྱད་ཚེ་སྣང་ཚུལ་ཐམས་ཅད་ཀྱང་། ། གཞན་དོན་ཉེ་བའི་གོང་མའི་རྣམ་ཐར་དང་། ། མཐུན་པས་ཐབས་བརྒྱའི་འཕྲུལ་ལ་ཀུན་གུས་ཀྱང་། ། ངན་སྤྱོད་ཁྲེལ་བས་དགོངས་པ་མངོན་དུ་ཕྱོགས། ། ཞེས་ཀྱང་སྨྲས་སོ།། ༈ །།རྩ་བའི་ས་བཅད་ལྔ་པ་ཞིང་འདིའི་གདུལ་བྱ་རེ་ཞིག་རྫོགས་ནས་མཐར་སྐུ་ཞི་བ་མཆོག་གི་དབྱིངས་སུ་ཐིམ་སྟེ་དགོངས་པ་ཟབ་མོ་རྫོགས་ཐབས་རྣམས་མཛད་ཚུལ་ནི།
དེ་ནས་སྣྲོན་ཟླ་ཕྱི་མའི་ཚེས་གཅིག་གི་བར་དུ་ཐུགས་དམ་ཉམས་བཞེས་རྣམས་ཆག་མེད་དང་སྤྱི་སྒོས་ནས་ཞབས་པད་ཡུན་བརྟན་གྱི་གསོལ་འདེབས། གསུང་བྲིས། ཞལ་བཀོད་སོགས་ཀྱི་སྐབས་སུའང་གདུལ་བྱའི་བློ་སྣ་འཁྲིད་པའི་ཕྱིར་དུ་རྗེ་རྡོ་རྗེ་འཆང་ཆེན་པོ་ཉིད་ཀྱི་སྐུ་ལ་སྐྱོན་མི་ཡོང་བའི་གསུང་འབའ་ཞིག་སྔ་ཕྱི་ཀུན་ཏུ་བྱོན་པ་དང་། ཁྱད་པར་གཟིམ་ཆུང་སྐོར་གྱི་རྟེན་རྣམས་སྐུ་མདུན་དུ་སྤྱན་དྲངས། རེ་རེ་ནས་ཕྱག་བཞེས་ཀྱི་སྔོན་བྱོན་དང་རྗེ་ཉིད་ཀྱི་ཕྱག་བབས་རྣམས་སོ་སོར་ངོ་སྤྲོད་དང་། བླ་མ་གོང་མའི་རྟེན་སྒམ་རྣམས་ཀྱང་ཞལ་ཕྱེ་ནས་སོ་སོར་འདི་དང་འདི་ཞེས་བྱ་བའི་ངོ་སྤྲོད་སོགས་མཛད་མུའི་སྲོད་ཐོ་རེངས་ཀྱི་ཆ་འགའ་ཞིག་གསུང་དར་དིར་གྱི་ངང་དུ། ས་སྐྱར་ཕེབས་དུས་ན་བཟའ་གཟབས་མ་དང་བཅས་ཕེབས་དགོས་གསུང་བ་དང་། ངེད་ཀྱིས་ས་ཞུ་ཁ་གསར་སུམ་བརྩེགས་སུ་བཞེས་ཡོད་གསུང་བ་དང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན་ཞེས་ཡང་ཡང་གསུང་བ་དང་། རྗེ་བཙུན་རིན་པོ་ཆེ་གྲགས་པ་རྒྱལ་མཚན་བྱོན་ནས་དབང་བསྐུར་མཛད་ཀྱིན་འདུག་གསུང་མུར་ཐུགས་ཟག་མེད་ཀྱི་བདེ་བར་འབྱམས་པ་སོགས་ནི་དངོས་སུ་མཐོང་ཐོས་སུ་གྱུར་ལགས།
ཚེས་གཅིག་གི་ཉིན་རྗེ་རྡོ་རྗེ་འཆང་ཆེན་པོ་ཉིད་ཀྱི་དབུ་བླ་རྣམས་ལ་མཆོད་བཤམས་རྒྱས་པ་དང་། དབུ་སྔས་ཀྱི་གསོལ་ལྕོག་སྟེང་དུ་ཡབ་རྗེ་རྡོ་རྗེ་འཆང་བསོད་ནམས་རིན་ཆེན་གྱི་བྱིན་རྟེན་འགའ་ཞིག་དང་། ཁྱད་འཕགས་ནས་མ་སྐྱེས་དགྲའི་གདུང་སྐལ་སངས་རྒྱས་ཀྱི་འཕེལ་གདུང་སོགས་སྤྱན་འདྲེན་མཛད། ཚེས་གཉིས་ཀྱི་ཐོ་རེངས་ཀྱི་ཆར་སྔར་མུ་བཞིན་བཞེས་ཐུག་ཞུས་པ་ཡང་གསོལ་བར་མ་གནང་ནས། འོ་ད་ཐུགས་དམ་ལམ་དུས་ཀྱི་ཉམས་བཞེས་ལ་འཇུག་གོ་གསུངས་ནས། ལམ་དུས་རྒྱས་པ་གནང་སྟེ་མི་བསྐྱོད་པ་ཆུ་དབང་གི་སྙིང་ག་ཡན་ཆད་གང་། ཤེས་རབ་ཡེ་ཤེས་ཀྱི་དབང་ཐོབ། ཅེས་ཡང་ཡང་བསྐྱར་ཟློས་ཀྱི་ཚུལ་དུ་ཐུགས་བདེ་ཉམས་དང་བཅས་གསུང་མུར། རྒྱུན་རིང་འདས་རྗེས་རྗེ་བཙུན་གོང་མའི་བྱིན་ཕྱེ་དང་། སངས་རྒྱས་ཀྱི་འཕེལ་གདུང་སོགས་བཞེས་ཏེ།
རྟག་འཛིན་ཅན་རྣམས་ཆོས་ལ་བསྐུལ་བ་དང་། ལེ་ལོ་ཅན་རྣམས་བརྩོན་འགྲུས་ལ་བསྐུལ་བའི་ཕྱིར་ཉི་དྲོས་ཀྱི་དུས་སུ་གཟུགས་སྐུ་འོད་གསལ་ཆོས་དབྱིངས་སུ་བསྡུ་བའི་ཚུལ་བསྟན་པར་གྱུར་ཏོ། ། སྨྲས་པ། ཀྱེ་མ་སྐྱབས་གཅིག་དྲིན་ཆེན་རྡོ་རྗེ་འཆང་། ། བདེ་ནས་བདེ་བ་མཁའ་འགྲོའི་དར་ལམ་ལ། ། གཤེགས་པའི་ཚུལ་འདི་དངོས་སམ་རྨི་ལམ་ཅི། ། དངོས་སུ་གྱུར་ན་གདུལ་བྱའི་ལྷག་མ་ཀུན། ། བྱེ་ཕྲུག་ཐང་ལ་འཁྱམས་པའི་རྣམ་ཐར་ཤར། ། རྨི་ལམ་ཡིན་ན་ཆོས་ཀུན་དེ་ལྟར་དུ། ། སྣང་སྟོང་མ་ཞེན་མ་འགགས་མགོན་ཁྱོད་ཀྱི། །
གསུང་གིས་གདམས་པའི་ངེས་ཤེས་ད་ནི་གོ ། གྲངས་མེད་བསྐལ་པའི་སྔོན་དུ་བྱང་ཆེན་གྱི། ། ས་ལ་འཛེགས་ཀྱང་གང་འདུལ་སྐུ་མཆོག་ཏུ། ། རྒྱལ་བའི་ཕྲིན་ལས་ཤར་བའི་མགོན་པོ་ཁྱོད། ། རང་ཉིད་ཞི་བདེའི་ས་ལ་ཕེབས་མིན་ནམ། ། སྙིགས་མའི་ངན་སྤྱོད་དུག་མཚོས་བསླད་པ་ཡི། ། བཟང་པོར་འཁྲུལ་པའི་འགྲོ་ལ་སྐྱེངས་གྱུར་ནས། ། བདེ་བར་བྱོན་ན་མགོན་པོས་མ་ནོངས་ཏེ། ། སླར་ཡང་གདུང་ཤུགས་གསོལ་འདེབས་རྗེས་འཛིན་མཛོད། ། མཐའ་མེད་འཁོར་བའི་ས་གཞི་ཁྱོན་ཡངས་པོར། །
ཟིན་མེད་མི་དགེའི་ས་བོན་བཏབ་བཏབ་ནས། ། ངལ་མེད་སྩོལ་བ་ནོར་བའི་སེམས་ཅན་ལ། ། དམིགས་མེད་ཐུགས་རྗེས་གཟིགས་ཤིག་དྲིན་ཅན་རྗེ། ། དུང་དུང་སེམས་པ་འགུལ་བའི་དྲན་ཤེས་ཀྱི། ། ལྷང་ལྷང་སྨྲེ་སྔགས་ཆོ་ངེའི་དར་དིར་དབྱངས། ། ཧྲིག་ཧྲིག་མིག་གི་བུང་བ་ཆུས་བརྣངས་ནས། ། ཧད་ཧད་འདྲེ་ཞིང་ལྡོག་ལ་ཐུགས་རྗེས་གཟིགས། ། ཡང་ཡང་འཁོར་བ་ལུ་གུ་རྒྱུད་ཉིད་དུ། ། མང་མང་འཁྱམས་པའི་མ་རྒན་སེམས་ཅན་ཀུན། ། བདེ་བདེ་ཐར་པར་བཀྲི་བའི་མགོན་པོ་རུ། །
མྱུར་མྱུར་སྤྲུལ་པའི་གར་མཛོད་དྲིན་ཅན་རྗེ། ། ཞེས་ཀྱང་སྨྲས་སོ། ། དེ་ལྟར་བདག་སོགས་ལྷ་དང་བཅས་པའི་འགྲོ་བ་ཡོངས་ཀྱི་སྐྱབས་མགོན་སྐུ་དྲིན་ནམ་མཁའི་མཐའ་དང་མཉམ་པ་དེ་ཉིད་ཀྱིས་དགུང་གྲངས་ལྔ་བཅུ་རྩ་ལྔའི་སྣྲོན་ཟླའི་ཕྱི་མའི་ཚེས་གཅིག་གི་བར་དུ། བསྟན་པ་དང་འགྲོ་བའི་དོན་རླབས་པོ་ཆེ་ཀུན་གྱིས་འགྲན་ཟླ་དང་བྲལ་བར་མཛད་ནས། མཛེས་བྱེད་ཆུ་མོ་ཡོས་ཀྱི་ལོའི་སྤྲེའུའི་ཟླ་བ་ཉིས་བརྩེགས་ཀྱི་ཕྱི་མའི་ཡར་ངོའི་བཟང་པོ་དང་པོ་རེས་གཟའ་མིག་དམར། ཟླ་སྐར་ནབས་སོ་ལ་བབས་པའི་ཉི་དྲོས་སྦྲུལ་གྱི་འགོ་ཟིན་ཙམ་ལ་ངོ་མཚར་གྱི་ལྟས་དང་ཆབས་ཅིག་གདུལ་བྱ་རྟག་འཛིན་ཅན་རྣམས་ཆོས་ལ་བསྐུལ་ཞིང་། ལེ་ལོ་ཅན་རྣམས་བརྩོན་འགྲུས་ལ་འགོད་པའི་ཕྱིར་དང་། སྙིགས་དུས་ཀྱི་སྤྱོད་ངན་ལ་ཁྲེལ་བ་དང་ཡང་བཅས་གཟུགས་སྐུ་ཆོས་ཀྱི་དབྱིངས་སུ་བསྡུ་ཚུལ་བསྟན་པའི་མོད་ཉིད་ལ། ནམ་མཁའ་གཡའ་དག་པའི་ཁྲོད་དུ་འཇའ་དཀར་པོ་མེ་ཏོག་རྒྱས་པའི་དབྱིབས་ཅན་དང་། མེ་ཏོག་གི་ཆར་མང་པོ་རྒྱུན་རིང་བབས་ཤིང་།
ཐུགས་དམ་ཟབ་མོའི་ཉམས་བཞེས་གསལ་འདེབས་སོགས་མཛད་སྒོ་རྣམས་ཀྱང་ཇི་བཞིན་འཇམ་མགོན་གོང་མ་མཆོག་གི་བཀའ་འདོམས་ཀྱིས་མཛད་ནས། ཡར་ངོའི་དགའ་བ་གསུམ་པའི་ནམ་ལངས་བར་ལ་སྐུ་སྤུར་ལ་སྐྱོན་གྱི་རྣམ་པ་ཡེ་མ་བཞེས་པའི་ངོ་མཚར་དང་བཀའ་དྲིན་ལྷན་ཅིག་ཏུ་ཆེ་བ་དང་། ནམ་ལངས་ནས་དྲི་བཟང་གི་ཕྱེ་མས་བྱུགས་པའི་སྐུ་སྤུར་ཟངས་ནང་དུ་སྤྱན་དྲངས་པ་དེ་མཆོད་ཕྲེང་། སྤོས་བསུ་སོགས་དང་བཅས་ཚོམས་དམར་མཆོད་རྫས་མང་པོའི་དབུས་སུ་གདན་འདྲེན་གྱིས། ཆོས་སྡེ་རྣམ་གཉིས། དྲུང་སྐྱ་སེར། རིན་སྒང་། ཆོས་ལྷུན་པ་སོགས་ནས་སྐུ་སྤུར་ཡིད་བཞིན་གྱི་ནོར་བུ་རིན་པོ་ཆེར་བྱིན་རླབས་སོགས་ཞུ་བར་མཛད་རྗེས། མཁན་རིན་པོ་ཆེ། དབུ་བྱེད་རྣམ་གསུམ།
གྲྭ་ཚང་མཆོད་དཔོན་བཅས་ནས་ཀྱེ་རྡོ་རྗེའི་དུས་མཐའི་ཆོ་ག་སྨིན་རྒྱས་ཀྱི་ཐོག་ནས་བྱིན་ཟར་བཞུ་སྦྱོང་མཛད་འཕྲལ། ཞུགས་རང་བཞེས་ལྟ་བུའི་ངོ་མཚར་གྱི་ཚེའང་ནམ་མཁར་འཇའ་དང་མེ་ཏོག་གི་ཆར་སོགས་ནི་ཀུན་གྱི་མིག་ལམ་དུ་གསལ་ཞིང་དེ་ཉིན་སྐུ་གདུང་བཞུ་སྦྱངས་ཟིན་འཕྲལ་ནས་བཟུང་ཀླུ་རྣམས་ཀྱང་ཟིམ་ཆར་རྟག་པོར་འབེབས་པར་བྱེད། དེ་ནས་དགུང་ཞག་ནམ་རྫོགས་བར་འཇམ་མགོན་ཞལ་རྣམ་པ་གཉིས་ནས་འཁོར་ལོ་བདེ་མཆོག་ནག་པོ་ལུགས་རྡུལ་དཀྱིལ་གྱི་སྟེང་ནས་བདུན་ཕྲག་རེའི་མཚམས་སུ་དཀྱིལ་འཁོར་གཤེགས་གསོལ་དང་བཅས་ཞལ་ཕྱེ་བར་མཛད། བདེ་མཆོག་ཏུ་ཨ་ཎི་དྲུང་དང་བཙུན་མོ་ཀུན་སྐྱིད་ལགས་ནས་ཀྱང་དགོངས་རྫོགས་སྒྲུབ་མཆོད་དང་། རྗེ་བཙུན་དྲུང་འཆི་མེད་བསྟན་པའི་ཉི་མ་ནས་མཁའ་སྤྱོད་རྡོ་རྗེ་བཙུན་མོའི་སྒྲུབ་མཆོད་ཀྱང་དེ་བཞིན། གཞན་ཡང་འདུས་ཚོགས་རྣམས་རེས་བསྐོར་གྱིས། ཀུན་རིག ཀྱེ་རྡོར། གསང་འདུས། འཇིགས་བྱེད་རོ་ལངས་བརྒྱད་བསྐོར།
བདག་མེད་མ། ཕུར་པ། གུར་དྲག་སོགས་ཐུགས་དགོངས་ཟབ་མོ་རྫོགས་ཐབས་སྤྱི་དང་བྱེ་བྲག་ཐམས་ཅད་འཇམ་མགོན་གོང་མ་མཆོག་གི་བཀའ་གསང་གིས་འདོམས་པར་མཛད་ཅིང་། གཞན་ཡང་ཡར་ཀླུངས་མཆོག་སྤྲུལ་རིན་པོ་ཆེ་དཔོན་གཡོག་ནས་བདུན་གསུམ་རིང་ཀྱེ་རྡོར་དང་། བཅོ་བརྒྱད་སྐུ་མཆེད་ནས་ཀུན་རིག་སོགས་དགོངས་པ་ཟབ་མོ་རྫོགས་ཐབས་རྒྱ་ཆེ་རྒྱུན་ཁྱོངས་སུ་མཛད་སྐབས་སྤྱི་སྒེར་ནས་མཆོད་འབུལ་བསྙེན་བཀུར་གཟབས་མས་དུས་འདས་ཤིང་། དགུང་ཞག་ཐེམ་ཉིན་ཀྱང་རྩེ་ཤོད་ནས་མཆོད་པ་བསྙེན་བཀུར་བླ་ན་མེད་པ་སོགས་མཛད་སྐབས་སུའང་ནམ་མཁའ་དྭངས་ཤིང་། འཇའ་འོད་འཁྱིལ་བ་དང་། མེ་ཏོག་གི་ཆར་ནི་རྟག་པར་ཁོར་མོ་ཡུག་དང་ལོ་ལྟར་དུས་དྲན་གྱི་ཐོག་ཏུའང་འབབ་པར་བྱེད་དོ། ། བདུན་ཕྲག་གཉིས་ཀྱི་རིང་ཆོས་སྡེ་ལྷོ་བྱང་། ཆོས་ལྷུན།
རིན་སྒང་། སྔགས་དྲུག་སོགས་ནས་བླ་མཆོད། སྨོན་ལམ། གསོལ་འདེབས་ལེ་ཚན་རྣམས་ལ་རྟག་འགྲུས་དང་། མང་ཇ་བརྒྱ་མཆོད། སྟོང་མཆོག སྙན་ཤལ་སོགས་ནི་གྲངས་མང་སྩལ་ཞིང་། དབུས་གཙང་མངའ་རིས་ལྷོ་ཕྱོགས་དང་བཅས་པའི་གྲུབ་མཐའ་རིས་མེད་དགོན་བཞི་བརྒྱ་བརྒལ་ཙམ་ལ་མང་ཇ། བསྔོ་རྟེན། སྤྱི་འགྱེད་དངུལ་སྲང་བརྒྱ་དང་ལྔ་བཅུ་རི་བ་ནས་གཉིས་གསུམ་རི་བའི་བར་དུ་འདུས་པ་མང་ཉུང་དང་བསྟུན་པ་དང་།
ངོར་གོང་མུས་བཀྲ་ཤིས་ཆོས་སྡེ་སོགས་རང་ལུགས་ཀྱི་དགོན་ཆེན་འགའ་ཞིག་ཏུ་དམིགས་བསལ་གྱི་དགོངས་རྫོགས་སྒྲུབ་མཆོད་དགོས་ཆ་ཡོན་སོགས་བཟང་པོར་བསྟབས་ཤིང་། གཞན་ཡང་རྒྱལ་དབང་རིན་པོ་ཆེར་གཙོས་ལྡན་གྱི་ཚན་བཅུ་གཉིས། ཁྲི་ཆེན་ལ་དེ་བཞིན་བརྒྱད། བསྟན་རྒྱས་གླིང་དུ་མཆོག་སྤྲུལ་རིན་པོ་ཆེར་བཞི། བཀའ་ཤག་ལྷན་དུ་དེ་བཞིན། ཕུར་ལྕོག ལོ་སེམས་དཔའ། འོན་རྒྱལ་སྲས། སླེ་ལུང་། སྨིན་གླིང་།
དངོས་གྲུབ་སྡིངས། ཛ་ལུང་བ། བསམ་སྡིངས་རྗེ་བཙུན་སོགས་ལ་རེ་རེ། བླ་བྲང་མཆོག་ཏུ་ཐམས་ཅད་མཁྱེན་གཟིགས་རིན་པོ་ཆེར་དྲུག ཕྱག་མཛོད་དུ་བཞི་སོགས་གཤེགས་རྫོང་ཆེ་ཕྲའང་མང་དུ་སྟོབ་པར་གནང་། དེ་རྣམས་ཀྱིས་གཙོས་གཞིས་བྱེས་མཐའ་དག་ནས་དངོས་པོ་བཟང་དགུ་མཐའ་ཡས་པའི་གདུང་འབུལ་ཀྱང་ཕུལ། གདུང་རུས་རྣམས་གཟིམ་ཆུང་དུ་སྤྱན་དྲངས་ཏེ་རྒྱུན་རིང་བར་འཇམ་མགོན་ཞལ་རྣམ་གཉིས་རྗེ་བཙུན་དྲུང་སོགས་ནས་གསོལ་འདེབས་བླ་མཆོད་སོགས་མཛད། དེ་ནས་གདུང་རུས་རྣམས་ལས་རང་བྱོན་སོགས་ཡོད་པ་འགའ་ཞིག་མ་གཏོགས་ཚང་མ་བཏུལ་ནས་སཱཙྪ་བུམ་བརྒལ་ཙམ་དང་། བླ་མ་ཡི་དམ་སངས་རྒྱས་བྱང་སེམས་ཆོས་སྲུང་ནོར་ལྷ་དང་བཅས་པའི་སྐུ་པར་གྲངས་མང་འདེབས་པར་མཛད་སྐབས། དངུལ་སྲང་ཆིག་སྟོང་ཆིག་བརྒྱ་རེ་བདུན་ཞོ་དྲུག
གསེར་སྲང་བརྒྱད་ཅུ་གྱ་བརྒྱད་དང་ཞོ་ཕྱེད་བརྒྱད་སོགས་ལས་གྲུབ་པའི་དངུལ་གདུང་རིན་པོ་ཆེ་ཕྲ་རྒྱན་གྱིས་སྤྲས་པ་དང་། འདྲ་སྐུ་རིན་པོ་ཆེ་གསར་བསྐྲུན་རིང་བསྲེལ་རྣམ་བཞི་སྤྱི་དང་བྱེ་བྲག་དེ་དུས་ཀྱི་ཐོ་གསལ་བཞིན་གྱིས་ཕྱུར་ཏེ། འཇམ་མགོན་གོང་མ་ཞལ་རྣམ་པ་གཉིས་ཀྱི་དབུས། མཁན་རིན་པོ་ཆེ་སོགས་བན་ཚང་འདུས་ཚོགས་བཅས་ནས་རབ་ཏུ་གནས་པའི་མེ་ཏོག་གིས་བྱིན་རླབས་ཀྱི་གཟི་བརྒྱ་འབར་བར་མཛད།

དེ་ནས་ཐང་སྟོན། འཇིགས་བྱེད་བཅུ་གསུམ་པའི་སྒྲུབ་མཆོད་དང་རབ་དབྱེ་ཁ་སྐོང་རྣམ་འགྲེལ་གཞུང་སྐྱོར་སེར་འདུ་བཅས་དུས་དྲན་ཐོག་རྒྱུན་འཛུགས། རྗེ་རྡོ་རྗེ་འཆང་དེ་ཉིད་ཀྱི་དགོངས་བཞེད་བཞིན་ལྷ་ཆེན་སྤྲུལ་པའི་ཁྱམས་སྟོད་དུ་རྒྱལ་བ་ཚེ་མཐའ་ཡས་པའི་སྣང་བརྙན་དངུལ་རྡོ་ཚད་བརྒྱ་རྩར་ཉེ་བ་ལས་གྲུབ་པ་ངོ་མཚར་ཅན་འདི་ཉིད་ཀྱི་གཟུངས་ཕྲ་རྒྱན་སོགས་དེ་དུས་ཀྱི་ཟིན་བྲིས་བཞིན་དང་བཅས། རབ་ཏུ་གནས་པའི་མེ་ཆར་གྱིས་བྱིན་མཐུ་ཅན་དུ་གྲུབ་པ་སོགས་འདི་རྣམས་གཙོ་བོར་སྨོས། དགོངས་པ་ཟབ་མོ་ཆོས་དབྱིངས་དེ་བཞིན་ཉིད་དུ་རྫོགས་པའི་ཐབས་མཐའ་ཡས་པ་ཞིག འཇམ་མགོན་གོང་མ་ཞལ་རྣམ་པ་གཉིས་ཕྲིན་ལས་ཀྱི་ཁ་ལོ་སྒྱུར་བ་པོ་བཅས་ནས་ཡང་དག་པར་འབད་མེད་ལྷུན་གྱིས་གྲུབ་པའི་དགེ་མཚན་ཅན་དུ་འདོམས་པར་མཛད་པ་བཞིན། རྒྱལ་བསྟན་རིན་པོ་ཆེ་སྤྱི་དང་། བྱེ་བྲག་བརྩེ་ཆེན་སྙིང་པོའི་ལུང་རྟོགས་ཀྱི་བསྟན་པ་རིན་པོ་ཆེ་ཡར་ཟླ་ལྟར་འཕེལ་ཞིང་། བསྟན་འཛིན་གྱི་སྐྱེས་ཆེན་དམ་པ་རྣམས་སྐུ་ཚེ་བདེ་ལྡན་མགོན་པོའི་རང་བཞིན་དུ་གྲུབ་སྟེ་འགྲོ་རྣམས་བདེ་སྐྱིད་རྫོགས་ལྡན་གཞོན་ནུའི་དགའ་སྟོན་ལ་ལོངས་སྤྱོད་པར་འགྱུར་རོ། ། དེ་དག་གིས་ནི་རིགས་དང་དཀྱིལ་འཁོར་རྒྱ་མཚོའི་ཁྱབ་བདག སྙིགས་མའི་དུས་ཀྱི་རྒྱལ་བ་གཉིས་པ་འཇམ་མགོན་མཁས་གྲུབ་དབང་པོ།
དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོའི་ཐུན་མོང་བ་ཕྱིའི་རྟོགས་པ་བརྗོད་པ་སྒྲོ་སྐུར་ཀུན་བྲལ་དྲང་གཏམ་ལས་འབྲས་ཁུངས་ཐུབ་ངོ་མཚར་འཕྲུལ་གྱི་རོལ་རྩེད་སྡེ་བཞིའི་འབྱུང་གནས་ཞེས་བྱ་བ་བློ་ཆུང་བདག་གིས་གང་ཟིན་ཕུལ་ཟིན་ཏོ། ། ཡང་སྨྲས་པ། ཀྭ་ཡེ་མིག་སྟོང་ལྡན་པ་ཉེ་དབང་གཙུག་གིས་འདུད་ཅིང་བསྙེན་ན་མགོན་ཁྱོད་ཞབས་པད་སྤྱི་བོར་མི་མཆོད་ཅི། ། ཚངས་སྲས་དགྱེས་པའི་གསུང་རོལ་འཁྲོལ་ཏེ་ཏམྦུའི་རྒྱུད་དུ་ཆོས་ཀུན་འཇོ་ན་བསྟོད་བསྔགས་མེ་ཏོག་ཅིས་མི་འཐོར། ། རང་བྱུང་འོད་ཀྱི་མཛེས་མ་ལ་ཆགས་གདོང་བཞི་སྤྲུལ་ན་དྲིན་ཅན་བླ་མའི་ཞལ་དཀྱིལ་མཇལ་བའང་བསྐལ་བཟང་མཆོག ། གཙུག་ན་ཟླ་བས་དེ་ཉིད་ཐོད་ཀྱི་རྒྱན་དུ་སྤུད་དེ་ལེགས་པར་སྐྱོང་ན་དམ་པའི་རྟོགས་བརྗོད་སུ་མི་འཛིན། ། དེ་ཕྱིར་གང་གི་མཛད་ཕྲིན་རྒྱ་མཚོ་ཆེ། ། བལྟ་འདོད་དོན་མཐུན་སྐྱེ་བོ་མཆིས་སོ་ཅོག ། ཐར་ལམ་གྲུ་ཆེན་འཇུག་ངོགས་འདིར་ཞུགས་དང་། ། བྱིན་རླབས་ཡོན་ཏན་ནོར་བུའང་ངང་གིས་རྙེད། །
མཐོང་ཐོས་དྲན་རེག་རྗེས་འཛིན་ལྕགས་ཀྱུ་ཡིས། ། དམ་དུ་བཟུང་བའི་ངེས་ཚིག་དོན་ལྡན་དུ། ། མགོན་པོ་ཁྱོད་ཀྱི་ཆེ་བའི་ཡོན་ཏན་ཏེ། ། དེས་ན་བྱིན་རླབས་སྩོལ་བའང་དངོས་པོའི་གཤིས། ། ཀྱེ་ཧོ་དགོས་འདོད་རིན་ཆེན་འབྱུང་བའི་གཏེར། ། བློ་ཆུང་དེད་དཔོན་བྱིས་པའི་ངང་ཚུལ་བདག ། བརྒལ་འདོད་འབྲས་བུ་གྱི་ནར་འཁུམས་ན་ཡང་། ། ལྷག་བསམ་མཐུན་པའི་རླུང་དང་ལྷན་ཅིག་འགྲོགས། ། དེ་སླད་ཡོངས་རྫོགས་རིན་ཆེན་མ་ལོན་ཡང་། ། རྨད་བྱུང་ངོ་མཚར་བསམ་འཕེལ་དབང་གི་རྒྱལ། །
མགོན་པོ་ཐུགས་རྗེའི་བདག་ཉིད་ཀླུ་དབང་གིས། ། ས་སྟེང་འདོད་དགུ་འཇོ་བའི་དཔལ་དུ་སྩལ། ། རྒྱུ་དེས་ཆོས་ཀུན་རྟེན་འབྲེལ་གྲུབ་པའི་ཕྱིར། ། བཀའ་འབངས་བྱིས་བློའི་ཕོངས་པ་ཉེར་སེལ་ནས། ། ལྕེ་དབང་དོན་ཡོད་བདེན་ཚིག་གསར་པའི་སྐྱེས། ། འདི་ཀོ་ཀུན་བཟང་མཆོད་པའི་སྤྲིན་བཞིན་འབུལ། ། ཀུན་དང་ཐུན་མིན་གསང་བ་དག་སྣང་སྐོར། ། མགོན་དེའི་ཐུགས་ཀའི་ཡང་མཛོད་དམར་པོ་ལས། ། ཕལ་ཆེར་བརྗོད་ཚིག་ཡིག་ལམ་མ་བྱོན་གཤིས། ། བདག་ཡིད་སྨྲ་བསམ་བརྗོད་མེད་ངང་དུ་ལུས། །
དྲང་ཐིག་རྒྱལ་ཀུན་དཔང་བཞུགས་དགེ་མཚན་ལས། ། སྒྲོ་སྐུར་རྫུན་ཕུགས་རྡིབ་པའི་ཀུན་སློང་བྲལ། ། ཡ་མཚན་ངོ་མཚར་ཆེའམ་ཆུང་ཡང་རུང་། ། ཡིན་ལུགས་བློ་ཆུང་གང་ཟིན་དེ་ག་ཡིན། ། སྐྱེས་སྦྱངས་ཕྲ་རག་རྡུལ་ལས་ཆེས་དམན་པ། ། བདག་བློ་གླང་ཆེན་སྨྱོན་པའི་དྲན་དབང་གིས། ། དམ་པའི་རྟོགས་བརྗོད་སྨྲ་སྤོབས་མི་ལྡན་ཡང་། ། རྒྱལ་བའི་ཐུགས་རྗེས་སེམས་མེད་བེམ་པོའང་གཡོ། ། དེ་ཕྱིར་གང་གི་གསང་གསུམ་དྲན་པ་དང་། ། སྐྱབས་གཅིག་འཁོན་སྟོན་ཉི་ཟླའི་བཀའ་ལུང་གི །
ཟེར་ཕྲེང་སྙིང་གི་ཟེའུ་འབྲུར་འཕོས་མ་ཐག ། ལེགས་བཤད་སྦྲང་རྩིའི་བཅུད་འདི་ཟེགས་པར་གྱུར། ། དེ་ལྟ་ན་ཡང་ཐོག་མེད་འཁོར་བའི་འདམ། ། མ་སྤངས་སྐྱེ་རྒ་ན་འཆིའི་ཚལ་གནས་པས། ། ལས་ཉོན་ལང་ཚོ་བདོ་བའི་བཞིན་རས་ཀྱི། ། མེ་ཏོག་དགོད་ཀྱང་ལྟར་སྣང་སྐྱོན་མཆིས་ན། ། དུས་གསུམ་མི་དགེའི་ལས་འབྲས་དོ་ར་ནས། ། ཆས་དང་ལྷན་ཅིག་ལྷག་བསམ་དགེ་བའི་ལག ། རིང་དུ་བརྐྱངས་ཏེ་མཆོག་གསུམ་སྤྱན་སྔ་རུ། ། མཐོལ་བཤགས་རྟེན་དུ་འབུལ་གྱིས་དག་པར་མཛོད། །
ཆད་ལྷག་འགལ་ཟློས་མུ་ཅོར་སྨྲ་བའི་སྐྱོན། ། ཅི་མཆིས་ཐོག་མེད་སྡིག་དང་ལྷན་བཤགས་ནས། ། གང་གི་མཛད་ཕྲིན་དྲི་བསུང་མངར་པོའི་རྒྱུན། ། ཡིད་གཉིས་སྤངས་ཏེ་ཕྱོགས་བརྒྱར་བསྐུར་བར་ཤོག ། ཚེ་རབས་བགྲངས་ཡས་ངལ་བ་ཁྱད་བསད་ཅིང་། ། གཏན་འདུན་སྒྲུབ་པའི་དམ་བཅའ་སྙིང་བཀོད་ནས། ། བརྩོན་འགྲུས་དང་འགྲོགས་འབྲས་བུ་སྒྲུབ་པ་བས། ། དོན་ཡོད་སྟོང་ལྷག་ལས་འདི་གྲུབ་པས་བདེ། ། གང་གི་གསུང་གི་གདམས་པས་རྒྱུད་བརླན་ཞིང་། ། རྣམ་ཀུན་ཐུགས་རྗེས་འཚོ་བའི་དབུགས་དབྱུང་གིས། །
གནང་བ་ཐོབ་དང་ལྷན་ཅིག་བླ་མ་དང་། ། མགོན་པོ་དབྱེར་མེད་མཐོང་བའང་སྐལ་བ་བཟང་། ། དམ་པ་མཆོག་དང་དབྱེར་མེད་འཁོན་སྟོན་རྗེའི། ། བྱིན་རླབས་སྙིང་གི་ཆུ་མཚོར་ཉེར་སིམ་སྟེ། ། རྟོགས་བརྗོད་རིན་ཆེན་སྡེ་བཞིའི་ཡུར་ལམ་ནས། ། དྲངས་པའི་རྒྱུན་འདི་སྐྱེ་དགུའི་དད་མཚོར་རོལ། ། ལྷག་བསམ་གཡས་སུ་འཁྱིལ་བའི་ཤང་ཁ་ཡིས། ། ལོག་སྨྲ་འཛིན་ཁྲིའི་རྒྱུ་བ་ཉེར་བཅོམ་ནས། ། རིས་མེད་རྒྱལ་བསྟན་ཆོས་འཁོར་བསྐོར་བའི་སྒྲས། ། ས་སྟེང་ཁྱབ་ཅིང་དེ་འཛིན་སྐུ་ཚེ་བརྟན། །
ཁྱད་པར་རིགས་ལྔ་རྡོ་རྗེ་འཆང་ཆེན་བཅས། ། བསྟི་བའི་གནས་འདིར་རིགས་གསུམ་སྤྲུལ་པའི་གར། ། ནམ་ཡང་མི་ནུབ་དཔག་བསམ་ཤིང་ཆེན་གྱི། ། འདོད་འཇོའི་རྗེས་འགྲོར་མཛོད་ཅིག་དྲིན་ཅན་རྗེ། ། སྐྱབས་གཅིག་འཁོན་སྟོན་ཉི་ཟླའི་འོད་སྣང་གིས། ། འཛམ་གླིང་གཞི་ཆེན་ཁྱོན་ལ་ཉེར་དཀྲིགས་ཏེ། ། མཛད་ཕྲིན་སྐུ་ཚེ་རྒྱས་པའི་དཔལ་ཡོན་གྱི། ། དགེ་ལེགས་ཕྱུར་པོར་ལུད་པའི་བཀྲ་ཤིས་ཤོག ། འདི་ཉིད་སྐྱོང་ཞིང་དགེས་པའི་མཚན་མ་ཡིས། ། བདག་ཡིད་ཕྲོགས་སོ་བླ་མ་རྡོ་རྗེ་གུར། །
ནམ་ཡང་འབྲལ་མེད་ཐུགས་རྗེའི་གུར་ཁང་དུ། ། རྗེས་འཛིན་ཉེར་འཚེས་དབེན་པའི་བཀྲ་ཤིས་ཤོག ། ཅེས་དམ་པ་གང་གི་ཞལ་སྔ་ནས་ཀྱི་རྟོགས་པ་བརྗོད་པ་སྒྲོ་སྐུར་ཀུན་བྲལ་དྲང་གཏམ་ཡིད་ཆེས་ལས་འབྲས་ཁུངས་ཐུབ་ངོ་མཚར་འཕྲུལ་གྱི་རོལ་རྩེད་སྡེ་བཞིའི་འབྱུང་གནས་ཞེས་བྱ་བ་འདི་ནི། རྗེ་མཁས་གྲུབ་དབང་པོ་གང་གི་གསུང་འབུམ་པུསྟ་ཀར་ལོངས་དང་མ་ལོངས་པའི་ཤོག་དྲིལ་ཟིན་བྲིས་རྣམས་དང་། ཁྱད་པར་རྗེ་ཉིད་དགུང་གྲངས་སུམ་ཅུ་སྐོར་གྱི་མཛད་པའི་ཟིན་བྲིས། རྗེ་བཙུན་ས་སྐྱ་པའི་གདུང་རབས་རིན་པོ་ཆེའི་ཞལ་སྐོང་ལས་བྱུང་བའི་འཇམ་མགོན་མཐུ་སྟོབས་དབང་ཕྱུག་གི་རྣམ་ཐར་དང་། རྗེ་གནས་གསར་བ་ཆེན་པོའི་རྣམ་ཐར་ལྗགས་རྩོམ་མ་རྣམས་ལ་གཙོར་བརྟེན། ཁུངས་ལྡན་རྣམས་ལ་ཞིབ་འཇུག་ཡང་དག་བགྱིས་ནས་རང་བཟོའི་སྒྲོ་སྐུར་བབ་ཅོལ་གྱི་རིགས་སྤངས་ཏེ་ཕན་ཚུན་ལྷུ་སྒྲིག་ཚིག་སྡེབ་རྒྱས་བཤད་དོན་བསྡུ་བཅས་གོ་རིམ་མ་འཆོལ་བའི་ལུགས་སུ་གནད་བསྡུས་ལྟ་བུར། གང་གི་ཐུགས་རྗེ་དང་འཇམ་མགོན་གོང་མ་བདག་པོ་ཆེན་པོའི་བཀའི་ཕྲིན་ལས་པ་དང་བཅས་པའི་བཀའ་སྩལ་གསེར་གྱི་ཅོད་པཎ་སྤྱི་བོར་བཅིངས་ཏེ། ལྷག་བསམ་དག་པས་ཞུས་ཤིང་།
ད་དུང་འདིར་མེད་དུ་མི་རུང་བའི་ངོ་མཚར་འདྲ་ཡོད་ཚེ་མཁས་གྲུབ་བློ་ལྡན་རྣམས་ནས་བསྣོན་པར་ཞུ་ཞིང་། རང་ཉིད་ནས་ཀྱང་དེ་བཞིན་ཞུ་རྩིས་དང་། གཞན་དགོས་གལ་ཆེ་རིགས་མ་གཏོགས་གོང་སྨོས་བཞིན་རྗེ་དེའི་མཛད་པ་མཐའ་དག་པ་སྨྲ་བ་ནི། ས་ཆེན་པོ་ལ་གནས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱང་ངལ་བར་འགྱུར་བས་ན། འདི་ཉིད་རྩོམ་སྐབས་ཀུན་ལ་རྒྱུས་ཡོད་པས་དེ་དུས་ངོ་མཚར་འདི་འདྲའང་ཡོད་པས་མ་ཆད་པ་གྱིས་ཤིག་མི་ཟེར་བཞིན་དུ་བློ་ངན་བྱིས་བློའི་ངང་ཚུལ་ཅན་དག་ནས་འདི་ཙམ་རྩོམ་པ་པོས་ལུས་སོ་ཞེས་མཛུབ་རྩེར་ཁུར་འོས་ཀྱང་མིན་པ་བཅས་རྗེ་རྡོ་རྗེ་འཆང་དེ་ཉིད་ཀྱི་དགོངས་པ་བཞིན། སྐུ་ལྷུམས་ཞུགས་ནས་བཟུང་ནར་མར་ནག་འགྲོས་ལྟ་བུའི་ཚུལ་དུ་ཞུས་ཤིང་། གཞན་མཛད་པ་ཕན་ཚུན་ཕྱོགས་བསྡོམས་ཀྱི་ལྷུ་བསྒྲིགས་བགྱིས་ཚེ་གཞན་ལས་ཆོས་ཆེར་ངོ་མཚར་བའི་རྣམ་ཐར་དཔེར་འོས་པ་ལྟ་བུ་ཞིག་ཡོད་འདུག་ནའང་། ད་ལམ་རྗེ་དེའི་དགོངས་པ་ལས་གཞན་དུ་གྱུར་པ་མ་ཞུས་ཤིང་། ཉུང་འདུས་ངོ་མཚར་ཅན་ཞིག་སླར་ཞུ་འདོད་ཡོད་ལགས། བློ་གྲོས་ཅན་རྣམས་ཀྱིས་མགོ་མཇུག་ཚང་བ་ཞིབ་མོའི་བློས་རྟོག་དཔྱོད་མཛད་པས་ངོ་མཚར་ཆེ་ཆུང་དགོངས་པ་དྭངས་པར་ཡོད་ཅིང་།
གཞན་དུ་གཟུ་ལུམས་ཅན་དག་གིས་ཤོག་བུ་ཁ་ཤས་བཀླགས་ཏེ་སྨྲ་བ་པོར་གཤེ་བའི་ཚུལ་གྱིས། རྗེ་དམ་པའི་རྣམ་ཐར་ལ་སྨོད་པའང་དུས་དང་གནས་སྐབས་ཀྱི་དབང་གིས་མི་འོང་བའི་ངེས་པ་མེད་ཅིང་། སྙན་ངག་མཁན་དག་ནི་དོན་བསྡུ་འདིར་ཞིབ་དཔྱོད་ཀྱིས་མཛད་པ་མདོ་ཙམ་རྟོགས་ནུས་ཤིང་། གང་ནའང་རྗེ་རྡོ་རྗེ་འཆང་ཆེན་པོ་དེ་ཉིད་ཀྱི་གསང་གསུམ་དྲན་པ་དང་། འཇམ་མགོན་གོང་མ་བདག་པོ་ཆེན་པོ་ཞལ་རྣམ་གཉིས་བཀའི་ཕྲིན་ལས་པ་དང་བཅས་པའི་གསུང་གིས་གནང་བ་སྩལ་མ་ཐག་ནས་འགོ་བརྩམས་ཏེ་ཁྲོ་མོ་ཤིང་འབྲུག་ལོའི། རྫོགས་པའི་སངས་རྒྱས་ཀྱིས་ཆོས་འཁོར་བསྐོར་བའི་དུས་ཆེན་ཆུ་སྟོད་ཟླ་བའི་ཡར་ཚེས་བཅུ་གཅིག རྗེ་རྡོ་རྗེ་འཆང་ཉིད་ཀྱི་འཁྲུངས་ཚེས་སུའང་གྱུར་པ་ལྷག་པ་ལྷ་མཚམས་ཀྱི་འགྲུབ་སྦྱོར་ཉིན་དབུས་གཙང་རུ་བཞི་ལས་རུ་ལག་གི་སའི་ཆ། བོད་ཀྱི་རྡོ་རྗེ་གདན་དཔལ་ས་སྐྱའི་སྤྲུལ་པའི་གནྡྷོ་ལ་ཆེན་པོའི་ཉེ་འདབས་རྗེ་བཙུན་བརྩེ་ཆེན་སྙིང་པོའི་སྣང་བརྙན་བྱིན་རླབས་ཀྱི་གཟི་འོད་འབར་བའི་སྐུ་དྲུང་དུ་རྗེ་དེ་ཉིད་ཀྱི་བཀའ་འབངས་ཀྱི་ཐ་ཤལ་རྨོངས་རྟུལ་གྱི་ན་པ་ཀུན་བཀྲས་ཀྱིས་རྫོགས་པར་བགྱིས་པའི་དགེ་བས། རྒྱལ་བསྟན་རིན་པོ་ཆེ་སྤྱི་བྱེ་བྲག་མི་ཉམས་དབྱར་མཚོ་ལྟར་རྒྱས་པ་དང་། དེ་འཛིན་གྱི་སྐྱེས་ཆེན་དམ་པ་སྤྱི་དང་བྱེ་བྲག་འཇམ་མགོན་གོང་མ་རིན་པོ་ཆེ་ཞལ་རྣམ་གཉིས་འབྱོན་འགྱུར་དང་བཅས་པའི་སྐུ་ཚེ་མཛད་ཕྲིན་དཔག་བསམ་གྱི་ཤིང་ཆེན་ལྟར་རྒྱས་ནས།
མ་གྱུར་འགྲོ་བ་ཀུན་བདེ་སྐྱིད་རྫོགས་ལྡན་གསར་པའི་དགའ་སྟོན་ལ་ལོངས་སྤྱོད་པའི་རྒྱུར་གྱུར་ཅིག། ༈ །།སྭསྟི། ཟབ་ཞི་སྤྲོས་བྲལ་ལྷུན་གྲུབ་གདོད་མའི་དབྱིངས། ། རིག་གདངས་སྙིང་རྗེའི་རྒྱ་ཡིས་ཡོངས་འཁྱུད་པས། ། གཟུགས་སྐུའི་སྒྱུ་འཕྲུལ་དྲྭ་བ་འབྱམས་ཀླས་སུ། ། སྤྲོ་བར་མཛད་པ་བདེ་གཤེགས་ཡོངས་ཀྱི་ཆོས། ༡ ། དེ་ལས་རྒྱལ་ཀུན་ཇི་ལྟར་ཇི་སྙེད་ཀྱི། ། ཡེ་ཤེས་མེ་ལོང་གཞོན་ནུའི་བརྫུ་བག་ཅན། ། ཀཻ་ལཱ་ཤ་རིའི་སྐྱེ་དགུ་བསྲུང་སླད་དུ། །
ཧེ་རུ་ཀ་ཡི་བརྟུལ་ཞུགས་ལ་རོལ་བ། ༢ ། གདོད་ནས་མ་རིག་དང་འཁོཾན་ཡེ་ཤེས་ཀྱི། ། སྟོབས་བཅུའི་དཔུང་གིས་བདུད་བཞིའི་གཡུལ་ཕམ་པས། ། ངགཾ་དབཾང་ཀུནཾ་དགཾའི་བློཾ་གྲོཾས་སཾངས་རྒྱསཾ་ཀྱི། ། ལེགས་གསུང་བསྟནཾ་པཾའི་རྒྱལཾ་མཚཾན་འཛིན་མཁས་དེ། ༣ ། རིགས་གསུམ་རྒྱལ་བའི་མཁྱེན་བརྩེ་ནུས་པའི་ཆ། ། ཡོན་ཏན་ཕུང་པོར་འཆར་པའི་འཕྲུལ་ཇི་སྙེད། ། དྲི་བྲལ་དུ་ཀཱུ་ལ་ཡི་གོས་གཅིག་གིས། །
བཅིངས་པའི་སྒྱུ་འཕྲུལ་རྨད་བྱུང་གཅམ་བུ་མིན། ༤ ། གསང་གསུམ་སྒྱུ་མའི་རོལ་པ་ཐུན་མོང་དང་། ། ཐུན་མོང་མ་ཡིན་དག་དང་མ་དག་པའི། ། གདུལ་བྱའི་ཡུལ་ལ་ཇི་ལྟར་འཚམས་པའི་གར། ། བསྒྱུར་ཚུལ་སྒྲ་དང་རྟོག་པའི་རྗེས་འགྲོ་བ། ༥ ། མིང་ཚིག་ཡི་གེའི་གཟུགས་སུ་ཤར་བས་ཀྱང་། ། ཐོས་དང་བསམ་པའི་དགེ་མཚན་སྲིད་གསུམ་ན། ། སྐལ་བར་ཆེ་བའི་རྟོགས་བརྗོད་ཨ་མྲྀ་ཏ། །
ཀུནཾ་དགཾའ་བཀྲཾ་ཤིཾས་མཁྱེན་མཚོ་བསྲུབས་ལས་སོ། ༦ ། གང་དེ་བརྩེཾ་ཆེནཾ་རིང་ལུགས་ཆུ་ཤེལ་དབང་། ། དད་སྟོབས་འབྱོར་པའི་རལ་པས་གུས་མཆོད་པ། ། སྡེཾ་བཞི་དགཾེ་བཅུའི་རྒྱལ་ཁབ་གངས་རིའི་བདག ། སྲསཾ་ལྕམཾ་ཡུམཾ་དང་བཙུནཾ་མོར་བཅས་པ་ཡིས། ༧ ། དད་པས་ཀུན་ནས་བསླངས་པའི་ལྷག་བསམ་གྱིས། ། ཕྱི་མོ་གཅིག་ལས་དུ་མ་འབྱུང་བའི་འཕྲུལ། ། སྦྱོར་དངོས་རྗེས་གསུམ་དག་པའི་འདུ་བྱེད་ཀྱིས། །
མཐུན་རྐྱེན་མ་ཚང་མེད་པས་ལེགས་པར་བསྒྲུབས། ༨ ། དགེ་བ་དེས་མཚོན་དུས་གསུམ་བདག་གཞན་གྱི། ། བྱ་བྱེད་དང་འབྲེལ་དགེ་ཚོགས་གཅིག་བསྡོམས་ཏེ། ། འགྲོ་ཀུན་རྣམ་མཁྱེན་སྐུ་བཞིའི་གོ་འཕང་མཆོག ། འཐོབ་རྒྱུར་ཡོངས་བསྔོ་རྣམ་པར་དག་གྱུར་ཅིག ༩ ། གནས་སྐབས་སུ་ཡང་ཚེ་དཔལ་འབྱོར་པ་སོགས། ། སྲིད་ཞིའི་དཔལ་ཀུན་མ་ཚང་མེད་པས་འབྱོར། ། བར་ཆད་བགེགས་དགྲ་ནད་འཁྲུགས་མི་མཐུན་ཕྱོགས། །
མ་ལུས་མིང་གི་ལྷག་མ་ཉིད་གྱུར་ཅིག ༡༠ ། དམ་པའི་རྣམ་པར་ཐར་ལ་རྗེས་སློབ་ཅིང་། ། དམ་པ་མཆོག་རྣམས་མཉེས་པའི་སྤྱོད་ལ་འགྲུས། ། དམ་པ་མཆོག་གིས་རྗེས་བཟུང་རྣམ་གྲོལ་ནས། ། དམ་པའི་ཐུགས་དང་རོ་གཅིག་དབྱེར་མེད་ཤོག ༡༡ ། སརྦ་མངྒ་ལཾ་སིདྡྷཱནྟུ།། །། དགེའོ།། །། ༄༅། །སྐྱབས་ཀུན་འདུས་ཞལ་རྣམ་འདྲེན་སྲིད་ཞིའི་མགོན། །
བཀའ་དྲིན་མཉམ་མེད་ཀུན་དགའ་བློ་གྲོས་ཀྱི། ། ངོ་མཚར་རྣམ་ཐར་གསོལ་འདེབས་ལེགས་བྱས་ཀྱི། ། གཏམ་བཟང་བྱིན་རླབས་བདུད་རྩིའི་ཟིལ་དངར་བཞུགས།། ༈ །།བོད་སྐད་དུ། མཁའ་ཁྱབ་ཆོས་སྐུ་དབྱིངས་ཀྱི་ཕོ་བྲང་ནས་རིག་པ་རང་མདངས་ཀྱི་གསལ་སྣང་རྫོགས་པ་ངེས་པ་ལྔ་ལྡན་གྱི་ཐུགས་རྗེ་རྟོག་མེད་ལྷུན་གྲུབ་གང་འདུལ་གྱི་རོལ་པར་ཤར་བ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོའི་རྣམ་ཐར་གསོལ་འདེབས་ལེགས་བྱས་གཏམ་བཟང་བྱིན་རླབས་བདུད་རྩིའི་ཟིལ་དངར་ཞེས་བྱ་བ། སྐྱབས་གནས་ཀུན་འདུས་གྲུབ་གཉིས་སྩོལ་བའི་ཞབས་ཀྱི་པདྨོར་ཕྱག་འཚལ་ལོ། ། དཔག་ཡས་རྒྱལ་ཀུན་མཁྱེན་པའི་ཆུ་གཏེར་ལས། ། བརྩེ་བའི་ཐུགས་བསྐྱེད་བསྟན་འགྲོར་འདོད་པ་དགུ། ། འཇོ་ལ་ནུས་མཐུ་གྲུབ་པའི་བསམ་འཕེལ་དབང་། ། ཀུན་དགའ་བློ་གྲོས་ཞབས་ལ་གསོལ་བ་འདེབས། །
ངེས་པར་རྡོ་རྗེ་སྙེམས་བདག་ངང་ཚུལ་ལས། ། གཡོས་མིན་མི་ཆད་ལྷུན་གྲུབ་ཕྲིན་ལས་ཀྱིས། ། འཇམ་མགོན་དཔའ་བོ་ནས་བཟུང་སྒྲོ་ལུང་པར། ། སྣ་ཚོགས་སྤྲུལ་པའི་ཟློས་གར་སྒྱུར་ལ་འདུད། ། སླར་ཡང་མཚན་མཆོག་གསུམ་ལྡན་གདུང་རིགས་སུ། ། ས་སྤྲེའུ་སྣྲོན་ཟླའི་ཡར་ཚེས་ལྷུམས་ཞུགས་ནས། ། ས་བྱ་དབོ་ཟླའི་ཡར་ངོ་དགའ་གསུམ་ལ། ། བསྟན་འགྲོའི་མགོན་དུ་ཕེབས་ལ་གསོལ་བ་འདེབས། ། དེ་ཚེ་ཉིད་ཀྱི་ཡོན་ཏན་མཐུ་ནུས་ཀྱིས། ། སྐྱེད་བྱེད་ཡུམ་གྱིས་ལྐོག་གྱུར་མཁྱེན་པ་སོགས། །
དངོས་ཉམས་འོད་གསལ་གཟིགས་སྣང་ངོ་མཚར་གྱིས། ། དུས་ཀུན་འདའ་བར་མཛད་ལ་གསོལ་བ་འདེབས། ། བལྟམས་ཚེ་གཟིམས་སྤྱིལ་བཙུན་མོར་འཇའ་འོད་དང་། ། མེ་ཆར་ཉིལ་དང་འོབས་ནང་འཇམ་དབྱངས་ཀྱི། ། མེ་ཏོག་གསར་འཁྲུངས་དང་བཅས་ཕེབས་འཕྲལ་ནས། ། ཐུགས་དྲན་མཐའ་དག་གསལ་ལ་གསོལ་བ་འདེབས། ། གཞོན་ནུར་གྱུར་ཀྱང་ཕལ་སྤྱོད་མི་མངའ་ཞིང་། ། གསུང་གསང་དང་པོར་འཇམ་དབྱངས་གཟུངས་སྔགས་བཏོན། ། སྒམ་ཞིང་དེས་ལ་བྱས་ཤེས་དྲིན་དུ་གཟོ། ། འཇམ་མགོན་གཞོན་ནུར་གྱུར་ལ་གསོལ་བ་འདེབས། །
བགྲང་བྱ་དགུ་དང་བཅུ་ནས་ཉེར་བཟུང་སྟེ། ། ཡི་དམ་ཞི་ཁྲོའི་དུས་གྲངས་མཚན་བསྙེན་དང་། ། འཁོར་ལོ་གསུམ་ལྡན་ཁྲིར་ཕེབས་རབ་བྱུང་དང་། ། སྔགས་འཆང་དགོས་དོན་བསྒྲུབས་ལ་གསོལ་བ་འདེབས། ། ཡོངས་འཛིན་བཅུ་ཕྲག་བཞིར་ཉེར་གསན་མཐར་ཕྱིན། ། བསམ་བྱུང་རིག་པའི་རང་རྩལ་ཐོལ་བྱུང་གྲུབ། ། སྒོམ་སྒྲུབ་ཉིན་ཞག་ཕྲུག་རེར་ཉེར་བདུན་བརྩམས། ། གསན་པའི་བྱ་བར་གཞོལ་ལ་གསོལ་བ་འདེབས། ། འཆད་ལ་འཇམ་པའི་དབྱངས་ཀྱི་སྤོབས་པ་རྫོགས། ། རྩོད་ན་ཕས་རྒོལ་འཇོམས་པའི་མཐུ་སྟོབས་བདག །
རྩོམ་པ་མཁས་པའི་ཡིད་འཕྲོག་ཐུགས་རྗེའི་མགོན། ། མཁས་པའི་བྱ་བར་གཞོལ་ལ་གསོལ་བ་འདེབས། ། གང་ཚེ་གདུལ་བྱ་རྗེས་སུ་འཛིན་པའི་དུས། ། གཟིགས་པ་ཙམ་གྱིས་ཚིག་དོན་ཐུགས་ཆུད་དེ། ། གསུང་ལམ་ཁོ་ནས་སྐལ་ལྡན་ཉིན་མཚན་ཀུན། ། བར་མེད་ཆོས་འཁོར་བསྐོར་ལ་གསོལ་བ་འདེབས། ། གསར་བསྐྲུན་ཉམས་གསོས་བསྟན་ལ་བྱི་དོར་དང་། ། གན་མཛོད་ཕྱུར་དང་དབུལ་ཕོངས་སྦྱིན་གཏོང་དང་། ། ཚུལ་ཁྲིམས་དྲི་ཞིམ་བཟོད་བསྲན་མགོ་མེ་ལྟའི། ། བརྩོན་འགྲུས་མཐའ་རུ་ཕྱིན་ལ་གསོལ་བ་འདེབས། །
བསྐྱེད་རྫོགས་མཉམ་གཞག་ཉིན་མཚན་དུས་འདའ་ཞིང་། ། མ་འདྲེས་སོ་སོར་དཔྱོད་པའི་ཤེས་རབ་བཀྲ། ། རྣམ་བཞིའི་སྦྱིན་པ་སྙན་སྨྲས་འཁོར་བསྡུས་ནས། ། དོན་སྤྱོད་དོན་མཐུན་འགྲོ་རྣམས་སྐྱོང་ལ་འདུད། ། དངོས་ཉམས་འོད་གསལ་གཟིགས་སྣང་དང་འགྲོགས་ནས། ། འགྲོ་བའི་ཁམས་དང་བསམ་པ་བག་ཉལ་གྱི། ། རྒྱུད་ཚོད་ཇི་བཞིན་མཁྱེན་པའི་མངོན་ཤེས་ཀྱིས། ། དུས་གསུམ་ཤེས་བྱ་གཟིགས་ལ་གསོལ་བ་འདེབས། ། ཞི་དུལ་ཐུགས་རྗེའི་ཆབ་ཀྱིས་འགྲོ་བློ་སྦྱངས། ། ཆབ་སྲིད་མངའ་ཐང་བླ་ཆེན་འཕགས་ལྟར་རྒྱས། །
སྣང་སྲིད་ལྷ་འདྲེ་མི་གསུམ་དབང་མེད་འདུས། ། དགྲ་འདྲེའི་དྲག་རྩུབ་རང་ཞིར་མཛད་ལ་འདུད། ། ཡོངས་རྫོགས་བསྟན་པའི་ཉམས་ལེན་སློབ་བཤད་ཆོས། ། སྐལ་ལྡན་གདུལ་བྱར་འདོམས་ཚེ་ཀ་བཞི་དང་། ། གདུང་བརྒྱད་ཞལ་སློབ་ལུང་བསྟན་བདག་མེད་མའི། ། དབང་ཚེ་བདུད་རྩི་འཁོལ་འབར་ལུད་ལ་འདུད། ། གཞན་ཡང་སྣོད་ལྡན་སློབ་མར་ནང་གི་ནི། ། ཕག་མོ་མིག་ལམ་སྩལ་དང་བིར་བསྲུངས་དུས། ། ཉི་ཟླ་འགྲོ་འོང་བཀག་སོགས་རྫུ་འཕྲུལ་གྱི། ། ངོ་མཚར་མང་དུ་བསྟན་ལ་གསོལ་བ་འདེབས། །
དབང་ལུང་མན་ངག་རྗེས་གནང་འཁྲིད་ཀུན་ཀྱང་། ། བཀའ་བབས་ཕྱག་བཞེས་ངོ་སྤྲོད་ལ་སོགས་པ། ། མ་འདྲེས་བརྡ་དོན་འཕྲོད་པའི་གསུང་སྙན་པོས། ། གདུལ་བྱའི་བློ་གྲོས་སྤེལ་ལ་གསོལ་བ་འདེབས། ། སྔགས་འཆང་ཆོས་རྗེ་ཨ་མེས་ཞབས་སོགས་ཀྱི། ། མཛད་བཟང་རྗེས་སུ་སློབ་པའི་ཐུགས་བསྐྱེད་ལྟར། ། ཚོགས་ཕེབས་གདུང་རིགས་སྤེལ་དང་དེབ་བསྒྲིགས་སོགས། ། ངོ་མཚར་ཕྱག་རྗེས་སྲིད་མཐར་གསལ་ལ་འདུད། ། བསྟན་འགྲོའི་དོན་དུ་སྐུ་སྲོག་ཕོངས་མེད་བཏང་། ། གདུག་རྩུབ་དགྲ་འདྲེ་བྱམས་དང་སྙིང་རྗེས་སྦྱངས། །
འཁྲུལ་སྣང་ཨ་འཐས་རྫུན་གཏིབས་ཀུན་འདག་དང་། ། ཀུན་བཟང་རང་དབང་ཐོབ་ལ་གསོལ་བ་འདེབས། ། ཞེས་ས་གསུམ་འགྲོ་བའི་བླ་མ་ཡབ་རྗེ་རྡོ་རྗེ་འཆང་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོའི་རྣམ་ཐར་གསོལ་འདེབས་མདོར་བསྡུས་པ་འདིའང་། གང་གིས་སྐྱེ་བ་དུ་མར་རྗེས་སུ་བཟུང་བའི་བཀའ་སློབ་ཀྱི་ཐ་ཤལ་ཀུན་བཀྲས་ཀྱིས་ཡུད་ཙམ་ཞིག་ལ་སྦྱར་བའི་དགེ་བས་བདག་སོགས་སྐྱེ་འགྲོ་ཀུན་གྱི་རྒྱུད་ལ་བྱིན་རླབས་མྱུར་དུ་འཇུག་པའི་རྒྱུར་གྱུར་ཅིག དེ་ལྟར་རྣམ་ཐར་གསོལ་འདེབས་མདོར་བསྡུས་ཀྱིས། ། ངག་སྙན་ཟློས་གར་བསྒྱུར་འདིར་ཚིག་ཚོགས་ཀྱི། ། རྗེས་འབྲངས་མཁས་རྣམས་རེ་ཞིག་བཟོད་མཛད་ལ། ། ཞིབ་མོའི་གཟུར་གནས་གོ་མྱོང་མཛད་འཚལ་ལོ། ། འདི་ན་སྐྱེས་སྟོབས་བློ་གྲོས་རབ་ཕྲ་ཡང་། ། སྦྱངས་སྟོབས་རང་བཞིན་བརྗོད་ཀྱི་ངག་ཚིག་གི །
ཕྲེང་བ་སྤེལ་ལ་ལོངས་འཁོར་འཁྲོལ་ནས་གདའ། ། རློམ་སེམས་དོར་ནས་བག་ཡོད་ཅི་བདེར་བཞུགས། ། ཞེས་ཀྱང་སྨྲས་སོ།། །། PAGE * MERGEFORMAT 2 ཀུན་བཀྲས། ངག་དབང་ཀུན་དགའ་བློ་གྲོས་ཀྱི་རྣམ་ཐར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
