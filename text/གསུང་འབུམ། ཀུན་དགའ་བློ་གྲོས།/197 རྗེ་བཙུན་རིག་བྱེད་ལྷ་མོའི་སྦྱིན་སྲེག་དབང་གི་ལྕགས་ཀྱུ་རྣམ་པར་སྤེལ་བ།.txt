གསུང་འབུམ། ཀུན་དགའ་བློ་གྲོས།
པོད ༡༩༧
རྗེ་བཙུན་རིག་བྱེད་ལྷ་མོའི་སྦྱིན་སྲེག་དབང་གི་ལྕགས་ཀྱུ་རྣམ་པར་སྤེལ་བ།
༄༅། །རྗེ་བཙུན་རིག་བྱེད་ལྷ་མོའི་སྦྱིན་སྲེག་དབང་གི་ལྕགས་ཀྱུ་རྣམ་པར་སྤེལ་བ་བཞུགས་སོ།། བླ་མ་དང་རྗེ་བཙུན་རིག་བྱེད་མ་ལ་ཕྱག་འཚལ་ལོ། ། རྗེ་བཙུན་མའི་བསྙེན་པ་རྫོགས་པའི་གང་ཟག་གིས་དབང་གི་སྦྱིན་སྲེག་བྱེད་པར་འདོད་པས། སྦྱོར་བ། དངོས་གཞི། རྗེས་སོ། ། དང་པོ་ནི། ཡིད་དང་མཐུན་པའི་གནས་སུ་ཐིག་ཆེན་བརྒྱད་སྤྱི་དང་མཐུན་པར་བཏབ་ལ་དེའི་དབུས་ནས་ཤར་དུ་སོར་གསུམ་དོར་བའི་སར་ཐབ་ཀྱི་དབུས་ཀྱི་མཚན་མ་བྱས་ལ། ཁྲུ་ཕྱེད་ཀྱི་ཚད་ཙམ་གྱི་སྲད་བུས་མེ་ནས་བརྩམས་ཏེ་དབང་ལྡན་གྱི་བར་དུ་གཡས་སྐོར་དུ་བསྐོར། དེའི་ཕྱིར་ཁ་ཁྱེར་དང་མུ་རན་ལ་སོར་བཞི་བཞིས་བསྐོར་ལ།
སོ་སོའི་རྩེ་ཐིག་གིས་སྦྲེལ་ཏེ་ཟླ་གམ་གྱི་དབྱིབས་སུ་བྱ། དེའི་ཕྱིར་སྟེགས་བུ་གྲུ་བཞི་པ་དང་གྲྭ་བཞིར་ཟླ་ཕྱེད་རྡོ་རྗེ་སྤྱི་དང་མཐུན་པར་བྱ། ཐབ་ཀྱི་གཞི་ཐམས་ཅད་དམར་པོ་ལ་རེ་ཁཱ་དཀར་བོའི་ནང་དུ་པདྨ་འདབ་མ་བརྒྱད་དང་། མུ་རན་ལྕགས་ཀྱུའི་ཕྲེང་བ་བྲི། དབུས་སུ་ལྷ་མོའི་མཚན་མ་ཨུཏྤལ་དམར་པོ་བྲི། ཡང་ན་ཚོན་སྤུང་དམར་པོ། ཡང་ན་འབྲུ་དམར་པོའི་ཚོམ་བུ་བྱ། དེ་སྟེང་ཤིང་དམར་རོ་སྐྱུར་གྱིས་ཟླ་གམ་དབྱིབས་མཐོ་གང་ཙམ་མམ། ཡང་ན་སྲོག་ཆགས་མེད་པའི་ལྕི་བ་སྐམ་པོས་དབྱིབས་གོང་བཞིན་བརྩིགས། ཐབ་ཀྱི་ཤར་དུ་སྟན་ནང་ཚང་ཅན་དང་།
དེའི་མདུན་དུ་ནང་མཆོད་རྡོ་རྗེ་དྲིལ་བུ་དགང་བླུགས་རྣམས་སྟ་གོན་བྱ། བདག་གི་གཡས་ནས་ཡམ་ཤིང་མར། མེ་ཏོག་དམར་པོའམ་འབྲས་དམར་པོ། མངར་གསུམ་གྱི་ཟས་མཆོག ཏིལ། སོ་བ། ནས། གྲོ། དུར་བ། ཀུ་ཤ་རྣམས་བཤམ།
བདག་གི་གཡོན་ནས་ཆུ་བཞི་སྔོན་དུ་འགྲོ་བའི་ཉེར་སྤྱོད་དང་། བཀུ་བག་ཅན་གྱི་ཟླུམ་གཏོར་དམར་པོ་གཉིས་བཤམ། གཞན་ཡང་ཀུ་ཤའི་ཆུན་པོ་བརྒྱད་དང་། མེ་སྦར་བའི་རྩྭ་སྐམ་པོ་སྲོག་ཆགས་མེད་པ་སོགས་འོག་ཏུ་དགོས་པའི་ཡོ་བྱད་རྣམས་མ་ཚང་བ་མེད་པར་བྱའོ། ། གཉིས་པ་དངོས་གཞི་ནི། ཕྱི་དྲོའི་དུས་སུ་རྒྱན་གོས་དམར་པོས་བརྒྱན་ལ། ཆགས་ཤིང་འདུན་པའི་བསམ་པས་གནས་ཡོ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་གནས་ཁང་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡང་ཁང་གྲུ་བཞི་སྒོ་བཞི་པ།
རྟ་བབས་བཞིས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་མཆོད་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་འཐུང་། མཆོད་ཡོན། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་རྒྱུ་འཇིག་རྟེན་དང་འཇིག་རྟེན་ལས་འདས་པའི་དགེ་བ་ལས་གྲུབ་པ།
ངོ་བོ་བཟང་ཞིང་གཙང་བ། ཡུལ་ནམ་མཁའི་ཁམས་ཐམས་ཅད་ཁྱབ་པ། དུས་འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་མི་ཆད་པར་གྱུར། ཞེས་དང་སོ་སོའི་ཕྱག་རྒྱ་བྱས་ཏེ། ཨོཾ་ནཱི་རི་ཧཱུྃ་ཁཾ་སྭཱཧཱ། ཨོཾ་བཛྲ་ནཻ་ཝི་ཏེ་ཧཱུྃ་ཁཾ་སྭཱཧཱ། ཨོཾ་སརྦ་སཾ་ཤོ་དྷ་ནི་སྭཱཧཱ། ཨོཾ་ཛཿཧཱུྃ་བཾ་ཧོཿ ཁཾ་རཾ་མ་ཧཱ་ཨརྒྷཾ་པྲ་ཏཱིཙྪ་ཡེ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ།
དེ་བཞིན་དུ་ཐོག་མཐའ་གཉིས་འོག་མ་རྣམས་ལའང་སྦྱར་ཏེ། དྷུཥྤེ། ཨཱ་ལོ་ཀེ གནྡྷེ། ནཻ་ཝི་དྱ། ཤཔྟའི་བར་དང་། མཐར་རྡོ་རྗེ་སྙིང་ཁར་བཟུང་། དྲིལ་བུ་རྒྱུན་དཀྲོལ་དང་། ཨོཾ་བཛྲ་གཎྜེ་ར་ཎི་ཏ། པྲ་ར་ཎི་ཏ།
སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ། པྲ་ཙ་ལི་ཏེ། པྲཛྙཱ་པ་ར་མི་ཏ་ནཱ་ད་སྭ་བྷཱ་ཝཱ། བཛྲ་དྷརྨཱ་ཧྲཱི་ད་ཡ་ནི་སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ། ཞེས་ལན་གསུམ་བརྗོད་དེ། གནས་དང་མཆོད་པའི་ཡོ་བྱད་རྣམས་སངས་རྒྱས་བྱང་སེམས་ཐམས་ཅད་ཀྱིས་ཀྱང་བྱིན་གྱིས་བརླབས་པར་བསམ་མོ། ། མཆོད་པ་རྣམས་ཀྱི་ཕྱག་རྒྱ་ནི། ཁུ་ཚུར་ཁ་སྦྱར་གུང་མོ་གཉིས་བརྐྱང་ཏེ་རྩེ་སྦྱར་ཆུ་བཞིའི་རྒྱ། ཁུ་ཚུར་གྱེན་འཐོར་མེ་ཏོག་གི་ཐུར་དུ་བླུགས་པ་བདུག་པའིའོ། །
མཐེ་བོང་གྱེན་བསྒྲེངས་མར་མེའི་སྟེ། ། ཐལ་མོ་ཕྱིར་བསྟན་དྲི་མཆོག་གི ། དེ་ཉིད་གྱེན་བཀན་ཞལ་ཟས་སོ། ། སེ་གོལ་གཏོགས་པ་རོལ་མོའི་སྒྲ། ། ཞེས་པ་ལྟར་རོ། ། སྐྱབས་ཡུལ་མདུན་གྱི་ནམ་མཁར་སེང་གེའི་ཁྲི་པད་ཉི་ལ་བླ་མ་འོད་དཔག་མེད་ལོངས་སྤྱོད་རྫོགས་སྐུ་དམར་པོ་མཉམ་གཞག་ཅན་གྱི་སྐུ་དགེ་འདུན། གསུང་དམ་ཆོས། ཐུགས་བླ་མ་དང་སངས་རྒྱས་ཀུན་འདུས་པ་ལ་བདག་དང་སེམས་ཅན་རྣམས་འཇིགས་དད་སྙིང་རྗེ་གསུམ་གྱི་སྒོ་ནས་བྱང་ཆུབ་བར་དུ་སྐྱབས་སུ་འགྲོ་བའི་བསམ་པས་ངག་ཏུ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ།
ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ཞེས་ཅི་ནུས་ཀྱི་མཐར་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་ལན་གཅིག སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེ་བཙུན་རིག་བྱེད་ལྷ་མོའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་ལན་གསུམ་གྱིས་སེམས་བསྐྱེད་བྱས་ལ།
རང་སྐད་ཅིག་གིས་ཀུ་རུ་ཀུལླེར་གསལ་བའི་ཐུགས་ཁར་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧྲཱིཿདམར་པོ་དེ་ལས་འོད་འཕྲོས་པས་བླ་མ་དབུ་ལ་བཞུགས་པའི་རྗེ་བཙུན་མ་ཀུ་རུ་ཀུལླེ་མདུན་གྱི་ནམ་མཁར་ཨོཾ་བཛྲ་ས་མ་ཛཿ ཞེས་པས་སྤྱན་དྲངས། ན་མོ་གུ་རུ་བྷྱཿ ན་མ་ཀུ་རུ་ཀུལླེ་བྷྱཿ ཞེས་པས་ཕྱག་བྱ། ཨོཾ་ཀུ་རུ་ཀུལླེ། ཞེས་སོགས་སྔོན་འགྲོའི། ཨོཾ་བཛྲ་པུཥྤེ་ཨཱཿཧཱུྃ། ཞེས་སོགས་ཤཔྟའི་བར་གྱིས་མཆོད། ཐལ་མོ་སྦྱར་ལ།
དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་གཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གིས་མགྲོན་དུ་གཉེར། །
བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་ལན་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དམ་པ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་ལན་གཅིག་བརྗོད། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་སྔགས་བརྗོད་པས།
གཟུང་འཛིན་གཉིས་སྣང་གིས་བསྡུས་པའི་ཆོས་ཐམས་ཅད་རང་བཞིན་གྱིས་མི་དམིགས་པ་སྟོང་པ་ཉིད་དུ་གྱུར། སྟོང་པའི་ངང་ལས་དུར་ཁྲོད་བརྒྱད་ཀྱིས་བསྐོར་བའི་དབུས་སུ་པཾ་ལས་པདྨ་དམར་པོ་འདབ་མ་བརྒྱད་པའི་ལྟེ་བར་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧྲཱིཿཡིག་དམར་པོ་རིང་ཆ་ཚེག་དྲག་དང་བཅས་པ་དེ་ལས་འོད་ཟེར་ལྕགས་ཀྱུ་དང་ཞགས་པ་ལྟ་བུ་འཕྲོས་པས་འཕགས་པ་རྣམས་མཆོད། སེམས་ཅན་ཐམས་ཅད་རྗེ་བཙུན་མའི་གོ་འཕང་ལ་བཀོད། ཚུར་འདུས་ཧྲཱིཿཡིག་ལ་ཐིམ། དེ་ཡོངས་སུ་གྱུར་པ་ལས་བདག་ཉིད་རྗེ་བཙུན་མ་ཀུ་རུ་ཀུལླེ་སྐུ་མདོག་དམར་པོ་ཞལ་གཅིག་ཕྱག་བཞི་མ། དང་པོ་གཉིས་ཀྱིས་ཨུཏྤལའི་མདའ་གཞུ་རྣ་བའི་དྲུང་དུ་འགེངས་ཤིང་། གཡས་འོག་མས་ཁམས་གསུམ་འགུགས་པར་བྱེད་པའི་ལྕགས་ཀྱུ་དང་། གཡོན་འོག་མས་ཨུཏྤ་ལའི་ཞགས་པ་འཛིན་པ། ཞལ་མཆེ་བའི་མྱུ་གུ་ཅུང་ཟད་གཙིགས་ཤིང་འཛུམ་ཁྲོའི་རྣམ་པ་ཅན་སྤྱན་གསུམ་དང་ལྡན་པ། ནུ་འབུར་ཟུང་གིས་མཛེས་ཤིང་ལང་ཚོ་ལོ་བཅུ་དྲུག་ལོན་པ་ལྟ་བུ་དབུ་སྐྲ་ཁམས་པ་གྱེན་དུ་བརྫེས་པ།
རིགས་ལྔའི་རང་བཞིན་ཅན་གྱི་ཐོད་པ་ལྔས་དབུ་བརྒྱན་ཞིང་། རློན་པ་ལྔ་བཅུའི་དོ་ཤལ་ཅན་རུས་པའི་རྒྱན་ཆ་ལྔས་བརྒྱན་པ། སྟག་གི་པགས་པའི་ཤམ་ཐབས་གསོལ་བ། མི་རོ་དམར་སེར་མགོ་གཡོན་དུ་བསྟན་པའི་སྟེང་དུ་ཞབས་གཡོན་བརྐྱངས་པའི་བརླ་ལ་གཡས་པའི་བྲང་བ་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ་ཉི་མའི་འོད་ཟེར་ལྟ་བུའི་འོད་ཀོར་གྱིས་ཡོངས་སུ་མཛེས་ཤིང་སྣང་ལ་རང་བཞིན་མེད་པ་སྒྱུ་མ་ལྟ་བུའི་སྐུར་གྱུར། དེའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་དབུས་སུ་ཉི་མ་ལ་གནས་པའི་ཨུཏྤལ་དམར་མོའི་ལྟེ་བར་ཉི་མ་ལ་ཧྲཱིཿདམར་པོས་མཚན་པ། དེ་ལས་འོད་ཟེར་འཕྲོས་པས་རིག་བྱེད་ཀྱི་ཕུག་ནས་རྗེ་བཙུན་མ་ཀུ་རུ་ཀུལླེ་ལ་སངས་རྒྱས་བྱང་སེམས་བསམ་གྱིས་མི་ཁྱབ་པས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ།
གོང་ལྟར་མཆོད། ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། སླར་ཡང་ཐུགས་ཀའི་ཧྲཱིཿལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པ་རི་ཝཱ་ར་ཨོཾ་བཛྲ་པུཥྤེ་ཨཱཿཧཱུྃ་ལ་སོགས་པས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་ཨོཾ་བཛྲི་བྷ་ཝ་ཨ་བྷི་ཥཱིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་འོད་དཔག་ཏུ་མེད་པའི་དབུ་བརྒྱན་པར་བསམ། དེ་ལ་རང་གི་སྙིང་ག་ནས་སྤྲུལ་པའི་ལྷ་མོ་བརྒྱད་ཀྱིས་མཆོད་པར་བསམ་ཞིང་ཐལ་མོ་སྦྱར་ལ། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང་། ། པུས་ཀ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་རྡུང་། ། འདི་རྣམས་ཀྱིས་ནི་གཙོ་བོ་མཆོད། །
འདོད་ཆགས་ཆེན་པོས་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཅེས་པས་མཆོད། ཡི་གེ་སྔགས་རྣམས་ཀྱིས་ནི་གཙོ་བོས་མཆོད། ། འདོད་ཆགས་ཆེན་པོར་རྗེས་ཆགས་པས། ། གསང་ཆེན་སྐུ་ལ་འཁྱུད་པ་ཉིད། ། ཅེས་པས་མཆོད། ཡི་གེ་སྔགས་རྣམས་རྣམ་པར་སྤངས། ། སྒྲ་དང་ཐིག་ལེ་སེམས་ཀྱང་མེད། ། འདི་ནི་མཆོག་ཏུ་བདེ་ཆེན་ཉིད། །
བདག་མེད་གཞན་ཡང་མེད་པ་ཉིད། ། ཅེས་པས་བསྟོད། བདུད་རྩི་སྣོད་དང་བཅས་པ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊཿ ཨོཾ་སྭ་བྷཱ་ཝ་ཤུདྡྷཿསརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། ཞེས་པས་བསངས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་བདུངས་པ་ལྟ་བུ་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་མར་པོ་འབར་བས་མཚན་པ། དེའི་སྟེང་དུ་ཨ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཤར་དུ་གོ་ལས་བ་གླང་གི་ཤ
ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤ་དེ་རྣམས་རེ་རེའི་སྟེང་དུ་ཡང་། བདུད་རྩི་ལྔ་ལྔ་ཡོད་པ་ནི། ཤར་དུ་བྷྲཱུཾ་ལས་དྲི་ཆེན། ལྷོར་ཨཾ་ལས་རཀྟ། ནུབ་ཏུ་ཛྲིཾ་ལས་བྱང་སེམས། བྱང་དུ་ཁཾ་ལས་ཤ་ཆེན་གྱི་དྭངས་མ།
དབུས་སུ་ཧཱུྃ་ལས་དྲི་ཆུ། དེ་རྣམས་ཀྱི་སྟེང་དུ་ཤར་དུ་བྷྲཱུཾ་མེ་ལོང་ལྟ་བུའི་ཡེ་ཤེས། ལྷོར་ཨཱཾ་མཉམ་པ་ཉིད་ཀྱི་ཡེ་ཤེས། ནུབ་ཛྲིཾ་སོ་སོར་རྟོགས་པའི་ཡེ་ཤེས། བྱང་དུ་ཁཾ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། ཟླ་བའི་མཐར་གཡོན་བསྐོར་གྱིས་ཨ་ཨཱ་ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ།
ཨེ་ཨཻ། ཨོ་ཨཽ། ཨཾ་ཨཱཿ གཡས་བསྐོར་གྱིས། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ།
ཤ་ཥ་ས་ཧ་ཀྵ། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་བོ་ཐུར་དུ་བལྟས་པ། དེའི་སྟེང་དུ་རཾ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པོ་ལྟེ་བ་ལ་ཧཱུྃ་གིས་མཚན་པ། རྡོ་རྗེའི་ལྟེ་བའི་ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གི་བ་དན་ལ་ཕོག་པས་རླུང་གཡོས་མེ་སྦར་བའི་རྫས་རྣམས་ཞུ་ཞིང་བཀོལ་བས་རླངས་པ་གྱེན་ལ་སོང་བས་ཨོཾ་དང་རྡོ་རྗེའི་ལྟེ་བའི་ཧཱུྃ་ལ་ཕོག་པས་བདུད་རྩིའི་རྒྱུན་འཛག ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡང་དག་པའི་ཡེ་ཤེས་ཀྱི་བདུད་རྩི་རྣམས་ཧེ་རུ་ཀ་ཕྱག་གཉིས་པའི་རྣམ་པར་བྱོན་ཏེ། རྡོ་རྗེའི་ལྟེ་བའི་ཧཱུྃ་ལ་ཐིམ་པས་རྡོ་རྗེ་བརྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་བ་འོད་དུ་ཞུ་ནས་སྔར་གྱི་བདུད་རྩི་རྣམས་དང་གཉིས་སུ་མེད་པར་གྱུར་ཏེ་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཞེས་དང་། ལག་པ་གཡོན་གཡས་གཉིས་ཀ་དང་།
གདན་བཞི་ལས། ལག་པ་གཉིས་ནི་བཀན་བྱས་ལ། ། སྲིན་ལག་གཉིས་ནི་ཕན་ཚུན་དཀྲི། ། གུང་མོ་དང་ནི་མཐེའུ་རྩེ་སྦྱར། ། ཁྲོ་བོ་གཉིས་ནི་མནན་པར་བྱ། ། ཞེས་པ་ལྟར། བྱ་ཁྱུང་གི་ཕྱག་རྒྱ་བཅས་ལ། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ལན་གསུམ་བརྗོད་པས་བྱིན་གྱིས་བརླབས་པ་གཡོན་པའི་སྲིན་ལག་གིས་བླངས་ཏེ་མྱོང་། བདེ་བས་མཉེས་པར་བསམ།
ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧྲཱིཿཡིག་གི་མཐར་སྔགས་ཕྲེང་གིས་བསྐོར་བ། མར་མེའི་ཕྲེང་བ་ལྟ་བུ་ལས་འོད་ཟེར་འཕྲོས་པས་སངས་རྒྱས་བྱང་སེམས་རྣམས་ཀྱི་སྟོབས་སོགས་ཀྱི་ཡོན་ཏན་ཐམས་ཅད་དང་། སྐྱེ་འགྲོ་བསོད་ནམས་ཅན་རྣམས་ཀྱི་ཚེ་དང་བསོད་ནམས་དང་དབང་ཐང་ཐམས་ཅད་འོད་ཟེར་ཁ་དོག་དམར་པོའི་རྣམ་པར་བསྡུས་ནས་རང་ལ་ཐིམ་པར་བསམས་ལ། ཨོཾ་ཀུ་རུ་ཀུལླེ་ཧྲཱིཿསྭཱཧཱ། ཞེས་མ་ཡེངས་པར་ཙནྡན་དམར་པོའི་ཕྲེང་བ་མིང་མེད་ཀྱི་སྟེང་ནས་དྲངས་ཤིང་བགྲང་ལ་ཕྲེང་འཁོར་གཅིག་སོགས་ཀྱི་མཐར་བཅོམ་ལྡན་འདས་མས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་བཏབ་ལ། མན་ངག་ཐོབ་ན་རང་བྱིན་བརླབས་ཀྱི་དམིགས་པ་བསྒོམ་པ་ནི། ལུས་གནད་བཅོས་ཏེ་རླུང་རོ་བསལ་ལ། རང་ཉིད་རྗེ་བཙུན་མ་ཀུ་རུ་ཀུལླེར་གསལ་བའི་ལུས་ཀྱི་ནང་ཕྲུ་མ་ཕུས་བཏབ་པ་དམར་སེང་ངེ་བའི་དབུས་ལྟེ་བ་ནས་སྤྱི་བོའི་བར་ལ་རྩ་དབུ་མ་ཁ་དོག་དམར་སེར། དེའི་གཡས་སུ་རོ་མ་དམར་པོ་མེའི་རང་བཞིན་ཁ་དོག་དམར་སྨུག
གཡོན་དུ་རྐྱང་མ་དཀར་པོ་ཆུའི་རང་བཞིན་ཁ་དོག་དཀར་པོ་སྟེ་གསུམ་ཀ་གྲོ་སོག་འབྲིང་པོ་ཙམ་དབུ་མ་ལ་བརྟེན་པའི་ལྟེ་བ་སྤྲུལ་པའི་འཁོར་ལོ་རྩ་འདབ་དྲུག་ཅུ་རྩ་བཞི་པའི་ལྟེ་བ་དབུ་མའི་མས་སྣར་ཨཾ་དམར་པོ་དབུ་ཅན་གྱི་ཤད་ལྟ་བུའི་ཀླད་སྐོར་དབུ་མའི་ནང་དུ་ཆུད་པ་མེའི་རང་བཞིན་ཁ་དོག་དམར་སེར་མགོ་གྱེན་དུ་བསྟན་པ། ནང་འཁོར་འདབ་མ་བརྒྱད་ལ་མདུན་ནས་བརྩམ་སྟེ། ཨ་ཀ་ཙ་ཊ་ཏ་པ་ཤ་ཡ། ཕྱི་སྐོར་དྲུག་ཅུ་རྩ་བཞི་ལ་མདུན་ནས་གཡོན་བསྐོར་དུ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ།
ཨོ་ཨཽ། ཨཾ་ཨཱཿ ཨ་ཨཱ། ཨ་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ
རྣམས་མགོ་གྱེན་དུ་བསྟན་པ། མདུན་ནས་བརྩམས་ཏེ་གཡས་སྐོར་དུ། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས་རྣམས་མགོ་གྱེན་དུ་བསྟན་པ། ཕྱི་ནང་གི་ཡིག་འབྲུ་ཐམས་ཅད་ཁ་དོག་དམར་སེར། སྙིང་ཁ་ཆོས་ཀྱི་འཁོར་ལོ་རྩ་འདབ་བརྒྱད་ཀྱི་དབུས་སུ་ཧཱུྃ།
ཕྱོགས་བཞིར་བྷྲཱུཾ། ཨཾ། ཛྲིཾ། ཁཾ། མཚམས་བཞིར། ལཾ། མཾ། པཾ། ཏཾ་རྣམས་ཁ་དོག་སྔོན་པོ་མགོ་ཐུར་དུ་བསྟན་པ། མགྲིན་པ་ལོངས་སྤྱོད་ཀྱི་འཁོར་ལོ་རྩ་འདབ་བཅུ་དྲུག་པའི་དབུས་སུ་ཨཾ་རྩ་འདབ་བཅུ་དྲུག་ལ་མདུན་ནས་གཡོན་སྐོར་དུ།
ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨོཾ་ཨཱཿ རྣམས་ཁ་དོག་དམར་པོ་མགོ་གྱེན་དུ་བསྟན་པ། སྤྱི་བོ་བདེ་ཆེན་གྱི་འཁོར་ལོ་རྩ་འདབ་སུམ་ཅུ་རྩ་གཉིས་ཀྱི་དབུས་དབུ་མའི་ཡས་སྣར་ཧཾ་དཀར་པོ་མགོ་ཐུར་དུ་བསྟན་པ།
ཀླད་སྐོར་དབུ་མའི་ནང་དུ་ཆུད་པ་འདབ་མ་སུམ་ཅུ་སོ་གཉིས་ལ་མདུན་ནས་གཡོན་སྐོར་དུ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨ་ཨཱཿ གཡས་སྐོར་དུ།
ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་རྣམས་ཁ་དོག་དཀར་པོ་མགོ་ཐུར་དུ་བསྟན་པ། སྙིང་ཁའི་ཧཱུྃ་གི་སྟེང་དབུ་མའི་ནང་དུ་ཧྲཱིཿདམར་པོ་མགོ་གྱེན་དུ་བསྟན་པ། བཤང་སྒོར་རླུང་། སུམ་མདོར་མེ། འོག་སྒོ་འབྱེད་འཛུམ་གྱིས་སྦྱོར་བ་ལན་གསུམ་བྱས་མཐའ་མ་ལ་བསྡམ་པས་བཤང་སྒོའི་རླུང་གཡོས། སུམ་མདོའི་མེ་སྦར་ཏེ་ལྟེ་བའི་ཨཾ་ལ་བསྣུན་པས་ཨཾ་ལས་མེ་ཤིན་ཏུ་ཆ་ཕྲ་བ། གཡས་རོ་མ་ནས་སོང་།
ལྟེ་བའི་རྩ་འཁོར་གྱི་ཡིག་འབྲུ་རྣམས་ཀྱི་ཁམས་སྙིགས་བསྲེགས། ཡང་རོ་མ་ནས་སོང་། སྙིང་ཁའི་ཡིག་འབྲུ་རྣམས་ཀྱི་ཁམས་སྙིགས་བསྲེགས། ཧྲཱིཿལས་འོད་དམར་པོ་འཕྲོས་པས། གཡས་ཀྱི་མེ་དང་ལྷན་ཅིག་ཏུ་རོ་མ་ནས་སོང་། མགྲིན་པའི་རྩ་འདབ་ཀྱི་ཁམས་སྙིགས་བསྲེགས། མེ་རོ་མའི་ཡས་སྣ་ནས་འཐོན། ཐོད་པའི་ནང་དུ་མདུན་ནས་གཡོན་སྐོར་གྱི་རྣ་བ་གཡས་པའི་བུ་ག་ནས་སོང་། ཕྱག་གཡས་པས་མདའ་ལྟོང་སྦྱར་བའི་མདའི་ལྟོང་ནས་ཞུགས། རིམ་པས་སོང་སྟེ།
མདེའུ་ཨུཏྤལ་དམར་པོ་ཁ་བྱེ་ནས་འོད་ཟེར་ཕྱིར་སོང་ནས་ཕྱོགས་བཅུའི་སངས་རྒྱས་བྱང་སེམས་སེམས་ཅན་ཐམས་ཅད་ཀུ་རུ་ཀུལླེར་གསལ་བའི་རྣ་བ་གཡས་པ་ནས་ཞུགས། སྤྱི་བོ་མགྲིན་པ་སྙིང་ག་ལྟེ་བ་རྣམས་ཀྱི་འཁོར་ལོའི་ཁམས་ཀྱི་དྭངས་མ་རྣམས་བསྡུས་ནས། རྣ་བ་གཡས་པའི་བུ་ག་ནས་འཐོན། རང་གི་ཨུཏྤལའི་མདེའུ་ནང་དུ་ཞུགས་རྣ་བ་གཡས་པ་ནས་སོང་། ལྟག་པ་ནས་གཡས་སུ་བསྐོར་ཏེ། སྤྱི་བོའི་ཧཾ་ཞུ་བའི་བྱང་ཆུབ་ཀྱི་སེམས་དང་འགྲོགས་ནས་གཡོན་རྐྱང་མ་ནས་ཐུར་དུ་བབས་པས་མགྲིན་པ་དང་། སྙིང་གའི་འཁོར་ལོ་རྒྱས་པར་བྱས་ནས་སོང་ལྟེ་བའི་ཨཾ་ལ་ཐིགས་པ་གཅིག་ཕོག་པས་མེ་ཆེར་འབར། དབུ་མའི་མས་སྣ་ཁ་བྱེ་ནས། དབུ་མ་ནས་མར་སོང་། སྙིང་གའི་ཧཱུྃ་དང་ཧྲཱིཿམགྲིན་པའི་ཨཾ་རྣམས་ཀྱི་སྙིགས་མ་བསྲེགས།
དབུ་མའི་ཡས་སྣ་ཁ་བྱེ་སྟེ། སྤྱི་བོའི་ཧཾ་ལ་ཕོག་པས་ཧཾ་ལས་བྱང་སེམས་དཀར་པོ་བབས་པས། མགྲིན་པ་དང་སྙིང་གའི་ཡི་གེ་གསུམ་གསོས་བཏབ་ལྟེ་བའི་གོང་སོར་བཞི་ཙམ་དུ་འབར་འཛག་ལ་སེམས་གཏད་པས་འཁོར་འདས་ཐམས་ཅད་དབང་དུ་འདུས། ཞེས་བརྗོད་ཅིང་གསལ་བཏབ་ལ། རླུང་བུམ་པ་ཅན་ཅི་ཐུབ་བཟུང་མི་ཐུབ་ན་རླུང་དལ་བུས་བཏང་ཞིང་ངལ་གསོས། རླུང་བཟུང་བའི་ཚེ་འབར་འཛག་ལ་ཡིད་དྲག་ཏུ་གཏད་ཅིང་། མཐར་བྱང་ཆུབ་ཀྱི་སེམས་ཀྱི་བདུད་རྩིས་གསང་གནས་ཡན་ཆད་དུ་ཁྱབ་ཅིང་གང་བ་ལས་བརྟེན་ནས་བྱང་ཆུབ་ཀྱི་སེམས་ཀྱི་དབང་བཞི་ཐོབ་ཅིང་། ཡས་བབས་ཀྱི་དགའ་བ་བཞིའི་རྟོགས་པ་སྐྱེས་ཏེ། ཐབས་ཤེས་གཉིས་སུ་མེད་པའི་ཡེ་ཤེས་དྲི་མ་མེད་པ་ལས་བྱུང་བའི་དམ་པའི་བདེ་བ་བླ་ན་མེད་པས་རང་གི་ལུས་དང་སྣོད་བཅུད་ཐམས་ཅད་ཁྱབ་པར་མོས་ཏེ། གང་ལ་ཐོག་མ་དབུས་མཐའ་མེད། །
སྲིད་མེད་མྱ་ངན་འདས་པ་མེད། ། འདི་ནི་མཆོག་ཏུ་བདེ་ཆེན་ཉིད། ། བདག་མེད་གཞན་ཡང་ཡོད་མ་ཡིན། ། རང་གི་སེམས་ཉིད་གཉིས་སུ་མེད་པའི་ཡེ་ཤེས་ཀྱི་ངོ་བོ་སྐྱེ་འགག་གནས་གསུམ་ཐམས་ཅད་ཀྱིས་སྟོང་པའི་དེ་བཞིན་ཉིད་དང་། འཁོར་འདས་གཉིས་འཛིན་གྱི་རྟོག་པ་ཐམས་ཅད་དང་བྲལ་བས་མཆོག་ཏུ་མི་འགྱུར་བའི་བདེ་བ་ཆེན་པོ་ལྷ་སྐུ་ཞལ་ཕྱག་གི་རྣམ་པར་སྣང་ཙམ་དབྱེར་མི་ཕྱེད་པའི་བདེ་སྟོང་དབྱེར་མེད་ནམ་མཁའ་ལྟ་བུའོ། ། ཞེས་བརྗོད་ཅིང་གསོལ་བཏབ་ལ། ཤེས་པ་ཁོང་ལྷོད་ཀྱིས་ཀློད་ནས་མཉམ་པར་བཞག ལྡང་བར་འདོད་ན། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ཏེ་རང་ལ་ཐིམ། ཞེས་བརྗོད།
འདིར་རྗེ་བཙུན་མའི་སྐུ་བསྒོམ་ཞིང་སྔགས་བཟླས་པ་ནི་བུམ་དབང་གི་ལམ་རྩ་གསུམ་དང་འཁོར་ལོ་བཞི་གསལ་བཏབ་ནས་འབར་འཛག་ལ་སེམས་གཏད་པ་ནི་གསང་དབང་གི་ལམ། བདེ་བའི་ཉམས་མྱོང་ལ་སེམས་གཏད་པ་ནི་ཤེས་རབ་ཡེ་ཤེས་ཀྱི་ལམ། གང་ལ་ཐོག་མ་སོགས་ཀྱི་ཚིག་དོན་ལ་མཉམ་པར་འཇོག་པ་ནི་དབང་བཞི་པའི་ལམ་ཡིན་ནོ། ། སྤོར་ལྡེ་སྦར་ལ། ཐལ་མོའི་བར་དུ་བཟུང་ནས། ངག་ཏུ། ཨོཾ་ཀུ་རུ་ཀུལླེ་ཧྲཱིཿསྭཱཧཱ། ཞེས་པ་ལན་གསུམ་གྱིས་ཐབ་ལ་བསྐོར། ཨོཾ་ཛྭ་ལ་ཛྭ་ལ་རཾ། ཞེས་པའི་ཐབ་ཀྱི་ནང་དུ་མེ་སྦར།
ཨོཾ་ཨགྣེ་ཡེ་ཛྭ་ལ་རཾ། ཞེས་དང་། མར་དགང་བླུག་གསུམ་ཙམ་གྱིས་མེ་གསོ། བར་འདིར་མེ་པྲ་བརྟག་སྟེ། ཡང་དག་པ་སྦྱོར་བ་ལས་བྱུང་བ་རྟོགས་སླ་བའི་ཕྱིར་ཚིགས་བཅད་དུ་བརྗོད་ན། གདུགས་དང་རྒྱལ་མཚན་རྡོ་རྗེ་དང་། ། བུམ་པ་པདྨ་ལྕགས་ཀྱུ་དང་། ། སྐུ་གསུམ་པ་དང་གཡས་སུ་འཁྱིལ། ། རྩེ་གཅིག་པ་སྟེ་དབྱིབས་མཆོག་ཡིན། ། རྩེ་གཉིས་རྩེ་གསུམ་འབྲིང་དང་ཐ། །
སྣུམ་དང་གཙང་དང་དབང་པོའི་གཞུ། ། དབང་པོ་སྦས་དང་སེར་དང་དཀར། ། བཻཌཱུརྻ་རྣམས་མདོག་བཟང་ཡིན། ། དང་བའི་སྒྲ་དང་བུང་བའི་སྒྲ། ། ཟབ་ཅིང་སྙན་པའི་སྒྲ་ནི་བཟང་། ། མདོར་ན་ཡིད་དུ་འོང་བ་ཡི། ། དབྱིབས་དང་དྲི་དང་མདོག་རྣམས་བཟང་། ། མེ་སྟག་འཕྲོ་དང་དུ་བ་མང་། ། རིམ་གྱིས་འབར་ཞིང་མེ་ལྕེ་ཆད། ། མྱུར་དུ་འབར་ཞིང་གཟི་བརྗིད་ཆུང་། །
ཚ་ཞིང་དམར་ནག་དྲག་ཏུ་འབར། ། རྩེ་གསུམ་གཞིབ་མ་འདྲ་བ་དང་། ། བ་གླང་མགོ་འདྲ་དྲི་མི་ཞིམ། ། མདོར་ན་ཡིད་དུ་མི་འོང་བ། ། མཚན་ངན་རྣམས་ཀྱང་བརྟག་པར་བྱ། ། ཞི་བ་དཀར་དང་རྒྱས་པ་སེར། ། དབང་ལ་དམར་པོ་དྲག་ལ་གནག ། འདི་ནི་རང་རང་རྟག་ཏུ་བཟང་། ། འཇམ་པོ་གསུམ་ལ་འཇམ་པོ་ཡིན། ། རྟགས་རྣམས་ཤེས་པར་བཤད་པ་སྟེ། །
ཐ་མའི་ལས་ལ་ངན་པ་བསྔགས། ། རང་རང་རྟགས་དང་མི་མཐུན་ན། ། བགེགས་དང་བཅས་པ་ཤེས་བྱས་ཏེ། ། བདུད་རྩི་འཁྱིལ་པ་ལ་སོགས་པའི། ། ཁྲོ་བོས་བགེགས་རྣམས་ཞི་བར་བྱ། ། ཞེས་པ་ལྟར་མེ་པྲ་བརྟག་ངན་ན་ཧཱུྃ་ཞེས་བརྗོད་ཅིང་ནང་མཆོད་ནས་གཏོར། དེ་ནས་ཐབ་དང་ཡོ་བྱད་རྣམས་ལ་ནང་མཆོད་གཏོར་ཏེ། ཨ་མྲྀ་ཏས་བསངས། སྭ་བྷཱ་ཝས་སྟོང་པར་སྦྱངས་ལ། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ།
ཞལ་བསིལ། འཐོར་འཐུང་། མཆོད་ཡོན། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དང་བསྲེག་རྫས་རྣམས་དྭངས་ཤིང་ཐོགས་པ་མེད་པ་དབང་གི་ལས་སྒྲུབ་པའི་ནུས་པ་དང་ལྡན་པར་གྱུར། ཞེས་དང་།
ཨོཾ་ནཱི་རི་ཧཱུྃ་ཁཾ་སྭཱཧཱ། ཨོཾ་བཛྲ་ནི་ཝི་ཏེ་ཧཱུྃ་ཁཾ་སྭཱཧཱ། ཨོཾ་སརྦ་སཾ་ཤོ་དྷ་ནི་སྭཱཧཱ། ཨོཾ་ཛཿཧཱུྃ་བཾ་ཧོཿ ཁཾ་རཾ་མ་ཧཱ་ཨརྒྷཾ་པྲ་ཏཱིཙྪ་ཡེ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་ཐོག་མཐའ་གཉིས་འོག་མ་རྣམས་ལའང་སྦྱར་ཏེ། དྷཱུུ་པེ། ཨཱ་ལོ་ཀེ གནྡྷེ།
ནཻ་ཝི་དྱཾ། ཤཔྟའི་བར་སོ་སོའི་ཕྱག་རྒྱ་དང་། དེ་ནས་མཆོད་ཡོན་ཕྱག་རྒྱ་ཁོ་ནས་བསྲེག་རྫས་རྣམས་ལ་ཨོཾ་ཤྲཱི་སྭཱཧཱ། ཨོཾ་ཛྲིཾ་སྭཱཧཱ། ཨོཾ་ཨཱཿསྭཱཧཱ། ཨོཾ་ཀུ་རུ་ཀུ་རུ་སྭཱཧཱ། ཞེས་པས་བྱིན་གྱིས་བརླབས། ཐབ་ཁུང་སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་སྟེང་དུ་ཧཱུྃ་ལས་དབང་གི་ཐབ་ཁུང་ཟླ་གཾ་དམར་པོ་རྒྱར་ཁྲུ་གང་པ། ཟབས་སུ་ཁྲུ་ཕྱེད་པ།
ཁ་ཁྱེར་དང་མུ་རན་ལ་ལྕགས་ཀྱུའི་ཕྲེང་བས་བསྐོར་བ། དྭངས་ཤིང་ཐོགས་པ་མེད་པར་བསམ། དེའི་ནང་དུ་པཾ་ལས་པདྨ་དང་རཾ་ལས་ཉི་མའི་སྟེང་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་འཕྲོས་པས། འོག་རྡོ་རྗེའི་ས་གཞི་ཁོར་ཡུག་རྡོ་རྗེའི་རྭ་དང་དྲྭ་བ་སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བའི་བསྲུང་བའི་འཁོར་ལོར་གྱུར། ཞེས་དང་། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ལན་གསུམ་བརྗོད། བསྲུང་འཁོར་གྱི་ནང་མེའི་དབུས་སུ་རཾ་ལས་བགྲང་ཕྲེང་རཾ་གྱིས་མཚན་པ་ལས། མེ་ལྷ་དམར་པོ་རྭ་སྐྱེས་ལ་ཆིབས་པ།
ཞལ་གཅིག་ཕྱག་གཉིས་ཀྱི་གཡས་དབྱུག་གུ་དང་གཡོན་བགྲང་འཕྲེང་འཛིན་པ། དྲང་སྲོང་གི་ཆ་ལུགས་ཅན་གྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་དྲང་སྲོང་གི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ལག་པ་གཉིས་ཀྱིས་མཐེ་བོང་གུང་མོའི་རྩ་བར་བཞག མཛུབ་མོས་གུང་མོའི་རྒྱབ་ནས་བཀབ་པ་དབྱུག་གུ་རྩེ་གསུམ་པའི་ཕྱག་རྒྱ་སྣ་བའི་དྲུང་དུ་གཡབ་ཅིང་། ཧཱུྃ་ཚུར་གཤེགས་ཚུར་གཤེགས་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེགས་བླུགས་ཞལ་ཟས་བཞེས་སླད་དུ། །
འདི་ཉིད་དུ་ནི་བཞུགས་སུ་གསོལ། ། ཞེས་པས་སྤྱན་དྲངས། ཛཿཧཱུྃ་བཾ་ཧོཿས་བསྟིམ། སླར་ཡང་རང་གི་སྙིང་གའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མ་ཛཱཿཞེས་དང་། རྡོ་རྗེ་བསྡུ་བའི་ཕྱག་རྒྱ་དང་དབང་ལྷ་སྤྱན་དྲངས་ལ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱིས་བུམ་པའི་ཆུས་སྤྱི་བོ་ནས་དབང་བསྐུར་བས་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུ་བརྒྱན། དེ་ནས་ཀུ་ཤའི་ཆུན་པོ་བརྒྱད་བསངས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་དྭངས་ཤིང་ཐོགས་པ་མེད་པ་ཐབ་དང་ཡོ་བྱད་རྣམས་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར་པར་བསམ་སྟེ།
ཨོཾ་ཀུ་ཤ་འདི་ནི་བཟང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། ཚངས་པ་ཡི་ནི་དག་བྱེད་ཡིན། ། དཀོན་མཆོག་གསུམ་གྱི་དག་བྱེད་དེ། ། དེས་བདག་ལ་གེགས་མེད་ཅིང་ཞི་བར་མཛོད་ཅིག ཨོཾ་བཛྲ་སཏྭ་ཨ། ཞེས་བརྗོད་ཅིང་ཐབ་ཀྱི་མདུན་ནས་གཡས་སྐོར་གྱི་རིམ་པས་ཕྱོགས་མཚམས་བརྒྱད་དུ་རྩེ་མོ་གཡས་སྐོར་དུ་དགྲམ་མོ། ། དེ་ནས་གཟར་བུ་གཉིས་བྱང་ཆུབ་མཆོག་གི་ཕྱག་རྒྱས་བཟུང་སྟེ། མེ་ལྷའི་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རཾ་བསམ། དགང་བླུག་གི་གཟར་བུའི་ཁ་ལའང་རཾ་བསམ་སྟེ་ཨོཾ་ཨགྣ་ཡེ་སྭཱཧཱ།
ཞེས་ལན་བདུན་བརྗོད་ཅིང་། མར་བླུག་གཟར་བདུན་གྱིས་དགང་གཟར་བཀང་ལ། མཐར། ཨོཾ་ཨགྣ་ཡེ་དཱི་པྱཱ་དཱི་པྱཱ། བི་ཤུདྡྷེ་མ་ཧཱ་ཤྲཱི་ཡེ་ཧ་བྱ་ཀ་བྱ། བཱ་ཧ་ནཱ་ཡ་སྭཱཧཱ། ཞེས་བརྗོད་ཅིང་དགང་བླུག་ཁ་སྦྱར་ལ་འབུལ། དེ་ལྟ་བུ་ལན་གསུམ་བྱ། མཐར། ཨོཾ་ཨགྣ་ཡེ་ས་པཱ་རི་ཝཱ་ར་ནཱི་རི་ཧཱུྃ་ཁཾ་སྭཱཧཱ།
ཞེས་སོགས་ཆུ་བཞི་ལ་རིགས་འགྲེ་མཚན་སྔགས་དེ་ཉིད་སྔོན་འགྲོའི་པུཥྤེ་པྲ་ཏཱིཙྪ་སྭཱཧཱ། དེ་བཞིན་སྤོས་ནས་རོལ་མོའི་བར་ལ་རིགས་འགྲེ་སྦྱར་མཚན་སྔགས་མཐར། ཨོཾ་ཨཱཿཧཱུྃ་གིས་ནང་མཆོད། གཡོན་པའི་མཐེབ་སྲིན་གྱིས་ཕུལ། ཚངས་དབང་འཇིག་རྟེན་མགོན་གྱི་སྲས། ། གཟི་བརྗིད་ཆེན་པོ་མེ་ཡི་ལྷ། ། ཉོན་མོངས་སྲེག་པའི་ཤེས་རབ་འོད། ། མེ་ལྷའི་མཆོག་ལ་ཕྱག་འཚལ་ལོ། ། ཞེས་པས་བསྟོད་ལ། ཡམ་ཤིང་ལ་སོགས་པ་འོག་ནས་འབྱུང་བའི་བསྲེག་རྫས་རྣམས།
རིམ་པ་བཞིན་ལག་པ་གཡོན་དུ་བཟུང་ལ་གཡས་པའི་མཐེབ་སྲིན་གྱིས་སྟེང་ནས་བླང་ཞིང་ཅུང་ཟད་བསྐོར་ཏེ་མཆོག་སྦྱིན་གྱི་ཕྱག་རྒྱས་དབུལ། དེ་ཡང་ཡམ་ཤིང་བྱང་ཆུབ་ཀྱི་ཤིང་དུ་མོས་ཏེ། ཨོཾ་ཨགྣ་ཡེ་བོ་དྷི་བྲྀཀྵ་ཡེ་སྭཱཧཱ། ཞེས་པ་གཅིག་དང་ཨོཾ་བོ་དྷི་བྲྀཀྵ་ཡེ་སྭཱཧཱ། དྲུག་བཅས་ཁྱོན་བདུན་འབུལ་བའི་བདུན་བར། ཨོཾ་བོ་དྷི་བྲྀཀྵ་ཡེ་བདག་གིས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་སྔགས་ལྷག་ཆད་ཀྱི་ཉེས་པ་ཐམས་ཅད་ཞི་བ་དང་སྣོད་བཅུད་ཐམས་ཅད་ཝ་ཤཾ་ཀུ་རུ་ཧོཿ ཞེས་སྦྱར་དེ་བཞིན་དུ། ཨོཾ་ཨགྣ་ཡེ་ཨགྣ་ཡེ་སྭཱཧཱ། ཞེས་དང་། ཨོཾ་ཨགྣ་ཡེ་སྭཱཧཱ་དྲུག
ཨོཾ་ཨགྣ་ཡེ་བདག་གིས་སོགས་གོང་བཞིན་གྱིས་མར་དེ་བཞིན་རྫས་སྔགས་འོག་མ་ཀུན་ལ་རིགས་འགྲེ་ཞིང་། སྔགས་སོ་སོར་བསྒྱུར། བཛྲ་པུཥྚ་ཡེ། འབྲས་དམར་པོ་དང་། སརྦ་སཾ་པ་དེ། ཟས་མཆོག་དང་། སརྦ་པཱ་པཾ་ད་ཧ་ན་བཛྲ་ཡ་ཏིལ་དང་། བཛྲ་བི་ཛ་ཡ། སོ་བ་དང་། མ་ཧཱ་བེ་ག་ཡ།
ནས་དང་། བཛྲ་གྷསྨ་ར་ཡ། གྲོ་དང་། མ་ཧཱ་བ་ལཱ། སྲན་མ་དང་། བཛྲ་ཨཱ་ཡུཿཥེ། དུར་ཝ་དང་། ཨོཾ་ཨཱ་པྲ་ཏི་ཧཱ་ཏ་བཛྲ་སྭཱཧཱ། ཞེས་པས་ཀུ་ཤ་རྣམས་འབུལ། སླར་ཡང་གོང་བཞིན་མཆོད་ཅིང་བསྟོད་ལ།
མར་དགང་བླུག་གང་ཐབ་ཏུ་ཕུལ་ལ། ཨོཾ་བཛྲ་ཛྭ་ལ་རཾ། མེ་ལྷ་འབར་བའི་རྣམ་པར་གྱུར། དེ་ནས་འདས་པའི་མེ་ལྷ་མཆོད་པ་ནི། མེ་འབར་བའི་ཁྲོད་དུ་ཐུན་མོང་བའི་བསྲུང་འཁོར་གྱི་དབུས་སུ་པདྨ་དང་ཉི་མའི་དཀྱིལ་འཁོར་གྱི་སྟེང་དུ་ཧཱིཿཡིག་དམར་པོ་རིང་ཆ་ཚེག་དྲག་དང་སོགས་བདག་བསྐྱེད་བཞིན་ལ་ཡོངས་སུ་གྱུར་པ་ལས་རྗེ་བཙུན་མ་ཞེས་པ་ནས། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་ཞེས་དང་། སླར་ཡང་ཐུགས་ཀའི་ཧྲཱིཿཡིག་ལས་སོགས་དབང་ལྷ་སྤྱན་འདྲེན་ནས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་སོགས་ནས། དབུ་བརྒྱན་བར།
ཚིག་ཅུང་ཟད་བསྒྱུར་བ་མ་གཏོགས་བདག་བསྐྱེད་བཞིན། ཨོཾ་ཀུ་རུ་ཀུལླེ་ཧྲཱིཿསྭཱཧཱ། ཞེས་པ་སྔོན་དུ་འགྲོ་བའི་མཐར་ཨགྣེ་ལན་བདུན་གྱི་མཐར་དཱི་པྱཱ་དཱི་པྱཱ་སོགས་བཏགས་པ་ལན་གསུམ་གྱིས་སྔར་ལྟར་བྱོན་ཟན་ཕུལ། མཆོད་པ་བྱིན་རླབས་གོང་བཞིན་ལ་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཞེས་དང་། ཨོཾ་ནཱི་རི་ནས། ཤཔྟ་ཨཱཿཧཱུྃ་བར། ཨོཾ་ཀུ་རུ་ཀུལླེ་ནཱི་རི་ཧཱུཾ་ཁཾ་སྭཱཧཱ། ཞེས་སོགས་ཆུ་བཞི་དང་། ཨོཾ་ཀུ་རུ་ཀུལླེ་པུཥྤེ་པྲ་ཏཱིཙྪ་ཡེ་སྭཱཧཱ།
ཞེས་ཉེར་མཆོད་རོལ་མོ་གྷཎྜེ་ར་ཎི་བཅས། ཨོཾ་ཀུ་རུ་ཀུལླེ་ཨོཾ་ཨཱཿཧཱུྃ་གིས་ནང་མཆོད། བརྩེ་བས་རྗེས་ཆགས་སོགས་བསྟོད་པ་རྣམས་བྱས་ལ། ཨོཾ་ཀུ་རུ་ཀུལླེ་ཧྲིཿསྭཱཧཱ། ཚར་གཅིག ཨོཾ་བོ་དྷི་བྲྀཀྵ་ཡེ་སྭཱཧཱ། བཅུ་གཅིག་གི་རྗེས་སུ་མར། ཨོཾ་བོ་དྷི་བྲྀཀྵ་ཡེ་བདག་གི་སོགས་གོང་བཞིན། དེ་བཞིན་རྫས་སོ་སོའི་སྔོན་དུ་རྗེ་བཙུན་མའི་སྔགས་ཚར་རེ། བར་དུ་རྫས་སྔགས་གང་ཡིན་བསྒྱུར་མཐར་སྤེལ་ཚིག་སྦྱར་བའི་རིགས་འགྲེ་རང་ཡིན་ནོ། །
བཅུ་ཆའི་སྦྱིན་སྲེག་ལྟ་བུ་ཡིན་ན་མེ་ཏོག་དམར་པོའམ། དེ་མ་འབྱོར་ན་འབྲས་དམར་པོ་དང་། མངར་གསུམ་གྱི་རིལ་བུ་ལ་གྲངས་བཟུང་སྟེ་ཁྲི་ཕྲག་བརྒྱད་འབུལ་དགོས་པས་ཉིན་གསུམ་པའི་དབང་དུ་བཏང་ནས་ཉིན་དང་པོ་ཆོ་ག་ཚར་གཅིག་ལ་སྟོང་ཕྲག་གཉིས་རེའི་མཚམས་སུ་འབུལ་ཚན་བཅུ་གཅིག་རེ་བྱས་པ་ཚར་བཅུའམ་དགུ་བར་རྫས་ཐམས་ཅད་རྗེ་བཙུན་མའི་སྔགས་ཁོ་ནས་ཕུལ་མཐར་སྤེལ་ཚིག་སྦྱར། བཅུ་པར་འབུལ་ཚན་དང་པོ་བཞིན་ཡིན་པས་གྲངས་འཛིན་ལུགས་ནི་པང་དུ་རྫས་སྣོད་བཞག་ནས་གོང་དུ་བཤད་པའི་རྫས་གང་འབྱོར་དེ་གཡས་པའི་མཐེབ་སྲིན་གྱིས་སྣོད་ཞིག་ཏུ་བླུགས་གཡོན་པས་ཕྲེང་བར་གྲངས་བཟུང་སྟོང་ཕྲག་གཉིས་རེ་སོང་བ་དང་། ཐོག་མར་གང་ཡང་མི་བརྗོད་པར་ཐབ་ནང་པང་ཐོག་ཏུ་རྫས་བསགས་པ་དེ་ཕུལ། དེ་ནས་ཡམ་ཤིང་སོགས་འབུལ། བསྒྲུབ་གཡོག་གིས་མེ་རྒྱུན་མི་ཆད་པའི་ཕྱིར་ཡམ་ཤིང་རྣམས་རིམ་གྱིས་འཇུག་པ་མ་གཏོགས་དུས་གཅིག་ལ་མི་བསྲེག་གོ ། ཚུལ་དེས་ཞག་གཉིས་པ་ལ་ཆོ་ག་ཚར་གཉིས་ལ་འབུལ་ཚན་གོང་བཞིན། ཞག་གསུམ་པ་ལ་ཆོ་ག་འབུལ་ཚན་བཅས། ཞག་དང་པོ་བཞིན་བྱས་པས་ཁྲི་ཚོ་བརྒྱད་འགྲོའོ། །
འབུལ་ཚན་རྫོགས་པ་དང་། བྱོན་ཟན་འབུལ་བའི་སྐབས་ལྟར་མར་དགང་བླུག་གསུམ་ཕུལ་ལ་སྔར་བཞིན་མཆོད་བསྟོད་བྱ། གཏོར་མ་དང་པོ་བསང་སྦྱང་བྱིན་བརླབ་གོང་གི་བདུད་རྩི་བྱིན་རླབས་བཞིན། རྗེ་བཙུན་མའི་ལྗགས་རྡོ་རྗེའི་སྦུ་གུ་ཅན་གྱིས་གཏོར་མ་གསོལ་བར་བསམ་ཞིང་སྔགས་ཀྱི་མཐར། ཨོཾ་ཨ་ཀཱ་རོ་བཏགས་པས་ཕུལ། ཨོཾ་ཀུ་རུ་ཀུལླེ་ཨོཾ་བཛྲ་པུཥྤེ་ཨཱཿཧཱུྃ་ནས་ནཻ་ཝི་ཏེ་ཨཱཿཧཱུྃ། རྡོ་རྗེ་དྲིལ་བུ་འཛིན་པས་དཀར་མོ་རི་དྭགས་སོགས། བརྩེ་བས་རྗེས་ཆགས་པདྨ་ར་གའི་དོག ། ཞལ་གཅིག་ཕྱག་བཞི་ཞབས་གཉིས་མཛེས་པའི་སྐུ། ། མདའ་གཞུ་ཨུཏྤལ་དབང་གི་ལྕགས་ཀྱུ་འཛིན། །
བཅོམ་ལྡན་རིག་བྱེད་མ་ལ་ཕྱག་འཚལ་ལོ། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱིས་སྡོང་གྲོགས་མཛོད། །
དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་དང་། ། དགེ་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ། ཧེ་རུ་ཀ་ཏེ་ནོ་པ་ཏིཥྛ་དྲི་དྷོ་མེ་བྷ་ཝ།
སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོ། བྷ་ག་ཝན་བཛྲ་ཧེ་རུ་ཀ མཱ་མེ་མུཉྩ་ཧེ་རུ་ཀོ་བྷ་ཝ། མ་ཧཱ་ས་མ་ཡ་སཏྭ་ཨཱཿཧཱུྃ་ཕཊ་ལན་གསུམ།
ཐལ་སྦྱར་གྱིས། མ་འབྱོར་པ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཅེས་དང་། ཨོཾ་ཁྱེད་ཀྱིས་སེམས་ཅན་དོན་ཀུན་མཛོད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་ལ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། །
ཞེས་པའི་མཐར་མཐེབ་སྲིན་གྱིས་སེ་གོལ་དང་། བཛྲ་མུཿཡེ་ཤེས་པ་གཤེགས་སུ་གསོལ། དམ་ཚིག་པ་རང་ལ་ཐིམ་པར་བསམ་སྟེ། ཐབ་ཀྱི་ཐལ་བ་ཅུང་ཟད་མཐེབ་སྲིན་གྱིས་བླངས་ནས་དཔྲལ་བར་ཐིག་ལེ་བྱའོ། ། གསུམ་པ་རྗེས་ནི། ཐབ་ཏུ་མར་དགང་བླུགས་གང་ཕུལ་ལ། ཨོཾ་བཛྲ་ཛྭ་ལ་རཾ། མེ་ལྷ་ཞལ་ཕྱག་གི་རྣམ་པ་ཅན་དུ་གྱུར་ཞེས་བརྗོད་ལ། བསྲེག་རྫས་ལྷག་མ་རྣམས་ཇི་ཙམ་འབྱོར་པ་གོང་བཞིན་ཕུལ། མཇུག་ཏུ་མར་དགང་བླུག་གསུམ་གྱིས་གཤེགས་སྐྱེམས་ཕུལ་ལ།
གཏོར་མ་བསང་སྦྱང་། ཨོཾ་ཨཱཿཧཱུྃ་ལན་གསུམ། མཆོད་སྦྱིན་ཕྱག་རྒྱ་མཐར་སེ་གོལ་གཏོགས་ལ། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ནཾ་ཨ་དྱཾ་ནུཏྤནྣ་ཏྭོད་ཨོཾ་ཨཱཿཧཱུྃ་ཕཊ་སྭཱཧཱ། ལན་གསུམ་གྱིས་ཕུལ། གོང་ལྟར་མཆོད་བསྟོད་འདོད་པའི་དོན་ལ་གསོལ་བ་བཏབ། ཡིག་བརྒྱའི་མཐར་མ་འབྱོར་པ་དང་སོགས་ཀྱིས་བཟོད་པར་གསོལ་ནས། བདག་གི་དོན་དང་གཞན་གྱི་དོན། ། བསྒྲུབས་ཀྱིས་བཞུད་ཅིག་བྱིན་ཟ་ཁྱོད། ། ཇི་བཞིན་དུས་སུ་སླར་གཤེགས་ཏེ། །
བདག་གི་དངོས་གྲུབ་ཐམས་ཅད་སྒྲུབས། ། ཨགྣེ་ཡེ་གཙྪ་ཞེས་དང་། སྤྱན་དྲངས་པའི་ཕྱག་རྒྱ་ཕྱིར་བསྐྱེད་དེ་ཡེ་ཤེས་པ་གཤེགས་སུ་གསོལ་དམ་ཚིག་པ་འབར་བའི་རྣམ་པར་གྱུར་པར་བསམ། རང་གི་དཔྲལ་བར་ཨོཾ། མགྲིན་པར་ཨཱཿ སྙིང་གར་ཧཱུྃ། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། ། མྱུར་དུ་འགྲུབ་ནས་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་འགོད་པར་ཤོག །
བདག་གིས་དུས་གསུམ་དགེ་བ་ཅི་བསགས་པ། ། ནམ་མཁའི་མཐའ་ཀླས་གྱུར་པའི་སེམས་ཅན་རྣམས། ། བླ་མེད་ཐེག་པ་ཆེན་པོའི་སྣོད་གྱུར་ནས། ། ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག ། བདག་ཀྱང་སངས་རྒྱས་མ་ཐོབ་པར། ། སྐྱེ་དང་སྐྱེ་བར་གནས་བཟང་པོ། ། རིགས་བཟང་སྤྱོད་པ་བཟང་བ་དང་། ། གྲོགས་བཟང་བླ་མས་རྗེས་འཛིན་ཤོག ། ཚུལ་ཁྲིམས་དག་ཅིང་མཁས་ལ་སྒྲིན། ། རྣམ་པར་དག་ཅིང་རྒྱུད་གཅིག་ལ། །
སྐལ་བཟང་སྤྱོད་པས་རྣམ་བརྒྱན་ཏེ། ། ཐོས་ནས་ལེགས་བཤད་སྟོན་པར་ཤོག ། མགོ་བོར་བླ་མའི་ཅོད་པཎ་བཅིངས། ། ལག་པས་ཐབས་ཤེས་རྡོར་དྲིལ་འཛིན། ། ངག་ཏུ་གསང་སྔགས་རྒྱལ་པོ་བཟླ། ། ཡིད་ཀྱིས་ཟུང་འཇུག་སྒོམ་པར་ཤོག ། འདི་ནས་བྱང་ཆུབ་མ་ཐོབ་བར། ། བླ་མ་ལྷ་དང་མི་འབྲལ་ཞིང་། སྒྲུབ་ལ་བར་ཆད་མེད་པ་དང་། ། བསྟན་ལ་བྱ་བ་བྱེད་པར་ཤོག །
བླ་མེད་བླ་མའི་ཐུགས་རྗེ་དང་། ། རྒྱལ་དང་རྒྱལ་སྲས་རང་རྒྱལ་དང་། ། དགྲ་བཅོམ་བདེན་པའི་བྱིན་རླབས་ཀྱིས། ། ཇི་ལྟར་བསྔོས་བཞིན་འགྲུབ་པར་ཤོག ། ཅེས་བསྔོ་སྨོན་ཅི་ཤེས་དང་། རྒྱལ་མཚན་རྩེ་མོ་སོགས་བཀྲ་ཤིས་ཅི་རིགས་བྱའོ། ། ཐལ་བ་མེ་མ་ཤི་བའི་བར་དུ་མི་བསྒུལ། མཐར་ལེགས་པར་བསྡུས་ཏེ་རྒྱ་མཚོར་འབབ་པའི་ཆུ་ཀླུང་ཆེན་པོར་དོར་ལ་ལས་ཀྱི་རྗེས་མི་མངོན་པར་བྱའོ། ། ཞེས་པ་འདི་ནི་རྗེ་བཙུན་མ་ཉིད་ཀྱི་སྦྱིན་སྲེག་གི་གཞུང་དང་། དེར་མི་གསལ་བ་རྣམས་ཀྱཻ་རྡོ་རྗེའི་སྦྱིན་སྲེག་གི་ཡི་གེ་ལས་ཅུང་ཟད་ཁ་བསྐངས་ནས་མདོར་བསྡུས་ཏེ་ཉམས་སུ་བླང་བདེ་བར་ངོར་ཆེན་རྡོ་རྗེ་འཆང་དཀོན་མཆོག་ལྷུན་གྲུབ་ཀྱིས་མཛད་པ་དེ་ཉིད་ནག་འགྲོས་སུ་བཀོད་པ་འདི་ནི་ས་སྐྱ་པ་ངག་དབང་ཀུན་དགའ་བློས་གྲོས་ཀྱིས་གདུང་ནག་ཞབས་དྲུང་ཨེརྠེ་ནེ་པཎྜིཏ་མེ་སྒན་ཧུ་ཐོག་ཐུ་ངག་དབང་བློ་བཟང་འཇམ་དཔལ་རྒྱ་མཚོའི་བཞེད་སྐོང་དུ་སྦྱར་བའི་དགེ་བས་བསྟན་འགྲོར་ཕན་བདེ་སྤེལ་བའི་རྒྱུར་གྱུར་ཅིག །
སརྦ་མངྒལཾ།། །། བཀྲ་ཤིས།། །། ཛ་ག་ཏཾ།། །། PAGE * MERGEFORMAT 2 ཀུན་དགའ་བློ་གྲོས། རྗེ་བཙུན་རིག་བྱེད་ལྷ་མོའི་སྦྱིན་སྲེག། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
