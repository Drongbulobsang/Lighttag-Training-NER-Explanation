གསུང་འབུམ། ཀུན་དགའ་བློ་གྲོས།
པོད ༢༠༨
དཔལ་འཁོར་ལོ་བདེ་མཆོག་ནག་པོ་པའི་ཞི་བའི་སྦྱིན་སྲེག་གི་ངག་འདོན་དང་ཕྱག་ལེན་གསལ་བར་བཀོད་པ།
༄༅། །དཔལ་འཁོར་ལོ་བདེ་མཆོག་ནག་པོ་པའི་ཞི་བའི་སྦྱིན་སྲེག་གི་ངག་འདོན་དང་ཕྱག་ལེན་གསལ་བར་བཀོད་པ་ལས་དང་པོ་པ་ལ་ཉེ་བར་མཁོ་བ་དངོས་གྲུབ་མྱུར་སྩོལ་ཞེས་བྱ་བ་བཞུགས་སོ།། ན་མཿགུ་རུ་ཤྲཱི་ཙཀྲ་སམྦ་ར་མཎྜ་ལེ་བྷྱཿ འབྲེལ་ཚད་དོན་ལྡན་སྔགས་འཆང་ཆེན་པོ་དང་། ། དབྱེར་མེད་འཁོར་ལོ་སྡོམ་པའི་ལྷ་ཚོགས་ལ། ། ཡན་ལག་མཆོག་གི་གུས་པས་རབ་བཏུད་ནས། ། དེ་ཡིས་བསྙེན་པ་ལས་རུང་གང་ཟག་གིས། ། དེ་ཉིད་མཆོད་ཅིང་སྡིག་སྒྲིབ་སྦྱང་བ་དང་། ། དམ་ཚིག་ཉམས་ཆགས་ལྷག་ཆད་རབ་བསྐངས་ནས། ། མཆོག་དང་ཐུན་མོང་དངོས་གྲུབ་བསྒྲུབ་པའི་ཕྱིར། ། སྦྱིན་སྲེག་ཆོ་ག་ལེགས་པར་བཤད་པར་བྱ། །
དེ་ལ་འདིར། གསང་སྔགས་མ་བཟླས་མི་འགྲུབ་ཅིང་། ། སྦྱིན་སྲེག་མ་བྱས་འབྲས་མི་འབྱིན། ། བཟླས་བརྗོད་འབུམ་ཕྲག་གཅིག་ལ་ནི། ། སྦྱིན་སྲེག་ཁྲི་ཕྲག་བྱ་བར་བཤད། ། ཞེས་གསུངས་པ་ལྟར་སློབ་དཔོན་སྤྱོད་པའི་རྡོ་རྗེའི་ལུགས་ཀྱི་དཔལ་འཁོར་ལོ་བདེ་མཆོག་ནག་པོ་པའི་དཀྱིལ་འཁོར་དུ་དབང་བསྐུར་པ་ཐོབ་ཅིང་དམ་ཚིག་དང་སྡོམ་པར་ལྡན་ཞིང་། བསྙེན་པ་སྔོན་དུ་སོང་བའི་རྣལ་འབྱོར་པས་ཞི་བའི་སྦྱིན་སྲེག་བསྒྲུབ་པ་ལ་དོན་གསུམ་སྟེ། སྦྱོར་བ། དངོས་གཞི། རྗེས་སོ། །
དང་པོ་ནི། དབེན་བཞིན་ཡིད་དང་མཐུན་པའི་གནས་ཁང་ཕྱག་དར་དང་རྐྱང་ནུས་བྱས་ཏེ་བླ་ཕྲེང་སོགས་ཀྱིས་བརྒྱན་ཞིང་། བྲིས་སྐུ་སོགས་རྟེན་ཡོད་ན་བཤམས་པའི་མདུན་དུ་མཆོད་སྟེགས་ཇི་ལྟར་རིགས་པ་ལ། ཡི་དམ་ཆོས་སྐྱོང་སོགས་ཀྱི་གཏོར་མ་ལག་ལེན་བཞིན་བཤམས་པའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་དང་། སྒྲུབ་པ་པོ་ཁ་ཤར་དུ་བལྟས་པའི་མདུན་དུ་ཐབ་ཀྱི་སྟེགས་གྲུ་བཞི་རྒྱ་མ་ཆུང་ཙམ་ས་དཀར་གྱི་བྱུགས་ཤིང་ཉུང་དང་དྲི་བཟང་ཀྱང་བྱུགས་པར་བྱའོ། ། དེའི་དབུས་སུ་ས་ལྷའི་ཚོམ་བུ་བཀོད། དེའི་མཐར་མཚམས་འཛིན་གྱི་མེ་ཏོག་ཆུ་གཉིས་སྔོན་འགྲོའི་ཉེར་སྤྱོད་ལྔ། བྱང་ཤར་དུ་ས་ལྷའི་གཏོར་མ་གཅིག རང་ཉིད་ཁ་ཤར་དུ་ཕྱོགས་པའི་མདུན་དུ་རྡོ་རྗེ་དྲིལ་བུ། ནང་མཆོད།
ཌཱ་མ་རུ་སོགས་བཤམས། དེ་ནས་སྟན་ལ་འདུག་སྟེ། ཐབ་ཀྱི་ཁང་པ་གསར་པའམ་སྤྲོ་ན་གནས་ཡོ་བྱིན་རླབས་དཀྱིལ་ཆོག་བཞིན་བྱས་ལ། སྐྱབས་གསུམ་གསལ་འདེབས་ནས། བསྒོ་མཚམས་མའི་བར་ཡིག་འབྲུར་གྱུར། གྱི་བར་བྱས་ལ། དེ་ནས་རང་གི་སྲིན་ལག་གཡས་པའི་རྩ་བར་ཧཾ་ཡིག་འབར་བ། ཧཾ་ཧཾ་ཧཾ་ཞེས་བརྗོད་པས་ས་གཡོས་པས་རྐྱེན་གྱིས་ཚོམ་བུའི་སྟེང་དུ་སའི་ལྷ་མོ་སྐུ་མདོག་སེར་མོ་ཞི་བའི་ཉམས་ཅན་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། ཕྱག་གཉིས་ཀྱིས་གསེར་གྱི་བུམ་པ་བདུད་རྩིས་བཀང་བ་ཐུགས་ཀར་བསྣམས་པ། རིག་པ་འཛིན་པ་བདག་གིས་ལས་ཅི་བགྱི་བཀའ་སྩལ་དུ་གསོལ་ཞེས་སྨྲ་བར་གྱུར།
ཞེས་བརྗོད། མཆོད་པ་ལས་དམིགས་ཏེ། སུམྦྷ་ནིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ་ནས་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར་ཞེས་པའི་བར། ཨོཾ་ཨཱརྒྷཾ་ནས། ཤཔྟའི་བར་གྱིས་བྱིན་བརླབས། ཨོཾ་པྲི་ཐི་བི་དེ་ཝི་གྲྀཧྞ་དཾ། ཨརྒྷཾ་པྲ་ཏིཙྪ་སྭཱཧཱ།
ཞེས་པས་མཆོད་ཡོན་དབུལ། དེ་བཞིན་དུ། ཨོཾ་པྲི་ཐི་བི་དེ་ཝི། སོགས་མགོ་མཇུག་འདྲ་བ་ལ་པཱ་དྱཾ་གྱི་ཞབས་བསིལ་དབུལ། དེ་ནས། ཨོཾ་བཛྲ་པུཥྤེ་ཨཱཿཧཱུྃ་དེ་བཞིན་དུ། དྷུ་པེ། ཨཱ་ལོ་ཀེ གྷནྡྷེ། ནཻ་ཝི་དྱ།
ཤཔྟ་ཨཱཿཧཱུྃ་ཞེས་དང་། གཎྜེ་ར་ཎི། རོལ་ཆེན་དང་བཅས་བྱེད། དེ་ནས་གཏོར་མ་ཆུ་གཙང་གི་སྦྱངས་ལ། ཨོཾ་ཨཱཿཧཱུྃ། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་པར་བསམ། ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་པྲི་ཐི་བི་དེ་ཝི་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཁེ་བྷྱཿ སརྦ་ཐ་ཁཾ་ཨུཏྒ་ཏེ་ཨི་མཾ་ག་ག་ན་ཁཾ་གྲྀཧྞ་དཾ་བ་ལིཾ་ཏ་ཡེ་སྭཱཧཱ། ཞེས་ལན་གསུམ་གྱི་གཏོར་མ་ཕུལ་ལ།
རྡོ་རྗེ་དྲིལ་བུ་འཛིན་པས། སྐྱོབས་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱི། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། ཤཱཀྱ་སེང་གེ་སྐྱོབ་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གི་བདུད་སྡེ་ལས། ། རྒྱལ་བར་བྱས་ཏེ་དཀྱིལ་འཁོར་བྲི། ། ཞེས་སོགས་ལན་གསུམ་གྱི་གསོལ་བ་བཏབ་བའི་མཐར།
དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར་སའི་ཕྱོགས་འདིར་བཅོམ་ལྡན་འདས་འཁོར་ལོ་བདེ་མཆོག་གི་སྦྱིན་སྲེག་བྱེད་པར་འཚལ་ན་སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཞེས་བརྗོད། རིག་པ་འཛིན་པ་ཁྱོད་སྦྱིན་སྲེག་གི་ལས་ཅི་བདེར་གྱིས་ཤིག ཅེས་གནང་བ་སྦྱིན་པར་བསམ། ཨོཾ་པྲི་ཐི་བི། སོགས་གོང་བཞིན་གྱི་ཆུ་གཉིས་ཕུལ་ལ། ལག་གཡས་རྡོ་རྗེ་དང་བཅས་ས་ལ་རེག་སྟེ། བཛྲ་མུཿསའི་ལྷ་མོ་དེ་ཉིད་དུ་ཐིམ་པར་གྱུར། ཞེས་བརྗོད།
དེ་ནས་ལས་དང་བྱ་བས་སྐྱོན་སྦྱངས་པ་ནི། མཆོད་གཏོར་དམན་པ་རྣམས་བསྡུས། ལྷའི་ང་རྒྱལ་བརྟན་པས་ཐབ་ཀྱི་ས་ལ་དྲི་བཟང་གི་ཆུ་གཏོར་ལ། སུམྦྷ་ནི་སོགས་བརྗོད་པས་ས་ཕྱོགས་བགེགས་དང་བྲལ་བར་བསམ། དེ་ནས་ལག་གཡས་རྡོ་རྗེ་དང་བཅས་པས་ཀུ་ཤ་ཐབ་ཀྱི་གཞི་ལ་དྲི་བཟང་གཏོར་ཞིང་། ཨོཾ་ཧ་ན་ཧ་ན་ཀྲོ་དྷ་ཧཱུྃ་ཕཊཿ ཅེས་པ་ཉེར་གཅིག་བརྗོད་པས་སའི་སྐྱོན་སྦྱངས་ཤིང་། ས་གཞི་རྡོ་རྗེའི་རང་བཞིན་དུ་བསམ། ཡང་སྔར་བཞིན་དྲི་བཟང་གཏོར་ལ། ཨོཾ་བྷུ་ཁཾ་ཞེས་ཉེར་གཅིག་བརྗོད་པས་ས་ཕྱོགས་ནམ་མཁའི་རང་བཞིན་དུ་བསམ་མོ། །
དེ་ནས་ཐབ་ཀྱི་ས་གཞི་ལ་རྡོ་རྗེའི་རྩེ་ནང་མཆོད་གཏོར་ལ། སུམྦྷ་ནིས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཤར་སྔོ། བྱང་ལྗང་། ནུབ་དམར། ལྷོ་སེར། ལྟེ་བ་མཐིང་ནག་ལ་ཧཱུྃ་གི་མཚན་པ་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ་དང་དྲྭ་བ། སྟེང་རྡོ་རྗེའི་གུར་དང་བླ་བྲེ།
ཕྱི་རོལ་ཀུན་ཏུ་མདའི་དྲྭ་བ་དང་། ཡེ་ཤེས་ཀྱི་མེ་རབ་ཏུ་འབར་བའི་བསྲུང་བའི་འཁོར་ལོར་གྱུར། ཨོཾ་མེ་དི་ནི། སོགས་ཕྱག་རྒྱ་དང་བཅས་པ་ལན་གསུམ་རེ་སྒྲུབ་ཐབས་བཞིན་བརྗོད་ལ་སྔགས་དྲུག་ཕྱག་དྲུག་གིས་བྱིན་གྱིས་བརླབས་སོ། ། ལས་དང་བྱ་བའི་སྐྱོན་སྦྱངས་པའི་སུམྦྷ་ནི་སོགས་སྔགས་གསུམ་དང་། ཏིང་འཛིན་ཕྱག་རྒྱ་དང་བཅས་པའི་ས་ཆོག་བསྡུས་པ་འདི་ནི། ཆོ་ག་ཚང་བའི་ཕྱིར་སྔར་ས་ཆོག་བྱས་པའི་སར་ཡང་ཕྱག་ལེན་ལ་ངེས་པར་མཛད་དོ། ། དེ་ནས་བདེ་མཆོག་གི་གཏོར་མ་བྱིན་གྱིས་རླབས་ནས། གཏོར་བསྔོ་རྒྱས་པའི་ཐུན་གཏོར་འབུལ་བ་ཡན་བྱས་ལ། ཡི་གེ་བརྒྱ་པས་ལྷག་ཆད་ཁ་བསྐང་ལ།
མ་འབྱོར་བ་སོགས་ཀྱི་ནོངས་པར་བཟོད་པར་གསོལ་ལ་རྟེན་ཡོད་པ་ལ་བརྟན་བཞུགས། མེད་པ་ལ་གཤེགས་གསོལ་བྱས་ལ། དམ་ཚིག་པ་རང་ལ་བསྡུད། དེ་ནས་རང་ལ་ཡབ་ཡུམ་གྱི་གོ་ཆ་གཉིས་དང་། གོ་ཆ་ཆེན་པོ་བསྒོ། སུམྦྷ་ནི་ཕྱག་རྒྱ་དང་བཅས་པ་ཚར་གཉིས་ཀྱི་ཚམས་རྔམ་སྔགས་ཀྱི་བསྲུང་བར་བྱ། དེ་ནས་དགའ་བ་གསུམ་དྲན་པ་ནི། ཧཱུྃ་བདག་དང་སྣང་བའི་སོགས་ནས། བདག་ཅག་རྗེས་སུ་འཛིན་པའི་རྒྱུར་གྱུར་ཅིག ། ཞེས་པའི་བར་བརྗོད་ལ་བཀྲ་ཤིས་ཇི་ལྟར་རིགས་པ་བྱ།
འདི་རྣམས་སྦྱིན་སྲེག་དངོས་གཞིའི་ཉི་མ་གོང་མའི་གཟའ་སྐར་བཟང་བ་ལ་སྔ་བར་བྱའོ། ། དེ་ནས་ཐབ་ཀྱི་གཞི་ས་སྟེགས་གྲུ་བཞི། དེའི་སྟེང་དུ་ཐིག་ཆེན་བརྒྱད་སྤྱི་དང་མཎྜལ་སར་བཏབ་ལ་ཞི་བའི་ཐབ་ཁུང་ཁྲུ་གང་གི་ཚད་བསྐོར་བའི་སྐོར་ཅིག་གི་ནང་དུ་འཁོར་ལོ་རིམ་པ་གསུམ། ལྟེ་བ་སྣ་ཚོགས་པདྨ་འདབ་བརྒྱད་དེ་བདེ་ཆེན་འཁོར་ལོ་རྣམས་མཚན་ལ་ཕྱག་མཚན་འབྲིས་པ། འཁོར་ལོ་ལ་སོགས་པའི་རྭ་བ་ཀ་བ། དམ་ཚིག་འཁོར་ལོའི་མཚན་མ་སྐུ་འཁོར་གྱི་ཕྱིའི་བཟླུམ་ཐིག་གི་ཕྱོགས་མཚམས་བརྒྱད་དུ་གྲི་གུག་བཀོད་ཚུལ་ལེགས་ཕྱིའི་དཀྱིལ་འཁོར་ཇི་ལྟ་བ་བཞིན་ཙག་གི་བྲིའོ། ། དེའི་ཕྱི་རོལ་དུ་ཆ་ཆེན་རེ་རེ་ཡོད་པའི་ཟླུམ་ཐིག་ཟླུམ་པོ་གཉིས་བསྐོར་བ་ཁ་ཁྱེར་དང་མུ་རན་ཡིན་པས་རྡོ་རྗེའི་ཕྲེང་བ་ཁ་ཐུམ་པས་བསྐོར་བ་བྲིས། དེའི་མཐར་གྲུ་བཞིའི་ཐིག་གདབ་ལ་ཁ་ཕྱག་སོར་བཞིར་བྱས་པའི་ནང་གི་གྲྭ་བཞིར་ཟླ་ཕྱེད་རྡོ་རྗེས་ཁ་ཐུམ་པ་མཚན་པ་བྲིས། ལྷའི་གནས་རྣམས་སུ་འབྲས་སམ་ནས་ཀྱི་ཚོམ་བུ་བཀོད། ཁ་ཁྱེར་གྱི་ཤར་ལྷོར་མེ་ལྷའི་ཚོམ་བུ་གཅིག་དང་།
སྤོས་སྦྱོར་བའི་རྩེ་མོ་གཅིག་བཞག དེའི་མཐར་ཕྱག་ལེན་བཞིན་བུད་ཤིང་བརྟན་པར་གཅིག་གོ ། དེའི་མཐར་བསྐོར་ཐབ་ཀྱི་ཁྲུ་དོ་ཙམ་གྱི་རིང་བར་མདའ་སྒྲོ་བཀོད་ཚུལ་ནི་མེ་ཡོལ་གྱི་མདུན་བསྲེག་རྫས་འབུལ་བའི་སྒོའི་དོད་དུ་མདའ་གཉིས་གཡས་གཡོན་དུ་བཙུགས། གཞན་ཕྱོགས་མཚམས་མདུན་དུ་མདའ་རེ་སྟེ་དགུའོ། ། མདའ་དེ་དག་ལ་ཚོན་སྐུད་སྣ་ལྔ་ཕྱག་ལེན་བཞིན་དཀྲི་ཚུལ་ནི་མེ་ཡོལ་གྱི་མདུན་གྱིས་མདའ་གཡོན་གྱི་རྩེ་ལ་དཀྲིས། དེ་ནས་གཡོན་བསྐོར་གྱི་གཡས་ཀྱི་མདའི་རྩ་བ་ལ་དཀྲིས། བྱང་ཤར་གྱི་རྩེ་ལ། བྱང་གིས་རྩ་བ་ལ། ནུབ་བྱང་གི་རྩེ་ལ། ནུབ་གྱི་རྩ་བ་ལ།
ལྷོ་ནུབ་ཀྱི་རྩེ། ལྷོའི་རྩ་བ་ལ། ཤར་ལྷོའི་རྩེ་ལ། དེ་ནས་ཐོག་མའི་མདའི་རྩ་བ་ལ། དེའི་གཡས་ཀྱི་རྩེ་ལ། བྱང་ཤར་གྱི་རྩ་བ། བྱང་གི་རྩེ། ནུབ་བྱང་གི་རྩ་བ། ནུབ་ཀྱི་རྩེ། ལྷོ་ནུབ་ཀྱི་རྩ་བ།
ལྷོའི་རྩེ། ཤར་ལྷོའི་རྩ་བ། དེ་ནས་ཐོག་མའི་རྩེ་ལ་དཀྲིས་པས་ཆོས་འབྱུང་གི་དབྱིབས་སུ་འབྱུང་ངོ་། ། ཕྱོགས་གསུམ་གྱི་མདའ་དང་། རང་གི་མདུན་གྱི་གཡས་ཕྱོགས་ཀྱི་མདའ་ལ་མེ་ལོང་རེ་བཏགས། སྣོད་གང་ཡང་རུང་བ་ནས་ཀྱི་བཀང་ལ་ལྕགས་བསམ་སེང་ལྡེང་གི་ཕུར་པ་བཅུ་ལ་ཡུངས་དཀར་གྱི་ཐུམ་བུ་ནང་། དར་དམར་གྱི་ཅོད་པཎ་བཏགས་པ་བཙུགས་ལ་བཞག ཐོང་ནི་རང་གི་ཕྱག་རྒྱ་བྱས་པ་ལ་ཚངས་རྩ་བ་དང་རྩེ་མོ་མ་མཉམ་པའི་ཀུ་ཤའི་ཆུན་པོར་བརྒྱད་ཀྱང་སྟ་གོན་བྱ། སྒྲུབ་པ་པོའི་མདུན་དང་། མེ་ཡོལ་གྱི་བར་དུ་བཏེགས་ཇི་ལྟར་རིགས་པ་ལ།
གཡས་སུ་རྡོ་རྗེ་དང་ཌཱ་མ་རུ་གཡོན་དུ་དྲིལ་བུ་ནང་མཆོད། དེ་གཉིས་ཀྱི་བར་དུ་དགང་བླུགས་ཁ་སྦྱར་ཏེ་བཞག་གོ ། མདུན་གྱི་གཡས་སུ་དྲི་ལྔ་བཅས་པའི་དྲི་ལྔ་ནི། ཙནྡན་དཀར་དམར་གུར་ཀུམ་ག་བུར་ཛཱ་ཏི་དང་ལྔའོ། ། བདུད་རྩི་ལྔ་ནི། བདུད་རྩི་རིལ་བུ་བཏབ་པའི་ཆུས་གང་བའི་དུང་ཆོས་ཀུ་ཤའི་འཐོར་གཡབ་དང་བཅས་པ། འདི་ནི་བསང་ཆུ་དང་མཆོད་ཡོན་དང་པོ་ཡིན་ནོ། ། གཡོན་ཕྱོགས་སུ་འོ་མ་དང་འབྲས་ཡོས་དང་། ཀུ་ཤའི་མྱུ་གུ་དང་། དྲི་བཟང་རྣམས་རབ་སའི་ཆུས་བཀང་བའི་དུང་ཆོས་གཅིག་བཞག་གོ །
འདི་ནི་མཆོད་ཡོན་གཉིས་པ་ཡིན། སྒྲུབ་པ་པོའི་གཡོན་ཕྱོགས་ཐབ་ཀྱིས་བརྟགས་གྲུ་བཞིའི་རྩ་བ་ན་མར་མཆོད་གཞི་རས་དཀར་བཏིང་བའི་ཁར་ཞབས་བསིལ་ནས་མེ་ཏོག་ལ་སོགས་པའི་མཆོད་པ་ལྔ་བཤམས་པ་འཇིག་རྟེན་པའི་ཡིན། དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་སྤྱི་མཆོད་དུ་བཤམ་མོ། ། འཇིག་རྟེན་པའི་མཆོད་པའི་རྒྱབ་བམ། འོག་ཏུ་གཏོར་མ་གཅིག་བཤམས་པ་མེ་ལྷ་འཁོར་བཅས་ཀྱིའོ། ། ཡང་རང་གི་གཡས་ཕྱོགས་སུ་ཐབ་ཀྱི་སྟེགས་གྲུ་བཞིའི་རྩ་བ་ན་མར་མཆོད་གཞི་རས་དཀར་བཏིང་བའི་ཁར། ཡམ་ཤིང་མར་ཏིལ་ཤ་ལྔ་དང་། ཟས་མཆོག་ཀུ་ཤ་དུར་བ་ནས། གྲོ་དང་སོ་བ། འབྲས་སྲན་མ་ཛ་ཏི་ལ་སོགས་ལེགས་པར་བཤམས།
ཞེས་པ་ལྟར་ཤིང་འོ་མ་ཅན་བཅས་པ་ལྕང་དཀར་ལ་སོགས་པ་གས་གྲུམ་མེད་པ་སྦོམ་ཕྲ་མཐེབ་ཆེན་ནས་མཐེའུ་ཆུང་གི་བར་དང་། རིང་ཐུང་སོར་བརྒྱད་པའམ། ཁྲུ་གང་པའམ་སོར་བཅུ་གཉིས་ཀྱི་ཚད་དང་ལྡན་པའི་རྩེ་མོ་མར་དང་སྦྲང་རྩི་དང་དྲི་བཟང་པོའི་བྱུགས་པའི་ཡམ་ཤིང་དང་། འབྲུ་མར་ཞུ་བས་ཏིལ་དང་། ལས་ཀྱི་ཤི་བའི་བ་གླང་གི་ཤ་དུམ་བུར་བཏུབ་ཅིང་བསྔོས་པ་ལ་བདུད་རྩི་རིལ་བུ་བཏབ་པ་དང་། ཞོ་མར་ཕྱེ་གསུམ་དང་སྦྲང་བུ་རམ་རྣམས་བསྲེས་པའི་ཟས་མཆོག་ཀུ་ཤ་དང་། དུར་བ་དང་། ནས་དང་། གྲོ་དང་། སོ་བ་དང་།
འབྲས་དང་། སྲན་མ་དང་། ཛཱ་ཏི་ལ་སོགས་པའི་འབྲུ་སྣ་ཚོགས་བཞག་གོ ། ཏིལ་ནག་འབྲུ་སྣ་ཚོགས་ཀྱི་བར་ཟངས་སྡེར་སོགས་སྣོད་བཟང་པོར་བཀོད་ནས་བཞག་གོ ། ཀུ་ཤ་དང་ཡམ་ཤིང་ལ་སྣོད་མེད་པར་མཆོད་གཞིའི་སྟེང་བཀོད་པའོ།། ༈ །གཉིས་པ་དངོས་གཞི་ལ་གསུམ། བདག་ཉིད་ལྷར་བསྐྱེད་ཅིང་སྟང་སྟབས་སོགས་བྱ་བ། འཇིག་རྟེན་པའི་མེ་ལྷ་མཆོད་པ། འདས་པའི་མེ་ལྷ་མཆོད་པའོ། ། དང་པོ་ནི།
ཁྱད་པར་གྱི་ཚེ་བསྒྲུབ་པ་པོ་ཁ་ཤར་ཕྱོགས་སུ་བལྟ། གཞན་ཡང་གྲོགས་དང་བཅས་པ་སྟན་དཀར་པོ་དང་། གོས་དཀར་པོ་གྱོན། རྒྱན་ཤེལ་གྱི་ཕྲེང་བ་སོགས་དཀར་པོའི་རྒྱན་ལ་སྟན་བདེ་བ་ལ་འདུག་སྟེ་སྤྲོ་ན་གནས་ཡོ་བྱིན་རླབས་གོང་བཞིན་བྱས་ལ། སྐྱབས་ཡུལ་གསལ་འདེབས་ནས་བདག་བསྐྱེད་བཟླས་པའི་བར་དང་། ལྷག་ཆད་ཀྱི་ཡིག་བརྒྱ་ཚར་གསུམ་བརྗོད་ལ་རྫོགས་རིམ་གྱི་གོང་བཞིན་བསྡུས་ཏེ། རང་ཉིད་ཧེ་རུ་ཀ་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར། ཞེས་བརྗོད། དེ་ནས་སུམྦྷ་ནི་ཕྱག་རྒྱ་དང་བཅས་པ་ལན་གསུམ་བརྗོད་ཅིང་རྡོ་རྗེ་དྲིལ་བུ་འཛིན་པས་ལངས་ཏེ། རང་གི་སྙིང་གའི་ཧཱུྃ་ལས་སྟེང་དང་འོག་ཏུ་ཁ་ཥ་རོ་ཧཱ།
ཕྱོགས་མཚམས་བརྒྱད་དུ་སྒོ་མཚམས་མ་བརྒྱད་དཔག་ཏུ་མེད་པ་འཕྲོས་པས་ས་ཕྱོགས་ཀྱི་བགེགས་ཐམས་ཅད་བསྐྲད་ཅིང་བྲལ་བར་གྱུར། རང་གི་རྐང་མཐིལ་སྣ་ཚོགས་རྡོ་རྗེ་རེ་རེ། ཞེས་བརྗོད་ཅིང་བསམ། དེ་ནས་གར་གྱི་འགྱིང་བརྩམ་པ་ནི། རྐང་པ་གཡས་ལ་གཡོན་གྱི་མདུན་བསྐོར་ཏེ་སྔར་ཤུགས་སུ་བཞག་པ་དང་གར་བསྐོར་གྱི་རྗེས་སུ་གཡས་རྡོ་རྗེ་ཐུགས་ཀར་དང་། གཡོན་དྲིལ་བུ་ཀུར་བཞག་པའམ་ཁུ་ཚུར་གཉིས་ཁ་གྱེན་དུ་བསྟན་ནས་རྐེད་པར་འཇོག་པ་གང་རུང་བྱའོ། ། དེ་ལྟ་བུ་ལན་གསུམ་བྱས་ན་རྡོ་རྗེའི་འགྲོས་ནི་བཞི་འགྲོས་གསུམ་དང་། ཁྲོ་བོ་འགྲོས་དང་བཞིར་གསུངས་ལ། བཞི་འགྲོས་གསུམ་གྱི་དང་པོའི་རྒྱ་མཚོ་བསྐྱེད་པ་ནི་ལག་པ་གར་བསྐོར་དང་། རྐང་མཐིལ་གཉིས་རེས་མོས་ཀྱི་མདུན་ནས་བསྐོར་ཏེ་གཡབ་སྐྱིན་འགྲོ་བའོ། །
གཉིས་པ་རི་བོ་འདེགས་པ་ནི། གོམ་པ་གཡོན་པ་མདུན་དུ་གཡབ་སྐྱིན་སྤོ་བའི་ཚེ་ལག་པ་གར་བསྐོར་གྱིས་རྗེས་སུ་གཡས་ཕྱོགས་སུ། རི་བོ་འདེགས་པའི་ཚུལ་བྱ་ཞིང་། གཡས་པ་སྤོ་བའི་ཚེ་གཡོན་ཕྱོགས་སུ་བྱ་བ་རེ་མོས་དུ་བྱའོ། ། གསུམ་པ་མཛེས་མའི་གོམ་པ་ནི། མདུན་དུ་སྤོ་བ་ངོས་མདུན་ནས་གཡབ་ཅིང་མི་སྤོ་བ་ངོས་ཀྱི་བརླ་ལ་བཙུགས་ནས་ཁྱིམ་བྱའི་གོམ་པ་ལྟར་འགྲོ་བའོ། ། ལག་པ་གར་བསྐོར། བཞི་པ་ཁྲོ་བོའི་གོམ་པ་ནི། རྐང་པ་གཡོན་མདུན་དུ་བརྡབ་པའི་ཚེ་ལག་གཡས་རྡོ་རྗེ་དང་བཅས་རྒྱང་ནས་གཡོན་དྲིལ་བུ་སྙིང་ཀར་བསིལ། རྐང་གཡས་མདུན་དུ་བརྡབ་པའི་ཚེ།
ལག་གཡས་རྡོ་རྗེ་སྙིང་ཀར་བཟུང་། གཡོན་དྲིལ་བུ་བརྐྱང་ཏེ་བསིལ་བ་རེས་མོས་ཀྱི་འགྲོ་བའོ། ། དེ་ལྟར་བསྐོར་བ་བཞི་ལ་རེ་རེའམ་ཡང་ན་བསྐོར་བ་བཞི་ཀ་ལ་ཞི་བ་གསུམ་གྱིས་རྒྱ་མཚོ་བསྐྱོད་པ་སྦྱངས་པ་བྱས་ཀྱང་ཡོང་ངོ་། ། དེ་ལྟ་བུའི་གཡོན་བསྐོར་དུ་འགྲོ་ཞིང་། ཤར་དུ་གཡས་བརྐྱང་དང་། ལྷོར་གཡོན་བརྐྱང་། ནུབ་ཏུ་ས་ག བྱང་དུ་ཟླུམ་པོའི་སྟང་སྟབས་རྣམས་བྱ་ཞིང་། སྟང་སྟབས་བྱས་ལ་ལག་གཡས་བརྐྱང་ནི། གཡས་སྔོན་འགྲོའི་རྐང་གཉིས་བར་ལ་མཐོ་ལྔ་བརྐྱངས་པའི་གཡས་བརྐྱང་དང་།
ལག་གཉིས་རྒྱབ་སྦྱར་བའི་མཛུབ་མོ་གཉིས་དང་། མཐེའུ་ཆུང་གཉིས་སྦྲེལ་ཤིང་བཞིས་འགྲོས་པའོ། ། གཡོན་བརྐྱང་ནི། གཡོན་སྔོན་འགྲོའི་རྐང་གཉིས་བར་ལ་མཐོ་ལྔ་པ་རྒྱངས་པའི་གཡོན་བརྐྱང་དང་། ཕྱག་རྒྱ་སྔར་གྱི་ལ་མཛུབ་མོ་བསྒྲེང་བ་དང་བཞིན་ཁྲོས་པའོ། ། ས་ག་ནི་གཡོན་སྔོན་འགྲོའི་རྐང་གཉིས་བགྲད་པའི་བར་ལ་ཁྲུ་གང་དང་སོར་གཉིས་སུ་བྱས་ཏེ་པུས་མོ་དྲང་པོར་བསྲངས་ཏེ་ལག་གཡས་རྡོ་རྗེའི་སྙིང་ག་དང་། གཡོན་དྲིལ་བུ་དཀུར་བཟུང་ཞིང་བཞིན་ཞི་བའོ། ། ཟླུམ་པོ་ནི་གཡས་སྔོན་འགྲོའི་རྐང་པ་ཅུང་བགྲད་པའི་པུས་མོ་གཉིས་རྒྱངས་པའི་བར་ལ་ཁྲུ་དོར་བྱས་ཏེ་ངང་པའི་གཤོག་པ་ལྟ་བུ་དང་། ལག་པ་གཉིས་ཕྱོགས་མཚམས་ཐམས་ཅད་དུ་གར་བྱེད་ཅིང་བཞིན་སྐྲག་པའི་ཚུལ་ལོ། ། ཁ་ནང་དུ་ལྟ་བའི་ཚེ་ས་གཞི་བྱིན་རླབས་ཅིང་།
ཕྱིར་ལྟ་བའི་ཚེ་བགེགས་རྣམས་བསྐྲད་པ་བསམ་མོ། ། དེ་ལྟར་ཕྱོགས་རེའི་སྟང་སྟབས་ལ་བསྐོར་བ་རེ་རེ་བྱས་པའི་བསྐོར་བ་བཞི་དང་། སྟང་སྟབས་ཚུལ་བརྒྱད་དུ་འགྱུར་ལ། ཐམས་ཅད་དུ་ཧཱུྃ་དྲག་ཏུ་བརྗོད་ཅིང་རྐང་པའི་རྗེས་སྣ་ཚོགས་རྡོ་རྗེའི་རང་བཞིན་དུ་བསམ་ལ་དེ་ནས་སྟན་ལ་འདུག་སྟེ། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། སྟོང་པའི་ངང་ལས་རང་གི་སེམས་ཀྱི་རྣམ་འཕྲུལ་གྱིས་སྤྲུལ་པའི་ནམ་མཁར། ན་ད། ཐིག་ལེ། ཟླ་ཚེས། མགོ་བོ།
ཁོག་པ། ཞེས་པ་ནས། ཨོཾ་བཛྲ་ཛྭ་ལ་ཨ་ན་ལརྐ་ཧཱུྃ་རཾ་ཧཱུྃ། ཞེས་པའི་བར་སྒྲུབ་ཐབས་བཞིན་བསྲུང་བའི་འཁོར་ལོ་རྫོགས་པ་བསྒོམ་པ་ཡང་སུམྦྷ་ནི། ཕྱག་རྒྱ་དང་བཅས་པ་ཚར་གཉིས་བརྗོད་ལ། སྔར་སྤྲོས་པའི་ཁཎྜ་རོ་ཧ་གཉིས་སོགས་ཕོ་ཉ་རྣམས་ལས་ཉིང་སྤྲུལ་དཔག་ཏུ་མེད་པ་འཕྲོས་པས་བདག་ལ་བར་དུ་གཅོད་པར་བྱེད་པའི་བགེགས་ཐམས་ཅད་རྡོ་རྗེ་རྭ་བའི་ཕྱི་རོལ་དུ་བཀུག་ནས་ལྕགས་སྒྲོག་བཞག་པས་བསྡམས་ཏེ་མི་གཡོ་བར་གནས་པར་གྱུར། ཞེས་བརྗོད་ཅིང་བསམ། དེ་ནས་གོང་གི་ཕུར་བུ་བཅུ་པོ་མདུན་དུ་བཞག ངག་ཏུ། ཧཱུྃ་ལས་ཕུར་བུ་རྣམས་སྟོད་ཁྲོ་བོའི་རྣམ་པ་ཅན་ལ།
སྨད་ཕུར་བུ་དབལ་གྱི་རྣམ་པ་ཅན་དུ་གྱུར་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་ཡེ་ཤེས་ཀྱི་ཕུར་བུ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དམ་ཚིག་པ་དང་རོ་གཅིག་པར་གྱུར་པ་ཕོ་ཉ་རྣམས་ཀྱི་ཕྱག་གཡོན་པར་གཏད་ཅིང་། གཡས་པར་རྡོ་རྗེ་ཐོ་བ་གཏད་པས་ཕུར་བུའི་མགོ་བོ་ནས་བརྡུངས་ཏེ། བགེགས་རྣམས་སྤྱི་བོ་ནས་རྐང་མཐིལ་གྱི་བར་ཕུག་པར་གྱུར། ཨོཾ་ཀཱ་ཀཱ་སྱ། ཨོཾ་གྷ་གྷ་གྷ་ཏཱ་ཡ་ནས།
ལ་ཀོ་ཊ་ཡ་ཧཱུྃ་ཕཊཿཀྱི་བར་བརྗོད་ཅིང་། ཕུར་བུ་རྣམས་རྡོ་རྗེ་རྩེ་ལྔ་པའི་ཕྱག་རྒྱས་རིམ་པ་བཞིན་བླངས་ལ་གཏད། རང་གི་ལག་པའི་ཕྱག་རྒྱ་སྒྲུབ་ཐབས་བཞིན་དང་། ཕུར་བུ་རྣམས་ལས་ཀྱི་སློབ་མས་རིམ་པ་བཞིན་ཤར་གྱི་གཡོན་ཕྱོགས་ནས་བརྩམ་ཏེ་བཏབ། དེ་བཞིན་དུ་བྱང་གི་ཕུར་བུ་གདབ་པས་བསྟུན། ཨོཾ་ལཱུ་ལཱུ་ཀཱ་སྱ་སོགས་བརྗོད་ཅིང་གདབ་སྟེ་རང་རང་གི་སྔགས་སྔོན་དུ་འགྲོ་བས། ཐཱ་ནཱ་སྱེ་སོགས་ཀྱི་ནུབ་ཀྱི་གཡས་དང་། པཱུ་ཀ་རཱ་སྱེ་སོགས་ཀྱིས་ལྷོ་དང་། ཨ་མ་དྷཱི་ཡེ་སོགས་ཀྱི་ཤར་ལྷོ། ཨོཾ་ཡ་མ་དུ་ཏཱི་ཡེ་སོགས་ཀྱི་ལྷོ་ནུབ།
ཨོཾ་ཡ་མ་དཾཥྚི་ཎི་ཡེ་སོགས་གྱི་ནུབ་བྱང་། ཨོཾ་ཡ་མ་རྨ་ཐ་ནཱ་ཡེ་སོགས་ཀྱི་བྱང་ཤར། ཨོཾ་ཁཎྜ་རོ་ཧ་སོགས་ཀྱིས་སྟེང་གི་ཕུར་པ་ཤར་གྱི་གཡས་དང་། ཡང་སྔགས་ཁཎྜ་རོ་ཧ་སོགས་ཀྱི་འོག་གི་ཕུར་པ་ནུབ་ཀྱི་གཡོན་དུ་གདབ་བོ། ། རྗེ་བཙུན་གྱི་ནག་པོའི་དཀྱིལ་ཆོག་ལས་ཕུར་བུ་བཅུ་ནི་རང་གི་སྙིང་གར་ནས་ཏིང་འཛིན་གྱི་སྤྲུལ་པའི་ཕུར་བུ་རྣམས་གནོད་མཛེས་སུ་བསམ་ལ་དེ་རྣམས་སྔོན་གྱི་སྒོ་མཚམས་མ་བརྒྱད་དང་ཁཎྜ་རོ་ཧ་གཉིས་ཀྱི་ལག་པ་གཡོན་པར་གཏད། ཨོཾ་གྷ་གྷ་སོགས་བརྗོད་ཅིང་བགེགས་རྣམས་སྤྱི་བོར་བཙུགས་པ་བསམ་མོ་ཞེས་གསུངས་པ་ལྟར། དེ་ལྟ་བུ་བསམ་མོ། ། སེམས་ཀྱི་བགེགས་རྣམས་ཀྱི་སྡིག་པ་དང་སྒྲིབ་པ་སྦྱངས་ནས་རྣམ་པར་ཤེས་པ་མི་བསྐྱོད་པའི་ཞིང་དུ་སངས་རྒྱས་ཞིང་ལུས་ཐལ་བའི་ཕུང་པོར་གྱུར་པ་དང་། ཕུར་པ་རྣམས་ཁྲོ་བོའི་རྣམ་པས་གནས་དེ་དག་ཏུ་བཞུགས་པར་བསམ་མོ། ། ཕུར་པ་གདབ་ཚར་བ་དང་།
ཕོ་ཉ་རྣམས་རྡོ་རྗེ་རྭ་བའི་ཁ་ཁྱེར་ལ་ཞལ་ཕྱིར་གཟིགས་ཏེ་འཁོད་ནས་སྦྱིན་སྲེག་གི་ཆོ་ག་ཇི་སྲིད་མ་ཚར་གྱི་བར་དུ་བསྲུང་བའི་ལས་མཛད། ཅེས་བརྗོད་ཅིང་ཕུར་པ་རྣམས་ལ་ཐུན་མོང་དུ། ཨོཾ་བཛྲ་གྷནྡྷེ་ཨཱཿཧཱུྃ། ཞེས་བརྗོད་ཅིང་ཙནྡན་དམར་པོའི་དྲིའི་ཐིག་ལེའི་ཚབ་ཀུ་ཤའི་དྲི་བཟང་གཏོར། ཨོཾ་བཛྲ་པུཥྤེ་ཨཱཿཧཱུྃ་ཞེས་བརྗོད་ཅིང་མེ་ཏོག་གཏོར་ལ། ཨོཾ་བཛྲ་དྷཱུ་པེ་ཨཱཿཧཱུྃ། ཞེས་བརྗོད་ཅིང་ལས་ཀྱི་རྡོ་རྗེས་གུ་གུལ་གྱི་བདུག་པས་མཆོད། དེ་ནས། ཨོཾ་བཛྲ་རཀྵཿརཀྵཿཧཱུྃ་ཧཱུྃ་ཧཱུྃ་ཕཊཿ ཞེས་ལན་གསུམ་བརྗོད་པས་བསྲུང་བས་འཁོར་ལོ་བརྟན་པར་བྱས་པར་བསམ་མོ། །
བུམ་བསྐྱེད་ལས་གྲུབ་ཀྱི་ཉེས་པ་མེད་གསུངས་པས་ཆོ་ག་ཟོར་ཡངས་པའི་ཕྱིར་བཞག དེ་ནས་ས་ཆུ་དང་མཆོད་ཡོན་གཉིས་ལ་རྡོ་རྗེའི་རྩེས་ནང་མཆོད་གཏོར་ལ། སུམྦྷ་ནིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་བྱུང་བའི་དུང་ཕོར་མཚན་ཉིད་དང་ལྡན་པའི་ནང་དུ་ཧཱུྃ་ལས་བྱུང་བའི་མཆོད་ཡོན་གཉིས་དྭངས་ཤིང་ཐོགས་པ་མེད་པ་ཐབ་དང་ཡོ་བྱད་ཐམས་ཅད་ཀྱི་འབགས་པ་དང་མ་དག་པ་སེལ་བའི་ཡེ་ཤེས་ཀྱི་ཆུ་དང་། མེ་ལྷ་དགའ་བར་བྱེད་ཅིང་ཞི་བའི་ལས་སྒྲུབ་པའི་བདུད་རྩི་ཆུ་རྒྱུན་དུ་གྱུར། མཆོད་ཡོན་དང་པོ་ལ། སུམྦྷ་ནི་ཉི་ཤུ་རྩ་བདུན་དང་མཆོད་ཡོན་གཉིས་པ་ལ་ཡི་གེ་བདུན་མ་བརྒྱ་རྩ་བརྒྱད་བཟླས་ནས་བྱིན་གྱིས་བརླབས་སོ། ། དེ་ནས་བསངས་ཆུ་ནས་ཀུ་ཤ་འཐོར་གཡབ་ཀྱི་ཐབ་དང་ཡོ་བྱད་རྣམས་ལ་གཏོར་ནས། སུམྦྷ་ནིས་བསངས།
སྭཱ་བྷཱ་ཝས་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀཱ་པ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱི་མི་ཁྱབ་པ་དང་། བསྲེག་རྫས་རྣམས་ཀྱང་གཙང་ཞིང་ཡིད་དུ་འོང་བ་ཞི་བའི་ལས་སྒྲུབ་པའི་ནུས་པ་དང་ལྡན་པར་གྱུར།
ཨོཾ་ཨརྒྷཾ། པཱ་དྱཾ། པུཥྤེ། དྷུ་པེ། ཨཱ་ལོ་ཀེ གྷནྡྷེ། ནཻ་ཝི་དྱཾ། ཤཔྟ་ཨཱཿཧཱུྃ། ཨོཾ་ཤྲཱིཾ་སྭཱཧཱ། ཨོཾ་ཛྲཱིཾ་སྭཱཧཱ།
ཨོཾ་ཨོཾ་སྭཱཧཱ། ཨོཾ་ཀུ་རུ་ཀུ་རུ་སྭཱཧཱ། ཞེས་བརྗོད་ཅིང་བྱིན་གྱིས་རླབས། ༈ །གཉིས་པ་འཇིག་རྟེན་པའི་མེ་ལྷ་མཆོད་པ་ནི། ཡང་ཐབ་ལ་བསང་ཆུ་གཏོར། སུམྦྷ་ནིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་སྟེང་དུ་ཧཱུྃ་ལས་ཞི་བའི་ཐབ་ཁུང་དཀར་པོ་ཟླུམ་པོ་རྒྱར་ཁྲུ་གང་། ཟབས་སུ་ཁྲུ་ཕྱེད།
ཁ་ཁྱེར་དང་མུ་རན་ལ་རྡོ་རྗེས་མཚན་ཞིང་ཕྱི་རོལ་སྟེགས་བུ་གྲུ་བཞི་པའི་གྲྭ་བཞིར་ཟླ་ཕྱེད་རྡོ་རྗེས་བརྒྱན་པ་དྭངས་ཤིང་ཐོགས་པ་མེད་པ་བུད་ཤིང་བརྩེགས་པ་དང་བཅས་པའི་དབུས་སུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོའི་སྟེང་དུ་རཾ་ལས་བགྲང་འཕྲེང་རཾ་གྱིས་མཚན་པ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལས་མེ་ལྷ་སྐུ་མདོག་དམར་པོ་འོད་ཟེར་དཀར་པོ་འཕྲོ་ཞིང་འདུ་བ་ར་སྐྱེས་ལ་ཞོན་པ། ཞལ་གཅིག་ཕྱག་བཞིའི་གཡས་གཉིས་ན་དབྱུ་གུ་རྩེ་གསུམ་པ་དང་སྐྱབས་སྦྱིན་གཡོན་གཉིས་ན་བགྲང་འཕྲེང་དང་སྤྱི་བླུགས་འཛིན་པ། སྤྱན་གསུམ་པ་གསུས་ཁྱིམ་ཆེ་བ། རལ་པའི་ཐོར་གཙུག་དང་། སྨ་རའི་ཨག་ཚོམ་ཅན་ལུས་ཐམས་ཅད་ལས་བདུད་རྩི་དཀར་པོའི་རྒྱུན་འབབས་པ། ཞི་བའི་ལས་བསྒྲུབ་པར་མཛད་པ། དྲང་སྲོང་གི་ཚོགས་ཐམས་ཅད་བསྐོར་བ། དེའི་སྙིང་གར་པཾ་ལས་པདྨ་འདབ་མ་བརྒྱད་པའི་ལྟེ་བར་རཾ་ལས་མེའི་དཀྱིལ་འཁོར་གྲུ་གསུམ་པའི་མདུན་ཟུར་ནས་གཡོན་བསྐོར་གྱིས་འདོད་པ་དང་། གཟུགས་དང་། གཟུགས་མེད་ཀྱིས་ཁམས་དག་པ།
ཨོཾ་ལས་འཁོར་ལོ་དཀར་པོ་ཨོཾ་གྱིས་མཚན་པ། ཨཱ་ལས་པདྨ་དམར་པོ་ཨཱས་མཚན་པ། ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པ་དང་། དབུས་སུ་བཾ་ལས་དེ་དག་ཐམས་ཅད་འདྲེས་པ་ལས་བྱུང་བའི་ཁམས་གསུམ་གྱིས་བདག་པོ་དཔལ་ཧེ་རུ་ཀ་ཉིད་གོང་དུ་བསྐྱེད་པ་མ་དག་པའི་མེ་ལྷའི་རྣམ་པ་ཅན་ཆུའི་དཀྱིལ་ལ་བཞུགས་པར་གྱུར། འདབ་མ་བརྒྱད་དང་སྟེང་འོག་གཉིས་སུ་སྐད་ཅིག་གི་ཨོཾ་ཨནྟྲ་ཡེ། ཨགྣ་ཡེ། ཡ་མ་ཡེ། ནི་རི་ཏི་ཡེ། ཝ་རུ་ཎ་ཡེ། བ་ཡ་བ་ཡེ།
ཀུ་བེ་ར་ཡེ། ཨི་ཤྭ་ར་ཡེ། ཨུརྡྷཾ་བྲ་ཧ་མ། ཨ་ཏི་ཏྲ་ཏེ་བྷྱ་ཏེ། ཕྱོགས་སྐྱོང་བ་ཆེན་པོ་བཅུ་རྣམས་སྐུ་མདོག་ཕྱག་མཚན་རྒྱན་ཆ་ལུགས་དང་བཅས་པ་ཡོངས་སུ་རྫོགས་པ་མངོན་སུམ་བཞིན་དུ་འཁོད་པར་གྱུར། ཕྱི་ནང་གི་ལྷ་དེ་དག་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་འཁོར་དང་བཅས་པ་བཛྲ་ས་མཱ་ཛཿ དབྱུ་གུ་རྩེ་གསུམ་པའི་ཕྱག་རྒྱ་སྣ་དྲུང་དུ་གཡབ་ཅིང་།
ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་གཤེགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་གཤེགས་སུ་གསོལ། ། ཨོཾ་ཨགྣེ་ཡེ་མ་ཧཱ་ཏེ་ཛཿསརྦ་ཀཱ་མ་པྲ་པཱ་དྷཱ་ཀ་མ་ཧཱ་བྷུ་ཏ་དེ་བ་རྀ་ཏི་དྭི་ཛ་པཏྟ་མ་གྲྀ་ཧི་ཏཱ། ཀཱ་རུ་ཎི་ཀ་སརྦ་སཏྟསྡྱ་ཀྲྀ་ཏཱ་ཨཱ་ཧཱུྃ་ཨཱ་ཧཱ་ར།
ཨ་སྨིན་པནྣི་ཧི་ཧོ་བྷ་ཝ། ཨོཾ་ཤྲཱི་ཧེ་རུ་ཀ་མ་ཧཱ་བཛྲ་ས་པ་ཀ ཨགྣེ་ཡེ་མ་མ་ཤཱིནྟཾ་ཀུ་རི་ཡེ་སྭཱཧཱ། པདྨ་ཀ་མ་ལ་ཡ་སཏྭཾ། ཨོཾ་ཨགྣེ་ཡ་ས་པ་རི་ཝཱ་ར་ཨརྒྷཾ་ནས། ཤཔྟ་ཨཱཿཧཱུྃ། གིས་བར་གྱི་མཆོད། རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ། ཨོཾ་བཛྲ་ཨ་ན་ལ་མཱ་ཧཱ་བྷུ་ར་ཛ་ལཱ་ཡ། སརྦ་དུཥྚན་བྷསྨིན་ཀུ་རུ་ཧཱུྃ་ཕཊ།
ཏྲ་ཤྱ་ཧོ་ཛཿཧཱུྃ་བཾ་ཧོཿ ས་མ་ཨ་སྟི། ཞེས་དམ་ལ་བཞག ཛཿཧཱུྃ་བཾ་ཧོཿ དམ་ཚིག་པ་ལ་གཉིས་སུ་མེད་པར་ཐིམ། སླར་ཡང་ལྷ་དེ་དག་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ལྷ་རྣམས་ཀྱི་སྙིང་ཀར་ཨོཾ་ཨོཾ་ཧ་དཀར་པོ་རྡོ་རྗེ་སེམས་དཔའ། མགོ་བོར་ཨོཾ་ན་མ་ཧི་སོགས་ནས།
ཚིགས་ཆེན་བརྒྱད་ལ་ཨོཾ་ཕཊ། ཧཾ་ལྗང་གུ་རྟ་མཆོག་དང་། ཞེས་པའི་བར་བརྗོད་པས་ཡབ་ཀྱི་གོ་ཆ་བཅིང་བྱིན་གྱིས་བརླབས། སླར་ཡང་རང་གི་སྙིང་གའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱི་མཆོད། དེ་བཞིན་གཤེགས་པ་ཐམས་ཅད་ཀྱི་འདི་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་ཤྲཱི་ཙཀྲ་བཱི་ར་སྟཾ། ཨོཾ་ཀཱ་ཀཱ་སྱ་སོགས་ནས། བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་ཕྱི་ནང་གི་ལྷ་རྣམས་ལ་དབང་བསྐུར།
སྐུ་གང་། དྲི་མ་དག་ཆུ་ལྷག་མ་ཡར་ལུད་པ་ལས་རྣམ་སྣང་གི་རང་བཞིན་མཁའ་འགྲོ་མས་དབུར་བརྒྱན། ཨོཾ་བཛྲ་ཕཊ་ལཾ་པ་ཨ་བྷི་ཥིཉྩ་བཛྲ་རུ་ཥྱེ་ཧེ་ཞེས་པ་དང་དབྱངས་དང་། ཨོཾ་རཏྣ་མ་ལ་ཨ་བྷི་ཥིཉྩ་ཏྲཾ། ཞེས་བརྗོད་པ་ལ་རིན་པོ་ཆེ་འཕྲེང་བས་དབུ་རྒྱན་པ་བསམ་མོ། ། དེ་ནས་ཀུ་ཤའི་ཆུན་པའི་བརྒྱད་ལ་བསངས་ཆུ་གཏོར་ནས། སུམྦྷ་ནིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་། རྩ་བ་དང་རྩེ་མོ་མ་ཉམས་པ་འབག་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར།
ཨོཾ་ཀུ་ཤ་འདི་ནི་གཙང་ཞིང་དགེ ། ཧཱུྃ་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པའི་ས་ནི་དག་བྱེད་ཡིན། ། འདིས་བདག་ཅག་གི་བགེགས་དང་། མི་མཐུན་པའི་ཕྱོགས་ཐམས་ཅད་ལས་ཞི་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཨོཾ་བཛྲ་སཏྭ་ཨཱཿམ་མི་ཤཱིནྟཾ་ཀུརྦནྟུ་སྭཱཧཱ། ཞེས་བརྗོད་ཅིང་ཀུ་ཤའི་རྩེ་མོ་ཕྱོགས་གཡོན་བསྐོར་དང་། མཚམས་གཡས་བསྐོར་དུ་ཐབ་ཀྱི་ཕྱོགས་མཚམས་བརྒྱད་དུ་དབུལ། དེ་ནས་མདའ་སྟན་དང་ཚོན་སྐུད་མེ་ལོང་རྣམས་སྔར་བཀྲམ་ཟིན་པས་དེ་དག་གནས་ཁང་བརྒྱན་ཞིང་བསྲུང་བའི་ཕྱིར།
སུམྦྷ་ནི་ཚར་གཅིག་བརྗོད་པས། མདའ་སྟན་ཚོན་སྐུད་མེ་ལོང་སོགས་བྱིན་གྱིས་རླབས་ཅིང་བཀྲམ་པར་བསམ་མོ། ། དེ་ན་སྦྱིན་སྲེག་གི་གཞུང་རྣམས་སུ་གོང་མེ་སྦོར་བར་བཤད་ཀྱང་ཕྱག་ལེན་ལ་སྐབས་འདིར་མཛད་པ་སྤོར་སྡེ་སྦར་ནས་ཐབ་ལ་གཡོན་ཕྱོགས་ནས་ལན་གསུམ་བསྐོར་ཞིང་། འདིའི་སྐབས་ཀྱིས་སྐོར་བ་ཐམས་ཅད་གཡོན་བསྐོར་ཁོ་ནའོ། ། ཨོཾ་ཧེ་རུ་ཀ་མ་ཧཱ་བཛྲ་ཛྭ་ལ་ཛྭ་ལ་ཧཱུྃ་ཧཱུྃ། ཞེས་པས་ཐབ་ནང་གི་ཏིང་ལོ་སྦར་ཞིང་། མེ་ནི་རྡོ་ནང་ལྕགས་རྩུབ་པ་ལས་བྱུང་བ་མ་ཡིན་པ་རྒྱུན་བཞག་གི་མེའམ། འོ་མ་ཅན་རྩུབ་པ་སོགས་ལས་བྱུང་བའོ། ། ཕུས་མི་བཏབ་རླུང་གཡབ་ཀྱི་སྦྱར་རོ། ། དེ་ནས་ཡམ་ཤིང་།
གཞན་དང་བཅས་པས་མེ་ལེགས་པར་འབར་དུ་བཅུག་ཅིང་མར་བླུག་གཟར་གསུམ་ནང་ཛྭ་ལའི་སྔགས་ཀྱི་མེ་གསོ། དེ་ནས་མེ་ལྷ་ནང་དེའི་ཐུགས་ཀའི་ལྷ་ཐམས་ཅད་ཀྱི་ལྗགས་དང་། དགང་བླུགས་ཀྱི་ནང་དུ་ཨོཾ་ཡི་གེ་མཚན་པར་བསམ་ལ། ཨོཾ་ཨགྷ་ནེ་སྭཱཧཱ། ཨོཾ་ཌ་ཀི་ནི་ཛི་ན་ཛིཀ་སྭཱཧཱ། ཨོཾ་ཨགྷ་ནེ་ཡེ་དི་བྱ་དི་བྱ་བི་ཤུདྡྷེ་མ་ཧཱ་ཤྲཱི་ཡེ། ཧ་བྱ། ཀ་བྱ། བ་ཧ་ན་ཡ། བདག་དང་སེམས་ཅན་ཐམས་ཅད་སྡིག་སྒྲིབ་དམ་ཚིག་ཉམས་ཆགས་སྔགས་ལྷག་ཆད་ཀྱི་ཉེས་པ་ཐམས་ཅད་ཤནྟིཾ་ཀུ་རུ་སྭཱཧཱ།
ཞེས་པ་ལན་གསུམ་གྱི་བྱོན་ཟན་དབུལ། དགང་བླུགས་ཁ་སྦྱར་ལ་ཐབ་ལ་ལན་གསུམ་བསྐོར། དེ་ནས་ལག་པ་གཉིས་ཀྱི་མཆོད་ཡོན་དང་པོ་བསང་ཆུ་བཟུང་ནས་ཐབ་དུ་ཅུང་ཟད་བླུག་ལ། ཨོཾ་ཧེ་རུ་ཀ་མ་ཧཱ་བཛྲ་ཨགྣེ་ཡེ་པྲ་ཝ་ར་ཁརྐ་ར་པྲ་ཏིཙྪ་སྭཱཧཱ། ཞེས་དང་མཆོད་ཡོན་གཉིས་པ་ནས་གོང་བཞིན་ཅུང་ཟད་ཕུལ་ལ། ཨོཾ་ཧེ་རུ་ཀ་མ་ཧཱ་བཛྲ་ཨགྣེ་ཡེ་ཨི་མཾ་ཨརྒྷཾ་མ་ཡ་དཏྟེ་གྲྀཧྣ་སིདྡྷི་པྲ་མཙྪ་སྭཱཧཱ། ཞེས་བརྗོད་ཞབས་བསིལ་ཕུལ་བར་བསམ་ཞིང་། ཨོཾ་ཧེ་རུ་ཀ་མ་ཧཱ་བཛྲ་ཨགྣེ་ཡེ་ཨི་མཾ་པཱ་དྱཾ་མ་ཡ། སོགས་གོང་བཞིན་དེ་བཞིན་དུ་གོང་འོག་འདྲ་བ་ལ། བཛྲ་པུཥྤེ།
བཛྲ་དྷུ་པེ། བཛྲ་ཨཱ་ལོ་ཀེ བཛྲ་གནྡྷེ། བཛྲ་ནཻ་ཝི་དྱ། བཛྲ་ཤཔྟ་མ་ཡ་དཏྟཾ་གྲྀཧྣ་སིདྡྷི་མེ་པྲ་ཡཙྪ་སྭཱཧཱ། ཅེས་རོལ་མོ་དང་བཅས་པས་ཕྱི་མཆོད་ནང་མཆོད་མཐེབ་སྲིན་གྱི་གཏོར་ལ། ཨོཾ་ཧེ་རུ་ཀ་མ་ཧཱ་བཛྲ་ས་པ་ཀ་ཨནྣེ། ཨོཾ་ཨཱཿཧཱུྃ་ཞེས་པས་ཕུལ་པ་རྡོ་རྗེ་དྲིལ་བུ་འཛིན་པས། ཚངས་པ་འཇིག་རྟེན་མགོན་གྱིས་སྲས། ། མེ་ལྷའི་རྒྱལ་པོ་དྲང་སྲོང་མཆོག །
འབྱུང་པོ་ཡོངས་སུ་སྐྱབས་པའི་ཕྱིར། ། ཐུགས་རྗེའི་དབང་གི་སྐུ་སྤྲུལ་པ། ། རིགས་སྔགས་གྲུབ་བའི་དྲང་སྲོང་ཚུལ། ། ཉོན་མོངས་བསྲེག་པའི་ཤེས་རབ་འོད། ། ཀལྤའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་ཆིབས། ། རིགས་སྔགས་གསུང་གི་བགྲང་ཕྲེང་འཛིན། ། ཉེས་པའི་སྐྱོན་བྲལ་ཚངས་སྤྱོད་པ། ། བདུད་རྩི་བཅུད་ལྡན་གྷུནྜེ་བསྣམས། །
ཆོས་ཀྱི་བདུད་རྩི་ཡོངས་ལ་བསིལ། ། འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། ཤེས་རབ་ཆེན་པོས་བདག་མེད་ཐུགས་ཆུད་ཅིང་། ། ཐུགས་རྗེ་ཆེན་པོས་འགྲོ་བ་ཀུན་སྒྲོལ་ཡང་། ། ཐབས་ལ་མཁས་པས་དྲང་སྲོང་ཆ་ལུགས་འཛིན། ། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་རབ་སྩོལ་བ། །
བདག་གཞན་འབྱོར་པའི་ས་ལ་བཞུགས། ། ཚངས་སྲས་མཆོག་ལ་ཕྱག་འཚལ་ལོ། ། ཞེས་པས་བསྟོད། དེ་ནས་སྲེག་རྫས་འབུལ་བ་ནི། ཡམ་ཤིང་ནས་ཛ་ཏི་ལ་སོགས་པ་འབྲུ་སྣ་ཚོགས་ཀྱི་བར་རིམ་བཞིན་ལག་པ་གཡོན་ནས་བཟུང་ལ་གཡས་པས་མཐེབ་སྲིན་གྱིས་སྟེང་ནས་བླང་ཞིང་ཅུང་ཟད་བསྐོར་ཏེ། མཆོག་སྦྱིན་གྱི་ཕྱག་རྒྱས་དབུལ་ལོ། ། ཡམ་ཤིང་ལ། ཨོཾ་བཛྲ་ཛྭ་ལ་ཡེ་སྭཱཧཱ། མར་ལ། ཨོཾ་ཨགྣ་ཡེ་སྭཱཧཱ།
ཏིལ་ལ། ཨོཾ་སརྦ་པཱ་པཾ་ད་ཧ་ན་བཛྲ་ཡ་སྭཱ་ཧཱ། ཤ་ལྔ་བདུད་རྩིའི་ལྔ་ལ། ཨོཾ་ཧེ་རུ་ཀ་མ་ཧཱ་བཛྲ་ཨགྣེ་སྭཱཧཱ། ཟས་མཆོག་ལ། ཨོཾ་སརྦ་སཾ་པ་དེ་སྭཱཧཱ། ཀུ་ཤ་ལ། ཨོཾ་བཛྲ་ཨ་པྲ་ཏི་ཧ་ཏ་བཛྲ་ཡ་སྭཱཧཱ། དུར་བ་ལ། ཨོཾ་བཛྲ་ཨཱ་ཡུ་ཥེ་སྭཱཧཱ།
ནས་ལ། ཨོཾ་མ་ཧཱ་བཱེ་གཱ་ཡ་སྭཱཧཱ། གྲོ་ལ། ཨོཾ་བཛྲ་གྷསྨ་ར་ཡ་སྭཱཧཱ། སོ་བ་ལ། ཨོཾ་བཛྲ་བི་ཛཱ་ཡ་སྭཱཧཱ། འབྲས་ལ། ཨོཾ་བཛྲ་པུཥྚ་ཡ་སྭཱཧཱ། སྲན་མ་ལ། ཨོཾ་མ་ཧཱ་བཱ་ལཱ་ཡ་སྭཱཧཱ།
ཛ་ཏི་ལ་སོགས་པ་འབྲུ་སྣ་ཚོགས་ལ། ཨོཾ་མཱ་ཧ་ཤྲཱི་བ་ལ་བཏྟི་ནི་སྭཱཧཱ། ཞེས་པས་བསྲེག་རྫས་རྣམས་སྔགས་དང་བཅས་པ་ལན་བདུན་རེའི་མཇུག་ཏུ། བདག་དང་སེམས་ཅན་ཐམས་ཅད་ཀྱིས་སྡིག་སྒྲིབ་དམ་ཚིག་ཉམས་ཆགས་སྔགས་ལྷག་ཆད་ཀྱི་ཉེས་པ་ཐམས་ཅད་ཤིནྟཾ་ཀུ་རུ་སྭཱཧཱ། ཞེས་པའི་སྤེལ་ཚིག་བརྗོད་ཅིང་དབུལ། དེ་ནས་མེ་ལྷ་གོང་བཞིན་སྔགས་ཐོག་མཐའ་སྦྱར་པའི་པུཥྤེ་ནས། ཤཔྟའི་བར་གྱིས་རོལ་མོ་དང་བཅས་པས་ཕྱི་མཆོད་ནང་མཆོད། རྡོ་རྗེ་དྲིལ་བུ་འཛིན་པས་བསྟོད་པ་རྣམས་བྱས་ལ་མར་བླུག་གཟར་གང་ཐབ་ནང་དུ་བླུགས་ལ་མཆོད་ཡོན་གསུམ་མི་ཕུལ། ཨོཾ་ཧེ་རུ་ཀ་མ་ཧཱ་བཛྲ་ཛྭ་ལ་ཛྭ་ལ་ཧཱུྃ་ཧཱུྃ། མེ་ལྷ་ཐུགས་ཀའི་དཀྱིལ་འཁོར་དང་བཅས་པ་འབར་བའི་རྣམ་པར་གྱུར།
ཅེས་བརྗོད་པ་རྣམས་ཀྱི་འཇིག་རྟེན་པའི་མེ་ལྷ་མཆོད་ལ། ༈ །གསུམ་པ་འདས་པའི་མེ་ལྷ་མཆོད་པ་ནི། སླར་མི་དགོས་པའི་ཕྱིར་བུད་ཤིང་རྩིག་པ་དང་མཆོད་པ་བསྲེག་རྫས་རྣམས་ཁ་ཅུང་ཟད་གསོས་ལ། མཆོད་པ་དང་བསྲེག་རྫས་རྣམས་གོང་བཞིན་བྱིན་རླབས་བྱས། དེ་ནས་ཐབ་ལ་བསང་ཆུ་གཏོར་ཞིང་། སུམྦྷ་ནིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཞེས་པ་བསྲུང་འཁོར་བསྐྱེད་པ་ནི། ཉི་མ་དང་རོའི་གདན་ལ་ཞབས་གཡོན་བརྐྱང་སྟེ།
གཡས་བསྐུམ་པས་མེ་འབར་བའི་དབུས་ན་བཞུགས་པའོ། ། ཞེས་པའི་བར་ལྷ་སྟ་གོན་བཞིན་བསྐྱེད་ནས། དུར་ཁྲོད་བརྒྱད་ཀྱི་ཚོམ་བུའི་མགོ་སྔགས་མི་དགོས། སྟེང་གི་ཆ་ལ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། དུར་ཁྲོད་བརྒྱད་དུ་ཆོས་སྐྱོང་བ་དང་། འཇིག་རྟེན་སྐྱོང་བ་རྣམས་དང་ཡུལ་ཉི་ཤུ་རྩ་བཞིའི་དཔའ་བོ་དང་རྣལ་འབྱོར་མ་དང་ཕྱོགས་སྐྱོང་བ་ཆེན་པོ་བཅུ་འཁོར་དང་བཅས་པ་རྣམས་གསལ་བར་བཞུགས་པར་གྱུར། དེ་ནས། ལྷ་རྣམས་ཀྱི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་ཡབ་རྣམས་ཀྱི་སྙིང་གར་ཨོཾ་ཧ་དཀར་པོ། སོགས་ནས། ཡབ་རྣམས་ཀྱི་གནས་སུ་ཡུམ་དང་།
ཡུམ་རྣམས་ཀྱི་གནས་སུ་ཡབ་གཉིས་སུ་མེད་པར་གྱུར། ཞེས་པའི་བར་གྱི་སྒྲུབ་ཐབས་བཞིན་གོ་ཆ་གཉིས་བཀོད། རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་སྔགས་སྐྱེས། ཞིང་སྐྱེས། ལྷན་སྐྱེས་ཀྱི་འཁོར་ལོ་སྡོམ་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་ཕཻཾ་བཛྲ་ས་མ་ཛཿ དེ་ནས་རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། སོགས་ཤླཽ་ཀ་གསུམ། ཨོཾ་བཛྲ་ཧེ་རུ་ཀ་ཨེ་ཧྱེ་ཧེ་བྷ་ག་ཝན་ཨེ་ཧེ་ཀཱ་ཡ་ཝཀྩིཏྟ་ས་མ་ཡེ་ནཱ་ཙཱ་པནྩ་ཨ་མྲི་ཏེ་ཨརྒྷཾ་པྲ་ཏིཙྪ་པཾ་པུ་ཛཾ་པྲ་ས་ར་ཡ། ཞེས་པས་ཡེ་ཤེས་པ་སྤྱན་དྲངས།
སྒྲུབ་ཐབས་ཀྱི་ཚོགས་ཞིང་ལྟར་ཕྱི་ནང་ཡིད་འབྱུང་གིས་མཆོད། ཨོཾ་སརྦ་ཏ་ཐཱ་ག་ཏ་ཤྲཱི་ཙནྜ་སཾ་བྷ་རི་མཎྜལ་ལ་ཙཀྲ་སརྦ་བཱི་ར་ཡོ་གི་ནི་ཛྙ་ན་ཨགྣི་ཡེ་དི་བྱ་དི་བྱ་བི་ཤུདྡྷེ་སྭཱཧཱ་ཤྲཱི་ཡེ་ཧ་བྱ་ཀ་བྱ་བ་ཧ་ན་ཡ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆགས་སྔགས་ལྷག་ཆད་ཀྱིས་ཉེས་པ་ཐམས་ཅད་ཤིནྟཾ་ཀུ་རུ་སྭཱཧཱ། ཞེས་ལན་གསུམ་གྱི་གོང་བཞིན་མར་གྱི་བྱོན་ཀུན་དབུལ། དགང་བླུགས་ཁ་སྦྱར་ལ་ཐབ་ལ་ལན་གསུམ་བསྐོར་ན། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། ཨོཾ་ཡོ་ག་ཤུདྡྷ་སརྦ་དྷརྨ་ཡོ་ག་ཤུདྡྷོ྅ཧཾ། ཡེ་ཤེས་ཀྱི་རྣལ་འབྱོར་གྱི་ངོ་བོར་ཆོས་ཐམས་ཅད་རྣམ་པར་དག་ལ། བདག་ཀྱང་དེའི་ངོ་བོར་རྣམ་པར་དག་གོ ། སྔགས་བཅས་པ་ལན་གསུམ་བརྗོད་ཅིང་ལག་པར་པད་སྐོར་འཁྱུད་རྒྱ་ལན་གསུམ་བྱའོ། །
སླར་ཡང་རང་གི་སྙིང་ག་ནས་འོད་ཟེར་འཕྲོས་པས་དབང་གི་ལྷ་འཁོར་ལོ་བདེ་མཆོག་གི་དཀྱིལ་འཁོར་དཔའ་བོ་དང་རྣལ་འབྱོར་མའི་ཚོགས་ཀྱི་སྐོར་བ་ཕཻཾ་བཛྲ་ས་མཱ་ཛཿ གོང་བཞིན་ཕྱི་ནང་ཡིད་བྱུང་གི་མཆོད། དེ་བཞིན་གཤེགས་པ་ཐམས་ཅད་ཀྱི་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱི་རིན་པོ་ཆེའི་བུམ་པ་བདུད་རྩི་གང་བ་ཐོགས་ནས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱི་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡི། ། དེ་བཞིན་བདག་གི་དབང་བསྐུར་རོ། ། ཨོཾ་ཤྲཱི་ཙཀྲ་བཱི་ར་སཏྭཾ། ཀཱ་ཀཱ་སྱེ།
ཨཱུ་ལཱུ་ཀ་སྱེ། ཤྭ་ནཱ་སྱེ། པཱུ་ཀ་ར་ཡེ། ཡ་མ་དཱ་དྷཱི་ཡེ། ཡ་མ་དུ་ཏཱི་ཡེ། ཡ་མ་དིཥྚིཎྱེ། ཡ་མ་མ་ཐཱ་ནཱི་ཡེ། བཛྲི་བྷཱ་ཝཱ་ཨ་བྷི་ཥིནྩ་ཧཱུྃ། ཞེས་གསུངས་ཤིང་། ཞེས་པ་ནས།
དོན་ཡོད་གྲུབ་པའི་དབུར་བརྒྱན། ཞེས་པའི་བར་སྒྲུབ་ཐབས་བཞིན། དེ་ནས་སྔགས་མཆོད། ཕྱི་མཆོད། ནང་བསངས་བ། ཡིད་འབྱུང་བསྟོད་པའི་མཆོད་པ་རྣམས་སྒྲུབ་ཐབས་བཞིན་ལ་ཕྱི་མཆོད་དང་། བསྟོད་པ་ལ་རོལ་མོ་བྱའོ། ། དེ་ནས་བསྲེག་རྫས་འབུལ་བ་ནི། དཀྱིལ་འཁོར་གྱི་ལྷ་ཐམས་ཅད་ལ་དུས་གཅིག་ཏུ་ཕུལ་བར་བསམ་བཞིན། ཨོཾ་སརྦ་ཏ་ཐཱ་ག་ཏ་ཤྲཱི་ཙཀྲ་སམྦ་ར་མཎྜལ་ལ་ཙཀྲ་སརྦ་བཱི་ར་ཡོ་གི་ནི་ཨོཾ་བཛྲ་ཛྭ་ལ་ཡ་སརྦ་པ་པཱཾ་ཤིནྟཾ་ཀུ་རུ་ཡེ་སྭཱཧཱ།
ཞེས་པ་བསམ་ཤིང་དང་། དེ་བཞིན་ཐོག་མཐའ་གཉིས་འདྲ་བ་ལ་བར་དུ་མར་སོགས། རྫས་སོ་སོའི་སྔགས་བཅུ་དྲུག་ལ་འབུམ། བསྙེན་པ་ཁ་གསོའི་སྐབས་སུ་ཏིལ་ལམ་ཡུངས་དཀར་གང་རུང་ལ་བཅུ་ཆའི་གྲངས་བདག་ཉིད་རྗེས་ས་ཆེན་འཕགས་པ་སོགས་ཀྱི་ལྷ་སྔགས་ལ་རྒྱས་བསྡུས་གསུམ་གསུམ་གསུངས་ཀྱང་། རྗེ་ས་ཆེན་གྱི་བསྡུས་པའི་ལྷ་སྔགས་ཡབ་ཀྱི་ཉེ་སྙིང་ཡི་གེ་བདུན་མ་ལ་བྱ་བར་གསུངས་པའི་བཅུ་ཆའི་ཕྱག་ལེན་ལ་ཡང་ཡི་གེ་བདུན་པ་ལ་མཛད། སྐབས་སྐབས་སུ་མེ་གསོ་བའི་ཕྱིར་ཡམ་ཤིང་དང་མར་ཇི་ལྟར་རིགས་པ་འབུལ། བསྲེག་རྫས་གཞན་རྣམས་བརྒྱ་དང་བཅུ་རེ་འབུལ་པ་དུས་གཅིག་ལ་ཕུལ་ན་མེ་མི་འབར་བའི་སྐྱོན་ཡོད་པས་གོང་འོག་སྐབས་སུ་གང་བབས་སུ་བཅུ་ཚན་བཅུ་གཅིག་འབུལ་བའི་བཅུ་ཚན་རེ་རེའི་ཐ་མ་ལ། བདག་དང་སེམས་ཅན་ཐམས་ཅད་སོགས་སྤེལ་ཚིག་ཅན་ལན་རེ་བརྗོད། ཐོག་མཐར་གཉིས་གོང་བཞིན་ལ་བར་གྱི་བཅུ་ཚན་དགུ་པོ་ཡི་གེ་བདུན་པ་འབའ་ཞིག་གི་འབུལ་ལོ། ། དེ་ཡང་བསྲེག་རྫས་རྣམས་དང་མར་དང་ཤ་ལྔ་བདུད་རྩི་ལྔ།
ཟས་མཆོག་གསུམ་ཞལ་དུ་ཀུ་ཤ་དུར་བའི་མྱུ་གུ་དབུའི་གཙུག་ཏོར་ལ། འབྲས་བུ་ལ་སོགས་པ་གོང་བུའི་རྫས་རྣམས་ཕྱག་ཏུ་ཕུལ་པར་བསམ་མོ། ། མཐར་གང་བའི་སྦྱིན་སྲེག་བྱོན་ཟན་བཞིན་མར་གྱི་ལན་བདུན་སྔགས་སྤེལ་ཚིག་དང་བཅས་པ་དབུལ། དེ་ནས་གོང་བཞིན་སྔགས་མཆོད་ཕྱི་ནང་གསང་བ་ཡིད་འབྱུང་བསྟོད་པ་རྐང་བརྒྱད་གཉིས་རྣམས་རོལ་མོ་དང་བཅས་པ་གོང་བཞིན་བྱའོ། ། གཏོར་མ་རྣམས་ཡི་དམ་ཆོས་སྐྱོང་སོགས་རང་གང་བྱེད་གཏོར་ཆོག་བཞིན་ཕུལ། དེ་རྫས་ཆོག་ནི། མཆོད་པ་རྣམས་ཁ་གསོས་ལ་སྦྱངས་བྱིན་རླབས་བསྡུས་པ་སྒྲུབ་ཐབས་ཀྱི་ཕྱི་མཆོད་བཞིན་བྱས་ཏེ། ཨོཾ་སརྦ་ཏ་ཐཱ་ག་ཏ་སོགས་མཚན་སྔགས་སྔོན་འགྲོའི་ཨརྒྷཾ་ནས། གྷནྜེ་ར་ཎི་རོལ་ཆེན་དང་བཅས་པ་ཕྱི་མཆོད། ཧཱུྃ་བཾ་ནས་དཔལ་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་ཞལ་དུ་མཆོད་པ་དམ་པ་འབུལ་ལོ། །
ཨོཾ་ཨཱཿཧཱུྃ། གིས་ནང་མཆོད། ཨོཾ་ཧྲཱི་ཧ་ཧ་སོགས་འཁྱུད་རྒྱ་དང་། ཨ་ནུ་རཱ་ག་སོགས་ཀྱི་མཉེས་མཆོད། ན་མོ་ཆོས་ཀྱི་དབྱིངས་ཀྱི་སོགས་སྔགས་དང་བཅས་པས་ཡིད་མཆོད། རོལ་མོ་དང་བཅས་པས་རྐང་བརྒྱད་གཉིས་ཀྱི་བསྟོད་པ་རྣམས་བྱས་ལ། ཡི་གེ་བརྒྱ་པ་ལན་གསུམ་གྱི་རྗེས་སུ། མ་འབྱོར་བ་དང་། སོགས་ཀྱི་ནོངས་པ་བཟོད་པར་གསོལ་ཞིང་ལྷག་ཆད་ཁ་བསྐང་། ཨོཾ་ཁྱེད་ཀྱི་སེམས་ཅན་དོན་ཀུན་མཛོད། །
སོགས་ཀྱི་རྗེས་སུ། ཨོཾ་ཧེ་རུ་ཀ་མུཿཡེ་ཤེས་པ་གཤེགས་དམ་ཚིག་པ་རང་ལ་གཉིས་སུ་མེད་པར་ཐིམ། ཞེས་བརྗོད་ཅིང་ལག་པ་གཡོན་པའི་མཐེབ་སྲིན་གྱིས་ཐལ་བ་ཅུང་ཟད་བླངས་ལ་དཔྲལ་བ། མགྲིན་པ། སྙིང་གར་རྣམས་སུ་ཐིག་ལེ་བྱའོ། ། འདས་པའི་མེ་ལྷ་མཆོད་པའོ།། ༈ །གསུམ་པ་རྗེས་ཀྱི་བྱ་བ་ནི། མར་བླུག་གཟར་གང་ཐབ་དུ་བླུག་ལ། ཨོཾ་ཧེ་རུ་ཀ་མ་ཧཱ་བཛྲ་ཛྭ་ལ་ཛྭ་ལ་ཧཱུྃ་ཧཱུྃ། མེ་ལྷ་ཞལ་གཅིག་ཕྱག་བཞི་ཕྱི་ནང་གི་ལྷ་དང་བཅས་པ་སྔར་བཞིན་གསལ་བ་དྭངས་ཤིང་ཐོགས་པ་མེད་པའི་སྐུ་ཅན་དུ་གྱུར།
དེ་ནས་བསྲེག་རྫས་ལྷག་མ་རྣམས་སོ་སོའི་སྔགས་དང་བཅས་པ་བདུན་རེ་མཇུག་ཏུ་སྤེལ་ཚིག་དང་བཅས་དབུལ། སླར་ཡང་། ཨོཾ་ཧེ་རུ་ཀ་མ་ཧཱ་བཛྲ་ས་པཱ་ཀ་ཨགྣེ་ཡེ་སྭཱཧཱ། ཞེས་པ་སྤེལ་ཚིག་དང་བཅས་པའི་མར་གྱི་གང་བའི་སྦྱིན་སྲེག་བདུན་ཕུལ་ལ། དེ་ནས་པུཥྤེ་ལ་སོགས་པ་གོང་བཞིན་གྱི་ཕྱི་མཆོད་རོལ་མོ་དང་བཅས་པ་ནང་མཆོད་བསྟོད་པ་རྣམས་གོང་བཞིན་བྱས། འཇིག་རྟེན་པའི་གཏོར་མ། སུམྦྷ་ནིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཿཧཱུྃ།
ལན་གསུམ་གྱིས་བྱིན་གྱིས་རླབས། ཨོཾ་ཧེ་རུ་ཀ་མ་ཧཱ་བཛྲ་ས་པཱ་ཀ་ཨགྣེ་ཡེ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿ སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བཱ་ལྱ་དི་སྭཱཧཱ། གསུམ་དང་། ཨིནྟྲ་ཡེ། ཨགྣེ། ཡ་མ་ཡེ། ནི་རི་ཏེ་ཡེ། བ་རུ་ཎ་ཡེ། བ་ཡ་བེ་ཡེ།
ཨི་ཤྭ་ར་ཡེ། ཨདྷཾ་མྦ་ཧ་མ། ཨ་ཏི་པྲ་ཏི་བྷྱཿ ས་པ་རི་ཝཱ་ར་ན་མ་སརྦ་སོགས་གསུམ་གྱི་ཕུལ་ལ་གོང་བཞིན་ཕྱི་ནང་བསྟོད་པ་རྣམས་ཀྱི་མཆོད། དེ་ནས། ཨོཾ་ཨགྣེ་ཡེ་ཛ་ཧི་ཛ་ཧི་སྱ་ཨརྠཱན་ཙཻ་ཝ་པ་ར་ཨརྠཱན་ཙི་སདྷཱི་ཏྭ་གཙྪ་ཧ་བྱ་བྷཱུ་ཀ་ཞེས་བརྗོད་ནས་སྦྱངས་ལ་ཕྱག་རྒྱ་ཕྱིར་དཀྲོལ་ཏེ། ཡེ་ཤེས་པ་གཤེགས་དམ་ཚིག་པ་རང་ལ་ཐིམ། སླར་ཡིག་བརྒྱ་ལན་གསུམ་དང་། མ་འབྱོར་བ་སོགས་ཀྱི་ལྷག་ཆད་ཁ་སྐང་། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས།
མེད་པ་ལ་གཤེགས་གསོལ། རང་གི་གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་སོགས་གོ་ཆ་གསུམ་དགོད་པ་མཚམས་རྔམས་སྔགས་ཀྱི་བསྲུངས་བ་དགའ་བ་གསུམ་དྲན་པ། དགེ་བ་འདི་ཡི་མྱུར་དུ་བདག ། སོགས་ནས། སྲིད་པ་གསུམ་འབར་སྐུ་ནི་སོགས་ཚིགས་བཅད་གཉིས་སྒྲུབ་ཐབས་བཞིན་བརྗོད་པའི་མཐར། བཀྲ་ཤིས་གང་ཞིག་སོགས་ཡི་དམ་ཆོས་སྐྱོང་གི་བཀྲ་ཤིས་རྒྱས་བསྡུས་སྐབས་དང་སྦྱར་ནས་བྱའོ། ། ཐུན་གཉིས་པ་ལེན་ལ་གོང་གི་ཕྱག་གཉིས་པའི་སྐུ་ཅན་དུ་གྱུར། ཞེས་པའི་རྗེས་སུ་གཏོང་སྐབས་རྗེས་སུ་ཕུར་གདབ་བསངས་ཆུ་གཉིས་སྒྲུབ་པ་རྣམས་ཉི་མ་ལྔ་ལ་ཚུགས་པའི་ཉིན་མིན་པ་མི་དགོས་པའི་མཆོད་རྫས་དང་བསྲེག་རྫས་བྱིན་རླབས་ནས་མཚམས་རེ་བྱའོ། ། ཕུར་གདབ་རྣམས་དང་མདའ་དྲ་སོགས་སྦྱིན་སྲེག་མ་གྲོལ་པ་བཞག གྲོལ་བའི་རྡོ་རྗེ་བཞག་པའི་གུང་མོ་གཉིས་སྦྱངས་པའི་ཕུར་བུ་རྣམས་འདོན་པའི་ཚུལ་བྱས་ལ།
ཨོཾ་བཛྲ་ཀཱི་ལི་ཀཱི་ལ་ཡ་ཅེས་པ་ཐེང་བཅུ་བརྗོད་པ་དང་བསྟུན་དངོས་སུ་སློབ་མས་ཕུར་བུ་རྣམས་ཕུར་གདབ་བཞིན་ཕྱོགས་གཡོན་བསྐོར་དང་། མཚམས་གཡས་བསྐོར། སྟེང་འོག་དང་བཅས་པ་བསྡུས། དེ་ནས་མདའ་དྲ་ཚོན་སྐུད་དང་བཅས་པ་བསྡུ་སྟེ་ཐལ་བ་རྣམས་རིན་པོ་ཆེའིི་སྣོད་དུ་བླུགས་ཏེ་རོལ་མོའི་སྒྲ་དང་བཅས་པའི་རྒྱ་མཚོར་བབ་པའི་ཆུ་བོར་དོར། མཆོད་རྫས་དམན་པ་རྣམས་ཀྱང་དེ་བཞིན་དུ་བྱས་པའི་ཆུ་ལ་གནས་པའི་སེམས་ཅན་རྣམས་ཀྱི་དོན་དུ་གྱུར་རོ། ། ཅེས་སློབ་དཔོན་སྤྱོད་པའི་རྡོ་རྗེའི་ལུགས་ཀྱིས་སྦྱིན་སྲེག་གི་ངག་འདོན་གསལ་བར་བཀོད་པ་འདི་ནི། འགྲེལ་ཚད་དོན་ལྡན་གོང་མ་རྣམས་ཀྱི་ཡིག་ཆ་རྣམས་དང་། ལྷག་པར་སྔགས་འཆང་ཆེན་པོའི་ནག་པོ་པའི་སྦྱིན་སྲེག་གི་ཐོ་ཙམ་གནང་འདུག་པ་ལ་གཞི་བྱས་ཤིང་། དེ་ཉིད་ཀྱི་ཞབས་ཏོག་ལ་དམིགས་ཏེ་ཅུང་ཟད་མི་གསལ་རྣམས་གསལ་བར་བཀོད་པ་ནི་དམིགས་པ་མེད་པའི་ཐུགས་རྗེ་དང་མཁྱེན་རབ་ཀྱི་མངའ་བདག་བཀའ་དྲིན་ཅན་གྱི་རྩ་བའི་བླ་མ་སྔགས་འཆང་ངག་གི་དབང་པོ་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་ཞབས་རྡུལ་སྤྱི་བོའི་གཙུག་ཏུ་གུས་པས་ལེན་པ། ས་སྐྱ་པ་གྲགས་པ་བློ་གྲོས་རྒྱལ་མཚན་དཔལ་བཟང་པོས་རིགས་དང་ཆོས་ཀྱི་བུ་ལ་བསམ་ཞིང་རང་ཉིད་ཀྱང་ཆོས་ཚུལ་འདི་ཉིད་ལ་སྔོན་གྱི་ལས་སྨོན་གྱི་ཤིན་ཏུ་དད་གུས་ཆེ་བ་དང་བཅས་ཏེ་རྒྱ་གར་ལུགས་ལ་རཀྵ་ས།
ཞེས་པ་སྲིན་པོ་དང་། རྒྱ་ནག་ལུགས་ལ་ཤིང་མོ་ཡོས་ལ་ཧོར་ཟླ་བཅུ་གཅིག་པའི་རྒྱལ་བ་དང་པོའི་ཚེས་ལ་དཔལ་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་ཀྱི་གཞི་ཐོག་བླ་བྲང་དུ་སུག་བྲིས་བགྱིས་པ་འདི་ལ་ཉེས་པའི་ཚོགས་མཆིས་ན་བླ་མ་དང་། དཔལ་ཧེ་རུ་ཀའི་ལྷ་ཚོགས་རྣམས་ཀྱི་བཟོད་པར་མཛད་དུ་གསོལ། སློབ་དཔོན་སྤྱོད་པའི་རྡོ་རྗེའི་ལུགས། ། ནག་པོའི་དཀྱིལ་འཁོར་ལྷ་ཚོགས་ཀྱི། ། ཞི་བའི་སྦྱིན་བསྲེག་ངག་འདོན་རྣམས། ། གསལ་བར་བཀོད་པའི་དགེ་བ་ཡི། ། བདག་གཞན་མ་གྱུར་སེམས་ཅན་རྣམས། ། སྒྲིབ་གཉིས་སྦྱང་ཤིང་ས་ལམ་དག ། རིམ་གྱི་བགྲོད་ནས་ཧེ་རུ་ཀའི། །
གོ་འཕང་མཆོག་ལ་འགོད་པར་ཤོག ། འདིས་ཀྱང་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག ། སརྦ་མངྒ་ལཾ། ཤུ་བྷཾ་མསྟུ་སརྦ་ཛ་ག་ཏཾ།། ༈ །ན་མོ་གུ་རུ་ཤྲཱི་ཙཀྲ་སཾ་བཱ་ར་ཡ། སྲིད་པའི་འཁོར་ལོ་ཟད་མི་ཤེས། ། ཟག་མེད་ཡེ་ཤེས་སུ་སྡོམ་པ། ། བླ་མ་ཧེ་རུ་ཀ་གསུམ་བདག ། བཏུད་དེ་ལས་གསུམ་སྦྱིན་སྲེག་བཤད། ། དེ་ལ་འདིར་ཇི་སྐད་དུ།
བྱང་ཆུབ་སེམས་དཔའ་ཞི་བ་འཚོ། ། སྙིགས་དུས་སླར་ཡང་མི་ཡི་ཟོལ། ། སྔགས་འཆང་གྲགས་པ་བློ་གྲོས་ཞེས། ། འཇམ་མགོན་ཨ་མེས་ཞབས་ཀྱི་བཀའ། ། གནང་པ་ལྟར་ལུང་གི་སྒྲུབ་ནུས་དང་དངོས་པོའི་ཆོས་ཉིད་མངོན་སུམ་པ་དེ་ཉིད་ཀྱི་ཞལ་སྒོ་ནས་བྱོན་པའི་དཔལ་འཁོར་ལོ་བདེ་མཆོག སློབ་དཔོན་ནག་པོ་ཞབས་ལ་ཧེ་རུ་ཀ་ཉིད་ཀྱི་མངོན་སུམ་དུ་བཀའ་གནང་ཐོབ་པའི་གཞུང་དྲུག་གྲས་སྦྱིན་སྲེག་ལས་ཞི་བའི་བསྐོར་ནག་འགྲོས་གཏན་འབེབས་གནང་བ་ཉིད་ལས་ཞི་རྒྱས་དབང་དྲག་བཞི་མི་འདྲ་བའི་ཁྱད་ཆོས་རྣམས་བླ་ཆེན་འཕགས་པ་རིན་པོ་ཆེའི་གསུང་ལས། ཉུང་ངུར་བཏུས་ནས་བྲིས་བར་བྱ་སྟེ། དཔལ་འཁོར་ལོ་སྡོམ་པའི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་ལྡན་པ་བསྐྱེད་པའི་རིམ་པའི་ཏིང་འཛིན་བརྟན་པ་དང་ལྡན་ཞིང་བསྙེན་པ་སྔོན་དུ་སོང་བས་སྔགས་ཀྱི་ནུས་པ་བྱུང་བ་དང་། མཆོག་དང་ཐུན་མོང་གི་དངོས་གྲུབ་སྒྲུབ་པའི་ཕྱིར། སྦྱིན་སྲེག་གི་ཆོ་ག་བརྩམ་པར་བྱ་སྟེ།
དེ་ལ་སློབ་དཔོན་སྤྱོད་པའི་རྡོ་རྗེའི་ཞལ་སྔ་ནས། སྦྱིན་སྲེག་རྣམ་པ་གསུམ་དུ་བསྡུས་ཏེ། བླ་ན་མེད་པ་དང་། ནང་དང་ཕྱིའོ། ། བླ་ན་མེད་པ་དེ་ཡང་། རྣམ་པ་གསུམ་སྟེ། སྡོམ་འབྱུང་གི་དགོངས་པ་ནི། རྣམ་པར་མི་རྟོག་པའི་ཡེ་ཤེས་ཀྱི་མེ་ཀུན་ནས་འབར་བ་དང་བཅས་པའི་ཆོས་ཀྱི་དབྱིངས་ཀྱི་ཐབ་ཁུང་དུ། ཞི་གནས་དང་ལྷག་མཐོང་དག་གི་དགང་གཟར་དང་བླུགས་གཟར་དག་གིས་ཁམས་གསུམ་པའི་སེམས་ཅན་དང་སེམས་བྱུང་བའི་རྣམ་པར་རྟོག་པ་མ་ལུས་པའི་བསྲེག་རྫས་ཀུན་ནས་བསྲེག་པར་བྱེད་པ་བསམ་གྱི་མི་ཁྱབ་པའི་སྲེག་བླུགས་དང་། ཕྱག་ཆེན་ཐིག་ལེའི་དགོངས་པ་ནི།
རྗེས་སུ་ཆགས་པ་ཆེན་པོའི་ཡེ་ཤེས་ཀྱི་མེ་ཀུན་ནས་འབར་བ་དང་བཅས་པའི་བྷ་གའི་དཀྱིལ་འཁོར་ཡོངས་སུ་སྦྱངས་པའི་ཐབ་ཁུང་དུ་རྡོ་རྗེའི་ཐུགས་གཟར་གྱིས་བྱང་ཆུབ་སེམས་ཀྱི་བསྲེག་རྫས་བླུགས་པར་བྱེད་པ་བདེ་བ་ཆེན་པོའི་བསྲེག་བླུགས་དང་། རྡོ་རྗེ་མཁའ་འགྲོའི་དགོངས་པ་ནི། དྲི་མ་མེད་ཅིང་རབ་ཏུ་གསལ། ཡེ་ཤེས་ཀྱི་རྣམ་པར་འབར་བ་དང་བཅས་པའི་སྤྲུལ་པ་ལ་སོགས་པའི་འཁོར་རྣམས་ཀྱི་ཐབ་ཁུང་དུ་ར་པཱི་ནི་དང་། ལ་ལ་ནཱའི་བླུགས་གཟར་དང་། དགང་གཟར་དགེས་ཁམས་ཡོངས་སུ་དག་པའི་བསྲེག་རྫས་བླུགས་པར་བྱེད་པ་དག་བྱིན་གྱིས་རླབས་པའི་བསྲེག་བླུགས་དང་། ཡེ་ཤེས་ཐིག་ལེའི་དགོངས་པ་ནི། གཏུམ་མོའི་མེ་འབར་བ་དང་བཅས་པའི་ལུས་ཀྱི་ཐབ་ཀྱི་ཁའི་ཧོཾ་ཁུང་དུ་ལག་པ་གཉིས་ཀྱི་དགང་གཟར་བླུགས་གཟར་དག་གི་བཟའ་བ་དང་བཏུང་བའི་བསྲེག་རྫས་བླུགས་པར་བྱེད་པ་འདི་ནི་ནང་གི་བདག་ཉིད་ཀྱི་སྦྱིན་བསྲེག་ཡིན་ནོ། ། འདིར་ལས་དང་པོ་པའི་བྱ་བའི་རིམ་པ་ཡིན་པའི་ཕྱིར། ཕྱིའི་སྦྱིན་བསྲེག་ཅི་ལྟར་བྱ་བའི་ཚུལ་བརྗོད་པར་བྱའོ། །
དེའང་དབེན་ཞིང་ཡིད་དུ་འོང་བ་ལ་ཕུན་སུམ་ཚོགས་པའི་ས་ཕྱོགས་སུ་ཇི་སྐད་བཤད་པའི་མཚན་ཉིད་དང་ལྡན་པའི་སའི་ཆོ་ག་བྱ་སྟེ། དུས་བཟང་པོ་ལ་བབ་པའི་ཚེ་སྦྱིན་བསྲེག་བྱ་བའི་ཐབ་ལ་སོགས་པའི་མཚན་ཉིད་ནི། དེ་ལ་ཕྱོགས་ནི་ཡོན་གྱི་བདག་པོ་ལ་སོགས་པའི་དོན་དུ་དེ་ཉིད་ཀྱི་གནས་ཀྱི་ཕྱོགས་དང་། རང་གི་དོན་ལ་ནི་རྩ་བའི་དཀྱིལ་འཁོར་གྱི་ཕྱོགས་རྣམས་སུ་བྱའོ། ། ཁ་ལྟ་བའི་ཕྱོགས་ནི་དཀྱིལ་འཁོར་དང་འབྲེལ་བ་ཐབ་ཁུང་གི་ཤར་དུ་གནས་ནས། དཀྱིལ་འཁོར་དང་ཐབ་ལ་ཕྱོགས་པའི་ཕྱིར་ནུབ་ཏུ་བལྟའོ། ། གཞན་རྣམས་ལའང་འདིའི་ཚུལ་གྱི་བྱའོ། ། དཀྱིལ་འཁོར་དང་མ་འབྲེལ་བ་རྣམས་ནི་ཞི་བ་ལ་ཤར་དང་། རྒྱས་པ་ལ་བྱང་དུ་ལྟ་བ་ལ་སོགས་པ་ཉིད་དོ། ། དབྱིབས་ནི་ཚུལ་གཞན་ལས་དབང་དུ་བྱ་བ་ལ་ཟླ་གམ་དང་།
དྲག་པོ་ལ་གྲུ་གསུམ་དུ་གསུངས་ཀྱང་། འདིར་དབང་དུ་བྱ་བ་ལ་གྲུ་གསུམ་དང་། དྲག་པོ་ལ་ཟླ་གམ་དུ་གསུངས་པ་ནི། མེ་དང་རླུང་དག་པ་འོད་དཔག་མེད་དང་། དོན་གྲུབ་པའི་ལས་དེ་དག་འགྲུབ་པ་ལ་དགོངས་ཏེ། རྒྱུད་སྡེ་གཞན་ལས་ཀྱང་འདི་ལྟར་འབྱུང་ངོ་། ། ཞི་བའི་བུད་ཤིང་འོ་མ་ཅན་གྱི་རྩེའི་ཆ་ལས་བྱུང་བ། མེ་བྲམ་ཟེའི་རྒྱུན་བཞག རྒྱས་པའི་བུད་ཤིང་འབྲས་བུ་ཅན་གྱི་རྐད་པའི་ཆ། མེ་རྒྱལ་པོའི་ཐབ།
དབང་གི་བུད་ཤིང་མེ་ཏོག་དམར་པོ་འབར་བའི་ཤིང་། མེ་སྨད་ཚོང་མའི་ཁྱིམ། དྲག་པོའི་བུད་ཤིང་ཚེར་བ་ཅན་གྱི་རྩ་བའི་ཆ། མེ་ཤན་པའི་ཁྱིམ་ནས་བྱུང་བའོ། ། ལས་དང་འབྲེལ་བའི་བུད་ཤིང་དེ་དག་མ་རྙེད་ན་ཅུང་ཟད་བསྲེ་བའམ། གང་རྙེད་པའི་བུད་ཤིང་དེར་མོས་ཏེ་སྦོམ་ཕྲ་དང་། རིང་ཐུང་ཐབ་དང་འཚམས་པར་བྱའོ། ། མེ་དེ་དག་མ་རྙེད་ན་ཞི་བ་ལ་ཤིང་འོ་མ་ཅན་རྩུབ་ལས་བྱུང་བའམ། དགོན་པའི་མེའམ། རྒྱས་ལ་ལྕགས་སམ།
མེ་ཤེལ་ལས་བྱུང་བའི་མེའམ། དགེ་འདུན་གྱི་གནས་ལས་བྱུང་བའི་མེའམ། དབང་དུ་བྱ་བ་ལ། མེ་ཏོག་དམར་པོ་ཅན་གྱི་ཤིང་རྩུབས་ལས་བྱུང་བའམ། ལམ་དུ་བུས་པ་ལས་བྱུང་བའི་མེ་དང་། དྲག་པོ་ལ་རྡོ་རྩུབ་པ་ལས་བྱུང་བའམ། རོ་བསྲེགས་པའི་མེ་ལས་བྱའོ། ། ཡང་ན་ཇི་ལྟར་རྙེད་པ་ལས་བྱས་ཀྱང་ཉེས་པ་མེད་དོ། ། ཡམ་ཤིང་ནི་བུད་ཤིང་གི་རྒྱུ་ལས་བྱུང་བ་དེའི་ཚད་ལས་ཅུང་ཟད་ཐུང་ཞིང་ཕྲ་བ་ལ་མར་དང་སྦྲང་རྩི་དང་དྲི་བཟང་པོས་བྱུག་གོ ། དྲག་པོ་ལ་ནི་ཁྲག་དང་དུག་དང་ཞག་གི་བྱུག་པར་བྱའོ། །
ཐབ་ཆུང་བ་ལ་རྒྱར་ཁྲུ་གང་དང་། དེ་བཞིན་དུ་ཁྲུ་གཉིས་པ་ནས་ཤིན་ཏུ་ཆེ་བ་ལ་ཁྲུ་བཅུ་དྲུག་པའི་བར་དུ་བྱ་ཞིང་། ཟབས་སུ་དེའི་ཕྱེད་དང་ལྡན་པར་བྱའོ། ། ཐབ་ཁུང་གང་པ་ལ་སོར་བཞིའི་ཁ་ཕྱེད་ཕྱིར་བསྐྱེད་ལ། པདྨའི་ཕྲེང་བ་དང་། དེའི་ཕྱིར་རོལ་དུ་འཕང་དང་ཞེང་དུ་སོར་བཞིའི་སའི་མུ་རན་བརྩིགས་པ་ལ་གྲི་གུག་གི་ཕྲེང་བ་དགོད་པར་བྱའོ། ། དེའི་ཡང་ཕྱི་རོལ་དུ་ཞེང་སོར་བཞི་པ་ལ་འཕང་དུ་སོར་གཉིས་པའི་ལས་ཀྱི་ཁ་ཁྱེར་བརྩིགས་པ། ཞི་བ་ལ། རྡོ་རྗེ་ཁ་ཟུམ་པ་དང་གྲགས་པའི་མཚན་ཅན་གྱིས་དེའི་ཕྱི་གྲུ་བཞི་ཟླ་ཕྱེད་རྡོ་རྗེ་དང་བཅས་པ་ལས་གཞན་མ་གསུངས། འཕགས་པ་རིན་པོ་ཆེ་དང་།
རྒྱས་པ་རིན་པོ་ཆེ་དང་། དབང་དུ་བྱ་བ་ལ་པདྨ་དམར་པོ་དང་། དྲག་པོ་ལ་རྡོ་རྗེ་རྩེ་གསུམ་པ་གདེངས་པའི་ཕྲེང་བ་བྲི་བར་བྱའོ། ། དེ་བཞིན་དུ་ཁྲུ་གཉིས་པ་ནས་བཅུ་དྲུག་པའི་བར་གྱི་ཐབ་ཁུང་ལ་ནི་སོར་བརྒྱད་པ་ནས་སོར་དྲུག་ཅུ་རྩ་བཞི་པའི་བར་གྱི་ཁ་ཁྱེར་ལ་སོགས་པ་བསྐྱེད་དེ་སྔ་མའི་ཚུལ་གྱིས་བྱའོ། ། ཐབ་ཀྱི་དབུས་སུ་དེ་དང་འཚམས་པའི་སྣ་ཚོགས་པདྨ་འདབ་མ་བརྒྱད་པ་བྲིས་པའི་ལྟེ་བར་ཉི་མའི་དཀྱིལ་འཁོར་གྱི་སྟེང་དུ་གཙོ་བོའི་མཚན་མ་རྡོ་རྗེ་དང་། ཡུམ་གྱི་ཕྱག་མཚན་རྡོ་རྗེ་ཕྱེད་པས་ཡུ་བ་བྱས་པས་ལས་ཀྱི་ཁ་ཁྱེར་གྱི་ཕྱི་རོལ་དུ། ཐབ་དང་འཚམས་པའི་ཚད་གཞལ་ཏེ། རྭ་བ་ཀ་བ་རྩིབས་དང་བཅས་པའི་འཁོར་ལོ་རིམ་པ་གསུམ་ལ་རྡོ་རྗེ་དང་གྲི་གུག་སྔོན་པོ། པདྨ་དང་གྲི་གུག་དམར་པོ། འཁོར་ལོ་དང་གྲི་གུག་དཀར་པོ་རྣམས་བྲི་ཞིང་།
དེའི་ཕྱི་རོལ་དུ་དཀྱིལ་འཁོར་གཞན་དང་མཚུངས་པར་ཆ་ཆེན་དང་ཆ་ཕྲན་གྱི་ཐིག་གིས་ཆ་བྱེད་ནས། རྩིག་པ་ལྔ། གྲུ་བཞི། སྒོ་བཞི། འདོད་སྣམ། ཕ་གུ། དྲྭ་བ། དྲྭ་ཕྱེད། མདའ་གཡབ། པུ་ཤུ།
རྟ་བབ། པདྨའི་ཕྲེང་བ། དུར་ཁྲོད། ལས་དང་རྗེས་སུ་མཐུན་པའི་ཁ་དོག་ཅན་གྱི་མུ་ཁྱུད། རྡོ་རྗེའི་ཕྲེང་བ། མེའི་ཕྲེང་བ། གྲྭ་བཞི། རྡོ་རྗེ་ཕྱེད་པ་རྣམས་བྲིའོ། ། ནང་གི་སྒོ་བཞི་གཡོན་སྐོར་དུ་ཕྱོགས་ཀྱི་མདོག་ཅན་གྱི་ཤར་དུ་ལྕགས་ཀྱུ། བྱང་དུ་དྲིལ་བུ།
ནུབ་ཏུ་ལྕགས་སྒྲོག ལྷོར་ཞགས་པ་རྣམས་རིམ་པ་བཞིན་དང་། མཚམས་བཞི་སྔོ་ཞིང་སེར་བ་སེར་ཞིང་དམར་བ། དམར་ཞིང་ལྗང་བ་ལྗང་ཞི་སྔོ་བའི་མདོག་ཅན་གྱི་གྲི་གུག་བཞི་ཤར་ལྷོ་ནས་བཟུང་གཡས་བསྐོར་དུ་བྲིའོ། ། ཕྱི་རོལ་གྱི་མུ་ཁྱུད་ལ་ཤར་ཕྱོགས་སུ་ཚངས་པ་འཁོར་བཅས་ཀྱི་པདྨ། དབྱུག་གུ་གསུམ། ཕྲེང་བ། རིལ་བ་སྤྱི་བླུགས། ཁྲི་སྙེན་ས་ལའི་པགས་པ་རྣམས་བྲིའོ། ། ལྷོར་དབང་ཕྱུག་འཁོར་བཅས་ཀྱི་མདུང་རྩེ་གསུམ་པ།
ཟླ་བ་ཚེས་པ། རྒྱལ་མཚན། རལ་པའི་ཅོད་པཎ། མིག་རྣམས་བྲིའོ། ། ནུབ་ཏུ་ཁྱབ་འཇུག་འཁོར་བཅས་ཀྱི་འཁོར་ལོ། དུང་། དབྱུག་ཐོ། རལ་གྲི། ཕུབ་རྣམས་བྲིའོ། ། བྱང་དུ་གཞོན་དུ་ཀརྟི་ཀ་འཁོར་བཅས་ཀྱི་མདུང་ཐུང་།
དྲིལ་བུ། བ་དན། རྨ་བྱ། ར་སྐྱེས་རྣམས་བྲིས་བར་བྱའོ། ། རྩ་བའི་དཀྱིལ་འཁོར་གྱི་ཕྱོགས་བཞིར་བྱེད་པའི་ཐབ་ཁུང་ནི། རྒྱས་པའི་ཐབ་ཁུང་། ཞི་བའི་ཐབ་ལས་ཉིས་འགྱུར་གྱི་ཆེ་བ་དང་། དབང་དུ་བྱ་བའི་ཐབ་ཞི་བ་དང་མཉམ་དང་། དྲག་པོ་ལ་ཞི་བའི་ཐབ་ཁུང་བས་དྲུག་ཆའི་ཚད་ཀྱི་དམའ་བར་བྱའོ། ། རྩ་བའི་དཀྱིལ་འཁོར་དང་མ་འབྲེལ་བའི་རྒྱས་པ་ལ་སོགས་པའི་ཐབ་ཀྱང་།
ཁྲུ་གང་པ་ནི་ཁྲུ་བཅུ་དྲུག་པའི་བར་ཇི་ལྟར་མོས་པ་བྱས་པར་རུང་བ་ཉིད་དོ། ། དབང་གི་ཐབ་ཁུང་དུ་འགུག་པ་དང་། དྲག་པོའི་ཐབ་ཁུང་དུ་བསྐྲད་པ་དང་། དབྱེ་བ་དང་། རེངས་པ་ལ་སོགས་པའི་སྦྱིན་སྲེག་བྱའོ། ། སཾ་བུ་ཊའི་རྒྱུད་ཕྱི་མ་ལས། ཐབ་ཁུང་ཞེས་བྱ་བ་ནི་ཟླུམ་པོ་དང་། གྲུ་བཞི་དང་། ཟླ་བ་ཕྱེད་པ་དང་། གྲུ་གསུམ་མོ། །
ཞེས་འབྱུང་བ་ལས། བླ་མའི་མན་ངག་གིས། ཇི་སྐད་བཤད་པའི་མཚན་ཉིད་ཅན་གྱིས་རྒྱས་པའི་ཐབ་ཁུང་གི་ནང་དུ་ཞི་བའི་ཐབ་དང་དེའི་ནང་དུ་དབང་གི་ཐབ་ཁུང་གྲུ་གསུམ་པ་བྱ་ཞིང་། དེའི་ངོས་དག་ཏུ་ཟླ་གམ་གསུམ་བྱུང་བ་ནི་དྲག་པོའི་ཐབ་ཁུང་ཡིན་ལ། ནང་གི་ཐབ་དེ་དག་སོ་སོའི་མཚན་མ་དང་བཅས་པའི་ལས་ཀྱི་ཁ་ཁྱེར་དང་ལྡན་པར་བྱ་ཞིང་། ཟབས་སུ་བརྐོ་བར་མི་བྱའོ། ། དེའི་དབུས་སུ་བདེ་བ་ཆེན་པོའི་དཀྱིལ་འཁོར་དང་། ཕྱི་རོལ་ཏུ་སྔར་བསྟན་པའི་མཚན་ཉིད་ཅན་གྱི་དཀྱིལ་འཁོར་རྫོགས་པར་བྲིའོ། ། དེ་ལས་ཐམས་ཅད་ཀྱི་སྦྱིན་སྲེག་བྱར་རུང་བ་ཉིད་དོ། ། ཞེས་གསུངས་སོ། །
རྡོ་རྗེ་མཁའ་འགྲོའི་དགོངས་པ་ནི། ཞི་བའི་ཐབ་ཁུང་ཉིད་དུ་ཉི་ཤུ་ལས་གང་བྱེད་པའི་མཚན་མ་བཀོད་ནས་ལས་དེའི་སྦྱིན་བསྲེག་བྱར་རུང་བ་ཉིད་དོ། ། ཐབ་ཁུང་དེ་དག་གི་ཟབས་སུ་བསྐོར་བར་མི་རུང་བའམ། མི་ནུས་པ་ལ་ནི་བྲིས་པས་རུང་ངོ་། ། དེ་ལྟར་སྒྲུབ་པའི་ཐབ་ཁུང་གོང་དུ་སྨོས་པའི་བུད་ཤིང་ཐབ་དང་མཚམས་ཤིང་། དབྱིབས་མཚུངས་ལ་འཕང་ཅུང་ཟད་མཐོ་བར་རྩིག་གོ ། ཞི་བ་ལ་གོས་དང་སྟན་དཀར་པོ་དང་། ཤེལ་དང་། དངུལ་དང་། མུ་ཏིག་ལ་སོགས་པ་རིན་པོ་ཆེ་དཀར་པོ།
མེ་ཏོག་དཀར་པོ་ལ་སོགས་པས་བརྒྱན་པའམ། ཡང་ན་བཅོས་པའི་རྒྱན་བྱ་བ་ཉིད་དོ། ། རྒྱས་པ་ལ། སྟན་དང་། གོས་དང་། དར་དཔྱངས་ལ་སོགས་པ་ཐམས་ཅད་སེར་པོས་ཀུན་ནས་ཀླུབས་ཅིང་། རྒྱན་སེར་པོའི་རིན་པོ་ཆེ་སྣ་ཚོགས་པའི་རྒྱན་གྱིས་བརྒྱན་པར་བྱའོ། ། དབང་དུ་བྱ་བ་ལ་སྟན་དང་གོས་དམར་པོ་དང་། རིན་པོ་ཆེ་དང་མེ་ཏོག་དམར་པོ་ལ་སོགས་པ་ཡིད་དུ་འོང་བས་སྤྲས་པར་བྱའོ། ། དྲག་པོ་ལ་སྟན་དང་གོས་ནག་པོ་དང་སྟག་གི་པགས་པའི་ཤམ་ཐབས་དང་།
མིའི་གཡང་གཞིའི་སྟོད་གཡོགས་དང་རུས་པ་དང་སྦྲུལ་ལ་སོགས་པ་འཇིགས་སུ་རུང་བའི་རྒྱན་གྱིས་བརྒྱན་པར་བྱའོ། ། ཞི་བ་ལ་པུས་འཁྱུད་གཙུག་ཏེ་བྲམ་ཟེ་རིག་བྱེད་འདོན་པ་ལྟ་བུ་ཙོག་བུའི་སྐྱིལ་མོ་ཉིད་དང་། རྒྱས་པ་ལ་སྐྱིལ་མོ་ཀྲུང་ལས་རྐང་པ་གཡས་པ་ཅུང་ཟད་བརྐྱང་བ་རྒྱལ་པོ་རོལ་བའི་ཚུལ་ལམ། སྟན་ཐོ་བ་ལ་གནས་ནས་རྐང་པ་གཉིས་ཅུང་ཟད་བརྐྱང་བ་བཟང་པོའི་འདུག་སྟང་དང་། དབང་དུ་བྱ་བ་ལ་རྐང་པའི་མཐིལ་སྤྲད་པ་པདྨའི་སྐྱིལ་ཀྲུང་ངམ། རྡོ་རྗེ་སྐྱིལ་ཀྲུང་དང་། དྲག་པོ་ལ་གཡས་པས་གཡོན་པ་མནན་པའམ། ཡང་ན་གཡོན་བརྐྱང་བའི་འདུག་སྟངས་ཀྱིས་གནས་ཏེ་བྱའོ། ། ཞི་བ་ལ་རབ་ཏུ་ཞི་ཞིང་དུལ་ལ་ཕན་པ་དང་མཉེས་བཞིན་པའི་བསམ་པ་དང་། རྒྱས་པ་ལ་དགའ་ཞིང་སྤྲོ་ལ་གཟེངས་སྟོད་པ་དང་།
དབང་དུ་བྱ་བ་བརྩེ་ཞིང་གཙུག་ལ་རྗེས་སུ་ཆགས་པ་དང་། དྲག་པོ་ལ་ཁྲོ་ཞིང་འཁྲུལ་པ་རྔམ་པའི་ཡིད་ཀྱིས་བྱའོ། ། ཞི་བ་ལ་སྲོད་ཀྱི་དུས་དང་། རྒྱས་པ་ལ་སྔ་དྲོ་དང་། དབང་དུ་བྱ་བ་ལ་ཕྱི་དྲོ་དང་། དྲག་པོ་ལ་ཉི་མ་ཕྱེད་དང་ནམ་ཕྱེད་ཀྱི་དུས་སུ་བྱ་ཞིང་། གཟར་བུ་འཛིན་པའི་ཚུལ་ཡང་ཞི་བ་ལ་བྱང་ཆུབ་མཆོག་རྒྱ། རྒྱས་པ་ལ་རིན་ཆེན་ཁུ་ཚུར། དབང་དང་དགུག་པ་ལ་པད་མའི་ཁུ་ཚུར། དྲག་པོའི་རིགས་ལ་ཁྲོ་བོའི་ཁུ་ཚུར།
མདའ་དྲ་ནས་བསྲེག་རྫས་བཤམ་པའི་བར་སྔགས་འཆང་གྲགས་པའི་མཚན་ཅན་གྱི་ཡི་གེ་འདི་སོར་བཞག་ལ། ཞི་བ་ལ་ཏིལ། རྒྱས་པ་ལ་ཟས་མཆོག དབང་ལ་མེ་ཏོག་དམར་པོ། དྲག་པོ་ལ་ཤ་སྣ་རྣམས་རྫས་ཀྱི་གཙོ་བོ་ཡིན། དགང་གཟར་བླུགས་གཟར་ནི་ལྕགས་ལ་སོགས་པའི་རིན་པོ་ཆེའམ། ནེམྦ་ལ་སོགས་པའི་ཤིང་གི་རྒྱུ་ལས་བྱུང་བའི་དགང་གཟར་ཆེ་བའི་ཚད་ཀྱི་ཡུ་བའི་ཆུར་ཁྲུ་དོ་དང་། སྦོམ་ཕྲ་དེ་དང་འཚམས་པ། གཟར་བུའི་དབུས་སུ་ཟླུམ་པོ་བརྒྱད་དང་ཟབས་སུ་སོར་བཞི་པ་ལ་རི་མོ་གྲུ་གསུམ་པ་དང་ལྡན་པའི་དབུས་སུ་པདྨ་འདབ་མ་བརྒྱད་པའི་སྙིང་པོ་ལ་རྡོ་རྗེ་འཕང་དུ་སོར་བཞི་པ་བཀོད་དོ། ། ཟླུམ་པོའི་ཕྱི་རོལ་དུ་སོར་གཉིས་པའི་ཚད་ལ་དེ་དང་མཚམས་པའི་ཁ་ཁྱེར་དང་།
མུ་རན་རིམ་པ་གཉིས་ཀྱི་ནང་ལ་རྡོ་རྗེ་དང་། ཕྱི་རོལ་དུ་པདྨའི་འདབ་མའི་ཕྲེང་བ་དང་། བར་དུ་ནོར་བུའི་ཕྲེང་བ་དང་བཅས་པས་བསྐོར་བར་བྱ་སྟེ། དེ་ལྟར་ན་ཞེང་དང་ཆུར་སོར་བརྒྱད་དུ་འགྱུར་རོ། ། དེའི་མདུན་ན་སྲིད་དུ་སོར་བཞི་དང་ལྡན་པའི་རྡོ་རྗེ་རྩེ་གསུམ་པ། ཁུ་བཅུད་འཛག་པའི་དོན་དུ་ར་དབུས་མཐེའུ་ཆུང་གི་ཚད་ཀྱི་སྦུབ་དང་ལྡན་པའོ། ། ཡུ་བའི་རྩ་བར་སོར་དྲུག་པའི་རྡོ་རྗེ་རྩེ་ལྔ་པ་དང་། སོར་གཉིས་པའི་ཞུར་རིན་ཆེན་མཛེས་པར་བྱའོ། ། བླུགས་གཟར་ནི་ཡུ་བ་ཁྲུ་གང་གི་ཚད་དང་ལྡན་ཞིང་། ཆུ་དང་ཟབས་སུ་སོར་གསུམ་པའི་ཟླུམ་པོའི་དབུས་སུ་སྣ་ཚོགས་རྡོ་རྗེ་མཚན་པ་ཁ་ཁྱེར་དང་མུ་རན་སོར་གཅིག་པ་རྩེ་མོ་བྱིན་གྱིས་བརླབས།
ཕྲ་བ་པདྨའི་འདབ་མའི་བའི་ཡི་གེ་དབྱིབས་ལྟ་བུ་ཡུ་བའི་རྩ་བར་སོར་བཞི་པའི་རྡོ་རྗེ་དང་། སོར་གཅིག་པའི་ནོར་བུས་མཚན་ཞིང་། གཉིས་ཀའི་དངོས་གཞི་ཆུ་སྲིན་གྱི་ཁ་ནས་བྱུང་བར་བྱའོ། ། ཚད་ཆུང་བ་ལ་ནི་གཉིས་ཀའི་ཡུ་བ་ཁྲུ་གང་བའི་ཚད་དུ་བྱ་ཞིང་དགང་གཟར་གྱི་གྲུ་བཞི་པའི་ཞེང་དང་ཆུར་སོར་བཞི་པའི་དབུས་སུ་བརྒྱད་དང་ཟབས་སུ་སོར་གསུམ་པའི་ཟླུམ་པོ་སོར་གསུམ་པའི་རྡོ་རྗེའི་མཚན་པ་དང་། དེའི་མདུན་གྱི་རྡོ་རྗེ་རྩེ་གསུམ་པའང་སོར་གསུམ་གྱི་ཚད་དང་ལྡན་པར་བྱའོ། ། བླུགས་གཟར་ནི་རྒྱར་སོར་དོ་ལ་དཔངས་སུ་སོར་གང་པས་ཁ་ཁྱེར་དང་། མུ་རན་ཅུང་ཟད་ལྡན་པ། པདྨའི་འདབ་མའི་དབྱིབས་ལྟ་བུ་སྣ་ཚོགས་རྡོ་རྗེས་མཚན་པ། དགང་གཟར་གྱི་ཡུ་བའི་རྩ་བ་སོར་བཞི་པའི་ཚད་ཀྱི་རྡོ་རྗེ། སོར་གཉིས་པའི་ཚད་ཀྱི་ནོར་བུ་དང་།
བླུགས་ཀྱི་རྩ་བར་སོར་གསུམ་པའི་རྡོ་རྗེ་དང་། སོར་གཅིག་པའི་ནོར་བུའི་མཚན་པར་བྱའོ། ། དེ་ལྟ་བུའི་དགང་བླུགས་མ་འབྱོར་ན་ནི་ལག་པ་གཡོན་པའི་སོར་མོ་ལྔ་བསྡུས་པ་དང་། གཡས་པའི་སོར་མོ་དབུས་མ་གསུམ་བསྡུས་པས་བྱའོ། ། མེ་ལྷའི་མཆོད་ཡོན་ཞི་བར་དུང་ཆོས་སམ། དངུལ་སྣོད་དུ། འོ་མ། འབྲས། ཡོས། ཀུ་ཤ་བཏབ་པ།
རྒྱས་པ་ལ་སེར་སྣོད་སོགས་སུ་ཞོ་དང་། མེ་ཏོག་སེར་པོ། དབང་ལ་ཟངས་སྣོད་སོགས་སུ། མེ་ཏོག་དམར་པོ། དྲག་པོ་ལ་ཐོད་པ་དང་རྫས་སྣོད་དུ་ཁྲག་ཞག་མེ་ཏོག་ནག་པོ། ཐམས་ཅད་ཀྱི་སྦྱར་གཞི་ནི་དྲི་བཟང་གི་ཆུ་སྟེ་སྦྱོར་བའི་ཆས། དངོས་གཞི་ནི། ཞི་བ་གོང་གི་སྔགས་འཆང་གྲགས་པའི་མཚན་ཅན་གྱི་ཡིག་ཆ་སོར་བཞག་ལ་དེར་ཨོཾ་ཨཱཿསྭཱཧཱ་ཞེས་པས་ཡམ་ཤིང་བྱིན་རླབས་ཀྱི་སྔགས་དང་མེ་ལྷ་ས་པཱ་ཀ་ཞེས་དངོས་མིང་དེ་ཆད་འདུག་པས་འཇུག་རྒྱུ་དང་། ༈ །དངོས་གཞི་ལ་མཆོད་པ་བྱིན་རླབས་ནས་ཐབ་བསང་སྦྱངས་བར་འདྲ། སྟོང་པའི་ངང་ལས་ཧཱུྃ་ལས་བྱུང་བའི་རྒྱས་པའི་ཐབ་ཁུང་རྒྱར་ཁྲུ་དོ།
ཟབས་སུ་ཁྲུ་གང་། ཁ་ཁྱེར་ལ་ཞེས་པ་ནས་གྲི་གུག་བར་དང་། ལས་ཀྱི་ཁ་ཁྱེར་ལ་རིན་པོ་ཆེའི་ཕྲེང་བས་མཚན་པ། གཞན་འདྲ། འཇིག་རྟེན་པའི་མེ་ལྷ་བསྐྱེད་ཆོག་ལ། ལཾ་ལས་དང་ཆེན་པོའི་དཀྱིལ་འཁོར་སེར་པོ་གྲུ་བཞི་པའི་སྟེང་དུ་རཾ་གྱི་བགྲང་འཕྲེང་རཾ་གྱིས་མཚན་པ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་མེ་ལྷ་མ་ཧེནྜ་སྐུ་མདོག་སེར་པོ་གཟི་བརྗིད་ཀྱི་ཕུང་པོ་རབ་ཏུ་འབར་ཞིང་། རིན་པོ་ཆེའི་བརྒྱན་གྱི་སྤྲས་པ། ར་སྐྱེས་ལ་ཞོན་པ། ཕྱག་བཞིའི་གཡས་གཉིས་རྩེ་གསུམ་དང་རིན་པོ་ཆེ་དང་བཅས་པའི་སྦྱིན་ལུས་ཐམས་ཅད་ལས་རིན་པོ་ཆེ་དང་། འདོད་རྒུའི་རྒྱུན་འབབས་པས་རྒྱས་པའི་ལས་སྒྲུབ་པ།
གཞན་འདྲ། སྤྱན་འདྲེན་གྱི་སྔགས་ལ། ཧི་ཏྭ་བྷ་ཝའི་རྗེས་སུ། ཨོཾ་ཤྲཱི་ཧེ་རུ་ཀ་མ་ཧཱ་བཛྲ་མ་ཧེནྜ་ཨགྣ་ཡེ་མ་མ་པུཥྚིཾ་ཀུ་རུ་བཽ་ཥ་ཊ་ཨོཾ། རྒྱས་འདེབས་དོན་གྲུབ་གྱི་རང་བཞིན་ལཱ་མས་དབུར་བརྒྱན། ཀུ་ཤའི་སྔགས་སྤེལ་ལ། མ་མ་པུཥྚིཾ་ཀུ་རུ་བཽ་ཥ་ཊ་ཨོཾ་མེ་ལྷའི་ཞལ་དང་དགང་བླུགས་ཁར་ཏྲཾ་བཀོད་ལ་ཨོཾ་ཨ་ཨཱ་མ་ཡེ་བཽ་ཥ་ཊ། བསྲེག་རྫས་ཀྱི་སྤེལ་ཚིག་ནི་འགྲེ། གཞན་ཞི་བ་བཞིན། དབང་ལ་མི་འདྲ་བ་དབང་གི་ཐབ་ཁུང་དམར་པོ་གྲུ་གསུམ་རྒྱར་ཁྲུ་གང་།
ཟབས་སུ་ཁྲུ་ཕྱེད་ལས་ཀྱི་ཁ་ཁྱེར་ལ་པདྨ་དམར་པོའི་ཕྲེང་བ་མེ་ལྷའི་གདན་རཾ་ལས་མེའི་དཀྱིལ་འཁོར་གྲུ་གསུམ་པ་མེ་ལྷ་ཀཱ་མ་སྐུ་མདོག་དམར་པོ་ཆགས་པའི་ཉམས་ཅན། ཕྱག་བཞིའི་གཡས་གཉིས་ན་རྩེ་གསུམ་དང་ལྕགས་ཀྱུ་དང་། གཡོན་གཉིས་ན་བགྲང་ཕྲེང་དང་ཞགས་པ། ལུས་ལས་འགྲོ་བ་ཐམས་ཅད་དགའ་བར་བྱེད་པའི་འོད་ཟེར་དམར་པོ་འཕྲོ་བ། གཞན་འདྲ། སྤྱན་འདྲེན་སྔགས། ཧི་ཏྭ་བྷ་ཝའི་རྗེས་སུ། ཨོཾ་ཧེ་རུ་ཀ་མ་ཧཱ་བཛྲ་ཀཱ་མ་ཨགྣ་ཡེ་ཏྲི་དྷཱ་ཏུ་ཝ་ཤཾ་ཀུ་རུ་ཧོཿ རྒྱས་འདེབས་ལ་འོད་དཔག་མེད་ཀྱི་རང་བཞིན་ཁཎྜ་རོ་ཧིའི་དབུར་བརྒྱན། ཀུ་ཤའི་སྔགས་སྤེལ་ལ།
མ་མ་ཏྲི་དྷཱ་ཏུ་ཝ་ཤཾ་ཀུ་རུ་ཧོཿ ཞལ་དང་དགང་བླུགས་ལ་ཧྲཱིཿ ཨོཾ་ཁཎྜ་རོ་ཧ་ཝ་ཤཾ་ཀུ་རུ་ཧོཿ གཞན་ཞི་བ་བཞིན། དྲག་པོ་ལ་མི་འདྲ་བའི་ཁྱད་པར། དྲག་པོའི་ཐབ་ཁུང་ཟླ་གམ་ནག་པོར་རྒྱར་ཁྲུ་གང་། ཟབས་སུ་ཁྲུ་ཕྱེད་ལས་ཀྱི་ཁ་ཁྱེར་ལ་རྡོ་རྗེ་རྩེ་གསུམ་གདེངས་པས་མཚན་པ། ཡཾ་ལས་རླུང་གི་དཀྱིལ་འཁོར་ལྗང་སྔོན་ཤིན་ཏུ་གཡོ་ཞིང་འཁྲུག་པའི་སྟེང་དུ་མེ་ལྷ་ཀྲོ་དྷ་སྐུ་མདོག་ནག་པོ་ཤིན་ཏུ་འཕྲོས་པ་སྤྱན་གསུམ་པ། ཕྱག་བཞིའི་གཡས་གཉིས་ན་རྩེ་གསུམ་དང་རལ་གྲི་གཡོན་གཉིས་ན་བགྲང་ཕྲེང་དང་ཞགས་པ། སྤྱན་འདྲེན་སྔགས།
ཧི་ཏྭ་བྷ་ཝའི་རྗེས་སུ་ཨོཾ་ཧེ་རུ་ཀ་མ་ཧཱ་བཛྲ་ཀྲོ་དྷ་ཨགྣ་ཡེ་ཛཿ ཧི་ཏོ་པྲ་ཡ་སརྦ་ཤ་ཏྲུན་བིགྷྣ་ན་མཱ་ར་ཡ་ཧཱུྃ་ཕཊཿ རྒྱས་འདེབས་རིན་འབྱུང་གི་རང་བཞིན་གཙུག་ཅན་ཡས་དབུར་བརྒྱན། ཀུ་ཤའི་སྔགས་སྤེལ་ལ་སརྦ་ཤ་ཏྲུན་བིགྷྣན་མཱ་ར་ཡ་ཧཱུྃ་ཕཊ། ཞལ་དང་དགང་བླུགས་ལ་ཨཱཿ ཨོཾ་ཏཱུ་ཡི་ནཱི་ཡེ་མཱ་ར་ཡ་ཕཊ། གཞན་ཞི་བ་བཞིན་མིན་འདུག་བས་འདས་པའི་མེ་ལྷར་ཡང་སྤེལ་ཚིག་སོགས་རྣམ་དབྱེ་སྦྱོར་དགོས། རྣམས་རིགས་འགྲེ་སྲེག་རྫས་རྫོགས་པའི་བསྟོད་པ་ལ། ཐབས་དང་ཤེས་རབ་མཆོག་གི་རྣལ་འབྱོར་དང་། ། སྦས་པའི་ཡུལ་ལྔའི་དཔལ་ལས་བསྐྲུན་གྱུར་པའི། །
བཅུ་གསུམ་རྡོ་རྗེ་འཛིན་པའི་སའི་རང་བཞིན། ། བདེ་བ་ཆེན་པོའི་འཁོར་ལོ་ཕྱག་འཚལ་ལོ། ། སྲིད་ཞིའི་མཉམ་ཉིད་གནས་ཀྱི་མཆོག་བཞུགས་ཤིང་། ། སྟོང་ཉིད་སྙིང་རྗེས་གཉིས་སུ་མེད་པའི་བདག ། ཡང་དག་ཏིང་ངེ་འཛིན་གྱི་ངོ་བོ་ཉིད། ། བདེ་མཆོག་བདེ་བའི་དཔལ་ལ་ཕྱག་འཚལ་ལོ། ། ཁྲོ་བས་ཁྲོ་དང་ཆགས་པས་ཆགས་པ་དང་། ། རྨོངས་པས་ཀུན་རྨོངས་ཉིད་དང་སྤྲོས་པ་ཡིས། ། སྤྲོས་པའི་མཚན་མ་རབ་ཏུ་ཞི་མཛད་མ། ། ཁྲོ་ཆགས་འབར་བའི་སྐུ་ལ་ཕྱག་འཚལ་ལོ། །
གཉིས་མེད་ཁྱབ་བདག་དུང་དྲུང་བདེ་ཆེན་ཐུགས། ། ཀུན་ནས་སྐུ་དང་ཀུན་ནས་དབྱངས་ལྡན་ཞིང་། ། ཀུན་ཏུ་རྣམ་པར་འཕྲུལ་པའི་ཆོ་འཕྲུལ་ཅན། ། ཀུན་མཛད་ཀུན་སྡུད་ཧེ་རུ་ཀ་དཔལ་འདུད། ། རྒྱལ་བ་ཀུན་གྱི་བསྐྱེད་དང་རོལ་པའི་ཡུམ། ། དངོས་གྲུབ་མ་ལུས་པ་ནི་ཀུན་གྱི་གཞི། ། གནས་རྣམས་ཀུན་ལ་དབང་སྒྱུར་དབང་ཕྱུག་མ། ། རྡོ་རྗེ་ཕག་མོའི་སྐུ་ལ་ཕྱག་འཚལ་ལོ། ། ལུས་དང་ཚོར་བ་ཆོས་དང་སེམས་དང་ནི། ། རྒྱལ་བ་ཀུན་གྱི་ཡོན་ཏན་ངོ་བོ་ཉིད། །
དཔའ་བོ་ཆེན་པོའི་ཞལ་བཞིའི་སྤྱོད་ཡུལ་བ། ། སྙིང་པོའི་རྣལ་འབྱོར་མ་བཞིའི་ཞབས་ལ་འདུད། ། གནས་དང་ཉེ་གནས་ལས་བྱུང་དེར་གནས་ཤིང་། ། རབ་དགའ་དྲི་མེད་གསར་གནས་ཚུལ་འཛིན་དང་། ། འདུན་པ་བརྩོན་འགྲུས་སྤྱོད་པའི་སེམས་དང་ནི། ། དད་བརྩོན་ཏིང་འཛིན་དྲན་དང་རྣམ་དག་ལ། ། རྒྱལ་བ་ཀུན་གྱིས་ཐུགས་ཀྱི་གསང་བའི་བདག ། མཁའ་ལ་ཀུན་སྤྱོད་ནམ་མཁའི་མདོག་མཚུངས་པ། ། བ་བླ་སྦྱོང་མཛད་ཐུགས་ཀྱི་འཁོར་ལོ་ཡི། ། དཔའ་བོ་དཔའ་མོའི་ཚོགས་ལ་ཕྱག་འཚལ་ལོ། །
ཞིང་དང་ཉེ་ཞིང་ཚནྡོ་ཉེ་ཚནྡོ། ། དཔལ་ས་བྱུང་ཤིང་དེར་གནས་འོད་བྱེད་དང་། ། འོད་འཕྲོ་སྦྱངས་དཀའ་མངོན་གྱུར་ས་གནས་ཚུལ། ། ཤེས་རབ་དད་བརྩོན་དྲན་དང་ཏིང་ངེ་འཛིན། ། ཤེས་རབ་ཏིང་འཛིན་བརྩོན་འགྲུས་རྣམ་དག་ལ། ། གསང་གི་ངོ་བོ་ས་སྤྱོད་བྱུ་རུའི་མདོག ། ས་སྟེང་སྦྱོང་མཛད་གསུང་གི་འཁོར་ལོ་ཡི། ། དཔའ་བོ་དཔའ་མོའི་ཚོགས་ལ་ཕྱག་འཚལ་ལོ། ། འདུ་བ་ཉེ་འདུ་དུར་ཁྲོད་ཉེ་བ་ཡི། ། དུར་ཁྲོད་ལས་འབྱུང་དེར་གནས་རིང་ཡོང་དང་། །
མི་གཡོ་ལེགས་པའི་བློ་གྲོས་ཆོས་སྤྲིན་ཚུལ། ། དགའ་བ་སྦྱངས་པ་ཆོས་འབྱོར་དྲན་བཏང་སྙོམས། ། ལྟ་བ་རྟོགས་དང་ངག་དག་སྐུ་ཡི་དངོས། ། ས་འོག་སྤྱོད་ཚུལ་ཟླ་བའི་མདོག་མཚུངས་པ། ། ས་འོག་སྦྱོང་མཛད་སྐུ་ཡི་འཁོར་ལོ་ཡི། ། དཔའ་བོ་དཔའ་མོའི་ཚོགས་ལ་ཕྱག་འཚལ་ལོ། ། འཐུང་སྤྱོད་ཉེ་འཐུང་ལས་བྱུང་དེར་གནས་ཤིང་། ། ཚིག་གཉིས་མ་མཐོང་།་་་་་ དཔེ་མེད་ཡེ་ཤེས་ཚུལ་འཛིན་ཅིང་། ། ལས་དང་ཚོ་བ་སྩོལ་དང་དྲན་པ་དང་། །
དགེ་བ་བསྐྱེད་དང་སྲུང་དང་མི་དགེ་བ། ། སྤོང་དང་མི་བསྐྱོད་ངོ་བོ་རྣམ་དག་པ། ། རྒྱལ་བའི་དམ་ཚིག་ཕྲིན་ལས་ངོ་བོ་ཉིད། ། སྣ་ཚོགས་ཀུན་ཏུ་སྤྱོད་པ་སྣ་ཚོགས་མདོག ། དམ་ཚིག་འཁོར་ལོའི་དཔའ་མོ་རྣམས་ལ་འདུད། ། ལུས་དང་འབྱུང་བ་རྣམ་པར་དག་པའི་དངོས། ། ཟག་མེད་ཡེ་ཤེས་ཆེན་པོའི་སྤྱོད་ཡུལ་ཉིད། ། སྣོད་ཀྱི་འཇིག་རྟེན་ཀུན་ནས་ཡོངས་སྦྱོང་བའི། ། རྒྱལ་བའི་གཞལ་མེད་ཁང་ལ་ཕྱག་འཚལ་ལོ། ། སྒོ་བརྒྱད་གནས་གྱུར་འཇིག་རྟེན་ཆོས་སྐྱོངས་བའི། །
དུར་ཁྲོད་ཆེན་པོ་འདི་ན་ལེགས་གནས་ནས། ། དཀྱིལ་འཁོར་མཆོད་དང་འབྱུང་པོ་ཡོངས་སྡུད་དང་། ། སྒྲུབ་པ་པོ་ལ་དངོས་གྲུབ་མཆོག་སྟེར་བ། ། ཕྱོགས་བདག་ཞིང་སྐྱོང་གྲུབ་པ་རིག་འཛིན་དང་། ། མཁའ་འགྲོ་མ་དང་ཀླུ་དབང་ལ་སོགས་པ། ། སྡེ་བརྒྱད་བཙུན་མོ་སྲས་དང་གཡོག་བཅས་སོགས། ། དུར་ཁྲོད་གནས་པ་རྣམས་ལ༞ ། མི་རྟོག་ཡེ་ཤེས་རྡོ་རྗེའི་རང་བཞིན་ཅན། ། མི་བྱེད་སྲིད་ཞིའི་ཕྱོགས་ལས་རྣམ་རྒྱལ་བ། ། མི་གཡོ་བརྟན་པའི་རང་བཞིན་ཡེ་ཤེས་ཀྱི། །
མེ་དཔུང་འབར་བ་སྲུང་བའི་འཁོར་ལོ་འདུད། ། དངོས་གཞིའི་འཕྲོ་དང་རྗེས་ནི་འདྲ་བ་ཉིད་དོ། ། འོན་ཀྱང་ཐལ་བ་སྐྱེལ་ཚུལ་མི་འདྲ་བ་ལས་བཞིའི་སྦྱིན་སྲེག་སྤྱི་འདྲེ་བཞིན་ནོ། ། དཔལ་ལྡན་ཁྲག་འཐུང་འཁོར་ལོ་ནའམ། ། རྣམ་བཞིའི་སྦྱིན་སྲེག་ཀུན་དགའི་ལམ། ། བློ་གྲོས་ཟབ་མོས་དབང་གྱུར་ལས། ། སྲིད་མཐའི་སྙིང་པོར་དེ་སྐད་ལོ།། །། སརྦ་མངྒ་ལཾ།། །། བཀྲ་ཤིས།། །། PAGE * MERGEFORMAT 2 ཀུན་དགའ་བློ་གྲོས།
འཁོར་ལོ་བདེ་མཆོག་ནག་པོ་པའི་ཞི་བའི་སྦྱིན་སྲེག་གི་ངག་འདོན་དང་ཕྱག་ལེན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
