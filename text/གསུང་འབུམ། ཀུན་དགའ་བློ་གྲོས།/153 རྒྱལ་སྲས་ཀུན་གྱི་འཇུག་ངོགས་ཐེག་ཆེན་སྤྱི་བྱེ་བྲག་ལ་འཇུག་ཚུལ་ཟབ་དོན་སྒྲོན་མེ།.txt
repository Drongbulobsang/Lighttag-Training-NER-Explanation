གསུང་འབུམ། ཀུན་དགའ་བློ་གྲོས།
པོད ༡༥༣
རྒྱལ་སྲས་ཀུན་གྱི་འཇུག་ངོགས་ཐེག་ཆེན་སྤྱི་བྱེ་བྲག་ལ་འཇུག་ཚུལ་ཟབ་དོན་སྒྲོན་མེ།
༄༅། །རྒྱལ་སྲས་ཀུན་གྱི་འཇུག་ངོགས་ཐེག་ཆེན་སྤྱི་བྱེ་བྲག་ལ་འཇུག་ཚུལ་ཟབ་དོན་སྒྲོན་མེ་བཞུགས་སོ།། བླ་མ་དང་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ། ། དེ་ལ་འདིར་བདག་ཅག་གི་སྟོན་པའི་བསྟན་པ་རིན་པོ་ཆེ་འདི་གངས་ལྗོངས་འདིར་གདུལ་བྱའི་སེམས་ཅན་སྤྱིའི་བསོད་ནམས་ལས་རྒྱལ་དང་རྒྱལ་སྲས་ཀྱི་རྣམ་པར་སྤྲུལ་པ་རྒྱལ་བཙུན་བློན་འབངས་བྱང་སེམས་དུ་མས་མཁས་ཤིང་གྲུབ་པའི་དབང་ཕྱུག་མང་པོའི་ཞབས་པད་བརྟན་ཅིང་དོན་ཡོད་རྣམ་བཞིའི་མཉེས་པ་གསུམ་གྱི་སྒོ་ནས་མཆོད་ཅིང་ཕུ་དུད་མཛད་དེ་གསུང་གི་གསང་བ་བཟུང་བས་ལུང་རྟོགས་བསྟན་པ་རིན་པོ་ཆེ་དབུ་བརྙེས། སྲོལ་བཏོད། དར་ཞིང་རྒྱས་པར་མཛད་པ་སྔ་དར་ཕྱི་དར་གཉིས་སུ་བཞེད་པའི་ཕྱི་དར་ལོ་ཆེན་རྣམས་ཀྱི་ནང་ནས་འབྲོག་མི། བ་རི། གཉན། མལ་ལ་སོགས་པའི་བཀའ་སྲོལ་འཛིན་པ་འཁོན་སྟོན་དཀོན་མཆོག་རྒྱལ་པོ་དང་། དེའི་སྲས་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོའི་སྲས་བར་པ་གཉིས་དང་སྐུའི་དབོན་ས་སྐྱ་པཎ་ཆེན་དང་། འཕགས་པ་རིན་པོ་ཆེ་སྟེ་ཞལ་རྣམ་པ་ལྔ་ནི་བཀའི་དགོངས་པ་རང་དབང་དུ་འགྲེལ་ནུས་པའི་བདག་ཉིད་ཆེན་པོར་གྱུར་པའི་བཀའ་སྲོལ་འདི་ལ་ས་ལུགས་ཞེས་ཡོངས་སུ་གྲགས་ཤིང་རྒྱ་བོད་མཁས་གྲུབ་གཟུ་བོར་གནས་པ་ཀུན་གྱིས་བསྟོད་བཀུར་བསྔགས་པ་མཛད་པའི་སྐོར་ལས་འདིར་སྐབས་སུ་བབས་པ་ནི།
རྗེ་བཙུན་འཇམ་པའི་དབྱངས་ཀྱིས་རྗེ་ས་སྐྱ་པ་ཆེན་པོ་ཀུན་དགའ་སྙིང་པོ་ལ་དངོས་སུ་གནང་བའི་ཐེག་ཆེན་ལམ་རིམ་ཚང་མ་ཚིགས་བཅད་ཤླཽ་ཀ་གཅིག་གིས་སྟོན་ནུས་པ་ཞེན་པ་བཞི་བྲལ་དང་། འཇམ་མགོན་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོས་སྒོམ་ཆེན་སྤྲིངས་ཡིག་གཉིས་ལྷན་ཅིག་པའི་འགྲེལ་པ་ཚིག་ཉུང་གོ་བདེ་དགོས་ཞེས་ས་མཐའི་སྤོང་བ་པ་ཞིག་ནས་བསྐུལ་བ་ལྟར་འདྲི་བ་ལ། ཐོག་མར་ཞེན་པ་བཞི་བྲལ་སོགས། སྒོམ་པ་པོ་དེའི་རྣམ་དབྱེ་ཤེས་པའི་ཕྱིར། སྒོམ་ཆེན་སྤྲིངས་ཡིག་གི་དགོངས་པ་སྨོས་ན། རབ་གསུམ། འབྲིང་གསུམ། མཐའ་གསུམ་དུ་དབྱེ་བ་མཛད་འདུག་པ་ལས་འདིར་དགོས་པའི་དབང་གིས་དམན་འབྲིང་རབ་ཏུ་དབྱེ་བ་བཤད་ན། དང་པོ་ནི། བསྟན་པ་རིན་པོ་ཆེའི་སྒོར་ཞུགས་ཁུལ་བྱས་ཀྱང་དམ་པའི་མགོན་གྱིས་མ་བཟུང་བས་ཞི་གནས་སོགས་དང་ལྡན་ཡང་གཏི་མུག་གི་དབང་དུ་སོང་བས་འཕྱི་བ་ཚང་ཉལ་གྱི་སྒོམ་ཆེན་དང་།
དད་པ་དང་དགེ་ལ་འདུན་པའི་སེམས་མེད་ཀྱང་གཞན་མོས་པ་དང་། རང་ལས་ལྷག་པར་འགྲན་ཅིང་འདོད་ཡོན་དོན་གཉེར་ཅན་ནི་གཅན་གཟན་རི་ཉལ་གྱི་སྒོམ་ཆེན་དང་། མན་ངག་འདྲ་མིན་སྣ་ཚོགས་ཀྱིས་གཟུགས་མེད་གདུག་པ་ཅན་གྱིས་བསྟན་པའི་མངོན་ཤེས་རྫུ་འཕྲུལ་ཕན་བྱེད་ལྟར་སྣང་ཅན་གྱིས་འགྲོ་བ་རྣམས་རྨོངས་སུ་བཅུག་ནས་རྙེད་པ་དོན་གཉེར་ཅན་ནི་ཝ་འདྲ་གྲོང་སྟོང་འགྲིམ་པའི་སྒོམ་ཆེན་ཡིན་པར་གསུངས་པས་དམན་པ་གསུམ་པོ་འདི་སྤང་བར་བྱའོ། ། གཉིས་པ་ནི། མདོ་སྔགས་ཀྱི་དོན་མང་དུ་མི་ཤེས་ཀྱང་སྨིན་བྱེད་ཀྱི་དབང་ཞུས་པའི་བླ་མ་དམ་པ་སྤྱི་བོའི་གཙུག་ཏུ་དད་པས་སྒོམ་ཞིང་མོས་གུས་སོགས་བཅོས་མིན་ཡོད་པ་ནི་ཐར་པའི་ལམ་སྣ་ཟིན་པའི་སྒོམ་ཆེན་དང་། ལྟ་བ་ཀློང་དུ་མ་གྱུར་ཡང་རང་གིས་སྨིན་གྲོལ་རྣམ་དག་ཐོབ་ནས་ལག་ལེན་འཁྲུལ་མེད་ཀྱིས་གཞན་ཤི་གསོན་ལ་བརྩེ་སེམས་ཕན་འདོགས་ཅན་ནི། གཞན་ཕན་ཡིད་བཞིན་ནོར་བུའི་སྒོམ་ཆེན་དང་། ལམ་ལ་འབད་པ་ལྷུར་ལེན་རང་མ་འགྲུབ་ཀྱང་དམ་ཚིག་དང་སྡོམ་པར་ལྡན་པ་ནི་སྲིད་པ་མྱུར་སྒྲོལ་གྱི་སྒོམ་ཆེན་དུ་གསུངས་པས་ཚུལ་དེ་དག་གང་རུང་ལ་བསླབ་པར་བྱའོ། ། གསུམ་པ་ནི། མཐའ་བཞི་སྤྲོས་བྲལ་ལྟ་བར་རང་གདེང་ཐོབ་ཅིང་།
བསྐྱེད་རྫོགས་ཟབ་མོའི་ཏིང་འཛིན་ཀློང་དུ་གྱུར་ལ། རྒྱལ་བའི་བསྟན་དང་མི་འགལ་བའི་སྤྱོད་པ་ཅན་ནི་སེང་གེ་གངས་ལ་གནས་པའི་སྒོམ་ཆེན་དང་། འགྲོ་ཀུན་སྡུག་བསྔལ་ལས་སྒྲོལ་བའི་གོ་ཆ་དང་ལྡན་ཞིང་། ཕྱག་མཆོད་བསྐོར་བ་སོགས་བསོད་ནམས་ཀྱི་ཚོགས་དང་སྟོང་ཉིད་ཟབ་མོའི་དོན་ལས་མི་གཡོ་བར་སོ་སོའི་གནས་ལུགས་ཤེས་པའི་རྣམ་དབྱེ་ཅན་ནི་དཔའ་བོ་གཡུལ་དུ་ཞུགས་པའི་སྒོམ་ཆེན་དང་། ལྷག་པ་ཚུལ་ཁྲིམས་ཀྱི་བསླབ་པ། ལྷག་པ་ཏིང་ངེ་འཛིན་གྱི་བསླབ་པ། ལྷག་པ་ཤེས་རབ་ཀྱི་བསླབ་པ་དང་ལྡན་ཞིང་བསྡུ་དངོས་བཞི་དང་། ཕྱིན་དྲུག་ཅན་ནི་བསྡུ་བས་གཞན་དོན་སྒོམ་ཆེན་དུ་གསུངས་པས་འདི་འདྲ་གང་རུང་ཨེ་འོང་སྙམ་པའི་འདུན་པ་བྱེད་པ་ནི་ཤིན་ཏུ་གལ་ཆེ་བ་ཡིན་ནོ། ། དེ་ལྟར་ལམ་ཉམས་སུ་ལེན་པའི་གང་ཟག་གི་རིགས་བཤད་ནས། བླང་བྱའི་ལམ་ལ་ཚུལ་ཤིན་ཏུ་མང་ཡང་དོན་གྱི་སྙིང་པོ་སངས་རྒྱས་ཀྱི་ལམ་པོ་ཆེ་ཐེག་ཆེན་མཐའ་དག་དྲིལ་བའི་མན་ངག་ཞེན་པ་བཞི་བྲལ་འགྲེལ་པའི་སྟོན་བྱེད་ཉུང་ངུ་ནི།
ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེའི་གསུངས་ལས། དམ་ཆོས་སྒྲུབ་པའི་ལུས་རྟེན་རྙེད་དཀའ་ཞིང་། ། མི་རྟག་མྱུར་དུ་འཇིག་པའི་རང་བཞིན་དུ། ། ལེགས་པར་རྟོགས་ནས་དགེ་སྡིག་བླང་དོར་ལ། ། གཟོབ་པ་ལྷུར་ལེན་རིམ་པ་དང་པོའོ། ། འཁོར་བའི་རྒྱ་མཚོར་མཐའ་མེད་འགྲོ་བ་རྣམས། ། སྡུག་བསྔལ་ཆུ་སྲིན་ཁ་རུ་ཆུད་མཐོང་ནས། ། མྱང་འདས་ཐར་པའི་སྐམ་ས་དོན་གཉེར་བའི། ། ངེས་འབྱུང་བསྐྱེད་པ་རིམ་པ་གཉིས་པའོ། ། མཁའ་མཉམ་འགྲོ་བ་བདག་གི་ཕ་དང་མ། །
ཡང་ཡང་བྱས་ཤིང་ཕན་གདགས་དྲིན་དྲན་ནས། ། བྱམས་དང་སྙིང་རྗེ་བྱང་ཆུབ་སེམས་མཆོག་གིས། ། གཞན་དོན་བསྒྲུབ་པ་རིམ་པ་གསུམ་པའོ། ། ཇི་ལྟར་སྣང་བ་འདི་དག་རང་གི་སེམས། ། སེམས་ཉིད་རྒྱུ་རྐྱེན་ཚོགས་ཙམ་སྒྱུ་མ་བཞིན། ། སྒྱུ་མ་སྤྲོས་དང་བྲལ་བར་རྟོགས་གྱུར་ནས། ། གནས་ལུགས་བསྒོམ་པ་རིམ་པ་བཞི་པའོ། ། ཞེས་གསུངས་པ་ལྟར། དང་པོ་ནི། རྩ་བ་ལས།
ཚེ་འདི་ལ་ཞེན་ན་ཆོས་པ་མིན། ། ཞེས་པས་བསྟན་ཏེ། དེ་ལ་ཚེ་འདི་བློས་ཐོང་བ་ལ་དལ་འབྱོར་རྙེད་དཀའ། འཆི་བ་མི་རྟག་པ་དགེ་སྡིག་བླང་དོར་ཤེས་པ་ཞིག་དགོས་པས་དེ་དག་ལ་ཐོས་བསམ་གལ་ཆེ། གཉིས་པ་ནི། འཁོར་བ་ལ་ཞེན་ན་ངེས་འབྱུང་མིན། ། ཞེས་པས་བསྟན་ཏེ། འཁོར་བ་མཐོ་དམའ་གང་དུ་གནས་ཀྱང་དངོས་བརྒྱུད་སྡུག་བསྔལ་ལས་མ་འདས་ཏེ། དངོས་ནི་དམྱལ་བ་ཡི་དྭགས་དུད་འགྲོའི་སྡུག་བསྔལ་རྣམས་ཡིན། བརྒྱུད་ནི་མི་ལྷ་མིན་ལྷའི་སྡུག་བསྔལ་རྣམས་ཡིན་པས་དེ་དག་ལ་མྱང་འདས་བཞིས་བཅུག་ནས་ཐར་འདོད་ཀྱི་བློ་བཅོས་མིན་བསྐྱེད་པའོ། །
གསུམ་པ་ནི། བདག་དོན་ལ་ཞེན་ན་བྱང་སེམས་མིན། ། ཞེས་པས་བསྟན་ཏེ། ཁམས་གསུམ་སྡུག་བསྔལ་གྱི་རང་བཞིན་དུ་རིག་ནས། དེ་ལས་རང་ཉིད་ཐར་འདོད་ཀྱི་ཐབས་ལ་འབད་པ་ནི་ཤིན་ཏུ་འཁྲུལ་པ་ཡིན་ཏེ། མཐའ་མེད་སེམས་ཅན་གྱིས་གྲངས་མེད་ཕ་མ་བྱས་པ་རྣམས་ཐབས་ལ་མི་མཁས་པའི་དབང་གིས་རྒྱུ་སྡིག་པ་བསགས་ནས་བདེ་བ་འདོད་ཀྱང་འབྲས་བུ་སྡུག་བསྔལ་མྱོང་བ་རྣམས་བོར། རང་གཅིག་པུ་ཐར་འདོད་ཡོད་ན་ངོ་ཚ་ཁྲེལ་མེད་དྲིན་མི་ཤེས་པ་མ་རབས་ཐ་ཆད་དུ་འགྱུར་པས་རང་ཉིད་ཞི་བདེ་དོན་གཉེར་གྱི་བློ་སྤངས་ནས་སེམས་ཅན་ཕ་མར་ཤེས་པའི་བྱམས་པ། དེ་དག་སྡུག་བསྔལ་དང་བྲལ་འདོད་ཀྱི་སྙིང་རྗེ་བདག་བདེ་སྡུག་འདོད་པ་དང་། མི་འདོད་པ་མཉམ་པས། བདག་གཞན་མཉམ་པ།
གཞན་སྡུག་བསྔལ་སེལ་ཆེད་དུ་རང་ཉིད་ཀྱིས་དམྱལ་བའི་སྡུག་བསྔལ་བསྐལ་མང་བཟོད་ཅིང་། བདག་གིས་བསྐལ་པར་བསགས་པའི་བདེ་དགེ་གཞན་ལ་ལྟོས་མེད་དུ་གཏོང་བའི་བདག་གཞན་བརྗེ་བའི་བྱང་སེམས། དེའི་ཆེད་དུ་གཞན་དོན་དུ་རྫོགས་བྱང་ཐོབ་འདོད་སྨོན་སེམས། དེ་མྱུར་དུ་འགྲུབ་ཕྱིར་སྦྱིན་པ་རྣམ་བཞི། སྙན་སྨྲ། དོན་སྤྱོད། དོན་མཐུན་ཏེ་འཇུག་སེམས་གཞན་སྨིན་པའི་ཐབས། སྦྱིན་པ་ཚུལ་ཁྲིམས་བཟོད་པ་བརྩོན་འགྲུས་བསམ་གཏན་ཤེས་རབ་སྟེ་ཕྱིན་དྲུག རང་སྨིན་བྱེད་སོགས་རྒྱལ་སྲས་སྤྱོད་པ་རྒྱ་མཚོར་བསླབ་དགོས་པས་སྤྱོད་འཇུག་སོགས་ལ་ཐོས་བསམ་བྱས་ནས་བྱང་ཆུབ་སེམས་དཔའ་རྣམས་ཀྱི་རྣམ་ཐར་བཟང་པོའི་རྗེས་སུ་འཇུག་པའོ། ། བཞི་པ་ནི།
འཛིན་པ་བྱུང་ན་ལྟ་བ་མིན། ། ཞེས་པས་བསྟན་ཏེ། སྣང་བ་འདི་ཀུན་རང་སེམས་ཐོག་མ་མེད་པ་ནས་དགེ་མི་དགེ་དགེ་སྡིག་གཉིས་ཀ་མིན་པའི་རྟོག་པ་སྣ་ཚོགས་ཀྱིས་བསླད་པའི་སྣང་བའི་འཆར་ཚུལ་དེ་དང་དེ་འདྲ་བྱུང་བ་ཡིན་པས་སྣང་བ་སེམས་ཡིན། སེམས་བག་ཆགས་ཀྱིས་བསླད་པའི་སྒྱུ་མ་ཡིན། སྒྱུ་མ་ཀུན་རྫོབ་ཏུ་རྟེན་འབྲེལ་ཚོགས་པ་ལས་བྱུང་བ་ཡིན། དོན་དམ་པ་དེའི་ངོ་བོ་འདི་ཞེས་བརྗོད་དུ་མེད་པ་ནི་བློ་འདས་ཕྱག་རྒྱ་ཆེན་པོའོ། ། དེ་དག་ཀྱང་རིམ་བཞིན་བློ་ཆོས་སུ་འགྲོ་བ། ཆོས་ལམ་དུ་སློང་བ། ལམ་འཁྲུལ་པ་ཞི་བ། འཁྲུལ་སྣང་ཡེ་ཤེས་སུ་འཆར་བ་ཞེས་པའི་ཉམས་ལེན་ནོ། །
དེ་ཉིད་ཐེག་པ་ཐུན་མོང་མིན་པ་སྔགས་ཀྱི་ཉམས་ལེན་དང་བསྟུན་ན་བསྐྱེད་རྫོགས་ཟབ་ཁྱད་ཅན་དུ་མ་བཞུགས་མོད། འདིར་རེ་ཞིག་གྲུབ་ཆེན་གཉན་ཚེམ་བུ་ལུགས་ཀྱི་འཕགས་མཆོག་སྤྱན་རས་གཟིགས་ཀྱི་སྨར་ཁྲིད་ལྟར་ན། གང་ཁྲིད། གང་ནས་ཁྲིད། གང་དུ་ཁྲིད་དང་གསུམ་ལས། དང་པོ་ནི། སེམས་རང་བཞིན་གྱིས་འོད་གསལ་བ་དེའོ། ། གཉིས་པ་ནི། རིམ་གཉིས་ཡན་ལག་དང་བཅས་པའོ། ། གསུམ་པ་ནི།
སྐུ་བཞི་ཡེ་ཤེས་ལྔ་ལྡན་དུ་ཁྲིད་དོ། ། དེ་ལས་གཉིས་པ་ལ་སྦྱོར་དངོས་རྗེས་གསུམ་ལས་དང་པོ་ལ་བཞི་ཡོད་པའི་དང་པོ་ནི། བསྒོམ་ཁང་དབེན་པར་རྒྱུན་མཆོད་བཞུགས་དྲུང་། བསམ་གཏན་སྟན་ལ། དེའི་སྤྱོད་ལམ་གྱིས་འདུག་སྟེ་སྐྱབས་ཡུལ་མདུན་གྱི་ནམ་མཁར་རིན་ཆེན་ཁྲི་དར་སྣ་ཚོགས་ཀྱི་གདན་པད་ཟླའི་སྟེང་དུ་རྩ་བའི་བླ་མ་རྡོ་རྗེ་འཆང་ངམ་འོད་དཔག་མེད་ཀྱི་རྣམ་པ་ཅན་ལ་རང་གིས་ཐོབ་པའི་སྨར་ཁྲིད་བརྒྱུད་པའི་བླ་མས་བསྐོར་བ། དེའི་མདུན་དུ་ཡི་དམ་ལྷ་ཚོགས། གཡས་སུ་སངས་རྒྱས་ལོངས་སྤྲུལ། རྒྱབ་ཏུ་ཆོས་པོ་ཏི། གཡོན་དུ་དགེ་འདུན་ལོངས་སྤྲུལ། མཐའ་སྐོར་དུ་ཆོས་སྲུང་བཞུགས་པར་མོས།
སྐྱབས་འགྲོ་བྱེད་པོ་རང་དང་དགྲ་འདྲེ་ཕ་མ་རིགས་དྲུག སྲིད་པ་བར་དོའི་སེམས་ཅན་ཀུན། རྒྱུ་འཁོར་བའི་སྡུག་བསྔལ་གྱི་འཇིགས་པ། རང་དོན་ཡིད་བྱེད་ཀྱི་འཇིགས་པ། ཐ་མ་སྣང་ཞེན་གྱི་འཇིགས་པ་སྟེ་གསུམ་དང་། སྐྱབས་ཡུལ་གྱི་ཡོན་ཏན་མཐོང་བས་དང་བའི་དད་པ། དེ་ཐོབ་འདོད་ཀྱི་དད་པ། དེ་ལ་བརྟེན་ནས་བྱིན་རླབས་འབྱུང་བའི་ཡིད་ཆེས་ཀྱི་དད་པ་དང་སེམས་ཅན་ལ་བཅོས་མིན་སྙིང་རྗེས་ཀུན་ནས་བསླང་། དུས་སྤང་གཉེན་རོ་གཅིག་བྱང་ཆུབ་སྙིང་པོའི་བར་དུ་སྐྱབས་སུ་འགྲོ་བའི་བསམ་པས། བླ་མ་ལ་འདྲེན་པ།
ཡི་དམ་དང་སངས་རྒྱས་ལ་སྟོན་པ། ཆོས་ལ་ལམ་དངོས། དགེ་འདུན་དང་ཆོས་སྲུང་ལ་ཟླ་གྲོགས་ཞུ་བའི་བསམ་པས་རང་གཞན་ཐམས་ཅད་སྒོ་གསུམ་འཇུག་པ་ཆིག་སྒྲིལ་གྱིས་སྐྱབས་འགྲོ་བྱེད་པར་བསམས་ལ་ངག་ཏུ། བདག་དང་འགྲོ་ཀུན་བྱང་ཆུབ་བར། ། བླ་མ་ཡི་དམ་མཆོག་གསུམ་དང་། ། ཆོས་སྲུང་ཀུན་ལ་སྐྱབས་སུ་མཆི། ། མཁྱེན་བརྩེ་ནུས་བྱིན་མྱུར་ཏུ་སྩོལ། ། ཞེས་ཉེར་གཅིག་སོགས་བརྗོད། སྐྱབས་ཀུན་ཕྱག་འཚལ་སྐྱབས་བྱིན་རླབས། ། བར་ཆད་ཀུན་སྲུངས་ཆོས་མིན་སྤོངས། །
བྱམས་སྙིང་བྱང་སེམས་ཞི་ལྷག་གི ། ཏིང་འཛིན་ཡང་དག་དོན་རྟོགས་ཤོག ། ལན་ཅིག དེ་དག་གི་ཐུགས་ཀའི་འོད་ཀྱིས་བདག་དང་སེམས་ཅན་ཐམས་ཅད་ཀྱི་སྒྲིབ་གཉིས་སྦྱངས། ཚོགས་གཉིས་རྫོགས། སྐུ་གཉིས་མངོན་དུ་གྱུར་ནས་སེམས་ཅན་ཀུན་རང་རང་གི་གནས་སུ་གཤེགས། སྐྱབས་ཡུལ་འོད་དུ་ཞུ་ནས་རང་ལ་ཐིམ་པར་བསམ། འཁོར་བར་སེམས་ཅན་སྡུག་བསྔལ་ཅན་ཀུན་དྲིན་ཅན་ཕ་མར་ཤེས་ཤིང་། དྲིན་ལན་དུ་སངས་རྒྱས་བསྒྲུབ་པའི་ལམ་ཉམས་སུ་བླང་སྙམ་པས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་འཕགས་པ་སྤྱན་རས་གཟིགས་ཀྱི་ལམ་ཉམས་སུ་བླང་བར་བགྱིའོ། ། ལན་གསུམ། གཉིས་པ་ནི། སྤྱི་བོར་པཾ་ལས་པདྨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ཧཱུྃ་གིས་མཚན་པ་ལས་འོད་འཕྲོས་འདུས། ཡོངས་སུ་གྱུར་པ་ལས། རྡོ་རྗེ་སེམས་དཔའ་སྐུ་མདོག་དཀར་པོ་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ། རུས་པ་དང་རིན་པོ་ཆེས་བརྒྱན་ཞིང་། རྡོ་རྗེའི་སྐྱིལ་ཀྲུང་གིས་བཞུགས་པའི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། དེ་ལས་འོད་འཕྲོས་པས་སངས་རྒྱས་བྱང་སེམས་ཐམས་ཅད་རྡོ་རྗེ་སེམས་དཔའ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ སྤྱི་བོའི་ཡབ་ཡུམ་ལ་ཐིམ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ནད་གདོན་སྦྱང་དུ་གསོལ། ཞེས་གསོལ་བ་བཏབ་པས་དེའི་ཐུགས་ཀའི་ཧཱུྃ་ལས་འོད་འཕྲོས་སེམས་ཅན་གྱི་སྡིག་སྒྲིབ་སྦྱངས། སངས་རྒྱས་བྱང་སེམས་མཆོད། ཐུགས་རྗེ་བྱིན་རླབས་འོད་ཀྱི་རྣམ་པར་སྤྱན་དྲངས་ཧཱུྃ་ལ་ཐིམ་པས་བདུད་རྩིའི་རྒྱུན་སྦྱོར་མཚམས་ནས་བྱུང་བ་སྤྱི་བོ་ནས་ཞུགས་བདག་གི་སྡིག་སྒྲིབ་ནད་གདོན་ཐམས་ཅད་དུད་ཁུ་རྣག་ཁྲག་སྲོག་ཆགས་ཀྱི་རྣམ་པས་ཐོན་ཤུལ་ཐམས་ཅད་བདུད་རྩི་ཁེངས། ཨོཾ་ཤྲཱི་བཛྲ་ཧེ་རུ་ཀ་ས་མཱ་ཡ། མ་ནུ་པཱ་ལ་ཡ། བཛྲ་ཧེ་རུ་ཀ་ཏེ་ནོ་པ།
ཏིཥྛ་ཌི་ཌྷོ་མེ་བྷ་བ། སུ་ཏོ་ཥྱོ་མེ་བྷ་བ། ཨ་ནུ་རཀྟོ་མེ་བྷ་བ། སུ་པོ་ཥྱོ་མེ་བྷ་བ། སརྦ་སིདྡྷིམྨེ་པྲ་ཡཙྪ་སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཿཀུ་རུ་ཧཱུྃ། ཧ་ཧ་ཧ་ཧ་ཧོ། བྷ་ག་བཱན། བཛྲ་ཧེ་རུ་ཀ མཱ་མེ་མུཉྩ་ཧེ་རུ་ཀོ་བྷ་བ།
མ་ཧཱ་ས་མ་ཡ་ས་ཏྭ་ཨཱཿཧཱུྃ་ཕཊ། ཉེར་གཅིག བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ།
རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་སྤྱི་བོ་ནས་རང་ལ་ཐིམ་པས་རང་གི་སྒོ་གསུམ་དང་རྡོ་རྗེ་སེམས་དཔའི་སྐུ་གསུང་ཐུགས་དབྱེར་མེད་དུ་གྱུར། གསུམ་པ་ནི། སྐྱབས་ཡུལ་སྔར་བཞིན་གསལ་བཏབ་ལ་མཎྜལ་ཅི་འགྲུབ་འབུལ། བཞི་པ་ནི། རང་གི་སྤྱི་བོར་རིན་པོ་ཆེའི་ཁྲི་དང་པད་ཉི་ལ་རྩ་བའི་བླ་མ་རྡོ་རྗེ་འཆང་སྔོན་པོ་རྡོ་རྗེ་དང་དྲིལ་བུ་ཐུགས་ཀར་བསྣོལ་ཞིང་རྡོ་རྗེའི་སྐྱིལ་ཀྲུང་གིས་བཞུགས་པ་དར་དང་རིན་པོ་ཆེས་བརྒྱན་པ་ལ་བརྒྱུད་པའི་བླ་མ་རྣམས་ཀྱིས་ཁྲོམ་ཚོགས་སུ་བསྐོར་བ་ལས་འོད་འཕྲོས་པས་སྐྱབས་གནས་ཐམས་ཅད་སྤྱན་དྲངས་བླ་མ་རྣམས་ལ་ཐིམ་པར་གྱུར། གྲུབ་གཉིས་ཆར་འབེབས་བླ་མ་རྣམས་ལ་གསོལ་བ་འདེབས་སོ་དངོས་གྲུབ་སྩལ་དུ་གསོལ། ལན་གསུམ། དེ་རྣམས་འོད་དུ་ཞུ་ནས་རང་ལ་ཐིམ་པས་སྤང་གཉེན་རོ་གཅིག་ཏུ་གྱུར། སྔོན་འགྲོའོ། ། གཉིས་པ་དངོས་གཞི་ལ་བསྐྱེད་རྫོགས་གཉིས་ལས་དང་པོ་ནི།
རང་གི་སྙིང་སྒོ་སྟོང་པ་ལྟ་བུ་གཞི་སྟོང་ཉིད་ལས་བྱང་ཆུབ་པའི་ནང་པཾ་པད་ཨ་ཟླའི་གདན་ནི་གདན་པད་ཟླ་ལས་བྱང་ཆུབ་པའི་སྟེང་ཧྲཱིཿདཀར་རིང་ཆ་ཚེག་དྲག་ཅན་ནི་གསུང་ཡིག་འབྲུ་ལས་བྱང་ཆུབ་པ་དེའི་འོད་ཀྱིས་སྡིག་སྒྲིབ་དང་ལུས་གདོས་བཅས་སྦྱངས་འོད་ཕུང་དུ་གྱུར་པ་ནི་གོང་བུ་ལས་བྱང་ཆུབ་པ། དེ་ལས་པད་དཀར་འདབ་བརྒྱད་གེ་སར་ཅན་ནི་ཐུགས་ཕྱག་མཚན་ལས་བྱང་ཆུབ་པ། དེ་ལས་རང་ཉིད་སྤྱན་རས་གཟིགས་དཀར་པོ་ཞལ་གཅིག་སྤྱན་གཉིས། ཕྱག་བཞིའི་དང་པོ་གཉིས་ཐལ་མོ། གཡས་འོག་མ་ཤེལ་ཕྲེང་། གཡོན་འོག་མ་པད་དཀར། རལ་པའི་ཐོར་ཅོག ཞབས་གཉིས་རྡོ་རྗེའི་སྐྱིལ་ཀྲུང་། དར་དཀར་སྟོད་གཡོགས། དར་སྣ་ཚོགས་ཀྱི་ཤམ་ཐབས་རིན་པོ་ཆེའི་རྒྱན་ཅན་སྣང་ལ་རང་བཞིན་མེད་པར་གསལ་བ་ནི་སྐུ་ཡོངས་རྫོགས་ལས་བྱང་ཆུབ་པའི་ཐུགས་ཀར་ཟླ་བ་གནས་པའི་ཧྲཱིཿའདི་འོད་ཀྱིས་སྣོད་གཞལ་ཡས་ཁང་དང་།
བཅུད་སྤྱན་རས་གཟིགས་སུ་གྱུར། ཡང་འོད་འཕྲོས་པས་ཡི་དམ་རྒྱུད་སྡེ་བཞིའི་ལྷ་ཚོགས་ཐམས་ཅད་སྤྱན་དྲངས་ནས་ཐིམ། ཡང་འོད་འཕྲོས་པས་འོག་མིན་ནས་རྩ་བའི་བླ་མ་བྱོན་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་སྤྱི་བོར་པདྨ་དར་གདན་ལ་འོད་དཔག་མེད་ཀྱི་རྣམ་པས་དབུར་བརྒྱན། དེ་ལ་མདོ་རྒྱུད་མན་ངག་རིགས་ཀྱི་བླ་བརྒྱུད་ཐམས་ཅད་ཐིམ། རེས་འགའ་གང་མོས་པའི་བླ་མ་དེ་འོད་དཔག་མེད་ཀྱི་རྣམ་པ་ཅན་ལ་བླ་མ་ཐམས་ཅད་ཐིམ། རང་གི་སྙིང་གར་པད་ཟླ་ལ་ཧྲཱིཿདཀར་པོར། ཨོཾ་མ་ཎི་པདྨེ་ཧཱུྃ་ཞེས་བརྗོད་པས་སྔགས་ཕྲེང་དེས་བསྐོར།
ཨོཾ་མ་ཎི་པདྨེ་ཧཱུྃ་དེ་གསལ་བར་གྱུར། ཨོཾ་མ་ཎི་པདྨེ་ཧཱུྃ་སྒྲ་གྲག་སྟོང་ལ་སེམས་གཏད། རང་ཡི་དམ་ཀུན་འདུས། སྤྱི་བོའི་བླ་མ་ཀུན་འདུས། སེམས་ཅན་ཐམས་ཅད་སྤྱན་རས་གཟིགས་སུ་གསལ་བས་སྔགས་གསུང་བར་གྱུར། ཞེས་དམིགས་པ་དེ་དང་མ་བྲལ་བར་སྔགས་བཟླའོ། ། བརྟན་པ་ཐོབ་ནས་ཀྲོང་བསྐྱེད་བྱེད་པ་སྟེ་སྣོད་བཅུད་དག་པ་སྣང་བ་སྐུའི་ཁྱེར་སོ་ལོངས་སྐུ་ལམ་བྱེད། གྲག་པ་སྔགས་སུ་ཤར་བ་གྲག་སྟོང་གསུང་གི་ཁྱེར་སོ་སྤྲུལ་སྐུ་ལམ་བྱེད། དྲན་རྟོག་ཡེ་ཤེས་སུ་ཤར་བ་རིག་སྟོང་ཐུགས་ཀྱི་ཁྱེར་སོ། ཆོས་སྐུ་ལམ་བྱེད་དེ་དེ་གསུམ་དང་མ་བྲལ་བར་བྱའོ། །
གཉིས་པ་རྫོགས་རིམ་ནི། ལུས་མ་བཅོས་པ་རྣམ་སྣང་ཆོས་བདུན་ལྡན། ངག་མ་བཅོས་པ་རླུང་རོ་དགུ་ཕྲུགས་སུ་འབུད་པ། སེམས་མ་བཅོས་པ་དུས་གསུམ་གྱི་རྣམ་རྟོག་ལ་འདས་པའི་རྗེས་མི་དཔྱོད། མ་འོངས་པའི་སྔོན་མི་བསུ། ད་ལྟའི་ཤེས་པ་རང་སོ་གསལ་ལེ་སིང་ངེ་ཡེ་རེ་རྗེན་ནེར་བཞག་པ་སོགས་ཁྲིད་གཞུང་བཞིན་གེགས་སེལ་བོགས་འདོན་ཅན་དུ་བསྒོམས་པས་ལམ་རྟགས་རྣམས་འབྱུང་ངོ་། ། གསུམ་པ་ནི། ཐུན་ཞབས་སུ། དགེ་བ་འདི་ཡིས་མྱུར་དུ་བདག ། སྤྱན་རས་གཟིགས་དབང་འགྲུབ་གྱུར་ནས། །
སོགས་བསྔོ་སྨོན་བཀྲ་ཤིས་ཀྱི་ཚིག་བརྗོད། ཐུན་མཚམས་ཀྱི་རྣལ་འབྱོར་དྲུག་ལས། དང་པོ་ཟས་ཀྱི་རྣལ་འབྱོར་ནི། བཟའ་བཏུང་བཟང་ངན་གང་བྱེད་ཀྱི་ཚེ་ཡི་དམ་ཀུན་འདུས་བླ་མ་ཀུན་འདུས་དྲན་པས་ཨོཾ་ཨཱཿཧཱུྃ་ཞེས་བྱིན་གྱིས་བརླབས་ནས། མཆོད་པའི་བསམ་པས་ལོངས་སྤྱད། གཉིས་པ་གོས་བཟང་ངན་གང་གྱོན་ཡང་ཨོཾ་ཨཱཿཧཱུྃ་གིས་བྱིན་གྱིས་བརླབས་ནས་གྱོན་པས་མཆོད། གསུམ་པ་ཉལ་བ་ཨོཾ་ཨཱཿཧཱུྃ་གིས་གཞལ་ཡས་ཁང་དུ་བྱིན་གྱིས་བརླབས། བཞི་པ་གཉིད་འོད་གསལ་ནི་སྙིང་པད་ཟླ་ལ་སྤྱན་རས་གཟིགས་ཐེབ་རྡོག་ཙམ་པ་བསམ་པའི་ཐུགས་ཀའི་ཧྲཱིཿའི་འོད་ཀྱིས་སྤྱི་བོའི་བླ་མ་སྙིང་དབུས་སུ་སྤྱན་དྲངས། དེའི་སྤྱི་བོར་བཞུགས་པ་ལ་སེམས་གཏད་ནས་ལོག ལྔ་པ་དང་དྲུག་པ་ནི་ཁྲིད་ཡིག་བཞིན་ཏེ།
དེ་ལྟར་བྱས་པས་རང་གཞན་གྱིས་དོན་མྱུར་དུ་འགྲུབ་པར་འགྱུར་ཞིང་། བསྙེན་པ་སྦྱིན་སྲེག་གི་ཡི་གེ་ཁོ་བོས་ལོགས་སུ་བྱས་པ་ལྟར་ཉམས་སུ་ལེན་པར་སྤྲོ་ན་དེ་བཞིན་བྱའོ།། །། ཞེས་ས་སྐྱ་པ་ཀུན་བློས་ངག་དབང་སྟོབས་ལྡན་གྱི་རེ་སྐོང་དུ་བྲིས།། །། PAGE * MERGEFORMAT 2 ཀུན་དགའ་བློ་གྲོས། རྒྱལ་སྲས་ཀུན་གྱི་འཇུག་ངོགས་ཐེག་ཆེན་སྤྱི་བྱེ་བྲག་ལ་འཇུག་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
