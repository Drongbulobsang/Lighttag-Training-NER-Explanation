གསུང་འབུམ། ཀུན་དགའ་བློ་གྲོས།
པོད ༢༨༢
ཡམ་ཤུད་དམར་པོའི་ཕྱི་རྟེན་འཛུགས་པའི་ཆོ་ག་གང་བསམ་འཕྲིན་ལས་ལྷུན་གྲུབ།
༄༅། །ཡམ་ཤུད་དམར་པོའི་ཕྱི་རྟེན་འཛུགས་པའི་ཆོ་ག་གང་བསམ་འཕྲིན་ལས་ལྷུན་གྲུབ་ཞེས་བྱ་བ་བཞུགས་སོ།། ན་མོ་གུ་རུ་པུ་་རཏྣ་ཡེ། ཤིན་ཏུ་གདུག་ཅིང་གཏུམ་པ་ལ། ། དྲག་པོས་འདུལ་བའི་ཐབས་མཁྱེན་ནས། ། མཐོང་བའི་མོད་ལ་བདུད་ཀྱི་སྙིང་། ཚལ་པར་གཅོད་པའི་གཤིན་རྗེ་གཤེད། ། དབྱེར་མེད་བླ་མའི་ཞབས་བཏུད་ནས། ། རྒྱལ་བའི་བསྟན་པ་བསྲུང་བ་པོ། ། ཡམ་ཤུད་དམར་པོ་འཁོར་བཅས་ཀྱི། ། ཕྱི་རྟེན་འཛུགས་པའི་མན་ངག་བཤད། །
འདིར་བཅོམ་ལྡན་འདས་དཔལ་གཤིན་རྗེ་གཤེད་ཀྱི་བཀའ་བསྟོད་མཐུ་སྟོབས་དང་དྲག་ཤུལ་ཤིན་ཏུ་ཆེ་ཞིང་། མཐུ་ཆེན་སྟོབས་འཕྲོག་ནག་པོའི་འཕྲིན་ལས་པ་ཀུན་གྱི་གཙོ་བོ་སྐྱེས་བུ་དབང་གི་མདོག་ཅན་གྱི་ཕྱི་རྟེན་གཟུངས་འཛུགས་ཀྱི་ལག་ལེན་ནི། ཡར་ངོ་མར་ངོའི་བརྒྱད་གཉིས་དང་བཅུ་བཞི་གཉིས་ལ་སོགས་པར་གཟའ་སྐར་དྲག་ཅིང་རྩུབ་པའི་དུས་སུ་སྒྲུབ་ཁང་འཆག་འཆག་དང་བྱི་དོར་ལེགས་པར་བྱས་ལ་ཞིང་ཆེན་བླ་རེ་ཡོལ་བ་སོགས་བཀྲམ། བླ་མ་ཡི་དམ་ཆོས་བསྲུང་སྤྱི་དང་ཁྱད་པར་གནོད་སྦྱིན་ལྕམ་སྲིང་གི་སྐུ་བྲིས་འབུར་གང་རུང་བཞུགས་སུ་གསོལ་བའི་མཐའ་སྐོར་ཀུན་ཏུ་སྟག་གཟིག་གོ་ཁྲབ་གོས་དར་ལ་སོགས་པ་སྤྱན་གཟིགས་བཀོད་པ་མཛེས་ཤིང་ཟིལ་ཆེ་བའི་བརྒྱན་ལ། སྟེགས་མཐོ་བའི་ཁར་ཡི་དམ་ཆོས་བསྲུང་སྤྱིའི་གཏོར་མ་རང་རང་གི་ཕྱག་ལེན་བཞིན་དང་། ཁྱད་པར་ཟངས་གཞོང་ལ་སོགས་པའི་སྣོད་དུ་འདིའི་གཏོར་མ་ཁྲག་ཆང་བདུད་རྩི་རིལ་བུའི་ཁུ་བས་སྦྲུས་པ་ཁྲུ་གང་ལས་མི་ཆེ་ཞིང་ཐོ་གང་ལས་མི་ཆུང་བ་གྲུ་གསུམ་ཟུར་དང་རྩེ་མོ་རྣོ་བ་ལ་མར་རྒྱན་ཅི་མཛེས་ཕྱག་མཚན་ཚང་མའམ་ཟུངས་རལ་དམར་པོ། གཡས་གཡོན་དུ་གྲུ་གསུམ་དེ་བས་ཆུང་ཙམ་གཉིས། དེ་གསུམ་གྱི་ཕྱི་རོལ་ཕྱོགས་མཚམས་བརྒྱད་དུ་དེ་བས་ཆུང་ཙམ་བརྒྱད། དེ་དག་གི་མཐའ་སྐོར་དུ་དེ་བས་ཆུང་ཙམ་ཉེར་གཅིག་རྣམས་རྒྱན་ཅི་མཛེས་ཀྱིས་བརྒྱན་པ། དེ་ཐམས་ཅད་ཁྲག་གམ་རྨུག་རྩིས་ཁ་བསྒྱུར།
ཤ་ཁྲག་དང་སྙིང་སྣ་ཚོགས་ཀྱི་མཐའ་སྐོར་སྨྱུག་སྒོར་གྱི་མདའ་འུག་སྒྲོས་བརྒྱན་པ། གྲི་ལྕགས་སམ་ཟངས་ཀྱི་ལྡེའུ་ཟུར་གསུམ་པ་གླང་དམར་གྱི་རྒྱུས་པའི་གདམས་པའི་མགུལ་དུ་དར་དམར་ནག་ལ་ལྕམ་དྲལ་གྱི་སྔགས་བྲིས་པ་དང་། སྐུ་ཙ་ཀ་ལེ་ཟ་འོག་གི་འཕན་དང་བཅས་པ་བཙུགས་ལ་མཉྫི་ལ་སོགས་པའི་སྟེགས་ཀྱི་ཁར་བཞག དེའི་གཡས་སུ་སྨན་ཕུད། གཡོན་དུ་རཀྟ། མདུན་དུ་གསེར་སྐྱེམས་དབང་ལྔའི་མེ་ཏོག ཤ་ཆེན་གུ་གུལ་ར་ཚིལ་སོགས་ཀྱི་བདུག་སྤོས། ཞུན་ཆེན་ནམ་ཞུན་ཆེན་བསྲེས་པའི་སྣུམ་ནག་གི་མར་མེ། མི་སོགས་སྲོག་ཆགས་དུ་མའི་མཁྲིས་པ་སྦྱར་བའི་དྲི་ཆབ། ཤ་སྣ་ཚོགས་བསྲེས་པའི་བཤོས་བུ་གྲུ་གསུམ་དཀར་དམར་གཉིས་སྦྲེངས་ཚར་དུ་བཤམས་པ་དང་།
བག་ཟན་ལ་རྭ་སྐྱེས་ཀྱི་གཟུགས་འབྲི་སྨུག་གི་ཁ་བསྒྱུར་བ། གཞན་ཡང་ཤ་ཆེན་ར་ཤ ལ་ཕུག སྒོག་བཙོང་། འབྲས་ཆན་ཁུར་བ་ལ་སོགས་པ་ཟ་བའི་རིགས་སྣ་ཚོགས་དང་། ཇ་ཆང་ཁྲག་ཞག་ལ་སོགས་བཏུང་བའི་རིགས་ཅི་འབྱོར་དེ་ཐམས་ཅད་གཙང་ཞིང་བཀོད་པ་མཛེས་པར་བཤམས། སྒྲུབ་ཁང་གི་ཕྱིར་རྟ། གཡག ར། ཁྱི་རྣམས་དམར་པོའམ་ཁམ་བུ།
ལུག་ནག་ལྕགས་ཁ་ཁ་དཀར་རྣམས་ཀྱི་སོག་པ་གཡས་གཡོན་དུ་རྒྱ་ཤོག་ལ་གསེར་རམ་གྲི་ཁྲག་གི་ལྕམ་དྲལ་གཉིས་ཀྱི་སྲོག་སྙིང་བྲིས་པའི་མཐར་རྟེན་འདི་ལ་བརྟན་པར་བཞུགས་ནས་སྒྲུབ་པ་པོ་བདག་གི་སྲུང་མ་མཛོད་ལ་མི་ནོར་དགོན་གནས་དང་བཅས་པའི་གཉེར་མཛོད་ཅིག ཁྱེར་བ་པོ་ལ་ཆོ་འཕྲུལ་སྣ་ཚོགས་སྟོན་ལ་མྱུར་དུ་ཁུག་ཅིག ཅེས་བྲིས་པ་འགོ་ནས་སྒྲིལ་ལ་དར་དམར་གྱི་སྐུད་པས་དཀྲིས། འབྲུ་སྣ་སྨན་སྣ་རིན་པོ་ཆེ་སོགས་རྫས་ཉེར་ལྔ་གང་འཛོམས་དང་ལྷན་ཅིག་ཏུ་རས་སམ་དར་དམར་གྱི་ཁུག་མར་བཅུག དར་དམར་ནག་གི་ཅོད་པཎ། རྔ་མ་དམར་པོ། སྟག་རས། ཨེ་ཝཾ། གཟིག་རས། གཡེར་ཁ་རྣམས་དང་བཅས་འཇིགས་འཇིགས་ལྟར་དུ་བརྒྱན།
སྐྱེས་བུད་མེད་ཆས་གོས་བཟང་པོའི་བརྒྱན་པས་བཟུང་། གཟུགས་དེ་དག་དངོས་སུ་མ་འབྱོར་ན་འཇིམ་པ་སོགས་ལ་བཅོས་ལ་གོང་གི་རྒྱན་རྣམས་བཏགས། གཞན་ཡང་འོག་ཏུ་དགོས་པའི་རྡོར་དྲིལ། མེ་ཏོག ནང་མཆོད། ཌཱ་མ་རུ། བུམ་པ། རྔ་ཆ་ལང་། དུང་། རྐང་གླིང་།
རུ་མཚོན། མདུང་དར་ལ་སོགས་པ་དང་། སྦྱང་བའི་ཆས་རྟེན་རྫས་རྣམས་ལ་སྟེར་བའི་ཁྲག་ཆང་སྦྱར་བ་རྣམས་འདུས་བྱའོ། ། དེ་ནས་རྣལ་འབྱོར་པ་རྣམས་གྲལ་ལ་འཁོད། པདྨ་དབང་ཆེན་གྱི་མངོན་རྟོགས་ཤེས་པ་ཡོད་ན་དེའི་ལས་བྱང་འཛབ་བསྟོད་ཀྱི་བར་ཕྱག་ལེན་བཞིན་བྱས་ལ། བུམ་པའི་ནང་དུ་ལས་ཀྱི་རྟ་མགྲིན་བསྐྱེད་ནས་དེའི་སྔགས་དང་ཨ་བྷི་ཥི་ཀ་ཏ་བརྒྱ་རྩ་ལ་སོགས་པ་བཟླ་ཞིང་། ཆོ་ག་གཞན་རྣམས་ཡང་གསང་དཀྱིལ་ཆོག་རྣམས་ནས་འབྱུང་བ་བཞིན་བྱས་ལ་གཏོར་བསྔོ་བསྐང་བ་བསྟོད་པ་སྤྱི་དང་ཁྱད་པར་བྱང་ལྔ་གཟའ་གདོང་གི་གཏོར་མ་རྒྱས་པར་ཕུལ་ལ་འོག་ནས་འབྱུང་བའི་གཟུངས་འཛུགས་རྣམས་བྱ། ཡང་དེ་དག་མི་ཤེས་པ་རྣམས་ཀྱི་སྒྲ་གདོང་འཇིགས་གསུམ་གཤེད་དམར་སོགས་ཀྱི་བདག་བསྐྱེད་བུམ་སྒྲུབ་བྱ་བ་དང་། ཡང་བདེ་ཀྱཻ་ཕུར་པ་གུར་མགོན་རྣམས་གང་རིགས་ཀྱི་བདག་བསྐྱེད་སྔོན་དུ་འགྲོ་བས་སོ་སོར་ལས་བུམ་སྒྲུབ་ལ་གཏོར་བསྔོ་བསྐང་བ་རྣམས་ཕྱག་ལེན་བཞིན་དང་། ཁྱད་པར་འདིའི་གཏོར་མ་གདན་ས་འདི་རང་གི་ཕྱག་ལེན་ལྟར་ན་ཞལ་གྱི་རྗེས་སམ།
རྗེ་ཚར་ཆེན་གྱི་ཐུགས་དམ་རིམ་པ་ལྟར་ན་པུ་ཏྲའི་རྗེས་སུ་ཨ་མྲྀ་ཏས་བསངས། སྭ་བྷ་ཝཱས་སྦྱངས། སྟོང་པའི་ངང་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་ངོ་བོ་འདོད་དགུ་འབྱུང་བའི་ཡེ་ཤེས་ཀྱི་བདུད་རྩི། རྣམ་པ་དགྲ་བགེགས་བསྒྲལ་བ་ལས་བྱུང་བའི་ཤ་ཁྲག་གི་མཆོད་གཏོར། དར་སྣ་ཚོགས་ཀྱི་གུར། རྒྱུ་རློན་གྱི་ཕྲེང་བ། དོན་སྙིང་གི་ཚལ་པས་བརྒྱན་པའི་སྟོང་གསུམ་ཐམས་ཅད་གང་བར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱི་བྱིན་གྱིས་བརླབས། སྭ་བྷ་ཝཱས་མདུན་གྱི་གནས་སྟོང་པར་སྦྱངས།
སྟོང་པའི་ངང་ལས་མདུན་དུ་བྱུ་རུའི་ས་གཞི་ཟངས་རི་ཁྲག་གི་ན་བུན་ཐུལ་བས་བསྐོར་བའི་དབུས་སུ་བྷྲཱུཾ་ལས་བསེ་མཁར་སྨུག་པོ་གྲུ་བཞི་སྒོ་བཞི་མཆོང་གི་བ་གམ་རུས་པའི་ཤམ་བུའི་བརྒྱན་པའི་བར་སྣང་ལ་མི་མགོ་རྒྱུ་རློན་རོ་སྐྲ་ཐོད་པ་རྣམས་ཀྱི་དྲྭ་བ་དྲྭ་ཕྱེད་རྔ་གཡབ་ཟླ་ཕྱེད་ཆ་ལང་གི་ཚུལ་དུ་བརྒྱན་པ། ཀེང་རུས་ཀྱི་ཐོག་ཕྱུར་བུར་ཕུབས་པའི་རྩེར་ཙིཏྟའི་ཏོག ཟུར་བཞིར་མི་རོའི་རྒྱལ་མཚན་འཕྱར་བ། སྒོ་བཞིར་བྱུ་རུ་དམར་པོའི་ཐེམ་སྐས་གཡུ་ར་གན་གྱི་རུ་བཞི། ཟངས་ཀྱི་སྒོ་གླེགས་ཅན་གྱི་ནང་དུ་ཐོད་སྐམ་གྱི་རྭ་བ་ཟླུམ་པོ་སྒོ་གཅིག་པ་ཁྲག་གིས་བྱུགས་ཤིང་། གཡང་གཞིའི་བླ་རེ། རྒྱུ་རློན་གྱི་ལྡ་ལྡི་རུས་པའི་ཕྲེང་བས་བརྒྱན་པའི་ཕྱིའི་ནམ་མཁའ་ལ་སྤྲིན་དམར་འབྲུག་སྒྲ་ཅན་གློག་དང་ཁྲག་སེར་འབབས་པ། སེར་ཁྲ་དུང་ཁྲ་ལྕགས་ཁྲ་ཕོ་རོག་འུག་པ་སྲིན་བྱ་ཐལ་མདོག་རྣམས་འཇིགས་པའི་སྐད་དང་རྣམ་འགྱུར་དུ་མ་སྟོན་པ། འོག་གཞི་མེ་རླུང་འཁྱིལ་ཞིང་མི་རྟའི་རོ་ཁྲག་བསུར་ཆེན་གྱི་དུད་པས་གང་བའི་གཞི་ལ་རོ་ལངས་འབྱུང་པོ་ཀེང་རུས་ཤ་ཟ་ལ་སོགས་པ་རྣམས་རྒྱུག་ཅིང་ཧ་ཧའི་གད་རྒྱངས་ཁུས་འདེབས་དགྲ་མིང་འབོད་ཅིང་བྲོ་ཁྲབ་འཐབ་རྩོད་སོགས་འཇིགས་ཚུལ་སྟོན་པ་དང་། གཞན་ཡང་སྟག་གཟིག་དྲེད་འཕར་བ་ལྕེ་སྤྱང་མགོ་དགུ་ལ་སོགས་པ་དུར་ཁྲོད་ཀྱི་གཅན་གཟན་རྣམས་མི་སྡུག་པའི་ང་རོ་སྒྲོག་པའི་གང་བའི་གཞལ་ཡས་ཁང་གི་དབུས་སུ་རྟ་ཁྲག་དང་མི་ཁྲག་གི་རྒྱ་མཚོ་ཆེན་པོ་དམར་ལ་དྭངས་པ།
རྦ་ཀློང་གྲུ་གསུམ་བསྣོལ་མར་འཁྲུག་པའི་དབུས་སུ་ཟངས་རི་གྲུ་བཞི་པའི་སྟེང་པད་ཉི་མི་རྟའི་རོ་བརྩེགས་པའི་གདན་ལ་པྲཾ་ལས་ཟངས་ཀྱི་རལ་གྲི་པྲཾ་གྱིས་མཚན་པ་ལས་འོད་ཟེར་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས་གནོད་སྦྱིན་ཆེན་པོ་སྐུ་མདོག་པདྨ་རཱ་ག་ལྟར་དམར་ཞིང་འོད་འཕྲོ་བ། སྦོམ་ཐུང་ཡན་ལག་རགས་པ། ཞལ་གཅིག་ཕྱག་གཉིས་དམར་ལ་ཟླུམ་པའི་སྤྱན་གསུམ་སྡང་མིག་ཏུ་བགྲད་ཅིང་མེ་སྟག་འཕྲོ་བ། ཞལ་གདངས་ཤིང་མཆེ་བ་གཙིགས་པའི་ནང་ནས་ཁྲག་དྲོན་འཁོལ་ཞིང་སྐན་སྒྲ་ཏོག་པའི་ལྗགས་འགྲིལ་བ། སྨ་ར་དང་སྨིན་མ་ཁམ་པ་མེ་ལྟར་འབར་ཞིང་དབུ་སྐྲ་ལྟག་པར་བཅིངས་པ། ཟངས་རྨོག་དར་དམར་གྱི་འགྱིང་ཐོད་ཅན་གསོལ་བ། གཡས་ཟངས་རལ་འབར་བ་འཕྱར་ཞིང་། གཡོན་མདའ་གཞུ་དང་དགྲ་བགེགས་ཀྱི་གློ་སྙིང་ཁྲག་འཛག་འཛིན་པའི་མཆན་ཁུང་ན་བྱུ་རུའི་དབྱུག་པ།
བསེ་མདུང་དར་དམར་གྱི་རུ་མཚོན་ཅན་འཕྱར་བ། སྐུ་ལ་དར་དམར་གྱི་རལ་དགུ་ཟངས་ཁྲབ། ར་དམར་གྱི་གཡང་གཞི་རྣམས་ཇི་ལྟར་འཚམས་པ་གསོལ་བ་ལ། མི་མགོ་རློན་པ་ཁྲག་འཛག་གི་དོ་ཤལ་བྱས་པ། ཞབས་ལ་སག་རི་དམར་པོས་རྦྤ་འབོག་གསོལ་བ། མི་སྡུག་པའི་གཟུགས་ཅན་སྲིད་པ་གསུམ་གྱི་སྐྱེ་འགྲོ་སུ་ཞིག་གི་མཐོང་ཀྱང་དེ་མ་ཐག་སྙིང་འགས་པར་ནུས་པའི་སྐུ་ཅན། གཡས་བསྐུམ་ཞིང་གཡོན་བརྐྱང་བའི་སྟབས་ཀྱི་མེ་རླུང་འཁྲུག་པའི་དབུས་ན་བཞུགས་པ། དེའི་གཡོན་དུ་པདྨ་ཉི་མ་དགྲ་བགེགས་ཀྱི་རོ་གདན་ལ་མཾ་ལས་སྲིད་པའི་ལྷ་མོ་གདོང་དམར་མ་སྐུ་མདོག་སྔོ་ནག་གདོང་པ་བསེ། སོ་དུང་། སྨིན་མ་གཡུ།
མིའི་རལ་པ་ལ་མཆོང་དང་མུ་མེན་གྱིས་བརྒྱན་པ། གསེར་གྱི་རྣ་ཆ་ཅན། སྤྱན་གསུམ་དམར་ལ་ཟླུམ་པ། ཞལ་གདངས་ཤིང་མཆེ་པ་གཙིགས་པ། གཡས་ཟངས་ཀྱི་རལ་གྲི་དགྲ་ལ་འཕྱར་ཞིང་། གཡོན་ལྕགས་ཀྱི་ཕུར་པ་བགེགས་ལ་འདེབས་པ། མི་མགོ་སྐམ་རློན་སྦྲུལ་དང་རུས་པའི་དབུ་དང་ཕྱག་ཞབས་སྐུ་ལུས་རྣམས་བརྒྱན་པ། དར་ནག་གི་ན་བཟའ་དང་མི་ལྤགས་ཀྱི་གཡང་གཞི་གསོལ་ཞིང་དྲེད་མོ་མི་ཟན་ལ་ཞོན་པ། དམ་ཉམས་ཀྱི་སྲོག་དབུགས་ལ་རྔམས་པའོ། ། གཙོ་བོས་གཡས་སུ་ཁྲག་མཚོའི་དཀྱིལ་དུ་ཏྲཾ་ལས་ལས་མཁན་སྲོག་བདག་དམར་པོ་ཞལ་གཅིག་ཕྱག་གཉིས་པ་གཡས་མདུང་དམར་བ་དན་དང་བཅས་པ་འཕྱར་ཞིང་།
གཡོན་བཙན་གྱི་ཞགས་པ་དགྲ་ལ་འདེབས་པ། བསེ་ཁྲབ་དང་བསེ་རྨོག་གྱོན་ནས་ལྕེ་སྤྱང་ལ་ཞོན་པ། མཚན་མོ་རྒྱུ་ཞིང་དགྲ་བགེགས་ལ་འོ་དོད་འབོད་པ། གཙོ་འཁོར་གསུམ་གྱི་ཤར་དུ་མི་དམར་ཕྲ་མ། ལྷོར་རི་ཙི་མི་དམར། ནུབ་ཏུ་ཀྲོ་ཏི་མི་དམར། བྱང་དུ་སྲོག་བདག་ཀཽ་ཤ ཤར་ལྷོར་ཨངྐིར་མི་དམར། ལྷོ་ནུབ་ཏུ་རོ་ཀྲི་མི་དམར། ནུབ་བྱང་དུ་ཧ་ཤམ་མི་དམར།
བྱང་ཤར་དུ་སྲོག་བདག་ཐལ་བ་སྟེ། བརྒྱད་ཀའང་སྐུ་མདོག་དམར་པོ་གཤིན་རྗེ་ཁྲོས་པའི་ཆ་ལུགས་ཅན། གཅེར་བུ་ལིངྒ་འགྲེང་བ། ཟངས་གྲི་དང་ཐོད་པ་འཛིན་ཅིང་ཤ་ཁྲག་ལ་རྔམས་པའོ། ། དེ་རྣམས་ཀྱི་ཕྱི་རོལ་ཏུ་བཤན་པ་མ་རུ་རྩེ། སྲོག་གཅོད་བདུད་ཀྱི་བུ། ལས་བདུད་དུ་རུ་ཀི སྲིན་པོ་མི་ཟན། གཤིན་རྗེ་སྟག་ཐབས། སྲིན་པོ་མི་རེང་།
སོག་པོ་ཤ་ཟན། མི་དམར་བཤན་པ། ཐོ་བ་གྱིང་བདག དུང་གི་རྡོ་རྗེ། སྒྲོལ་གྱིང་དབང་བསྡུད། གྱིང་ཆེན་རྟ་ཁྲིད། རྡོ་རྗེ་གྱིང་ཆེན། སྲོག་བདག་ལ་ལི། བཤན་པ་མི་ཟན། འཇིགས་བྱེད་རྡོ་རྗེ།
ཤུགས་སྒྲོལ་མགྱོགས་བྱེད། ལེགས་ཉེས་བཏང་འཛིན། བདུད་པོ་ཤ་ཟན། གཤིན་རྗེ་སྟག་མགོ་ཅན། བཤན་པ་གླང་མགོ་ཅན་སྟེ་ཐམས་ཅད་ཀྱང་མདོག་དམར་པོ། གཤིན་རྗེའི་གཟུགས་ཅན་གཡས་ཟངས་གྲི་ཁོ་ན་འཕྱར་ཞིང་། གཡོན་པ་རྣམས་ཀྱི་རྒྱུ་མ། གློ། སྙིང་། ཀླད་པ།
ཤ་ཁྲག རྐང་མར་ལ་སོགས་པ་ཟ་བ་དང་། དགྲ་ལྤགས་ཤུ་བ། ཤ་སྟན་འདིང་བ་སོགས་རྣམ་འགྱུར་དུ་མ་སྟོན་པའི་ལུས་ལ་མི་ལྤགས་གླང་ཀོ་ཐོད་སྦྲུལ་གྱི་བརྒྱན་པའོ། ། གཞན་ཡང་བཙན་བདུད་གནོད་སྦྱིན་སྲིན་པོ་ནད་བདག་ཐེའུ་རང་དྲེགས་བྱེད་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་སོ་སོའི་རྒྱན་ཆ་ལུགས་ཡོངས་སུ་རྫོགས་པས་ཤ་ལ་དགའ་ཞིང་ཁྲག་ལ་རོལ་བ་བསྟན་པ་སྲུང་བའི་ལས་ལ་བརྩོན་པ་ནམ་མཁའ་ས་གཞི་བར་སྣང་ཐམས་ཅད་གང་བ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་གའི་ཧཱུྃ་ལས་འོད་ཟེར་འཕྲོས་པས་བྱང་ཤར་དབང་ལྡན་མ་རུ་རྩེའི་དུར་ཁྲོད་བྲག་དམར་མཆོང་ལྡིང་གི་ཕོ་བྲང་ནས་གནོད་སྦྱིན་དྲེགས་པ་ལྕམ་དྲལ་འཁོར་དང་བཅས་པ་ཨོཾ་བཛྲ་ས་མཱ་ཛཿ རྡོ་རྗེ་གཡབ་དྲིལ་བུ་སིལ།
མི་རྐང་གི་སྒྲ་དང་བཅས་པས། ཀྱཻ་ཕྱོགས་ཕྱོགས་དེ་ནི་ཕ་གི་ན། ། ཉི་མ་བྱང་ཤར་མཚམས་བཤད་ནས། ། སྲོག་བདག་དམར་པོ་སྤྱན་འདྲེན་ནོ། ། སྒྲོལ་གྱིང་ཆེན་པོ་གཤེགས་སུ་གསོལ། ། མེ་རླུང་འཚུབ་པའི་ཕོ་བྲང་དབུས། ། རཀྟ་ཁྲག་གི་རྒྱ་མཚོ་ནས། ། སྲིད་པའི་བུ་མོ་སྤྱན་འདྲེན་ནོ། ། གར་གྱི་དབང་ཕྱུག་གཤེགས་སུ་གསོལ། ། སྲིན་པོ་ཁྲོས་པའི་ཕོ་བྲང་དབུས། །
དྲག་པོ་སྒྲོལ་བའི་དཀྱིལ་འཁོར་ནས། ། ལས་མཁན་དམར་པོ་སྤྱན་འདྲེན་ནོ། ། རྒྱུག་བྱེད་ཕོ་ཉ་གཤེགས་སུ་གསོལ། ། རབ་ཏུ་རྔམས་པའི་ཕོ་བྲང་ནས། ། ཁྲག་མཚོ་འཁྱིལ་བའི་ཁོར་ཡུག་ལས། ། གྲི་ཐོགས་བརྒྱད་པོ་སྤྱན་འདྲེན་ནོ། ། བཤན་པ་ཉེར་གཅིག་གཤེགས་སུ་གསོལ། ། བྲག་དམར་མཆོང་ལྡིང་ཕོ་བྲང་ནས། ། བདུད་བཙན་གནོད་སྦྱིན་སྲིན་པོ་དང་། ། མ་མོ་ཐེའུ་རང་སྤྱན་འདྲེན་ནོ། །
དམ་ཅན་རྒྱ་མཚོ་གཤེགས་སུ་གསོལ། ། མ་ཐོགས་མྱུར་བར་ལས་ལ་བྱོན། ། རིང་བའི་ཚུལ་གྱི་མཆོད་གཏོར་བཞེས། ། བདག་གི་བཅོལ་བའི་ཕྲིན་ལས་རྣམས། ། མ་གཡེལ་མྱུར་དུ་སྒྲུབ་པར་མཛོད། ། རཀྨོ་པྲ་ཎ་ཨཏྨ་ས་པ་རི་ཝཱ་ར་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། པདྨ་ཀཱ་མ་ལ་ཡ་སཏྭཾ། རྡོར་དྲིལ་འཛིན་པས།
ཆོས་ཉིད་ཞི་བའི་ངང་ལས་མ་གཡོས་ཀྱང་། ། མ་རུང་འདུལ་ཕྱིར་དྲག་པོས་སྐུར་བསྟན་ནས། ། མཐུ་སྟོབས་ཕུན་ཚོགས་བསྟན་པ་སྲུང་མཛད་པའི། ། སྒྲོལ་གྱིང་སྲོག་བདག་དམར་པོ་ལ་ཕྱག་འཚལ། ། བཀའ་ཡི་འཁོར་གནས་ཡེ་ཤེས་བསྲུང་མའི་ཚོགས། ། རྣལ་འབྱོར་འདོད་པའི་བདེ་སྟེར་གསང་བའི་ཡུམ། ། ལས་བྱེད་བཤན་པ་གཏུམ་པོ་སྡེ་ལྔ་དང་། ། མ་མོ་ཐེའུ་རང་ཚོགས་ལ་གུས་པས་འདུད། ། རཀྨོ་པྲ་ཎ་ཨཏྨ་ས་པ་རི་ཝཱ་ར་ཨ་ཏི་པུ་ཧོཿ པྲ་ཏི་ཛ་ཧོཿ
རྡོ་རྗེ་རྩེ་ལྔ་པའི་ཕྱག་རྒྱ་བྱས་ལ། རཀྨོ་པྲ་ཎ་ཨཏྨ་ས་པ་རི་ཝཱ་ར་ས་མཱ་ཡ་སྨ་ར། ས་མཱ་ཡ་མཱ་ཏི་ཀྲ་མ། ས་མཱ་ཡ་རཀྵནྟུ། གནོད་སྦྱིན་དྲེགས་པ་ལྕམ་དྲལ་འཁོར་དང་བཅས་པ་ཁྱེད་རྣམས་གཤིན་རྗེ་གཤེད། མ་ཧཱ་དེ་ཝ། ཨེ་ཀ་ཛ་ཊི། ཨ་ཙརྻ་ཉི་འོད་གྲགས་པ། པཎྜི་ཏ་ཟླ་བ་ནག་པོ། པཎྜི་ཏ་ག་ཡ་དྷ་ར།
གཉན་ལོ་ཙཱ་བ། མར་པ་ལོ་ཙཱ་བ། དཔལ་ལྡན་གྲུབ་ཐོབ་ཟླ་ཕྱར་ལ་སོགས་པ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་སྲུང་། བསྟན་པ་སྐྱོང་ཞེས་པ་ནས། འཇིག་རྟེན་པ་ཀུན་དར་ཞིང་རྒྱས་པར་མཛད་དུ་གསོལ་གྱི་བར་གུར་ཞལ་གྱི་དམ་བཞག་བཞིན་ལ་ཐལ་བརྡེབ་བཅས། དེ་ནས་སོ་སོའི་ཕྱག་རྒྱ་བཅས་ལ། རཀྨོ་པྲ་ཎ་ཨཏྨ་ས་པ་རི་ཝཱ་ར་ཨ། པུཥྤེ། དྷུ་པེ། ཨཱ་ལོ་ཀེ
གནྡྷེ། ནཻཝི་དྱེ། ཤཔྟ། རཱུ་པ། ཤཔྟ། གནྡྷཾ། རཱ་ས། པརྵེ་པྲ་ཏིཙྪ་ཧཱུྃ། ཞེས་དང་། མཐེབ་སྲིན་གྱི་ནང་མཆོད་གཏོར་ལ།
མ་ཧཱ་པཉྩ་ཨ་མྲྀ་ཏ། མ་ཧཱ་རཀྟ་པུ་ཙི་ཏེ་ཨཱཿཧཱུྃ། གནོད་སྦྱིན་འཁོར་བཅས་ཀྱི་ལྗགས་རྡོ་རྗེའི་འོད་ཀྱི་སྦུ་གུའི་གཏོར་མ་གསོལ་བར་བསམ་ལ། རཀྨོ་པྲ་ཎའི་མཐར། སརྦ་བིགྷྣན་ཤ་ཏྲུན་ཨ་མུ་ཀ་མ་ར་ཡ་ཨི་དཾ་བ་ལིཾ་གྲི་ཧ་ན་ཁ་ཁ་ཁཱ་ཧི་ཁཱ་ཧི། རྡོ་རྗེ་ཐལ་མོ་ཁ་གྱེན་དུ་ཕྱེ་པའི་མཐར་སེ་གོལ་གཏོགས་པ་ལྔའམ་བདུན་གྱིས་ཕུལ། རཀྨོ་པྲ་ཎའི་མཐར། ཨ་ནས་ཤཔྟའི་བར་གྱི་མཆོད། རཀྨོ་པྲ་ནའི་མཐར་སྨན་རཀ་གི་སྔགས་བཏབ་ལ་དེ་གཉིས་ཀྱང་ཕུལ། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་གནོད་སྦྱིན་དྲེགས་པ་ལྕམ་དྲལ་འཁོར་དང་བཅས་པ་ལ་འབུལ་ལོ། །
སངས་རྒྱས་ཀྱི་བསྟན་པ་དར་བ་དང་། སོགས་གུར་ཞལ་གྱི་གཏོར་བསྔོ་བཞིན་ནོ། ། བཟླས་པ་བྱ་བ་ནི། གནོད་སྦྱིན་གྱི་ཐུགས་ཀར་ཉི་མའི་སྟེང་དུ་པྲཾ་གྱི་མཐར་ཨོཾ་རཀྨོ་པྲ་ཎའི་སྔགས་ཀྱི་བསྐོར་བ་དང་། ལྷ་མོའི་ཐུགས་ཀར་ཉི་མའི་སྟེང་དུ་བྷྱོའི་མཐར་རཀྨོ་ཡ་མའི་སྔགས་ཀྱི་བསྐོར་བར་བསམ་ལ། རང་ཡི་དམ་དུ་གསལ་བའི་ཐུགས་ཀ་ནས་འོད་ཟེར་དམར་པོ་འཕྲོས་པ་ལྕམ་དྲལ་གྱི་ཐུགས་ཀའི་ས་བོན་སྔགས་ཕྲེང་དང་བཅས་པ་ལ་ཕོག་བས་དབང་དུ་འདུས་ཤིང་ཇི་ལྟར་བསྒོ་བའི་ཕྲིན་ལས་སྒྲུབ་པར་བསམ་ལ། བདག་བསྐྱེད་གང་ཡིན་དེའི་སྔགས་ཇི་ལྟར་རིགས་པའི་མཐར། ཨོཾ་པྲ་ཎ་ཨཏྨ་ཀྵེ་རུ་པུ་རུ་ཥ། ལུ་ཧི་ཏ་སརྦ་ཤ་ཏྲུཾ་མཱ་ར་ཡ་ཧཱུྃ་ཕཊ། ཨོཾ་རཀྨོ་ཡ་མ་ཙིཏྟ་ཛྭ་ལ་རཾ་པྲ་ཏི་དེ་ཝི་ཧཱུྃ།
སྲོག་ལ་ཡཾ་ཛ་སརྦ་ཤ་ཏྲུཾ་མཱ་ར་ཡ་རྦད་ཕཊ། གཟུངས་ལ་སྟེར་བའི་ཁྲག་ཆང་ལའང་སྔགས་བཏབ། ༈་་་་་ཞེས་བརྒྱ་རྩ་ལ་སོགས་ཇི་ལྟར་རིགས་པ་བཟླའོ། ། ཡང་གཏོར་བསྔོ་འདི་གུར་ཞལ་སོགས་དང་སྦྲེལ་ནས་ཉམས་སུ་བླང་བ་ཡིན་ན་ཞལ་གྱི་རྗེས་སམ་པུ་ཏྲའི་རྗེས་ལ་འདིའི་སྔགས་དང་། དེ་ནས་དཀར་བདུད་ཕུར་སྲུང་སོགས་ནས་མཆོད་པ་ཕྲིན་བཅོལ་བཤགས་པ་རྣམས་རྒྱུན་བཞིན། བསྐང་རྫས་བྱིན་རླབས་བཟུང་སྟེ་ཆོས་བསྲུང་སོ་སོའི་བསྐང་བ་དང་འདིའི་བསྐང་བ་རྣམས་སོ་སོའི་ཕྱག་ལེན་བཞིན་བྱ། ཡང་གནོད་སྦྱིན་ལྕམ་དྲལ་འདི་ཁོ་ན་ལ་གཏོར་བསྔོ་བྱས་ཚེ་བཟླས་པ་རྫོགས་རྗེས་བསྐང་རྫས་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རང་རང་གི་མིང་ཡིག་དང་པོ་ཐིག་ལེ་བརྒྱན་པ་ཞུ་བ་ལས་བྱུང་བའི་རྟ་དམར་རླུང་གི་ཤུགས་ཅན། གཡག་རྒོད་ཁམ་པ་འགྱིང་བ།
བདུད་ལུག་ནག་པོ་སྤྱི་དཀར། བསེའི་རྭ་སྐྱེས་དམར་པོ། ཁྱི་དམར་སྟག་ལྟར་རྔམས་པ། མི་དམར་སྟོབས་ཆེན་ལས་ཀུན་བྱེད་པ། སྲིན་བྱ་འུག་པ་ལ་སོགས་པའི་བཙན་བྱ་མང་པོ་ཁྱུང་ལྟར་ལྡིང་བ། གཞན་ཡང་དམར་ཆེན་གཏོར་མ་རི་ལྟར་སྤུངས་པ། ཁྲག་རྒོད་གསེར་སྐྱེམས་མཚོ་ལྟར་འཁྱིལ་བ། ཕྱི་ནང་གསང་བའི་དམ་རྫས་སྤྱན་གཟིགས་མཆོད་པའི་བྱེ་བྲག་བསམ་གྱིས་མི་ཁྱབ་པ་ངོ་བོ་བཟང་ཞིང་རྒྱ་ཆེ་བ་ཟབ་པ་དབྱིངས་སུ་རོ་གཅིག་པ་བྱེད་ལས་གནོད་སྦྱིན་འཁོར་དང་བཅས་པ་གཉིས་ནས་ལས་ཐམས་ཅད་འབད་མེད་དུ་སྒྲུབ་པའི་ནུས་པ་དང་ལྡན་པར་གྱུར། ཨོཾ་སརྦ་བིཏ་པཱུ་ར་པཱུ་ར་སུ་ར་སུ་ར་ཨ་ཝརྟ་ཡ་ཨ་ཝརྟ་ཡ་ཧོ། བཛྲ་སྥ་ར་ཎ་ཁཾ།
ཞེས་བརྗོད་ལ། ནམ་མཁའ་མཛོད་ཀྱི་ཕྱག་རྒྱའི་མཐར་སེ་གོལ་གཏོགས། རྔ་རོལ་མི་རྐང་གི་གླིང་བུ། བསུར་ཆེན་གྱི་དུད་པ་སོགས་ཟིལ་ཆེ་བ་བྱས་ལ་འདུར་དབྱངས་དང་བཅས་པས། ཧཱུྃ་ལྷ་མཆོག་སྒྲོལ་གིང་ཆེན་པོ་མཐུ་བོ་ཆེ། ། ཕྲིན་ལས་དྲག་པོས་གདུག་པ་ཚར་གཅོད་ཅིང་། ། བྱང་ཤར་མྱ་ངན་མེད་པའི་གནས་མཆོག་ནས། ། ལྕམ་དྲལ་འཁོར་བཅས་གནས་འདིར་གཤེགས་སུ་གསོལ། ། དམ་ཉམས་རྣམས་ཀྱི་སྲོག་གཅོད་མཛད་ཙ་ན། ། རྒྱ་གར་འཕགས་པའི་ཡུལ་ནས༞ །
གནོད་སྦྱིན་དགྲ་བགེགས་ཐལ་བར་བརློག་ཙ་ན། ། རྒྱ་ནག་ཧ་ཤང་ཡུལ་ནས༞ ། དམ་ཚིག་ལྡན་པའི་སྲུང་མ་མཛད་ཙ་ན། ། མ་རུ་རྩེའི་གནས་ནས༞ ། གསུང་རབ་རྒྱ་མཚོའི་བང་མཛོད་སྐྱོང་ཙ་ན། ། ལི་ཡུལ་ཁམས་ཀྱི་ཡུལ་ནས༞ ། མ་མོ་རྣམས་ཀྱི་གཙོ་མོ་མཛད་ཙ་ན། ། བོད་ཡུལ་ཟལ་མོ་གངས་ནས༞ ། རྣལ་འབྱོར་བདག་གི་དགྲ་ལྷ་མཛད་ཙ་ན། ། དར་ལུང་བྲག་རམ་གནས་ནས༞ །
སྟོབས་འཕྲོག་དབང་པོའི་ཕྲིན་ལས་སྐྱོངས་ཙ་ན། ། ཁ་འུབ་བྲག་རྫོང་གནས་ནས༞ ། རྗེ་བཙུན་བླ་མའི་བཀའ་བཞིན་སྒྲུབ་པའི་ཚེ། ། དཔལ་ལྡན་ས་སྐྱའི་གནས་འདིར་ད་ལྟ་བྱོན། ༈་་་་་ཡུལ་ཕྱོགས་གཞན་དུ་གཏོང་བའི་ཚེ་ནས་གཤེགས་སུ་གསོལ་ཞེས་སྦྱར། ། སྔོན་ཚེ་གཤིན་རྗེ་གཤེད་ཀྱི་སྤྱན་སྔ་རུ། ། གནོད་སྦྱིན་ཁྱོད་ཀྱི་ཇི་ལྟར་ཁས་བླང་ལྟར། ། ཕྲིན་ལས་རྣམ་བཞིའི་ལས་ལ་སྤྱན་འདྲེན་ན། ། སངས་རྒྱས་བསྟན་པ་སྲུང་ཕྱིར་གཤེགས་སུ་གསོལ། ། ཨོཾ་རཀྨོ་པྲ་ཎ་ཨཏྨ་ས་པ་རི་ཝཱ་ར་ཨ་ཀརྵ་ཡ་ཛཿ
ཛཿཧཱུྃ་བཾ་ཧོཿ ཞེས་པས་སྤྲིན་ཕུང་ཐིབས་པ་བཞིན་བྱོན་པར་བསམ། ཧཱུྃ་རང་བཞིན་རྣམ་པར་དག་པའི་གཞལ་ཡས་འདིར། ། མི་རྟ་འབུམ་གྱི་རོ་གདན་བརྩེགས་པའི་སྟེང་། ། གནོད་སྦྱིན་འཁོར་བཅས་དགེས་ཤིང་བརྟན་བཞུགས་ནས། ། སྨན་རཀ་ཕུད་ཀྱི་མཆོད་པ་བཞེས་སུ་གསོལ། ། སྔགས་ཀྱི་མཐར་པདྨ་ཀཱ་མ་ལ་སཏྭཾ། པཉྩ་ཨ་མྲྀ་ཏ་མ་ཧཱ་རཀྟ་ཨ་པྲ་ཏིཙྪ་སྭཱཧཱ། གཏོར་མ་ཕུལ། ཕྱི་ནང་གི་མཆོད་པས་མཆོད།
ཕྲིན་ལས་བཅོལ་བ་རྣམས་བྱས་ལ། དབྱངས་དང་བཅས་པའམ། མེད་ཀྱང་རུང་སྟེ། ཧཱུྃ་ལྷ་མཆོག་སྒྲོལ་འགྱིང་ཆེན་པོ་མཐུ་བོ་ཆེ། ། ཁྱེད་ལ་མཐུན་པའི་དམ་རྫས་འབུལ་བ་ནི། ། གཡག་རྒོད་ཁམ་པ་རི་ལྟར་འགྱིངས་པ་དང་། ། ཁྱི་དམར་འབྲུག་སྒྲ་སྟག་ལྟར་རྔམས་པ་དང་། ། ལུག་ནག་ཁ་དཀར་ཤེལ་ལྟར་འཚེར་བ་དང་། ། རྭ་སྐྱེས་དམར་པོ་ཡིད་དུ་འོང་བ་དང་། ། རྟ་མཆོག་དམར་པོ་སྤྲིན་གྱི་ཤུགས་ཅན་དང་། །
སྲིན་བྱ་འུག་པ་ཁྱུང་ལྟར་ལྡིང་བ་དང་། ། མི་དམར་སྟོབས་ལྡན་ལམ་ཀུན་བྱེད་པ་རྣམས། ། དམར་ནག་དར་གྱི་ཅོད་པཎ་མང་པོས་སྤྲས། ། ལྷ་མཆོག་སྒྲོལ་འགྱིང་ཆེན་པོས་ཐུགས་དམ་བསྐང་། ། སྐྱེས་བུ་དབང་གི་མདོག་ཅན་ཐུགས་དམ་བསྐང་། ། སྒྲོལ་བྱེད་སྲོག་བདག་དམར་པོ༞ ། གིང་ཆེན་ཡམ་ཤུད་དམར་པོས༞ ། དཔལ་ལྡན་བེག་ཙེ་ཅན་གྱི༞ ། མ་གཅིག་གདོང་དམར་ལྷ་མོའི༞ ། སྲིད་པའི་མ་མོ་ཆེན་མོའི༞ །
པདྨ་གར་གྱི་དབང་ཕྱུག༞ ། དཔལ་ལྡན་ཁྲག་འཐུང་ཆེན་པོའི༞ ། ལས་མཁན་སྲོག་བདག་དམར་པོས༞ ། གྲི་ཐོགས་གིང་ཆེན་བརྒྱད་ཀྱི༞ ། རོལ་བཤན་ཉི་ཤུ་རྩ་གཅིག༞ ། བཀའ་ཉན་གནོད་སྦྱིན་འབུམ་སྡེའི༞ ། ལས་བྱེད་མ་མོ་འབུམ་སྡེའི༞ ། འཁོར་དང་བཅས་པའི་ཐུགས་དམ་སྐང་གྱུར་ནས། ། རྣལ་འབྱོར་དཔོན་སློབ་ཉམས་ཆགས་གསོལ་གྱུར་ཅིག ། རཀྟ་དམར་ཆེན་ཁྲག་གི་ཨ་དང་། །
དམ་ཉམས་དབང་པོ་ལྔ་ཡི་མེ་ཏོག་དང་། ། ཚིལ་ཆེན་ཀླད་རྐང་བསྲེགས་པའི་བདུག་སྤོས་དང་། ། ཞུན་ཆེན་ཏིལ་མར་སྦྲ་བའི་སྒྲོན་མེ་དང་། ། ཁྲག་ཞག་མཁྲིས་པའི་དྲི་ཆབ་རྒྱ་མཚོ་དང་། ། དོན་སྙིང་ཤ་རུས་སྤུངས་པའི་ཞལ་ཟས་མཆོག ། རྐང་གླིང་ཐོད་རྔ་སྙན་པའི་དབྱངས་ལ་སོགས། ། སྣ་ཚོགས་དྲག་པོའི་རྒྱན་གྱིས་བརྒྱན་པ་འདིས། ། ལྷ་མཆོག་སྒྲོལ་གིང་ཆེན་པོས་ཐུགས་དམ་བསྐང་། ། སྐྱེས་བུ་དབང་གི་མདོག་ཅན༞ ། སྒྲོལ་བྱེད་སྲོག་བདག་དམར་པོས༞ །
གིང་ཆེན་ཡམ་ཤུད་དམར་པོས༞ ། དཔལ་ལྡན་བེག་ཙེ་ཅན་གྱི༞ ། མ་གཅིག་གདོང་དམར་ལྷ་མོའི༞ ། སྲིད་པའི་མ་མོ་ཆེན་མོའི༞ ། པདྨ་གར་གྱི་དབང་ཕྱུག༞ ། དཔལ་ལྡན་ཁྲག་འཐུང་ཆེན་པོའི༞ ། ལས་མཁན་སྲོག་བདག་དམར་པོའི༞ ། གྲི་ཐོགས་གིང་ཆེན་བརྒྱད་ཀྱི༞ ། རོལ་བཤན་ཉི་ཤུ་རྩ་གཅིག༞ ། བཀའ་ཉན་གནོད་སྦྱིན་འབུམ་སྡེའི༞ །
ལས་བྱེད་མ་མོ་འབུམ་སྡེའི༞ ། འཁོར་དང་བཅས་པའི་ཐུགས་དམ་སྐང་གྱུར་ནས། ། རྣལ་འབྱོར་དཔོན་སློབ་ཉམས་ཆགས་གསོས་གྱུར་ཅིག ། དམ་རྫས་དམར་ཆེན་བཤོས་བུ་རྒྱན་ལྡན་དང་། ། ཁྲག་ཞག་འབྲུ་བཅུད་སྟོང་གི་ཁུ་བ་དང་། ། རྩ་བརྒྱད་སྟོང་སྦྱར་བདུད་རྩི་སྨན་གྱི་མཆོག ། དགྲ་བགེགས་བསྒྲལ་བའི་སྙིང་ཁྲག་དྲོན་མོ་འདི། ། སྣོད་མཆོག་ཚད་ལྡན་བནྡྷ་རབ་བཀང་བ། ། ཏིང་འཛིན་སྔགས་དང་ཕྱག་རྒྱས་བྱིན་རླབས་པའི། ། རོ་བརྒྱ་ལྡན་པའི་མཆོད་གཏོར་ཆེན་པོ་དང་། །
འུག་སྒྲོས་བརྒྱན་པའི་མདའ་ལ་དར་དམར་བཅས། ། ལུག་ནག་ཁ་དཀར་ཙིཏྟ་རྫས་ཀྱི་བསྐང་། ། རྣམ་པར་བཀྲ་བའི་མཚོན་ཆས་ཕྱོགས་ཀུན་ཁྱབ། ། དུར་ཁྲོད་རས་ལ་ཚད་ལྡན་བྲིས་སྐུ་དང་། ། སེང་ལྡེང་ཟངས་ཀྱི་ཕུར་པ་སོར་བརྒྱད་པ། ། སྨྱུག་རྒོད་ཚིགས་དགུ་རྩ་རྩེ་རྡོ་རྗེས་བརྒྱན། ། དུང་གི་ཤོ་ལོང་མིག་དགུ་ལ་སོགས་པ། ། ཕྱི་ནང་གསང་བའི་དམ་རྫས་མཆོད་སྤྲིན་ཚོགས། ། དངོས་འབྱོར་ཡིད་སྤྲུལ་ནམ་མཁའི་ཁམས་བཀང་ནས། ། ལྷ་མཆོག་སྒྲོལ་གིང་ཆེན་པོས༞ །
སྐྱེས་བུ་དབང་གི་མདོག་ཅན༞ ། སྒྲོལ་བྱེད་སྲོག་བདག་དམར་པོའི༞ ། གིང་ཆེན་ཡམ་ཤུད་དམར་པོའི༞ ། དཔལ་ལྡན་བེག་ཙེ་ཅན་གྱི༞ ། མ་གཅིག་གདོང་དམར་ལྷ་མོའི༞ ། སྲིད་པའི་མ་མོ་ཆེན་མོའི༞ ། པདྨ་གར་གྱི་དབང་ཕྱུག༞ ། དཔལ་ལྡན་ཁྲག་ཐུང་ཆེན་པོའི༞ ། ལས་མཁན་སྲོག་བདག་དམར་པོའི༞ ། གྲི་ཐོགས་གིང་ཆེན་བརྒྱད་ཀྱི༞ །
རོལ་བཤན་ཉི་ཤུ་རྩ་གཅིག༞ ། བཀའ་ཉན་གནོད་སྦྱིན་འབུམ་སྡེའི༞ ། ལས་བྱེད་མ་མོ་འབུམ་སྡེའི༞ ། འཁོར་དང་བཅས་པས་ཐུགས་དམ་བསྐང་གྱུར་ནས། ། རྣལ་འབྱོར་དཔོན་སློབ་ཉམས་ཆགས་གསོས་གྱུར་ཅིག ། དྲེགས་པ་ལྕམ་དྲལ་འཁོར་དང་བཅས་པ་ཡི། ། སངས་རྒྱས་བསྟན་པ་སྲུང་ཞིང་སྐྱོང་བ་དང་། ། གནོད་བྱེད་དགྲ་བགེགས་ཐལ་བ་རྡུལ་དུ་རློག ། ཞི་རྒྱས་དབང་དྲག་དངོས་གྲུབ་བདག་ལ་སྩོལ། ། ཧོཿབདེ་ཆེན་ཆོས་སྐུ་སྣང་བ་མཐའ་ཡས་དང་། །
ལོངས་སྐུ་ཁྲོ་རྒྱལ་པདྨ་དབང་གི་ལྷ། ། སྤྲུལ་སྐུ་པདྨ་འབྱུང་གནས་ལ་སོགས་པའི། ། རྩ་བརྒྱུད་དཔལ་ལྡན་བླ་མ་དགོངས་སུ་གསོལ། ། བྱང་ཤར་མྱ་ངན་མེད་པའི་ཞིང་ཁམས་ནས། ། ཡམ་ཤུད་དམར་པོ་སྲོག་བདག་ཀུན་གྱི་གཙོ། ། ལྕམ་དྲལ་བྲན་གཡོག་བཀའ་བསྟོད་ཕོ་ཉར་བཅས། ། མི་མངོན་དབྱིངས་ནས་ཐུགས་རྗེའི་བདག་ལ་དགོངས། ། རྣལ་འབྱོར་བདག་ཅག་དཔོན་སློབ་འཁོར་བཅས་རྣམས། ། གསང་སྔགས་རྡོ་རྗེ་ཐེག་པའི་སྒོར་ཞུགས་ནས། ། རྩ་བ་ཡན་ལག་དམ་ཚིག་ཉམས་ཆགས་རྣམས། །
ཆོས་སྐྱོང་ཆེན་པོ་ཁྱེད་ལ་མཐོལ་ལོ་བཤགས། ། ཁྱེད་ཀྱི་བསྟེན་པའི་དམ་རྫས་མ་སྒྲུབ་དང་། ། སྒྲུབ་པར་འོས་བའི་བསྙེན་སྒྲུབ་གཡེལ་བ་དང་། ། དུས་ཀྱི་མཆོད་གཏོར་ཆག་དང་ཞན་པ་སོགས། ། དམ་ཅན་སྲུང་མ་ཁྱེད་ལ་མཐོལ་ལོ་བཤགས། ། དམ་ཉམས་སྡིག་ཅན་རྣམས་དང་ཚོགས་འདྲེས་ཤིང་། ། སྐལ་དམན་སྣོད་དུ་མ་གྱུར་གང་ཟག་ལ། ། ཁྱོད་ཀྱི་གསང་སྔགས་ཟབ་མོ་སྒྲགས་པ་སོགས། ། རབ་ནོངས་འགྱོད་པའི་སེམས་ཀྱི་མཐོལ་ལོ་བཤགས། ། མདོར་ན་སྒོ་གསུམ་བག་མེད་དབང་གྱུར་པས། །
སྲུང་མ་ཁྱེད་ཀྱི་ཐུགས་དང་ཅི་འགལ་བ། ། མཁའ་ལ་ན་བུན་དྭངས་པ་ཇི་བཞིན་དུ། ། སྐྱེ་མེད་ཆོས་དབྱིངས་ངང་དུ་ཞི་གྱུར་ཅིག ། ཁྱེད་ཐུགས་དགེས་པ་ཆེན་པོས་རྒྱ་མཚོ་ལས། ། འཕྲིན་ལས་རྣམ་བཞིའི་རྦ་རླབས་ཆེར་གཡོ་བའི། ། དངོས་གྲུབ་ཡིད་བཞིན་ནོར་བུའི་དགའ་སྟོན་གྱི། ། སྒྲུབ་མཆོག་ཕུན་ཚོགས་རེ་སྨོན་འགྲུབ་པར་མཛོད། ། ཀྱཻ་ཡཾ་ཤུད་དམར་པོ་འཁོར་དང་བཅས་པ་རྣམས། ། རྩ་བརྒྱུད་བླ་མའི་བཀའ་ལས་མ་འདའ་བར། ། མདོ་རྒྱུད་བསྟན་པ་རིན་ཆེན་སྐྱོང་བ་དང་། །
ཁྱད་པར་ས་སྐྱའི་རྗེ་བཙུན་བསྟན་པ་འདི། ། མི་ཉམས་དབྱར་མཚོ་ལྟ་བུ་རྒྱས་པར་མཛོད། ། དེ་འཛིན་གང་ཟག་མཆོག་རྣམས་ཞབས་བརྟན་ཅིང་། ། དགེ་འདུན་སྡེ་རྣམས་བཤད་སྒྲུབ་རྒྱས་པ་དང་། ། འཇིག་རྟེན་ཁམས་ཀྱི་མི་མཐུན་རྒུད་ཚོགས་ཞི། ། འདོད་དགུའི་དཔལ་འབྱོར་ཕུན་སུམ་ཚོགས་པར་མཛོད། ། བདག་ཅག་དཔོན་སློབ་ཡོན་མཆོད་འཁོར་བཅས་ཀྱི། ། འགལ་རྐྱེན་སེལ་ཞིང་མཐུན་རྐྱེན་རྒྱས་པ་དང་། ། མདོ་སྔགས་ལུང་རྟོགས་ཡོན་ཏན་ཡར་ཟླ་བཞིན། ། འཕེལ་ཞིང་ཁམས་གསུམ་མ་ལུས་དབང་བསྡུད་མཛོད། །
བླ་མ་ལ་སྡང་སེམས་ཅན་ཀུན་ལ་འཚེ། ། ཞིང་བཅུ་ཚང་བའི་གཟུགས་ཅན་གཟུགས་མེད་རྣམས། ། ལོ་ཟླ་མ་འགྱངས་མྱུར་དུ་ཚར་བཅད་ནས། ། མདོར་ན་ཅི་བསམ་ཆོས་བཞིན་འགྲུབ་པར་མཛོད། ། ཧཱུྃ་ཁྱེད་ལ་ཕྲིན་ལས་ཞུ་ཞིང་གསོལ་བ་ནི། ། རྣལ་འབྱོར་ལུས་ངག་ཡིད་ལ་བར་གཅོད་པའི། ། ལྷ་ཀླུ་གནོད་སྦྱིན་གྲུལ་བུམ་ལ་སོགས་པའི། ། གདོན་ཆེན་སྟོང་ཕྲག་བརྒྱད་ཅུ་བཟློག་ཏུ་གསོལ། ། རླུང་མཁྲིས་བད་ཀན་འདུས་པ་ལ་སོགས་པའི། ། ནད་རིམས་བཞི་བརྒྱ་རྩ་བཞི༞ །
འཇིགས་ཤིང་སྐྲག་དང་དངངས་པ་ལ་སོགས་པའི། ། ཡེ་འབྲོག་སུམ་བརྒྱ་དྲུག་ཅུ༞ ། ཆུ་ཚོད་དྲུག་ཅུ་རྩ་བཞིའི་བར་གཅོད་པའི། ། གློ་བུར་དྲུག་ཅུ་རྩ་བཞི༞ ། སྔོན་ལས་འཕྲལ་རྐྱེན་གཉིས་ཀྱི་བསྡུས་པ་ཡི། ། རྐྱེན་ངན་ཉི་ཁྲི་ཆིག་སྟོང༞ ། རྣལ་འབྱོར་ཚེ་ཚད་ཕུལ་དུ་མ་འཁྱོལ་བར། ། དུས་མིན་འཆི་བ་རྣམ་བརྒྱད༞ ། རྨོངས་བྱེད་རེངས་བྱེད་རྨུགས་བྱེད་བརྒྱལ་བ་སོགས། ། ཤིས་ངན་གུམ་པ་བཅོ་བརྒྱད༞ །
ཕྱྭ་དང་དབང་ཕྱུག་ལ་སོགས་ཕྱི་རོལ་པའི། ། སྲིད་པའི་ཁྲམ་ཁ་ཐམས་ཅད༞ ། སྣང་སྲིད་ལྷ་སྲིན་སྡེ་བརྒྱད་ལ་སོགས་པའི། ། ལྷ་འདྲེའི་དམག་ཚོགས༞ ། མ་མོའི་ཁྲག་ཟོར་གཤིན་རྗེའི་འཁྲུལ་འཁོར་དང་། ། བདུད་ཀྱི་ཁྲམ་ལ་བཏབ་པ༞ ། ཕུར་པའི་གདབ་ལས་གནོད་སྦྱིན་གཟེར་ནད་དང་། ། རྒྱལ་པོའི་སྨྱོ་འབོག་གཏོང་བ༞ ། བཙན་གྱི་གྱ་གྱུ་མོན་པའི་གཅེར་རྒྱུགས་དང་། ། འབའ་མོའི་གྲུ་མཚོན་བརྡེབས་པ༞ །
འབྱུང་པོའི་ཐོད་གཟོར་ཞང་ཞུང་བཙོ་དམར་དང་། ། སྐྱེས་པའི་མདའ་གཟོར་འཕེན་པ༞ ། དངོས་དང་ཉམས་དང་རྨི་ལམ་མཚན་མ་ངན། ། རོ་ལངས་འབྱུང་པོའི་གནོད་པ༞ ། ལོ་ཟླ་ཞག་དང་ཟ་མའི་སྐག་ལ་སོགས། ། སྐྱེས་པའི་སྐར་མའི་གནོད་པ༞ ། ཕྱོགས་ངན་བདུད་གཅོད་བཞི་གཤེད་སྤར་ཕུང་དང་། ། མོ་ལྟས་རྩིས་ཟུར་ངན་པ༞ ། སྤྱང་ཁུ་ངུ་ཞིང་ཝ་བརྒྱལ་སྲིན་བྱ་རྒོད། ། གཞན་གྱི་ཆོ་འཕྲུལ་གཏོང་བ༞ །
བཟློག་བསྒྱུར་བཅོལ་བའི་ཕྲིན་ལས་མ་ལུས་པ། ། དམ་ཅན་ཁྱེད་ཀྱི་མྱུར་དུ་སྒྲུབ་པར་མཛོད། ། ཅེས་བརྗོད་ལ། སྲོག་སྔགས་ཀྱི་མཐར། ཞི་རྒྱས་དབང་དྲག་གི་ཕྲིན་བཅོལ་རང་རང་གི་བློ་འདོད་བཞིན་སྦྱར། ། བསྟོད་པ་ནི། ཧཱུྃ་མི་བཟད་རྒྱལ་བའི་དྲག་པོའི་ཕྲིན་ལས་ཀུན། ། གཅིག་བསྡུས་མ་རུང་ཚར་གཅོད་གནོད་སྦྱིན་དབང་། ། ཡཾ་ཤུད་དམར་པོ་དམ་ཉམས་ཞིང་བཅུའི་གཤེད། ། རྣལ་འབྱོར་དགྲ་ལྷ་ཆེན་པོར་བསྟོད་པར་བགྱི། །
གང་སྐུ་བྱི་རུའི་ལྷུན་པོ་རྡུལ་བྲལ་ལ། ། དུས་མཐའི་མེ་དཔུང་འབར་བའི་གཟི་མདངས་འཕྲོ། ། བདུད་སྡེ་མ་ལུས་ཙིཏྟ་ཚལ་པར་འགས། ། སྒེག་པ་དཔའ་བོས་གཟུགས་ཁྱོད་བསྟོད་པར་བགྱི། ། ཞལ་དཀྱིལ་གཤིན་རྗེ་ཁྲོས་འདྲ་མཆེ་བ་གཙིགས། ། ལྗགས་བསྐྱོད་དྲག་པོའི་སྤྱན་གསུམ་དགྲ་ལ་གཟིར། ། ཤངས་ནས་འཐོར་རླུང་དྲག་པོས་སྟོང་གསུམ་འགེངས། ། ལོག་འདྲེན་བདུད་ཀྱི་གཤེད་ཁྱོད༞ ། རབ་དམར་སྙན་ཤལ་རུས་བའི་རྣ་ཆས་བརྒྱན། ། དབུ་སྐྱེས་ལྟག་བཅིངས་ཟངས་རྨོག་ཐོད་དུ་འགྱིངས། །
ཐོད་སྐམ་དབུ་རྒྱན་མགོ་རློན་དོ་ཤལ་ཅན། ། དྲག་གཏུམ་འཇིགས་པའི་གཟུགས་ཁྱོད༞ ། སྐུ་ལ་ཟངས་ཀྱི་བེག་ཙེ་དམར་པོ་དང་། ། རྭ་སྐྱེས་གཡང་གཞི་ཁྲག་འཛག་ལྡིང་སྟབས་གྱོན། ། སག་རིའི་རྦྤ་འབོག་ཞབས་ཟུང་མཛེས་པར་བརྒྱན། ། མི་ཟད་འཇིགས་པའི་རྒྱན་འཆང༞ ། ཕྱག་གཡས་ཟངས་རལ་འབར་བ་ནམ་མཁར་འཕྱར། ། ཕྱག་གཡོན་དགྲ་བགེགས་གློ་སྙིང་ཐུགས་ཀར་འཛིན། ། རུ་མཚོན་བྱུར་དབྱུག་མདའ་གཞུ་མཆན་དུ་ཐོགས། ། དམ་ལྡན་བསྟན་སྲུང་དབང་པོར༞ །
ཁྲོ་འཁྲུགས་རྔམས་པའི་ཞབས་ཟུང་བརྐྱང་བསྐུམ་གྱིས། ། རྟ་དམར་དམ་ཉམས་དབུགས་བྲལ་གདན་སྟེང་དུ། ། འགྱིང་ཞིང་བརྫིས་པའི་ཚུལ་གྱི་རྣམ་པར་བཞུགས། ། སྐྱེས་བུ་དབང་གི་མདོག་ཅན༞ ། སྐྱེས་བུ་ཁྱོད་ཀྱི་རྟ་ཟུར་གཡོན་ཕྱོགས་སུ། ། རབ་གཏུམ་དྲེད་མོ་མི་ཟད་འགྱིང་བའི་ཁྲིར། ། འཇིགས་གཟུགས་སྲིད་པའི་ལྷ་མོ་གདོང་དམར་མ། ། སྲིན་མོ་ཁྲོས་བའི་གཟུགས་ཅན༞ ། ཞལ་དཀྱིལ་བསེ་ཡི་རང་བཞིན་དམར་ཞིང་སྣུམ། ། རྣོ་དཀར་དུང་གི་མཆེ་གཙིགས་སྨིན་མ་གཡུ། །
ལྗགས་བསྐྱོད་སྤྱན་གསུམ་སྡང་མིག་གློག་ལྟར་འཁྱུག ། སྲིད་པའི་མ་མོ་ཆེན་མོར༞ ། མེ་རལ་མཆོང་དང་མུ་མེན་རྒྱན་གྱིས་མཛེས། ། ཐོད་སྐམ་དབུ་རྒྱན་མགོ་རློན་དོ་ཤལ་ཅན། ། དར་ནག་གོས་ཀྱི་ལྷབ་ལྷུབ་སྐུ་ལ་གསོལ། ། སྲིན་མོ་གདོང་དམར་མ་ཁྱོད༞ ། གཡང་གཞི་ཁྲག་འཛག་ལྡིང་སྟབས་གྱོན་ཞིང་འཇིགས། ། རུས་པས་རྒྱན་ཆ་སྦྲུལ་ནག་ཆུན་པོས་དཀྲིས། ། བ་སྤུའི་ཁུང་ནས་ནད་ཀྱི་འཚུབ་མ་ལྡང་། ། སྲིད་གསུམ་དལ་ཡམས་བདག་མོ༞ །
ཕྱག་གཡས་ཟངས་ཀྱི་རལ་གྲིས་དགྲ་སྲོག་གཅོད། ། ཕྱག་གཡོན་ལྕགས་ཀྱི་ཕུར་བུས་བགེགས་དཔུང་འཇོམས། ། རབ་ཁྲོས་བརྐྱང་བསྐུམ་ཞབས་ཀྱི་གར་སྟབས་གཡོ། ། པདྨ་གར་གྱི་དབང་ཕྱུག༞ ། ཡཾ་ཤུད་དམར་པོའི་གཡས་ཀྱི་སྟ་ཟུར་དུ། ། རྒྱགས་ཤིང་དྲེགས་པའི་ཅེ་སྤྱང་སྔོན་པོའི་སྟེང་། ། བཙན་མཆོག་སྲོག་བདག་དམར་པོ་སྡེ་བརྒྱད་གཙོ། ། བསྟན་དགྲ་སྡིག་ཅན་བཤན་པར༞ ། སྐུ་མདོག་བསྐལ་པའི་མེ་དཔུང་འབར་བའི་གཟི། ། ཁྲོ་གཉེར་གློག་སྟོང་འཁྱུག་ཅིང་ཨམ་གཙིགས་བསྡམས། །
འཇིགས་པའི་སྡང་མིག་ཕྱོགས་བཅུ་ཀུན་ཏུ་གཡོ། ། དགྲ་སྙིང་ཕྱེ་མར་འགེམས་ཁྱོད༞ ། དབུ་ལ་བསེ་རྨོག་མེ་འོད་འབར་བ་གསོལ། ། སྐུ་ལ་ཉི་གཞོན་མདངས་ལྡན་བསེ་ཁྲབ་བསྣམས། ། ཕྱག་གཡས་མདུང་དམར་གཡོན་པ་བཙན་ཞགས་འཛིན། ། མ་རུང་ཐལ་བར་རློག་ཁྱོད༞ ། གཙོ་འཁོར་གསུམ་གྱི་མཐའ་བསྐོར་ཁྲག་མཚོའི་ནང་། ། གྲི་ཐོགས་བརྒྱད་དང་རོ་བཤན་ཉི་ཤུ་གཅིག ། བདུད་དང་གནོད་སྦྱིན་སྲིན་པོ་ཁྲོས་པའི་གཟུགས། ། དྲག་གཏུམ་འབར་བའི་འཁོར་ཚོགས༞ །
ཀུན་ཀྱང་པད་རཱག་ལྷུན་པོར་ཚ་ཟེར་འོད། ། འཇིགས་པའི་མཚོན་ཆ་སྣ་ཚོགས་ཕྱག་ན་བསྣམས། ། དམ་ཉམས་དགྲ་བོ་སྐད་ཅིག་ཉིད་ལ་སྒྲོལ། ། མ་རུང་ལས་བཤན་ཚོགས་རྣམས༞ ། གཞན་ཡང་གནོད་སྦྱིན་དབང་པོ་ཁྱོད་ཀྱི་འཁོར། ། བཙན་བདུད་མ་མོ་ཐེའུ་རང་གཤིན་རྗེ་སོགས། ། སྣང་སྲིད་ལྷ་སྲིན་སྡེ་བརྒྱད་དྲེགས་པའི་ཚོགས། ། མཐུ་སྟོབས་དཔག་མེད་ལྡན་ཀུན༞ ། ཡམ་ཤུད་ཁྱོད་ཀྱི་ཐུབ་པའི་བསྟན་པ་བསྲུངས། ། དེ་འཛིན་དགེ་འདུན་སྡེ་བཅས་བུ་བཞིན་སྐྱོངས། །
འཇིག་རྟེན་བདེ་སྐྱིད་ཡར་ངོའི་ཟླ་ལྟར་སྤེལ། ། བཅོལ་བའི་ལས་རྣམས་འབད་མེད་འགྲུབ་པར་མཛོད། ། ཁྱད་པར་རྡོ་རྗེ་འཆང་དངོས་ཚར་པ་རྗེའི། ། སྙན་བརྒྱུད་བསྟན་པ་རིན་ཆེན་ཕྱོགས་བཅུར་སྤེལ། ། དེ་ལ་འཁུ་བའི་དམ་ཉམས་སྡིག་ཅན་ཚོགས། ། མ་ཐོགས་རིང་པའི་ཚུལ་གྱི་མྱུར་དུ་སྒྲོལ། ། རྣལ་འབྱོར་བདག་ཅག་དཔོན་སློབ་འཁོར་བཅས་རྣམས། ། འདི་ཕྱི་བར་དོའི་གྲོགས་པོར་ཁྱོད་འཚོལ་ན། ། ཚེ་རིང་ནད་མེད་ས་ལམ་ཀུན་སྒྲོད་ནས། ། རྡོར་འཛིན་གོ་འཕང་ཐོབ་པའི་ཕྲིན་ལས་མཛོད། །
དེ་ནས་རྡོ་རྗེའི་གླུ་བཀྲ་ཤིས་སྨོན་ལམ་གྱི་བར་བྱས་ལ། ཕྱི་རྟེན་རྣམས་ཀྱི་དྲུང་དུ་སྦྱངས་ཆས་ལ་སོགས་པ་དགོས་པའི་ཡོ་བྱད་རྣམས་ཁྱེར་ལ། རྔ་བརྡུངས་དང་བཅས་པས། ཧཱུྃ་ཆོས་ཉིད་ཞི་བའི་ངང་ལས་མ་གཡོས་ཀྱང་། ། ཞེས་སོགས་གཏོར་བསྔོ་ནས་འབྱུང་བ་བཞིན་བྱས་ལ། ཞི་བ་དང་ཞི་དྲག་ཕྱེད་མ་དང་ཁྲོ་བོ་སྤྱན་འདྲེན་སྔོན་འགྲོའི་དྲག་པོའི་སྦྱངས་བ་རྣམས་གཞན་དང་འདྲ་བ་ལས། མི་འདྲ་བའི་ཁྱད་པར་འདིར་གནོད་སྦྱིན་དྲེགས་པ་ལྕམ་དྲལ་འཁོར་དང་བཅས་པའི་རྟེན་འཛུགས་པ་ལ་བར་དུ་གཅོད་པར་བྱེད་པའི་འབྱུང་པོ་གདོན་བགེགས་ཀྱི་རིགས་གང་ཡིན་པ་དེ་དག་ཐམས་ཅད་གཏོར་མ་ལམ་བརྔན། ཏིང་ལོ་ལམ་སྒྲོན་སོགས་དང་། བདེན་བརྡར་གྱི་ཚེ། ན་མོ་རྗེ་བཙུན་ནས།
དགེ་འདུན་གྱི་བཀའ་བདེན་པ་དང་ཞེས་པའི་བར་གཞན་དང་འདྲ་བ་ལས། བདག་བསྐྱེད་གང་བླང་གི་ཡི་དམ་གྱི་མཚན་ནས་བརྗོད་ལ། འདི་ཞེས་བྱ་བ་འཁོར་དང་བཅས་པའི་བཀའ་བདེན་པ་དང་། གནོད་སྦྱིན་དྲེགས་པ་ལྕམ་དྲལ་འཁོར་དང་བཅས་པའི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་བརླབས་ཀྱི་སོགས་གཞན་འདྲ། དེ་ནས་རྟེན་ཁྲུས། ཕར་ཕྱིན་དྲུག་གི་ཚིགས་བཅད། གང་ལ་སེར་སྣ་མ་དང་བཅས་པའི་ཚིགས་བཅད་རྣམས་ཀྱི་ཁྲུས་གསོལ་དང་ཤིས་བརྗོད་བྱས་ལ་གཟུངས་རྣམས་ལ་བུམ་ཆུ་གཏོར་ཏེ་ཨམྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་རང་རང་གི་མིང་ཡིག་དང་པོ་ཐིག་ལེས་བརྒྱན་པ་ཞུ་བ་ལས་བྱུང་བའི་རྟ་དམར་རླུང་གི་ཤུགས་ཅན་ཞེས་པ་ནས་བཙན་བྱ་མང་པོ་ཁྱུང་ལྟར་ལྡིང་པ་ཞེས་པའི་བར་བསྐང་རྫས་བྱིན་རླབས་བཞིན་ཁྱུང་ལྟར་ལྡིང་བ་རྣམས་དབང་པོ་ཚང་ཞིང་རྒྱན་གྱིས་བརྒྱན་པ་ངོ་བོ་བཟང་ཞིང་རྒྱ་ཆེ་བ་ཟབ་པ།
དབྱིངས་སུ་རོ་གཅིག་པ་བྱེད་ལས་གནོད་སྦྱིན་འཁོར་དང་བཅས་པ་མཉེས་པར་བྱེད་ཅིང་དུས་འཁོར་བ་ཇི་སྲིད་མ་སྟོང་གི་བར་དུ་རྒྱུན་མི་ཆད་པར་གྱུར། ཨོཾ་སྭ་བྷ་ཝ་སོགས་སྔགས་དྲུག་ཕྱག་དྲུག་ཏིང་ངེ་འཛིན་དྲུག་གི་བྱིན་གྱིས་བརླབས་པའི་མཐར་རྔ་བརྡུང་དང་བཅས་པའམ་མེད་ཀྱང་རུང་སྟེ། ཧཱུྃ་ས་ཆུ་མེ་རླུང་ནམ་མཁའ་ཡིས། ། ཁམས་ལྔ་ལས་གྲུབ་གཟུགས་ཅན་འདི། ། ཁྱེད་ཀྱི་ཕྱི་ཡི་རྟེན་དུ་འབུལ། ། བཞེས་ནས་དམ་ཚིག་བསྲུང་དུ་གསོལ། ། ཞེས་བརྗོད། ཧཱུྃ་ལྷ་མཆོག་སྒྲོལ་གིང་ཆེན་པོ་ཡམ་ཤུད་དམར་པོ། སྐྱེས་བུ་དབང་གི་མདོག་ཅན། སྲོག་བདག་གནོད་སྦྱིན་ཆེན་པོ།
གིང་ཆེན་ཟངས་ཀྱི་བེག་ཙེ། སྲིད་པའི་ལྷ་མོ་གདོང་དམར། པདྨ་གར་གྱི་དབང་ཕྱུག དཔལ་ལྡན་ཁྲག་འཐུང་ཆེན་པོ། ལས་མཁན་སྲོག་བདག་དམར་པོ། གྲི་ཐོགས་གྱིང་ཆེན་གྲི་ཐོགས་རྣམ་བརྒྱད། རོལ་བཤན་ཉི་ཤུ་རྩ་གཅིག མྱུར་མགྱོགས་ཅན་གྱི་དམག་དཔུང་། སྲོག་གཅོད་བདུད་ནག་སྟོང་དང་། ཤ་ཟན་གཤིན་རྗེའི་ཚོགས་དང་།
མི་སྡུག་གནོད་སྦྱིན་ཚོགས་དང་། སྲོག་གཅོད་སྲིན་པོའི་ཚོགས་དང་། ནད་བདག་མ་མོའི་ཚོགས་དང་། ཕུང་བྱེད་ཐེའུ་རང་སྟོང་ལ་སོགས་པ་དམ་ཅན་རྒྱ་མཚོའི་དམག་ཚོགས་ཡེ་ཤེས་གསལ་བའི་སྤྱན་དང་ལྡན་པ། རྫུ་འཕྲུལ་མྱུར་བའི་ཞབས་དང་ལྡན་པ། དམ་ཉམས་ཀུན་གྱི་སྲོག་གཅོད། རིག་འཛིན་ཀུན་གྱི་སྲོག་ཤིང་། གཙུག་ལག་ཁང་གི་སྲུང་མ། དུག་གསུམ་ནད་ཀྱི་སྨན་པ་འཁོར་དང་བཅས་པ་ཁྱེད་རྣམས་གཤིན་རྗེ་གཤེད། མ་ཧཱ་དེ་ཝ།
ཨེ་ཀ་ཛ་ཊི། ཨ་ཙརྻ་ཉི་འོད་གྲགས་པ། པཎྜི་ཏ་ཟླ་བ་ནག་པོ། པཎྜི་ཏ་ག་ཡ་དྷ་ར། གཉན་ལོ་ཙཱ་བ། མར་པ་ལོ་ཙཱ་བ། བླ་མ་ས་སྐྱ་པ་ཆེན་པོ། དཔལ་ལྡན་གྲུབ་ཐོབ་ཟླ་ཕྱར་ལ་སོགས་པ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་གཟུངས་ཆེན་འདི་རྣམས་བརྟན་པར་བཞུགས་ཤིང་བཞེས་ལ་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས།
བླ་མའི་སྐུ་ཚེ་བསྲིངས། འཇིག་རྟེན་གྱི་ཁམས་སུ་དགེ་ལེགས་རྒྱ་ཆེན་པོ་འབྱུང་བར་མཛད་དུ་གསོལ། ཁྱད་པར་དུ་ཡང་རྗེ་བཙུན་ས་སྐྱ་པའི་སྡེ་བསྟན་པ་གདུང་བརྒྱུད་དང་བཅས་པ་མི་ཉམས་དབྱར་མཚོ་ལྟ་བུར་རྒྱས་པ་དང་། བདག་ཅག་དཔོན་སློབ་རྒྱུ་སྦྱོར་ཡོན་བདག་འཁོར་དང་བཅས་པའི་སྲུང་མ་མཛོད་ལ་མི་བརྒྱུད་ཆུ་བོ་ལས་རིང་བ། ཚེ་སྲོག་རྡོ་རྗེ་ལས་བསྲ་བ། དཔལ་འབྱོར་རྣམ་ཐོས་བུ་དང་མཉམ་པ། བསམ་པའི་དོན་ཐམས་ཅད་ཆོས་ལྡན་དུ་འགྲུབ་པ། རྒྱལ་པོ་ཡུལ་འཁོར་གྲོང་ཁྱེར་རྣམས་དང་། འབྱུང་པོ་ཐམས་ཅད་དབང་དུ་མཛོད་ཅིག སྡང་བའི་དགྲ་དང་གནོད་པའི་བགེགས་ཐམས་ཅད་སྐད་ཅིག་ཙམ་གྱི་མྱུར་དུ་སྒྲོལ་ཅིག
རྣམ་ཤེས་ཆོས་ཀྱི་དབྱིངས་སུ་སྐྱོལ་ཅིག མཐུ་མ་ཆུང་ཞིག རྩལ་མ་ཞན་ཅིག འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་མ་ལུས་པ་མྱུར་དུ་སྩོལ་ཅིག ཞེས་ལན་གསུམ་བརྗོད་ལ་སོ་སོའི་མཐར་དྲག་རོལ་སྤོས་བདུག གསེར་སྐྱེམས་གཏོར། ལྕམ་དྲལ་གྱི་སྲོག་སྔགས་བརྗོད་དོ། ། དེ་ནས་དབྱངས་དང་བཅས་པའམ། མེད་ཀྱང་རུང་སྟེ། ཧཱུྃ་གཡག་དམར་གཞོལ་ཆེན་སྤྲིན་ལྟར་འཐིབས་པ་འདི། །
མཛེས་པའི་སྤུ་སྡུག་རྭ་དང་རྔ་གཡབ་ཅན། ། དམར་ནག་དར་གྱི་ཅོད་པཎ་མང་པོས་བརྒྱན། ། གནོད་སྦྱིན་ལྕམ་དྲལ་འཁོར་དང་བཅས་ལ་འབུལ། ། མཐུན་པའི་དམ་རྫས་མ་མོ་ནག་མོ་འདི། ། མཛེས་པའི་སྤུ་སྡུག་ཁ་སྐྱ་སྤྱི་དཀར་མ། ། དམར་ནག་དར་གྱི་ཅོད་པཎ༞ ། གནོད་སྦྱིན་ལྕམ་དྲལ་འཁོར་དང༞ ། རྭ་སྐྱེས་དམར་པོ་ལྕགས་ཀྱི་རྭ་རྨིག་ཅན། ། མཛེས་པའི་སྤུ་སྡུག་འཚེར་བའི་སྐད་བསང་སྒྲོག ། དམར་ནག་དར་གྱི་ཅོད་པཎ༞ །
གནོད་སྦྱིན་ལྕམ་དྲལ་འཁོར་དང༞ ། རྟ་མཆོག་དམར་པོ་སྤྲིན་གྱི་ཤུགས་ཅན་འདི། ། མཛེས་པའི་སྤུ་སྡུག་ཟེ་རྔོག་བརྗིད་དང་ལྡན། ། དམར་ནག་དར་གྱི་ཅོད་པཎ༞ ། གནོད་སྦྱིན་ལྕམ་དྲལ་འཁོར༞ ། སྟག་ལྟར་རྔམས་པའི་ཁྱི་དམར་དུང་སོ༞ ། མཛེས་པའི་སྤུ་སྡུག་དྲེགས་པའི་ང་རོ་སྒྲོག ། དམར་ནག་དར་གྱི་ཅོད་པཎ༞ ། གནོད་སྦྱིན་ལྕམ་དྲལ་འཁོར༞ ། བཙན་བྱ་འུག་པ་བསེ་ཁྲ་དུང་ཁྲ་སོགས། །
མཛེས་པའི་སྤུ་སྡུག་མཁའ་ལ་ཁྱུང་ལྟར་ལྡིང་། ། དམར་ནག་དར་གྱི་ཅོད་པཎ༞ ། གནོད་སྦྱིན་ལྕམ་དྲལ༞ ། མི་དམར་སྟོབས་ཆེན་སྲིན་པོའི་ཆ་ལུགས་ཅན། ། ལས་ཀུན་སྒྲུབ་ལ་རྫུ་འཕྲུལ་ཤུགས་ལྡན་འདི། ། དམར་ནག་དར་གྱི་ཅོད་པཎ༞ ། གནོད་སྦྱིན་ལྕམ་དྲལ༞ ། བདུད་ཀྱི་གཡུལ་ལས་རྒྱལ་བའི་གོ་ཁྲབ་དང་། ། མ་རུང་ལོག་འདྲེན་འཇོམས་པའི་མཚོན་ཆ་དང་། ། དཀར་ཕྱོགས་རྟག་ཏུ་རྒྱལ་བའི་རུ་མཚོན་རྣམས། །
གནོད་སྦྱིན་ལྕམ་དྲལ་འཁོར་དང༞ ། མྱོས་བྱེད་སྟོང་གི་བཅུད་བསྡུས་ཛ་གད་དང་། ། དགྲ་བགེགས་བསྒྲལ་བའི་སྙིང་ཁྲག་དྲོན་མོ་དང་། ། བསུར་ཆེན་དུད་པ་སྣ་ཚོགས་རོལ་མོའི་སྒྲ། ། གནོད་སྦྱིན་ལྕམ་དྲལ༞ ། མཐུན་པའི་དམ་རྫས་ཚང་མ་འདི་དག་གིས། ། ཁྱེད་ཀྱི་ཐུགས་དམ་གཉེན་པོ་སྐོང་གྱུར་ནས། ། ས་སྐྱའི་རྗེ་བཙུན་བསྟན་པ་རྒྱས་པ་དང་། ། དྲེ་མེད་འཁོན་གྱི་གདུང་བརྒྱུད་འབྱོན་པ་དང་། ། གོང་མའི་བཞེད་སྲོལ་བཤད་སྒྲུབ་དར་བ་དང་། །
བདག་ཅག་དཔོན་སློབ་ཡོན་མཆོད་འཁོར་བཅས་ཀྱི། ། འགལ་རྐྱེན་ཀུན་སེལ་མཐུན་རྐྱེན་འགྲུབ་པ་དང་། ། ནག་ཕྱོགས་བདུད་ཀྱི་བར་ཆད་ཀུན་ཞི་ནས། ། དགེ་ལེགས་འདོད་དགུའི་དཔལ་ལ་རོལ་བར་མཛོད། ། ཡང་། ཧཱུྃ་ལྷ་མཆོག་སྒྲོལ་གིང་ཆེན་པོ་ཡམ་ཤུད་དམར་པོ་ཞེས་པ་ནས་མ་ལུས་པ་མྱུར་དུ་སྩོལ་ཅིག་ཞེས་པའི་བར་ལན་གསུམ། སྔགས་རོལ་བདུག་པ་གསེར་སྐྱེམས་འཐོར་བའི་བར་གོང་བཞིན་བྱས་ལ། སློབ་དཔོན་གྱི་ཆོས་སྐྱོང་གི་གཏོར་མ་བཟུང་ནས་རྟེན་རྣམས་ཀྱི་སྤྱི་བོར་བཞག་པའམ། བཞག་པའི་མོས་པ་བྱས་ལ། དུས་གསུམ་སངས་རྒྱས་ཐམས་ཅད་ཀྱི། །
སྐུ་གསུང་ཐུགས་ཀྱི་བྱིན་རླབས་ཤིང་། ། དངོས་གྲུབ་རྣམ་གཉིས་འབྱུང་འགྱུར་བའི། ། གཏོར་མ་དབང་བསྐུར་ཆེན་པོ་སྦྱིན། ། སྐུ་གསུང་ཐུགས་ཀྱི་དབང་ཐོབ་ནས། ། ཁམས་གསུམ་མ་ལུས་འདུལ་གྱུར་ཅིག ། ཨོཾ་རཀྨོ་པྲ་ཎ་ཨཏྨ་ས་པ་རི་ཝཱ་ར་བ་ལིཾ་ཏ་ཨ་བྷི་ཥིཉྩ་ཧཱུྃ། ཞེས་དང་། ལྕམ་དྲལ་གྱི་སྲོག་སྔགས་བརྗོད་ལ་དྲག་རོལ་དང་བཅས་པས་དབང་བསྐུར་ཁྲག་ཆང་ལ་སྔགས་བཏབ་ལ་བླུད། ཡང་རྔ་བརྡུངས་དང་བཅས་པས། ཧཱུྃ་རྣམ་དག་རྒྱུ་རྐྱེན་ལས་གྲུབ་ཅིང་། །
སྣ་ཚོགས་རྒྱན་གྱིས་ལེགས་སྤྲས་པ། ། སྐུ་གསུང་ཐུགས་ཀྱི་དབང་བསྐུར་བའི། ། ཕྱི་རྟེན་འདི་ནི་འབུལ་བར་བགྱི། ། གནོད་སྦྱིན་ལྕམ་དྲལ་འཁོར་བཅས་ཀྱི། ། སྤྱན་ལམ་འབྱུང་ཞིང་མཉེས་གྱུར་ནས། ། རྒྱལ་བའི་བསྟན་དང་བསྟན་འཛིན་གྱི། ། སྐུ་གསུང་ཐུགས་ཀྱི་ཉེར་འཚེ་ཞི། ། ལེགས་ཚོགས་ཡར་ངོའི་ཟླ་ལྟར་སྤེལ། ། བརྟན་གཡོའི་ཕུན་ཚོགས་མ་ལུས་པ། ། འབད་མེད་ལྷུན་གྱིས་འགྲུབ་པ་དང་། །
བདག་གི་བསམ་པའི་དོན་རྣམས་ཀུན། ། ཇི་ལྟར་སྨོན་བཞིན་འགྲུབ་པར་མཛོད། ། དེ་ནས་གཟུངས་རྣམས་ལ་མེ་ཏོག་གི་ཆར་དབབ། གདངས་དང་བཅས་པའམ་མེད་ཀྱང་རུང་སྟེ། བཀྲ་ཤིས་གང་ཞིག་ལྷག་ལྷའི་གཙུག་གི་རྒྱན། ། རིན་ཆེན་སྣ་ཚོགས་འབར་བ་ལྷམ་མེ་ལྟར། ། གང་གིས་མཆོད་ན་དངོས་གྲུབ་མཆོག་སྩོལ་བའི། ། མཚུངས་མེད་རྩ་བརྒྱུད་བླ་མའི་བཀྲ་ཤིས་ཤོག ། བཀྲ་ཤིས་གང་ཞིག་ཚོགས་གཉིས་ལས་གྲུབ་ཅིང་། ། སྐུ་ལྔ་རབ་རྫོགས་ཡེ་ཤེས་ལྔ་ཡི་དངོས། །
ཐུགས་རྗེ་ཆེ་སྤྲུལ་ཁྲོ་བཞེད་རྔམས་པའི་དཔལ། ། ཁྲོ་རྒྱལ་གཤིན་རྗེ་གཤེད་ཀྱི་བཀྲ་ཤིས་ཤོག ། བཀྲ་ཤིས་གང་ཞིག་དུར་ཁྲོད་གནས་མཆོག་ནས། ། འཇིག་རྟེན་འདས་དང་སྡུག་པའི་ཆ་ལུགས་འཆང་། ། བསྟན་ལ་གནོད་བྱེད་སྒྲོལ་བའི་གནོད་སྦྱིན་དབང་། ། ཡམ་ཤུད་འཁོར་དང་བཅས་པའི་བཀྲ་ཤིས་ཤོག ། བཀྲ་ཤིས་ཀུན་གྱི་དཔལ་དུ་བཀྲ་ཤིས་པ། ། ལྷར་བཅས་བཀྲ་ཤིས་བདེ་ལེགས་བཀྲ་ཤིས་པ། ། ངོ་མཚར་བཀྲ་ཤིས་མཆོག་ཏུ་བཀྲ་ཤིས་པ། ། སྐྱབས་གསུམ་བཀྲ་ཤིས་ཕུན་ཚོགས་བཀྲ་ཤིས་ཤོག །
གཞན་ཡང་ཆོས་སྲུང་ནོར་ལྷ་ལ་སོགས་པའི་བཀྲ་ཤིས་གང་ཤེས་བརྗོད་ལ། སྒྲུབ་ཁང་དུ་ལོག་ནས་ཚོགས་ཡོད་ན་སོ་སོའི་ཆོ་ག་བྱ། ཐུན་གཏོར་སྤྱི་དང་ཁྱད་པར་གནོད་སྦྱིན་གྱི་འབུལ་གཏོར་རྭ་གཟུགས་ལ་ཉིན་མོ་སྤོས་དང་། མཚན་མོ་དཔལ་འབར་བཙུགས། ཁྲག་ཆང་དང་བཅས་པ་ཁྱེར་ལ། གཙང་ཞིང་དབེན་པའི་གནས་སུ་ཕུལ་བ་ནི། ཀྱཻ་དབང་ལྡན་མ་རུ་རྩེའི་དུར་ཁྲོད་ནས། ། མཆོང་དམར་བྲག་ལ་བརྟེན་པའི་གནས་བཅས་པ། ། སྒྲོལ་འགྱིང་ཆེན་པོ་སྲོག་བདག་དམར་པོ་དང་། ། སྲོག་བདུད་ཆེན་མོ་བསེའི་ལེ་ཕྲན་ཅན། །
ལྕམ་སྲིང་ཁྱེད་ཀྱི་བཀའ་ལས་མི་འདའ་བའི། ། ལས་མཁན་སྲོག་བདག་དམར་པོ་འཁོར་དང་བཅས། ། སྒྲོལ་བྱེད་བཤན་པ་གྲི་ཐོགས་བརྒྱད་པོ་དང་། ། རོལ་བཤན་ཉི་ཤུ་རྩ་གཅིག་འཁོར་དང་བཅས། ། བདུད་དང་གཤིན་རྗེ་སྲིན་པོ་སུམ་སྟོང་དང་། ། བཙན་དམར་སྟོང་གི་དམག་ཚོགས་འཁོར་དང་བཅས། ། མ་མོ་འབུམ་དང་ཐེའུ་རང་སྟོང་ལ་སོགས། ། སྟོན་པའི་བཀའ་ཉན་བསྟན་སྲུང་རྒྱ་མཚོའི་ཚོགས། ། འདིར་གཤེགས་རྒྱན་གྱི་གཏོར་མ་འདི་བཞེས་ཤིག ། དགྲ་ཤ་ཁྲག་གི་མཆོད་གཏོར༞ །
གཙང་མ་ཕུད་ཀྱི་གསེར་སྐྱེམས༞ ། རྭ་དམར་ཁྲག་སྦྱར་མཆོད་ཡོན༞ ། སྔར་བཅོལ་ལེགས་པའི་གཏང་རག་གཉེན་པོར་འབུལ། ། ད་བཅོལ་ལས་ཀྱི་གསོལ་འདེབས་ཆེན་པོར་བཞེས། ། རྒྱལ་བའི་བསྟན་དང་བསྟན་འཛིན་གཅེས་པར་སྐྱོངས། ། རྣལ་འབྱོར་བདག་གི་གནས་ལུས་ལོངས་སྤྱོད་དང་། ། འཁོར་དང་ཡོ་བྱད་ཞོན་པ་ལ་སོགས་པ། ། བཅོལ་ལོ་ལྟོས་སོ་སྲུང་མ་མཐུ་རྩལ་ཅན། ། ཉིན་གསུམ་བྱ་ར་རྒྱངས་ནས་མ་གཡེལ་ཞིག ། མཚན་གསུམ་མེལ་ཚེ་དྲུང་ནས་མ་གཡེལ་ཞིག །
རྟག་ཏུ་སྒྲུབ་པའི་གཏོང་གྲོགས་མ་གཡེལ་ཞིག ། བླ་མེད་བཅོལ་བའི་ཕྲིན་ལས་སྒྲུབ་པར་མཛོད། ། སྡང་བའི་དགྲ་ལ་མངོན་པའི་རྟགས་ཐོང་ལ། ། རྣལ་འབྱོར་བདག་གི་མགོན་སྐྱབས་དཔུང་གཉེན་མཛོད། ། བླ་མའི་སྐུ་དགྲ་བསྟན་པའི་སྤྱི་དགྲ་དང་། ། རྣལ་འབྱོར་དགོས་དགྲ་སེམས་ཅན་ཡོངས་ལ་འཚེ། ། མ་ཉེས་ལོག་པར་ལྟ་བའི་དགྲ་བགེགས་རྣམས། ། དཔལ་མགོན་ཁྱོད་ཀྱི་སྒྲོལ་ལ་བསྟན་པ་སྲུངས། ། བླ་མེད་བཅོལ་བའི་ཕྲིན་ལས་སྒྲུབ་པར་མཛོད། ། ཅེས་བརྗོད་ལ།
གཏོར་སྔགས་ལས་བཞིའི་ཕྲིན་བཅོལ་དང་བཅས་པས་ཕུལ། སྲིད་ཞི་དཔལ་འབྱོར་མ་སོགས་བྱ། ཡི་གེ་བརྒྱ་པའི་ལྷག་ཆད་ཁ་བསྐང་བ་སོགས་བདག་བསྐྱེད་གང་ཡིན་གྱི་མཇུག་ཆོག་བརྟན་བཞུགས་གཤེགས་གསོལ་སོགས་སྐབས་སུ་གང་བབས་བཀྲ་ཤིས་ཀྱི་མཐའ་བརྒྱན་པར་བྱའོ།། །། ཅེས་གནོད་སྦྱིན་བེག་ཙེ་ལྕམ་དྲལ་གྱི་གཟུངས་འཛུགས་པའི་ལག་ལེན་གང་བསམ་ཕྲིན་ལས་ལྷུན་གྲུབ་ཅེས་བྱ་བ་འདི་ཡང་ཆོས་ཚུལ་འདི་ལ་བློ་ཁ་ཅུང་ཟད་ཕྱོགས་པ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་གཉགས་པཎ་གྱི་ཡིག་ཆ་དང་། ཚར་ཆེན་ཆོས་ཀྱི་རྒྱལ་པོས་མཛད་པའི་སྒྲུབ་ཐབས་ལས་བྱང་སོགས་ལ་གཞི་བྱས་ལག་ལེན་བཀླགས་ཆོག་ཏུ་བཀོད་པ་འདི་ལ་ཉེས་པའི་ཚོགས་མཆིས་ན་རྩ་བའི་བླ་མའི་སྤྱན་སྔར་མཐོལ་ཞིང་བཤགས་ནས་དགེ་དེས་བསམ་དོན་ཡིད་བཞིན་དུ་འགྲུབ་པར་གྱུར་ཅིག ཡི་གེ་པ་ནི་བསོད་ནམས་འོད་ཟེར་གྱིས་བགྱིས་སོ།། །། དགེ་ལེགས་འཕེལ།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ཡམ་ཤུད་དམར་པོའི་ཕྱི་རྟེན་འཛུགས་པའི་ཆོ་ག
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
