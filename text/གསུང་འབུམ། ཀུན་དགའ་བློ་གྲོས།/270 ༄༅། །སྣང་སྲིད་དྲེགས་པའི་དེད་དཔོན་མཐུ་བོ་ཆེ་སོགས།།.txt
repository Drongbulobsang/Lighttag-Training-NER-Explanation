གསུང་འབུམ། ཀུན་དགའ་བློ་གྲོས།
པོད ༢༧༠
༄༅། །སྣང་སྲིད་དྲེགས་པའི་དེད་དཔོན་མཐུ་བོ་ཆེ་སོགས།།
༄༅། །སྣང་སྲིད་དྲེགས་པའི་དེད་དཔོན་མཐུ་བོ་ཆེ་སོགས།། སྭཽ། སྣང་སྲིད་དྲེགས་པའི་དེད་དཔོན་མཐུ་བོ་ཆེ། ། ཀུན་ཁྱབ་རྡོ་རྗེ་དྲག་རྩལ་འཁོར་བཅས་ལ། ། འཁྲུལ་ཟད་རྗེ་བཙུན་གོང་མས་སྩལ་བ་ཡི། ། མདོ་སྡེ་ལྷ་མཆོད་དུས་སྟོན་འཆར་ཅན་དང་། ། དབང་ཕྱུག་མེ་གླང་གསར་ཚེས་ལུང་ཕེབས་སུ། ། ཁྱེད་སྐུ་མཛེས་པའི་དབུ་ཆིངས་ན་བཟའ་ལ། ། རྟེན་འབྲེལ་རི་མོས་བཀྲ་བ་སྲིངས་ཤིག་ཅེས། ། བཀའ་སྩལ་ཇི་བཞིན་འབུལ་ལོ་བཞེས་སུ་གསོལ། །
དབུ་ཐོད་ཕྱི་ནང་དམར་བའི་མདངས་ལྡན་འདིས། ། དབང་དྲག་རོལ་པའི་དགེ་མཚན་གསལ་བར་མཛོད། ། སྣ་ཚོགས་རྡོ་རྗེའི་རི་མོ་བཀོད་པ་འདིས། ། རྩ་བརྒྱུད་བླ་མའི་བཀའ་དམ་ཇི་བཞིན་དུ། ། རྣམ་བཞིའི་འཕྲིན་ལས་འབད་མེད་ལྷུན་གྲུབ་མཛོད། ། ལྷ་རྫས་ན་བཟའ་དབང་གི་མདངས་ལྡན་འདིས། ། ཐུགས་རྗེས་སེམས་ཅན་དོན་ལ་རྗེས་ཆགས་མཛོད། ། འབྱུང་ཆེན་རྣམ་བཞིའི་རི་མོ་ངོ་མཚར་འདིས། ། སྣོད་ཀྱི་འཇིག་རྟེན་ཕུན་ཚོགས་རྒྱས་པར་མཛོད། ། ཉན་ཐོས་བརྟུལ་ཞུགས་བཟུང་བའི་རྣམ་འགྱུར་འདིས། །
སྡེ་སྣོད་གསུམ་གྱི་བསྟན་པ་རྒྱས་པར་མཛོད། ། སྔགས་འཆང་འཇིགས་མེད་བདུད་དཔུང་ཟིལ་གནོན་འདིས། ། རྡོ་རྗེ་ཐེག་པའི་བསྟན་པ་རྒྱས་པར་མཛོད། ། དཔའ་བོ་བརྗིད་པའི་ཆ་ལུགས་འཛིན་པ་འདིས། ། བོད་ཡུལ་སྐྱེས་པའི་ཚེ་དཔལ་རྒྱས་པར་མཛོད། ། མཛེས་མ་དར་དང་རིན་ཆེན་བརྒྱན་པ་འདིས། ། བུད་མེད་རྣམས་ཀྱི་དབུ་དཔལ་རྒྱས་པར་མཛོད། ། ཛོ་ཀི་སྣོད་བཅུད་ཕུན་ཚོགས་ཐོགས་པ་འདིས། ། འགལ་རྐྱེན་སེལ་ཞིང་མཐུན་རྐྱེན་འགྲུབ་པར་མཛོད། ། ཡལ་གའི་བུ་ཆུང་རོ་བཟང་མྱོང་བ་འདིས། །
རྣམ་ཤེས་སྤྲེའུས་ཡང་དག་དོན་མཐོང་མཛོད། ། རྒྱབ་མདུན་གཉིས་སུ་ལྕགས་མདུང་བསྒྲེངས་བ་འདིས། ། དམ་ཆོས་སྒྲུབ་ཀུན་ཚེ་སྲོག་སྲ་བར་མཛོད། ། དེ་ལ་མཛེས་པའི་རྒྱན་གྱིས་དཔའ་བ་འདིས། ། རྣམ་འདྲེན་ཀུན་གྱི་ཕྲིན་ལས་རྒྱས་པར་མཛོད། ། དཔུང་བསྐོར་གཉིས་ལ་ཉི་ཟླ་གསལ་བ་འདིས། ། རྒྱལ་བའི་བསྟན་པ་དེ་ལྟའི་འོད་བཞིན་མཛོད། ། སྔོན་ཚེ་བརྩེ་ལྡན་མཁན་སློབ་ཆོས་གསུམ་དང་། ། ཕྱི་རབས་སྔགས་འཆང་ཆོས་ཀྱི་རྒྱལ་པོ་ཡིས། ། སྙིགས་དུས་བོད་ཡུལ་བསྟན་འགྲོ་སྲུངས་ཤིགས་ཅེས། །
བཀའ་བསྒོས་ཇི་བཞིན་ཁྱེད་ཀྱིས་ཞལ་བཞེས་ལྟར། ། ཉིན་མཚན་བསྲུང་སྐྱོབ་བྱ་ར་མེལ་ཚེ་མཛོད། ཁྱད་པར་འཁོན་རིགས་བདག་ཅག་འཁོར་བཅས་ལ། ། ལོ་འདིར་འགལ་རྐྱེན་བར་ཆད་ཡོད་མིན་དང་། ། ནུ་བོ་རྒྱན་མཆོག་ཤིན་ཏུ་བྲོ་འཚལ་བས། ། དེ་ལ་ཕན་པའི་ཕྲིན་ལས་མྱུར་སྒྲུབ་ཅིང་། ། སྨན་བཅོས་རིམ་གྲོ་སོ་སྐྱེས་མ་ཤེས་ཀུན། ། སྲུང་མ་ཁྱེད་ཀྱིས་དྭངས་གསལ་བསྒྲིབས་མེད་སྩོལ། ། གངས་ཁྲོད་འདི་ན་ངན་འབྲས་དར་བའི་མཐུས། ། ཀུན་མཁྱེན་རྒྱལ་བའི་དབང་པོ་དག་ཞིང་གཤེགས། །
ཆོས་དང་སྲིད་ཀྱི་དགེ་ལེགས་དམན་པའི་དུས། ། ཙེའུ་དམར་ཁྱེད་ཀྱིས་འཕྲིན་ལས་མི་སྒྲུབ་ན། ། སྔོན་ཚེ་སློབ་དཔོན་པདྨ་འབྱུང་གནས་སོགས། ། རྩ་བརྒྱུད་བླ་མའི་བཀའ་བསྒོ་དམ་བཞག་དང་། ། ཁྱེད་ཀྱི་ཐུགས་བསྐྱེད་སྨོན་ལམ་རྫོགས་ལགས་སམ། ། དེ་ཕྱིར་ཁས་བླངས་དམ་བཅས་མ་གཡེལ་བར། ། ཤཱཀྱའི་བསྟན་པ་ཡུན་དུ་གནས་པའི་ཕྱིར། ། རྡོ་རྗེ་འཆང་དབང་སྐལ་བཟང་རྒྱ་མཚོ་ཡི། ། མཆོག་གི་སྤྲུལ་སྐུ་ཞིང་འདིར་སྤྱན་དྲོངས་ཤིག ། མདོ་སྔགས་བཤད་སྒྲུབ་རྒྱས་པའི་ལས་གྱིས་ཤིག །
འཇིག་རྟེན་དགེ་ལེགས་སྤེལ་བའི་གྲོགས་གྱིས་ཤིག ། ས་སྐྱའི་རྗེ་བཙུན་འཕྲིན་ལས་མྱུར་སྒྲུབ་ཤིག ། བདག་འཁོར་བཅས་ཀྱི་འགལ་རྐྱེན་མྱུར་སོལ་ཞིག ། ནུ་བོའི་ནད་ཀུན་ཞི་བའི་ལས་གྱིས་ཤིག ། མདོར་ན་བསམ་དོན་མ་ལུས་འགྲུབ་པར་མཛོད། ། བདག་གི་གང་བཅོལ་ལས་འདི་མྱུར་བསྒྲུབས་ན། ། རྩ་རྒྱུད་བླ་མ་མི་མངོན་དབྱིངས་ནས་དགེས། ། དཀོན་མཆོག་ཡི་དམ་རྒྱ་མཚོའི་ཐུགས་དགོངས་རྫོགས། ། ཆོས་སྐྱོང་སྲུང་མ་རྣམས་ཀྱི་མཐུ་དཔལ་འབར། ། འཕྲིན་ལས་མགོན་པོ་ཁྱོད་ཀྱི་སྙན་གྲགས་གསལ། །
དེ་ལྟར་ཤིས་པའི་རྟེན་ འབྲེལ་དུ་མ་ལས། ། ཐར་མེད་འཁོར་བར་འཁྱམས་པའི་ཡིད་ཅན་ལ། ། འཕྲལ་ཡུན་ཕན་བདེ་མྱུར་སྩོལ་གདོན་མི་ཟ། ། ལྷག་བསམ་རྣམ་དག་ལས་འདི་གྲུབ་པར་མཛོད།། །། དཔལ་ས་སྐྱ་ནས་དགེ། །། སརྦ་མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། སྣང་སྲིད་དྲེགས་པའི་དེད་དཔོན་མཐུ་བོ་ཆེ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
