གསུང་འབུམ། ཀུན་དགའ་བློ་གྲོས།
པོད ༢༥༧
༄༅། །ཐུབ་པའི་རྒྱལ་ཚབ་དཔལ་ལྡན་ས་སྐྱ་ཞེས་ཡོད་པའི་ཕྲིན་བཅོལ།།
༄༅། །ཐུབ་པའི་རྒྱལ་ཚབ་དཔལ་ལྡན་ས་སྐྱ་ཞེས་ཡོད་པའི་ཕྲིན་བཅོལ།། སྭསྟི། ཐུབ་པའི་རྒྱལ་ཚབ་དཔལ་ལྡན་ས་སྐྱ་ཞེས། ། རྒྱལ་དང་བསྟན་འཛིན་ཡོངས་ཀྱི་ཆེར་བསྔགས་པའི། ། བསྟན་དང་བསྟན་འཛིན་དགོན་གནས་ཆོས་སྲུང་བཅས། ། སྔོན་དུས་གངས་རིའི་ཁྲོད་འདིར་འགྲན་བྲལ་ཡང་། ། དེང་སང་བཤད་སྒྲུབ་མིང་གི་ལྷག་མ་ཙམ། ། འཁོན་རིགས་བདག་ཅག་རྨོངས་པ་བོང་བུའི་སེམས། ། དགོན་གནས་འཛིན་སྐྱོང་བྱེད་པའང་དཀའ་དུས་འདིར། ། ཡེ་ཤེས་སྤྱན་ལྡན་བསྟན་སྲུང་རྒྱ་མཚོའི་ཚོགས། །
མཐུ་སྟོབས་དཔུང་བསྐྱེད་སྲུང་སྐྱོབ་མི་མཛད་ན། ། སྔོན་ཚེ་རྒྱལ་བའི་སྤྱན་སྔར་ཞལ་བཞེས་དང་། ། ཁྱད་པར་འཁོན་རོག་ཤེས་རབ་ཚུལ་ཁྲིམས་དང་། ། རྗེ་བཙུན་མལ་ལོ་ཁའུ་སྐུ་མཆེད་གཉིས། ། དཔལ་ཆེན་རྒ་ལོ་ལ་སོགས་འཁྲུལ་ཟད་ཀྱི། ། སྐྱེས་ཆེན་དུ་མས་ས་སྐྱའི་བསྟན་སྲུང་དུ། ། གཉེར་གཏད་བཀའ་བསྒོ་མཛད་དེ་བསྙེལ་ལགས་སམ། ། བྱེ་བྲག་ས་སྐྱའི་རྗེ་བཙུན་གོང་མ་ལྔ། ། གདུང་རྒྱུད་བུ་སློབ་བཅས་པས་དུས་ཀུན་ཏུ། ། བསྟན་བསྒྲུབས་མཆོད་གསོལ་བགྱིས་པ་འབྲས་མེད་དམ། །
ཡང་དགོས་སྔགས་འཆང་ཆོས་ཀྱི་རྒྱལ་པོ་ཡིས། ། སྐུ་སྲོག་ཉིད་ཀྱང་གཏང་ལ་མི་ཞུམ་པའི། ། བྱང་ཆུབ་སེམས་དཔའི་སྤྱོད་པ་རླབས་ཆེན་གྱིས། ། བསྟན་པའི་མེ་རོ་གསོས་པའི་དགེ་མཚན་འདི། ། སྲིད་མཐར་མི་ནུབ་རྒྱས་ཕྱིར་འཁོན་རྒྱུད་ཀུན། ། སྲུང་སྐྱོབས་སྤེལ་བའི་བྱེད་པོར་ཁྱེད་རྣམས་བསྐོས། ། འཁྲུལ་ཟད་སྔགས་འཆང་བཀའ་ལའང་མི་བརྩིའམ། ། དུས་ཕྱིས་ཐམས་ཅད་མཁྱེན་པ་ཨ་མེས་ཞབས། ། དག་ཞིང་གཤེགས་ཁར་བསྟན་དང་བསྟན་འཛིན་བཅས། ། གཉེར་གཏད་བཀའ་བསྒོ་མཛད་ཕྱིར་དམ་རྫས་ཚོགས། །
དངོས་འབྱོར་ཡིད་སྤྲུལ་སྩལ་ནས་འདི་སྐད་དུ། ། མཆོད་སྤྲིན་འདིས་མཚོན་དུས་གསུམ་དགེ་ཚོགས་རྣམས། ། ས་སྐྱའི་རྗེ་བཙུན་ཡི་དམ་ལྷ་ཚོགས་དང་། ། ཁྱད་པར་བསྟན་སྲུང་དམ་ཅན་ཐམས་ཅད་ལ། ། འབུལ་ལོ་རྒྱལ་བའི་བསྟན་པ་དར་བ་སོགས། ། ཐུགས་བཞེད་ཐམས་ཅད་ཆོས་བཞིན་འགྲུབ་པ་དང་། ། ཁྱད་པར་དཔལ་ལྡན་ས་སྐྱའི་ཆོས་དང་སྲིད། ། མི་ནུབ་དབྱར་མཚོ་ལྟ་བུར་རྒྱས་པའི་ཕྱིར། ། འཇམ་དབྱངས་རྣམ་སྤྲུལ་འཁོན་གདུང་ཆད་མེད་དུ། ། བྱོན་ནས་མདོ་སྔགས་རིག་གནས་བཤད་སྒྲུབ་ཀུན། །
ཕྱོགས་དུས་གནས་སྐབས་རྒྱུན་དུ་རྒྱས་པ་དང་། ། བདག་ཅག་དཔོན་སློབ་དུས་འདིར་ཚེ་རིང་ཞིང་། ། བསམ་དོན་ཀུན་འགྲུབ་བསྟན་པ་ཆེར་རྒྱས་ནས། ། ཕྱི་མ་བདེ་བ་ཅན་བགྲོད་ས་ལམ་ཀུན། ། མཐར་ཕྱིན་གང་འདུལ་སྤྲུལ་པས་སྲིད་མཐའི་བར། ། ས་སྐྱའི་ཆོས་སྲིད་སྤེལ་བའི་མཐུ་ལྡན་མཛོད། ། ཞེས་སོགས་རྣམ་དཀར་ཐུགས་བསྐྱེད་སྨོན་ལམ་དང་། ། གཉེར་གཏད་བཀའ་བསྒོ་མཛད་ལའང་རྗེས་མེད་དམ། ། འབྲས་བུ་རྩ་བའི་བླ་མ་རྡོ་རྗེ་འཆང་། ། པུཎྱ་རཏྣ་ཐར་རྩེ་གྲུབ་པའི་དབང་། །
འཇམ་མགོན་གནས་གསར་འདྲེན་མཆོག་བྲག་རྩ་བ། ། འཁྲུལ་ཟད་ཀུན་གྱི་བདག་ཅག་དཔོན་སློབ་རྣམས། ། དུས་འདི་ནས་བཟུང་བྱང་ཆེན་མ་ཐོབ་བར། ། དམ་ཅན་རྒྱ་མཚོ་ཁྱོད་ལ་གཉེར་གཏད་ནས། ། གནས་སྐབས་འགལ་རྐྱེན་སེལ་ཞིང་མཐུན་རྐྱེན་སྒྲུབས། ། མཐར་ཐུག་མཆོག་གི་དངོས་གྲུབ་སྩོལ་ཞིག་ཅེས། ། ལན་ཅིག་མིན་པར་ཡང་ཡང་བཀའ་སྩལ་ཏེ། ། མཐར་ཐུག་ལྟ་ཞོག་ལོ་ཤས་མི་རྟག་པར། ། སྟོང་གྲོགས་མེད་པའི་སྣང་ཚུལ་འདི་ལྟར་ན། ། ཉམས་ཆུང་བདག་ཅག་དཔོན་སློབ་འཁོར་བཅས་རྣམས། །
འཕྲལ་ཡུན་བློ་གཏད་འཆོལ་བའི་ཡུལ་དེ་སུ། ། འོན་ཏེ་གདུལ་བྱའི་ཞིང་དུ་མ་གྱུར་ན། ། བསོད་དམན་སྤུན་ཀྱང་སྙིགས་དུས་བསྟན་མཇུག་འདིར། ། ས་སྐྱའི་རིགས་སུ་སྐྱེས་བའི་བར་སྲིད་དེ། ། ཐོག་མ་ཉིད་ནས་རྒྱ་མཚོའི་ཕ་མཐའ་རུ། ། མི་བསྐྲོད་རྒྱུ་མཚན་འདི་ཀོ་ཅི་ཞིག་ཡིན། ། སྔགས་དང་ཏིང་འཛིན་རྗེས་ཀུན་མ་ཚང་ཡང་། ། ལྷག་བསམ་དག་པས་གསོལ་འདེབས་འབད་ལགས་ན། ། ཆོས་སྐྱོང་མི་ཟད་གཟན་སྐྱོང་མཛད་དམ་ཅི། ། དེ་བས་མཐུ་སྟོབས་རྫུ་འཕྲུལ་དཔུང་ཡོད་ན། །
དེང་སང་ས་སྐྱའི་རྗེ་བཙུན་བསྟན་པ་འདི། ། སྲུང་སྐྱོབ་སྤེལ་བའི་དུས་སུ་བབས་ལགས་པས། ། འཁོན་རིགས་བདག་ཅག་དཔོན་སློབ་འཁོར་བཅས་ལ། ། སྔོན་ལས་འཕྲལ་རྐྱེན་ནད་གདོན་འབྱུང་པོའི་ཚོགས། ། མི་འདོད་ཉེར་འཚེ་ཕྱི་ནང་གསང་གསུམ་ཀུན། ། འཕྲལ་དུ་ཞི་ཞིང་བཟློག་པའི་ཕྲིན་ལས་མཛོད། ། མཐུན་རྐྱེན་ཆོས་སྲིད་དཔལ་འབྱོར་དབྱར་མཚོ་ལྟར། ། འཕེལ་ཞིང་རྒྱས་ནས་འཇིག་རྟེན་ཁམས་འདི་རུ། ། བདེ་སྐྱིད་མ་ལུས་འབྱུང་བའི་མཐུ་ལྡན་མཛོད། ། ལྷག་པར་འཇམ་མགོན་དཔལ་ལྡན་ཆོས་སྐྱོང་གི །
ལྷ་རྫས་འདིས་མཚོན་མཆོད་སྤྲིན་རྒྱ་མཚོའི་ཚོགས། ། རྒྱུན་མི་ཆད་པར་ཁྱོད་ཀྱི་སྤྱན་སྔར་བསྟར། ། བཀའ་བསྒོ་འཕྲིན་བཅོལ་གངྒཱའི་རྒྱུན་བཞིན་སྩལ། ། རིགས་ཀྱི་བུ་ལ་བརྒྱུད་ཀྱི་ལྷ་འགོ་ལྟར། ། འཁོན་རིགས་བདག་ལའང་འཕྲིན་གསོལ་ཞུས་ཤིག་ཅེས། ། ལན་གཅིག་མིན་པ་ཡང་ཡང་བཀའ་སྩལ་པ། ། ས་བསྟན་སྤྱི་དང་བྱེ་བྲག་དཔལ་ལྡན་ངོར། ། བསྟན་དང་བསྟན་འཛིན་འཕེལ་ཞིང་རྒྱས་པ་དང་། ། འཇམ་མགོན་མཆོག་གི་སྐུ་ཚེ་མཛད་ཕྲིན་རྒྱས། ། ས་སྐྱོང་སྡེ་དགེའི་ཆབ་སྲིད་དབུ་རྨོག་བཙན། །
གནས་སྐབས་མཐར་ཐུག་བཞེད་དོན་མ་ལུས་ཀུན། ། འབད་མེད་ལྷུན་གྱིས་གྲུབ་པའི་དགེ་ལེགས་སྩོལ། ། བདག་ཅག་སྙིགས་དུས་མི་དགེ་འཚེ་བའི་དུས། ། སྐྱབས་བྲལ་མགོན་མེད་སྨྲེ་སྔགས་ཤོར་ལགས་ན། ། དམ་ཅན་རྒྱ་མཚོའི་བརྩེ་ཆེན་དཔུང་བསྐྱེད་ལ། ། ཉམས་ཐག་སྡུག་བསྔལ་འདི་ལས་དབུགས་དབྱུང་མཛོད། ། སྐྱབས་ཆེན་དཀོན་མཆོག་གསུམ་གྱི་བདེན་པ་དང་། ། དཔལ་མགོོན་ཆོས་སྐྱོང་སྲུང་མའི་མཐུ་སྟོབས་དང་། ། བདག་གི་ལྷག་བསམ་རྣམ་པར་དག་པའི་མཐུས། ། འདོད་པའི་དོན་ཀུན་འབད་མེད་ལྷུན་གྲུབ་མཛོད།། །།
PAGE * MERGEFORMAT 2 ཀུན་དགའ་བློ་གྲོས། ཐུབ་པའི་རྒྱལ་ཚབ་དཔལ་ལྡན་ས་སྐྱ་ཞེས་ཡོད་པའི་འཕྲིན་བཅོལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
