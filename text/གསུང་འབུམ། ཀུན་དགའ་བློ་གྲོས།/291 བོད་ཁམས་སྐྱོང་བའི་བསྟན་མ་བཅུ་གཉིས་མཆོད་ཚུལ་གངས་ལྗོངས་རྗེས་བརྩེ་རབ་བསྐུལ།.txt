གསུང་འབུམ། ཀུན་དགའ་བློ་གྲོས།
པོད ༢༩༡
བོད་ཁམས་སྐྱོང་བའི་བསྟན་མ་བཅུ་གཉིས་མཆོད་ཚུལ་གངས་ལྗོངས་རྗེས་བརྩེ་རབ་བསྐུལ།
༄༅། །བོད་ཁམས་སྐྱོང་བའི་བསྟན་མ་བཅུ་གཉིས་མཆོད་ཚུལ་གངས་ལྗོངས་རྗེས་བརྩེ་རབ་བསྐུལ་བཞུགས་སོ།། ན་མོ་གུ་རུ་པདྨ་ཀཱ་ར་བཛྲ་ཀུ་མཱ་ར་ཡ། དེ་ལ་འདིར། སྡོམ་གསུམ་རབ་དབྱེ་ལས། རྒྱལ་པོ་ཁྱོད་ཀྱི་བོད་ཡུལ་འདིར། ། སློབ་དཔོན་པདྨ་འབྱུང་གནས་ཀྱིས། ། བསྟན་མ་བཅུ་གཉིས་ལ་གཏད་པས། ། མུ་སྟེགས་འབྱུང་བར་མི་འགྱུར་མོད། ། ཅེས་གསུངས་པ་ལྟར་གངས་རིའི་ཁྲོད་འདིར། བཤད་སྒྲུབ་ཀྱི་སྒོ་ནས་སངས་རྒྱས་ཀྱི་བསྟན་པ་འཛིན་པར་འདོད་པ་རྣམས་ཀྱིས།
བསྟན་མ་བཅུ་གཉིས་ཀྱི་མཆོད་གཏོར་ལ་བརྩོན་པར་བྱའོ། ། དེ་ཡང་འདི་ལྟར། སྔོན་རྗེ་བཙུན་ས་སྐྱ་པ་ཆེན་པོ་ཀུན་དགའ་སྙིང་པོས། སུམ་ཅུ་རྩ་གསུམ་པའི་ལྷ་རྣམས་ཀྱིས། བསྟན་མ་བཅུ་གཉིས་ལ་མཆོད་གཏོར་མཛད་པ་མནལ་ལམ་དུ་གཟིགས་པས་འཐད་དགོངས་ནས་ཐུགས་དམ་ཆག་མེད་མཛད་གསུངས་པའི་ཟིན་བྲིས་ཀྱི་རྗེས་སུ་འབྲང་སྟེ། བསྟན་མ་བཅུ་གཉིས་མཆོད་པའི་ཚུལ་ལ་སྦྱོར་དངོས་རྗེས་གསུམ་ལས། དང་པོ་ནི། འདིར་གནས་པའི་གངས་རི་དང་མཚོ་འགྲམ་སོགས་གནས་གང་རུང་དུའམ་དེ་མ་ཡིན་པའི་རི་རླུང་གཙང་པོའམ། ཡང་ན་གནས་ཁང་གཙང་ཞིང་ཡིད་དུ་འོང་བའི་སྟེང་ངམ་ནང་དུ་རྟེན་དང་མཆོད་པ་ཅི་འབྱོར་དང་། ཁྱད་པར་སྟེགས་བུ་གཙང་མར་རས་སོགས་ཀྱིས་བཀབ་ལ་འབྲུ་བཀྲམ་པའི་ཁར་འདིར་བདག་མདུན་ཕུར་པ་ས་ལུགས་ཀྱི་དབང་དུ་བཏང་སྟེ་དེའི་དཔལ་བཤོས་གཡས་སུ་སྨན།
གཡོན་དུ་རཀྟ། དེའི་མདུན་དུ་བསྟན་མའི་གཏོར་མ་ལྕགས་རི་གྲུ་བཞི་སྒོ་གཅིག་པའི་ཟུར་བཞིར་ལྕོགས་བཞི་ལ་ཤིང་གི་ཡལ་ག་དང་། ཀུ་ཤ་སོགས་གང་འབྱོར་ལ་བརྟེན་པའི་དར་ལྕོག དབུས་སུ་ཁང་པ་གྲུ་བཞི་པ་བད་བཅས་ཀྱི་སྟེང་གཡས་སུ་བདུད་བཤོས་ནག་པོ་གྲུ་གསུམ་གཡས་གཅུས་བཞི་སྒྲོམ། དེའི་གཡོན་དུ་སྨན་བཙུན་གྱི་ཟླུམ་གཏོར་དཀར་པོ་བཞི་སྒྲོམ། དེའི་གཡོན་དུ་སྨན་བཙུན་གྱི་ཟླུམ་གཏོར་དཀར་པོ་བཞི་སྒྲོམ། དེའི་གཡོན་དུ་གནོད་སྦྱིན་གྱི་དམར་གཏོར་གྲུ་གསུམ་པ་བཞི་སྒྲོམ། དེའི་གཡོན་དུ་གནོད་སྦྱིན་གྱི་མར་གཏོར་གྲུ་གསུམ་པ་བཞི་སྒྲོམ་རྣམས་ལ་མར་རྒྱན་ཅི་མཛེས་དང་། གཏོར་དར་སོ་སོའི་སྐུ་མདོག་ཅན་མདའ་སོགས་ལ་བརྟེན་པ་མ་འབྱོར་ན་སོ་སོའི་ཙཀླི། དེའི་གཡས་སུ་སྨན་ཕུད།
གཡོན་དུ་རཀྟ་རྒྱ་ཕོར་དང་དངུལ་ཕོར་ལ་སོགས་པར་ཕྱེ་མར་ཕུད་སྐྱེམས་འབྲུ་དང་གསེར་གཡུ་བྲན་པ་དཀར་སྐྱེམས་འོ་མར་སྨན་སྣ་བཏབ་པ། མངར་སྐྱེམས་སྦྲང་ཆང་ངམ་བུ་རམ་ཆུར་སྦྱར་བ་བཅས་པ་རྣམས་དང་། ཉེར་སྤྱོད་རྣམ་ལྔ་དང་། སྨན་ཤིང་སྤོས་དཀར་སོགས་ཀྱི་དུད་སྤྲིན་མདའ་དར་སོགས་སྤྱན་གཟིགས་སྣ་ཚོགས་དང་། ཉེར་མཁོའི་ཡོ་བྱད་རྣམས་ཚོགས་པར་བྱའོ། ། གཉིས་པ་ནི། དཔལ་ས་སྐྱའི་རྒྱུན་གྱི་ཕྱག་ལེན་ལྟར་རྡོ་རྗེ་ཕུར་པའི་སྒྲུབ་ཐབས་བསྡུས་པ་བསྙེན་སྒྲུབ་གསལ་བྱེད་ནས་འབྱུང་བ་བཞིན་མཆོད་པ་བྱིན་རླབས་ནས་བཟླས་པ་བསྡུ་བའི་བར་བྱས་ལ་ཚོགས་ཡོད་ན་ཕུར་པའི་ཚོགས་མཆོད་བསྡུས་པ་བཞིན་བྱིན་བརླབས་ནས། བསྒྲལ་མཆོད་ཀྱི་བར། དེ་ནས་བསྟན་མའི་གཏོར་མ་ཕུར་པའི་གཏོར་མ་ལྟར་བྱིན་བརླབས་ལ། ཡོ་བྱད་གཞན་རྣམས་སྔགས་དྲུག་ཕྱག་དྲུག་བསངས་སོགས་ནས་འབྱུང་བ་བཞིན་གྱིས་བྱིན་བརླབས་ཏེ།
ལག་པ་གཉིས་གཡས་སྟེང་དུ་བཞག་ནས་རྒྱབ་སྦྱར་ཏེ་བསྣོལ་བའི་མཐེའུ་ཆུང་སྦྲེལ། མཐེ་བོང་ལག་མཐིལ་སོ་སོར་བཀུག་པ་ཟིལ་གནོན་ཁྱུང་གཤོག་གིས་ཕྱག་རྒྱ་བཅས་ལ། ཧོཿ བོད་ཁམས་སྐྱོང་བའི་བསྟན་མ་བཅུ་གཉིས། དཔལ་ཆེན་པོའི་ཕ་འབགས་ལ་ནོས་ཏེ། རྣལ་འབྱོར་པའི་སྡོང་དང་གྲོགས་ལ། ནག་མོ་བཞིན་མི་སྡུག་པའི་བུ་མོ་བདུད་མོ་ཆེན་མོ་བཞི་ནི། རྔམས་ཤིང་ཁྲོས་པའི་ཆ་བྱད་ཅན། དམར་མོ་ཁྲོ་གཉེར་ཅན་གྱི་བུ་མོ་གནོད་སྦྱིན་མོ་ཆེན་མོ་བཞི་ནི། བཞིན་ནི་མི་སྡུག་གནོད་སྦྱིན་གྱི་ཆ་བྱད་ཅན་དཀར་ཤམ་མགྲིན་བཟང་མའི་བུ་མོ།
སྨན་བཙུན་མ་ཆེན་མོ་བཞི་ནི། ན་ཆུང་མ་ཆེན་མོ་མཛེས་མའི་ཆ་བྱད་ཅན་འཁོར་དང་བཅས་པ་རྣམས། སྔོན་གྱི་ཐུགས་དམ་ལས་མ་འདའ་བར་འདིར་གཤེགས་ཤིག ཌཱ་ཀི་ནི་ཧཱུྃ་ཛཿ ཛཿཧཱུྃ་བཾ་ཧོཿ ཨེ་ཨ་ར་ལི་ཧྲིཾ་ཧྲིཾ་བྷྱོཿ བཀའ་ཡི་བྲན་གཡོག་ཚོགས་དང་བཅས་ཉིད་དུ། ། དཔལ་ལྡན་ཁྲག་འཐུང་དེ་བཞིན་ནམ་མཁའི་སྐུ། ། ཚུར་གཤེགས་ཚུར་གཤེགས་བསྟན་མ་སྐྱོང་བ་རྣམས། ། སྔོན་གྱི་ཐུགས་དམ་དམ་ཚིག་རྗེས་དགོངས་ལ། །
འདིར་གཤེགས་དམ་དགོངས་མཆོད་སྦྱིན་གཏོར་མ་བཞེས། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། ། བསམ་ཡས་དབུས་ཀྱི་སྒྲགས་ཡུལ་ཕུ་ནང་ནས། ། བདག་ཉིད་ཆེན་མོ་རྡོ་རྗེ་ཀུན་གྲགས་མ། ། སྐུ་མདོག་སྔོན་པོ་ཆིབས་སུ་ཤྭ་ཕོ་ཆིབས། ། ཕྱག་གཡས་རྡོ་རྗེ་གཡོན་པ་ཁྲམ་ཤིང་བསྣམས། ། ལྷོ་བོད་མཚམས་ཀྱི་གངས་རི་ཆེན་པོ་ནས། ། དཔལ་ལྡན་ཧ་རི་རྡོ་རྗེ་གཡའ་མ་སྐྱོང་། ། སྐུ་མདོག་སེར་མོ་ཆིབས་སུ་རྟ་ལ་ཆིབས། ། ཕྱག་གཡས་རྡོ་རྗེ་གཡོན་པས་ཞགས་པ་བསྣམས། །
གཉའ་ནང་བྲིན་གྱི་ཕུ་ནས་སྤྱན་འདྲེན་གྱི། ། གངས་ཀྱི་ཡུམ་ཆེན་རྡོ་རྗེ་ཀུན་ཏུ་བཟང་། ། སྐུ་མདོག་དམར་མོ་ཆིབས་སུ་བོང་བུ་ཆིབས། ། ཕྱག་གཡས་རྡོ་རྗེ་གཡོན་པས་བྷནྡྷ་བསྣམས། ། གཙང་པོའི་རྒྱབ་ཕྱོགས་འབྲོག་གནས་དོ་ནག་ན། ། འབྲོག་ཆེན་འཁོར་འདུལ་རྡོ་རྗེ་བགེགས་ཀྱི་གཙོ། ། སྐུ་མདོག་ལྗང་ནག་ཆིབས་སུ་རྔ་མོ་ཆིབས། ། ཕྱག་གཡས་རྡོ་རྗེ་གཡོན་པས་དབྱུག་ཐོ་བསྣམས། ། བདུད་ཀྱི་བུ་མོ་ཆེན་མོ་ཁྱེད་བཞི་ཡང་། ། སྔོན་གྱི་ཐུགས་དམ་དམ་ཚིག་རྗེས་དགོངས་ལ། །
བྲན་དང་གཡོག་འཁོར་མང་པོའི་ཚོགས་དང་བཅས། ། ལྷབ་ལྷུབ་རིན་ཆེན་མང་པོའི་རྒྱན་དང་བཅས། ། འདིར་གཤེགས་དམ་དགོངས་མཆོད་སྦྱིན་གཏོར་མ་བཞེས། ། རྣལ་འབྱོར་བཅོལ་བའི་ཕྲིན་ལས་འགྲུབ་པར་མཛོད། ། འུ་ཡུག་ཕུ་ཡི་ཤར་ཕྱོགས་གངས་རྩེ་ནས། ། གངས་དཀར་ཤ་མེད་རྡོ་རྗེ་གཡུ་བུན་མ། ། སྐུ་མདོག་དཀར་མོ་སྟག་མོ་གྲུས་མར་ཆིབས། ། ཕྱག་གཡས་རྡོ་རྗེ་གཡོན་པས་རལ་གྲི་བསྣམས། ། བར་ཐང་ཤར་གྱི་རི་ཕུག་ཐོད་ན་གནས། ། ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ། །
སྐུ་མདོག་སེར་མོ་ཆིབས་སུ་ཀམ་ཀར་ཆིབས། ། ཕྱག་གཡས་རྡོ་རྗེ་གཡོན་པས་སཏྭ་གྲི་བསྣམས། ། ནགས་རྒྱ་བོ་དོང་ཕུ་ཡི་ཕྱོགས་ཤིག་ན། ། གསེར་ཆེན་མཁའ་རྒྱུ་རྡོ་རྗེ་རླུང་མོ་རྒྱལ། ། སྐུ་མདོག་དམར་མོ་ཆིབས་སུ་དོམ་ནག་ཆིབས། ། ཕྱག་གཡས་རྡོ་རྗེ་གཡོན་པས་ལྕགས་ཀྱུ་བསྣམས། ། མདོ་ཁམས་རྨ་ཆེན་སྤོམ་རའི་རྩེ་ཞིག་ནས། ། རྨ་རི་རབ་འབྱམས་རྡོ་རྗེ་དྲག་མོ་རྒྱལ། ། སྐུ་མདོག་ལྗང་ཁུ་གདུག་པའི་དྲེད་ལ་ཆིབས། ། ཕྱག་གཡས་རྡོ་རྗེ་གཡོན་པས་མི་སྙིང་བསྣམས། །
གནོད་སྦྱིན་བུ་མོ་ཆེན་མོ་ཁྱེད་བཞི་ཡང་། ། སྔོན་གྱི་ཐུགས་དམ་གཉན༞ ། བྲན་དང༞ ། ལྷབ་ལྷུབ༞ ། འདིར་གཤེགས༞ ། རྣལ་འབྱོར༞ ། གྲོང་ཡུལ་བྲེ་ནང་མཐིལ་གྱི་ཕྱོགས་ཤེད་ན། ། ཀོང་བཙུན་དེ་མོ་རྡོ་རྗེ་བོད་ཁམས་སྐྱོངས། ། སྐུ་མདོག་དཀར་མོ་ཆིབས་སུ་ཤྭ་བ་ཆིབས། ། ཕྱག་གཡས་རྡོ་རྗེ་གཡོན་པས་གསེར་ཞགས་བསྣམས། །
སྨན་གཅིག་ཕུར་ཐང་བསམ་ལྡིང་རྒྱབ་རི་ནས། ། བཙན་ལ་རོལ་པའི་རྡོ་རྗེ་སྨན་གཅིག་མ། ། སྐུ་མདོག་སེར་མོ་ཆིབས་སུ་བཙོད་ལ་ཆིབས། ། ཕྱག་གཡས་རྡོ་རྗེ་གཡོན་པས་དྲིལ་བུ་བསྣམས། ། མདོ་ཁམས་སྨད་ཀྱི་གཡར་མོ་ཐང་ཤོད་ན། ། སྨན་བཙུན་ཨུག་ཆོས་རྡོ་རྗེ་གཡར་མོ་བསིལ། ། སྐུ་མདོག་དམར་མོ་ཆིབས་སུ་འབྲི་ལ་ཆིབས། ། ཕྱག་གཡས་རྡོ་རྗེ་གཡོན་པས་ཚོན་གྲུ་བསྣམས། ། ལ་སྟོད་ལྷོ་ཡི་ཤེལ་ཕུག་ཕྱོགས་ཤེད་ན། ། གཡུ་ཡི་དྲིལ་བུ་རྡོ་རྗེ་གཟུགས་ལེགས་མ། །
སྐུ་མདོག་མཐིང་ནག་ཆིབས་སུ་རྐྱང་ལ་ཆིབས། ། ཕྱག་གཡས་རྡོ་རྗེ་གཡོན་པས་ལྕགས་ཀྱུ་བསྣམས། ། སྨན་བཙུན་བུ་མོ་ཆེན་མོ་ཁྱེད་བཞི་ཡང་། ། སྔོན་གྱི་ཐུགས་དམ༞ ། བྲན་དང༞ ། ལྷབ་ལྷུབ༞ ། འདིར་གཤེགས༞ ། རྣལ་འབྱོར༞ ། མཆོག་སྦྱིན་གྱི་ཕྱག་རྒྱ་བཅས་ལ། ན་མཿསརྦ་ཏ་ཐཱ་ག་ཏ་ཨ་བ་ལོ་ཀི་ཏེ་ཨོཾ་སམྦྷ་ར་སམྦྷ་ར་ཧཱུྃ།
ལན་སུམ་ཅུ་སོ་དྲུག་གིས་བསྔོ་བ་སྟེ། གཏོར་མ་རེ་རེ་གསུམ་གསུམ་གྱིས་བསྔོ་བའི་ལུགས་སོ། ། ཐལ་མོ་སྦྱར་ལ། བཅོམ་ལྡན་འདས་དེ་བཞིན་གཤེགས་པ་རྒྱལ་བ་རིན་ཆེན་མང་ལ་ཕྱག་འཚལ་ལོ། ། དེ་བཞིན་གཤེགས་པ་གཟུགས་དམ་པ༞ དེ་བཞིན་གཤེགས་པ་སྐུ་འབྱམས་ཀླས་ལ༞ དེ་བཞིན་གཤེགས་པ་འཇིགས་པ་ཐམས་ཅད་དང་བྲལ་བའི་དཔལ་ལ༞ ན་མོ་བདག་གིས་བསམ་པའི་སྟོབས་དང་ནི། ། དེ་བཞིན་གཤེགས་པའི་སྦྱིན་སྟོབས་དང་། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པར། ། ཐོགས་པ་མེད་པར་འབྱུང་གྱུར་ཅིག །
བདུད་མོ་བཞི། གནོད་སྦྱིན་མོ་བཞི། སྨན་མོ་བཞི་སྟེ་བོད་ཁམས་སྐྱོང་བའི་བསྟན་མ་བཅུ་གཉིས་འཁོར་དང་བཅས་པ་རྣམས་ལ་འབུལ་ལོ། ། སངས་རྒྱས་ཀྱི་བསྟན་པ་དར་ཞིང་རྒྱས་པ་ཕ་མ་སེམས་ཅན་ཐམས་ཅད་བདེ་ཞིང་སྐྱིད་པ། བདག་ཅག་རྣལ་འབྱོར་པ་འཁོར་བཅས་ཀྱི་བར་ཆད་ཐམས་ཅད་ཞི་བ། ཐུན་མོང་གི་དངོས་གྲུབ་མ་ལུས་པ་སྩལ་ཏུ་གསོལ། དེ་ནས་བསྟོད་པ་དང་གསོལ་བ་གདབ་པ་ནི། སྒྲགས་ཀྱི་ཡོངས་རྫོགས་ཞེས་བྱའི་གནས་མཆོག་ནས། ། བདག་ཉིད་ཆེན་མོ་རྡོ་རྗེ་ཀུན་གྲགས་མ། ། སྐུ་མདོག་སྔོན་པོ་བདུད་རྟ་ནག་པོ་ཞོན། །
ལུས་ལ་མི་ལྤགས་གྱོན་ཤིང་ཁྲམ་ནག་འཕྱར། ། ལྷོ་བལ་ཞེས་བྱའི་མཚམས་ཀྱི་གནས་མཆོག་ནས། ། དཔལ་ལྡན་ཧ་རི་རྡོ་རྗེ་གཡའ་མ་སྐྱོང་། ། སྐུ་མདོག་དཀར་མོ་སེང་གེ་དཀར་མོར་ཆིབས། ། དར་དཀར་གསོལ་ཞིང་གསེར་གྱི་རྡོ་རྗེ་བསྣམས། ། འབྲོག་གི་དོ་ནག་ཅེས་བྱའི་གནས་མཆོག་ན། ། འབྲོག་ཆེན་འཁོར་འདུལ་རྡོ་རྗེ་བགེགས་ཀྱི་གཙོ། ། སྐུ་མདོག་སེར་མོ་ས་ལེ་འབྲི་ལ་ཞོན། ། རོ་ཐུལ་གསོལ་ཞིང་དུང་གི་ཚུགས་ཤིང་བསྣམས། ། བྲིན་ཞེས་བྱ་བའི་གངས་ཀྱི་གནས་མཆོག་ན། །
གངས་ཀྱི་ཡུམ་ཆེན་རྡོ་རྗེ་ཀུན་བཟང་མོ། ། སྐུ་མདོག་དཀར་མོ་བཙོད་ཕོ་རུ་རིང་ཞོན། ། རས་གོས་གསོལ་ཞིང་གསེར་གྱི་ཕྱག་ཤིང་བསྣམས། ། ཇོ་མོ་གངས་ཞེས་བྱ་བའི་གནས་མཆོག་ན། ། གངས་དཀར་ཤ་མེད་རྡོ་རྗེ་སྤྱན་གཅིག་མ། ། སྐུ་མདོག་དཀར་མོ་གཉན་མཛོ་དཀར་པོར་ཞོན། ། བཙོད་ཀྱི་པགས་གྱོན་གཡུ་འབྲུག་ཞགས་པ་བསྣམས། ། བོ་དོང་ནགས་རྒྱལ་ཞེས་བྱའི་གནས་མཆོག་ན། ། གསེར་ཆེན་མཁའ་ལྡིང་རྡོ་རྗེ་རླུང་མོ་ནི། ། སྐུ་མདོག་སེར་མོ་རྐྱང་བུ་ཁ་དཀར་ཞོན། །
སྲམ་ཐུལ་གསོལ་ཞིང་ཕྱག་ན་གསེར་མདའ་བསྣམས། ། རྨ་ཆེན་སྤོམ་ར་ཞེས་བྱའི་གནས་མཆོག་ན། ། རྨ་རི་རབ་འབྱམས་རྡོ་རྗེ་དྲག་མོ་རྒྱལ། ། སྐུ་མདོག་དམར་མོ་གཉན་མོ་རུ་གཏུམ་ཞོན། ། ཆུ་སྲིན་གཡང་གཞི་གསོལ་ཞིང་སྦལ་པ་བསྣམས། ། ཁ་རག་བྲག་ཅེས་བྱ་བའི་གནས་མཆོག་ན། ། ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ། ། སྐུ་མདོག་དམར་མོ་བོང་བུ་རོག་པོ་ཞོན། ། དར་ནག་གསོལ་ཞིང་བདུད་ཀྱི་ཁྲམ་ཤིང་བསྣམས། ། ཀོང་པོ་མཐིལ་ཞེས་བྱ་བའི་གནས་མཆོག་ན། །
ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་། ། སྐུ་མདོག་སྨུག་མོ་དྲེའུ་ཆིབས་སུ་ཆིབས། ། དར་ནག་གསོལ་ཞིང་ནད་ཀྱི་རྐྱལ་པ་བསྣམས། ། སྨན་གཅིག་ཕུར་ཐང་ཞེས་བྱའི་གནས་མཆོག་ན། ། བཙན་ལ་རོ་གསོལ་རྡོ་རྗེ་སྨན་གཅིག་མ། ། སྐུ་མདོག་སེར་མོ་ཤྭ་བ་ཆིབས་སུ་ཞོན། ། གངས་རལ་གྱོན་ཅིང་ལི་རུ་དམར་པོ་བསྣམས། ། གཡར་མོ་ཐང་ཞེས་བྱའི་གནས་མཆོག་ན། ། མོ་བཙུན་ཨུག་ཆོས་རྡོ་རྗེ་གཡར་མོ་བསིལ། ། སྐུ་མདོག་དམར་སྐྱ་རྔ་མོ་གྭ་པར་ཆིབས།
གངས་སྟོད་གསོལ་ཞིང་ནེའུ་ལེའི་རྐྱལ་པ་འཛིན། ། བུད་རིང་ཤོས་བུའི་རི་རྩིའི་གནས་མཆོག་ན། ། གཡུ་ཡི་དྲིལ་སྙན་རྡོ་རྗེ་གཟུགས་ལེགས་མ། ། སྐུ་མདོག་ལྗང་གུ་བཙོད་ཕོ་རུ་རིང་ཞོན། ། དར་དཀར་གསོལ་ཞིང་རིན་ཆེན་སྒྲོམ་བུ་བསྣམས། ། ཆེ་ཞེས་ཆེན་མོ་ཁྱེད་རྣམས་ཀྱང་། ། རྡོ་རྗེ་ཐོད་ཕྲེང་སྤྱན་སྔ་རུ། ། ཞིང་ཆེན་ཚོགས་ཀྱི་མཆོད་བཀྲམ་ནས། ། རྣམ་ལྔ་བདུད་རྩིའི་ལོངས་སྤྱོད་ཀྱིས། ། དབང་བསྐུར་མིང་བཏགས་དམ་ནོས་ཏེ། །
ཐར་པ་ཐོབ་པའི་མིང་བཏགས་ནས། ། ལག་ཏུ་རྡོ་རྗེ་བྱིན་ནས་ནི། ། རྡོ་རྗེ་འཆང་གི་གྲལ་དུ་བཞག ། ཇི་ལྟར་ཁས་བླངས་དམ་བཅས་བཞིན། ། རྣལ་འབྱོར་སྒྲུབ་པའི་གྲོགས་བྱོས་ཤིག ། དགྲ་བགེགས་ཐམས་ཅད་འདུལ་བ་དང་། ། ནད་རྣམས་ཐམས་ཅད་བཟློག་པ་དང་། ། བསམ་པ་ཐམས་ཅད་བསྒྲུབ་བྱའི་ཕྱིར། ། བཀའ་ཡི་གཏོར་མ་འདི་ལོང་ལ། ། བཅོལ་པའི་ཕྲིན་ལས་འགྲུབ་པར་མཛོད། །
དམ་ཚིག་འདི་ལས་མ་འདའ་ཞིག ། དམ་ཚིག་འདི་ལས་འདས་གྱུར་ན། ། རྡོ་རྗེ་ཡཀྵ་ཁྲོས་པ་ཡིས། ། སྙིང་གི་དཀྱིལ་ནས་ཁྲག་དྲངས་ནས། ། འོ་དོད་འབོད་པར་གདོན་མི་ཟ། ། དེ་བས་བདག་གིས་བཅོལ་བ་ཡི། ། ཕྲིན་ལས་ཐམས་ཅད་འགྲུབ་པར་མཛོད། ། འཇིག་རྟེན་བདེ་ཞིང་སོགས་ཤླཽ་ཀ་གཅིག་ལ་ཀུན་འགྲུབ་མཛོད། ཅེས་དང་། སྟོབས་ལྡན་རྣམས་ཀྱི་རྒྱུད་ལ་བསམ་ངན་གྱི། །
འཇིག་རྟེན་ཕུང་སེམས་ཞི་བའི་ཕྲིན་ལས་མཛོད། ། ཅི་སྟེ་ལས་ངན་དབང་གིས་ཕུང་གཡོས་ཀྱང་། ། ནུས་མེད་རང་ཞིར་འགྱུར་བའི་ཕྲིན་ལས་མཛོད། ། གཞན་དམའ་འབེབས་ཕྱིར་གཡོ་རྒྱུ་ཁྲམ་གསུམ་གྱི། ། འཁྲུག་ལོངས་མ་ལུས་ཞི་བའི་ཕྲིན་ལས་མཛོད། ། ཆགས་སྡང་དབང་གི་དུས་འཁྲུག་འདི་ཞི་ནས། ། སོ་སོ་རང་དབང་ཐོབ་པའི་ཕྲིན་ལས་མཛོད། ། བཞི་བརྒྱ་རྩ་བཞིའི་ནད་དང་རིམས་ཀུན་དང་། ། བགེགས་རིགས་བརྒྱད་ཁྲི་གདོན་ཆེན་བཅོ་ལྔ་སོགས། ། ལུས་སྲོག་དགེ་ལ་བར་དུ་གཅོད་པ་ཡི། །
འབྱུང་པོའི་གནོད་པ་ཞི་བའི་ཕྲིན་ལས་མཛོད། ། སྐར་མདའ་ལྟུང་དང་ས་གཡོས་འཇིགས་པ་དང་། ། བྱད་སྟིམས་མཐུ་དང་ཐོག་སེར་འབེབས་པ་སོགས། ། མི་དང་མི་མ་ཡིན་གྱི་གནོད་པ་དང་། ། ཉེར་འཚེ་མཐའ་དག་ཞི་བའི་ཕྲིན་ལས་མཛོད། ། གློ་བུར་ཡེ་འདྲོག་གནོད་པ་མ་ལུས་དང་། ། དུག་དང་སྦྱར་དུག་ཁ་ཟས་མ་ཞུ་དང་། ། འཁོན་དང་ཉམས་གྲིབ་འབགས་དང་མི་གཙང་སོགས། ། དྲི་མ་ཐམས་ཅད་ཞི་བའི་ཕྲིན་ལས་མཛོད། ། དུས་མིན་འཆི་བར་གྱུར་པ་སྣ་ཚོགས་དང་། །
རྨི་ལམ་ངན་དང་མཚན་མ་ངན་པ་དང་། ། འཇིགས་པ་བརྒྱད་སོགས་ཉེ་བར་འཚེ་བ་རྣམས། ། མྱུར་དུ་ཞི་ཞིང་མེད་པའི་ཕྲིན་ལས་མཛོད། ། ཡུལ་ཕྱོགས་ཀུན་ཏུ་ཆར་ཆུ་དུས་སུ་འབབ། ། ལོ་ཕྱུགས་རྟག་ཏུ་ལེགས་པའི་ཕྲིན་ལས་མཛོད། ། མི་ནད་ཕྱུགས་ནད་དུས་འཁྲུག་རྒྱུན་ཆད་ནས། ། རྒྱལ་ཁམས་བདེ་བས་འཚོ་བའི་ཕྲིན་ལས་མཛོད། ། རྒྱལ་བསྟན་དར་ཞིང་བསྟན་འཛིན་བཤད་སྒྲུབ་འཕེལ། ། རྒྱལ་པོས་ཆོས་སྤྱོད་འགྲོ་རྣམས་དགེ་བཅུར་ལྡན། ། ནད་མུག་འཁྲུག་རྩོད་མིང་ཡང་མི་གྲགས་ཅིང་། །
རྫོགས་ལྡན་བདེ་སྐྱིད་དར་བའི་དངོས་གྲུབ་སྩོལ། ༈་་་་་འདི་བཞིན་ཡང་ན་ཕྲིན་ལས་མཛོད་ཡང་ན་བཀྲ་ཤིས་སོགས་ཚིགས་བསྒྱུར་གང་ཤེས་བྱ་ཆོག ཡ་ཧི་གཙྪ། ཅེས་བརྗོད་ལ་གཏོར་མ་ཕུལ། གསུམ་པ་ནི། ཡེ་ཤེས་ལྔ་ལྡན་སོགས་ཀྱི་དངོས་གྲུབ་བླངས། བཟོད་གསོལ་བརྟན་བཞུགས་བཤགས་ཚུལ་འདི་ཡང་། ཀུན་མཁྱེན་དགའ་སྡོང་པ་ཆོས་རྒྱལ་དཔལ་བཟང་གིས་མཛད་པའི་བསྟན་སྐྱོང་མ་སྐབས་སུ་བབས་པའི་གོང་འོག་ཏུ་བསྒྲིགས་ཏེ། ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་སྙིགས་མའི་དུས་འདིར་བོད་ཁམས་བདེ་བའི་ཕྱིར་ལྷག་བསམ་རྣམ་པར་དག་པས་སྦྱར། འདི་རང་རེའི་ཕྱག་ལེན་ལྟར་གཏོང་ཚུལ་ནི།
ཕུར་ཆུང་ལ་བྱིན་དབབ་བསྡུས་པའི་བསྡུས་པ་སྔོན་འགྲོའི་རྔ་བརྡུང་གི་གཏོང་ལུགས་སྒྲུབ་མཆོད་ཀྱི་ས་ཆོག་སྐབས་མཛད་པ་ལྟར་དང་། བྷྱོཿ བཀའ་ཡི་བྲན་གཡོག་སོགས་ལ་བཅོམ་རོལ་ལ་འཕར་ཡོད་མེད་གང་རུང་དང་བཞི་བརྡུང་སོགས་རོལ་མོ་དང་དབྱངས་ཕྱག་ལེན་བཞིན། སྨན་བཙུན་མའི་མཐའི་རྣལ་འབྱོར་པ་བཅོལ་པའི་ཕྲིན་ལས་སོགས་ལ་ཚིག་རོལ་བྱས་ལ་རྔ་རོལ་བཞག གཏོར་མ་བསྔོ་བ་ནས་སྩལ་དུ་གསོལ་བར་བརྗོད། བཅོམ་རོལ་ཉིས་བརྡེག་ལེན་ཅན་དགྲ་བགེགས་ཀྱི་ཡོངས་རྫོགས་ཤླཽ་ཀ་གཅིག་ལ། བྷྱོཿ ཝཱ་ཡ་སོགས་ཐམས་ཅད་དབང་སྡུད་པའི་དབྱངས་རོལ་དམ་ཚིག་འདི་ལས་ལ་མཚམས་དབྱངས་རོལ་མོ་བཅས་ལ་ཆེམ་བརྡུངས་མེད་པ། འཇིག་རྟེན་བདེ་ཞིང་ནས་རྫོགས་ལྡན་བདེ་སྐྱིད་དར་བ་ལ་ཚིག་རོལ་གྱི་མཐར་ཆེམ་བརྡུངས་གསུམ་བརྡེག་ལེན་ཅན་དངོས་གྲུབ་བླངས་པ་ནི་ངེས་པར་དགོས། ཡིག་བརྒྱ་དང་བཟོད་གསོལ་བྱས་ཀྱང་འགལ་བ་མེད།
བརྟན་བཞུགས་དང་བཤགས་གསོལ་ནས་རྟེན་ཡོད་པ་དང་དམ་ཚིག་པ་བསྐྱེད། ཡེ་ཤེས་པ་སྤྱན་དྲངས་པ་ལྟར་ན་དགོས། དེ་མན་མི་དགོས། བསྟན་སྐྱོང་གི་མཐར། ཡ་ཧི་གཙྪ། ཞེས་འབྱུང་བས་བསྟན་མ་ལ་བཤགས་གསོལ་ཟུར་དུ་མི་དགོས། གོ་བགོ་བ་མན་ཆད་བྱ་ཞིང་། གཏོར་བསྔོ་བསྐང་བ་གཞན་དང་སྦྲེལ་ན་བསྟན་སྐྱོང་གཏོང་མཚམས་ཕྱག་ལེན་བཞིན། རྒྱ་གར་ཤེས་བསངས་དང་སྦྲེལ་ན་མཆོད་གཏོར་བྱིན་བརླབས་ནི་གོང་གི་སྔགས་དྲུག་ཕྱག་དྲུག་དང་། བདག་བསྐྱེད་ནི་དྲིན་ཡོད་པས་ཟུར་དུ་མི་དགོས་ཤིང་།
གྲུལ་བུམ་དྲི་ཟ་ས་བདག་བསངས། ཀྱཻ་བསངས་སོ། ། ཞེས་པའི་རྗེས་སུ། ཧོཿ བོད་ཁམས་སྐྱོང་བའི་ནས། དངོས་གྲུབ་སྩོལ་བར་གོང་བཞིན་གྱི་མཐར་རོལ་མོ་ཁད་ཀྱིས་ལེན་པ་སོགས་བསངས་བཞིན་དང་། ཀྱཻ་བསངས་སོ། ། ཞེས་སྦྱར། ཡ་ཧི་གཙྪ་མི་དགོས། ཧཱུྃ་བྷྱོཿ
དཔལ་ཆེན་ཧེ་རུ་ཀ་ཉིད་དང་། ། ཞེས་སོགས་བསངས་ཀྱི་འཕྲོ་འཐུད་པས་དོན་ཚང་ཞིང་། བཤགས་གསོལ་ནི། བསངས་གཞུང་འདིར་མ་བཤད་པས་མགྲོན་རྣམས་མི་དམིགས་པའི་ངང་ལ་གཞག་པའི་གོ་དོན་ནོ།། །། བཀྲ་ཤིས།། །། PAGE * MERGEFORMAT 6 ཀུན་དགའ་བློ་གྲོས། བོད་ཁམས་སྐྱོང་བའི་བསྟན་མ་བཅུ་གཉིས་མཆོད་ཚུལ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
