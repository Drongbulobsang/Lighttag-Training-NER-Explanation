གསུང་འབུམ། ཀུན་དགའ་བློ་གྲོས།
པོད ༣༠༨
ངོར་ཆེན་དཀོན་མཆོག་ལྷུན་གྲུབ་དང་།ངག་དབང་ཆོས་གྲགས་ལ་གཙོ་བོར་བརྟེན་པ་ཞལ་ཟས་རབ་གསལ།
༄༅། །རྣམ་སྲས་རིགས་ཅན་བཅོ་ལྔའི་གཏོར་མའི་རྣམ་གཞག་བུ་ཚར་སོགས་མཁས་གྲུབ་ཁ་ཤས་ཀྱི་གསུང་ལས་བཏུས་ཤིང་ངོར་ཆེན་དཀོན་མཆོག་ལྷུན་གྲུབ་དང་། ངག་དབང་ཆོས་གྲགས་ལ་གཙོ་བོར་བརྟེན་པ་ཞལ་ཟས་རབ་གསལ་བཞུགས་སོ།། བཻ྅། རྒྱལ་ཆེན་རྣམ་ཐོས་སྲས་ཀྱི་གཏོར་བཤམ་ལ་བུ་སྟོན་རིན་པོ་ཆེས་མཛད་པའི་མངོན་རྟོགས་དགོས་འདོད་འབྱུང་བ་ལས་ཐུན་མཚམས་སུ་གཏོར་མ་གཏོང་བར་འདོད་པས་རིན་པོ་ཆེའི་སྣོད་ཡངས་ཤིང་རྒྱ་ཆེ་བར་གཏོར་མ་ཕྱག་ལེན་ལྟར་བཤམས་ལ་རྟ་རྐྱང་གི་ཤ་དང་ཆང་སྤངས་ལ། གཞན་ཤ་གཙང་མ་དང་དཀར་གསུམ་གྱིས་བརྒྱན་པར་བཤམས་ལ་ཞེས་གསུང་ལ། བུ་ལུགས་ཕྱག་ལེན་ལ་ཡིག་ཆའི་གཙོ་བོ་བཅོ་བརྒྱད་པ་འཇམ་དབྱངས་རྒྱལ་མཚན་གྱིས་མཛད་པ་ལས་གཏོར་མ་ཕྱག་ལེན་བཞིན་བཤམ་གསུངས་པའི་མཆན་ལ་རྒྱ་ནག་ལུགས་ཀྱི་ཁང་བརྩེགས་མའམ། རྒྱ་གར་ལུགས་ཀྱི་པད་གཏོར་མ་གང་རུང་བྱེད་པ་ཡིན་ཞེས་གསུང་། འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་རྣམ་སྲས་རྟེན་གཟུངས་ཀྱི་མན་ངག་ལས་གཏོར་མ་རྒྱས་པའི་ཚེ་རྟ་བདག་གི་ཁང་ཆུང་ཡང་མཛད་ལ། རྟེན་གཏོར་བྱེད་པའི་ཚེ་འོག་ཁང་དུ་དུད་འགྲོའི་སྤུ་སོགས་རྫས་སོ་སོར་འཇུག སྟེང་གི་ཆ་དང་སྐུ་མི་མཛད།་་་་་
ཡིག་ཆ་ཕལ་ཆེར་ན་འདི་འདྲ་འདུག་ཅི་མིན་ཧ་མ་གོ་བས་སླར་ཞུ་དག་དགོས་ཡོད། གཏོར་མ་ཁང་བརྩེགས་མ་ལྷར་བསྐྱེད། ནོར་བུ་མ་འབུལ་གཏོར་ཡིན། ཚེས་བརྒྱད་རྒྱུན་པའི་ཁང་བརྩེགས། མ་ཀ་འབུལ་གཏོར་ཡིན་ནོ་ཞེས་གསུང་། ངག་དབང་ཆོས་གྲགས་ཀྱི་རྣམ་སྲས་རིགས་ཅན་བཅོ་ལྔའི་རྗེས་གནང་གི་ཡི་གེ་ནོར་འཛིན་དཔལ་མོའི་རྒྱན་ཕྲེང་ནས་གསུང་པ་ལ། ༈ ༡ ། དཀར་པོ་ཚེ་འཕེལ་གྱི་སྐབས་སུ་འབུལ་གཏོར་ཟླུམ་པོ། རྟེན་གཏོར་དཀར་གསུམ་ཤས་ཆེ་བ་ལས་གྲུབ་པའི་གཏོར་མ་ཁང་བརྩེགས་སུམ་རིམ་མར་གྱི་ཛཾ་བཤོས་བརྒྱད་ཀྱིས་བསྐོར་བ། ༈ ༢ །
སེར་ཅན་ལ་རྟེན་གཏོར་ཁང་བརྩེགས་མ་རྒྱན་ལྡན། མར་གྱི་ལྡ་ལྡི་དྲྭ་བ་དྲྭ་ཕྱེད་ཀྱིས་སྤྲས་ཤིང་། ཡུ་བས་སེར་པོར་ཁ་བསྒྱུར་བ་མཐའ་ཛཾ་བཤོས་བརྒྱད་ཀྱིས་བསྐོར་བ། འབུལ་གཏོར། ༈ ༣ ། ཤུ་རང་གི་རྣམ་སྲས་མཐིང་ཀ་ཡབ་ཡུམ་གཙོ་འཁོར་རྟེན་གཏོར་ཁང་བཟང་། འབུལ་གཏོར་ཟླུམ་པོ། ༈ ༤ ། གར་མཁན་མཆོག་ཞལ་གསུམ་ཕྱག་བཅོ་བརྒྱད་པ། ལྷ་བརྒྱད་ལ་གཞི་ཟླུམ་པོ།
ཉིས་རིམ་གྱི་སྟེང་ནོར་བུ་མིག་གསུམ་གྱི་སྟེང་ཛཾ་བཤོས་བཞག་པ་ལ་ནོར་བུ་ལུགས་ཟེར། འབུལ་གཏོར། ༈ ༥ ། གར་མཁན་མཆོག་ཞལ་གསུམ་ཕྱག་བཅོ་བརྒྱད་པ་ཡབ་ཡུམ་ལ་གཏོར་མ་བཤད་མ་ཐག་པ་ལྟར། ༈ ༦ ། དྲེགས་བྱེད་སེང་ཞོན་ཀླུ་བརྒྱད་ལ་གཏོར་མ་ཁང་བཟང་རྩི་མེད། འབུལ་གཏོར། ༈ ༧ ། དྲེགས་བྱེད་ཞོན་མེད་ཀླུ་བརྒྱད་ལ་རྟེན་གཏོར་གྲུ་གསུམ་རྩི་ནག་གམ་རྩི་མེད་གང་རུང་ལ་མདའ་དར་སྔོན་པོ་བཙུགས་པ། འབུལ་གཏོར།
༈ ༨ ། ཡང་གསང་སྲིན་པོ་བཞིས་བསྐོར་ལ་རྟེན་གཏོར་རྩ་བ་ཟུར་བཞི། དཔང་སོར་གསུམ་མམ་དེ་ལྷག་ཙམ། དེ་སྟེང་གྲུ་གསུམ་རྩི་ནག འབུལ་གཏོར་ཟླུམ་དཀར། ༈ ༩ ། ཀླུ་སྒྲུབ་ཀྱི་རྣམ་སྲས་མཐིང་ནག་བདུད་མོ་བཞིས་བསྐོར་ལ་གཏོར་མ་ནོར་བུ་ལུགས། འབུལ་གཏོར། ༈ ༡༠ ། མ་མོ་ལྟར་སྒྲུབ་པ་ལྷ་དགུ་ལ་རྟེན་གཏོར་ཁང་བཟང་འབུལ་གཏོར།
༈ ༡༡ ། མདུང་དམར་ཕྱག་མཚན་བཞི་པ་ལ་རྟེན་གཏོར་གྲུ་བཞི་མཁར་ཐབས་ཀྱི་སྟེང་གྲུ་གསུམ་རྩི་དམར་འབུལ་གཏོར། ༈ ༡༢ ། རྣམ་སྲས་དམར་པོ་ལས་མཁན་མདུང་དམར་ཅན་ལ་རྟེན་གཏོར་འབུལ་གཏོར་ཞེས་པ་ལས་དམིགས་བསལ་མི་སྣང་། ༈ ༡༣ ། གསང་བ་གཤིན་རྗེ་ལྟར་སྒྲུབ་པ་ལྷ་བཅུ་གསུམ་ལ་རྟེན་གཏོར་ནོར་བུ་ལུགས་སྨུག་རྩི་ཅན་འབུལ་གཏོར། ༈ ༡༤ ། སྤྲིན་གསེབ་མ་ལྷ་དགུ་ལ་རྟེན་གཏོར་ཁང་བཟང་མ་འབུལ་གཏོར། ༈ ༡༥ ། ལྗང་སེར་བེ་ཅོན་ཅན་ལ་རྟེན་གཏོར་རི་རབ་མ་འབུལ་གཏོར་དཀར་པོ་རྣམས་གསུང་ཞིང་།
འདིར་རྩི་གསལ་ཀ་མ་གསུངས་པ་རྣམས་ལ་དཔེ་བྲིས་ན་སོ་སོའི་སྐུ་མདོག་དང་མཐུན་པའི་རྩི་ཡོད། འབུལ་གཏོར་ཐམས་ཅད་ཟླུམ་པོ་ཡིན་པའི་ལུགས་སུ་མཛད་དོ། ༈ །ཡང་མཁན་ཆེན་ཞྭ་ལུ་པ་རིན་ཆེན་བསོད་ནམས་མཆོག་གྲུབ་ཀྱི་རྡོ་རྗེ་འཆང་དབང་ཕྱུག་རབ་བརྟན་གྱི་གསུང་རྒྱུན་ཕྱག་ལེན་བུ་ལུགས་གཙང་མའི་ཆོག་བསྒྲིགས་མགོན་པོ་བསོད་ནམས་མཆོག་ལྡན་གྱི་མཛད་བྱང་ཅན་རྣམ་སྲས་རིགས་ཅན་བཅོ་ལྔའི་རྗེས་གནང་དངོས་གྲུབ་འདོད་འཇོ་ལས་གོས་སྔོན་རྗེས་གནང་ལ་ཟླུམ་གཏོར་གཅིག ༈ ༡ ། སེར་ཅན་ལ་རྟེན་གཏོར་ཁང་བཟང་གསུམ་བརྩེགས་རྒྱན་ཅན་མདའ་དར་སེར་པོ་བཙུགས་པ་གསེར་གྱི་ས་གཞིའི་ཕྱོགས་མཚམས་སུ་རྟ་བདག་གི་གཏོར་ཆུང་རེ་དང་། དེ་དག་གི་མཚམས་རྣམས་སུ་སྦྲུལ་མཇུག་ལ་རྩེ་གཏོར་མའི་བཟོ་བྱས་པའི་ཀླུ་བརྒྱད་ཀྱི་གཏོར་མ་དང་བཅས་པ། དེའི་མདུན་དུ་བླ་མ་ཡི་དམ་ལ་གཅིག་གམ་སོ་སོར་རེ་རེ། རྣམ་སྲས་ལ་འབུལ་གཏོར་ཟླུམ་གཏོར། རྟ་རྐྱང་གི་ཤ་དང་ཆང་སྤངས་ལ་གཞན་ཤ་གཙང་མ་དང་དཀར་གསུམ་གྱིས་བརྒྱན་པ་བཤམ། འདི་མན་ལ་འབུལ་གཏོར་གསུམ་པོ་དེ་སྤྱི་འགྲེར་བཏང་ནས།
རྟེན་གཏོར་སོ་སོར་གསུངས་པ་ནི། ༈ ༢ ། ལྗང་སེར་བེ་ཅོན་ཅན་ལ་ཁང་བརྩེགས། ༈ ༣ ། ཤུ་རང་གི་ལུགས་གྱི་མཐིང་ཁ་ལ་རྒྱ་གར་ལུགས་གྱི་ནོར་བུ་མ་དང་། རྒྱ་ནག་ལུགས་གྱི་ཁང་བརྩེགས་མ་གཉིས་འདམ་ཁ་ཡིན། ནོར་བུ་མ་ལྟར་ན་གཞི་ཟླུམ་པོ་གཅིག་གི་སྟེང་དུ་པད་འདབ་བརྒྱད། དེ་སྟེང་ཟླུམ་པོ་གཅིག་གི་སྟེང་དུ་ནོར་བུ་མིག་གསུམ་པ། དེ་སྟེང་གཏོར་མ་དངོས་གཞི་ཛཾ་བཤོས་གྱི་དབྱིབས་རྩེ་མོ་ལྷ་བཤོས་ཀྱི་རྩེ་མོ་འདྲ་བ་རྒྱན་གྱིས་བརྒྱན་པ་འདི་ལ་པད་ལུགས་ནོར་བུ་ལུགས་སུ་གྲགས་ཞེས་གསུངས་པའི་མཆན་ལ་རྟེན་གཏོར་ཁང་བཟང་བྱེད་དུས། འབུལ་གཏོར་ནོར་བུ་ལུགས་བྱེད་གསུང་།
ཞྭ་ལུ་པའི་དཀྱུས་ཀྱི་ཕྱག་ལེན་ལ་འབུལ་གཏོར་ཟླུམ་པོ་བཤོས་བསང་མ་མཛད་ཞེས་བཏགས། ༈ ༤ ། གར་མཁན་མཆོག་ལྗང་ཁུ་ལ་པད་ལུགས་ནོར་བུ་ལུགས། ༈ ༥ ། གར་མཁན་མཆོག་དམར་སྨུག་ལ་གཞི་ཟླུམ་པོ་གཅིག་གི་སྟེང་དུ་དེ་ལས་ཆུང་ཙམ་གྱི་ཟླུམ་པོ་བརྩེགས་པའི་སྟེང་ནོར་བུ་མིག་གསུམ། དེའི་སྟེང་དུ་སྔར་བཞིན་ཛཾ་བཤོས་ཞལ་ཟས་གྱི་རྩེ་མོ་འདྲ་བ་འདི་ལ་ནོར་བུ་ལུགས་ཟེར། ༈ ༦ ། རྣམ་སྲས་དམར་པོ་ལས་མཁན་མདུང་དམར་ཅན་དང་བཅས་པ་ལ་གདན་གྲུ་བཞིའི་སྟེང་མཁར་ཐབས་ཀྱི་རྩེར་བཤོས་བུ་གྲུ་གསུམ་བཞག་པ་ལ་སྨུག་རྩི་བྱུགས་རྒྱན་གྱིས་བརྒྱན་མདའ་དར་དམར་པོ་དང་སྐུ་ཙག་ཙུགས། ༈ ༧ ། གསང་བ་གཤིན་རྗེ་ལྟར་བསྒྲུབ་པ་ནོར་བུ་ལུགས།
མཆོད་གཏོར་དམར་པོ། ༈ ༨ ། དྲེགས་བྱེད་སེང་ཞོན་ལ་གྲུ་གསུམ་བརྗིད་ཆགས་པའི་ཁང་བཟང་། འབུལ་གཏོར་བླ་མ་ཡི་དམ་འདྲ། དྲག་པོ་ལ་ལྕགས་སྣོད་སོགས་སུ་གཏོར་མ་སྙིང་གཟུགས་འབྲི་མོག་གིས་བྱུགས་པ་རྒྱན་ལྡན་ཞལ་ཟས་ཀྱང་སྙིང་གཟུགས་དམར་པོ། ༈ ༩ ། དྲེགས་བྱེད་ཞོན་མེད་ལ་རྗེས་གནང་ཡོད་མེད་བརྟག་དཔྱད་མཛད་ནས་གཏོར་མ་སོགས་མ་གསུང་། ༈ ༡༠ ། ཡང་གསང་སྲིན་པོ་བཞིས་བསྐོར་ལ་པད་ལུགས་ནོར་བུ་ལུགས་ལ་སེར་པོ་བྱུགས་ཞེས་གཏོར་མའི་ཟིན་བྲིས་ལས་འབྱུང་ཡང་སྒྲུབ་ཐབས་ཀྱི་གཞུང་དུ་རྩ་བ་གྲུ་བཞི་དཔངས་སོར་གསུམ་ལྷག་ཙམ་པ། དེའི་རྩེར་བཤོས་བུ་གྲུ་གསུམ་པ་ཞིག་བཞག་ནག་པོར་ཁ་བསྒྱུར་རྒྱན་གྱིས་བརྒྱན་པ་བཤད་པ་བཞིན་ཕྱག་ལེན་ལ་མཛད།
འབུལ་གཏོར་ཞལ་ཟས་དྲེགས་བྱེད་སེང་ཞོན་བཞིན། ༈ ༡༡ ། བདུད་མོ་བཞིས་བསྐོར་ལ་ནོར་བུ་ལུགས། ༈ ༡༢ ། མ་མོ་ལྟར་སྒྲུབ་པ་ལ་པད་ལུགས་ནོར་བུ་ལུགས་མའམ། ཁང་བཟང་། ༈ ༡༣ ། སྤྲིན་གསེབ་མ་ལ་ཁང་བཟང་མདའ་དར་སེར་པོ་དང་སྐུ་ཙག་བཙུགས་པ་བླ་མ་ཡི་དམ་ལ་ཟླུམ་གཏོར། རྣམ་སྲས་ལ་ནོར་བུ་ལུགས། ༈ ༡༤ །
མདུང་དམར་ཕྱག་མཚན་བཞི་པ་ལ་རྟེན་གཏོར་ཞེས་པའི་མཆན་ལ་མདའ་དར་དམར་པོ་དང་སྐུའི་ཙཀླི་བཙུགས་ཞེས་བཏགས། གཞན་མཆོད་གཏོར་ལས་མཁན་དང་བཅས་པའི་མདུང་དམར་ཅན་བཞིན་བཤམ་ཞེས་ཞལ་འཕངས་མཛད། ༈ ༡༥ ། དཀར་པོ་ཚེ་འཕེལ་ལ་གཏོར་མ་ཁང་བཟང་། ཞེས་པའི་མཆན་ལ་མདའ་དར་དཀར་པོ་དང་སྐུ་ཙག་བཙུགས་ཞེས་བཏགས། འབུལ་གཏོར་ཟླུམ་པོ་ཡིན་གསུང་། གཏོར་མ་རྣམས་ཀྱི་སྐབས་སུ་ཁ་དོག་དང་རྒྱན་གསལ་མིན་སྣ་ཚོགས་གསུངས་པ་ནི་ཞིབ་པར་ཕྱག་ལེན་དང་ཚར་ལུགས་ཕྱིས་ཀྱི་བླ་མ་གོང་མ་ཞིག་གིས་མཛད་དམ་སྙམ་པའི་གཏོར་དཔེ་ལས་རྟོགས་པའི་དབང་དུ་མཛད། ཕྱག་ལེན་ཞིབ་ཆ་བུ་ལུགས་དང་ཚར་ལུགས་ལ་ཡོད། གཏོར་དཔེ་རྣམས་ན་ཚོན་སོ་སོའི་སྐུ་མདོག་དང་མཐུན་ཞིང་རྒྱན་སྤྲོས་ནི་ཤིན་ཏུ་རྒྱས་པར་གདའ། བདག་གི་བླ་མ་བྲག་རྩ་རྡོ་རྗེ་འཆང་དེ་ཉིད་ཀྱི་ཕྱག་བཟོ་ངོ་མ་ཡིན་ནམ་སྙམ་པའི་སེར་ཅན་གྱི་གཏོར་མ་ལ་རི་རབ་གྲུ་བཞི་ཕྱོགས་མདོག་ཅན་བང་རིམ་གསུམ་པའི་སྟེང་ཕྱོགས་མཚམས་བརྒྱད་དུ་རྟ་བདག་གི་གཏོར་མ་ཁང་ཆུང་རྒྱ་ཕིབས་ཅན་ཕྱོགས་མ་རྣམས་ཀྱི་ཕྱོགས་བཞིའི་ཁང་ཆུང་གི་གཡས་གཡོན་དུ།
ཕྱེད་བཤོས་རྒྱན་གཅིག་མེ་རེས་བསྐོར་བའི་དབུས་ཁང་པ་དང་རྒྱ་ཕིབས་གསུམ་བརྩེགས། ཕྱོགས་མདོག་མདུན་ངོས་སེར་པོར་མཛད་ནས་གཡས་གཡོན་རྒྱབ་གསུམ་ལ་དཀར་དམར་སྔོ་ཁང་བརྩེགས་གསུམ་གྱི་ལྡེབས་ལ་རབ་གསལ་དང་རྒྱ་དཀར་གྱི་གཟུགས། རྒྱ་ཕིབས་རྩེ་མོའི་དབུས་རྩེ་རྒྱན་ལ་ཉི་ཟླ་ནོར་བུ་ཤིང་ལོ་སོགས་མར་ཚོན་ཕྲ་ཚོམ་དུ་ཡོད་པ་ཞིག་གནང་། རིགས་ཅན་བཅོ་ལྔའི་གཏོར་མ་གཞན་རྣམས་ཀྱང་ངག་ཆོས་དང་བཀའ་འགྱུར་བའི་རྗེས་གནང་ཡིག་ཆ་ནས་གསུངས་པ་དང་ཕལ་ཆེར་འདྲ་བ་ལས་མི་འདྲ་བ་ཁ་རེ་ཡང་སྣང་། ལྷག་པར་པད་ལུགས་ནོར་བུ་ལུགས་དང་། ནོར་བུ་ལུགས་གཉིས་ཁྱད་ཆེར་མ་མཛད་ཅིང་ནོར་བུ་མིག་གསུམ་ཛཾ་གཏོར་དང་བཅས་པ་ལ་རྩེ་ནས་བཟུང་གཡས་གཡོན་རྒྱབ་གསུམ་དུ་ཟན་ནར་ཟུར་ཅན་སྦབ་ལེ་མིག་གསུམ་མ་ལྟ་བུ་རེ་མཛད་འདུག་ཀྱང་དམ་པའི་ཕྱག་ལེན་ལ་འཁྲུལ་པ་ཅི་ལ་མངའ། ཁང་བཟང་རྣམས་ཀྱི་འོག་གཞི་རི་རབ་བང་རིམ་གསུམ་ཡོད་པ་འདི་དཔེ་བྲིས་ལ་འདུག་ཀྱང་ཡིག་ཆ་ན་མ་གསལ་ཞིང་ཞྭ་ལུ་པའི་ཕྱག་ལེན་དཀྱུས་ལའང་མི་འདུག དེས་ན་ཆོག་ཁྲིགས་དངོས་གྲུབ་འདོད་འཇོའི་གཞུང་དེ་བཞིན་བཙན་ནམ་སྙམ་ཞིང་། དེར་མི་གསལ་བ་ད་ལྟ་ཞྭ་ལུ་པའི་ཕྱག་ལེན་ལ་ཡོད་པ་ལ་གཏོར་སྣོད་ཀྱི་མཐར་ཟན་ནར་རྒྱུན་གྲྭས་མ་གྲུ་ནར་དུ་བསྐོར་ནས་དེའི་དབུས་སུ་རྣམ་སྲས་ཀྱི་ཁང་བཟང་དེ་གཡས་གཡོན་དུ་ཞེངས་ཆེ་བ་ལ། མདུན་རྒྱབ་དུ་ཞེངས་ཆུང་བ་ཞིག་མཛད་པས་གཏོར་མའི་དབྱིབས་བརྗིད་ལྡན་ཞིག་ཡངས་བ་གདའ།
རྟ་བདག་གི་ཁང་ཆུང་སོགས་ནི་དངོས་གྲུབ་འདོད་འཇོ་བཞིན་ཡིན། གོང་དཀར་བ་རྣམས་ཟན་སྐྱོར་དེའི་ནང་ཁང་བརྩེགས་རྣམས་ཀྱི་ཕྱིར་དཔག་བསམ་གྱི་ཤིང་། འདོད་འཇོའི་བ། མ་རྨོས་པའི་ལོ་ཏོག་སོགས་བཟོ་བཀོད་སྣ་ཚོགས་ཞིག་མཛད་འདུག ངོར་ཆེན་འཇམ་པའི་དབྱངས་དཀོན་མཆོག་ལྷུན་གྲུབ་ཀྱི་ཡིག་ཆ་དང་། འཇམ་མགོན་ཨ་མེས་ཞབས་ཀྱི་རྣམ་སྲས་བསྐང་བ་གཉིས་མཐུན་པར་ཡི་དམ་ཆོས་སྐྱོང་རྟ་བདག་བརྒྱད་འཁོར་སྤྱི་རྣམས་ལ་ཆེ་ཞིང་བཟང་བའི་གཏོར་མ་རེ་རེའམ། མ་འབྱོར་ན་ཡི་དམ་ཆོས་སྐྱོང་སྤྱི་ལ་རེ་རེ། བསྐང་བཤགས་ལ་དགོས་པའི་ཁང་བཟང་གི་དབྱིབས་སུ་བྱས་པའི་བསྐང་གཏོར་ཆེ་བ་ཕྱག་ལེན་བཞིན་དང་། ཞེས་གསུང་ནས་དཀོན་མཆོག་ལྷུན་གྲུབ་ཀྱི་དགོངས་པ་ཟླུམ་གཏོར་རྣམས་གཏོར་བསྔོའི་གཏོར་མ་དང་། ཁང་བཟང་དེ་བསྐང་བའི་གཏོར་མ་ཡིན་པར་མངོན་ཞིང་།
འཇམ་མགོན་ཨ་མེས་ཞབས་ཀྱི་བསྐང་བ་ན་བསྐྱེད་སྐབས་སུ་རིགས་ཅན་བཅོ་ལྔ་གསུང་ཞིང་། ཤོམ་གྱི་སྐབས་སུ་ཆོས་སྐྱོང་གི་གཏོར་མ་གཅིག་གསུང་བ་དེ་རིགས་ཅན་བཅོ་ལྔ་ལའང་འཐུས་པ་མཛད། ཁང་བཟང་དེ་བསྐང་བའི་གཏོར་མར་བཞེད་རྒྱུ་ཡིན་འདུག་ཀྱང་། གཏོར་བསྔོ་དང་བསྐང་བ་ལ་རྣམ་དབྱེ་མ་གནང་བས་ཅུང་ཟད་གོ་དཀའ་བར་འདུག ད་ལྟ་ནི་ཆོ་གའི་བབས་འདི་ཡིན་དང་། དེའི་མཆོད་གཏོར་རྣམ་གཞག་འདི་འདྲ་ཡིན་གྱི་རྟོགས་དཔྱོད་ཅི་ཡང་མི་བྱེད་པར་ལྟ་བ་རང་གི་གྲོལ་ཐུབ་པ་ཁ་རེས་ཡང་གནང་བས་བདག་གིས་ཞུ་ཅི་ལ་སྤོབས། རང་དང་འདྲ་བའི་ལས་དང་པོ་པ་རྣམས་ཀྱི་ཆོ་གའི་རྣམ་གཞག་འཕྲུལ་མེད་བྱེད་དགོས་པ་ནི་སྡོམ་གསུམ་རབ་དབྱེ་སོགས་ནས་གསལ་བ་ཡིན་པས་བདག་གི་རྗེས་འཇུག་རྣམས་མིག་ལྡན་གཡང་མཆོངས་མ་མཛད་ཅིག ༈ །ཡང་འཇམ་མགོན་དེ་ཉིད་ཀྱི་སྐུ་ཐོག་ལ་འཛུགས་པར་མཛད་པའམ་ཕྱིས་ཀྱི་ཞལ་ངོ་རྣམས་ཀྱིས་འཛུགས་གནང་གང་ཡིན་ཀྱང་གཉེར་ཚང་ན་ཕྱག་རྡོར་གྱི་གཏོར་མ་དང་། རྣམ་སྲས་རིགས་ཅན་བཅོ་ལྔའི་གཏོར་མ་ཡོངས་རྫོགས་ཞིག་འདུག་པ་འདི་དག་རྟེན་གཏོར་ཡིན་ན་ནི་འབུལ་གཏོར་ཟུར་དུ་དགོས་ཀྱང་གཏོར་མར་ལྷ་བསྐྱེད་ཆོག་གི་གསལ་ཁ་མེད། དེས་ན་རིགས་ཅན་བཅོ་ལྔའི་གཏོར་མ་འདི་ཡང་བསྐང་གཏོར་ཡིན་པ་ནི་གོང་གི་འཇམ་དབྱངས་མཁྱེན་བརྩེའི་དབང་ཕྱུག་གི་གསུང་དེའི་རིགས་འགྲེ་སྦྱར་བས་ཤེས་ཤིང་།
ཁོ་བོས་ཆོག་སྒྲིག་ལ་བཟོ་བཅོས་བྱས་པ་འདི་ན་བསྐང་བའི་སྐབས་སུ་རིགས་ཅན་བཅོ་ལྔའི་གཏོར་མ་བསྔོ་བའང་བཤད་ཡོད་པས་ད་ནས་དེ་ལྟར་གོ་དགོས། གང་ལྟར་ཡང་ཏིག་གཏོར་བཞེངས་བྱེད་རྒྱུ་ལ་ཕྱག་རྡོར་ལ་ཟླུམ་གཏོར་གཅིག སེར་ཅན་ལ་ཟན་སྐྱོར་གྲུ་བཞི་པའི་ནང་ཁང་བརྩེགས་གསུམ་རིམ་གྱི་རྩ་བའི་ཕྱོགས་མཚམས་བརྒྱད་དུ་རྟ་བདག་གི་ཁང་ཆུང་། འདི་རྣམས་ལ་ཉིས་ཐོག་དགོས་པ་ནི་ཕྱོགས་མཚམས་ཀྱི་ཁང་བརྩེགས་ཞེས་གསུངས་པའི་གོ་དོན་ཡིན། ཕྱོགས་བཞིའི་ཁང་ཆུང་གི་གཡས་གཡོན་དུ་གཏོར་མ་སྦྲུལ་མཇུག་མ་རེ་རེ་སྟེ་བརྒྱད། རྩེ་རྒྱན་ནི་རྒྱས་པར་ན་གཏོར་དཔེ་བཞིན་དང་། བསྡུ་ན་སེར་རྐྱང་སྦྲུལ་གཏོར་རྣམས་དཀར་གཏོར་རྩེ་རྒྱན་གྱི་དབུས་སུ་རྒྱལ་མཚན། ༈ །དཀར་པོ་ཚེ་འཕེལ་ལ་ཁང་བརྩེགས་དཀར་པོ་གསུམ་གྱི་མཐར་ཟླུམ་གཏོར་བརྒྱད་བསྐོར་རྩེ་རྒྱན་ལ་རྡོ་རྗེ་ལྕགས་ཀྱུ། ༈ །རྣམ་སྲས་མཐིང་ཁ་ལ་ཁང་བརྩེགས་མཐིང་ཁ་གསུམ་རིམ་གྱི་མཐར་ཟླུམ་གཏོར་སེར་པོ་བཞི་རྩེ་རྒྱན་ལ་རྡོ་རྗེ་རྩེ་ལྔ། ༈ །གར་མཁན་མཆོག་ལྗང་ཁུ་ལ་ཟླུམ་པོ་ཉིས་རིམ་གྱི་སྟེང་གཏོར་ཟླུམ་བཞག་པ་ནོར་བུ་ལུགས་ལྗང་ཁུ་རྩེ་རྒྱན་ལ་གསེར་གཞོང་ནོར་བུའི་གང་བ།
༈ །གར་མཁན་མཆོག་དམར་སྨུག་ལ་གཏོར་མ་དེ་འདྲ་བ་རྩི་སྨུག་པོ་རྩེ་རྒྱན་གོང་འདྲ། ༈ །དྲེགས་བྱེད་སེང་ཞོན་ལ་གཏོར་མ་ཁང་བཟང་རྩི་མེད་ཀྱི་མཐར་ཟླུམ་གཏོར་བརྒྱད། རྩེ་རྒྱན་ལ་རྡོ་རྗེས་མཚན་པའི་དབྱུག་པ་བ་དན་རྩེ་ལྔ་པ། ༈ །དྲེགས་བྱེད་ཞོན་མེད་ལ་གྲུ་གསུམ་ནག་པོ་རྩེ་རྒྱན་གོང་མཚུངས། ༈ །ཡང་གསང་སྲིན་པོ་བཞིས་བསྐོར་ལ་རྩ་བ་གྲུ་བཞི་དཔངས་སོར་གསུམ་ལྷག་ཙམ་གྱི་ཁར་གྲུ་གསུམ་བཅས་ནག་པོ་རྩེ་རྒྱན་རལ་གྲི། ༈ །བདུད་མོ་བཞིས་བསྐོར་ལ་ནོར་བུ་ལུགས་ནག་པོ་རྩེ་རྒྱན་རལ་གྲི། ༈ །མ་མོ་ལྟར་སྒྲུབ་པ་ལ་ཁང་བརྩེགས་གསུམ་རིམ་སྨུག་པོ་རྩེ་རྒྱན་རལ་གྲི། ༈ །མདུང་དམར་ཕྱག་མཚན་བཞི་པ་ལ་མཁར་ཐབས་ཀྱི་རྩེ་གྲུ་གསུམ་བཅས་དམར་པོ་རྩེ་རྒྱན་མདུང་མར། ༈ །ཡང་མདུང་དམར་ལུགས་གཅིག་ལ་གཏོར་མ་དེ་ཁ་སོར་བཞག ༈ །གཤིན་རྗེ་ལྟར་སྒྲུབ་པ་ལ་ནོར་བུ་ལུགས་དམར་པོ་རྩེ་རྒྱན་མདུང་དམར།
༈ །ལྗང་ཡུལ་མ་ལ་སེར་ཅན་སོར་བཞག ༈ །ལྗང་སེར་བེ་ཅོན་ཅན་ལ་རི་རབ་ལྗང་ཁུ་བང་རིམ་བཞི་པའི་རྩེར་དབུས་སུ་རྡོ་རྗེ་རྩེ་ལྔ་པ་ཕྱེད་པ་སེར་པོ། གཡས་སུ་གདུགས་གཡོན་དུ་རྒྱལ་མཚན། ༈ །གཏོར་བསྔོའི་གཏོར་མའམ་མཆོད་གཏོར་རྒྱས་པ་ལྟར་ན་ཟླུམ་གཏོར་བཅུ་གཅིག བསྡུ་ན་གཉིས་བསྐང་བ་ལ་མཆོད་གཏོར་གཟབས་བཤམ་བྱེད་ན་འཛུགས་གཏོར་བཞིན། མི་བྱེད་ན་སེར་ཅན་ལ་ཁང་བཟང་གསུམ་བརྩེགས། ཁང་ཆུང་བརྒྱད་བསྐོར། ༈ །རིགས་ཅན་བཅོ་ལྔ་ལ་ནོར་བུ་ལུགས་རྩི་མེད་གཅིག་བཞེངས་པས་མཆོད་གཏོར་ཆད་ལྷག་མེད་པར་འགྱུར་ཞིང་། འདི་ན་ད་ལྟའི་ཕྱག་ལེན་ལ་གཏོར་སྤོད་སྐབས་ཟླུམ་གཏོར་གྲངས་མང་དེ་དང་། རྒྱུན་དུ་ཟླུམ་གཏོར་ཁང་བཟང་རྣམས་འདུག་ཀྱང་།
ཟླུམ་གཏོར་གྲངས་མང་ལ་དགུ་ལས་མི་འདུག་པས་གཉིས་ཆད། ཁང་བཟང་སེར་ཅན་གྱི་ཡིན་པས་རིགས་ཅན་བཅོ་ལྔའི་བསྐང་གཏོར་ཆད་པ་འདྲ་མོ་བྱུང་ཡང་འཇམ་མགོན་ཨ་མེས་ཞབས་ཀྱི་གསུང་བསྐང་ན་གཏོར་བསྔོ་དང་བསྐང་བའི་རྣམ་གཞག་ཆེར་མ་མཛད་པས་ཟླུམ་གཏོར་དེ་དག་གི་སྦུགས་འགྲོ་ཡིན་འདྲ་ཞིང་། ད་ནས་འདི་བཞིན་བྱས་ན་འགད་གཙང་། གཏོར་དཔེ་ཞིབ་པར་མཁན་ཆེན་ངག་དབང་ཆོས་གྲགས་ཀྱི་ལུགས་བཞིན་འཇམ་མགོན་ཨ་མེས་ཞབས་ཀྱིས་མཛད་པ་འདིས་འཐུས།། །། ཞེས་རྣམ་སྲས་གཏོར་མའི་རྣམ་གཞག་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་བྲིས་སོ།། །། PAGE * MERGEFORMAT 2 ཀུན་དགའ་བློ་གྲོས། རྣམ་སྲས་རིགས་ཅན་བཅོ་ལྔའི་གཏོར་མའི་རྣམ་གཞག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
