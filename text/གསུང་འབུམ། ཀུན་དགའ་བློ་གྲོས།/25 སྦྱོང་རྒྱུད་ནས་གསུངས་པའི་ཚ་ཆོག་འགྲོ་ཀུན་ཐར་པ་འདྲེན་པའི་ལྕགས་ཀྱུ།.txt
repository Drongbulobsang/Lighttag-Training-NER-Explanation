གསུང་འབུམ། ཀུན་དགའ་བློ་གྲོས།
པོད ༢༥
སྦྱོང་རྒྱུད་ནས་གསུངས་པའི་ཚ་ཆོག་འགྲོ་ཀུན་ཐར་པ་འདྲེན་པའི་ལྕགས་ཀྱུ།
༄༅། །སྦྱོང་རྒྱུད་ནས་གསུངས་པའི་ཚ་ཆོག་འགྲོ་ཀུན་ཐར་པ་འདྲེན་པའི་ལྕགས་ཀྱུ་ཞེས་བྱ་བ་བཞུགས་སོ།། ན་མོ་གུ་རུ་ག་ག་ན་མ་ནྱ་སིདྡྷ་བཻ་རོ་ཙ་ནཱ་ཡ། དུས་གསུམ་སངས་རྒྱས་ཐམས་ཅད་འདུས་པའི་སྐུ། ། བླ་མ་རྣམ་སྣང་ཆེ་ལ་གུས་བཏུད་ནས། ། མ་གྱུར་འགྲོ་བའི་སྡིག་པ་སྦྱོང་སླད་དུ། ། སཱཙྪའི་ཆོ་ག་མཁས་པའི་གཞུང་བཞིན་བཤད། ། འདིར་སྦྱོང་རྒྱུད་ནས་གསུངས་པའི་སྡིག་པ་སྦྱོང་བའི་ཐབས་རྣམས་ཉམས་སུ་ལེན་པའི་གང་ཟག་རྣམས་ལ་ཉེ་བར་མཁོ་བ་ཚ་ཆོག་གི་ལག་ལེན་འབྲི་བ་ལ་དོན་གསུམ་ཏེ། སྦྱོར་དངོས་རྗེས་གསུམ་མོ། ། དང་པོ་ནི། རོ་སྲེགས་ཏེ་སྡིག་པ་སྦྱང་བའི་བར་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་གསུང་རབ་གསལ་བྱེད་གྱི་ཡི་གེ་རྣམས་དང་ཕྱག་ལེན་རྣམ་པར་དག་པའི་སྒོ་ནས་རྟོགས་པར་བྱས་ལ།
ཐལ་བ་བསྡུ་བའི་ཚེའང་བདག་བསྐྱེད་བསྡུས་པ་ཙམ་ཞིག་སྔོན་དུ་འགྲོ་བའི་མཇུག་གི་མཆོད་བསྟོད་རྫོགས་ནས་རང་ཉིད་ཐབ་དྲུང་དུ་སོང་ལ། མཐེབ་སྲིན་གྱི་སེ་གོལ་དང་བཅས་ཨོཾ་བཛྲ་མུཿཐབ་ཀྱི་ཡེ་ཤེས་པ་གཤེགས། ཛཿཧཱུྃ་བཾ་ཧོཿ དམ་ཚིག་པ་རང་ལ་ཐིམ། ཞེས་བརྗོད་ལ་རོ་ཁང་བཤིག་ནས་རུས་པ་རྣམས་རྟོགས་པ་ཞིབ་པོས་བསྡུས་ལ་སྔར་ནས་སྒྲུབ་ཟིན་པའི་བུམ་ཆུས་ཁྲུས་གསོལ་རྒྱས་བསྡུས་ཇི་ལྟར་རིགས་པ་བྱ། དེ་ནས་རྩ་རིག་བཟླས་བཞིན་པའི་རུས་པ་རྣམས་ཤིན་ཏུ་ཞིབ་པར་བརྡུང་ལ་འཇིམ་པ་གཙང་མ་དང་རིན་པོ་ཆེ་སྣ་ལྔ་སོགས་གང་འཛོམ་བསྲེས་པ་ལ་བུམ་པའི་ཆུ་བླུགས་ལ་སྒྲུབ་པའི་ཚེ་རྩ་རིག་དང་སྦྱོང་རྒྱལ་གྱི་སྔགས་བཟླས། རང་ཉིད་བདག་བསྐྱེད་དེ་གའི་མུའམ་ཞག་གི་བར་ཆོད་ནས་བདག་བསྐྱེད་སྔོན་དུ་འགྲོ་བས་རང་གི་ལག་པ་གཡོན་པའི་མཐེ་བོས་མཐེའུ་ཆུང་མནན། སོར་མོ་ལྷག་མ་གསུམ་བརྐྱང་བའི་སྟེང་དུ་འཇིམ་པ་བཞག གཡས་དེ་དང་འདྲ་བས་སྟེང་ནས་བཀབ་ལ་ངག་ཏུ། འཇིམ་པའི་སྟེང་དུ་ཟླ་བའི་དཀྱིལ་འཁོར་གྱི་དབུས་སུ།
ཨོཾ་ན་མོ་བྷ་ག་ཝ་ཏེ་སརྦ་དུརྒ་ཏེ་ཞེས་སོགས་རྩ་རིག་ཚར་གཉིས་བརྗོད་ལ། དེ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཐུགས་གཉིས་སུ་མེད་པའི་ཡེ་ཤེས་འོད་ཟེར་ལྔའི་རྣམ་པས་སྤྱན་དྲངས་ཏེ་སྔགས་ཕྲེང་ལ་ཐིམ། སྔགས་ཕྲེང་འོད་དུ་ཞུ་ནས་འཇིམ་པ་ལ་ཐིམ་པས། འཇིམ་པ་ཡེ་ཤེས་ལྔའི་རང་བཞིན་ཅན་གྱི་ཡེ་ཤེས་ལྔའི་ཕུང་པོར་གྱུར། ཞེས་བརྗོད་ལ་གོང་དུ་རིན་པོ་ཆེ་མ་བསྲེས་ན་སྐབས་འདིར་རིན་ཆེན་བདར་རྒྱུ་བདར་ལ་རྩ་རིག་མང་དུ་བཟླས་ལ། སཱཙྪ་ཇི་ལྟར་རིགས་པ་དང་གཞན་ཡང་བླ་མ་ཡི་དམ་སངས་རྒྱས་བྱང་སེམས་སོགས་དང་རང་གང་ལ་མོས་པ་དེ་བཏབ་ལ། སྙམ་ཞིང་ཆུའི་སྐྱོན་མི་ཡོང་བ་བྱས་ནས་ཚོན་རྩི་རྒྱས་པར་འབུལ། སཱཙྪའི་ནང་དུ་བཞུགས་རྒྱུའི་སྔགས་ནི། དུརྦའི་ཤུདྡྷེ་བི་ཤུདྡྷེ། ཞེས་པ་ཡན་བྲིས་པའི་རྗེས་སུ་དམིགས་ཡུལ་གྱི་མི་རྒྱ་བོད་གང་རུང་གི་སྐད་ཀྱིས་བྲིས་པའི་མཐར།
སརྦ་ཀརྨ་ཨ་ཝ་ར་ཎ་བི་ཤུདྡྷེ་སྭཱཧཱ། ཞེས་བྲིས་ལ་དྲི་བཟང་དང་བྱིན་རླབས་ཀྱི་ཁུ་བས་བྱུགས་ནས་དབུ་ནས་སྒྲིལ་བ་གང་མང་དང་། གཞན་གཟུངས་སྔགས་བྱིན་རླབས་ཅན་འཇུག་ཐུབ་ནའང་ལེགས། ཞབས་བསྡོམས་འཐས་པར་ཕུལ་ལ་རབ་གནས་རྒྱས་བསྡུས་གང་རུང་མཚན་ཉིད་དང་ལྡན་པར་བྱ། དམིགས་བསལ་གྱི་རབ་གནས་སམ་བྱིན་གྱིས་བརླབས་པའི་ཆོ་ག་ནི། གནས་དབེན་པར་སྟེགས་ལ་སོགས་པ་རྟེན་བཞུགས་འོས་པའི་སར་སཱཙྪ་རྣམས་ཤིན་ཏུ་མང་བར་ཡོད་ན་གྲུ་བཞི་ཟླུམ་པོ་གང་རུང་གིས་གྲལ་བྱས་པའི་མཐར། ཆུ་གཉིས་སྔོན་དུ་འགྲོ་བའི་ཉེར་མཆོད་གཡས་སྐོར་དང་། སཱཙྪ་ཉུང་ངུ་ལས་མེད་ན་ཇི་ལྟར་རིགས་པ་བཞུགས་སུ་གསོལ་བའི་དྲུང་དུ་མཆོད་པ་སྦྲེང་ཚར་བྱ་ཞིང་ཆ་གསུམ་གཏོར་མའང་བཤམ་མོ། ། སྒྲུབ་པ་པོ་རྣམས་ཀྱི་མདུན་དུ་རྡོ་དྲིལ་འཐོར་ནས་རྣམས་སྟ་གོན་བྱའོ། ། དང་པོ་ནི་མཆོད་པ་རྣམས་ཡཀྵས་བསངས།
ཛྭ་ལ་ཨ་ནས་སྦྱངས། སྭ་བྷཱ་ཝས་སྟོང་པར་བསྒོམ། སྟོང་པའི་ངང་ལས་ཨོཾ་ལས་བྱུང་བའི་སོགས་དཀྱིལ་ཆོག་བཞིན་མཆོད་པ་བྱིན་རླབས་བྱ། སྐྱབས་འགྲོ་བསྡུས་པའི་དམིགས་པ་ནི། མདུན་གྱི་ནམ་མཁར་སེང་གེའི་ཁྲི་པད་ཟླ་ལ་བླ་མ་རྣམ་པར་སྣང་མཛད་བཞུགས་པའི་སྐུ་དགེ་འདུན། གསུང་དམ་ཆོས། ཐུགས་བླ་མ་སངས་རྒྱས་འདུས་པའི་ངོ་བོར་བསམ་པའི་དྲུང་དུ། བདག་དང་དམིགས་ཡུལ་གྱིས་ཐོགས་དྲངས་སེམས་ཅན་རྣམས་འཁོད་ནས་སྐྱབས་འགྲོ་བྱེད་པར་བསམ་ལ། དམིགས་ཡུལ་གྱིས་གཙོ་བྱས་ནམ་མཁའ་དང་མཉམ་པའི་སོགས་སྐྱབས་འགྲོ་ཇི་ལྟར་རིགས་པ་དང་། བླ་མ་དང་དཀོན་མཆོག་རིན་པོ་ཆེ་སོགས་སྐྱབས་གསོལ་གྱི་ཚིག
ཆོས་ཐམས་ཅད་སྟོང་ཞིང་བདག་མེད་པ་སོགས་དམིགས་པ་མེད་པའི་སྙིང་རྗེ་སྔོན་དུ་འགྲོ་བས་སེམས་བསྐྱེད། སྭ་བྷཱ་ཝའི་སྔགས་ཀྱིས་སྣོད་བཅུད་སྟོང་པར་སྦྱངས་ནས་ཡེ་ཤེས་ཀྱི་ཚོགས་བསགས། སྟོང་པའི་ངང་ལས་པཾ་ལས་པདྨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལྗང་སྔོན་དེ་ལས་འོད་འཕྲོས་འདུས་གཅིག་ཏུ་གྱུར་པ་ལས་རང་ཉིད་ཕྱག་ན་རྡོ་རྗེ་སྐུ་མདོག་ལྗང་སྔོན་ཞི་བའི་ཉམས་ཅན་ཞལ་གཅིག་ཕྱག་གཉིས་པ་གཡས་རྡོ་རྗེ་རྩེ་ལྔ་ཐུགས་ཀར་འཛིན་ཅིང་གཡོན་དྲིལ་བུ་དཀུར་བསྟེན་པ། དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུར། དེའི་སྙིང་ཁར་ཉི་མའི་སྟེང་དུ་ཧཱུྃ་མཐིང་ནག དེ་ལས་འོད་ཟེར་འཕྲོས་འདུས་གཅིག་ཏུ་གྱུར་པ་ལ་བདག་ཉིད་ཁྲོ་བོ་འཇིག་རྟེན་གསུམ་ལས་རྣམ་པར་རྒྱལ་བ་དབུ་མཐའ་ཡས་པ། ཕྱག་མཐའ་ཡས་པ་སྐུ་མདོག་སྔོན་པོ་སྦྲུལ་དང་མི་སྡུག་པའི་རྒྱན་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། རྩ་ཕྱག་གཉིས་ཀྱིས་ཧཱུྃ་མཛད་ཀྱི་ཕྱག་རྒྱ་མཛད་པ།
ཕྱག་ལྷག་མ་རྣམས་ཀྱིས་རལ་གྲི་ལ་སོགས་པའི་མཚོན་ཆ་སྣ་ཚོགས་དང་། རྒྱུ་མ་དང་མགོ་ཐོད་ཤ་ཡིས་གང་བ་བསྣམས་པ། གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་གྱུར། ཞེས་བརྗོད་ལ་ཧཱུྃ་མཛད་ཀྱི་ཕྱག་རྒྱ་དང་བཅས། ཨོཾ་བཛྲ་སཏྭ་ཀྲོ་དྷ་སོགས་ལན་གསུམ་གྱིས་ལུས་ངག་ཡིད་བསྲུང་བར་བསམ་ལ་གནས་གསུམ་དུ་རེག ཡང་ལན་གསུམ་བརྗོད་ལ་ས་གཞི་ཕྱོགས་མཚམས་སྟེང་རྣམས་སུ་བསྐོར་བས་རྡོ་རྗེའི་ས་གཞིར་རྭ་དྲྭ་གུར་མེ་རི་དང་བཅས་པར་བསམ་ལ་ཡང་སྙིང་གར་ལན་གསུམ་བཅས་ལ་སྔགས་བརྗོད་པས་སྒོར་བསྲུང་བར་བསམ། དེ་ནས་རང་གི་ལག་མཐིལ་གཉིས་སུ་ཨ་ཨ་ལས་ཟླ་བའི་དཀྱིལ་འཁོར་རེ་རེ་དེ་དག་གི་དབུས་སུ་ཧཱུྃ་དང་ཨ་ཞེས་པ་ནས་བདག་བསྐྱེད་ཀྱི་མཇུག་གི་བསྟོད་པ་རྫོགས་པའི་བར་དཀྱིལ་ཆོག་བཞིན་བྱས་ལ། སཱཙྪ་རྣམས་བཛྲ་ཡཀྵས་བསངས། ཤུ་ནྱཱ་ཏས་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་སཱཙྪའི་གྲངས་མཉམ་པའི་སྟེང་དུ་སཱཙྪ་རྣམས་རིན་པོ་ཆེ་ལས་གྲུབ་པའི་སྤྲུལ་པའི་མཆོད་རྟེན་ཚད་དང་མཚན་ཉིད་རྒྱན་ལ་སོགས་པ་ཡོངས་སུ་རྫོགས་པར་གྱུར་པའི་བུམ་པའི་ནང་དུ་དབུས་སུ་སེང་གེའི་ཁྲི།
ཤར་དུ་གླང་པོ་ཆེའི་ཁྲི་སོགས་ནས། འཁོར་གྱི་ལྷ་རྣམས་ཀྱི་གནས་སུ་པདྨ་དང་ཟླ་བའི་གདན། དབུས་ཀྱི་གདན་གྱི་སྟེང་དུ། ཨོཾ་སརྦ་བིད་སརྦ་ཨ་བ་ར་ཎ་བི་ཤོ་དྷ་ནེ་ཧ་ན་ཧཱུྃ་ཕཊ། ཡོངས་སུ་གྱུར་པ་ལས་བཅོམ་ལྡན་འདས་ཀུན་རིག་རྣམ་པར་སྣང་མཛད་སོགས་ནས་རྡོ་རྗེ་འབེབས་པའི་བར་སྔགས་དང་ས་བོན་ལས་བསྐྱེད་པ་ཁྱད་པར་ཙམ་མ་གཏོགས་བུམ་བསྐྱེད་བཞིན་སྤྱན་འདྲེན་རྒྱས་བཏབ་དབང་བསྐུར་བའི་བར་བུམ་བསྐྱེད་བཞིན་བྱས་ལ་གཙོ་བོའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ། ཨོཾ་ན་མོ་བྷ་ག་ཝ་ཏེ་སོགས་སྔགས་ཚར་གཅིག་བརྗོད་ལ། རྩ་རིག་དེ་ལས་འོད་ཟེར་འཕྲོས་པས་སྤྱིར་སེམས་ཅན་ཐམས་ཅད་ཀྱི་སྡུག་བསྔལ་ཞི་བར་བྱས། བྱེ་བྲག་ཏུ་ཡང་ངན་སོང་གསུམ་གྱི་སྡུག་བསྔལ་ཞི་བར་བྱས། ཁྱད་པར་དུ་ཡང་དམིགས་ཡུལ་ཚེ་ལས་འདས་པ་མིང་འདི་ཞེས་བགྱི་བས་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་བྱས། སླར་འདུས་མདུན་བསྐྱེད་ཀྱི་ཐུགས་ཁའི་ཡིག་འབྲུ་རྣམས་ལ་ཐིམ་པར་གྱུར།
ཞེས་བརྗོད་ལ་དུརྒ་བརྒྱ་སྟོང་ཁྲི་ལ་སོགས་པ་བཟླས་པའི་རྗེས་སུ། ཨོཾ་སརྦ་བིད་སརྦ་ཨ་ཝ་ར་ཎ་བི་ཤོ་དྷ་ནེ་ཧ་ན་ཧཱུྃ་ཕཊ། ནས། ཨོཾ་བཛྲ་ཨ་བེ་ཤ་ཡ་ཨའི་བར་ཇི་ལྟར་རིགས་པ་བཟླས་པའི་མཐར། མགོན་པོ་ཐུགས་རྗེ་ཆེན་པོ་དང་ལྡན་པས་བདག་དང་དམིགས་ཡུལ་གྱིས་ཐོག་དྲངས་པའི་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་བརྗོད་ལ། མཆོད་པ་བསངས་སྦྱངས་བྱིན་རླབས་བྱས་པའི་རྗེས་སུ། རབ་འབྱམས་རྒྱ་མཚོ་མས་ཕུལ་བའི་མཐར། བསྟོད་པ་བུམ་བསྐྱེད་བཞིན་ཆ་གསུམ་གཏོར་མ་བཏང་བའི་རྗེས་སུ། ཡེ་དྷར་ཚར་གསུམ།
ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་དུ་ཡང་ཐུགས་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་འབྱུང་བ་ཆེན་པོ་ས་ཆུ་མེ་རླུང་བཞིས་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་དམིགས་ཡུལ་གྱིས་ཐོག་དྲངས་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད་ལ་དྲིལ་གསིལ་རོལ་མོ་དང་བཅས་པས་མེ་ཏོག་གཏོར། ཡེ་དྷར་དང་སུ་པྲ་ཏིཥྛ་གང་མང་བརྗོད་པ་ལན་གསུམ་བྱས་པའི་རྗེས་སུ། མཆོད་རྟེན་ལྷ་དང་བཅས་པ་ཞུ་བ་ལས་བྱུང་བའི་སཱཙྪའི་རྣམ་པ་ཇི་ལྟ་བ་བཞིན་དུ་གྱུར། ཞེས་བརྗོད་ལ་མཆོད་པ་ཁ་གསོས་བསངས་སྦྱངས་བྱིན་རླབས། གཙང་ཞིང་གཙང་ལ་སོགས་དཀྱིལ་ཆོག་གི་མཇུག་ཆོག་བཞིན་ཕུལ་ལ། ཤེས་ན་བདེ་གཤེགས་མཆོད་རྟེན་བརྒྱད་ཀྱི་བསྟོད་པ་སོགས་མཆོད་རྟེན་གྱི་བསྟོད་པ་རྒྱས་པ་རྣམས་དང་།
མི་ཤེས་པའི་བསྡུས་པ་ལ་དགའ་ན། སྣ་ཚོགས་པདྨ་ཟླ་བའི་གདན་སྟེང་དུ། ། སྣ་ཚོགས་རིན་ཆེན་ཁམས་ལས་གྲུབ་པ་ཡི། ། སྤྲུལ་པའི་མཆོད་རྟེན་སྣ་ཚོགས་རྒྱན་གྱིས་སྤྲས། ། ཆོས་སྐུའི་རང་བཞིན་ཅན་ལ་ཕྱག་འཚལ་ལོ། ། སྟེང་དང་འོག་དང་བར་དག་དང་། ། ཕྱོགས་དང་ཕྱོགས་མཚམས་རྣམས་སུ་ཡང་། ། སྐུར་བཅས་སྐུ་ནི་མེད་པ་ཡི། ། མཆོད་རྟེན་རྣམས་ལ་ཕྱག་འཚལ་ལོ། ། ཕྱག་བྱར་འོས་པ་སོགས་ཤླཽཻ་ཀ་གཅིག
དེ་ནས་བཟང་སྤྱོད་སོགས་སྨོན་ལམ་གང་ཤེས་བཏོན་ལ་རྗེས་ཀྱི་ཆོ་ག་ནི། ཨོཾ་བཛྲ་ཨ་བྷི་ཥཱིཉྩ་ཧཱུྃ་སོགས་ཀྱིས་དབང་བསྐུར། ཨོཾ་བྷྲི་ཏ་སོགས་ཀྱིས་རྒྱས་བཏབ། བཛྲ་སཏྭ་ཀྲོ་དྷ། ཕྱག་རྒྱ་དང་བཅས་པ་ལན་གསུམ་གྱིས་བསྲུངས་ལ། དགེ་བ་འདི་ཡིས་མྱུར་དུ་བདག ། རྡོ་རྗེ་སེམས་དཔའ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། བརྒྱུད་འདེབས་དང་བཀྲ་ཤིས་གསུང་རྒྱུན་ཕྱག་ལེན་བཞིན་བྱའོ། །
དེ་ལྟ་བུའི་ཚུལ་གྱིས་དུརྒ་ཉིས་འབུམ་མ་སོང་གི་བར་ལ་གྲངས་བསགས། ཡང་བསྡུས་པ་ལ་དགའ་ན་བདག་བསྐྱེད་གོང་བཞིན་ལ། མཆོད་པ། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཧཱུྃ། སོགས་སྔགས་ཙམ་དང་བསྟོད་པ། རྡོ་རྗེ་སེམས་དཔའ་སེམས་དཔའ་ཆེ། ། རྡོ་རྗེ་དེ་བཞིན་གཤེགས་པ་ཀུན། ། རྡོ་རྗེ་དང་པོ་ཀུན་ཏུ་བཟང་། ། ཕྱག་འཚལ་རྡོ་རྗེ་སེམས་དཔའ་ལའོ། ། ཞེས་པ་ཙམ་དང་བུམ་པའི་ནང་དུ་ལྷ་སྔགས་བསྐྱེད་པ་ནི།
རྣམ་སྣང་། སྦྱོང་རྒྱལ། རྒྱལ་མཆོག ཤཱཀྱ་རིག་དབང་། མེ་ཏོག་ཆེར་རྒྱས་རྣམས་བསྐྱེད་ལ་སྤྱན་འདྲེན་སོགས་ཆོ་ག་ལྷག་མ་རྣམས་བྱ་ཞིང་། མཆོད་པའང་སྔགས་ཙམ་དང་། བསྟོད་པ། ཆོས་དབྱིངས་ཡེ་ཤེས་ནས། མེ་ཏོག་ཆེར་རྒྱས་ལ་ཕྱག་འཚལ་བར་བྱ་བ་ཙམ་ཁྱད་པར་རོ། ། ཡང་ཆོ་ག་འདི་དང་འདབས་འབྲེལ་དུ་བླ་མ་ཡི་དམ་སོགས་ཀྱི་སྐུ་ལ་རབ་གནས་བྱེད་དགོས་ཚེ་རབ་གནས་ཀྱི་གཞུང་བཞིན་སོ་སོའི་བསྐྱེད་དང་བསྟོད་པ་སྤྱན་དབྱེ་སོགས་བྱ།
སཱཙྪའི་རབ་གནས་ཤིན་ཏུ་བསྡུས་པར་འདོད་ན། རང་ཉིད་ཐུན་མཚམས་ཀྱི་ལྷ་གང་རུང་གི་ང་རྒྱལ་གྱིས་ཐོག་མར། སུམྦྷ་ནིས་བགེགས་བསྐྲད། ཇི་ལྟར་བལྟམས་པ་དང་། དེ་དག་སྐུ་ལ་སོགས་ཤླཽ་ཀ་གཉིས་ཀྱིས་ཁྲུས་དང་སྐུ་ཕྱི་བྱ། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་པད་ཟླའི་སྟེང་དུ། ཨོཾ་ལས་རྣམ་སྣང་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། དར་དང་རིན་པོ་ཆེས་བརྒྱན་པ། སྐྱིལ་ཀྲུང་གིས་བཞུགས་པ་ཞུ་བ་ལས་བྱུང་བའི་མཆོད་རྟེན་མཚན་ཉིད་ཐམས་ཅད་ཡོངས་སུ་རྫོགས་པའི་བུམ་པའི་ནང་དུ་པད་ཟླའི་གདན་ལྔ་ལ།
དབུས་སུ་རྣམ་སྣང་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། ཤར་དུ་མི་བསྐྱོད་པ་སྔོན་པོ་ས་གནོན་མཉམ་བཞག ལྷོར་རིན་འབྱུང་སེར་པོ་མཆོག་སྦྱིན་མཉམ་བཞག ནུབ་ཏུ་འོད་དཔག་མེད་དམར་པོ་མཉམ་བཞག བྱང་དུ་དོན་ཡོད་གྲུབ་པ་ལྗང་གུ་སྐྱབས་སྦྱིན་མཉམ་བཞག ཐམས་ཅད་ཀྱང་དར་དང་རིན་པོ་ཆེས་བརྒྱན་པ། རྡོ་རྗེའི་སྐྱིལ་མོ་ཀྲུང་གིས་བཞུགས་པའི་གནས་གསུམ་དུ་ཨོཾ་ཨཱཿཧཱུྃ། རང་གི་སྙིང་ག་ནས་འོད་ཟེར་འཕྲོས་པས་ཡེ་ཤེས་པ་འཁོར་བཅས་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ནམ་མཁར་བཞུགས་པའི་དབང་གི་ལྷ་རྣམས་ཀྱིས་ཨོཾ་བཛྲི་བྷ་ཝ་ཨ་བྷི་ཥཱིཉྩ་ཧཱུྃ།
ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། ཆུ་ལྷག་མ་ཡར་ལུད་པ་ལས་རྡོ་རྗེ་སེམས་དཔའ་དབུ་བརྒྱན། ཨོཾ་ཨརྒྷཾ། པཱདྱཾ། པུཥྤེ། དྷཱུཔེ། ཨཱ་ལོ་ཀེ གནྡྷེ། ནཻ་ཝིདྱ། ཤཔྟ་ཨཿཧཱུྃ།
ཆོས་སྐུ་ནམ་མཁའ་སོགས་ཤླཽ་ཀ་གཅིག ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤུ་དྷ་ནེ་སྭཱཧཱ། སྤྱན་དབྱེ། ཡེ་དྷརྨཱ་བརྗོད་ཅིང་འབྲུ་ཡང་ཡང་གཏོར་བའི་མཐར་གོང་བཞིན་མཆོད། སྣ་ཚོགས་པདྨ་སོགས་ཀྱིས་བསྟོད། བཀྲ་ཤིས་གང་ཤེས་བྱ་བ་ནི་བསྡུས་པའོ། ། ཡང་བསྡུ་གཞན་ཐམས་ཅད་ལ། པད་ཟླའི་སྟེང་དུ་རྡོ་རྗེ་སེམས་དཔར་བསྐྱེད་ལ་དེའི་བསྟོད་པ་དང་། བརྟན་བཞུགས་ཀྱི་རྗེས་སུ་ཞལ་སྒྱུར་བྱ་བ་ཙམ་མ་གཏོགས་གཞན་གོང་བཞིན་ནོ། ། ཞེས་ངན་སོང་སྦྱོང་བའི་རྒྱུད་ནས་གསུངས་པའི་སྡིག་སྦྱོང་གི་ཆོ་ག་རྣམས་ལ་ཉེ་བར་མཁོ་བའི་ཚ་ཆོག་ལོགས་སུ་ཕྱུང་བ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རྗེ་བཙུན་རིན་པོ་ཆེའི་དགོངས་པ་བཞིན་ཐམས་ཅད་མཁྱེན་པ་དཀོན་མཆོག་ ༼༡༢༽ ལྷུན་གྲུབ་ཀྱིས་མཛད་པའི་རོ་སྲེག་གི་ཆོ་ག་ལས་ནག་འགྲོས་བཀླག་ཆོག་མར་བཀོད་པ་འདི་ཡང་།
བཀའ་དྲིན་ཅན་གྱི་མ་དྲུང་བསོད་ནམས་དཔལ་གྱི་དབང་མོ་སོགས་དམིགས་ཡུལ་རྣམས་ལ་ཕན་པའི་བསམ་པས་ཀུན་ནས་བསླང་སྟེ་རང་དང་སྐལ་མཉམ་གྱི་དོན་དུ་བྲིས་པ་ལགས།། །། PAGE * MERGEFORMAT 2 ཀུན་དགའ་བློ་གྲོས། ཚ་ཆོག་འགྲོ་ཀུན་ཐར་པ་འདྲེན་པའི་ལྕགས་ཀྱུ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
