གསུང་འབུམ། ཀུན་དགའ་བློ་གྲོས།
པོད ༣༦
པདྨ་དབང་ཆེན་རྟ་མགྲིན་ཡང་གསང་ཁྲོས་པའི་དཀྱིལ་འཁོར་ཆེན་པོར་སློབ་མ་རྗེས་སུ་གཟུང་བའི་དབང་གི་མཚམས་སྦྱོར།
༄༅། །པདྨ་དབང་ཆེན་རྟ་མགྲིན་ཡང་གསང་ཁྲོས་པའི་དཀྱིལ་འཁོར་ཆེན་པོར་སློབ་མ་རྗེས་སུ་གཟུང་བའི་དབང་གི་མཚམས་སྦྱོར་བཞུགས་སོ།། ན་མོ་གུ་རུ་ཧ་ཡ་གྲྀ་ཝ་ཡ། བདེ་གཤེགས་གསུང་ངག་འཕྲིན་ལས་དབང་ཆེན་སྐུ། ། ཀུན་དགའ་ལེགས་པའི་འབྱུང་གནས་བསྟན་འགྲོའི་མགོན། ། ཐེག་མཆོག་བསྟན་པའི་རྒྱལ་མཚན་དྲིན་ཆེན་རྗེ། ། རྩ་གསུམ་ཀུན་འདུས་དཔལ་ལྡན་བཟང་པོར་འདུད། ། ཕུང་ཁམས་གདན་གསུམ་དཀྱིལ་འཁོར་རང་བཞིན་ལ། ། གློ་བུར་སྒྲིབ་གཉིས་མུན་སྒྲིབ་སྦྱང་བའི་ཕྱིར། ། སྨིན་བྱེད་དབང་གི་ཉི་འོད་ཐར་འབྲས་གཉེན། ། གཞིར་གནས་དཀྱིལ་འཁོར་རབ་གསལ་འདི་ཤར་བས། །
སྐལ་ལྡན་མྱུར་ལམ་ཟབ་མོ་ལ་ཞུགས་ཏེ། ། རྣམ་གྲོལ་སྐུ་བཞིའི་འབྲས་བཟང་ལེགས་སྨིན་པས། ། རྒྱལ་བའི་ཐབས་མཁས་ཐུགས་རྗེ་རྨད་པོ་ཆེ། ། ཡང་གསང་དབང་གི་མཚམས་སྦྱོར་བཤད་ཀྱིས་ཉོན། ། དེ་ལ་འདིར་པདྨ་དབང་ཆེན་ཡང་གསང་ཁྲོས་པའི་དཀྱིལ་འཁོར་ཆེན་པོར་སློབ་མ་རྗེས་སུ་གཟུང་བའི་དབང་གི་མཚམས་སྦྱོར་ནི། བཻ་རོས། སློབ་མ་ཁྲུས་བྱས་མཎྜལ་ཕུལ། ། རྒྱུ་འབྲས་འཁོར་བའི་ཉེས་དམིགས་བཤད། ། དལ་འབྱོར་རྙེད་དཀའི་ཆོས་བཤད་ལ། ། སྐྱབས་འགྲོ་སྨོན་འཇུག་སེམས་བསྐྱེད་ཀྱི། །
ཕན་ཡོན་རྒྱས་པར་བསླབ་བྱ་འབོགས། ། དཀྱིལ་འཁོར་འཇུག་ཅིང་གསོལ་བཏབ་ནི། ། ཞེས་གསུངས་པ་ལྟར། སློབ་མ་རྣམས་ཀྱིས་དཀྱིལ་འཁོར་ཁང་པའི་ཕྱི་རུ་དངོས་སུ་ཁྲུས་བྱ་བའམ། དེ་ཙམ་མ་གྲུབ་ན་ཆབ་རེ་བླངས་ཏེ། བླ་མའི་དྲུང་དུ་ཡོན་ཕུལ་ཏེ་རིམ་པར་གྲལ་ལ་འཁོད་དོ། ། ལས་ཀྱི་རྡོ་རྗེས་ཕྱག་བཙལ་མེ་ཏོག་བཀྲམ་བསྡུས་བྱས་ལ། ངག་ཏུ། མཎྜལ་འབུལ་བ་ཞུ་ལགས། ཞེས་བརྗོད་ཅིང་།
ཨོཾ་བཛྲ་བྷུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞིའི་སྟེང་དུ། ཨོཾ་བཛྲ་རེ་ཁེ་ཨཱཿཧཱུྃ། ཕྱི་ལྕགས་རི་མུ་ཁྱུད་ཀྱིས་བསྐོར་བའི་དབུས་སུ། ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་། ནུབ་བ་ལང་སྤྱོད། བྱང་སྒྲ་མི་སྙན།
ཉི་མ། ཟླ་བ། དབུས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་གང་ཡང་མ་ཚང་བ་མེད་པ་འདི་ཉིད། བླ་མ་དང་དབང་ཆེན་གྱི་དཀྱིལ་འཁོར་ཐ་མི་དད་པ་ལ་འཇུག་པའི་ཆོས་རྣམས་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ཞེས་རླན་དང་བཅས་མེ་ཏོག་གིས་ཕྱུར་པོར་བཀང་ནས་འབུལ་ལོ། ། དེ་ནས་སློབ་དཔོན་གྱིས་འདི་སྐད་བརྗོད་པར་བྱ་སྟེ། འོ་ན་དལ་འབྱོར་གྱི་མི་ལུས་རིན་པོ་ཆེ་ཐོབ། ཐེག་པ་ཆེན་པོའི་ཆོས་ལ་དད་ཅིང་།
བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེས་ནས་གཞན་དོན་དུ་སངས་རྒྱས་ཐོབ་པར་བྱ་བའི་ཕྱིར། གསང་སྔགས་རྡོ་རྗེ་ཐེག་པའི་སྒོར་ཞུགས་ནས། རྣལ་འབྱོར་ཆེན་པོའི་གྲལ་ལ་འགོད་པར་བྱེད་པའི་དབང་དང་། བྱིན་རླབས་ནོད་པར་བྱེད་པ་ཤིན་ཏུ་ནས་ཀྱང་ལེགས། དེ་ལ་ཡང་དབང་ཐོབ་པའི་ཕན་ཡོན་ནི། གསང་བའི་མཛོད་ལས། དབང་བསྐུར་ཡང་དག་བྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ནི་སྐྱེ་བ་བདུན་པ་ལ། ། མ་བསྒོམ་པར་ཡང་རྫོགས་སངས་རྒྱས། །
ཞེས་ཚེ་འདིར་དབང་བསྐུར་བ་ཐོབ་ནས། དེ་ལས་ཀྱི་འཕྲོ་བྱས་ཏེ། ཕྱི་མར་ཡང་དབང་ཐོབ་ནས་སངས་རྒྱ་བའི་དགོས་པ་ཡོད་དོ། ། དབང་མ་ཐོབ་པའི་ཉེས་དམིགས་ནི། གསང་བ་སྙིང་པོ་ལས་ཀྱང་། སློབ་དཔོན་མཉེས་པར་མ་བྱས་ཤིང་། ། དབང་རྣམས་ཐོབ་པར་མ་བྱས་པར། ། བསྙེན་པ་ལ་སོགས་རྩོམ་པ་ནི། ། འབྲས་བུ་མེད་ཅིང་བརླག་པར་འགྱུར། ། ཞེས་པ་དང་།
ཕྱག་རྒྱ་ཆེན་པོ་ཐིག་ལེ་ལས། དབང་མེད་ན་ནི་དངོས་གྲུབ་མེད། ། བྱེ་མ་བཙིར་ཡང་མར་མེད་ལྟར། ། གང་ཞིག་རྒྱུད་ལུང་ང་རྒྱལ་གྱིས། ། དབང་བསྐུར་མེད་པར་འཆད་བྱེད་པ། ། སློབ་དཔོན་སློབ་མ་ཤི་མ་ཐག ། དངོས་གྲུབ་ཐོབ་ཀྱང་དམྱལ་བར་འགྲོ། ། དེ་བས་འབད་པ་ཐམས་ཅད་ཀྱིས། ། བླ་མ་ལ་ནི་དབང་ནོད་ཞུ། ། ཞེས་གསུངས་པས།
རྡོ་རྗེ་ཐེག་པ་ཉམས་སུ་ལེན་པར་བྱེད་པ་ལ། དབང་ངེས་པར་ཐོབ་དགོས། དབང་མ་ཐོབ་པ་དཀྱིལ་འཁོར་སྒྲུབ་པ་དང་རྒྱུད་ཉན་བཤད་ལ་སོགས་པ་བྱེད་པ་ནི། མཆོག་གི་དངོས་གྲུབ་མི་ཐོབ་པར་ངན་སོང་དུ་སྐྱེ་བར་གསུངས། ཐུན་མོང་གི་དངོས་གྲུབ་ཐོབ་ཀྱང་ཤི་མ་ཐག་དམྱལ་བར་འགྲོ་བ་སྐྱོབ་པར་མི་ནུས་པས། དེའི་ཕྱིར་དབང་ནོད་པ་ལ་འབད་དགོས་སོ། ། དེ་ལ་ཡང་བླ་མ་བརྒྱུད་པ་ཇི་ལྟ་བུ་ལས་ཡོང་ན། ཆོས་རྒྱལ་དབང་པོས་སྡེས་མཛད་པའི་གཏེར་སྟོན་བརྒྱ་རྩའི་གསོལ་འདེབས་ལས། གྲགས་པ་སུམ་པ་དབང་ཕྱུག་མཚན་མཐའ་ཅན། ། འབྲེ་བན་ཚུལ་བཟང་རྣམ་གསུམ་ཚོགས་པའི་གཏེར། །
བླ་མ་གྲུབ་དང་ཡོན་བདག་ནག་པོ་མཁར། ། གཉིས་ཚོགས་གཏེར་སྒོ་འབྱེད་རྣམས་ལ་གསོལ་བ་འདེབས། ། ཞེས་པའི་གཏེར་སྟོན་གསུམ་ཚོགས་ནི། རྐྱང་པོ་གྲགས་པ་དབང་ཕྱུག སུམ་པ་བྱང་ཆུབ་ཚུལ་ཁྲིམས། འབྲེ་ཤོབ་བླ་མ་གསུམ་གྱིས་ཡེར་པ་སེ་བ་ལུང་ནས་རྟ་མགྲིན་པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུའི་རྒྱུད་མན་ངག་རྣམས་སྤྱན་དྲངས་ནས་འབྲུ་ཚང་གིས་གཉགས་སྟོན་ལ་ཤོག་སེར་སྟེང་ནས་ཆོས་རྒྱུན་ལན་གཅིག་ཙམ་ལས་སྤེལ་རྒྱུ་མ་བྱུང་བར་གཏེར་རྔུར་གྱི་རྐྱང་པོ་ལ་མཛེ་བྱུང་། སུམ་པ་འདས། འབྲེ་སྨྱོ་བས་ཤོག་སེར་རྣམས་རྟ་མགྲིན་གྱི་གྲུབ་ཐོབ་ཞུ་སྟོན་བྱ་བའི་ལག་ཏུ་བྱུང་ཡང་དེས་ཞུ་ས་རྩད་མ་ཆོད་པས་ལས་འཕྲོ་གཏེར་བརྒྱུད་ཀྱི་བྱིན་རླབས་བཀའ་མ་ཉམས་པ་ཡོངས་གྲགས་ལ་མེད་པར་ཡུན་རིང་འབྱམས། རིང་ཞིག་ན་གྲུབ་པའི་དབང་ཕྱུག་ཆེན་པོ་འདར་ཕྱར་རུ་བ་ཞེས་བྱ་བ་ལུས་བརྒྱ་དུས་གཅིག་ལ་སྟོན་པར་ནུས་ཤིང་། སྟོང་གསུམ་ཡང་ཡུངས་འབྲུ་གཅིག་གི་ནང་དུ་ཆུད་པར་ནུས་པའི་མཐུ་སྟོབས་མངའ་ཞིང་།
གཞན་ཡང་ཟིལ་གྱིས་གནོན་པ་དེ་ཉིད་གཙང་ཇོ་མོ་ནགས་རྒྱལ་ན་བཞུགས་པའི་དུས་སུ་སློབ་དཔོན་ཆེན་པོ་པདྨ་འབྱུང་གནས་ཞང་ལོ་ཟླ་གྲགས་བྱ་བའི་སྔགས་པ་ཞིག་ཏུ་སྤྲུལ་ནས་དབང་ལུང་རྣམས་རྫོགས་པར་གནང་། སྔགས་ཀྱི་ཨོཾ་དེ་ཧྲཱིཿརུ་བསྒྱུར་ལ་སྒྲུབས་ཤིག་གསུངས། འདར་ཕྱར་གྱི་བླ་མ་བརྒྱ་ལ་གཏེར་བརྒྱུད་ཀྱང་རྩད་ཆོད་ནས་གསན། དེ་ནས་རིམ་པ་བཞིན་དུ་ཆོས་རྒྱལ་བོ་དོང་རིན་ཆེན། ཉན་ཆེན་བསོད་ནམས་བརྟན་པ། བྲག་དམར་བ་ཆོས་རྒྱལ་དཔལ་བཟང་། ཀུན་མཁྱེན་དཔལ་ལྡན་སེང་གེ རྣམ་གྲོལ་བ་རིན་ཆེན་བཀྲ་ཤིས། རྟོགས་ལྡན་ཡོན་ཏན་མགོན་པོ། བླ་ཆེན་ཆོས་དཔལ་བཟང་པོ།
མུས་སྲད་པ་རྡོ་རྗེ་རྒྱལ་མཚན། མུས་ཆེན་རྣམ་རྒྱལ་བཟང་པོ། འཁྲུལ་ཞིག་དཀོན་མཆོག་བཟང་པོ། རྡོ་རྗེ་འཆང་ཚར་པ་ཆོས་རྗེ། འཇམ་དབྱངས་མཁྱེན་བརྩེ་དབང་ཕྱུག སྔགས་འཆང་བསོད་ནམས་ཆོས་འཕེལ། རྡོ་རྗེ་འཆང་དབང་ཕྱུག་རབ་བརྟན། རིགས་བརྒྱའི་ཁྱབ་བདག་མགོན་པོ་བསོད་ནམས་མཆོག་ལྡན། ཟུར་ཐམས་ཅད་མཁྱེན་པ་ཆོས་དབྱིངས་རང་གྲོལ། རྒྱལ་དབང་རྡོ་རྗེ་འཆང་ངག་དབང་བློ་བཟང་རྒྱ་མཚོ་འཇིགས་མེད་གོ་ཆ་ཐུབ་བསྟན་ལང་འཚོའི་སྡེ།
རྡོ་རྗེ་བྲག་རིགས་འཛིན་ཆེན་པོ་ཀུན་བཟང་པདྨ་འཕྲིན་ལས་ཐེག་མཆོག་དབང་གི་རྒྱལ་པོ། རྨོར་ཆེན་ཐམས་ཅད་མཁྱེན་པ་ངག་དབང་ཀུན་དགའ་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོ། བདག་གི་དྲིན་ཅན་རྩ་བའི་བླ་མ་དམ་པ་མཁྱེན་བརྩེ་ནུས་པའི་བདག་ཉིད་གནས་གསར་རྡོ་རྗེ་འཆང་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་བཀའ་དྲིན་མཚུངས་པ་མེད་པའི་ཞལ་སྔ་ནས་ཀྱི་བར་དུ་བརྒྱུད་པ་ཟམ་མ་ཆད་པར་བྱོན་པ་བཞིན་ཁོ་བོས་ཐོབ་པ་ལགས། འོ་ན། ད་ལན་གྱི་ཆོས་སམ། དབང་ངམ། ལམ་འདི་ཇི་ལྟ་བུ་ཡིན་སྙམ་ན། སྤྱིར་ཡང་དག་པ་རྫོགས་པའི་སངས་རྒྱས་ཀྱིས་སེམས་ཅན་མ་རིག་པའི་དོང་དུ་ལྷུང་བ་ལ། འཚང་རྒྱ་བར་བྱེད་པའི་ཆོས་ཀྱི་སྒྲོན་མེ་ཇི་སྙེད་ཅིག་ཡོད་པ་བསྡུ་ན། མདོ་དང་རྒྱུད་གཉིས་སུ་འདུས་པ་ལས།
འདི་རྒྱུད་ཀྱི་ལུགས་ཡིན། དེ་ལ་ཡང་བྱ་རྒྱུད། སྤྱོད་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུ་དང་བཞི་ལས། འདི་རྣལ་འབྱོར་བླ་མེད་ཀྱི་རྒྱུད་དབང་པོ་ཡང་རབ་ཀྱི་ཆོས་ཡིན། དེ་ལ་ཡང་གསང་སྔགས་གསར་མ་དང་རྙིང་མ་གཉིས་ལས། འདི་རྙིང་མའི་ལུགས་ཡིན། དེ་ལ་བསྐྱེད་པ་མཧཱ་ཡོ་ག ལུང་ཨ་ནུ་ཡོ་ག
རྫོགས་པ་ཆེན་པོ་ཨ་ཏི་ཡོ་ག་གསུམ་ལས། འདི་རྫོགས་པ་ཆེན་པོ་ཨ་ཏི་ཡོ་གའི་ལུགས་ཡིན། དེ་ལས་ཡང་གཤིན་རྗེ་རོ་གཅིག པདྨ་ཀ་གཅིག ཡང་དག་མེ་གཅིག བདུད་རྩི་ཐིགས་གཅིག ཕུར་པ་སྲོག་གཅིག མ་མོ་སྙིང་གཅིག ཐིག་ལེ་ཉག་གཅིག་སྟེ་རྩིགས་ཀྱི་ཆོས་བདུན་ཞེས་བྱ་བ་ཡོད་པ་ལས། དེའི་ནང་ནས་ཀྱང་ཤིན་ཏུ་ཟབ་པར་བྱེད་པ།
ཡང་གསང་ཁྲོས་པའི་དཀྱིལ་འཁོར་དུ་དབང་བསྐུར་བར་བྱེད་པ་ལགས། དེ་ལ་ཐུན་མོང་དང་ཐུན་མོང་མ་ཡིན་པའི་འཇུག་པ་གཉིས་ལས། ཐུན་མོང་གི་འཇུག་པ་ནི་སློབ་དཔོན་པདྨས་མཛད་པའི་དབང་གཞུང་ལས། ཐུན་མོང་སྐྱབས་འགྲོ་སེམས་བསྐྱེད་དང་། ། རིགས་ལྔ་སྤྱི་ཡི་དམ་ཚིག་བཟུང་། ། ཞེས་གསུངས་པ་ལྟར་ལམ་ལོག་པ་མུ་སྟེགས་པ་ལས་ཁྱད་པར་དུ་བྱ་བའི་ཕྱིར། དཀོན་མཆོག་གསུམ་ལ་སྐྱབས་སུ་འགྲོ་བ་ནི། ཡུལ་དཀོན་མཆོག་གསུམ་མདུན་གྱི་ནམ་མཁར་མངོན་སུམ་དུ་དམིགས་ནས། སངས་རྒྱས་ལ་སྟོན་པ། ཆོས་ལ་ལམ།
དགེ་འདུན་ལ་གྲོགས་སུ་འཛིན་པའི་བསམ་པས། ཞེ་ཐག་པའི་སྒོ་ནས་འདིའི་རྗེས་ཟློས་ལན་གསུམ་མཛོད་ཅིག ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། སློབ་དཔོན་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས། དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། ། འདོད་ཆགས་དང་བྲལ་བ་རྣམས་ཀྱི་མཆོག ཆོས་ལྎ ཚོགས་རྣམས་ཀྱི་མཆོག དགེ་འདུན་ལྎ ཡོན་ཏན་ཐམས་ཅད་ཀྱི་འབྱུང་གནས་བླ་མ་རིན་པོ་ཆེ་ལ་སྐྱབས་སུ་མཆིའོ། །
དེ་ལྟར་བྱས་པས་སྐྱབས་གསུམ་འཛིན་པའི་སྡོམ་པ་ཐོབ་པ་ལགས། ལམ་དམན་པ་ཉན་རང་ལས་ཁྱད་པར་དུ་བྱ་བའི་ཕྱིར། བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལ། བསོད་ནམས་ཀྱི་ཚོགས་མ་བསགས་པར་བྱང་ཆུབ་ཀྱི་སེམས་མི་སྐྱེ་བས། བསོད་ནམས་ཀྱི་ཚོགས་བསགས་པའི་ཕྱིར་དུ། བདུན་རྣམ་དག་བྱ་བ་ནི། སྐྱབས་འགྲོའི་སྐྱབས་ཡུལ་སྔར་བཞིན་དམིགས་ལ་འདིའི་རྗེས་ཟློས་ལན་གསུམ་མཛོད། ཕྱོགས་བཅུ་ན་བཞུགས་པའི་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་དང་། སློབ་དཔོན་བདག་ལ་དགོངས་སུ་གསོལ།
བདག་མིང་འདི་ཞེས་བགྱི་བས། དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཀོན་མཆོག་གསུམ་ལ་སྐྱབས་སུ་མཆིའོ། ། དཀོན་མཆོག་གསུམ་ལ་མཆོད་པ་འབུལ། ། སྡིག་པ་མི་དགེ་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། ཆོས་ཀྱི་འཁོར་ལོ་བསྐོར་བ་བསྐུལ། ། མྱ་ངན་མི་འདའ་གསོལ་བ་འདེབས། ། དགེ་བ་བྱང་ཆུབ་ཆེན་པོར་བསྔོ། ། དེ་ལྟར་ཚོགས་བསགས་པའི་རྒྱུ་ལས་བྱང་ཆུབ་ཀྱི་སེམས་སྐྱེ་བར་འགྱུར་བས།
འདིའི་རྗེས་ཟློས་ལན་གསུམ་མཛོད། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། སློབ་དཔོན་བདག་ལ་དགོངས་སུ་གསོལ། དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་བཅོམ་ལྡན་འདས་རྣམས་དང་། ས་ཆེན་པོ་ལ་གནས་པའི་བྱང་ཆུབ་སེམས་དཔའ་ཆེན་པོ་རྣམས་ཀྱིས་སེམས་ཅན་རྣམས་ལ་ཕན་པར་བྱ་བའི་ཕྱིར་དང་། གྲོལ་བར་བྱ་བའི་ཕྱིར་དང་། ནད་མེད་པར་བྱ་བའི་ཕྱིར་དང་། མུ་གེ་མེད་པར་བྱ་བའི་ཕྱིར་དང་། བྱང་ཆུབ་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང་། མྱུར་དུ་མངོན་པར་རྫོགས་པ་སངས་རྒྱ་བའི་ཕྱིར་དུ་སྨོན་པ་དང་འཇུག་པའི་བདག་ཉིད་ཅན་གྱི་བྱང་ཆུབ་ཀྱི་མཆོག་ཏུ་སེམས་བསྐྱེད་པ་དེ་བཞིན་དུ་བདག་མིང་དེ་ཞེས་བགྱི་བས་ཀྱང་སེམས་ཅན་ཐམས་ཅད་ལ་ཕན་པར་བྱ་བའི་ཕྱིར་དང་།
གྲོལ་བར་བྱ་བའི་ཕྱིར་དང་། ནད་མེད་པར་བྱ་བའི་ཕྱིར་དང་། མུ་གེ་མེད་པར་བྱ་བའི་ཕྱིར་དང་། བྱང་ཆུབ་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང་། མྱུར་དུ་མངོན་པར་རྫོགས་པ་གསང་རྒྱ་བའི་ཕྱིར་དུ། སྨོན་པ་དང་འཇུག་པའི་བདག་ཉིད་ཅན་གྱིས་བྱང་ཆུབ་ཀྱི་མཆོག་ཏུ་སེམས་བསྐྱེད་པར་བྱའོ། ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་རྣམ་པར་ཐར་པ་བསམ་གྱིས་མི་ཁྱབ་པ་ལ་བསླབ་པར་བགྱིའོ། ། ལམ་མ་རྫོགས་པ་ཕ་རོལ་ཕྱིན་པའི་ཐེག་པ་ལས་ཁྱད་པར་དུ་བྱ་བའི་ཕྱིར་རིགས་ལྔའི་སྡོམ་པ་བཟུང་བ་ནི། མདུན་གྱི་ནམ་མཁར་བཅོམ་ལྡན་འདས་རིགས་ལྔའི་དཀྱིལ་འཁོར་ལ་སངས་རྒྱས་དང་། བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྲིན་གྱི་ཕུང་པོ་ཐིབས་པ་ལྟར་དུ་མོས་པ་མཛོད་ལ།
འདིའི་རྗེས་ཟློས་ལན་གསུམ་མཛོད། སྲས་བཅས་སངས་རྒྱས་ཐམས་ཅད་དང་། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་འདི་ཞེས་བགྱི་བ་ཡིས། ། དུས་འདི་ཉིད་ནས་བཟུང་ནས་སུ། ། ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་གཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་གཟུང་། ། རྡོ་རྗེའི་རིགས་མཆོག་ཆེན་པོ་ལ། །
རྡོ་རྗེ་དྲིལ་བུའི་ཕྱག་རྒྱ་ཡང་། ། ཡང་དག་ཉིད་དུ་གཟུང་བར་བགྱི། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡིས། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཅན་དག་པ་ལ། ། ཕྱི་ནང་གསང་བ་ཐེག་པ་གསུམ། །
དམ་པའི་ཆོས་ནི་མ་ལུས་གཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་གཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གི་སྡོམ་པ་མ་ལུས་གཟུང་། ། མ་སྒྲལ་བ་རྣམས་བདག་གིས་བསྒྲལ། །
མ་གྲོལ་བ་རྣམས་བདག་གིས་བསྒྲོལ། ། དབྱུགས་མ་བྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་འགོད། ། དེ་རྣམས་ཀྱིས་ཐུན་མོང་གི་འཇུག་པ་སོང་ནས། གཉིས་པ་ཐུན་མོང་མ་ཡིན་པའི་འཇུག་པ་ལ། ཕྱི་འཇུག་དང་ནང་འཇུག་གཉིས་ལས། དང་པོ་ཕྱིའི་འཇུག་པ་ནི། སློབ་དཔོན་པདྨས་མཛད་པའི་དབང་གཞུང་ལས། ཁྲུས་བྱས་ནང་ཞུགས་མཎྜལ་འབུལ། ། པདྨ་སེམས་སོགས་གསོལ་བ་བཏབ། །
མིག་དགབ་མེ་ཏོག་ཕྲེང་བ་བྱིན། ། བདུད་རྩི་སྦྱིན་དང་བསྲུང་བར་བྱ། ། རིགས་ངེས་བྱས་ཤིང་གནང་བ་སྦྱིན། ། ཡང་གསང་ཆེ་བ་དབྱུང་བ་འམ། ། རང་གི་རྒྱུད་ལ་བྱིན་རླབས་འཇུག་པའི་ཕྱིར། ། སྙིམ་པ་མེ་ཏོག་དང་བཅས་ཐལ་མོ་སྦྱར། ། ཉན་སོགས་འདོད་པས་གསོལ་བ་ལན་གསུམ་གདབ། ། ཅེས་པ་ལྟར། དང་པོ་ཁྲུས་བྱས་པའི་མོས་པ་མཛོད། ཅེས་བརྗོད་ལ།
ལས་བུམ་གྱི་ཆུ་དང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་བརྗོད་ཅིང་ཁྲུས་བྱས་ཏེ། ཕྱིའི་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་འབུལ་བ་ཞུ་ཞེས་དང་། མཎྜལ་ཕུལ། གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། པདྨ་སེམས་སོགས་ཁྱོད་ལ་འདུད། ། ཐར་ལམ་ཆེན་པོ་བདག་འདོད་དེ། ། དེ་ཉིད་དབང་དང་དངོས་གྲུབ་རྣམས། ། མགོན་པོ་དཔའ་བོས་སྐྱབས་གསོལ་ཞིང་། །
ཐེག་ཆེན་ཁང་པར་བཞུགས་པ་དང་། ། མཁྱེན་རབ་ཡེ་ཤེས་བདག་ལ་གསོལ། ། སྒྱུ་འཕྲུལ་རྒྱས་པ་ལས། རས་གོས་དམར་པོས་གདོང་གཡོགས་བཅིངས། ། ཞེས་པ་ལྟར། སློབ་མ་རྣམས་མ་རིག་པ་དང་སྲེད་པའི་ལིང་ཐོག་གིས་བསྒྲིབས་ཏེ། སྔོན་ཆད་ཡི་དམ་གྱི་དཀྱིལ་འཁོར་མ་མཐོང་བའམ་མཐོང་ཡང་བསྐྱར་ནས་མཐོང་བའི་བརྡར་རས་དམར་པོའི་གདོང་གཡོགས་བཅིངས་པའི་མོས་པ་མཛོད། ཨཱ་ཁཾ་བི་ར་ཧཱུྃ། ཞེས་གདོང་བཅིངས། སྒྱུ་འཕྲུལ་རྒྱས་པ་ལས།
རིགས་དང་བསྐལ་བ་ངེས་པའི་ཕྱིར། ། མེ་ཏོག་སྲིན་ལག་གཡོན་ལ་དཀྲི། ། ཞེས་པ་ལྟར། མེ་ཏོག་གི་ཕྲེང་བ་་་་་་ཕྱག་ལེན་ལ་ནས་འབྲུ་ལྔའི་དཀྱིལ་དུ་བུག་པ་ཕུག་སྟེ་སྐུད་པ་རྒྱུས་པའི་རྩེར་གོས་ཀྱི་ལྕེ་ལེབ་ལྔ་བརྩེགས་མཛད། སྲིན་ལག་གཡོན་པ་ལ་བཅིངས་ཤིང་། ཨུ་དུམ་ཝཱ་ར་མནྡྷ་ར། ། ཡོངས་འདུ་དང་ནི་ཀར་ཎི་ཀ ། མ་ལི་ཀ་ཡི་ཕྲེང་བ་འདི། ། ལེགས་པར་ནོད་ལ་བུས་ཟུངས་ཤིག ། ཅེས་བརྗོད་དོ། །
ནང་གི་བར་ཆད་བསྲུང་བའི་ཕྱིར། བདུད་རྩི་སྦྱིན་ཞིང་། ཨོཾ་ཨཱཿཧཱུྃ་སརྦ་མཧཱ་པཉྩ་ཨ་མྲྀ་ཏ་ཧཱུྃ། ཞེས་པས་བྱིན་གྱིས་རླབས། ཕྱིའི་བར་ཆད་བསྲུང་བའི་ཕྱིར། ན་མོ་བླ་མ་དམ་པ་རྣམས་དང་། ཡི་དམ་རྒྱལ་བ་དཀྱིལ་འཁོར་གྱི་ལྷ་ཚོགས། དཀོན་མཆོག་རིན་ཆེན་རྣམ་པ་གསུམ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། རིགས་པའི་རྒྱལ་པོ་ཁྲོ་བོ་ཁྲོ་མོ་རྣམས་ཀྱིས།
བདེན་པ་ཆེན་པོའི་བྱིན་རླབས་ཀྱིས། རིགས་ཀྱི་བུ་འདི་དག་བླ་ན་མེད་པའི་བྱང་ཆུབ་ཏུ་སེམས་བསྐྱེད་དེ། གསང་སྔགས་རྡོ་རྗེ་ཐེག་པའི་སྒོར་ཞུགས་ནས། རྣལ་འབྱོར་ཆེན་པོའི་གྲལ་དུ་འགོད་པ་དང་། བྱིན་རླབས་ནོད་པར་བྱེད་པ་ལ། བར་དུ་གཅོད་པའི་གདོན་བགེགས་ལོག་པར་འདྲེན་པ་ལུས་དང་གྲིབ་མའམ། ཤ་དང་རུས་པ་བཞིན་དུ་གནས་པ་རྣམས་སྐད་ཅིག་ཡུད་ཙམ་ལ་འདིར་མ་གནས་པར་དེངས་ཤིག གལ་ཏེ་མི་འགྲོ་བ་རྣམས་ཡེ་ཤེས་ཀྱི་ཁྲོ་བོ་འབར་བ་མཚོན་ཆ་སྣ་ཚོགས་འཛིན་པས། ལུས་རྡུལ་བཞིན་དུ་བརླག་པར་འགྱུར་ཏ་རེ། ཨོཾ་རཾ་ཀྲོ་ཏ་སོགས་མཚན་སྔགས་བརྗོད་ལ།
ཉུངས་ཀར་གྱིས་བྲབས་ཅིང་། གུ་གུལ་གྱིས་དུད་པ་དང་། རོལ་མོའི་སྒྲ་དྲག་ཏུ་བྱ་ཞིང་། དེ་ལྟར་དབང་བསྐུར་བ་ལ་བར་ཆད་མི་འབྱུང་བའི་ཕྱིར་བགེགས་བསྐྲད་ནས། རིགས་ངེས་པར་བྱ་བའི་ཕྱིར། བུ་ཁྱོད་སུ་ཡིན་ཅི་ལ་དགའ། ། ཞེས་དྲིས་པའི་ལན་དུ། འདིའི་རྗེས་ཟློས་མཛོད། བདག་ནི་སྐལ་བ་བཟང་པོ་སྟེ། ། བདེ་བ་ཆེ་ལ་བདག་དགའ་འོ། །
འདུན་པ་ངེས་པར་བྱ་བའི་ཕྱིར། ། དེས་ནི་ཁྱོད་ལ་ཅི་ཞིག་བྱ། ། ཞེས་པའི་ལན་དུ་འདིའི་རྗེས་ཟློས་མཛོད། སངས་རྒྱས་མཆོག་གི་རྣལ་འབྱོར་རོ། ། དེ་ལྟར་སྐལ་བ་བཟང་ངན་ཡོད་པ་ཡིན་ཏེ། རྒྱུད་རྡོ་རྗེ་རྩེ་མོ་ལས། རང་གི་བུ་ལའང་མ་ཆགས་པའི། ། ཉན་ཐོས་རང་རྒྱལ་སྐལ་བ་ངན། ། ཞེས་གསུངས་པས། སྐལ་བ་དམན་པ་རྣལ་འབྱོར་ཆེན་པོའི་གྲལ་དུ་འཇུག་པར་མི་དབང་བ་ལ།
སྐལ་བ་བཟང་ན་དབང་བ་ཡིན་ཏེ། རྒྱུད་རྡོ་རྗེ་རྩེ་མོ་ལས། སེམས་ཅན་རྣམས་ལ་བདེ་འདོད་པས། ། བསྐལ་བཟང་ཕྱག་ན་རྡོ་རྗེ་དཔལ། ། ཞེས་སོ། ། དེ་ཡན་ཆད་ཀྱིས་ཕྱིའི་འཇུག་པ་འཁོར་དང་བཅས་པ་སོང་ནས། གཉིས་པ་ནང་དུ་འཇུག་པ་ནི། སློབ་དཔོན་ལྷར་གསལ་བའི་ཐུགས་ཀ་ནས་ཕྱེ་བའི་ལས་ཀྱི་ལྷ་གཅིག་གིས། སྒོ་ནས་ནང་དུ་བཅུག་པར་མོས་པ་མཛོད་ལ་དཀྱིལ་འཁོར་གྱི་ཕྱོགས་ལ་དབུ་དུད་པ་རེ་མཛོད། ལག་པ་གཡས་པས་རྡོ་རྗེ་ལ་འཇུར་བཅུག་སྟེ་ཡོལ་བ་བསལ་ལ།
བུ་ཁྱོད་ཚུར་ཤོག་ཅི་བདེ་བར། ། ལས་སྤྱོད་རིམ་པར་འགྲོ་བ་དང་། ། སྐུ་གསུང་ཐུགས་ཀྱི་རྡོ་རྗེ་གཟུང་། ། རྫོགས་པའི་ཡེ་ཤེས་བདེ་ཆེན་ལ། ། དམིགས་པ་མེད་པ་གནས་ཕྱིར་དུ། ། སེར་སྣ་སྤངས་པའི་ངང་ཉིད་ཀྱིས། ། གཏོང་ཞིང་རང་སེམས་བརྟན་པོར་གཟུང་། ། པདྨའི་རིགས་ཀྱི་དབང་སོགས་སྦྱིན། ། ཞེས་པས་ནང་དུ་བཅུག་ནས་བྱམས་པ་ཚད་མེད་པ་ཤར་གྱི་སྒོ་དང་། སྙིང་རྗེ་ཚད་མེད་པ་ལྷོའི་སྒོ་དང་།
དགའ་བ་ཚད་མེད་པ་ནུབ་ཀྱི་སྒོ་དང་། བཏང་སྙོམས་ཚད་མེད་པ་བྱང་གི་སྒོ་ནས་ཕྱག་དང་བསྐོར་བ་བྱ་ཞིང་། སླར་ཡང་ཤར་སྒོ་ནས་ཞུགས་ཏེ་སྣམ་བུ་ལ་གནས་པར་མོས་པ་མཛོད། དེ་ཡང་བུ་ཞེས་ཉེ་བའི་ཚིག་གིས་བོས་ཏེ། ལུས་ཀྱི་བུ་མ་ཡིན་ཡང་ཆོས་ཀྱི་སྦྲེལ་བའི་བུ་ཡིན་པས། བུའི་ནང་ནས་མཆོག་ཡིན་ནོ། ། ཚུར་ཤོག་ཅི་བདེ་བར་ཞེས་པས། པདྨ་དབང་ཆེན་གྱི་དཀྱིལ་འཁོར་འདིར་ཤོག་ཅིག་པའོ། ། དེར་ཡོང་བ་ལ་སྤྲེལ་འཆོང་ལྟ་བུས་མི་ཡོང་སྟེ། ལས་སྤྱོད་རིམ་པར་འགྲོ་བ་དང་། །
ཞེས་པས། དང་པོ་སྐྱབས་སུ་འགྲོ་བ་དང་། བར་དུ་སེམས་བསྐྱེད་པ་དང་། ཐ་མ་རིགས་ལྔའི་སྡོམ་པ་གཟུང་བ་སོགས་རིམ་པར་ཡོང་དགོས་སོ། ། འདིར་སླེབ་ནས་ཀྱང་སྡོམ་པ་ལ་གཅེས་སྤྲས་དགོས་ཏེ། རྡོ་རྗེ་སློབ་དཔོན་སྤྱི་བོའི་གཙུག་དང་མི་འབྲལ་ཞིང་། ཡི་དམ་གྱི་ལྷ་རྒྱུན་དུ་སྒོམ་པ་སྐུའི་དམ་ཚིག སློབ་དཔོན་གྱི་བསྟོད་ཚིགས་དང་མི་འབྲལ་ཞིང་། སྙིང་པོ་རྒྱུན་དུ་བགྲང་བ་གསུང་གི་དམ་ཚིག རྡོ་རྗེ་སློབ་དཔོན་ལ་མོས་གུས་གདུང་སེམས་དང་མི་འབྲལ་ཞིང་དེའི་ཐུགས་དང་ཡི་དམ་གྱི་ཐུགས།
རང་གི་རིག་པ་བྱང་ཆུབ་ཀྱི་སེམས་གསུམ་གསལ་སྟོང་དུ་འཇོག་པ་ཐུགས་ཀྱི་དམ་ཚིག་སྟེ། དེ་གསུམ་དང་མ་བྲལ་བར་གྱིས་ཤིག པདྨ་དབང་ཆེན་གྱི་དཀྱིལ་འཁོར་འདིར་དབང་སྦྱིན་པར་བྱའོ། ། ཞེས་པའི་དོན་ཏེ། དེ་ལྟར་ནང་དུ་བཅུག་ནས་སློབ་དཔོན་པདྨས་མཛད་པའི་དབང་གཞུང་ལས། དགོས་པ་གསུམ་གྱི་ལུས་དབུལ་བྱ། ། གནས་གསུམ་དབང་སྦྱིན་མཆོད་པས་མཆོད། ། ཉེས་དམིགས་སྒོ་ནས་མནའ་ཆུ་དང་། ། ཕན་ཡོན་སྒོ་ནས་བདུད་རྩི་བྱིན། ། གཉིས་ཀའི་སྒོ་ནས་དམ་ལ་བཞག །
ཡེ་ཤེས་དབབ་ཕྱིར་གསོལ་བ་གདབ། ། ལུས་བཅོས་དབང་ཆེན་བསྟིམ་ཞིང་དབབ། ། སུ་པྲ་ཏིཥྛས་བརྟན་པར་བྱས། ། མེ་ཏོག་གཏོར་ལ་གསང་མཚན་བཏགས། ། དཀྱིལ་འཁོར་བསྟན་ཅིང་ལྷ་བསྒོམ་དང་། ། སྔགས་བཟླས་རྗེས་གནང་གསང་བར་གདམས། ། ཐལ་སྦྱར་གུས་དང་བཅས་པ་ཡིས། ། ཕྱོགས་བཅུ་སྲས་དང་བཅས་པ་དང་། ། དབང་ཆུ་སངས་རྒྱས་ད་ལྟ་བདག ། མ་འོངས་སངས་རྒྱས་རང་བཞིན་ལ། །
དགོས་པ་གསུམ་ཕྱིར་ལུས་དབུལ་བྱ། ། ཞེས་པ་ལྟར། སངས་རྒྱས་ལ་ལུས་ཕུལ་བས་གཞན་དོན་དུ་སངས་རྒྱས་ཐོབ་པའི་དགོས་པ་ཡོད་ལགས་པས། འདིའི་རྗེས་ཟློས་མཛོད། ཨོཾ་སརྦ་ཏ་ཐཱ་ག་ཏ་བུདྡྷ་པུ་ཛ་ཨུ་པཥྛ་ན་ཡ་ཨཱཏ་མ་ནཾ་ནིརྻ་ཏ་ཡ་མི། བླ་མ་ལ་ལུས་ཕུལ་བས་རང་གི་དབང་ཐོབ་ཅིང་གཞན་ལ་དབང་བསྐུར་བས་ཆོག་པའི་དགོས་པ་ཡོད་ལགས་པས་འདིའི་རྗེས་ཟློས་མཛོད། ཨོཾ་གུ་རུ་བཛྲ་ཨ་ཙརྻ་པུ་ཛ་ཨུ་པཥྛ་ན་ཡ་ཨཱཏ་མ་ནཾ་ནིརྻ་ཏ་ཡ་མི། སེམས་ཅན་ལ་ལུས་སྦྱིན་པས། གདུལ་བྱ་སྦྱངས་པ་ཅན་དང་འཕྲད་པའི་དགོས་པ་ཡོད་པས། འདིའི་རྗེས་ཟློས་མཛོད།
ཨ་ཀ་ལ་སཏྭ་པུ་ཛ་ཨུ་པཥྛ་ན་ཡ་ཨཱཏ་མ་ནཾ་ནིརྻ་ཏ་ཡ་མི། དེ་ལྟར་ལུས་ཕུལ་ནས་གནས་གསུམ་གྱི་དབང་སྦྱིན་པ་ནི། རྡོ་རྗེ་སློབ་དཔོན་ལྷར་གསལ་བའི་གནས་གསུམ་ནས་འོད་འཕྲོས་པས་ཁྱེད་རང་རྣམས་ཀྱི་གནས་གསུམ་དུ་ཕོག་པས་སྒོ་གསུམ་གྱི་དྲི་མ་དག གསེར་ཞུན་མའམ་དངུལ་ཆུ་ལྟར་ཞུ་སྟེ་ཧྲཱིཿཞེས་བརྗོད་པས་ཁྱེད་རང་རྣམས་ཞལ་གཅིག་ཕྱག་གཉིས་པ། གཡས་པ་ཙནྡན་གྱི་བེ་ཅོན་ནམ་མཁའ་ལ་འཕྱར་ཞིང་། གཡོན་པ་ཐུགས་ཀར་སྡིགས་མཛུབ་མཛད་པ། སྤྱན་གསུམ་པ། ཞལ་བགྲད་ཅིང་མཆེ་བ་གཙིགས་པ། སྨིན་མ་དང་སྨ་ར། ཨག་ཚོམ་མེ་ལྟར་འབར་བ།
སྤྱི་གཙུག་ན་རྟ་མགོ་ལྗང་གུ། རྔོག་དམར་པོ། ཕུཾ་ཕུཾ་སེར་པོ། ཞུར་དཀར་པོ། རྟ་སྐད་ཕྱོགས་བཅུར་སྒྲོག་བཞིན་པ་དང་བཅས་པ། བྱི་རུ་བཅག་པའི་མདོག་ལྟར་དམར་བ། ཞབས་གཡས་བསྐུམ་གཡོན་བརྐྱང་པ། སྐུ་ལ་དུར་ཁྲོད་ཀྱི་ཆས་བརྒྱད་དང་། སྦྲུལ་གྱིས་བརྒྱན་པ། མེ་དཔུང་གི་དབུས་ན་བཞུགས་པའི་སྐུར་གྱུར་པའི་དཔྲལ་བར་ཟླ་བའི་དཀྱིལ་འཁོར།
མགྲིན་པར་པདྨ། སྙིང་གར་ཉི་མའི་དཀྱིལ་འཁོར། སྤྱི་བོར་ཧཾ་ལྗང་གུ། འོད་ཟེར་འཕྲོ་བ་ཧཾ་དེ་ཉིད་ཞུ་ཞིང་ལུས་ལ་ཐིམ་པས་རྡོ་རྗེའི་ཞུན་ཁྲབ་ཀྱིས་གཏམས་པའི་མོས་པ་མཛོད། ཧྲཱིཿ ཀ་བ་ཙི་བཛྲ་རཀྵ་ཞེས་བརྗོད་ཅིང་མགོ་བོར་རྡོ་རྗེ་བཞག་པས་བསྲུངས། སྐུའི་དབང་ཞུ་བའི་དོན་དུ་གསོལ་བ་འདེབས་པ་འདིའི་རྗེས་ཟློས་མཛོད། དཔལ་ལྡན་རྡོ་རྗེ་སྐུ་འཆང་བ། ། རྡོ་རྗེ་མི་ཕྱེད་སྐུ་དང་ལྡན། ། དེང་བདག་སངས་རྒྱས་སྐུ་འཛིན་པ། །
སྐུ་ཡི་རྡོ་རྗེ་མཛད་དུ་གསོལ། ། ཞེས་གསོལ་བ་བཏབ་པས་བླ་མའི་དཔྲལ་བའི་སྐུ་རྡོ་རྗེ་ལས་མར་མེ་གཅིག་ལས་གཉིས་ཆད་པའི་ཚུལ་དུ། སྐུ་རྡོ་རྗེ་དཀར་པོ་འཁོར་ལོ་དང་དྲིལ་བུ་འཛིན་པ་དུར་ཁྲོད་ཀྱི་ཆས་བརྒྱད་ཀྱིས་བརྒྱན་པ་གཅིག་ཕྱེ་སྟེ། ཁྱེད་རང་རྣམས་ཀྱི་དཔྲལ་བའི་ཟླ་གདན་གྱི་སྟེང་དུ་བྱོན་པའི་མོས་པ་མཛོད། དཔྲལ་བར་རྡོ་རྗེ་བཞག་སྟེ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་སྐུར་བསྒོམ་པས། ། དེང་བདག་བྱིན་གྱིས་རླབས་ནས་ཀྱང་། ། སྐུ་ཡི་རྡོ་རྗེ་མཛད་དུ་གསོལ། ། ཀ་ཡ་སིདྡྷི་ཨོཾ།
སྐུའི་དབང་ཐོབ་པའི་མོས་པ་མཛོད། དེའི་དམ་ཚིག་ཏུ་རང་ཉིད་ཀྱང་པདྨ་དབང་ཆེན། ལུས་ལ་གནས་པའི་སྲིན་པོའི་རིགས་སྟོང་ཕྲག་བརྒྱད་ཅུ་ཡང་ཡི་དམ། སྣང་བ་ཐམས་ཅད་ལྷར་བསྒོམ་དགོས་སོ། ། གསུང་གི་དབང་གི་ཕྱིར། གསོལ་བ་འདེབས་པ་འདིའི་རྗེས་ཟློས་མཛོད། དཔལ་ལྡན་རྡོ་རྗེ་གསུང་འཆང་བ། ། རྡོ་རྗེ་མི་ཕྱེད་གསུང་དང་ལྡན། ། དེང་བདག་སངས་རྒྱས་གསུང་འཛིན་པ། ། གསུང་གི་རྡོ་རྗེ་མཛད་དུ་གསོལ། །
བླ་མའི་མགྲིན་པའི་གསུང་རྡོ་རྗེ་ལས་གསུང་རྡོ་རྗེ་པདྨ་དང་། དྲིལ་བུ་འཛིན་པ་གཅིག་ཕྱེ་སྟེ། ཁྱེད་རང་རྣམས་ཀྱི་མགྲིན་པའི་པདྨའི་སྟེང་དུ་བྱོན་པའི་མོས་པ་མཛོད། མགྲིན་པར་རྡོ་རྗེ་བཞག་སྟེ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུང་བསྒོམ་པས། ། དེང་བདག་བྱིན་གྱིས་རླབས་ནས་ཀྱང་། ། གསུང་གི་རྡོ་རྗེ་མཛད་དུ་གསོལ། ། ཝཀ་སིདྡྷི་ཨཱཿ གསུང་གི་དབང་ཐོབ་པའི་མོས་པ་མཛོད།
དེའི་དམ་ཚིག་ཏུ་འབྱུང་བའི་སྒྲ་ཅི་སྨྲ་ཅི་བརྗོད། སྔགས་སྒྲ་ལ་སོགས་པ་ཡི་དམ་གྱི་སྙིང་པོར་བསྒོམ་དགོས་སོ། ། ཐུགས་ཀྱི་དབང་གི་ཆེད་དུ་གསོལ་བ་འདེབས་པ་འདིའི་རྗེས་ཟློས་མཛོད། དཔལ་ལྡན་རྡོ་རྗེ་ཐུགས་འཆང་བ། ། རྡོ་རྗེ་མི་ཕྱེད་ཐུགས་དང་ལྡན། ། དེང་བདག་སངས་རྒྱས་ཐུགས་འཛིན་པ། ། ཐུགས་ཀྱི་རྡོ་རྗེ་མཛད་དུ་གསོལ། ། བླ་མའི་ཐུགས་རྡོ་རྗེ་ལས་ཐུགས་རྡོ་རྗེ་སྔོན་པོ་རྡོ་རྗེ་དང་དྲིལ་བུ་འཛིན་པ་གཅིག་ཕྱེ་སྟེ། ཁྱེད་རང་རྣམས་ཀྱི་སྙིང་གར་ཉི་མའི་སྟེང་དུ་བྱོན་པའི་མོས་པ་མཛོད། སྙིང་གར་རྡོ་རྗེ་བཞག་སྟེ།
ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་ཐུགས་དང་ལྡན། ། དེང་བདག་བྱིན་གྱིས་རླབས་ནས་ཀྱང་། ། ཐུགས་ཀྱི་རྡོ་རྗེ་མཛད་དུ་གསོལ། ། ཙིཏྟ་སིདྡྷི་ཧཱུྃ། ཐུགས་ཀྱི་དབང་ཐོབ་པའི་མོས་པ་མཛོད། དེའི་དམ་ཚིག་ཏུ་རང་གི་ཅི་རྒྱུ་ཅི་དྲན་ཐམས་ཅད་ཐུགས་རྣམ་པར་མི་རྟོག་པའི་ལྷའི་ཐུགས་ཡིན་སྙམ་དུ་བསྒོམ་དགོས་སོ། ། དེ་ལྟར་ཐ་མལ་གྱི་ལུས་ངག་ཡིད་གསུམ་དག་ནས་རྒྱལ་བའི་སྐུ་གསུང་ཐུགས་ཀྱི་རང་བཞིན་དུ་གྱུར་པ་དེ་ཉིད་མཆོད་པའི་འོས་ཡིན་ཏེ། དཔེར་ན་ཟླ་བ་ཉ་བ་ལ་ཚེས་མི་ཟེར་བར། ཚེས་གཅིག་གམ་གཉིས་ལ་ཟེར་བ་བཞིན།
འོད་སྲུང་གིས་ཞུས་པའི་མདོ་ལས། ཟླ་བ་ཚེས་པ་ལ་ཕྱག་བྱའི། ཉ་བ་ལ་མ་ཡིན་ནོ། ། དེ་བཞིན་དུ་གང་དང་གང་ལ་དད་པའི་བྱང་ཆུབ་སེམས་དཔའ་ལ་ཕྱག་བྱ་ཡི། དེ་བཞིན་གཤེགས་པ་ལ་ནི་མ་ཡིན་ནོ། ། དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་ལས་དེ་བཞིན་གཤེགས་པ་འབྱུང་བའི་ཕྱིར་རོ། ། ཞེས་གསུངས་པས། དེ་ཉིད་ལ་མཆོད་པ་འབུལ་བ་ནི། གཙང་ཞིང་གཙང་མར་སྦྱར་བ་ཡི། །
ལྷ་རྫས་དམ་པའི་མཆོད་ཡོན་འདི། ། ཞེས་སོགས་སམ་ཡང་ན། མཆོད་ཡོན་ཞབས་བསིལ་མེ་ཏོག་དང་། ། བདུག་སྤོས་སྣང་གསལ་ཞུ་རྟོག་སྒྲ། ། ཞལ་ཟས་དྲི་མཆོག་འདི་རྣམས་ཀྱིས། ། སྐུ་གསུང་ཐུགས་ཀྱི་ལྷ་ཚོགས་ལ། ། མཆོད་པར་འབུལ་ལོ་བཞེས་སུ་གསོལ། ། ཨོཾ་ན་མཿསརྦ་ཏ་ཐཱ་ག་ཏ་ཀཱ་ཡ་ཝཀྐ་ཙིཏྟ་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། པཱདྱཾ། པུཥྤཾ།
དྷཱུ་པཾ། ཨཱ་ལོ་ཀེ གནྡྷེ། ནཻ་ཝི་དྱ། ཤཔྡ་ཨཱཿཧཱུྃ། རོལ་ཆེན་བྱའོ། ། དེ་ནས་ཉེས་དམིགས་ཀྱི་སྒོ་ནས་དམ་ལ་བཞག་པ་ནི། ལས་བུམ་གྱི་ཆུ་བྱིན་ཏེ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་ཉམས་ན་བསྲེག་པར་བྱེད། །
རྡོ་རྗེ་ཁྲོ་བོ་ཆེན་པོར་འགྱུར། ། རྡོ་རྗེ་བདུད་རྩིའི་ཆུ་ཐུངས་ཤིག ། ཨོཾ་བཛྲ་ཨུ་ཐ་ཀ་ཧཱུྃ། དེ་རིང་ཕྱིན་ཆད་དམ་ཚིག་མ་ཉམས་པར་གྱིས་ཤིག གལ་ཏེ་དམ་ཚིག་ཉམས་པར་གྱུར་ན། ཆུ་འདི་ཉིད་དམྱལ་བའི་ཁྲོ་ཆུར་གྱུར་ཏོ། ། ཕན་ཡོན་གྱི་སྒོ་ནས་དམ་ལ་བཞག་པ་ནི། བདུད་རྩི་བྱིན་ཏེ། དེ་ལྟ་བས་ན་བུ་ཁྱོད་ཀྱིས། ། དམ་ཚིག་འདི་ནི་བསྲུང་བར་བྱ། །
དམ་ཚིག་བསྲུང་ན་དངོས་གྲུབ་འབྱུང་། ། རྡོ་རྗེ་བདུད་རྩིའི་ཆུ་ཐུངས་ཤིག ། ཨོཾ་བཛྲ་ཨུ་ཏ་ཀ་ཋ་ཋ་ཋ། ཞེས་བདུད་རྩི་ལྕེ་ལ་བཞག དམ་ཚིག་བསྲུང་བར་གྱུར་ན། བདུད་རྩི་འདི་ཉིད་ཡེ་ཤེས་ཀྱི་ཁྲོ་བོ་དབང་ཆེན་དུ་གྱུར་ནས། འདི་དང་ཕྱི་མའི་འདྲེན་པ་བྱེད་པར་འགྱུར་ཞིང་། རིགས་འཛིན་ཐོབ་པར་འགྱུར་རོ། ། གསང་བར་གདམས་པ་ནི། སྙིང་གར་རྡོ་རྗེ་བཞག་སྟེ།
སངས་རྒྱས་ཀུན་གྱི་གསང་བ་འདི། ། དམ་ཉམས་མ་འདྲེས་མེད་པ་ལ། ། ནམ་ཡང་སྨྲ་བར་མི་བྱ་འོ། ། བག་མེད་སྨྲས་ན་ཉམས་པར་འགྱུར། ། ཨོཾ་བཛྲ་སཏྭ་ཧཱུྃ། དེ་ཡང་འདི་ལྟ་བུའི་དབང་དང་སྒྲུབ་ཐབས་ཟབ་མོ་འདི་དམ་ཉམས་ཁོ་ནར་གྱུར་པ་རྣམས་ཀྱི་མདུན་དུ་སྨྲ་བར་མི་བྱའོ། ། བླ་མའི་བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་སྟེ། ཐེག་པ་ཆེན་པོ་སྟོན་བྱེད་པའི། ། ང་ལ་བརྙས་དང་སྨད་མི་བྱ། །
སྐུ་གསུང་ཐུགས་སུ་རྟག་གནས་ནས། ། མ་ལུས་སེམས་ཅན་དོན་གྱིས་ཤིག ། བླ་མའི་བཀའ་མཉན་པས་ང་ལ་ཡང་བརྙས་པ་བྱར་མི་རུང་ཞིང་། ངས་ཇི་ལྟར་བསྒོ་བ་བཞིན་བྱ་དགོས་སོ། ། ཞེས་དམ་ལ་བཞག་ནས། ཡེ་ཤེས་དབབ་པའི་ཕྱིར་དུ་བླ་མ་ལ་མོས་གུས་བརྟན་པོ་དང་ལྡན་པས་མཎྜལ་འབུལ་བ་ཞུ། ཞེས་དང་། མཎྜལ་རི་རབ་གླིང་བཞི་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་གང་ཡང་མ་ཚང་བ་མེད་པ་འདི་ཉིད་བླ་མ་དང་པདྨ་དབང་ཆེན་གྱི་དཀྱིལ་འཁོར་ཐ་མི་དད་པ་ལ་དངོས་གཞིའི་ཡེ་ཤེས་དབབ་པ་ཞུ་བའི་ཡོན་དུ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ།
དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག དཔལ་པདྨ་དབང་ཆེན་བདག་ལ་དབབ་ཏུ་གསོལ། དེ་ལྟར་གསོལ་བ་བཏབ་ནས་ཁྱེད་རང་རྣམས་ཀྱིས་དངོས་སུ་བྱ་བའམ་བསམ་ཀྱང་རུང་སྟེ། ཧོབ་ལངས་ཏེ། སྤྱི་བོར་ཐལ་མོ་སྦྱར། གཡང་ལུགས་ཤུས་རྟིང་པ་བཏེགས་ཏེ་རྐང་པའི་བྲང་ལ་ལུས་ཀྱི་ལྕིད་ཡོང་བར་བྱས་པའི་མོས་པ་མཛོད་ལ་དམིགས་པ་འདི་བཞིན་དུ་མཛོད། སྔར་བསྒོམ་པ་ལྟར་གྱི་དབང་ཆེན་དུ་གསལ་བའི་ངང་ལས་འོག་མིན་ནམ། བདེ་བ་ཅན་ནས། ཁྲོ་བོ་དབང་ཆེན་བྱང་ཆུབ་སེམས་དཔའི་ཚོགས་དང་བཅས་པ་ཆེ་བ་རི་རབ་ཙམ།
ཆུང་བ་ཡུངས་འབྲུ་ཙམ་དཔག་ཏུ་མེད་པ་སྟེང་ནས་ཆར་བཞིན་དུ་བབས། འོག་ནས་ན་བུན་ལྟར་འཁྲིགས། ཕྱོགས་བཅུ་ནས་ཁ་བ་བུ་ཡུག་ཚུབ་པ་ལྟར་བྱོན་ཏེ། ཁྱེད་རང་རྣམས་ལ་ཐིམ་པའི་མོས་པ་མཛོད་ཅིག ཅེས་བརྗོད་ལ་གུ་གུལ་གྱི་དུད་པས་བདུག་ཅིང་། ཌཱ་དྲིལ་རོལ་མོའི་སྒྲ་དྲག་ཏུ་བྱས་ལ། ཨོཾ་ཨེ་ཧཱ་ཧི་བྷ་ག་ཝན་མཧཱ་ཀ་རུ་ཎི་ཀ་ཏྲི་ཤ་ཧོ། ས་མ་ཡ་ཛཿས་མ་ཡ་སཏྭཾ། ཛཿཧཱུྃ་བཾ་ཧོཿ བཛྲ་ཛྙཱ་ན་ཨཱ་བེ་ཤ་ཡ་ཨཱཿ
ཞེས་བརྗོད་དོ། ། ཡང་འོག་མིན་ནམ། བདེ་བ་ཅན་ནས་ཧྲཱིཿ བཛྲ་ཀྲོ་དྷ་ཧ་ཡཾ་གྲྀ་ཝ་ཧཱུ་ལུ་ཧཱུ་ལུ་ཧཱུྃ་ཕཊ། ཞེས་པ་ལ་སོགས་པའི་སྔགས་ཀྱི་ཡི་གེ་སྒྲ་དང་བཅས་པ་མགྲིན་པའི་གནས་སུ་ཐིམ་པའི་དམིགས་པ་མཛོད་ཅིག ཅེས་བརྗོད་ལ་སྔར་ལྟར་རོལ་མོ་བྱའོ། ། ཡང་ཕྱི་ནང་ཆོས་ཐམས་ཅད་ལ་མངོན་པར་ཞེན་པ་དང་བྲལ་བའི་ངང་ལས་རྨི་ལམ་སྒྱུ་མ་ལྟ་བུ་རང་བཞིན་མེད་པར་ཤེས་པའི་རྟོགས་པ་བརྟན་པོར་བསྐྱེད་ལ། བློ་ལྷོད་གློད་ལ་མ་ཡེངས་པའི་ངང་དུ་ཅུང་ཟད་མཉམ་པར་འཇོག་པར་ཞུ་ཞེས་བརྗོད། ཡེ་ཤེས་བབས་པའི་རྟགས་ནི། རྟ་མཆོག་རོལ་པ་ལས།
སྐུ་ཡི་ཡེ་ཤེས་ཕྱོགས་བཅུར་གཡོ། ། གསུང་གི་ཡེ་ཤེས་སྔགས་བརྗོད་ཅིང་། ། ཐུགས་ཀྱི་ཡེ་ཤེས་མངོན་ཤེས་གསལ། ། ཞེས་པ་ལྟར་ཡེ་ཤེས་དབབ་པའི་རྟགས་ཅི་རིགས་པ་འབྱུང་བས་ན་ཕག་སྙིང་འདོད་པའམ། སྨྲ་སྙིང་འདོད་པའམ། རྒོད་སྙིང་འདོད་པ་ལ་སོགས་པ་ཅི་བྱུང་ཆེད་དུ་མི་སྒྲུབ། ཆེད་དུ་མི་འགེགས། ཤེས་པ་རྟེན་མེད་དུ་བཞག་གོ ། དེ་ཉིད་བརྟན་པར་བྱ་བའི་ཕྱིར་དུ་སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ། སུ་པྲ་ཏིཥྛ་བཛྲ་ཡེ་སྭཱ་ཧཱ།
དེ་ལྟར་བརྟན་པར་བྱས་ནས། མེ་ཏོག་དོར་བ་ནི། སྲིན་ལག་ལ་དཀྲིས་པའི་མེ་ཏོག་རྣམས་སོར་མོ་སྦུག་མོར་བཤིབ་པའི་ནང་དུ་བཅུག་སྟེ། རྡོ་རྗེ་སློབ་དཔོན་དང་དཀྱིལ་འཁོར་གྱི་མདུན་དུ་འོངས་ལ། དཀྱིལ་འཁོར་གྱི་གཙོ་བོའི་དབུའི་གཙུག་ཏུ་ཕུལ་བར་མོས་པར་མཛོད་ལ་འདིའི་རྗེས་ཟློས་མཛོད། མེ་ཏོག་ལ་སོགས་རིན་ཆེན་ཕྲེང་། ། སྔོན་ཚེ་ཡེ་ཤེས་བརྙེས་པའི་ལྷ། ། ཐུགས་ཀྱིས་གནང་བར་དགོངས་ནས་ཀྱང་། ། གང་ཡིན་དེ་ལ་དབབ་ཏུ་གསོལ། ། ཨོཾ་པྲ་ཏཱིཙྪ་བཛྲ་ཧོཿ
མེ་ཏོག་དོར་ཏེ་བྱིན་གྱིས་རླབས་པའི་ཕྱིར། མེ་ཏོག་སློབ་མའི་སྤྱི་བོར་བཞག་ལ། ཨི་མཾ་སཏྭ་མཧཱ་བ་ལ་ཧྲཱིཿབཛྲ་ཀྲོ་ཏ། མིག་གཉིས་སུ། ཨོཾ་རེ་རེ་བསྒོམ་མཛོད། ཨོཾ། ཕྱོགས་བཅུའི་སངས་རྒྱས་ཐམས་ཅད་ཀྱིས། ། ཁྱོད་ཀྱི་མིག་འབྱེད་རྩོམ་པར་མཛད། ། མ་རིག་སྒྲིབ་པ་བསལ་བྱས་ནས། ། པདྨའི་སྤྱན་བཟང་དྲི་མ་མེད། །
ཨོཾ་པདྨ་ཙཀྵུ་ཛྙཱ་ན་པྲ་བེ་ཤ་ཡ་ཕཊ། ཞེས་པས་གདོང་གཡོགས་དབྱེ། མེ་ཏོག་གང་ལ་ཕོག་པའི་རིགས་ཀྱི་གསང་མཚན་བཏགས་ཏེ། སྐྱེས་པ་བུད་མེད་ཀྱི་བྱེ་བྲག་གིས། པདྨ་རྒྱལ་པོ་རྩལ། པདྨ་དབྱིངས་ཕྱུག་རྩལ། ཞེས་སོགས་བཏགས་ལ་ཁྱེད་རྣམས་ཀྱི་མིང་ལ་དེང་ཕྱིན་ཆད་འདི་དང་འདི་བྱ་བ་ཡིན་ནོ་ཞེས་བརྗོད། ངོས་སུ་དོར་ཞིང་སོ་སོ་ལ་ཕོག་པ་ཡིན་ན་འདི་བཞིན་དང་། འབུལ་བའི་སྟངས་ཀ་དང་གཙོ་བོ་ཡབ་ཡུམ་ལ་ཕོག་པའི་མོས་པ་བྱས་པ་ཡིན་ན་མིང་གཉིས་པོ་དེ་ཁོ་ན་བཏགས་སོ། ། དཀྱིལ་འཁོར་བསྟན་པ་ནི།
བླ་མའི་ཕྱག་ཏུ་དབྱུག་ཐོའམ་རྡོ་རྗེ་བཟུང་ལ། ལེགས་པར་ལྟོས་ཤིག་བློ་གྲོས་ཆེ། ། སྔོན་གྱི་རྒྱལ་བ་ལ་སོགས་པ། ། གསང་སྔགས་གསུམ་པའི་དཀྱིལ་འཁོར་འདི། ། ལེགས་པར་ཞུགས་ཏེ་གྲུབ་པ་ཡིན། ། མེ་ཏོག་གང་ལ་ཕོག་པ་ཡི། ། ལྷ་དེ་རིགས་ཀྱི་ཡི་དམ་ཡིན། ། གཞལ་ཡས་གྲུ་བཞིར་འབྱུང་བ་ནི། ། ཚད་མེད་བཞི་རྣམས་དག་པའི་རྟགས། ། སྒོ་བཞི་དྲན་པ་ཉེར་བཞག་བཞི། །
རྣམ་པར་དག་པའི་རྟགས་ཡིན་ནོ། ། དྲྭ་བ་དྲྭ་ཕྱེད་བརྒྱན་པ་ནི། ། ཉོན་མོངས་ཆེ་ཆུང་རྣམ་དག་གོ ། ཀ་བ་བརྒྱད་ཀྱིས་དབུར་བརྒྱན་པ། ། འཕགས་ལམ་བརྒྱད་པོ་རྣམ་དག་རྟགས། ། རིན་ཆེན་ཕ་གུ་ལ་སོགས་རྒྱན། ། ཚུལ་ཁྲིམས་རྣམ་པར་དག་པའི་རྟགས། ། འདོད་པའི་ལྷ་མོས་རྒྱན་པ་ནི། ། གཟུགས་སྒྲ་དྲི་རོ་རྣམ་དག་རྟགས། ། རྡོ་རྗེ་རྭ་བས་བསྐོར་བ་ནི། །
ཆོས་ཀྱི་འཁོར་ལོ་བསྐོར་བའི་རྟགས། ། རི་དྭགས་ཤ་རས་བརྒྱན་པ་ནི། ། བྱང་ཆུབ་སེམས་དཔས་བསྐོར་བའི་རྟགས། ། རིན་ཆེན་ལྔ་ལས་འགྲུབ་པ་ནི། ། ཉོན་མོངས་ལྔ་རྣམས་དག་པ་དང་། ། ཡེ་ཤེས་ལྔ་ལས་གྲུབ་པའི་རྟགས། ། ཐོད་པའི་ཕྲེང་བས་བསྐོར་བ་ནི། ། ང་དང་བདག་འཛིན་བྲལ་བའི་རྟགས། ། ཞེས་པ་སྟེ། དེ་ཡང་སའི་ཁམས་རྣམ་པར་དག་ཅིང་བྱམས་པ་ཚད་མེད་པའི་སྒོ་ནས་ཞི་བའི་ལས་མཛད་པ་ནི།
ཤར་སྒོར་རྡོ་རྗེ་ལྕགས་ཀྱུ་མ། ཆུའི་ཁམས་རྣམ་པར་དག་ཅིང་སྙིང་རྗེ་ཚད་མེད་པའི་སྒོ་ནས་རྒྱས་པའི་ལས་མཛད་པ་ནི། ལྷོ་སྒོར་རྡོ་རྗེ་ཞགས་པ་མ། མེའི་ཁམས་རྣམ་པར་དག་ཅིང་དགའ་བ་ཚད་མེད་པའི་སྒོ་ནས་དབང་གི་ལས་མཛད་པ་ནི། ནུབ་སྒོར་རྡོ་རྗེ་ལྕགས་སྒྲོག་མ། རླུང་གི་ཁམས་རྣམ་པར་དག་ཅིང་བཏང་སྙོམས་ཚད་མེད་པའི་སྒོ་ནས་དྲག་པོའི་ལས་མཛད་པ་ནི། བྱང་སྒོར་རྡོ་རྗེ་དྲིལ་བུ་མ། གཟུགས་ཀྱི་ཕུང་པོ་དང་ཉོན་མོངས་པ་གཏི་མུག་གནས་སུ་དག་ཅིང་། མེ་ལོང་ལྟ་བུའི་ཡེ་ཤེས་ཀྱི་ངོ་བོ་ཤར་རྩིབས་ལ་རྡོ་རྗེ་དབང་ཆེན། ཚོར་བའི་ཕུང་པོ་དང་ཉོན་མོངས་པ་ང་རྒྱལ་དང་སེར་སྣ་གནས་སུ་དག་ཅིང་།
མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་ལྷོ་རྩིབས་ལ་རིན་ཆེན་དབང་ཆེན། འདུ་ཤེས་ཀྱི་ཕུང་པོ་དང་ཉོན་མོངས་པ་འདོད་ཆགས་གནས་སུ་དག་ཅིང་། སོ་སོར་རྟོག་པའི་ཡེ་ཤེས་ཀྱི་ངོ་བོ་ནུབ་རྩིབས་ལ་པདྨ་དབང་ཆེན། འདུ་བྱེད་ཀྱི་ཕུང་པོ་དང་ཉོན་མོངས་པ་ཕྲག་དོག་གནས་སུ་དག་ཅིང་། བྱ་གྲུབ་ཡེ་ཤེས་ཀྱི་ངོ་བོ་བྱང་རྩིབས་ལ་ཕྲིན་ལས་དབང་ཆེན། འདོད་ཆགས་རྣམ་པར་དག་ཅིང་དགའ་བ་བཞིའི་ཡེ་ཤེས་ཀྱི་ངོ་བོ་སངས་རྒྱས་ཐམས་ཅད་བསྐྱེད་པ་ནི་ཡུམ་པདྨ་གར་གྱི་དབང་ཕྱུག་མ། རྣམ་ཤེས་ཀྱི་ཕུང་པོ་དང་ཉོན་མོངས་པ་ཞེ་སྡང་གནས་སུ་དག་ཅིང་། ཆོས་དབྱིངས་ཡེ་ཤེས་ཀྱི་ངོ་བོ་གཙོ་བོ་བཅོམ་ལྡན་འདས་པདྨ་རྟ་མཆོག་དབང་གི་རྒྱལ་པོ་ཞེས་བྱ་བ་ཡིན་ཏེ། དེ་རྣམས་ཀྱང་ཐམས་ཅད་མཁྱེན་པའི་ཡེ་ཤེས་ཀྱི་སྣང་བ་གཅིག་ཉིད་ཀྱི་ཆོ་འཕྲུལ་ཡིན་པས་ན་བཟང་ངན་ལ་སོགས་པ་གང་ཡང་མེད་མོད། འོན་ཀྱང་ཁྱོད་ཀྱི་སྐྱེ་བ་སྔ་མའི་ལྷ་བསྐལ་མེ་ཏོག་ཕོག་པའི་ལྷ་ནི་བཅོམ་ལྡན་འདས་འདི་ཉིད་དོ། །
ཞེས་སོགས་ཡི་དམ་གང་ཡིན་ངོས་བསྟན་ནོ། ། ལྷ་བསྒོམ་པ་དང་སྔགས་བཟླས་པའི་རྗེས་གནང་ནི། བདག་ཉིད་ལྷ་དང་མཉམ་སྦྱོར་ན། ། ཡོན་ཏན་ཆུང་ཡང་འགྲུབ་པར་འགྱུར། ། ལྷ་སྤངས་དགེ་སྤྱོད་དོན་མེད་ཡིན། ། དད་མེད་རྣམས་ནི་ཕུང་པར་འགྱུར། ། ཞེས་གསུངས་པས་དམིགས་པ་འདི་བཞིན་དུ་མཛོད། སློབ་དཔོན་དབང་ཆེན་དུ་གསལ་བའི་ཐུགས་ཀ་ནས་སྔགས་ཕྲེང་འཐོན། ཁྱེད་རང་རྣམས་དབང་ཆེན་དུ་གསལ་བའི་སྙིང་གར་སྔགས་ཕྲེང་འཁོད་པའི་མོས་པ་མཛོད་ལ། སྔགས་འདིའི་རྗེས་ཟློས་ལན་གསུམ་མཛོད།
ཧྲཱིཿབཛྲ་ཀྲོ་ཏ་ཧ་ཡ་གྲྀ་བ་སོགས་ལན་གསུམ་གྱི་རྗེས་ཟློས་བྱེད་དུ་གཞུག དེ་ནས་གཞན་ལ་གསང་བར་གདམས་པ་དང་རྗེས་གནང་ནི། གསང་བ་སྙིང་པོ་ལས། གསང་སྔགས་གསང་ཞེས་བྱ་བ་ནི། ། ཆོས་ལ་སྐྱོན་ཡོད་མ་ཡིན་ཏེ། ། བློ་ཆུང་ཐེག་པ་དམན་ལ་གསང་། ། སྐལ་ལྡན་རྣམས་ཀྱི་སྨན་ཡིན་ཏེ། ། སྐལ་མེད་རྣམས་ལ་དུག་ཏུ་འགྱུར། ། ཐབས་དང་ཤེས་རབ་གཉིས་མེད་པའི། ། རྟག་ཏུ་གོས་པ་མེད་གྱིས་ལ། །
འདོད་པའི་ཡོན་ཏན་ལྔ་ལ་སྤྱོད། ། བྱ་འམ་མི་བྱ་ཅུང་ཟད་མེད། ། སེམས་ནི་ཐེག་པར་རབ་ངེས་ན། ། ཉོན་མོངས་འདོད་པ་ཀུན་སྤྱོད་ཀྱང་། ། པདྨ་ལ་ནི་འདམ་བཞིན་དུ། ། ཚུལ་ཁྲིམས་སྡོམ་པ་ཕུན་སུམ་ཚོགས། ། ཞེས་གསུངས་པས། སེམས་བསྐྱེད་རྫོགས་ཟབ་མོ་དང་ལྡན་པའི་ངང་ནས་འདོད་ཡོན་ལྔ་ལ་ལོངས་སྤྱད་ཀྱང་ཉོན་མོངས་པས་མ་གོས་པ་རྗེས་སུ་གནང་ཞིང་སྣོད་མ་ཡིན་པ་རྣམས་ལ་གསང་བར་གདམས་པའོ། ། དེ་ཡན་ཆད་ཀྱིས་འཇུག་པའི་ཆོས་འཁོར་དང་བཅས་པ་སོང་ནས། དངོས་གཞི་དབང་བསྐུར་བ་ལ།
སློབ་དཔོན་པདྨས་མཛད་པའི་དབང་གཞུང་ལས། དབང་ལ་རྣམ་པ་གསུམ་ཡིན་ཏེ། ། ཡོན་དབུལ་གསོལ་བཏབ་དབང་བསྐུར་རོ། ། ཞེས་གསུངས་པ་ལྟར། དང་པོ་ཡོན་དབུལ་བ་ནི། གསང་བ་སྙིང་པོ་ལས། རྒྱལ་སྲིད་དང་ནི་རང་གི་ལུས། ། བུ་དང་ཆུང་མ་ནོར་གྱི་དབྱིག ། རབ་ཏུ་གཅེས་པའི་ཡིད་འཐད་དབུལ། ། ཞེས་གསུངས་པས་དབང་གི་དངོས་གཞི་ཞུ་བའི་ཡོན་དུ་མཎྜལ་འབུལ་བར་ཞུ།
ཞེས་དང་། མཎྜལ་རི་རབ་གླིང་བཞི་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་གང་ཡང་མ་ཚང་བ་མེད་པ་འདི་ཉིད། བླ་མ་དང་པདྨ་དབང་ཆེན་གྱི་དཀྱིལ་འཁོར་ཐ་མི་དད་པ་ལ་སྐུ་བུམ་པའི་དབང་བསྐུར་ཞུ་བའི་ཡོན་དུ་འབུལ་བར་བགྱིའོ། ། ཐུགས་རྗེ་འགྲོ་བའི་དོན་དུ་བཞེས་པ་དང་། བཞེས་ནས་བྱིན་གྱིས་བརླབ་ཏུ་གསོལ། གཉིས་པ་གསོལ་བ་བཏབ་པ་ནི། དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཨ་ལ་ལ་སྟེ་དམ་ཚིག་སྐོང་། ། ཨ་ལ་ལ་སྟེ་དངོས་གྲུབ་སྩོལ། ། བྱང་ཆུབ་རྡོ་རྗེ་སངས་རྒྱས་ལ། །
མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་དྲང་བའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། དེ་ལྟར་གསོལ་བ་བཏབ་ནས། གསུམ་པ་དབང་བསྐུར་བ་ལ། སློབ་དཔོན་པདྨས་དབང་གཞུང་ལས། དབང་བསྐུར་རྣམ་པ་བཞི་པོ་ནི། ། ཁྲག་འཐུང་ལྷ་ལྔའི་བུམ་དབང་སྦྱིན། ། ངག་སྨིན་བྱ་ཕྱིར་གསང་དབང་བསྐུར། ། ཡིད་སྨིན་ཤེས་རབ་ཡེ་ཤེས་དབང་། །
བཞི་པ་བརྗོད་དུ་མེད་པ་སྟེ། ། ཚིག་ཙམ་གྱིས་ནི་བསྐུར་བར་བྱ། ། ཞེས་པ་ལྟར། བུམ་དབང་ལུས་ལ་བསྐུར་བ་ལྷ་ཡི་དབང་། གསང་དབང་ངག་ལ་བསྐུར་བ་སྔགས་ཀྱི་དབང་། ཤེས་རབ་ཡེ་ཤེས་སེམས་ལ་བསྐུར་བ་ཆོས་ཀྱི་དབང་། བཞི་པ་ལུས་ངག་ཡིད་གསུམ་ལ་བསྐུར་བ་བདེ་བ་ཆེན་པོའི་དབང་ངོ་། ། དང་པོ་ནི། ཁྲག་འཐུང་ལྷ་ལྔའི་བུམ་དབང་སྦྱིན། ། མཐུ་རྩལ་བསྐྱེད་ཕྱིར་ལྷ་དབང་བསྐུར། །
རྗེས་གནང་དུར་ཁྲོད་ཆས་བརྒྱད་སྦྱིན། ། བརྟན་བྱེད་གཏོར་མའི་དབང་དང་བཞི། ། ཞེས་པ་ལྟར། དང་པོ་ཁྲག་འཐུང་ལྷ་ལྔའི་བུམ་དབང་སྦྱིན་པའི་རྫས་ནི། ཁྲག་འཐུང་ལྷ་དགུ་ཞུ་བ་ལས་བྱུང་བའི་བྱང་ཆུབ་སེམས་ཀྱི་ཆུ་རྒྱུན་གྱིས་བསྐུར་བ་ཡིན་ལ། བསྐུར་མཁན་ནི། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་ཀྱིས་བསྐུར། བསྐུར་བ་ནི་སློབ་མའི་གནས་ལྔར་བསྐུར་བ་བྱེད་པ་ལགས། དེ་ལྟ་བུའི་དབང་བསྐུར་བ་ལ་ཕན་ཡོན་ཇི་ཙམ་ཡོད་སྙམ་ན། སྐུ་ལྔ་ཡེ་ཤེས་ལྔ།
རིགས་ལྔ་ལ་སོགས་པའི་གོ་འཕང་ཐོབ་པ་ལ། ཉོན་མོངས་པ་ལྔའི་དྲི་མ་སྦྱོང་བ་ལ། ལམ་བསྒོམ་པ་ལ་དངོས་གྲུབ་ཀྱི་སྐལ་བ་སྟེར་བ་ལ་མཆོག་བཅོམ་ལྡན་འདས་པདྨ་དབང་ཆེན་གྱི་གོ་འཕང་ལ་འཇོག་པ་ལ་དབང་བའི་ཕྱིར། དབང་ཞེས་གསུང་ངོ་། ། ཡང་། ཕྱི་རོལ་ཉིད་དང་ནང་དང་ནི། ། རྒྱུ་དང་འབྲས་བུའི་བསྲེ་བ་དང་། ། སྐུ་བཞིའི་ས་བོན་གདབ་པའི་ཕྱིར། ། རྒྱུད་ཀུན་ལ་ནི་དབང་རབ་བསྔགས། ། ཞེས་གསུངས་པ་ལྟར།
ལས་དང་སྐལ་བར་ལྡན་པའི་གང་ཟག་གི་རྒྱུད་ལ་དབང་རྣམ་པ་གཅིག་བསྐུར་ནས། རྡོ་རྗེ་ཐེག་པའི་ལམ་ཚུལ་བཞིན་དུ་བསྒོམ་ན། རབ་ཚེ་འདིར་སངས་རྒྱས་པར་གསུངས་ཏེ། གསང་བ་འདུས་པ་ལས། འདི་ཡི་ཆོས་ཀྱི་བདག་ཉིད་ཆེ། ། སྐུ་གསུམ་མི་ཕྱེད་ལས་བྱུང་བ། ། ཡེ་ཤེས་རྒྱ་མཚོས་རྣམ་པར་བརྒྱན། ། ཚེ་འདི་ཉིད་ལ་འགྲུབ་པར་འགྱུར། ། འབྲིང་ནས་བར་དོར་འགྲུབ་གསུངས་ཏེ། ། ཡང་ན་ལུས་འདི་སྤངས་མ་ཐག །
བརྩོན་པ་མི་ལྡན་པས་ཀྱང་འགྲུབ། ། ཅེས་གསུངས། ཐ་མས་ཀྱང་སྐྱེ་བ་བདུན་ནས་འགྲུབ་པར་གསུངས་ཏེ། གསང་བའི་མཛོད་ལས། དབང་བསྐུར་ཡང་དག་སྦྱིན་ལྡན་ན། ། སྐྱེ་ཞིང་སྐྱེ་བར་དབང་བསྐུར་འགྱུར། ། དེ་ཡིས་སྐྱེ་བ་བདུན་ན་ནི། ། མ་བསྒོམས་པར་ཡང་དངོས་གྲུབ་ཐོབ། ། ཅེས་གསུངས། ཤིན་ཏུ་ཐ་མས་ཀྱང་སྐྱེ་བ་བཅུ་དྲུག་ནས་འགྲུབ་པར་གསུངས་ཏེ།
སློབ་དཔོན་པདྨས་དམ་ཚིག་ལྔ་པ་ལས། གལ་ཏེ་ལྟུང་བ་མེད་གྱུར་ན། ། སྐྱེ་བ་བཅུ་དྲུག་དག་ལ་འགྲུབ། ། ཅེས་གསུངས་པས་ཕན་ཡོན་དེ་ལྟ་བུ་ཡོད་པ་ལགས། དབང་མ་ཐོབ་པ་ལ་ཉེས་དམིགས་ཇི་ཙམ་ཡོད་བསམ་ན། སངས་རྒྱས་ཐོད་པའི་རྒྱུད་ལས། དཔེར་ན་པི་ཝཾ་སྦྱོར་ཚོགས་ཀུན། ། རྒྱུད་དང་བྲལ་ན་བརྡུང་མི་ནུས། ། དེ་བཞིན་དབང་བསྐུར་མེད་པ་ལ། ། དེ་ལ་མཆོག་གི་དངོས་གྲུབ་མེད། །
ཅེས་སོགས་ཉེས་པའང་མང་དུ་གསུངས་པས། དབང་ལ་ནན་ཏན་བསྐྱེད་དགོས་པར་གསུངས་ཏེ། དེའི་རྒྱུ་མཚན་བུམ་དབང་ལུས་ལ་བསྐུར་ནས་ལུས་ཀྱི་དྲི་མ་སྦྱངས་པས། ལུས་སྤྲུལ་པའི་སྐུར་སྟོན་ཅིང་དེ་ཉིད་ཐོབ་པའི་དགོས་པ་ཡོད། གསང་དབང་ངག་ལ་བསྐུར་ནས་ངག་གི་དྲི་མ་སྦྱངས་པས་ངག་ལོངས་སྤྱོད་རྫོགས་པའི་སྐུར་བྱིན་གྱིས་རློབ་ཅིང་། དེ་ཉིད་ཐོབ་པའི་དགོས་པ་ཡོད། ཤེས་རབ་ཡེ་ཤེས་སེམས་ལ་བསྐུར་ནས། སེམས་ཀྱི་དྲི་མ་སྦྱངས་པས། སེམས་ཆོས་སྐུར་བྱིན་གྱིས་རློབ་ཅིང་དེ་ཉིད་ཐོབ་པའི་དགོས་པ་ཡོད། ཚིག་དབང་སྒོ་གསུམ་ཀ་ལ་བསྐུར་ནས།
སྒོ་གསུམ་གྱི་དྲི་མ་སྦྱངས་པས་རླུང་ངོ་བོ་ཉིད་སྐུར་བྱིན་གྱིས་རློབ་ཅིང་། དེ་ཉིད་ཐོབ་པའི་དགོས་པ་ལ་སོགས་པ་མང་དུ་ཡོད་པས་དང་པོ་བུམ་དབང་བསྐུར་བ་ལྷའི་དབང་ནི། དེ་ནས་བླ་མ་དང་དཀྱིལ་འཁོར་གྱི་ལྷ་ཚོགས་ཐ་མི་དད་པས་བུམ་པ་ཁྱེད་རང་རྣམས་ཀྱི་སྤྱི་བོར་བཞག་པའི་མོས་པ་མཛོད། སངས་རྒྱས་རྣམས་ནི་ཐམས་ཅད་ཀྱིས། ། རྡོ་རྗེ་གསང་བ་གསུམ་ལས་བྱུང་། ། རྡོ་རྗེ་རིགས་ཀྱི་དབང་བསྐུར་བས། ། དབང་བསྐུར་དམ་པ་ཆེན་པོ་སྦྱིན། ། ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ་གིས་བུམ་པའི་ཆུ་བླུགས་པས་ཁྱེད་རང་རྣམས་ཀྱི་ཚེ་འཁོར་བ་ཐོག་མ་མེད་པ་ནས་ཞེ་སྡང་གིས་བསྐྱེད་པའི་སྡིག་སྒྲིབ་དང་གཟུང་འཛིན་གྱི་དྲི་མ་སྦྱངས། རྣམ་པར་ཤེས་པའི་ཕུང་པོ་དང་ཞེ་སྡང་གནས་གྱུར། ལུས་ཟག་པ་མེད་པའི་ཆུ་རྒྱུན་གྱིས་ཁེངས་ཏེ།
ལུས་དབང་ཆེན་དུ་གསལ་བར་བྱས། ཆུ་ཞབས་གྱེན་དུ་འཁྱིལ་བ་ལས། ཆོས་དབྱིངས་ཡེ་ཤེས་ཀྱི་ངོ་བོ་བཛྲ་ཧེ་རུ་ཀ་སྔོན་པོ་རྡོ་རྗེ་དང་དྲིལ་བུ་འཛིན་པས་དབུར་བརྒྱན། ཡང་བུམ་པ་དཔྲལ་བར་བཞག་སྟེ། སངས་རྒྱས་རྣམས་ནི་ཐམས་ཅད་ཀྱིས། ། འཁོར་ལོ་གསང་བ་གསུམ་ལས་བྱུང་། ། འཁོར་ལོ་རིགས་ཀྱི་དབང་བསྐུར་བས། ། དབང་བསྐུར་དམ་པ་ཆེན་པོ་སྦྱིན། ། ཨོཾ་བུདྡྷ་ཧེ་རུ་ཀ་ཨ་བྷི་ཥིཉྩ་ཧཱུྃ། བུམ་པའི་ཆུ་བླུགས་པས་ཚེ་འཁོར་བ་ཐོག་མ་མེད་པ་ནས་གཏི་མུག་གིས་བསྐྱེད་པའི་སྡིག་སྒྲིབ་དང་གཟུང་འཛིན་གྱི་དྲི་མ་སྦྱངས།
གཟུགས་ཀྱི་ཕུང་པོ་དང་གཏི་མུག་གནས་གྱུར། ལུས་ཟག་པ་མེད་པའི་ཆུ་རྒྱུན་གྱིས་ཁེངས་ཏེ། ལུས་དབང་ཆེན་དུ་གསལ་བར་བྱས། ཆུ་ཞབས་གྱེན་དུ་འཁྱིལ་བ་ལས། མེ་ལོང་ལྟ་བུའི་ཡེ་ཤེས་ཀྱི་ངོ་བོ་བུདྡྷ་ཧེ་རུ་ཀ་དཀར་པོ་འཁོར་ལོ་དང་དྲིལ་བུ་འཛིན་པས་དབུར་བརྒྱན། བུམ་པ་རྣ་ལྟག་གཡས་སུ་བཞག་སྟེ། སངས་རྒྱས་རྣམས་ནི་ཐམས་ཅད་ཀྱིས། ། རིན་ཆེན་གསང་བ་གསུམ་ལས་བྱུང་། ། རིན་ཆེན་རིགས་ཀྱི་དབང་བསྐུར་བས། ། དབང་བསྐུར་དམ་པ་ཆེན་པོ་སྦྱིན། །
སྭཱ་རཏྣ་ཧེ་རུ་ཀ་ཨ་བྷི་ཥིཉྩ་ཧཱུྃ། བུམ་པའི་ཆུ་བླུགས་པས། ཚེ་འཁོར་བ་ཐོག་མ་མེད་པ་ནས་ང་རྒྱལ་གྱིས་བསྐྱེད་པའི་སྡིག་སྒྲིབ་དང་། གཟུང་འཛིན་གྱི་དྲི་མ་སྦྱངས། ཚོར་བའི་ཕུང་པོ་དང་ང་རྒྱལ་གནས་འགྱུར། ལུས་ཟག་མེད་ཀྱི་ཆུ་རྒྱུན་གྱིས་ཁེངས་ཏེ། ལུས་དབང་ཆེན་དུ་གསལ་བར་བྱས། ཆུ་ཞབས་གྱེན་དུ་འཁྱིལ་བ་ལས། མཉམ་པ་ཉིད་ཀྱི་ཡེ་ཤེས་ཀྱི་ངོ་བོ་རཏྣ་ཧེ་རུ་ཀ་སེར་པོ་རིན་པོ་ཆེ་དང་དྲིལ་བུ་འཛིན་པས་དབུར་བརྒྱན། བུམ་པ་ལྟག་པར་བཞག་སྟེ།
སངས་རྒྱས་རྣམས་ནི་ཐམས་ཅད་ཀྱིས། ། པདྨ་གསང་བ་གསུམ་ལས་བྱུང་། ། པདྨ་རིགས་ཀྱི་དབང་བསྐུར་བས། ། དབང་བསྐུར་དམ་པ་ཆེན་པོ་སྦྱིན། ། ཨཱཿཔདྨ་ཧེ་རུ་ཀ་ཨ་བྷི་ཥིཉྩ་ཧཱུྃ། བུམ་པའི་ཆུ་བླུགས་པས་ཚེ་འཁོར་བ་ཐོག་མ་མེད་པ་ནས་འདོད་ཆགས་ཀྱིས་བསྐྱེད་པའི་སྡིག་སྒྲིབ་དང་གཟུང་འཛིན་གྱི་དྲི་མ་སྦྱངས། འདུ་ཤེས་ཀྱི་ཕུང་པོ་དང་འདོད་ཆགས་གནས་གྱུར། ལུས་ཟག་མེད་ཀྱི་ཆུ་རྒྱུན་གྱིས་ཁེངས་ཏེ། ལུས་དབང་ཆེན་དུ་གསལ་བར་བྱས། ཆུ་ཞབས་གྱེན་དུ་འཁྱིལ་བ་ལས།
སོ་སོར་རྟོག་པའི་ཡེ་ཤེས་ཀྱི་ངོ་བོ་པདྨ་ཧེ་རུ་ཀ་དམར་པོ་པདྨ་དང་དྲིལ་བུ་འཛིན་པས་དབུར་བརྒྱན། བུམ་པ་རྣ་ལྟག་གཡོན་དུ་བཞག་སྟེ། སངས་རྒྱས་རྣམས་ནི་ཐམས་ཅད་ཀྱིས། ། ལས་ཀྱི་གསང་བ་གསུམ་ལས་བྱུང་། ། ལས་ཀྱི་རིགས་ཀྱི་དབང་བསྐུར་བས། ། དབང་བསྐུར་དམ་པ་ཆེན་པོ་སྦྱིན། ། ཧཱ་ཀརྨ་ཧེ་རུ་ཀ་ཨ་བྷི་ཥིཉྩ་ཧཱུྃ། བུམ་པའི་ཆུ་བླུགས་པས་ཚེ་འཁོར་བ་ཐོག་མ་མེད་པ་ནས་ཕྲག་དོག་གིས་བསྐྱེད་པའི་སྡིག་སྒྲིབ་དང་གཟུང་འཛིན་གྱི་དྲི་མ་སྦྱངས། འདུ་བྱེད་ཀྱི་ཕུང་པོ་དང་ཕྲག་དོག་གནས་གྱུར། ལུས་ཟག་མེད་ཀྱི་བདུད་རྩིའི་ཆུ་རྒྱུན་གྱིས་ཁེངས་ཏེ།
ལུས་དབང་ཆེན་དུ་གསལ་བར་བྱས། ཆུ་ཞབས་གྱེན་དུ་འཁྱིལ་བ་ལས། བྱ་བ་གྲུབ་པའི་ཡེ་ཤེས་ཀྱི་ངོ་བོ་ཀརྨ་ཧེ་རུ་ཀ་ལྗང་གུ་རལ་གྲི་དང་དྲིལ་བུ་འཛིན་པས་དབུར་བརྒྱན། དབང་དེའི་མཐའ་རྟེན་རྗེས་སུ་གནང་བ་ནི། རྟ་མགྲིན་དྲེགས་པ་ཚར་གཅོད་ཀྱི་རྒྱུད་ལས། སློབ་མ་འཇུག་པའི་ལས་རྫོགས་ནས། ། བུམ་པས་དབང་བསྐུར་དྲི་མ་བཀྲུ། ། དུར་ཁྲོད་ཆས་བརྒྱད་དབང་བསྐུར་ལ། ། ཁྲོ་བོའི་རྟགས་གདབ་ལྷ་དབང་བསྐུར། ། ཞེས་དང་།
བཻ་རོས། ལྷ་བརྒྱད་དུར་ཁྲོད་ཆས་བརྒྱད་སྦྱིན། ། ཞེས་གསུངས་པ་ལྟར། གཉིས་པ་མཐུ་རྩལ་བསྐྱེད་ཅིང་ལྷ་དབང་ལུས་ལ་བསྐུར་བ་ནི། གུ་རུ་རིན་པོ་ཆེ་པདྨའི་ཙ་ཀ་ལི་ཁྱེད་རང་རྣམས་ཀྱི་སྤྱི་བོར་བཞག་སྟེ། དཀྱིལ་འཁོར་འདིའི་བདག་པོ་རྒྱལ་ཚབ་སྤྱིའི་དབང་བསྐུར་བའི་མོས་པ་མཛོད། ཧཱུྃ། ཕྱོགས་བཅུ་དུས་གསུམ་རྒྱལ་བ་ཐམས་ཅད་ཀྱི། ། སྐུ་གསུང་ཐུགས་ཀྱི་རང་བཞིན་རྡོ་རྗེ་འཛིན། ། མཆོག་དང་ཐུན་མོང་དངོས་གྲུབ་སྩོལ་མཛད་པའི། །
སྐུ་གསུམ་བདག་ཉིད་གུ་རུའི་དབང་བསྐུར་རོ། ། ཨོཾ་གུ་རུ་པདྨ་སིདྡྷི་ཨ་བྷི་ཥིཉྩ་མཾ། བླ་མ་དང་ཡི་དམ་གྱི་ལྷས་སྐལ་ལྡན་སྐྱེས་བུ་ཁྱོད་ལ་བླ་མས་དབང་བསྐུར་བས། སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་མངོན་དུ་གྱུར་པའི་དབང་ཐོབ་པར་གྱུར་ཅིག ཡབ་ཡུམ་གྱི་ཙ་ཀ་ལི་ཐོགས་ལ། ཧཱུྃ། དམར་ནག་གྲུ་གསུམ་དབང་གི་དཀྱིལ་འཁོར་ནས། ། བཅོམ་ལྡན་དཔལ་ཆེན་པདྨ་ཧེ་རུ་ཀ ། ཡུམ་ཆེན་པདྨ་གར་གྱི་དབང་ཕྱུག་མ། ། ཡབ་ཡུམ་གཉིས་མེད་རོལ་པའི་དབང་བསྐུར་རོ། །
ཨོཾ་བཛྲ་ཀྲོ་དྷ་ཧ་ཡ་གྲྀ་བ་ཧུ་ལཱུ་ཧུ་ལཱུ་ཧཱུྃ་ཕཊ། ཨོཾ་མཧཱ་ཀྲོ་ཏི་ཤྭ་རི་ཧཱུྃ་ཕཊ་ཨ་བྷི་ཥིཉྩ་མཾ། བླ་མ་དང་ཡི་དམ་གྱི་ལྷས་སྐལ་ལྡན་སྐྱེས་བུ་ཁྱོད་ལ་དཔལ་ཆེན་ཡབ་ཡུམ་གྱི་དབང་བསྐུར་བས་ཞེ་སྡང་དང་འདོད་ཆགས་རྣམ་པར་དག་ནས་བདེ་སྟོང་ཟུང་དུ་འཇུག་པ་དཔལ་ཆེན་ཡབ་ཡུམ་གྱི་དབང་ཐོབ་པར་གྱུར་ཅིག རྡོ་རྗེ་དབང་ཆེན་གྱི་ཙ་ཀ་ལི་ཐོགས་ལ། ཧཱུྃ། ཤར་ཕྱོགས་འཁོར་ལོ་འབར་བའི་རྩིབས་སྟེང་དུ། ། རྡོ་རྗེ་དབང་ཆེན་དཀར་པོ་ཁྲོ་བོའི་སྐུ། ། ཞལ་གཅིག་ཕྱག་གཉིས་དུར་ཁྲོད་ཆས་བརྒྱད་རྫོགས། ། ཞེ་སྡང་འདུལ་ཕྱིར་མེ་ལོང་དབང་བསྐུར་རོ། ། ཨོཾ་བཛྲ་ཤྭ་ར་ཀྲོ་ཏ་ཧཱུྃ་ཕཊ་ཨ་བྷི་ཥིཉྩ་མཾ།
བླ་མ་དང་ཡི་དམ་ཀྱི་ལྷས། སྐལ་ལྡན་སྐྱེས་བུ་ཁྱོད་ལ་རྡོ་རྗེ་དབང་ཆེན་གྱི་དབང་བསྐུར་བས་ཞེ་སྡང་རྣམ་པར་དག་ནས་མེ་ལོང་ལྟ་བུའི་ཡེ་ཤེས་མངོན་དུ་གྱུར་ཏེ། མངོན་པར་རྫོགས་པར་འཚང་རྒྱ་བར་གྱུར་ཅིག རིན་ཆེན་དབང་ཆེན་གྱི་ཙ་ཀ་ལི་ཐོགས་ལ། ཧཱུྃ། ལྷོ་ཕྱོགས་འཁོར་ལོ་འབར་བའི་རྩིབས་སྟེང་དུ། ། རིན་ཆེན་དབང་ཆེན་སེར་ནག་ཁྲོ་བོའི་སྐུ། ། ཞལ་གཅིག་ཕྱག་གཉིས་དུར་ཁྲོད་ཆས་བརྒྱད་རྫོགས། ། ང་རྒྱལ་འདུལ་ཕྱིར་མཉམ་ཉིད་དབང་བསྐུར་རོ། ། ཨོཾ་རཏྣ་ཤྭ་ར་ཀྲོ་ཏ་ཧཱུྃ་ཕཊ་ཨ་བྷི་ཥིཉྩ་མཾ།
བླ་མ་དང་ཡི་དམ་གྱི་ལྷས་སྐལ་ལྡན་སྐྱེས་བུ་ཁྱོད་ལ་རིན་ཆེན་དབང་ཆེན་གྱི་དབང་བསྐུར་བས་ང་རྒྱལ་རྣམ་པར་དག་ནས་མཉམ་ཉིད་ཡེ་ཤེས་མངོན་དུ་གྱུར་ཏེ་མངོན་པར་འཚང་རྒྱ་བར་གྱུར་ཅིག པདྨ་དབང་ཆེན་གྱི་ཙ་ཀ་ལི་ཐོགས་ལ། ཧཱུྃ། ནུབ་ཕྱོགས་འཁོར་ལོ་འབར་བའི་རྩིབས་སྟེང་དུ། ། པདྨ་དབང་ཆེན་དམར་སྨུག་ཁྲོ་བོའི་སྐུ། ། ཞལ་གཅིག་ཕྱག་གཉིས་དུར་ཁྲོད་ཆས་བརྒྱད་རྫོགས། ། འདོད་ཆགས་འཇོམས་ཕྱིར་སོར་རྟོག་དབང་བསྐུར་རོ། ། ཨོཾ་པདྨ་ཤྭ་ར་ཀྲོ་ཏ་ཧཱུྃ་ཕཊ་ཨ་བྷི་ཥིཉྩ་མཾ། བླ་མ་དང་ཡི་དམ་གྱི་ལྷས་སྐལ་ལྡན་སྐྱེས་བུ་ཁྱོད་ལ་པདྨ་དབང་ཆེན་གྱི་དབང་བསྐུར་བས། འདོད་ཆགས་རྣམ་པར་དག་ནས།
སོ་སོར་རྟོག་པའི་ཡེ་ཤེས་མངོན་དུ་གྱུར་ཏེ་མངོན་པར་རྫོགས་པར་འཚང་རྒྱ་བར་གྱུར་ཅིག འཕྲིན་ལས་དབང་ཆེན་གྱི་ཙ་ཀ་ལི་ཐོགས་ལ། ཧཱུྃ། བྱང་ཕྱོགས་འཁོར་ལོ་འབར་བའི་རྩིབས་སྟེང་དུ། ། འཕྲིན་ལས་དབང་ཆེན་ལྗང་ནག་ཁྲོ་བོའི་སྐུ། ། ཞལ་གཅིག་ཕྱག་གཉིས་དུར་ཁྲོད་ཆས་བརྒྱད་རྫོགས། ། ཕྲག་དོག་འཇོམས་ཕྱིར་བྱ་གྲུབ་དབང་བསྐུར་རོ། ། ཨོཾ་ཀརྨ་ཤྭ་ར་ཀྲོ་ཏ་ཧཱུྃ་ཕཊ་ཨ་བྷི་ཥིཉྩ་མཾ། བླ་མ་དང་ཡི་དམ་གྱི་ལྷས་སྐལ་ལྡན་སྐྱེས་བུ་ཁྱོད་ལ་ཕྲིན་ལས་དབང་ཆེན་གྱི་དབང་བསྐུར་བས། ཕྲག་དོག་རྣམ་པར་དག་ནས།
བྱ་གྲུབ་ཡེ་ཤེས་མངོན་དུ་གྱུར་ཏེ་མངོན་པར་རྫོགས་པར་འཚང་རྒྱ་བར་གྱུར་ཅིག སྒོ་མ་ལྕགས་ཀྱུ་མའི་ཙ་ཀ་ལི་ཐོགས་ལ། ཧཱུྃ། ཤར་ཕྱོགས་དུང་གི་སྒོ་ཁྱུད་ནས། ། སྒོ་མ་དཀར་མོ་ལྕགས་ཀྱུ་འཛིན། ། རྐྱེན་དང་བར་ཆད་ཞི་བའི་ལྷ། ། བྱམས་པ་ཆེན་པོའི་དབང་བསྐུར་རོ། ། ཨོཾ་བཛྲ་ཨཾ་ཀུ་ཤ་ཛཿ ཨ་བྷི་ཥཉྩི་མཾ། བླ་མ་དང་ཡི་དམ་གྱི་ལྷས་སྐལ་ལྡན་སྐྱེས་བུ་ཁྱོད་ལ་སྒོ་མ་ལྕགས་ཀྱུ་མའི་དབང་བསྐུར་བས།
བྱམས་པ་ཚད་མེད་པ་མངོན་དུ་གྱུར་ནས་རྐྱེན་དང་བར་ཆད་ཐམས་ཅད་ཞི་བའི་དབང་ཐོབ་པར་གྱུར་ཅིག སྒོ་མ་ཞགས་པ་མའི་ཙ་ཀ་ལི་ཐོགས་ལ། ཧཱུྃ། ལྷོ་ཕྱོགས་གསེར་གྱི་སྒོ་ཁྱུད་ནས། ། སྒོ་མ་སེར་མོ་ཞགས་པ་འཛིན། ། ཚེ་དང་བསོད་ནམས་རྒྱས་པའི་ལྷ། ། སྙིང་རྗེ་ཆེན་པོའི་དབང་བསྐུར་རོ། ། ཨོཾ་བཛྲ་པ་ཤ་ཧཱུྃ་ཨ་བྷི་ཥིཉྩ་མཾ། བླ་མ་དང་ཡི་དམ་གྱི་ལྷས་སྐལ་ལྡན་སྐྱེས་བུ་ཁྱོད་ལ་སྒོ་མ་ཞགས་པ་མས་དབང་བསྐུར་བས། སྙིང་རྗེ་ཚད་མེད་པ་མངོན་དུ་གྱུར་ནས།
ཚེ་དང་བསོད་ནམས་ཐམས་ཅད་རྒྱས་པའི་དབང་ཐོབ་པར་གྱུར་ཅིག སྒོ་མ་ལྕགས་སྒྲོག་མའི་ཙ་ཀ་ལི་ཐོགས་ལ། ཧཱུྃ། ནུབ་ཕྱོགས་ཟངས་ཀྱི་སྒོ་ཁྱུད་ནས། ། སྒོ་མ་དམར་མོ་ལྕགས་སྒྲོག་འཛིན། ། ཐམས་ཅད་དབང་དུ་སྡུད་པའི་ལྷ། ། དགའ་བ་ཆེན་པོའི་དབང་བསྐུར་རོ། ། ཨོཾ་བཛྲ་སྥོ་ཊ་བཾ་ཨ་བྷི་ཥིཉྩ་མཾ། བླ་མ་དང་ཡི་དམ་གྱི་ལྷས་སྐལ་ལྡན་སྐྱེས་བུ་ཁྱོད་ལ་སྒོ་མ་ལྕགས་སྒྲོག་མས་དབང་བསྐུར་བས། དགའ་བ་ཚད་མེད་པ་མངོན་དུ་གྱུར་ནས་སྣང་སྲིད་ཐམས་ཅད་དབང་དུ་འདུ་བའི་དབང་ཐོབ་པར་གྱུར་ཅིག
སྒོ་མ་དྲིལ་བུ་མའི་ཙ་ཀ་ལི་ཐོགས་ལ། ཧཱུྃ། བྱང་ཕྱོགས་གཡུ་ཡི་སྒོ་ཁྱུད་ནས། ། སྒོ་མ་ལྗང་ཁུ་དྲིལ་བུ་འཛིན། ། དགྲ་བགེགས་དབྱིངས་སུ་སྒྲོལ་བའི་ལྷ། ། བཏང་སྙོམས་ཆེན་པོའི་དབང་བསྐུར་རོ། ། ཨོཾ་བཛྲ་གཎྜེ་ཧོཿཨ་བྷི་ཥིཉྩ་མཾ། བླ་མ་དང་ཡི་དམ་གྱི་ལྷས་སྐལ་ལྡན་སྐྱེས་བུ་ཁྱོད་ལ་སྒོ་མ་དྲིལ་བུ་མའི་དབང་བསྐུར་བས། བཏང་སྙོམས་ཚད་མེད་པ་མངོན་དུ་གྱུར་ནས། དགྲ་བགེགས་ཐམས་ཅད་དབྱིངས་སུ་སྒྲོལ་བའི་དབང་ཐོབ་པར་གྱུར་ཅིག
གསུམ་པ་རྗེས་གནང་དུར་ཁྲོད་ཀྱི་ཆས་བརྒྱད་ལ། ཆོས་སྐུ་མཚོན་པ་ཐལ་ཆེན་ཚོམ་བུའི་དབང་། ། ལོངས་སྐུ་མཚོན་པ་རཀྟའི་ཐིག་ལེའི་དབང་། ། སྤྲུལ་སྐུ་མཚོན་པ་ཞག་ཆེན་ཟོ་རིས་དབང་། ། སྐུ་གསུམ་མཚོན་པ་ཐོད་པ་རྒྱན་གྱི་དབང་། ། དབང་དུ་སྡུད་པ་སྦྲུལ་ཆེན་རིགས་ལྔའི་དབང་། ། ཐབས་ལ་མཁས་པ་ཞིང་ཆེན་ལྤགས་པའི་དབང་། ། གཏི་མུག་འཇོམས་པ་གླང་ཆེན་ལྤགས་པའི་དབང་། ། ཕྲག་དོག་འཇོམས་པ་གསང་སྒོ་སྟག་ལྤགས་དབང་། ། ཞེས་པ་ལྟར་རིམ་པ་བཞིན་དུ་བསྐུར་བ་ལས།
དེ་ཡང་འདོད་པའི་ཁམས་སུ་རུ་ཏྲ་སྡེ་གསུམ་གྱིས་འཇིག་རྟེན་མ་རུངས་པར་བྱས་པ་ལ། བཅོམ་ལྡན་འདས་ཐུགས་རྗེ་ཆེན་པོ་ཞལ་གཅིག་ཕྱག་བཞི་པ་དང་། ཞལ་བཅུ་གཅིག ཕྱག་སྟོང་ལ་སོགས་པར་སྤྲུལ་ནས་བཏུལ་ཡང་མ་ཐུལ་བ་ལས། བཅོམ་ལྡན་འདས་དཔལ་རྟ་མགྲིན་འདི་ཉིད་ཀྱིས་དབང་དུ་སྡུད་ཅིང་། དཔལ་ཆེན་པོ་བཛྲ་ཧེ་རུ་ཀ་ཞེས་བྱ་བ། ཐུགས་རྗེ་ཆེ་ལ་ཐབས་མཁས་པ་དེས་དབུ་དགུ་ཕྱག་བཅོ་བརྒྱད་པར་སྤྲུལ་ནས་རུ་ཏྲ་སྡེ་གསུམ་ཀ་ཁ་ཊྭཱཾ་རྩེ་གསུམ་ཀས་བསྒྲལ་ཏེ། ཁོག་པ་དུར་ཁྲོད་ཀྱི་གཞལ་ཡས་ཁང་དུ་བྱས། ཁྲག་ཆེན་ཞལ་དུ་གསོལ་བས། མཁུར་ཚོས་གཡས་གཡོན་སྣ་རྩེ་རཀྟའི་ཐིག་ལེ་ཟླ་བ་ཚེས་པ་ལྟ་བུ་ཆགས།
ཞག་ཆེན་ཞལ་དུ་གསོལ་བས་ཐུགས་ཀར་ཞག་གི་ཟོ་རིས་ཆགས། རུས་ཆེན་ཞལ་དུ་གསོལ་བས་དཔྲལ་བར་ཐལ་ཆེན་ཚོམ་བུ་ཆགས། དེའི་འཁོར་དུ་གཏོགས་པའི་གླང་ཆེན་སྨྱོན་པ་བསྒྲལ་བའི་པགས་པ་མགོ་བོ་གཡས་སུ་བསྟན་པ་སྐུ་བསྟོད་ལ་གསོལ། དྲེད་སྨྱོན་བསྒྲལ་བའི་གཡང་གཞི་མགོ་བོ་གཡོན་དུ་བསྟན་པ་གཡང་ལུགས་ཀྱི་ཚུལ་དུ་སྟོད་ལ་གསོལ། སྟག་གཏུམ་པོ་བསྒྲལ་བའི་པགས་པ་སྐུ་སྨད་ལ་ཤམ་ཐབས་སུ་གསོལ་ནས། དབང་བསྐུར་བའི་རྫས་སུ་བྱིན་གྱིས་བརླབས་ནས་སྟེང་གདོན་གཟའ་དང་། འོག་གདོན་ཀླུ་དང་། བར་གདོན་ལྷ་སྲིན་སྡེ་བརྒྱད་རྣམས་དབང་དུ་བསྡུས་ཤིང་ཚར་བཅད་པ་དེ་བཞིན་དུ། འདིར་ཡང་དུར་ཁྲོད་ཀྱི་ཆས་བརྒྱད་ཀྱིས་དབང་བསྐུར་བར་བྱེད་པ་ལ། བྱུག་པའི་རྫས་གསུམ།
བགོ་བའི་གོས་གསུམ། འདོགས་པའི་རྒྱན་གསུམ་རྣམས་ཀྱིས་མངའ་གསོལ་ཞིང་དབང་བསྐུར་བར་བྱེད་པ་ཡིན་ཏེ། ཁྱེད་རང་རྣམས་དབང་ཆེན་གྱི་སྐུར་གསལ་བ་ལ། བླ་མས་དུར་ཁྲོད་ཆས་བརྒྱད་གནང་བས་སྐུ་ལ་བསྣམས་ཤིང་མངའ་གསོལ་བའི་མོས་པ་མཛོད། དང་པོ་ཐལ་ཆེན་ཚོམ་བུའི་དབང་ནི། ཧེ་རུ་ཀ་ཡི་གནས་བཅུ་དང་། ། དུར་ཁྲོད་ཆེན་པོའི་གནས་བརྒྱད་ནས། ། ཕོ་ཉ་ཀུན་དང་མཉམ་པའི་ཕྱིར། ། ཐལ་ཆེན་ཚོམ་བུས་བརྒྱན་པ་ཡང་། ། འདི་ཡང་རྟགས་ཀྱི་ཕྱག་རྒྱ་འོ། །
འདི་ཡང་སྔོན་གྱི་ཐ་ཚིག་གོ ། འདི་ཡང་དུར་ཁྲོད་ཆེན་པོའི་དབང་། ། ཨ་ལ་ལ་སྟེ་བཞེས་སུ་གསོལ། ། ཐལ་ཆེན་ཚོམ་བུས་སློབ་མའི་དཔྲལ་བར་ཁ་ཊྭཱཾ་གའི་དབྱིབས་བྲིས། ལོངས་སྐུ་མཚོན་པ་རཀྟའི་ཐིག་ལེའི་དབང་ནི། ཧེ་རུ་ཀ་ཡི་གནས་བཅུ་དང་། ། དུར་ཁྲོད་ཆེན་པོའི་གནས་བརྒྱད་ནས། ། མ་མོ་ཀུན་དང་མཉམ་པའི་ཕྱིར། ། རཀྟའི་ཐིག་ལེས་བརྒྱན་པ་ཡང་། ། འདི་ཡང་རྟགས་ཀྱི་ཕྱག་རྒྱ་འོ། །
འདི་ཡང་སྔོན་གྱི་ཐ་ཚིག་གོ ། འདི་ཡང་དུར་ཁྲོད་ཆེན་པོའི་དབང་། ། ཨ་ལ་ལ་སྟེ་བཞེས་སུ་གསོལ། ། སློབ་མའི་མཁུར་ཚོས་གཡས་གཡོན་གཉིས་སྣ་རྩེ་གསུམ་ལ་རཀྟའི་ཐིག་ལེ་ཐོད་པ་ཚལ་བུའི་དབྱིབས་སུ་བྲིའོ། ། སྤྲུལ་སྐུ་མཚོན་པ་ཞག་གི་ཟོ་རིས་ཀྱི་དབང་ནི། ཧེ་རུ་ཀ་ཡི་གནས་བཅུ་དང་། ། དུར་ཁྲོད་ཆེན་པོའི་གནས་བརྒྱད་ནས། ། གྱིང་ཆེན་ཀུན་དང་མཉམ་པའི་ཕྱིར། ། ཞག་གི་ཟོ་རིས་བརྒྱན་པ་ཡང་། ། འདི་ཡང་རྟགས་ཀྱི་ཕྱག་རྒྱ་འོ། །
འདི་ཡང་སྔོན་གྱི་ཐ་ཚིག་གོ ། འདི་ཡང་དུར་ཁྲོད་ཆེན་པོའི་དབང་། ། ཨ་ལ་ལ་སྟེ་བཞེས་སུ་གསོལ། ། སློབ་མའི་སྙིང་གར་ཞག་གི་ཟོ་རིས་རྡོ་རྗེ་རྩེ་ལྔ་པའི་དབྱིབས་སུ་བྲིས། དེ་རྣམས་བྱུག་པའི་རྫས་གསུམ་གྱི་དབང་བསྐུར་བ་ལགས། བགོ་བའི་གོས་གསུམ་གྱི་དབང་བསྐུར་བ་ལ། ཐབས་ལ་མཁས་པ་ཞིང་ཆེན་ལྤགས་པའི་དབང་ནི། ཞིང་ལྤགས་སྐུ་ལ་གསོལ་བ་དུར་ཁྲོད་རྒྱན། ། གཡང་གཞི་ཚེ་འུ་སུག་སྡོམ་སྐུ་ལ་བཅིངས། ། འཁོར་བ་མ་སྤངས་གནས་སུ་དག་པ་ཡིས། །
དུར་ཁྲོད་ཚོགས་ཀྱི་བདག་པོ་ཡིན་པའི་ཕྱིར། ། ཞིང་ཆེན་གཡང་གཞིས་ཁྱེད་ལ་དབང་བསྐུར་བས། ། ཞིང་རློན་ཐབས་ལ་མཁས་པ་འདི་ཉིད་ཀྱིས། ། འཁོར་བའི་གནས་ལས་ཐར་པའི་དབང་ཐོབ་ཤོག ། ཨོཾ་ན་ར་ཐ་ཝསཏྲ་ཨ་བྷི་ཥིཉྩ་ཧཱུྃ། ཞིང་མགོ་གཡོན་དུ་བསྟན་པ་རྒྱབ་ཏུ་བསྐོན་ཏེ་སྙིང་གར་མདུད་པ་བྱའོ། ། གཏི་མུག་འཇོམས་པ་གླང་ཆེན་ལྤགས་པའི་དབང་ནི། གླང་ཆེན་ཀོ་རློན་བརྗིད་དུ་ཆེ་བ་ཡིས། ། གཏི་མུག་མ་སྤངས་གནས་སུ་དག་པའི་རྒྱན། ། ན་བཟའ་རྒྱན་གྱིས་སྐུ་ལ་མངའ་གསོལ་ཞིང་། །
ཐབས་ཀྱི་ཀོ་རློན་རྒྱན་གྱི་དམ་པ་ཡིས། ། གང་ལ་དམིགས་པའི་དབང་ཆེན་འདི་བསྐུར་བས། ། སྟོབས་ཀྱི་རྒྱལ་པོའི་དབང་མཆོག་ཐོབ་པར་ཤོག ། ཨོཾ་མ་ཧཱ་ཏི་ར་ཝསཏྲ་ཨ་བྷི་ཥིཉྩ་ཧཱུྃ། གླང་མགོ་གཡས་སུ་བསྟན་པ་སློབ་མའི་རྒྱབ་ཏུ་བསྐོན་ཞིང་སྙིང་གར་མདུད་པ་བཅིངས། ཕྲག་དོག་འཇོམས་པ་གསང་སྒོ་སྟག་ལྤགས་ཀྱི་དབང་ནི། ཞེ་སྡང་དྲག་པོ་སྟག་གི་ཤམ་ཐབས་འདི། ། སྟག་པགས་ཤམ་ཐབས་དཔའ་བར་ལྡན་པ་ཡིན། ། སུག་པ་འདོམས་སྣོལ་ཕྱི་གནང་གསང་བར་བཅིངས། ། ཕྲག་དོག་འཇོམས་པ་སྟག་ལྤགས་དབང་བསྐུར་བས། །
ཞེ་སྡང་གནས་འཇོམས་ཕྲག་དོག་ཀུན་རྒྱལ་བའི། ། དབང་མཆོག་དམ་པ་གནས་འདིར་ཐོབ་པར་ཤོག ། ཨོཾ་བྱཱ་གྷྲ་ཝསཏྲ་ཨ་བྷི་ཥིཉྩ་ཧཱུྃ། སྟག་གི་ཤམ་ཐབས་ཀྱིས་སྨད་གཡོགས་སོ། ། དེ་གསུམ་ནི་བགོ་བའི་གོས་གསུམ་གྱི་དབང་བསྐུར་བའོ། ། སྐུ་གསུམ་མཚོན་པ་ཐོད་པ་རྒྱན་གྱི་དབང་ནི། དུང་ཆེན་ཁོང་སེང་དབང་པོ་ལྔ་དང་ལྡན། ། སྐུ་གསུམ་ཚུལ་འཆགས་སྐམ་རློན་རིད་པའི་ཚུལ། ། འཁོར་བ་གནས་སུ་སྡུད་པ་ཕྲེང་བའི་རྒྱན། ། ཁམས་གསུམ་ཐོགས་མེད་ཕྲེང་བས་དབང་བསྐུར་བས། །
སྐུ་གསུང་ཐུགས་ཀྱི་དབང་མཆོག་ཐོབ་པར་ཤོག ། ཨོཾ་བྷནྡྷ་ཀ་པཱ་ལ་དྷ་ཤ་ཨ་བྷི་ཥིཉྩ་ཧཱུྃ། ཐོད་པ་སྐམ་རློན་གྱི་ཕྲེང་བས་སློབ་མའི་ལུས་ལ་བརྒྱན་ནོ། ། དབང་དུ་སྡུད་པ་སྦྲུལ་ཆེན་རིགས་ལྔའི་དབང་ནི། ཐོད་སྦྲུལ་གཉེན་ལྕུག་འཇིགས་བྱེད་རྒྱན་དུ་ཆེ། ། སྦྲུལ་ནག་སྟོང་གིས་བརྒྱན་པའི་རྔམ་བརྗིད་ཅན། ། སྐུ་ལ་མཆོད་ཕྱིར་སྐུ་ཡི་རྒྱན་དུ་འཁྱིལ། ། དུག་ལྔ་མ་སྤངས་དབང་གི་ཐབས་སུ་བསྟན། ། མཉེན་ལྕུག་འཁྲིལ་ལྡེམ་ཞེ་སྡང་དྲག་པོ་འཇོམས། ། རྫུ་འཕྲུལ་ཤུགས་ཀྱི་ཀླུ་བརྒྱད་དབང་དུ་སྡུད། །
ཞེ་སྡང་འདུལ་བའི་དབང་ཕྱུག་ཡིན་པའི་ཕྱིར། ། སྦྲུལ་ནག་ཆུན་པོས་ཁྱོད་ལ་དབང་བསྐུར་བས། ། ཞེ་སྡང་དྲག་པོ་འབར་བ་གནས་དག་ནས། ། ཐབས་མཁས་རྒྱལ་པོ་མཉེས་པའི་དབང་ཐོབ་ཤོག ། ཨོཾ་ན་ག་རཱ་ཛ་ཨ་ལཾ་ཨ་བྷི་ཥིཉྩ་ཧཱུྃ། སློབ་མའི་ཡན་ལག་སྦྲུལ་ནག་ཆུན་པོས་བརྒྱན་ནོ། ། དེ་གསུམ་ནི་འདོགས་བྱེད་རྒྱན་གསུམ་གྱི་དབང་བསྐུར་བའོ། ། དེ་ལྟར་དཔལ་གྱི་ཆས་སུ་བཞུགས་པ་ལ་དགོས་པ་གསུམ་ཡོད་དེ། དཔེར་ན་མི་དཔའ་བོ་གོ་ཆ་སྟབས་ནས་དགྲ་བོ་ཚར་གཅོད་པ་ལྟར། རྣལ་འབྱོར་པ་དཔལ་གྱི་ཆས་སུ་བཞུགས་པས་བགེགས་ཟིལ་གྱིས་གནོན་ཅིང་ཚར་གཅོད་པ་དང་།
དམག་སྟོང་དཔོན་མང་པོས་འགྲན་པའི་ཚེ་རང་རང་གི་དཔོན་པོས་རུ་མཚོན་འཕྱར་བས་ངོ་ཤེས་པ་བཞིན། རྣལ་འབྱོར་པ་དཔལ་གྱི་ཆས་སུ་ཞུགས་པས། མ་མོ་མཁའ་འགྲོས་ཇོ་ཇོ་ལྟར་ངོ་ཤེས་པའི་དགོས་པ་དང་། རྒྱལ་པོའི་ཕྱག་རྟགས་ཚོགས་པ་ལ་སོགས་ཀྱིས་ཁྱེར་ཕྱིན་པས་གཞན་གྱིས་འཇོམས་མི་ནུས་པ་ལྟར། རྣལ་འབྱོར་པ་དཔལ་གྱི་ཆས་སུ་ཞུགས་པས་བདུད་དང་སྲིན་པོ་སོགས་ཟིལ་གྱིས་གནོན་ཅིང་། བར་ཆད་མི་ནུས་པའི་དགོས་པ་ཡོད་པས། མདོར་ན་ཐ་མལ་གྱི་རྟོག་པ་བརྟུལ་ནས་ཁྲག་འཐུང་རིགས་ལྔའི་ང་རྒྱལ་ལ་བཞུགས་ཤིང་། དབང་ཆེན་གྱི་ཁྱེར་སོ་གསུམ་བསྒོམ་པ་ལ་དབང་བ་ཡིན་ནོ། ། རྡོ་རྗེ་སློབ་དཔོན་གྱི་དབང་གི་དོན་ནོ། ། བཞི་པ་མཐུ་སྩལ་བསྐྱེད་པ་གཏོར་མའི་དབང་ལ།
གསོལ་བ་གདབ་པ། གཏོར་མ་སྒྲུབ་པ། དབང་བསྐུར་བའོ། ། དེ་ཡང་གཏོར་མ་ཞེས་བྱ་བའི་དོན་ནི། ཕྱོགས་འདོད་ཀྱི་ཞེན་པ་དང་བྲལ་བའི་ཕྱིར། གཟུང་འཛིན་དང་ཕྱོགས་རིས་མེད་པར་སྟོང་བས་ན་གཏོར་མ་ཞེས་བྱའོ། ། འདི་ཉིད་བྱིན་གྱིས་རློབ་དུས་དང་། མཆོད་པར་འབུལ་དུས། འདོད་ཡོན་དྲུག་གི་ལྷ་མོ་མཁའ་ཁྱབ་ཏུ་བསམ། དབང་བསྐུར་དུས་དང་།
ཚོགས་འབུལ་དུས་ཡི་དམ་གྱི་ལྷ་ཚོགས་སུ་བསམ། དངོས་གྲུབ་ལེན་དུས་རཱ་ཛ་རྒྱལ་པོར་བསམ། གཏོར་བཟློག་བྱེད་དུས་དུག་གི་སྡོང་པོ་དང་། མཚོན་ཆ་སོགས་སུ་གསལ་བ་དང་། ལྷག་མ་གཏོང་དུས་རིན་པོ་ཆེའི་མཆོད་སྡོང་དུ་གསལ་བར་གཏོང་བས་ན། དེའི་ཕྱིར་ཀུན་བཟང་བདུན་བཤགས་ལས། རྣམ་གྲངས་བདུན་གསུངས་ཏེ། རྣམ་ཏོག་གི་གཏོར་མ། ཆོས་ཉིད་ཀྱི་གཏོར་མ། གཟུང་འཛིན་གྱིྎ ཡོ་བྱད་ཀྱིྎ སྲོག་དབུགས་ཀྱིྎ ཐིག་ལེའིྎ ཤ་ཁྲག་གི་གཏོར་མའོ། །
དང་པོ་གསོལ་བ་བཏབ་པ་ནི། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་གཏོར་དབང་ཞུ་བའི་དོན་དུ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། ཁྲོ་རྒྱལ་རྔམ་ཆེན་རྟ་མཆོག་དཔལ། ། དཔལ་གྱི་སྐུ་གསུང་ཐུགས་མཆོག་ལས། ། མཆོག་གི་དངོས་གྲུབ་ཡེ་ཤེས་དབྱིག ། དུས་འདིར་རྣལ་འབྱོར་བདག་ལ་སྩོལ། ། གཉིས་པ་གཏོར་མ་སྒྲུབ་པ་ནི། རཾ་ཀྲོ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཕྱི་དཔལ་གཏོར་གྱི་རྣམ་པ་ལ།
ནང་དབང་ཆེན་གྱི་གཞལ་ཡས་ཁང་པ་གྲུ་བཞི་པ་སྒོ་བཞི་པ། དབུས་དམར་ནག་གྲུ་གསུམ་ཟླ་གམ་དམར་པོ་གསུམ་དང་བཅས་པ་ཐོད་པ་སྐམ་རློན་གྱི་རྩིག་པ་འཁོར་ལོ་རྩིབས་བཞི་པ། དུར་ཁྲོད་རྡོ་རྗེའི་རྭ་བ་མེ་རིས་དང་བཅས་པ་ཕྱི་གསལ་ནང་གསལ་ཡེ་ཤེས་ཀྱི་སྣང་བ་ཅན་དུ་གྱུར་པའི་དབུས་དང་ཕྱོགས་བཞིའི་འཁོར་ལོའི་སྟེང་དུ། པཾ་པདྨ་མཎྜལ། ཨ་ཙཎྜ་མཎྜལ། མཧཱ་སུརྻ་མཎྜལ། དབུས་སུ་རུ་ཏྲ་བཾ། ཤར་དུ་དེ་བ་བཾ། ལྷོར་པ་མ་བཾ། ནུབ་ཏུ་ན་ག་བཾ།
བྱང་དུ་ཡ་ཤ་བཾ། སྒོ་བཞིར་ཨ་ཙཎྜ་བཾ། ཧཱུྃ། ཡེ་ཤེས་འབར་བའི་གཞལ་ཡས་ཁང་། ། ཆོས་ཀྱི་དབྱིངས་ཀྱི་གནས་ཆེན་པོ། ། འཁོར་ལོ་དབང་ཆེན་ཕོ་བྲང་ལྡན། ། ཕྱི་ནང་མེད་པ་ཡོངས་སུ་གསལ། ། ཧྲཱིཿམཾཿསྥ་ར་ཎ་ཕཊ། སཾ་ཧ་ར་ཎ་ཧཱུྃ། ཏིཥྛ་བཛྲ་ཧྲཱིཿབཛྲ་ཀྲོ་ཏ་ཧ་ཡཾ་གྲྀ་ཝ་ཧུ་ལུ་ཧུ་ལུ་ཧཱུྃ་ཕཊ།
ཨོཾ་མཧཱ་ཀྲོ་ཏི་ཤྭ་རི་ཧཱུྃ་ཕཊ། ཨོཾ་ཨཱཿཧཱུྃ། ཧཱུྃ་བཛྲ་ཧེ་རུ་ཀ ཨོཾ་བུདྡྷ་ཧེ་རུ་ཀ སྭཱ་རཏྣ་ཧེ་རུ་ཀ ཨཱཿཔདྨ་ཧེ་རུ་ཀ ཧཱ་ཀརྨ་ཧེ་རུ་ཀ ཨོཾ་ཨ་བྷི་ཥིཉྩ་ཧཱུྃ་ཧཱུྃ་སཾ། ཧཱུྃ་ཧཱུྃ་ཧཱུྃ་ཧཱུྃ། ཛཿཧཱུྃ་བཾ་ཧོཿ
ཨོཾ་བཛྲ་ཀྲོ་ཏ་ཤྭ་ར་ཧཱུྃ་ཕཊ། ཨོཾ་རཏྣ་ཀྲོ་ཏ་ཤྭ་ར་ཧཱུྃ་ཕཊ། ཨོཾ་པདྨ་ཀྲོ་ཏ་ཤྭ་ར་ཧཱུྃ་ཕཊ། ཨོཾ་ཀརྨ་ཀྲོ་ཏ་ཤྭ་ར་ཧཱུྃ་ཕཊ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གཎྜེ་ཧོཿ གདན་བཏིང་སྐུ་བསྐྱེད་དབང་བསྐུར་ཞིང་། ། བྱིན་གྱིས་བརླབས་པ་རབ་ཏུ་བྱ། །
ཡབ་ཡུམ་གཉིས་མེད་སྦྱོར་བ་ལས། ། སྤྲུལ་པའི་དཀྱིལ་འཁོར་རབ་ཏུ་གསལ། ། བདག་མདུན་གཉིས་ཀའི་སྙིང་ཁའི་ས་བོན་ལས་འོད་ཟེར་འཕྲོས་པས། ནུབ་ཕྱོགས་པདྨ་དབང་ཆེན་གྱི་གཞལ་ཡས་ནས་བཅོམ་ལྡན་འདས་པདྨ་དབང་ཆེན་ཁྲག་འཐུང་ལྷ་དགུའི་དཀྱིལ་འཁོར་ལ། འཁོར་བཟའ་བྱེད་བཀའ་ཉན་གྱི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། མཧཱ་པདྨ་ཤྭ་ར་ས་པ་རི་ཝཱ་ར་ཨརྒྷཾ་ནས་ཤཔྡའི་བར་གྱིས་མཆོད། མཧཱ་པདྨ་ཤྭ་ར་ས་པ་རི་ཝཱ་ར་མཧཱ་སརྦ་པཉྩ་ཨ་མྲྀ་ཏ་ཁཱ་ཧི། མཧཱ་བ་ལིཾ་ཏ་ཁཱ་ཧི།
མཧཱ་རཀྟ་ཁཱ་ཧི། བསྟོད་པ་ནི། རྔ་བརྡུང་ཞིང་དབྱངས་དང་བཅས་པའམ། ཡང་ན་ཤླཽ་ཀ་རེ་རེའི་མཚམས་སུ་དྲིལ་བུ་བཅད་གཏུབ་ཏུ་བསིལ་ཞིང་། ཧྲཱིཿ འོད་གསལ་དབྱིངས་ལས་མ་གཡོས་ཀྱང་། ། ཟག་མེད་བདེ་ཆེན་རྣམ་འཕྲུལ་སྐུ། ། སྣ་ཚོགས་སྤྲུལ་པའི་སྐུར་བསྟན་པའི། ། རྟ་མཆོག་དཔལ་ལ་ཕྱག་འཚལ་ལོ། ། སྤྲོས་པ་ཀུན་ལས་རྣམ་གྲོལ་ཡང་། །
ཆགས་ཅན་ཆགས་པ་འདུལ་བའི་ཕྱིར། ། བུད་མེད་སྒྱུ་མའི་ཚུལ་འཛིན་པ། ། ཁྲོ་མོ་ཡུམ་ལ་ཕྱག་འཚལ་ལོ། ། ཟག་བཅས་ཕུང་པོ་གནས་གྱུར་ཅིང་། ། ཉོན་མོངས་རྣམ་དག་ཡེ་ཤེས་སྐུ། ། ཕྲིན་ལས་རྣམ་བཞི་རྫོགས་མཛད་པ། ། ཁྲོ་རྒྱལ་བཞི་ལ་ཕྱག་འཚལ་ལོ། ། རྟག་ཆད་བདག་མཚན་རྣམ་དག་ཅིང་། ། བསྡུ་དངོས་ཚད་མེད་བཞི་ཡི་དངོས། ། དགུག་གཞུག་བཅིངས་དང་དབང་མཛད་པ། །
སྒོ་མ་བཞི་ལ་ཕྱག་འཚལ་ལོ། ། གདུག་པ་ཅན་རྣམས་འདུལ་བའི་ཕྱིར། ། རབ་ཁྲོས་རྔམས་ཤིང་མི་ཟད་པ། ། འབར་བའི་ཕྲེང་བ་འཁྲིགས་པ་ཡི། ། བཀའ་བསྡོད་རྣམས་ལ་ཕྱག་འཚལ་ལོ། ། རྟེན་འབྲེལ་བཅུ་གཉིས་རྣམ་དག་ཅིང་། ། བྱང་ཆུབ་ཕྱོགས་ཆོས་རང་བཞིན་ཅན། ། བདེ་ཆེན་སྙིང་པོ་ཡོངས་རྫོགས་པའི། ། གཞལ་མེད་ཁང་ལ་ཕྱག་འཚལ་ལོ། ། གཉིས་མེད་ཡེ་ཤེས་རྡོ་རྗེ་ཡིས། །
ས་གཞི་རྭ་བ་བླ་རེ་གུར། ། ཡེ་ཤེས་མེ་དཔུང་འབར་བ་ཅན། ། སྲུང་བའི་འཁོར་ལོར་ཕྱག་འཚལ་ལོ། ། ཁྱོད་ལ་བསྟོད་པའི་དགེ་བ་དེས། ། ལམ་གྱི་བར་ཆད་བགེགས་བསལ་ནས། ། ཚེ་འདིར་ཚོགས་གཉིས་རབ་རྫོགས་ཏེ། ། སྐུ་བཞི་བདག་ཉིད་ཐོབ་པར་ཤོག ། རང་གི་སྙིང་ཁའི་ཧྲིཿལས་འོད་ཟེར་འཕྲོས་པས། རང་བཞིན་གྱི་གནས་ནས་བདེ་བར་གཤེགས་པ་ཡབ་ཡུམ་གྱི་སྦྱོར་མཚམས་ནས། ཡེ་ཤེས་ཀྱི་བདུད་རྩི་སྤྱན་དྲངས་ནས།
གཏོར་མ་ལ་བབས་པས་དམ་ཚིག་པ་དང་ཡེ་ཤེས་ཀྱི་བདུད་རྩི་གཉིས་སུ་མེད་པར་གྱུར། ཨོཾ་པདྨ་ཏ་ཀྲི་པདྨ་ཤྭ་ར་མཧཱ་ཀྲོ་ཏ་ཧ་ཡཾ་གྲྀ་ཝ་མ་མ་རཀྨོ་དུནྟི་ཧྲིཾ་ཧྲིཾ་ཧཱུྃ་ཛཿ པདྨ་ཀྲོ་ཏ་ཀ་ཡ་ཝཀྐ་ཙིཏྟ་སིདྡྷི་ཨ་ལ་ལ་ཧོཿ ཉེར་གཅིག་གམ་བདུན་གྱིས་བདུད་རྩིར་སྒྲུབ། གསུམ་པ་དབང་བསྐུར་བ་ནི། རྔམ་ཀློངས་ལས། ཡེ་ཤེས་ལྔ་ཡི་དབང་བསྐུར་ཏེ། ། སྐུ་གསུང་ཐུགས་སུ་བྱིན་གྱིས་རློབ། ། ཅེས་པ་ལྟར་གཏོར་མ་དབང་ཆེན་རྟེན་དང་བརྟེན་པར་བཅས་པ་དེ་ཉིད་ཁྱེད་རང་རྣམས་ཀྱི་སྤྱི་བོར་བཞག་ཏེ་དབང་བསྐུར་བའི་མོས་པ་མཛོད། རྨད་དུ་བྱུང་བ་དཔལ་གྱི་གཏོར་མ་འདི། །
དབང་ཆེན་ལྷ་ཚོགས་ཐུགས་དམ་བསྐང་བ་དང་། ། མཁའ་འགྲོ་ཆོས་སྐྱོང་དམ་ཅན་མཆོད་པའི་ཕྱིར། ། སྐལ་ལྡན་སློབ་མ་རིགས་ཀྱི་བུ་ཁྱོད་ལ། ། རྨད་བྱུང་མཆོད་པའི་གཏོར་མའི་དབང་བསྐུར་བས། ། དམ་ཅན་འདུ་ཞིང་མཐུ་རྩལ་ཆེ་བར་ཤོག ། མཧཱ་བ་ལིཾ་ཏ་ཧཱུྃ་ཁཱ་ཧི་ཨ་བྷི་ཥིཉྩ་ཧཱུྃ། ཞེས་བརྗོད་ལ། ཁྱེད་རང་རྣམས་དམིགས་པ་འདི་བཞིན་མཛོད། ཉིད་ཅག་རང་རྣམས་པདྨ་དབང་ཆེན་དུ་གསལ་བར་བྱས་པའི་སྤྱི་བོ་ཚངས་པའི་བུ་ག་ནས་མར། གཏོར་མ་དབང་ཆེན་གྱི་གཞལ་ཡས་ཁང་།
ལྷ་དགུ་དང་བཅས་པར་བསྐྱེད་པར་དེ་ཉིད་སིབ་སིབ་ཐིམ་པས། རང་རང་གི་སྙིང་པདྨ་འདབ་བརྒྱད་ཀྱི་རྣམ་པར་དམར་ཀྲོང་ངེ་ཡོད་པའི་དབུས་སུ་བྱོན། ལུས་ཐམས་ཅད་འོད་དམར་པོས་ཁེངས། མཐུ་དང་ནུས་པ་ཕུན་སུམ་ཚོགས་པ་དང་ལྡན་པར་གྱུར། སླར་སྙིང་ཁའི་ལྷ་དགུ་པོ་འོད་ཀྱི་རྣམ་པར་ཞུ་སྟེ་མེ་ལོང་ལ་ཧས་བཏབ་པ་ཡལ་བ་ལྟར་འདུས་ནས། རང་རང་གི་སྙིང་ཁ་ན་ཡེ་ཤེས་སེམས་དཔའ་ཞེས་བྱ་བ། ཧྲཱིཿདམར་པོ་རེ་ཡོད་པ་ལ་ཐིམ། དེའི་མཐའ་མར་ཧྲཱིཿབཛྲ་ཀྲོ་ཏ་ཧ་ཡཾ་གྲྀ་ཝ་ཧུ་ལུ་ཧུ་ལུ་ཧཱུྃ་ཕཊ། ཞེས་པ་ལུ་གུ་བརྒྱུད་ཀྱིས་བསྡམས་ཏེ་བསྐལ་པ་དུས་མཐའི་མེས་ཀྱང་མི་ཚུགས་པའི་མོས་པ་མཛོད། དེ་ལྟར་གཏོར་མ་སྤྱི་བོར་བཞག་པས།
བུམ་པའི་དབང་ཐོབ། ལུས་ཀྱི་དྲི་མ་དག བྱ་བ་བྱང་ཆུབ་པའི་བྱ་བ་མཐའ་དག ས་ཀུན་ཏུ་འོད་དང་སྟུག་པོ་བཀོད། བདེ་བ་དགའ་བ། ལྟ་བ་སྣང་སྟོང་། འབྲས་བུ་སྤྲུལ་སྐུ་ཐོབ་པ་སོགས་ཀྱི་རྟེན་འབྲེལ་བསྒྲིགས་པ་ཡིན་ནོ། ། གསང་དབང་ངག་ལ་བསྐུར་བ་སྔགས་དབང་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ། སློབ་མས་མཎྜལ་ཕུལ་ནས། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད།
བྱང་ཆུབ་རྡོ་རྗེ་སོགས། ལན་གསུམ་གྱིས་གསོལ་བ་བཏབ། རྡོ་རྗེ་སློབ་དཔོན་པདྨ་དབང་ཆེན་དུ་གསལ་བའི་པང་དུ་ཡུམ་པདྨ་གར་གྱི་དབང་ཕྱུག་མ་གནས་པ་ཧཱུྃ་བྃ་ཡབ་ཀྱི་གསང་བའི་གནས་མི་དམིགས་པ་ལས། ཧཱུྃ་ལས་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཧཱུྃ་བཛྲ། ཡུམ་གྱི་མཁའ་མི་དམིགས་པ་ལས་པཾ་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨེས་མཚན་པ། ཨེ་ཨཾ། ཨ་ནུ་ར་ཀོ་ཡ་ཧཾ། ཨ་ནུ་ར་ཀོ་ཡ་མི། བོ་དྷི་ཙིཏྟ་སིདྡྷི་ཀུ་རུ་ཧཱུྃ།
ཡབ་ཡུམ་སྙོམས་པར་ཞུགས་པའི་བདེ་བའི་སྒྲས། ཕྱོགས་བཅུའི་དེ་བཞིན་གཤེགས་པ་སྤྱན་དྲངས། ཡབ་ཡུམ་གྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་རྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པའི་བྱང་ཆུབ་ཀྱི་སེམས་དཀར་པོ་ཁྱེད་རང་རྣམས་ཀྱི་ལྕེ་ཐོག་ཏུ་སྦྱིན་པའི་མོས་པ་མཛོད། དངོས་སུ་སྔར་གྱི་བདུད་རྩི་ལྕེ་ཐོག་དང་གཏོར་མ་མགྲིན་པར་བཞག་ལ། གཙོ་བོ་ཡབ་ཡུམ་གྱི་སྔགས་བརྗོད། གསང་བ་ཐབས་དང་ཤེས་རབ་ལས། ། པདྨ་ནོར་བུ་མཉམ་སྦྱོར་བ། །
དགེས་པ་ཆེན་པོའི་བདེ་ཆེན་དང་། ། བྱང་ཆུབ་སེམས་ཀྱིས་དབང་བསྐུར་རོ། ། པདྨ་སུ་ཁ་བོ་དྷི་ཙིཏྟ་ཨ་བྷི་ཥིཉྩ་ཧཱུྃ། དེ་ལྟར་གཏོར་མ་མགྲིན་པར་བཞག་པས། གསུང་རྣམ་དག་འོད་དཔག་མེད་གསང་བའི་དབང་ཐོབ། ངག་གི་དྲི་མ་དག གཏུམ་པོའི་ལམ་བསྒོམ་པ་ལ་དབང་། བདེ་བ་མཆོག་དགའ། ས་པདྨ་ཅན། ལྟ་བ་རིག་སྟོང་།
འབྲས་བུ་ལོངས་སྐུ་ཐོབ་པ་སོགས་ཀྱི་རྟེན་འབྲེལ་བསྒྲིགས་པ་ཡིན་ནོ། ། ཤེས་རབ་ཡེ་ཤེས་སེམས་ལ་བསྐུར་བའི་དབང་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ། མཎྜལ་རི་རབ་གླིང་བཞི་ཉི་ཟླ་ཟུང་ནས། མ་ཚང་བ་མེད་པ་འདི་ཉིད་ཤེས་རབ་ཡེ་ཤེས་ཀྱི་དབང་ཞུ་བ་འདི་ནས། བརླབ་ཏུ་གསོལ་གྱི་བར་བརྗོད། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་ལན་གསུམ་གྱིས་གསོལ་བ་བཏབ། བླ་མས་བུ་མོ་མཚན་ཉིད་དང་ལྡན་པ་རྒྱན་གྱིས་བརྒྱན་པ་གཅིག་ཁྱེད་རང་རྣམས་ཀྱི་ལག་པར་གཏད་པའི་མོས་པ་མཛོད། བཟུང་མ་འདི་ནི་ཡིད་འོང་མ། །

བསྟེན་བྱར་རྒྱལ་བ་རྣམས་ཀྱིས་གསུངས། ། ཁྲོ་མོ་ཡུམ་དུ་དྲན་བྱས་ནས། ། འཁོར་ལོ་རིམ་པའི་བདེ་བ་མྱོངས། ། ཞེས་བྱིན་པ་དེས་ཁྱེད་རང་རྣམས་ལ་དྲི་བ་བྱས་པའི་མོས་པ་མཛོད། ཤ་ཆེན་བཤང་གཅི་སོགས་དང་ནི། ། གཙོག་ཟ་ལ་སོགས་པདྨར་འོ། ། བུ་ཁྱོད་སྤྲོ་ན་ཕྱག་རྒྱ་ཡི། ། དངོས་གྲུབ་དམ་པ་བདག་ལས་འབྱུང་། ། དེ་ལྟར་དྲིས་པ་ལ་ཁྱེད་རང་རྣམས་ཀྱིས་ལན་བཏབ་པའི་མོས་པ་མཛོད། གསང་སྔགས་དངོས་གྲུབ་མཉམ་མེད་པ། ། ཤེས་རབ་ཐབས་ཀྱི་སྦྱོར་ལས་བྱུང་། །
ཇི་ལྟར་ཆོ་ག་བཞིན་གསུངས་པ། ། ཐམས་ཅད་སྤྲོ་འོ་ལྷ་མོ་ཆེ། ། ཞེས་ལན་བཏབ་པས་པང་དུ་བྱོན་པའི་མོས་པ་མཛོད། དེ་ནས་ཁྱེད་རང་རྣམས་བཅོམ་ལྡན་འདས་པདྨ་དབང་ཆེན་དང་། ཡུམ་པདྨ་གར་གྱི་དབང་ཕྱུག་མར་གསལ་ལ་ཧཱུྃ་བཾ་ཡབ་ཀྱི་གསང་བའི་གནས་མི་དམིགས་པ་ལས་ཧཱུྃ་ལས་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཧཱུྃ་བཛྲ། ཡུམ་གྱི་མཁའ་མི་དམིགས་པ་ལས་པཾ་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨེས་མཚན་པ། ཡེ་ཤེས་སྔོན་དུ་བྱ་བསམ་པས། བསྲུབ་པ་དང་བསྲུབ་པའི་སྦྱོར་བ་རུས་སྦལ་གྱི་འགྲོས་ལྟར་མཁས་པར་བྱས་ལ། མས་བསྟན་གྱི་དགའ་བ་བཞིའམ།
སྐད་ཅིག་གི་དགའ་བ་བཞི་དང་། རླུང་གི་ནུས་པས་ཡར་ཟློག་ནས་ལུས་ཀུན་ལ་བཀྲམ་ཞིང་བྱེར་བའོ། ། གཏོར་མ་སྙིང་གར་བཞག་ལ་གཙོ་བོ་ཡབ་ཡུམ་གྱི་སྔགས་བརྗོད། དེ་ལྟར་ན་གཏོར་མ་སྙིང་གར་བཞག་པས། ལྷན་སྐྱེས་ཀྱི་དགའ་བ་དང་། ཡེ་ཤེས་ཁྱད་པར་ཅན་གྱི་དབང་ཐོབ། ཡིད་ཀྱི་དྲི་མ་དག མགྱོགས་བྱེད་ཕོ་ཉ་བསྒོམ་པ་ལ་དབང་། བདེ་བ་ལ་དགའ་བྲལ། ས་ཡེ་ཤེས་བླ་མ།
འཁོར་ལོ་ཚོགས་ཆེན་དང་། ལྟ་བ་བདེ་སྟོང་། འབྲས་བུ་ཆོས་སྐུ་ཐོབ་པའི་རྟེན་འབྲེལ་བསྒྲིགས་པ་ཡིན་ནོ། ། དབང་བཞི་པ་ལུས་ངག་ཡིད་གསུམ་མཐའ་དག་ལ་བསྐུར་བ་ཞུ་བའི་ཡོན་དུ་དམིགས་ཏེ་མཎྜལ་འབུལ་བར་ཞུ། མཎྜལ་རི་རབ་ནས་མ་ཚང་བ་མེད་པ་འདི་ཉིད། དབང་བཞི་པ་ཞུ་བ་ནས། བྱིན་གྱིས་བརླབ་ཏུ་གསོལ་གྱི་བར་བརྗོད་ལ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། བྱང་ཆུབ་རྡོ་རྗེ་ལན་གསུམ་གྱིས་གསོལ་བ་བཏབ། བླ་མས་སློབ་མ་ལ་མེ་ལོང་བསྟན་ནས་མེ་ལོང་ནང་དུ་ཤར་བ་ཀུན་རྫོབ་དང་མཚུངས་ལ།
གཟུགས་དེ་ལ་བརྟགས་ན་ཕྱི་ནང་གང་དུའང་མ་གྲུབ། སྣང་བའི་ཕྱིར་མེད་པ་མ་ཡིན། བཙལ་ན་གང་ན་ཡང་མེད་པས། རྟེན་ཅིང་འབྲེལ་བར་འབྱུང་བ་མཐའ་ཐམས་ཅད་དང་བྲལ་བས། རྫོགས་པ་ཆེན་པོར་བརྗོད་དུ་མེད་པ་ནི་གསུམ་པའི་ཡུམ་གྱི་ཁམས་རྩ་རླུང་གསུམ་གཅིག་ཏུ་འདྲེས་པ་བརྗོད་བྲལ་གྱི་ཡེ་ཤེས་དེ་ཉིད་ལ་ངོ་སྤྲོད་པ་ཡིན་ཏེ། མུ་ཏིག་དཀར་དང་ཙནྡན་སྨུག ། ནམ་མཁའི་ཁམས་སུ་འདྲེས་པ་ལས། ། རྟོག་མེད་མཉམ་ཉིད་ཆོས་ཀྱི་སྐུ། ། ཟུང་དུ་མེད་པ་འཇའ་ཚོན་འདྲ། ། མེད་པ་མ་ཡིན་སྙིང་པོའི་དོན། །
ཡོད་མེད་གཉིས་ཀྱི་མཐའ་ལས་འདས། ། རྫོགས་པ་ཆེན་པོའི་མན་ངག་ཡིན། ། ཞེས་གསུངས་པ་ལྟར་རོ། ། གཏོར་མ་ལྟེ་བར་བཞག་ལ། གཙོ་བོ་ཡབ་ཡུམ་གྱི་སྔགས་བརྗོད། དེ་ལྟར་ན་གཏོར་མ་ལྟེ་བར་བཞག་པས། དབང་བཞི་པ་ཐོབ། ལུས་ངག་ཡིད་གསུམ་མཐའ་དག་གི་དྲི་མ་དག ཨ་ཏི་ཡོ་ག་བསྒོམ་པ་ལ་དབང་། བདེ་བ་ལྷན་སྐྱེས།
ལྟ་བ་མཐའ་བྲལ། ས་ཡེ་ཤེས་བླ་མ། སྐུ་དོན་དམ་རྡོ་རྗེའི་སྐུ་དང་། ངོ་བོ་ཉིད་ཀྱི་སྐུ་ཐོབ་པའི་རྟེན་འབྲེལ་བསྒྲིགས་པ་ཡིན་ནོ། ། དེ་ནས་འཆི་མེད་ཚེའི་མངོན་པར་དབང་བསྐུར་བ་ལ། འདིར་ཐེག་པ་རིམ་པ་དགུ་ལས། སྐྱེད་པ་མཧཱ་ཡོ་གའི་ཆོས་སྐོར། དེ་ལ་སྒྲུབ་སྡེ་ཆེན་པོ་བརྒྱད་ཡོད་པ་ལས། པདྨ་གསུང་གི་ཆོས་སྐོར། དེ་ལ་ཡང་ཕྱི་ནང་གསང་གསུམ་གྱི་ཆོས་སྐོར་རྣམས་ལས།
ཆེས་ཁྱད་པར་དུ་འཕགས་པ་ཉིང་ཁུའི་བཅུད་ཕྱུང་བ་ལྟ་བུ་ཡང་གསང་ཁྲོས་པའི་སྒོ་ནས་ཚེའི་དངོས་གྲུབ་སྒྲུབ་པར་བྱེད་པ་ལ། ཕྱི་ཞི་བའི་དཀྱིལ་འཁོར་ལ་བརྟེན་པ་དང་། ནང་ཁྲོ་བོའི་དཀྱིལ་འཁོར་ལ་བརྟེན་པའི་ལུགས་གཉིས་ཡོད་པ་ལས། འདིར་ཁྲོ་བོའི་དཀྱིལ་འཁོར་ལ་བརྟེན་པའི་ལུགས་ཡིན་ནོ། ། དེ་ཡང་ཨོ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ཀྱིས། གྲུབ་པ་མཆོག་གི་དབང་པོ་དཔལ་ལྡན་འདར་ཕྱར་ལ། ནགས་རྒྱལ་རི་བོའི་ངོགས་སུ་ཞལ་མངོན་སུམ་དུ་བསྟན་ནས། འདི་ཉིད་ཀྱི་དབང་དང་གདམས་པ་ཡོངས་སུ་རྫོགས་པར་གནང་བ་དེ་ཉིད་ནས་བཟུང་སྟེ་དུས་དེང་སང་གི་བར་དུ་བླ་མ་བརྒྱུད་པ་དང་བཅས་པ་རྣམས་ལ་ཚིག་དང་དོན་གྱི་བརྒྱུད་པ་བར་མ་ཆད་པའི་བྱིན་རླབས་ཀྱི་བཀའ་བབས་བསམ་གྱིས་མི་ཁྱབ་པ་དང་ལྡན་པ་ལགས། དེ་ལྟ་བུའི་ཚེའི་དབང་བསྐུར་བ་སྒྲུབ་པའི་རྡོ་རྗེ་སློབ་དཔོན་ནི། རབ་རླུང་སེམས་ལ་དབང་ཐོབ་ཅིང་།
ཡི་དམ་ལྷའི་རྟགས་དང་མཚན་མ་མངོན་སུམ་དུ་སྟོན་ནུས་པ། འབྲིང་བྱམས་སྙིང་རྗེ་བྱང་ཆུབ་ཀྱི་སེམས་དང་ལྡན་ཞིང་ཡི་དམ་ལྷའི་བསྙེན་པ་མཐར་ཕྱིན་པ། ཐ་མའང་འདིའི་དབང་བསྐུར་བ་ཐོབ་ཅིང་། ཆོ་གའི་ལག་ལེན་ལ་མཁས་པ་གཅིག་གིས་སྒྲུབ་པར་གསུངས། གང་ལ་སྒྲུབ་པའི་སློབ་མ་ནི། བླ་མ་དང་ཆོས་དང་གདམས་ངག་ལ་ཡིད་ཆེས་པ་ཁྱད་པར་འདི་ཉིད་ལ་ཆེད་དུ་མོས་པ་ཞིག་ལ་སྒྲུབ། དགོས་པ་ནི། ཚེ་ཉམས་པ་གསོས་ནས་ཚེའི་དངོས་གྲུབ་བསྒྲུབ་པའི་དོན་དུ་སྒྲུབ་པ་ཡིན། དེ་ཡང་ཚེ་ཉམས་པའི་རྒྱུ་ནི། དཔལ་བདུད་རྩི་འཁྱིལ་བ་ཚེའི་རྒྱུད་ལས།
དམ་ཅན་སེམས་དཀྲུགས་སྔགས་པ་ཡིད་ཆད་དང་། ། ཞེ་སྡང་དྲག་པོ་རྦོད་གཏོང་ཁར་བབས་དང་། ། རྩ་བ་སྐུ་གསུང་ཐུགས་ཀྱི་དམ་ཉམས་དང་། ། གནས་མིན་གནས་བཅས་གྱུར་པ་འདི་དག་ནི། ། ཚེ་ཡར་དབུགས་དངངས་བགེགས་ཀྱི་དབང་དུ་གྱུར། ། དགྲ་དབང་གྱུར་དང་མཁའ་འགྲོས་གཙེས། ། རྦོད་གཏོང་ཁར་ཕྱིན་དུས་མིན་འཆི། ། ཚེ་ཉམས་པ་ཡི་རྒྱུ་རུ་བཤད། ། ཅེས་གསུངས། རྒྱུ་དེ་རྣམས་ལ་བརྟེན་ནས་ཚེ་ཉམས་པའི་རྟགས་ནི།
རྒྱུད་དེ་ཉིད་ལས། གཟི་བརྗིད་མེད་དང་ལུས་ཉམས་བྲལ། ། མདོག་ཉམས་བྱ་བ་དོར་བ་དང་། ། ཡིད་མི་བདེ་དང་ལྕི་ཉམས་ཆུང་། ། ཚེ་ཉམས་པ་ཡི་རྟགས་སུ་བཤད། ། ཅེས་དང་། ཡང་འཁོར་ལ་ཁྲོ་ཞིང་སྡུག་སྐད་འབྱིན་པ་དང་། ། བཞིན་འགྱུར་སྤྱོད་ལམ་འཆལ་པར་འགྱུར་བ་དང་། ། སློབ་དཔོན་འཚོ་བྱེད་དུས་ལས་གཡེལ་བ་དང་། ། ཁ་ཟས་དག་ཀྱང་ཡིད་ཁར་མི་འོང་བ། །
འདི་དག་ཚེ་ཉམས་པ་ཡི་རྟགས་སུ་བཤད། ། ཅེས་གསུངས། དེ་ལྟ་བུའི་ཚེ་ཉམས་པའི་རྟགས་བྱུང་བའི་གང་ཟག་གིས་ཚེ་བསྲིང་བར་བྱེད་པའི་ཐབས་ཇི་སྙེད་བསྒྲུབ་པའི་ཆོ་གའི་རིམ་པ་ནི། སློབ་དཔོན་ཆེན་པོས་ཚེ་ཡི་དབང་བྱང་ལས། ཚེ་ཉམས་པ་ལས་བསྲུང་འདོད་པས། ། དབང་དང་སྒྲུབ་པའི་དུས་དག་ཏུ། ། མཎྜལ་དྲི་ཞིང་ཚེ་རྫས་བསོག ། སྒྲུབ་པོ་ནུས་དང་ལྡན་པ་ཡིས། ། དབང་ཆེན་འཕྲིན་ལས་གཞུང་བསྲང་ཞིང་། ། ཞེས་གསུངས་པའི་དོན།
མདུན་དུ་ཚེ་རྟེན་མཆོད་པ་སོགས་ཀྱི་བཀོད་པ་ཕུན་སུམ་ཚོགས་པར་བཤམས། སློབ་དཔོན་རང་ཉིད་ཀྱིས་ཡང་གསང་ཁྲོས་པའི་ཕྲིན་ལས་འཛབ་བསྟོད་ཀྱི་བར་དང་། ཚེ་རྟེན་བསྐྱེད་ཅིང་ཚེ་འགུག་བཅིངས་རྟེན་ལ་བསྡུ་བ་རྣམས་ལེགས་པར་གྲུབ་ནས། ཁྱེད་རང་རྣམ་པའི་ངོ་སྐལ་དུ་གྱུར་པའི་ཚེའི་དབང་བསྐུར་བ་སྒྲུབ་པ་ལ། ཐོག་མར་ཚེ་བྱང་ལས། ཚེ་ལ་བར་ཆད་བགེགས་རྣམས་བསྐྲད། ། ཅེས་གསུངས་པས། སློབ་དཔོན་ཡང་གསང་ཁྲོས་པར་གསལ་བའི་ཐུགས་ཀ་ནས་ཡེ་ཤེས་ཀྱི་ཁྲོ་བོ་མཚོན་ཆ་ཐོགས་ཤིང་། སྔགས་ཀྱི་སྒྲ་སྒྲོག་པ། མེ་དཔུང་འབར་ཞིང་འཁྲུགས་པ་དཔག་ཏུ་མེད་པ་ཆད།
ཁྱེད་རང་རྣམས་ལ་ཚེའི་དབང་བསྐུར་བ་ལ་བར་དུ་གཅོད་པའི་བགེགས་དང་ལོག་པར་འདྲེན་པ་ཐམས་ཅད་རྒྱང་རིང་དུ་བསྐྲད་ཅིང་ཚར་བཅད་པའི་མོས་པ་མཛོད། ན་མོ། རྒྱལ་བ་དགོངས་པའི་བརྒྱུད་པ། རིག་འཛིན་རིག་པའི་བརྒྱུད་པ། གང་ཟག་སྙན་ཁུང་གི་བརྒྱུད་པ་སྟེ། བརྒྱུད་གསུམ་རིག་འཛིན་གྱི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སྒྲུབ་སྡེ་ཆེན་པོ་བརྒྱད་ཀྱི་ལྷ་ཚོགས་སོགས་ཡི་དམ་ཞི་ཁྲོ་རབ་འབྱམས་ཀྱི་ལྷ་ཚོགས་རྣམས་ཀྱིྎ ཁྱད་པར་དུ་ཡང་བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པ་ཤིན་ཏུ་རྣམ་པར་ངེས་པ་གཟི་བརྗིད་ཀྱི་རྒྱལ་པོའི་ལྷ་ཚོགས་རྣམས་ཀྱིྎ བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུ་འཁོར་ཟ་བྱེད་བཀའ་ཉན་གྱི་ཚོགས་དང་བཅས་པའི་དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་རླབས་ཀྱིས། བདག་ཅག་གི་རྡོ་རྗེ་སློབ་མ་འདི་རྣམས་ལ་ཚེའི་དབང་བསྐུར་བ་ཟབ་མོ་སྒྲུབ་པ་ལ་བར་དུ་གཅོད་པའི་བགེགས་དང་ལོག་པར་འདྲེན་པའི་ཚོགས། མི་མིན་མི་རུ་རྫུ་བ།
ལྷ་མིན་ལྷ་རུ་རྫུ་བ། གསང་སྔགས་ཟབ་མོ་ཉན་པ་ལ་མི་དབང་བ་གང་ཡིན་པ་དེ་དག་ཐམས་ཅད་སའི་ཕྱོགས་འདིར་མ་གནས་པ་རྒྱང་རིང་དུ་སོངས་ཤིག གང་དག་མི་འགྲོ་བ་དེ་དག ཡེ་ཤེས་ཀྱི་ཁྲོ་བོ་རབ་ཏུ་འབར་བ་འདི་རྣམས་ཀྱིས་སྐད་ཅིག་ཉིད་ལ་རྡུལ་ཕྲན་བཞིན་དུ་བརླག་པར་བྱའོ། ། ཨོཾ་རཾ་ཀྲོ་དྷ་སོགས་མཚམས་སྔགས་བརྗོད། གུ་གུལ་གྱི་དུ་བ་དང་རོལ་མོའི་སྒྲ་ཆེན་པོ་བསྒྲགས། དེ་ལྟར་བགེགས་བསྐྲད་ནས། ཚེ་རྟེན་ལྷ་རུ་བསྐྱེད་བྱ་ཞིང་། ། ཞེས་གསུངས་པའི་ཉམས་ལེན། མདུན་གྱི་ནམ་མཁའི་གནས་འདི་ཉིད་ན།
ཚེ་རྟེན་ཚེ་བུམ་དང་བཅས་པ་འོད་གསལ་གྱི་སྣང་བ་ལས་གྲུབ་པའི་རིན་པོ་ཆེའི་ཁྲིའི་སྟེང་དུ། པཾ་པདྨ་མཎྜལ། མ་སུརྻ་མཎྜལ། ཨ་ཙཎྜ་མཎྜལ། པདྨ་ཉི་ཟླ་བརྩེགས་པའི་གདན་གྱི་སྟེང་དུ། ཨོཾ་པྱཾ་དམར་པོ། ས་མ་ཡ་སཏྭཾ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། འོད་ཟེར་འཕྲོས་འདུས།
པདྨ་གཎྜ། ས་མ་ཡ་སཏྭཾ། པདྨ་དམར་པོ་འདབ་མ་བརྒྱད་པ་དང་། དེས་ཡུ་བ་བྱས་པའི་དྲིལ་བུ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། འོད་ཟེར་འཕྲོས་འདུས། ཨོཾ་ཨ་རོ་ལིག པྱཾ་ར་ག་ར་ཏི་སཏྭཾ། ཞེས་བརྗོད་པས་རང་གི་རྩ་བའི་བླ་མ་དེ་ཉིད་བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པ་སྐུ་མདོག་དམར་པོ་ཞལ་གཅིག་ཕྱག་གཉིས་མཉམ་གཞག་གི་ཕྱག་རྒྱ་མཛད་པའི་སྟེང་ན་རིན་པོ་ཆེའི་བུམ་པ་འཆི་མེད་ཀྱི་བདུད་རྩིའི་ཆུ་རྒྱུན་གྱིས་གང་བ་རྡོ་རྗེ་རྒྱ་གྲམ་གྱིས་མཚན་པ་བསྣམས་པ།
ཞབས་རྡོ་རྗེའི་སྐྱིལ་ཀྲུང་དུ་བཞུགས་པ། དེའི་པང་ན་ཡུམ་ཚེའི་ལྷ་མོ་གོས་དཀར་མོ་སྐུ་མདོག་དམར་མོ་ཞལ་གཅིག་ཕྱག་གཉིས་པ། གཡས་བཀྲ་ཤིས་མདའ་དར་དམར་པོ་གཡབ་ཏུ་འདོར་བ། གཡོན་ཚེའི་བདུད་རྩིས་གང་བའི་བུམ་པ་བསྣམས་པ། ཞབས་པདྨའི་སྐྱིལ་ཀྲུང་གིས་ཡབ་ལ་འཁྱུད་པ། དབུ་སྐྲ་ནག་པོ་སིལ་བུར་གྱུར་པས་སྐུ་སྟོད་ཡན་ཆད་ཁེབས་པ། ཡབ་ཡུམ་གཉིས་ཀའང་དར་གྱི་ན་བཟའ་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། འོད་དང་འོད་ཟེར་གྱི་རང་བཞིན། ཞི་བ་འཛུམ་པ་སྒེག་པའི་ཉམས་དང་ལྡན་པ། དེ་གཉིས་ཀྱི་སྤྱི་བོར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། དབུའི་གནས་ལྔར་རཏྣ་མུ་ཀུ་ཊ་ཨ་བྷི་ཥིཉྩ་ཏྲཾ་ཞེས་པས་རིན་པོ་ཆེའི་ཁང་བུ་ལྔའི་ནང་དུ། ཨོཾ་མཧཱ་པྲ་ཏི་བི་ཥ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་མཧཱ་ཨ་ད་རྣ་ཛྙཱ་ནྎ ཨོཾ་མཧཱ་ས་མནྟ་ཛྙཱ་ནྎ ཨོཾ་མཧཱ་ཤུ་ནྱཱ་ཏ་ཛྙཱ་ནྎ ཨོཾ་མཧཱ་ཀྲི་ཏ་ཨ་ནུ་ཛྙཱ་ན་བཛྲ་སྭཱ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པས་དབུས་རིགས་ལྔར་རྒྱལ་བ་རིགས་ལྔས་དབུར་བརྒྱན། དེའི་ཐུགས་ཀ་ནས་འོད་ཟེར་འཕྲོས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཚེ་དཔག་མེད་ཡབ་ཡུམ་གྱི་རྣམ་པར་སྤྱན་དྲངས་པར་བསམ་ཞིང་། ཐུགས་རྗེའི་ལྕགས་ཀྱུས་ཐུགས་དམ་རྒྱུད་བསྐུལ་ཞིང་། ། བྱམས་པའི་ཞགས་པས་གནས་ནས་སྤྱན་ཡང་འདྲེན། །
ལྕགས་སྒྲོག་བཀའ་ཡིས་ཕོ་ཉས་རབ་བསྐྱོད་དེ། ། འདིར་གཤེགས་བཞུགས་ཤིང་རྣམ་གྲོལ་དགེས་པར་མཛོད། ། ཨོཾ་ཨེ་ཧྱ་ཧི་བྷ་ག་ཝན་མཧཱ་ཀཱ་རུ་ཎི་ཀ་ཏྲི་ཤྱ་ཧོཿ ས་མ་ཡ་སཏྭཾ། ཞེས་པས་སྤྱན་དྲངས། ཛཿཧཱུྃ་བཾ་ཧོཿ ཞེས་པས་ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར། དེའི་སྟེང་གི་ནམ་མཁའ་ལ་སློབ་དཔོན་ཆེན་པོ་པདྨ་འབྱུང་གནས་དང་། འཆི་མེད་ཚེའི་ལྷ་མོ་ཙནྡྷ་ལི་ལ་སོགས་པ་ཚེ་ཡི་རིག་འཛིན་བརྒྱུད་པའི་བླ་མ་རྣམས་དང་། གཞན་ཡང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་བོ་དང་རྣལ་འབྱོར་མ།
ལྷ་དང་སྲུང་མའི་ཚོགས་ཐམས་ཅད་ཕྱག་ན་བུམ་པ་དང་ཐོད་པ་ལ་སོགས་པ་ཚེའི་བདུད་རྩིས་གང་བ་ཐོགས་པ་བསམ་གྱིས་མི་ཁྱབ་པ་སྤྲིན་ཕུང་འཐིབ་པ་ལྟར་བཞུགས་པ་རྣམས་ཀྱིས་འཛབ་དབྱངས་དང་ཤིས་བརྗོད་ཀྱི་སྒྲ་སྒྲོག བདུད་རྩི་དང་མེ་ཏོག་གི་ཆར་འབེབས་པར་བསམ་མོ། ། དེ་དག་ལ་མཆོད་པ་འབུལ་བ་ནི། བདེ་བར་གཤེགས་སོ་བཅོམ་ལྡན་འདས། ། རྒྱལ་བ་རྒྱ་མཚོའི་ཡེ་ཤེས་ཀྱིས། ། སྲིད་པ་རྒྱ་མཚོ་མཐའ་ཡས་ཀུན། ། ཀུན་བཟང་མཆོད་སྤྲིན་མཆོག་ཏུ་རོལ། ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷེ། སརྦ་ཏད་ཁཾ་ཨུཏྒ་ཏེ་སྥ་ར་ཎ་ཧི་མཾ་ག་ག་ཁཾ་གྲྀཧྣེ་སཏྭཾ་ས་མ་ཡ་སྭཱ་ཧཱ། ཡང་དག་དོན་དུ་དག་མོད་ཀྱང་། །
འགྲོ་བ་ཡོངས་ཀྱི་དོན་སླད་དུ། ། ཕྱག་དང་ཞབས་ནི་བསིལ་ནས་ཀྱང་། ། རྡོ་རྗེའི་གདན་ལ་བཞུགས་སུ་གསོལ། ། ཨོཾ་ཨ་ཧ་ར་ཨ་ཧ་ར་སརྦ་བིད་དྷ་ར་པུ་ཛི་ཏེ་ན་མཿས་མནྟ་བུདྡྷ་ནཾ། ག་ག་ན་ཁཾ་ས་མཱ་ཡེ་སྭཱ་ཧཱ། ཨོཾ་ཧྲཱིཿརཱ་ག་བཛྲ། པུཥྤེ། དྷཱུ་པེ། ཨཱ་ལོ་ཀེ གནྡྷེ།
ནཻ་ཝི་ཏེ། ཤཔྡ་ཨཱཿཧཱུྃ་གིས་ཕྱི་མཆོད་དང་། ཨོཾ་མཧཱ་སརྦ་པཉྩ་ཨ་མྲྀ་ཏ་ཧཱུྃ། ཞེས་པས་བདུད་རྩི་དབུལ། དེ་ལྟར་ལྷ་གསལ་བཏབ་ཅིང་མཆོད་པའི་རྗེས་སུ། བསྟོད་ལ་ཞབས་སུ་ཚེ་འགུག་གདགས། ། ཞེས་གསུངས་པའི་དོན། རྡོ་རྗེ་སློབ་དཔོན་གྱིས་མདུན་གྱི་བཅོམ་ལྡན་འདས་ཡབ་ཡུམ་ལ་བསྟོད་པ་བྱས་པས་ཐུགས་མཉེས་པས་ཐུགས་ཀ་ནས། སྒོ་མ་བཞི་ལ་སོགས་པའི་ཕོ་ཉ་དཔག་ཏུ་མེད་པ་སྤྲོས་ཏེ། འཁོར་འདས་ཀྱི་ཚེ་བཅུད་ཐམས་ཅད་བསྡུས་ནས་ཚེ་རྟེན་ལ་ཐིམ་པར་མོས་པ་མཛོད།
དྲིལ་གསིལ་རྡོ་རྗེ་ཕྱག་བྱའི་སྟངས་ཀ སྔགས་རིང་། སྔགས་ཐུང་ཉེར་གཅིག དེ་ནས་མདའ་དར་ཐོགས་ལ། ཚིག་གཞུང་ནི་སྔགས་ལ་གོང་བཞིན།་་་་་ བཅོམ་ལྡན་འདས་མགོན་པོ་ཚེ་དཔག་མེད། ། སྐུ་མདོག་མཚན་དཔེས་བརྒྱན་པའི་སྐུ། ། གསུང་མཆོག་ཡན་ལག་དྲུག་ཅུའི་གསུང་། ། ཐུགས་མཆོག་མི་རྟོག་པ་ཡི་ཐུགས། ། མཁའ་འདྲའི་སྐུ་གསུང་ཐུགས་མངའ་བ། །
ཚེ་དཔག་མེད་ལ་ཕྱག་འཚལ་བསྟོད། ། རྡོ་རྗེ་ཚེ་ཆོག་འགུགས་པའི་ལས་མཛོད་ཅིག ། རྡོ་རྗེ་ཚེ་ཡི་དངོས་གྲུབ་སྩལ་དུ་གསོལ། ། ཨོཾ་པུཎྱེ་པུཎྱེ་མཧཱ་པུཥྱེ་ཨ་པ་རི་མི་ཏ་ཨཱ་ཡུཿཔུཎྱེ་ཛྙཱ་ན་སཾ་བྷ་རོ་པ་ཙིཏྟེ་སྭཱ་ཧཱ། ཞེས་དང་། ཨོཾ་བཛྲ་ཨཱཿཡུ་ཥེ་ཧཱུྃ་ཨཱཿ ཨོཾ་ཨཱཿཡུར་ཛྙཱ་ན་སིདྡྷི་བྷྲཱུཾ། ཞེས་པའང་ཅི་རིགས་པ་བརྗོད། ཚེ་འགུག་པ་དངོས་ནི། ཐུགས་ལས་སྒོ་མ་བཞི་སྤྲོས་ཏེ། །
བསྐུལ་བ་སྔགས་དང་བཅས་པས་དགུག ། ཅེས་གསུངས་པའི་ཉམས་ལེན། མདུན་གྱི་བཅོམ་ལྡན་འདས་ཡབ་ཡུམ་གྱི་ཐུགས་ཀ་ནས་ལྷ་མོ་དཀར་མོ་ལྕགས་ཀྱུ་ཐོགས་པ་དཔག་ཏུ་མེད་པ་སྤྲོས་ཏེ། ཤར་དང་ཤར་ལྷོའི་ཕྱོགས་སུ་སོང་བས་དྲི་ཟ་དང་མེ་ལྷ་ལ་སོགས་པ། ལྷ་ཀླུ་གནོད་སྦྱིན་མཐུ་བོ་ཆེ་རྣམས་ཀྱི་ལག་ན་ཁྱེད་རང་རྣམས་ཀྱི་ཚེ་འཕྲོགས་པ་དང་འཐོར་བ་དང་ཡར་བ་ལ་སོགས་པ་ཇི་སྙེད་ཡོད་པ་དང་། ཤར་དང་ཤར་ལྷོའི་འབྱུང་བའི་རྩི་བཅུད་སོགས། གཞན་ཡང་འཁོར་འདས་ཀྱིས་བསྡུས་པའི་ཚེ་དང་བསོད་ནམས་ཐམས་ཅད་རང་དབང་མེད་པར་བསྡུས་ནས་ཚེ་རྟེན་ལ་ཐིམ་པར་བསམ། ཧཱུྃ། འགུགས་པའི་ལྷ་མོ་ལྕགས་ཀྱུ་མ། ། དཀར་མོ་མཛེས་མ་ལྕགས་ཀྱུ་བསྣམས། །
དྲི་ཟའི་ལག་ནས་ཚེ་ཁུག་ལ། ། མེ་ལྷའི་ལག་ནས་དཔལ་སྐྱོབས་ཤིག ། ཨོཾ་པུཎྱེ་སོགས་སྔར་བཞིན་བརྗོད། ། ལྷ་མོ་ཞགས་པ་མ་སྔོན་མོ་དཔག་ཏུ་མེད་པ་སྤྲོས་པས་ལྷོ་དང་ལྷོ་ནུབ་ཀྱི་ཕྱོགས་སུ་སོང་བས་གཤིན་རྗེ་དང་སྲིན་པོ་ལ་སོགས་པ་ལྷ་ཀླུ་ལ་སོགས་སྔར་ལྟར་བསམ་ཞིང་། ཧཱུྃ། འཆིང་བྱེད་ལྷ་མོ་ཞགས་པ་མ། ། སྔོན་མོ་མཛེས་མ་ཞགས་པ་བསྣམས། ། གཤིན་རྗེའི་ལག་ནས་ཚེ་ཁུག་ལ། ། སྲིན་པོའི་ལག་ནས་དཔལ་སྐྱོབས་ཤིག ། སྔར་ལྟར་བརྗོད།
ལྷ་མོ་དམར་མོ་ལྕགས་སྒྲོག་ཐོགས་པ་དཔག་ཏུ་མེད་པ་འཕྲོས། ནུབ་དང་ནུབ་བྱང་གི་ཕྱོགས་སུ་སོང་བས་ཆུ་ལྷ་དང་རླུང་ལྷ་སོགས་དང་། ཧཱུྃ། སྡོམ་བྱེད་ལྷ་མོ་ལྕགས་སྒྲོག་མ། ། དམར་མོ་མཛེས་མ་ལྕགས་སྒྲོག་བསྣམས། ། ཀླུ་དབང་ལག་ནས་ཚེ་ཁུག་ལ། ། རླུང་ལྷའི་ལག་ནས་དཔལ་སྐྱོབས་ཤིག ། སྔགས་བརྗོད། ལྷ་མོ་ལྗང་གུ་དྲིལ་བུ་ཐོགས་པ་དཔག་ཏུ་མེད་པ་སྤྲོས། བྱང་དང་བྱང་ཤར་གྱི་ཕྱོགས་སུ་སོང་བས་གནོད་སྦྱིན་དང་འབྱུང་པོ་སོགས་དང་།
ཧཱུྃ། འབེབས་བྱེད་ལྷ་མོ་དྲིལ་བུ་མ། ། ལྗང་གུ་མཛེས་མ་དྲིལ་བུ་བསྣམས། ། གནོད་སྦྱིན་ལག་ནས་ཚེ་ཁུག་ལ། ། འབྱུང་པོའི་ལག་ནས་དཔལ་སྐྱོབས་ཤིག ། སྔགས་བརྗོད། སླར་ལྷ་མོ་རྣམས་བཅོམ་ལྡན་འདས་ཀྱི་ཐུགས་ཀར་ཐིམ་པར་བསམ། བདེན་པ་བརྡར་ཏེ་ཚེ་འགུག་པ་ནི། མདུན་བསྐྱེད་འཁོར་བཅས་ཀྱི་ཐུགས་ཀ་ནས་སྤྲུལ་པའི་ཕོ་ཉ་ནམ་མཁའི་ཁམས་ཁྱབ་པར་སྤྲོས་ཏེ། དེ་དག་ལ་ཡོད་པའི་ལྷ་སྲིན་མཐུ་བོ་ཆེ་རྣམས་ཀྱིས་ཁྱེད་རང་རྣམས་ཀྱི་ཚེ་སྲོག་འཕྲོགས་པ་སོགས་དང་།
གཞན་ཡང་ཕྱི་སྣོད་ཀྱི་འཇིག་རྟེན། ནང་བཅུད་ཀྱི་སེམས་ཅན། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཡོན་ཏན་ནུས་པ་མཐུ་སྟོབས་ལ་སོགས་པ་ཐམས་ཅད་སྐད་ཅིག་ཉིད་ལ་བསྡུས་ཏེ་ཚེ་རྟེན་ལ་ཐིམ་པའི་མོས་པ་མཛོད། ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྒྱལ་བ་དགོངས་པའི་བརྒྱུད་པ། རིག་འཛིན་རིག་པའི་བརྒྱུད་པ། གང་ཟག་སྙན་ཁུང་གི་བརྒྱུད་པ་སྟེ། བརྒྱུད་གསུམ་རིག་འཛིན་གྱི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སྒྲུབ་སྡེ་ཆེན་པོ་བརྒྱད་ཀྱི་ལྷ་ཚོགས་སོགས་ཡི་དམ་ཞི་ཁྲོ་རབ་འབྱམས་ཀྱི་ལྷ་ཚོགས་རྣམས་ཀྱིྎ ཁྱད་པར་དུ་ཡང་བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པ་ཤིན་ཏུ་རྣམ་པར་ངེས་པ་གཟི་བརྗིད་ཀྱི་རྒྱལ་པོའི་ལྷ་ཚོགས་རྣམས་ཀྱིྎ བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུ། འཁོར་ཟ་བྱེད་བཀའ་ཉན་གྱི་ཚོགས་དང་བཅས་པའི་དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་བཀའ་བདེན་པ་དང་།
བདེན་པ་ཆེན་པོའི་བྱིན་གྱིས་རླབས་ཀྱིས། རྡོ་རྗེ་སློབ་མ་རྣམས་ཀྱི་ཚེ་སྡེ་བརྒྱད་རིགས་དྲུག་གི་ལག་ན་གནས་ཀྱང་ཁུག་ཅིག རྡོ་རྗེའི་ཆོས་སྐྱོང་སྲུང་མ་རྣམས་ཀྱིས་ཀྱང་། རྡོ་རྗེ་སློབ་མ་རྣམས་ཀྱི་ཚེ་འཐོར་བ་དང་། ཡར་བ་དང་། ཕྲོགས་པ་དང་། ལྡེགས་པ་ཐམས་ཅད་ཁུག་ཅིག གཞན་ཡང་འབྱུང་བའི་རྩི་བཅུད། སེམས་ཅན་གྱི་ཚེ་དང་བསོད་ནམས། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བྱིན་རླབས་ཀྱི་ཚེ།
ཚེའི་རིག་པ་འཛིན་པ་རྣམས་ཀྱི་རིག་པའི་ཚེ། ལྷ་ཀླུ་གནོད་སྦྱིན་མཐུ་བོ་ཆེ་རྣམས་ཀྱི་ལས་ཀྱི་ཚེ་ལ་སོགས་པ་ཐམས་ཅད་སྐད་ཅིག་ཐང་ཅིག་ཡུད་ཙམ་ལ་ཁུག་ཅིག དྲོངས་ཤིག ཕོབ་ཅིག བསྟིམས་ཤིག ཨོཾ་ཨཱཿཡུརྫྙཱ་ན་ཧཱུྃ་ཛཿཛཿཞེས་ལན་གསུམ་ལ་སོགས་པ་བརྗོད། སྔགས་རྣམས་ཀྱི་སྐབས་སུ་འཛབ་དབྱངས་བྱ་ཞིང་མདའ་དར་གྱི་གཡབ་མོ་གཡོབ། ཚེ་བཅིང་བ་ནི། ཉི་ཟླ་གའུ་རྡོ་རྗེའི་རྭས་བསྡམས་ལ་བཟླས་པ་བྱ་ཞིང་བསྡུ། ཞེས་སོགས་གསུངས་པའི་དོན།
ཁྱེད་རང་རྣམས་ཀྱི་སྙིང་གར་ཉི་ཟླ་གའུ་ཁ་སྦྱོར་གྱི་དབུས་ན། ཚེའི་རྟེན་འོད་དཀར་པོ་མཐེབ་སོར་གྱི་ཚད་ཙམ་དཀར་ལ་འཚེར་བའི་དབུས་ན། རྣམ་པར་ཤེས་པའི་རྟེན་ཡི་གེ་ཎི་ལྗང་ཁུ་སྣུམ་ལ་འདྲིལ་བ་དྭངས་ཤིང་གསལ་བ་ཞིག་ཡོད་པར་བསམ་ལ། གའུའི་ཕྱི་ནས་སྟེང་འོག་ཏུ་རྡོ་རྗེ་རྒྱ་གྲམ་བསམ་པའི་རྭ་རྣམས་རྡོ་རྗེ་ལུ་གུ་རྒྱུད་ཀྱི་ཐག་པས་བསྡམས་པའི་མོས་པ་མཛོད། བཟླས་པ་བྱ་ཞིང་ཚེ་བསྡུ་བ་ནི། འཕྲོ་འདུའི་འོད་ཀྱིས་བཀུག་ནས་ཀྱང་། ། མ་ལུས་བུམ་པའི་བཅུད་ལ་བསྡུ། ། ཞེས་གསུངས་པའི་དོན་སློབ་དཔོན་གྱི་སྙིང་ག་ནས་འོད་ཟེར་འཕྲོས། གཟུངས་ཐག་ལ་འཁྲིལ་ནས་སོང་བས། བུམ་པའི་ནང་གི་བཅོམ་ལྡན་འདས་ཡབ་ཡུམ་གྱི་ཐུགས་རྒྱུད་བསྐུལ།
དེའི་ཐུགས་ཀ་ནས་འོད་ཟེར་འཕྲོས་པས། ཕྱོགས་བཅུ་དུས་གསུམ་གྱི་བསྡུས་པའི་ཚེ་དང་བསོད་ནམས་དཔལ་འབྱོར་ཐམས་ཅད་བསྡུས་ནས། མདུན་བསྐྱེད་ལ་ཐིམ་པའི་མོས་པ་མཛོད། མདའ་དར་གཡོབ་ཅིང་། འཕྲོ་འདུའི་འོད་ཀྱིས་བཀུག་ནས་ཀྱང་། ། མ་ལུས་བུམ་པའི་བཅུད་ལ་བསྡུ། ། འཆི་བ་མེད་པའི་ཚེ་ཐོབ་ནས། ། བླ་ན་མེད་པའི་མཆོག་ཐོབ་ཤོག ། ཨོཾ་པུཥྱེ་པུཥྱེ་མཧཱ་པུཥྱེ་ཨ་པ་རི་མི་ཏ་ཨཱཿཡུཿཔུཥྱེ་ཛྙཱ་ན་སཾ་བྷ་རོ་པ་ཙིཏྟེ་སྭཱ་ཧཱ། ཞེས་་་་་་སྔགས་རིང་ལན་གསུམ་་་་་་ཚེ་མདའ་དར་གཡབ་དང་།
ཨོཾ་བཛྲ་ཨཱཿཡུཿཥེ་ཧཱུྃ་ཨཱཿ ཨོཾཿཨཱཿཡུཿཛྙཱ་ན་སིདྡྷི་ཧཱུྃ། ཞེས་བརྒྱ་རྩ་ལ་སོགས་པ་ཅི་མང་བཟླས་སོ། ། དེ་ནས་དངོས་གཞི་ཚེའི་དབང་བསྐུར་ཞུ་བའི་ཡོན་དུ་མཎྜལ་འབུལ་བ་སྔོན་དུ་སོང་ནས། འདིའི་རྗེས་ཟློས་མཛད་པར་ཞུ། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག བདག་ལ་འཆི་བ་མེད་པ་ཚེའི་དངོས་གྲུབ་སྩལ་དུ་གསོལ། ཞེས་ལན་གསུམ་གསོལ་བ་གདབ་ནས། ཚེ་བྱང་ལས། བུམ་ལྷ་ཞུ་ནས་ཚེ་ལ་ཐིམ། །
དེ་དག་དཔའ་བོ་འབྲུ་ལྔར་གྱུར། ། མར་མེ་གཉིས་བྱེའི་ཚུལ་དུ་ནི། ། གནས་ལྔར་བསྟིམ་ཞིང་ཚེ་དབང་བསྐུར། ། ཞེས་གསུངས་པའི་དོན། འཁོར་འདས་ཀྱི་ཚེ་བཅུད་ཐམས་ཅད་ཚེའི་རྟེན་ལ་ཐིམ། དེ་ཉིད་བུམ་པའི་ལྷ་ལ་ཐིམ། བུམ་པའི་ལྷ་འོད་དུ་ཞུ་ནས་བུམ་ནང་གི་སྙིང་པོ་ལྔ་ལ་ཐིམ། དེ་རྣམས་ཞུ་བ་ལས་དཔའ་བོ་འབྲུ་ལྔར་གྱུར་པ་ནི། འོད་དཔག་མེད་དང་སོར་རྟོག་ཡེ་ཤེས་ཀྱི་ངོ་བོ་ཡི་གེ་ཨཾ་དམར་པོ། མི་བསྐྱོད་པ་དང་མེ་ལོང་ཡེ་ཤེས་ཀྱི་ངོ་བོ་ཧཱུྃ་སྔོན་པོ།
རིན་འབྱུང་དང་མཉམ་ཉིད་ཡེ་ཤེས་ཀྱི་ངོ་བོ་སྭཱཿསེར་པོ། རྣམ་སྣང་དང་ཆོས་དབྱིངས་ཡེ་ཤེས་ཀྱི་ངོ་བོ་ཨོཾ་དཀར་པོ། དོན་གྲུབ་དང་བྱ་གྲུབ་ཡེ་ཤེས་ཀྱི་ངོ་བོ་ཧཱ་ལྗང་ཁུ་རྣམས་སུ་གྱུར། དེ་རྣམས་ལས་དེ་འདྲ་བའི་ཡིག་འབྲུ་ལྔ་པོ་མར་མེ་གཅིག་ལ་གཉིས་མཆེད་ཀྱི་རྣམ་པར་ཆད་ནས། ཁྱེད་རང་རྣམ་པའི་སྤྱི་གཙུག་ལ་སོགས་པ་མགོ་བོའི་གནས་ལྔར་ཐིམ་པའི་མོས་པ་མཛོད། ཧཱུྃ། ཡི་གེ་འབྲུ་ལྔ་ཡེ་ཤེས་ལྔ། ། སངས་རྒྱས་ལྔ་ནི་ཚེ་ཡི་བདག ། འབྲུ་ལྔ་རིགས་ལྔའི་རང་བཞིན་ཏེ། ། སངས་རྒྱས་ལྔ་ཡི་དབང་ཐོབ་ཤོག །
ཨོཾ་པདྨ་ཨ་བྷི་ཥིཉྩ་ཧྲཱིཿ བཛྲ་ཨ་བྷི་ཥིཉྩ་ཧཱུྃ། རཏྣ་ཨ་བྷི་ཥིཉྩ་ཏྭཾ། བུདྡྷ་ཨ་བྷི་ཥིཉྩ་ཨོཾ། ཀརྨ་ཨ་བྷི་ཥིཉྩ་ཧཱ། ཧོཿ ཚེ་དབང་དུ་གྱུར་ཅིག དབང་དངོས་གྲུབ་ཏུ་གྱུར་ཅིག འཆི་མེད་ཀྱི་བདུད་རྩིར་གྱུར་ཅིག སྐྱེ་མེད་ཀྱི་ཡེ་ཤེས་སུ་གྱུར་ཅིག
བདུད་ལས་རྒྱལ་བར་གྱུར་ཅིག མི་ཤིགས་པའི་རྡོ་རྗེར་གྱུར་ཅིག མི་འགྱུར་བའི་གཡུང་དྲུང་དུ་གྱུར་ཅིག མི་ནུས་པའི་རྒྱལ་མཚན་དུ་གྱུར་ཅིག ཚེ་བུམ་ཚེ་འབྲང་དང་བཅས་པ་ལྷན་ཅིག་ཏུ་བཏེགས་ནས་སློབ་མའི་མགོ་བོའི་གནས་ལྔར་བཞག སྙིང་ཁའི་ཉི་ཟླའི་གའུའི་རྡོ་རྗེ་ལུ་གུ་རྒྱུད་གྲོལ་ནས། ཉི་ཟླའི་གའུ་ཁ་བྱེ་བའི་ནང་དུ་ཞུགས། ཡི་གེ་འབྲུ་ལྔ་ལས་འཆི་མེད་བདུད་རྩིའི་རྒྱུན་འབབ་བཞིན་པ། ཚེ་དང་རྣམ་ཤེས་ཀྱི་རྟེན་ལ་ཐིམ་པས། དེ་ཉིད་འོད་དང་འོད་ཟེར་གྱི་རང་བཞིན་དུ་གསལ་བས།
དུས་མ་ཡིན་པར་འཆི་བའི་འཇིགས་པ་སྐད་ཅིག་དེ་ཉིད་ལ་དག འཆི་མེད་ཚེའི་དབང་བསྐུར་བ་ཐོབ་པའི་མོས་པ་མཛོད། ཚེ་སྦ་ནི། ཚེ་བྱང་ལས། ཅིས་ཀྱང་མི་ཚུགས་མི་ཤིགས་པའི། ། ཞེས་སོགས་ཤླཽ་ཀ་གཅིག་གསུངས་པའི་དོན། སློབ་དཔོན་གྱི་སྔར་གྱི་ཚེ་འགུགས་པའི་མདའ་དར་གྱི་སྟོང་ལ་དར་དཀྲིས་པ་སློབ་མའི་སྙིང་གར་བཞག་ཅིང་། སྙིང་ག་ནས་འོད་ཟེར་འཕྲོས་སྣོད་བཅུད་བརྟན་གཡོ་ཐམས་ཅད་ལ་ཕོག་པ་འོད་དུ་ཞུ་ནས་ཁྱེད་རང་རྣམས་ལ་ཐིམ། དེ་ཉི་ཟླ་གའུ་ཁ་སྦྱོར་ལ་ཐིམ། དེ་ཚེའི་རྟེན་འོད་དཀར་པོ་ལ་ཐིམ།
དེ་རྣམ་པར་ཤེས་པའི་རྟེན་ཎི་ཡིག་ལ་ཐིམ། དེ་ཉིད་ཨ་དཀར་པོ་འོད་ཀྱི་རང་བཞིན་དུ་གྱུར། དེ་ཡང་ནམ་མཁའ་ལ་འཇའ་ཡལ་བ་ལྟར་ཆོས་ཉིད་ཀྱི་ངང་དུ་ཐིམ་པར་བསམ་ལ་ཡུན་རིང་དུ་མཉམ་པར་ཞོག་མཛོད། ཅིས་ཀྱང་མི་ཚུག་མི་ཤིག་པའི། ། སྟོང་པའི་གོ་ཆ་བླ་ན་མེད། ། ཆོས་ཀྱི་ཕྱིར་དུ་ཚེ་སྦས་པས། ། སངས་རྒྱས་ཀྱིས་ཀྱང་མི་གཟིགས་སོ། ། ཞེས་བརྗོད། ཚེ་བརྟན་པར་བྱ་བ་ནི། ཚེ་རྟེན་སྐུ་གསུང་ཐུགས་སུ་བསྟན། །
ཞེས་གསུངས་པའི་དོན། འོད་གསལ་གྱི་ངང་ལས་ཁྱེད་རང་རྣམས་སྔར་ལྟར་ཚེ་དཔག་མེད་དུ་གསལ་བའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་རྣམས་ཀྱི་རྒྱས་བཏབ་པས་སངས་རྒྱས་ཐམས་ཅད་ཀྱི་བྱིན་རླབས་ཞུགས། ཚེའི་དངོས་གྲུབ་བརྟན་པའི་མོས་པ་མཛོད། ཨོཾ་སརྦ་ཏ་ཐཱ་ག་ཏ་ཀ་ཡ་ཝཀྐ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད། དེའི་རྗེས་སུ་ཚེ་སྤེལ་བ་ནི། ཚེ་སྤེལ་བཀྲ་ཤིས་བརྗོད་ཅིང་སྤེལ། ། ཞེས་གསུངས་པས།
མདུན་གྱི་ནམ་མཁའི་གནས་ན་བླ་མ་དང་ཐ་མི་དད་པའི་མགོན་པོ་ཚེ་དང་ཡེ་ཤེས་དཔག་ཏུ་མེད་པ་ལ་བརྒྱུད་པའི་བླ་མ་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་ཚེའི་ལྷ་དང་དྲང་སྲོང་གི་ཚོགས་བསམ་གྱིས་མི་ཁྱབ་པ་བཞུགས་པ་རྣམས་དང་གཞན་ཡང་ནུབ་ཕྱོགས་བདེ་བ་ཅན་གྱི་ཞིང་ཁམས་ནས་མགོན་པོ་ཚེ་དཔག་ཏུ་མེད་པ་འཁོར་བཅས། པདྨ་དབང་གི་ཞིང་ཁམས་ནས་ཁྲོ་རྒྱལ་པདྨ་དབང་ཆེན་གྱི་དཀྱིལ་འཁོར་གྱི་ལྷ་ཚོགས། ལྷོ་ནུབ་རྔ་ཡབ་དཔལ་རིའི་གནས་ནས་སློབ་དཔོན་ཆེན་པོ་པདྨ་འབྱུང་གནས་འཆི་མེད་ཚེའི་ལྷ་མོ་ཙནྡྷ་ལི་ལ་སོགས་པ་དཔའ་བོ་མཁའ་འགྲོས་བསྐོར་བ། གཞན་ཡང་རྩ་བརྒྱུད་ཀྱི་བླ་མ་ཐམས་ཅད་ཕྱོགས་བཅུའི་ཞིང་ཁམས་ནས་སྤྲིན་གྱི་ཕུང་པོ་འཐིབས་པའམ། བྱའི་ཁྱུ་ཆེན་པོ་འཕུར་བ་བཞིན་དུ་མདུན་གྱི་ནམ་མཁའི་གནས་སུ་བྱོན་ནས། དེ་དག་གིས་ཤེས་བརྗོད་དང་འཛབ་དབྱངས་ཀྱི་སྒྲ་འབྲུག་ལྟར་སྒྲོག་ཅིང་། མེ་ཏོག་དང་འཆི་མེད་བདུད་རྩིའི་ཆུ་རྒྱུན་གྱི་ཆར་ཆེན་པོ་འབེབས་པར་སྒོམས་མཛོད་ཅེས་བརྗོད་ལ། ཨོཾ་ཨཱཿཧཱུྃ། འདིར་ཚོགས་སྐལ་ལྡན་རྡོ་རྗེའི་བུ། ། སྙིང་གི་ཟེའུ་འབྲུ་དད་པས་ཕྱེ། །
མིག་གི་པདྨོ་མཁའ་དབྱིངས་ལྟོས། ། ཡིད་ལ་བདེ་ཆེན་དགའ་བ་སྐྱོངས། ། མདུན་ཕྱོགས་དག་པའི་མཁའ་དབྱིངས་ནས། ། རྗེ་བཙུན་བླ་མ་ཚེ་དཔག་མེད། ། འཆི་མེད་རིག་འཛིན་བྱེ་བས་བསྐོར། ། ལྷ་དང་མཁའ་འགྲོ་སྲུང་མར་བཅས། ། བྱིན་རླབས་ཐུགས་རྗེའི་སྤྲིན་ཕུང་གཏིབས། ། འཛབ་དབྱངས་རྡོ་རྗེའི་འབྲུག་སྟོང་འདིར། ། འཆི་མེད་བདུད་རྩིའི་ཆར་རྒྱུན་འབེབས། ། ཚེ་ཡིས་དངོས་གྲུབ་བཀྲ་ཤིས་སྩོལ། །
བདེ་ལྡན་ཡངས་པའི་ཞིང་ཁམས་ནས། ། འཆི་མེད་རྒྱལ་བ་ཚེ་དཔག་མེད། ། ཚེ་ཡི་ལྷ་དང་ལྷ་མོས་བསྐོར། ། གནས་འདིར་བྱོན་ལ་བཀྲ་ཤིས་སྩོལ། ། པདྨ་དབང་གི་ཕོ་བྲང་ནས། ། ཁྲོ་རྒྱལ་པདྨ་ཧེ་རུ་ཀ ། ཚེ་ཡི་ཁྲོ་བོ་ཁྲོ་མོས་བསྐོར། གནས་འདིརྎ ། རྔ་ཡབ་དཔལ་རིའི་རྩེ་མོ་ནས། ། རིག་འཛིན་པདྨ་འབྱུང་གནས་དེ། །
ཚེ་ཡི་རིག་འཛིན་མཁའ་འགྲོས་བསྐོར། གནས་འདིརྎ ། རྒྱ་བོད་ཕྱོགས་བཅུའི་གནས་ཆེན་ནས། ། ཚེ་ཡི་བརྒྱུད་ལྡན་བླ་མ་ལ། ། མཆེད་ལྕམ་དག་པའི་འཁོར་གྱིས་བསྐོར། ། གནས་འདིར་བྱོན་ལ་བཀྲ་ཤིས་སྩོལ། ། ཅེས་བརྗོད་ཅིང་ཤླཽ་ཀ་རེའི་མཚམས་སུ་པུཎྱེ་འཛབ་བྱ། དྲིལ་བུ་གསིལ་ཞིང་མེ་ཏོག་འཐོར། དེ་ནས་སློབ་མ་རྣམས་ལག་པ་བསྣོལ་བའི་གཡས་སུ་ཚེ་འབྲང་དང་། གཡོན་དུ་ཚེ་བུམ་བཞག་ལ།་་་་་
ཚེ་རིལ་ཚེ་ཆང་། ལག་གཉིས་པད་དཀར་བཞད་པའི་རྩེར། ། འཆི་མེད་དངོས་གྲུབ་ཚེ་ཡི་རྫས། ། ལོངས་ཤིག་སྐལ་ལྡན་སློབ་བུ་རྣམས། ། ལོ་བརྒྱ་འཚོ་བའི་བཀྲ་ཤིས་ཤོག ། དེ་བཞིན་དུ། ཚེའི་རིལ་བུ་བྱིན་ལ། དཔལ་གྱི་ཟས་མཆོག་རིལ་བུ་འདི། ། འཁོར་འདས་ཚེ་བཅུད་བསྡུས་པའི་སྨན། ། བཟོས་པས་འཆི་བདག་བདུད་བཅོམ་ནས། །
ཚེ་ཡི་དངོས་གྲུབ་བཀྲ་ཤིས་སྩོལ། ། འཛབ་བྱ། ཚེ་ཆང་བྱིན་ལ། སྙིང་པོ་ལྔ་ལྡན་རིགས་ལྔའི་བཅུད། ། ཡེ་ཤེས་ལྔ་ལྡན་བདུད་རྩིའི་རྒྱུན། ། མྱངས་པས་རྡོ་རྗེའི་ལུས་ཁེངས་ནས། ། ཚེ་ཡི་དངོས་གྲུབ་བཀྲ་ཤིས་སྩོལ། ། འཛབ་བྱ། དེ་ནས་ཚེ་བསྲིངས་སྐྱེ་འཆི་མེད་པ་བསྲུང་། ། ཞེས་གསུངས་པའི་དོན།
སྙིང་ཁ་ན་ཚེའི་རྟེན་ཡོད་པའི་རྩ་སྒོ་སྨིན་མཚམས་སུ་ཟླ་གམ་དམར་པོ་མེ་འབར་བའི་ཀློང་དཀྱིལ་དུ། དཔལ་རྟ་མགྲིན་སྐུ་མདོག་དམར་པོ་ཞལ་གཅིག་ཕྱག་གཉིས་པ་གཡས་ཙནྡན་གྱི་བེ་ཅོན་དང་། གཡོན་སྡིགས་མཛུབ་མཛད་པ། དབུ་གཙུག་ན་རྟ་མགོ་ལྗང་ཁུ་འཚེར་བ། ཁྲོ་བོའི་ཉམས་ཐམས་ཅད་རྫོགས་པ། དུར་ཁྲོད་ཀྱི་ཆས་ཐམས་ཅད་ཀྱིས་བརྒྱན་པ། ཞབས་གྱེད་ཀྱིས་དོར་སྟབས་ཅན་གཅིག་བཞུགས་པ་ཚེའི་བར་ཆད་ཐམས་ཅད་བསྲུང་བའི་མོས་པ་མཛོད། ཨ་ཝ་དྷུ་ཏིའི་སྒོ་འཕར་ན། ། ཟླ་གམ་དམར་པོའི་ཀློང་དཀྱིལ་དུ། ། ཚེ་ཡི་སྒོ་སྲུང་རྟ་མགྲིན་དབང་། །
བར་ཆད་བདུད་འཇོམས་བཀྲ་ཤིས་ཤོག ། འཛབ་དང་བཅས་པ་བརྗོད་ཅིང་། སིནྡྷུ་རས་སྨིན་མཚམས་སུ་ཐིག་ལེ་བྱ། དེ་དག་གིས་ཚེའི་དབང་བསྐུར་བ་ལེགས་པར་ཐོབ་པ་ཡིན་ནོ། ། དེའི་རྗེས་སུ་བཅོམ་ལྡན་འདས་པདྨ་དབང་ཆེན་གྱི་བཀའ་བསྟོད་དྲེགས་པ་རྣམས་ཀྱི་གཙོ་བོ་བསྟན་སྲུང་ཁྱད་པར་ཅན་གྱིང་ལྔ་དང་གཟའ་གདོང་གི་རྗེས་སུ་གནང་བ་སྒྲུབ་པར་བྱེད་པ་ལ། ཁ་ཅིག་འདི་རྣམས་འཇིག་རྟེན་རང་རྒྱུད་པར་བཟུང་ནས། དེ་མཆོད་པ་ལ་སྨོད་པ་ནི་ཆོས་རྒྱུས་ཤིན་ཏུ་ཆུང་ཞིང་ལོག་རྟོག་འབའ་ཞིག་ལ་རིངས་པར་ཆས་པ་སྙིང་རྗེ་བའི་གནས་ཡིན་ཏེ། རྒྱུད་ལས་འདི་རྣམས་བཅོམ་ལྡན་འདས་པདྨ་དབང་ཆེན་གྱི་ཐུགས་ཀྱི་སྤྲུལ་པར་བཤད་ཅིང་། སློབ་དཔོན་ཆེན་པོ་པདྨ་སཾ་བྷ་ཝ་དང་། ལོ་ཙཱ་བ་བཻ་རོ་ཙ་ན་ལ་སོགས་པས།
འདི་དག་རྣལ་འབྱོར་པ་རྣམས་ཀྱིས་མཆོད་ཅིང་བསྟེན་པར་གསུངས་པའི་ཕྱིར་རོ། ། འོན་ཀྱང་གདུལ་བྱ་འདུལ་བྱེད་དང་། གཉེན་པོ་དང་ལས་ཀྱི་ལྷའི་ཁྱད་པར་གྱིས་འཇིག་རྟེན་རང་རྒྱུད་པའི་དྲེགས་བྱེད་དེ་དག་གིས་ཀྱང་རྣལ་འབྱོར་པ་ལ་བར་ཆད་མི་བྱེད་ཅིང་། འཕྲིན་ལས་ཆེད་དུ་སྒྲུབ་པ་ནི་རྟེན་འབྲེལ་གྱི་ཆེ་བར་སྣང་བས་འདི་རྣམས་ཀྱི་རྗེས་སུ་གནང་བ་སྒྲུབ་པར་བྱེད་པ་ལ། སློབ་དཔོན་གྱིས་བགྱི་བར་འོས་པ་རྣམས་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང་། ལྷན་ཅིག་ཏུ་གྲུབ་ནས་ད་ཁྱོད་རང་རྣམས་ཀྱི་ངོ་སྐལ་དུ་གྱུར་པ་སློབ་མའི་བྱ་བ་ལ། ཐོག་མར་རྗེས་གནང་ཟབ་མོ་ཞུ་བའི་ཡོན་དུ་དམིགས་ཏེ་མཎྜལ་ཞིག་འབུལ་བར་ཞུ། ཞེས་དང་། མཎྜལ་ཕུལ། དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་ཐལ་མོ་སྦྱར་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་བརྗོད།
བླ་མ་དབང་ཆེན་ཧེ་ཏུ་ཀའི། ། ཞབས་ལ་སྤྱི་བོས་གུས་པས་འདུད། ། བཅོམ་ལྡན་པདྨ་དབང་ཆེན་གྱི། ། བཀའ་ཉན་བཀའ་བསྒོའི་རྗེས་གནང་སྩོལ། ། དེ་ནས་རྒྱུད་དག་པར་བྱ་བའི་ཕྱིར་དམིགས་པ་འདི་བཞིན་དུ་མཛོད། མདུན་གྱི་ནམ་མཁར་བླ་མ་དང་པདྨ་དབང་ཆེན་གྱི་དཀྱིལ་འཁོར་ལ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་ཀྱིས་བསྐོར་བའི་སྤྱན་སྔར་སྡིག་པ་བཤགས་པ་ལ་སོགས་པ་ཡན་ལག་བདུན་པ་བགྱིའོ་སྙམ་པ་མཛད་ནས་འདིའི་རྗེས་ཟློས་ལན་གསུམ་གྱི་བར་དུ་མཛོད། དཀོན་མཆོག་གསུམ་ལ་སོགས་ལན་གསུམ། དེ་ལྟར་རྒྱུད་དག་པར་བྱས་ནས་རྗེས་གནང་གི་གཞི་ལུས་འགོད་པའི་སླད་དུ་དམིགས་པ་འདི་བཞིན་དུ་མཛོད། སློབ་དཔོན་པདྨ་དབང་ཆེན་དུ་གསལ་བའི་ཐུགས་ཀའི་ཧྲཱིཿཡིག་ལས་འོད་ཟེར་འཕྲོས་པས་དཀྱིལ་འཁོར་གྱི་ཕྱི་རིམ་ནས་གྱིང་ལྔ་གཟའ་གདོང་སྤྱན་དྲངས་ཏེ་ཁྱེད་རང་རྣམས་ཀྱི་གཡོན་ཕྱོགས་སུ་བཀའ་བསྟོད་ཀྱི་ཚུལ་དུ་འགོད་པ་ནི། དབུས་སུ་དབང་ཆེན་ཐུགས་ཀྱི་སྤྲུལ་པ་སྲོག་བདག་འོད་ཀྱི་རྒྱལ་པོ།
འོད་ཀྱི་མི་བོ་ཆེ་དཀར་པོ་ཞལ་གཅིག་ཕྱག་གཉིས་པ་གཡས་རལ་གྲི་དང་། གཡོན་འོད་ཀྱི་ཞགས་པ་ཐོགས་པ། སྐུ་ལ་སེངྒེའི་སློག་པ་གསོལ་ཞིང་། དབུ་ལ་ཇི་དར་དཀར་པོ་བཅིངས་པ། ནམ་མཁའ་འཇའི་སྐྱེ་རགས་ཅན། ལྕགས་ཀྱི་སྡེར་མོ་རྣོན་པོས་དགྲ་རྙིང་འབྱིན་པ། འཇིགས་སུ་རུང་བའི་སེང་གེ་དཀར་མོ་རྔམ་སྒྲ་སྒྲོག་པ་ལ་ཆིབས་པ། ཤར་དུ་ཚངས་པ་དུང་གི་ཐོར་གཙུག་ཅན། སྐུ་མདོག་དཀར་པོ་ཞལ་གཅིག་ཕྱག་གཉིས་པ། ཕྱག་གཡས་ཟངས་ཀྱི་གྲི་རིང་དང་།
གཡོན་ཞགས་པ་དགྲ་ལ་འདེབས་པ། སྐུ་ལ་དར་དཀར་གྱི་རལ་གུ་གསོལ་ཞིང་། དབུ་ལ་དུང་གི་ཅོད་པན་བཅིངས་ལ། རྟ་དཀར་པོ་ངང་རིང་ལ་ཆིབས་པ། ལྷོར་དམ་ཅན་རྡོ་རྗེ་ལེགས་པ་སྐུ་མདོག་སེར་པོ་ཞལ་གཅིག་ཕྱག་གཉིས་པ། གཡས་བསེའི་རྡོ་རྗེ་དང་། གཡོན་ཙིཏྟ་དམར་པོ་ཐོགས་པ། ཟ་འོག་སྔོ་ཁྲའི་བེར་གསོལ་ཞིང་། དབུ་ལ་བསེ་མན་གྱི་འགྱིང་ཐོད་བཅིངས་པ། རྟ་ཁམ་པ།
ལག་དཀར་ལ་ཆིབས་པ། ནུབ་ཏུ་བདུད་པོ་རི་ནག་སྤྲུངས་པ་མདོག་ནག་པོ་ཞལ་གཅིག་ཕྱག་གཉིས་པ། ཕྱག་གཡས་བདུད་ཀྱི་ཁྲམ་ཤིང་དང་། གཡོན་ཞགས་པ་ནག་པོ་འདེབས་པ། སྐུ་ལ་ལྕགས་ཀྱི་ཞུན་ཁྲབ་གསོལ་ཞིང་། དབུ་ལ་བདུད་ཞཱ་ནག་པོ་གསོལ་བ། བདུད་རྟ་ནག་པོ་ཞོན་པ། བྱང་དུ་སྲོག་བདག་ཡཾ་ཤུད་དམར་པོ་ཞལ་གཅིག་ཕྱག་གཉིས་པ། གཡས་ཟངས་ཀྱི་གྲི་རིང་དང་། གཡོན་ཞགས་པ་དམར་པོ་དགྲ་ལ་འདེབས་པ།
བསེ་ཁྲབ་དང་བསེ་རྨོག་གསོལ་བ། བསེའི་ར་སྐྱེས་ཁམ་པ་ལ་ཆིབས་པ། ལྔ་ཀའང་རྔམས་ཤིང་ཁྲོས་ལ་དྲག་ཅིང་རྩུབ་པའི་རྣམ་པ་ཅན། སྤྲུལ་པ་ཡང་སྤྲུལ་ཉིང་སྤྲུལ་བསམ་གྱིས་མི་ཁྱབ་པས་བསྐོར་བ། རྒྱ་མཚོ་ཆེན་པོ་རྦ་ཀློང་འཁྲུག་པའི་དབུས་མེ་དཔུང་འབར་ཞིང་སྤྲིན་དང་རླུང་ནག་བུ་ཡུག་འཚུབ་པ། ཐོག་དང་སེར་བ་དྲག་ཏུ་འབབ་ཅིང་། འབྲུག་དང་གློག་དམར་འཁྱུག་པའི་སྒྲ་སྒྲོག་ཅིང་། གནམ་ས་ཆ་ལང་བསྡེབ་པ་ལྟ་བུའི་ཀློང་དཀྱིལ་དུ། ར་མ་ཙ་ཤ་ཡ་རྣམས་ལས་འོད་འཕྲོས་ཡོངས་སུ་གྱུར་པ་ལས། ཁྲོ་རྒྱལ་པདྨ་ཧེ་རུ་ཀའི་ཐུགས་ཀྱི་སྤྲུལ་པ་གཟའ་རྒོད་དྲག་པོ་ར་ཧུ་ལ།
སྐུ་མདོག་དུད་ཁ་སྲིན་པོ་ཁྲོས་པ་ལྟ་བུའི་མགོ་དགུ་པ། ཕྱག་གཡས་ཀྱིས་སྐྱིན་ཐང་གནམ་ལྕགས་ཀྱི་འཁོར་ལོ་ནམ་མཁར་འཕྱར་ནས་དགྲ་བོའི་ཡུལ་དུ་འཕེན་ཅིང་། ཕྱག་གཡོན་ཆུ་སྲིན་གྱི་ཞགས་པས་དམ་ཉམས་འཆིང་ཞིང་ཟ་བ། ལུས་པོ་ཐམས་ཅད་མིག་གིས་གང་བ། ལྟེ་བ་མན་ཆད་དུག་སྦྲུལ་ནག་པོའི་གཟུགས་ཀྱིས་རྒྱ་མཚོའི་གཏིང་ནས་དཀྲུག་པ། དེའི་ཤར་དུ་ཟོར་སྲིན་དཀར་མོ་སྟག་གི་གདོང་ཅན། ལྷོར་བམ་སྲིན་སེར་མོ་དྲེད་ཀྱི་གདོང་ཅན། ནུབ་ཏུ་ཀོང་སྲིན་དམར་མོ་བ་ལང་གི་གདོང་ཅན། བྱང་དུ་འབྲོག་སྲིན་ལྗང་ཁུ་ཆུ་སྲིན་གྱི་གདོང་ཅན། བཞི་ཀའང་སྲིན་མོ་ཁྲོས་པའི་རྣམ་པ།
གཡས་ཟོར་བ་དང་གཡོན་ནད་རྐྱལ་ཐོགས་པ་སྣང་སྲིད་ལྷ་སྲིན་སྡེ་བརྒྱད་ཀྱི་འཁོར་གྱིས་བསྐོར་བ། སྐད་ཅིག་ཉིད་ལ་དགྲ་བོའི་ཡུལ་ཁམས་ཐལ་བར་རློག་པར་བྱེད་པ། གཙོ་འཁོར་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་གྱི་འོད་ཟེར་གྱིས་པདྨ་དབང་གི་ཞིང་ཁམས་ནས་སྲོག་བདག་འོད་ཀྱི་རྒྱལ་པོ། རྒྱལ་ཡུལ་ནམ་མཁའ་ཆད་ཆོད་ནས་ཚངས་པ་དུང་གི་ཐོར་གཙུག་ཅན། ནུབ་ཕྱོགས་ཕ་ཝང་ལོང་བུའི་མཁར་ནང་ནས་དམ་ཅན་རྡོ་རྗེ་ལེགས་པ། བདུད་ཡུལ་ཁ་རག་མགོ་དགུ་ནས་བདུད་པོ་རི་ནག་སྤུངས་པ། བཙན་ཡུལ་ཟངས་ཐང་དམར་པོ་ནས་བཙན་འགོང་ཡཾ་ཤུད་དམར་པོ།
ལྷོ་ནུབ་མཚམས་ཀྱི་སྲིན་ཡུལ་ལངས་ཀ་པུ་རིའི་གྲོང་ཁྱེར་ནས་དྲེགས་པ་གཟའ་རྒོད་ལྕམ་དྲལ་ལྷ་སྲིན་སྡེ་བརྒྱད་ཀྱི་འཁོར་དང་བཅས་པ་ཨེ་ཧྱ་ཧི་བཛྲ་ས་མ་ཛཿ སྤྱན་དྲངས། ཛཿཧཱུྃ་བཾ་ཧོཿ དམ་ཚིག་པ་ལ་གཉིས་སུ་མེད་པར་ཐིམ། ར་ཙ་ཏྲི་ཧྲི་ཤུ་ར་ཧུ་ལ་ས་པ་རི་ཝཱ་ར་བཛྲ་ས་མཱ་ཡ་སཏྭཾ། ཞེས་པས་དམ་ལ་བཞག རྡོ་རྗེ་ཐལ་མོ་ཁ་ཕྱེ་བའི་མཐར་སེ་གོལ་ཏོག་ཅིང་། ཨོཾ་ཁ་ཁ་ཁཱ་ཧི་ཁཱ་ཧི། ར་ཙ་སྲོག་ལ་ཧྲཱིཿ ཨ་ཤུགྨེ་ཏྲི་སྲོག་ལ་ཛཿ
ཙ་པ་ལ་ཨ་ཤུག་ཛཿ ཏྲི་ལི་ཛཿ བཛྲ་ས་དུ་ཧྲིཿ དུན་དུན་ཤུ་ལ་གྲི་ཝ་ར་ཧུ་ལ་མ་ར་ཙ་ཤ་ཡ་ཨི་དཾ་བ་ལིཾ་གྲྀཧྣ་ས་མ་ཡ་རཀྵནྟུ་མ་མ་སརྦ་སིདྡྷི་མེ་པྲ་ཡཙྪནྟུ་ཡ་ཐེཾ་བཾ་ཡ་ཐེཥྚཾ་བྷུཉྩ་ཋ་ཛི་གྷ་ཐ་པི་པ་ཐ་མ་ཏི་པྲ་མ་ཐ་མ་མ་སརྦ་ཀརྠ་ཡ་སད་སུ་ཁཾ་བི་ཤུད་དྷེ་ས་ཧ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ། ཅེས་ལན་གསུམ་དང་། ར་ཙ་ཏྲི་ཧྲི་ཤུ་ར་ཧུ་ལ་མ་ར་ཙ་ཤ་ཡ་མཧཱ་པཾཉྩ་ཨ་མྲི་ཏ་ལ་ཁཱ་ཧི། མཧཱ་རཀྟ་ལ་ཁཱ་ཧིས་སྨན་རཀ་ཕུལ། དབང་དྲག་དཀྱིལ་འཁོར་སྤྱི་ཡི་བཀའ་བསྟོད་ནི། ། སྲོག་ལ་དབང་བསྒྱུར་གྱིང་ཆེན་ལྔ་རྣམས་དང་། ། ཕྱོགས་བཞི་བར་སྣང་ནམ་མཁའི་ཀློང་ཡངས་ནས། །
དམ་ཅན་བཀའ་བསྟོད་གཟའ་གདོང་ལྕམ་དྲལ་རྣམས། ། མ་ལུས་སངས་རྒྱས་བསྟན་པ་བསྲུང་མཛད་ཅིང་། ། ཟས་སུ་དགྲ་བོའི་ཤ་ཁྲག་ཚོགས་རྣམས་ཟ། ། དམ་ཉམས་དགྲ་བགེགས་རྩད་ནས་གཅོད་མཛད་པའི། ། དྲེགས་པ་མཐུ་རྩལ་ཅན་ལ་ཕྱག་འཚལ་བསྟོད། ། ཕྱི་ནང་གསང་བའི་མཆོད་པ་འདི་བཞེས་ལ། ། རྨད་བྱུང་རོལ་པའི་དངོས་གྲུབ་སྩལ་དུ་གསོལ། ། གྱིང་ལྔ་གཟའ་གདོང་འཁོར་དང་བཅས་པ་ཁྱེད་རྣམས་ཀྱིས་རྡོ་རྗེའི་སློབ་མ་འདི་རྣམས་ཀྱི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཞི་བ་དང་། བསམ་པའི་དོན་ཐམས་ཅད་ཆོས་དང་མཐུན་པའི་སྒོ་ནས་ཡིད་བཞིན་དུ་འགྲུབ་པའི་ཕྲིན་ལས་མཛོད་ཅིག དེ་ལྟར་རྗེས་གནང་གི་གཞི་ལུས་བསྒྲུབས་ནས།
རྗེས་གནང་དངོས་ལ་ཐོག་མར་སྙིམ་པ་མེ་ཏོག་དང་བཅས་ཐལ་མོ་སྦྱར་ཏེ་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། མགོན་པོ་བདག་གི་བཟུང་ལགས་ཀྱིས། ། བདག་ལ་འགོ་བར་མཛད་དུ་གསོལ། ། དེ་ལྟར་གསོལ་བ་བཏབ་ནས་དམིགས་པ་འདི་བཞིན་དུ་མཛོད། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་ཁྱེད་རང་རྣམས་ཀྱི་གཡོན་ཕྱོགས་ན་བཞུགས་པའི་གྱིང་ལྔ་གཟའ་གདོང་ལ་ཕོག་པས་ཐུགས་རྒྱུད་བསྐུལ་བས་དེ་རྣམས་ཀྱི་སྐུ་ལས་སྐུ་དང་། མགྲིན་པ་ནས་སྔགས་དང་། ཐུགས་ཀ་ནས་རལ་གྲི་ལ་སོགས་པ་ཕྱག་མཚན་གྱི་ཚོགས་དཔག་ཏུ་མེད་པ་བྱོན་ཏེ་སྐུ་དང་སྔགས་རྣམས་ངོ་བོ་དང་ཕྱག་མཚན་འོད་དུ་ཞུ་ནས་ཁྱེད་རང་རྣམས་ལ་ཐིམ་པའི་མོས་པ་མཛོད། ཅེས་བརྗོད་ལ་སྤྱི་བོར་མེ་ཏོག་བཞག་སྟེ། མགོན་པོ་འདི་ལ་སྩལ་ལགས་ཀྱི། ། འདི་ལ་འགོ་བར་མཛད་དུ་གསོལ། །
ཞེས་བརྗོད། དེ་ནས་བཀའ་བསྒོ་བའི་སླད་དུ་དཔལ་གཏོར་ཁྱེད་རང་རྣམས་ཀྱི་སྤྱི་བོ་དང་། གྱིང་ལྔ་གཟའ་གདོང་གི་གཏོར་མ་ལག་ཏུ་གཏད་དེ། དེའི་ནམ་མཁའ་ལ་བླ་མ་ཡི་དམ་རྣམས་སྤྲིན་ཐིབས་པ་ལྟར་བཞུགས་ནས་བཀའ་བསྒོས་པའི་མོས་པ་མཛོད། ཅེས་དང་། ཧྲཱིཿབཛྲ་ཀྲོ་ཏ་སོགས་གཙོ་བོ་ཡབ་ཡུམ་གྱི་སྔགས་དང་། ཨོཾ་ཧ་ཡ་གྲྀ་བ་ཧྲཱིཿདབང་། པདྨ་བྷནྡྷ་ཧྲཱིཿདབང་། བྷ་མོ་བྷནྡྷ་ཡ་ཧྲཱིཿདབང་། ཙཀྲ་ཨ་སི་ཧྲཱིཿདབང་།
པ་ཤཾ་ཀུ་རུ་ཧྲཱིཿཛཿརཱ་ཛ་སྲོག་ལ་ཧྲཱིཿ ཨ་ཤུགྨེ་ཏྲི་སྲོག་ལ་ཛཿ ཏྲི་དུན་དུན་བཛྲ་པ་ཤྭ་ཏྱཾ། ཤུ་ལ་གྲྀ་བ་ཙ་མ་ཨ་ཤུག་ཏྲི་ཏྲི་མི་ཛཿ ཨ་མུ་ཀ་ཙིཏྟ་རྦད་བྷྱོཿ ཧྲིཿརཾ་པ་ཤཾ་ཀུ་རུ་པདྨ་བནྡྷ། བ་མོ་དྷ་ཡ། ཙནྡ་རཀྐ པདྨ་ཏ་ཀྲི་ཏ། ཛྭ་ལ་རཾ། མ་མ་ཤ་རི་ཏྲཀ་རཀྴ་རཀྟ་རྔུབས་ཛྭ་ལ་རཾ།
ར་ཧུ་ལ་སི་སི། བཛྲ་ཡཀྴ་ཛྭ་ལ་རཾ། མ་མ་རཀྟ་ཛྭཱ་མུ་ཁ་ཡཱ་ཡ་བྷྱོཿ ཙ་ར་ཡཀྴ་ཛྭ་ལ་རཾ། བཛྲ་ཤད་ཤད། དགྲ་བགེགས་སྲོག་ལ་རྦད་བྷྱོཿ ཆོས་སྐུ་སྣང་བ་མཐའ་ཡས། ལོངས་སྐུ་པདྨ་དབང་ཆེན། སྤྲུལ་སྐུ་པདྨ་འབྱུང་གནས། ལོ་ཆེན་བཻ་རོ་ཙ་ན།
མངའ་བདག་ཁྲི་སྲོང་ལྡེའུ་བཙན། གཏེར་སྟོན་རྐྱང་པོ་གྲགས་པ་དབང་ཕྱུག སུམ་པ་དབང་ཕྱུག་ཚུལ་ཁྲིམས། འབྲེ་ཤོབ་བླ་མ། འབྲུ་ཚར་གྱི་ཞང་སྟོན་གཟི་བརྗིད་འབར། རྟ་ནག་གི་བླ་མ་རྒྱ། དཔལ་ལྡན་གྲུབ་ཐོབ་འདར་ཕྱ་རུ་བ། ཆོས་རྒྱལ་བོ་དོང་རིན་ཆེན། ཉན་ཆེན་བསོད་ནམས་བརྟན་པ། བྲག་དམར་ཆོས་རྒྱལ་དཔལ་བཟང་།
ཀུན་མཁྱེན་དཔལ་ལྡན་སེང་གེ རྣམ་གྲོལ་བ་རིན་ཆེན་བཀྲ་ཤིས། རྟོགས་ལྡན་ཡོན་ཏན་མགོན་པོ། བླ་ཆེན་ཆོས་དཔལ་བཟང་པོ། མུས་སྲད་རྡོ་རྗེ་རྒྱལ་མཚན། མཉམ་མེད་དཀོན་མཆོག་དཔལ་བཟང་། ནུབ་དགོན་པ་བྱམས་པ་ཆོས་ཀྱི་རྒྱལ་མཚན། ཐུགས་སྲས་བློ་གྲོས་རྒྱལ་མཚན། མཁས་གྲུབ་བྱམས་པ་བཟང་པོ། ནུབ་དགོན་སྤྲུལ་སྐུ་ཤཱཀྱ་རྒྱལ་མཚན།
འདར་ནག་རྒྱལ་སྲས་བདེ་བ་བཟང་པོ། རྒྱལ་དབང་རྡོ་རྗེ་འཆང་ངག་དབང་བློ་བཟང་རྒྱ་མཚོ། དྲིན་ཅན་རྡོ་རྗེ་འཆང་པདྨ་འཕྲིན་ལས། རྨོར་ཆེན་ཐམས་ཅད་མཁྱེན་པ་ཀུན་དགའ་ལྷུན་གྲུབ། བདག་གི་དྲིན་ཅན་རྩ་བའི་བླ་མ་དམ་པ་དཔལ་གནས་གསར་བ་ཆེན་པོ་འཇམ་མགོན་བླ་མ་ཐམས་ཅད་མཁྱེན་པ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་བ་ལ་སོགས་པའི་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར། རྡོ་རྗེ་སློབ་མ་འདི་རྣམས་ཀྱི་ལུས་དང་གྲིབ་མ་བཞིན་དུ་འགྲོགས་ནས་བསྲུང་བ་དང་། བསྐྱབ་པ་དང་། སྦ་བ་དང་། འགོ་བའི་ཕྲིན་ལས་མཛད་དུ་གསོལ། འདི་རྣམས་ལ་སྟེང་གདོན་གཟའ་དང་རྒྱུ་སྐར་གྱི་གནོད་པ།
འོག་གདོན་ཀླུ་དང་ས་བདག་གི་གནོད་པ། བར་གདོན་བཙན་དང་རྒྱལ་པོ་དང་ཐེའུ་རང་གི་གནོད་པ་ལ་སོགས་པ་ཐམས་ཅད་ཞི་བ་དང་། གཞན་ཡང་གཟུགས་ཅན་དགྲའི་གནོད་པ། གཟུགས་མེད་བགེགས་ཀྱི་གནོད་པ། ཕ་རོལ་གྱི་རྦོད་གཏོང་མནན་གཏད་གཟེར་གསུམ་ལ་སོགས་པ་མི་མཐུན་པའི་བར་ཆད་ཐམས་ཅད་ཞི་ཞིང་། མཐུན་རྐྱེན་ཚེ་དང་བསོད་ནམས། ནང་གི་རྟོགས་པའི་ཡོན་ཏན་ཐམས་ཅད་འཕེལ་ཞིང་རྒྱས་པ་དང་། བསམ་དོན་ཆོས་བཞིན་འགྲུབ་པར་བྱིན་གྱིས་བརླབ་ཏུ་གསོལ། མདོར་ན་ལྷ་འདྲེ་མི་གསུམ་གྱི་འགྲོ་བ་མ་ལུས་པ་དབང་དུ་བསྡུས་ནས་ཟས་གོས་ལོངས་སྤྱོད་ལ་སོགས་པས་འཕོངས་པ་མེད་པ་དང་། དེ་དག་གིས་ཀྱང་བསྟན་པ་དང་།
བསྟན་པ་འཛིན་པའི་སྐྱེས་བུ་རྣམས་ལ་ཕན་པ་རྒྱ་ཆེན་པོ་འབྱུང་བའི་ཕྲིན་ལས་མཛོད་ཅིག འདི་རྣམས་ཀྱི་ལུས་ངག་ཡིད་གསུམ་ལ་གནོད་ཅིང་འཚེ་བའི་དགྲ་བགེགས་ལོག་པར་འདྲེན་པའི་ཚོགས་རྣམས་ཀྱི་བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱིས་འདུལ་བར་མཛད་དུ་གསོལ། གལ་ཏེ་ཞི་བའི་ཐབས་ཀྱིས་འདུལ་དུ་མ་འཚལ་ན་གང་ལ་གང་མཚམས་པའི་ཆད་པས་བཅད་དེ་ལོག་སྒྲུབ་མཐའ་དག་མྱུར་དུ་ཚར་གཅོད་ཅིང་ཞི་བའི་འཕྲིན་ལས་མཛོད་ཅིག མདོར་ན་དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ལུས་དང་གྲིབ་མ་ལྟ་བུའི་ཚུལ་གྱིས་འགྲོགས་ནས་འགོ་ཞིང་འཆེས་པ་དང་། མཐར་ཐུག་གི་འབྲས་བུ་ནི་དཔལ་པདྨ་དབང་ཆེན་གྱི་གོ་འཕང་ཐོབ་པའི་འཕྲིན་ལས་དང་སྟོང་གྲོགས་རྒྱ་ཆེན་མཛོད་ཅིག ཅེས་བརྗོད་ཅིང་དྲིལ་བསིལ་རོལ་ཆེན་སོགས་བྱས་ལ་གོང་གི་སྔགས་བརྗོད། རོལ་མོ་བཞག་ལ་དེ་ལྟར་བརྗོད་པས་གྱིང་ལྔ་གཟའ་གདོང་འཁོར་དང་བཅས་པས་ཀྱང་ཞལ་གྱིས་བཞེས་པའི་མོས་པ་མཛོད། དེ་རྣམས་ཀྱི་སྒོ་ནས་དཔལ་པདྨ་དབང་ཆེན་ཡང་གསང་ཁྲོས་པའི་དཀྱིལ་འཁོར་ཆེན་པོར་མངོན་པར་དབང་བསྐུར་བ་དང་དེ་དང་རྗེས་འབྲེལ་ལུགས་འདིའི་འཆི་མེད་ཚེའི་དབང་བསྐུར་བ། བཀའ་བསྟོད་དམ་ཅན་རྒྱ་མཚོའི་བཀའ་གཏད་དང་བཅས་པ་ལེགས་པར་གསན་པ་ཡིན་པས་གནས་སྐབས་དེ་དག་ཏུ་ཐོབ་ཅིང་ཞལ་གྱིས་བཞེས་པའི་དམ་ཚིག་དང་སྡོམ་པའི་ཚོགས་ལ་བསྲུང་སྡོམ་ཚུལ་བཞིན་དུ་གཟུང་བར་བགྱིའོ་སྙམ་པས་འདིའི་རྗེས་ཟློས་ལན་གསུམ་མཛོད། གཙོ་བོས་ཇི་ལྟར་བཀའ་སྩལ་པ། །
དེ་དག་ཐམས་ཅད་བདག་གིས་བགྱིད། ། དབང་བཞི་ཚེ་དབང་བཀའ་གཏད་དང་བཅས་པ་ལེགས་པར་གསན་པའི་བཀའ་དྲིན་བཏང་རག་གི་ཡོན་དུ་དམིགས་པས་མཎྜལ་ཞིག་འབུལ་བར་ཞུ། ཞེས་དང་། ཨོཾ་བཛྲ་བྷུ་མི་ཨཱཿཧཱུྃ་ནས། མ་ཚང་བ་མེད་པ་འདི་ཉིད་བླ་མ་དང་པདྨ་དབང་ཆེན་གྱི་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དབང་བཞི་ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། དེ་ལྟར་མཎྜལ་ཕུལ་ནས་ལུས་ལོངས་སྤྱོད་ཐམས་ཅད་བླ་མ་ལ་ཡོན་དུ་ཕུལ་ཏེ་ཆ་ཤས་ནས་བཞེས་ལ་ལོངས་སྤྱད་དུ་གསོལ་སྙམ་པས་འདིའི་རྗེས་ཟློས་ལན་གསུམ་མཛོད། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། །
ཁྱེད་ཀྱི་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། དེ་རྣམས་ཀྱི་སྒོ་ནས་སྒྲུབ་པ་ཆེན་པོ་བཀའ་བརྒྱད་ཀྱི་ནང་མཚན་པདྨ་གསུང་གི་གཙོ་བོ་དཔལ་པདྨ་དབང་ཆེན་རྟ་མགྲིན་ཡང་གསང་ཁྲོས་པའི་དཀྱིལ་འཁོར་ཆེན་པོར་མངོན་པར་དབང་བསྐུར་བ་དང་། འཆི་མེད་ཚེའི་རྫོང་ཆུང་གི་སྒོ་ནས་འཆི་མེད་ཚེའི་མངོན་པར་དབང་བསྐུར་བ་དང་། གྱིང་ལྔ་གཟའ་གདོང་དང་བཅས་པའི་བཀའ་གཏད་ཟབ་མོ་ལེགས་པར་གསན་པ་ཡིན་པས་དེས་རང་གཞན་གྱི་དོན་མཐའ་ཡས་པར་མཛོད། བསོད་ནམས་འདི་ཡིས་སོགས་དང་། ཐེག་མཆོག་དམ་ཆོས་རིན་ཆེན་བཤད་འདི་ལས། ། སོགས་ཆོས་བསྔོ་གང་ཤེས་བརྗོད་ལ་སློབ་མ་རང་གནས་སུ་བཏང་། ཡང་ན་དབང་བསྐུར་རྐྱང་པ་བྱེད་ན། དབང་བཞི་པ་རྫོགས་པའི་རྗེས་སུ་དམ་ཚིག་བསྡུས་ཏེ་ཁས་བླངས་པ་མན་གོང་བཞིན་ལ།
དེ་རྣམས་ཀྱི་སྒོ་ནས་དཔལ་པདྨ་དབང་ཆེན་ཡང་གསང་ཁྲོས་པའི་དཀྱིལ་འཁོར་ཆེན་པོར་མངོན་པར་དབང་བསྐུར་བ་ཟབ་མོ་ལེགས་པར་གསན་པ་ཡིན་པས་སོགས་ཚིག་གི་ཁྱད་པར་བསྒྱུར་ཤེས་པར་བྱའོ། ། ཞེས་པདྨ་དབང་ཆེན་རྟ་མགྲིན་ཡང་གསང་ཁྲོས་པའི་དཀྱིལ་འཁོར་ཆེན་པོར་སློབ་མ་རྗེས་སུ་གཟུང་བ་ཆ་ལག་དང་བཅས་པ་འདི་ནི། ཀུན་མཁྱེན་དཔལ་ལྡན་སེངྒེས་མཛད་པའི་དབང་ཆོག་བདེ་ཆེན་མྱུ་གུ་ལ་ལྷ་དབང་གི་ལྷན་ཐབས་སྦྱར། བླ་ཆེན་ཆོས་དཔལ་བཟང་པོས་མཛད་པའི་དབང་ཆུ་མ་དག་པའི་དྲི་མ་འཁྲུད་བྱེད་དང་། རཏྣ་ཤྲཱི་བྷ་དྲས་མཛད་པའི་དབང་ཆུ་དངོས་གྲུབ་འབྱུང་གནས་རྣམས་ལ་ཚར་ཆེན་ཡབ་སྲས་ཀྱི་ཕྱག་ལེན་སྦྱར་བའི་ལེགས་བཤད་རིན་ཆེན་ཕྲེང་བ་ཞེས་བྱ་བ་ལྡེང་འདྲེན་ཨིཎྜ་ས་མུ་དྲས་མཛད་པ་དང་། ཚེ་དབང་གི་ཡི་གེ་ཚར་ཆེན་ཆོས་ཀྱི་རྒྱལ་པོས་མཛད་པ། གྱིང་ལྔ་གཟའ་གདོང་རྗེས་གནང་གི་བདེ་ཅུང་ཡི་གེ་རྙིང་པ་རྣམས་ལ་དམ་པ་གོང་མའི་ཕྱག་ལེན་གྱིས་བརྒྱན་ཏེ་ས་སྐྱ་ལོ་ཙཱ་བ་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ལ་སྡེ་དགེ་སྨན་པ་བླ་མ་སྔགས་རམ་པ་དཀོན་མཆོག་གྲགས་པ་སོགས་དོན་གཉེར་ཅན་མང་པོས་བསྐུལ་བ་བཞིན་སྦྱར་བའི་དགེ་བས་རྡོ་རྗེ་ཐེག་པའི་བཤད་གྲུབ་ཀྱི་བསྟན་པ་འཕེལ་བའི་རྒྱུར་གྱུར་ཅིག། །། PAGE * MERGEFORMAT 2 ཀུན་དགའ་བློ་གྲོས། རྟ་མགྲིན་ཡང་གསང་གི་དཀྱིལ་འཁོར་ཆེན་པོར་སློབ་མ་རྗེས་འཛིན་དབང་གི་མཚམས་སྦྱོར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
