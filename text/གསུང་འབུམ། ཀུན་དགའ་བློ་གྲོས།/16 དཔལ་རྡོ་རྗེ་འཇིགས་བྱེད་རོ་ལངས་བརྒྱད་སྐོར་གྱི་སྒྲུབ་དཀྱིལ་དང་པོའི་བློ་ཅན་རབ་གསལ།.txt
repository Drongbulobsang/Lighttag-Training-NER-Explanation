གསུང་འབུམ། ཀུན་དགའ་བློ་གྲོས།
པོད ༡༦
དཔལ་རྡོ་རྗེ་འཇིགས་བྱེད་རོ་ལངས་བརྒྱད་སྐོར་གྱི་སྒྲུབ་དཀྱིལ་དང་པོའི་བློ་ཅན་རབ་གསལ།
༄༅། །དཔལ་རྡོ་རྗེ་འཇིགས་བྱེད་རོ་ལངས་བརྒྱད་སྐོར་གྱི་སྒྲུབ་དཀྱིལ་དང་པོའི་བློ་ཅན་རབ་གསལ་བཞུགས་སོ།། ཨོཾ་སྭ་སྟི་སིདྡྷི་རསྟུ། བསྟན་ལ་རབ་གུས་དབང་བརྟེན་བཅས། ། ཐོས་དང་མཐར་ཕྱིན་སྔགས་པ་ཡིས། ། ས་ཆོག་ཚུལ་བཞིན་བྱས་པའི་སར། ། ཐིག་ཆེན་བརྒྱད་དམ་དཀྱིལ་འཁོར་གྱི། ། སྐྱ་ཐིག་རྫོགས་པར་བཏབ་པའི་དབུས། ། དྲི་ཡི་ཐིག་ལེ་གྲུ་བཞི་དང་། ། ཕྱོགས་མཚམས་རྣམས་སུ་ཟླུམ་པོའི་སྟེང་། ། མེ་ཏོག་ཚོམ་བུ་རེ་རེར་བགོད། །
དེའི་དབུས་སུ་མཉྫི་ལ། ། སོགས་པའི་སྟེང་དུ་ས་ལྷ་ཡི། ། མཎྜལ་ཚོམ་བུ་ལེགས་པར་བཤམས། ། རས་བྲིས་ལྟར་ན་ལྷ་དགུ་ཡི། ། ཚོམ་བུའི་མཎྜལ་ལ་བཀོད་དེ། ། ས་ལྷ་འོག་དང་ལྷ་དགུ་ཡི། ། མཎྜལ་སྟེང་དུ་བཤམས་ན་མཛེས། ། དེ་ཡི་ཕྱི་རོལ་བྱང་ཤར་གྱི། ། མཚམས་སུ་མཚམས་འཛིན་མེ་ཏོག་དང་། ། ཆུ་གཉིས་སྔོན་འགྲོའི་ཉེར་སྤྱོད་རྣམས། །
ཤར་ནས་བརྩམས་ཏེ་གྲུ་བཞིར་བཤམས། ། ཤར་ནུབ་གཉིས་སུ་ལྷག་རེ་དང་། ། བཅས་པའི་ཕྱོགས་བཞི་མཚམས་བཞི་རུ། ། བདུག་སྤོས་མར་མེ་ཞལ་ཟས་རེ། ། གཡས་སྐོར་དག་ཏུ་གྲུ་བཞིར་བཤམས། ། ས་ལྷའི་མཎྜལ་ཉེ་ལོགས་སུ། ། གཏོར་མ་གཅིག་བཤམས་འབྱོར་གྱུར་ན། ། སྒོས་མཆོད་ཀྱང་བཤམས་དཀྱིལ་འཁོར་གྱི། ། བྱང་ཤར་ནས་བརྩམས་ཤར་ལྷོའི་བར། ། འདས་པའི་ལྷ་དང་འཇིག་རྟེན་པའི། །
གཏོར་མ་གཉིས་སམ་ལྔ་ལ་སོགས། ། གང་དགོས་བཤམས་ཤིང་ལོགས་ཤིག་ཏུ། ། སྔོན་དུ་འགྲོ་བའི་གཏོར་མའང་བཤམས། ། སློབ་དཔོན་མདུན་དུ་རྡོར་དྲིལ་དང་། ། ནང་མཆོད་སོགས་བཤམས་བུམ་པ་གཉིས། ། ལེགས་བཀྲུས་ཁ་ཚར་མ་ཉམས་པའི། ། རས་བཟང་མགུལ་འཆིང་སྲོག་ལྔ་པའམ། ། བདུན་པ་ལེགས་བཅིངས་མཚན་མ་གདར། ། དྲག་སྔགས་བཟླ་ཞིང་གུ་གུལ་གྱིས། ། ལེགས་བདུག་ཡུངས་ཀར་དག་གིས་བྲབ། །
གཙང་མའི་ཆུ་ཡིས་སུམ་གཉིས་དགང་། ། འབྲུ་སྣ་སྨན་ལྔ་རིན་ཆེན་ལྔ། ། སྙིང་པོ་ལྔ་དང་དྲི་བཟང་ལྔ། ། ཤ་ལྔ་བདུད་རྩི་ལྔར་བཅས་གཞུག ། ཀུ་ཤས་ཁ་བརྒྱན་རྣམ་རྒྱལ་སྟེང་། ། དུང་ཆོས་དྲི་བཟང་ཆུར་བཅས་དང་། ། རྡོ་རྗེ་གཟུངས་ཐག་སོགས་ཀུན་བཤམས། ། སྔོན་འགྲོ་གཏོར་མར་ཆབ་ཀྱིས་སྦྲན། ། རྡོ་རྗེའི་རྩེས་ནང་མཆོད་འཐོར་ཚུལ་དང་། ཨོཾ་ཡ་མནྟ་ཀ་ཧཱུྃ་ཕཊ་ཀྱིས་བསངས།
ཨོཾ་སྭ་བྷཱ་ཝ་ཤཱུདྡྷ་སརྦ་དྷརྨཱ་སྭ་བྷཱ་ཝ་ཤཱུདྡྷོ྅ཧཾ་གིས་སྦྱངས། ལག་པ་གཡས་གཡོན་གཉིས་ཀ་བྱ་ཁྱུང་གི་ཕྱག་རྒྱ་རྣམས་རིམ་པས་བསྟན་ཏེ། ཨོཾ་ཨཱཿཧཱུྃ་ཧོཿཞེས་དང་། ཨོཾ་ཨཱཿཧཱུྃ་ཡང་ཡང་བརྗོད་པས་བྱིན་གྱིས་བརླབས། རང་གི་སྙིང་ཁ་ནས་ཁྲོ་བོ་ལྕགས་ཀྱུ་དང་ཞགས་པ་ཐོགས་པ་དུ་མ་སྤྲོས་པས་ཕྱོགས་སྐྱོང་བ་རྣམས་བཀུག་པར་བསམ་ལ་གཡས་པའི་མཛུབ་མོ་ཕྱོགས་བཅུར་བསྐོར་བ་ལྕགས་ཀྱུ་ལྟར་བཀུག་ལ། ཨོཾ་ཧྲཱིཿཥྚི་ཝི་ཀྲྀ་ཏཱ་ན་ན་ཧཱུྃ་ཕཊ། ཨིནྡྲ་དུཥྚཾ་ས་པཱ་རི་ཝཱ་ར་ཨ་ཀརྵ་ཡ་ཛཿཞེས་པས་སྤྱན་དྲངས། ཕྱོགས་སྐྱོང་རྣམས་མདུན་དུ་འཁོད་པ་ལ་སྤྱི་བོ་ནས་ཕུར་བུས་བཏབ་པས་སྐད་ཅིག་གིས་རྡོ་རྗེ་འཇིགས་བྱེད་ཕྱག་གཉིས་པར་གྱུར་པར་བསམ་ལ། དེ་ལ་ཕྱག་རྒྱ་དང་བཅས་པས། ཨོཾ་ཨིནྡྲ་ཡ་ཧྲཱིཿཡ་མ་ཡ་ཥྚིཿཝ་རུ་ཎ་ཡ་ཝི་ཀུ་བཻ་རཱ་ཡ་ཀྲྀ།
ཨི་ཤྭ་རཱ་ཡ་ཏ་ཨགྣ་ཡེ་ཨཱ་ནཻརྟི་ཏ་ཡེ་ན་ཝ་ཡ་ཝེ་ན། བྲཧྨ་ཎ་ཡ་ཧཱུྃ། པྲྀ་ཐི་ཝི་བྷྱཿཕཊ། ཧ་ཧ་ཧ་ཧི་ཧི་ཧི་ཧཱུྃ་ཧཱུྃ་ཧཱུྃ་ཕེཾ་ཕེཾ་ཕེཾ་ཕཊ་ཕཊ་ཕཊ། ཞེས་པ་ལྔའམ་བདུན་ལ་སོགས་པས་ཕུལ། ཨོཾ་ཨརྒྷཾ། པཱ་དྱཾ། པུཥྤེ། དྷཱུཔེ། ཨ་ལོ་ཀཱེ གནྡྷེ།
ནཻ་ཝི་ཏེ། ཤཔྟ་ཨཱཿཧཱུྃ་གིས་མཆོད། ཕྱོགས་སྐྱོང་འཁོར་དང་བཅས་པའི་ཞལ་དུ་ཨོཾ་ཨཱཿཧཱུྃ། ཞེས་པས་ནང་མཆོད་ཕུལ། བདུད་བཞི་པོ་ནི་རྣམ་པར་འཇོམས། ། དཔའ་བོ་གདུག་པ་འདུལ་མཛད་པ། ། གཤིན་རྗེ་མཐར་བྱེད་ཕྱག་འཚལ་ཞིང་། ། ཕྱོགས་སྐྱོང་བཅུ་ཡི་ཚོགས་ལ་འདུད། ། ཅེས་པའི་མཐར། མཆོད་སྦྱིན་གཏོར་མ་འདི་བཞེས་ལ། །
ཞེས་སོགས་ཀྱིས་འཕྲིན་ལས་བཅོལ། རྡོ་རྗེ་ཐུགས་ཀ་དང་དྲིལ་བུ་རྒྱུན་ཆགས་ཀྱིས། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་རྡོ་རྗེ་འཇིགས་བྱེད་ཀྱི་གོ་འཕང་ཐོབ་པར་བྱ་བའི་ཕྱིར་དུ་སའི་ཕྱོགས་འདིར་དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་ཆེན་པོར་བསྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བར་འཚལ་ན་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་གཅོད་པ་ཐམས་ཅད་བསྲུང་བ་དང་། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་ཞིང་དངོས་གྲུབ་བསྒྲུབ་པའི་སྟོང་གྲོགས་མཛོད། དྲིལ་བསིལ་བཞག་རྡོ་རྗེའི་རྩེ་ས་ལ་རེག་པའི་ཚུལ་དང་། སུ་གང་དག་ནག་པོའི་ཕྱོགས་ལ་མངོན་པར་དགའ་བའི་དཀྱིལ་འཁོར་ཆེན་པོའི་གསང་སྤྱོད་ལྟ་བར་མི་དབང་བའི་འབྱུང་པོ་གདུག་པ་ཅན་དེ་དག་འདིར་མ་གནས་པར་གཞན་དུ་སོང་ཞིག རྡོ་རྗེ་གསོར་དྲིལ་བུ་དྲག་ཏུ་དཀྲོལ་ལ་གཏོར་མ་ཕྱིར་དོར། ཨོཾ་ཡ་མ་རཱ་ཛ་སོགས་དང་། ཨོཾ་ཧྲཱིཿཥྚི་སོགས་དང་།
ཨོཾ་ཡ་མནྟ་ཀ་སོགས་བརྗོད། གནས་ཡོར་རྡོ་རྗེའི་རྩེས་ནང་མཆོད་འཐོར་ཚུལ་དང་། གོང་བཞིན་བསངས་སྦྱངས། སྟོང་པའི་ངང་ལས་གནས་ཁང་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ་རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་མཆོད་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན་སོགས་ནས། འདིར་རྡོ་རྗེ་ཐུགས་ཀ་དང་དྲིལ་བུ་རྒྱུན་ཆགས་རོལ་མོའི་བྱེ་བྲག་གཞན་ཡང་མཛད། དྷརྨཱ་ར་ཎི་ལན་གསུམ་བརྗོད་པའི་བར་གྱིས་བྱིན་རླབས། སྐྱབས་ཡུལ་གསལ་བཏབ་སྟེ། ངག་ཏུ་བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས།
འཕགས་པའི་དགེ་འདུན་ཐམས་ཅད་ཀྱི་མངའ་བདག་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས༞ དམ་པའི་ཆོས༞ འཕགས་པའི་དགེ་འདུན༞ ཞེས་སྐྱབས་འགྲོ་ཅི་ནུས་ཀྱི་མཐར་རྡོ་རྗེ་ཐལ་མོ་སྙིང་ཁར་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་སྐྱབས་ཡུལ་རྣམས་རང་ལ་ཐིམ་པར་བསམ། སེམས་བསྐྱེད་པ་ནི། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདག་གི་ལམ་ཟབ་མོ་ཉམས་སུ་བླང་བར་བགྱིའོ། ། ལན་གསུམ། རང་གི་སྤྱི་བོར་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ།
བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་སྟོན་ཀའི་ཟླ་བ་ལྟར་དཀར་བ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ་རལ་པའི་ཐོར་གཙུག་ཅན། རིན་པོ་ཆེའི་རྒྱན་བརྒྱད་ཀྱིས་བརྒྱན་པ། ཞབས་སེམས་དཔའི་སྐྱིལ་མོ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་རྡོ་རྗེ་དང་དྲིལ་བུ་འཛིན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ཏེ་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཧཱུྃ་ལས་བདུད་རྩི་བབ་སྟེ་ཡབ་ཀྱི་སྐུ་གང་། དེ་ནས་དབྱིབས་བརྒྱུད་ཡུམ་གྱི་སྐུ་གང་། ཡབ་ཡུམ་གཉིས་ཀྱི་སྐུ་ལས་བདུད་རྩིའི་རྒྱུན་བབ་པས། བདག་གི་སྤྱི་བོ་ནས་རྐང་མཐིལ་གྱི་བར་ཐམས་ཅད་གང་བས་ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་བཤང་གཅི་གཉིས་དང་།
རྐང་མཐིལ་གཉིས་ནས་ཐོན་ནས་ཤུལ་ཐམས་ཅད་བདུད་རྩིས་གང་བར་བསམ་ལ་ངག་ཏུ། ཨོཾ་བཛྲ་ས་ཏྭ་ས་མ་ཡ་སོགས་ནས། མ་ཧཱ་ས་མ་ཡ་སཏྭ་ཨཱཿ བར་ཅི་ནུས་བཟླས་པའི་མཐར་རྡོ་རྗེ་ཐལ་མོ་སྦྱར་ཏེ། ཕྱག་འཚལ་བསྟོད་དེ་ཕྱག་འཚལ་འདུད། ། ཕྱག་འཚལ་འདུད་དེ་ཕྱག་འཚལ་བསྟོད། ། གུས་པས་སྐུ་ལ་བདག་གསོལ་འདེབས། ། རྡོ་རྗེ་སེམས་དཔའ་བདག་བསྒྲུབ་མཛོད། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ།
ཞེས་གསོལ་བ་བཏབ་པས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ། སྤྱི་བོ་ནས་རང་ལ་ཐིམ་པས་རང་གི་ལུས་ཤེལ་གོང་གཡའ་དག་པ་ལྟར་གྱུར། རང་སྐད་ཅིག་གིས་རྡོ་རྗེ་འཇིགས་བྱེད་ཕྱག་གཉིས་པར་གསལ་བའི་ཐུགས་ཀར་པདྨ་དང་ཉི་མ་ལ་གནས་པའི་ཧཱུྃ་ལས་འོད་ཟེར་ལྔ་འཕྲོས་པས་བླ་མ་མི་བསྐྱོད་པའི་རྣམ་པ་ཅན་གྱིས་དབུར་བརྒྱན་པའི་དཔལ་རྡོ་རྗེ་འཇིགས་བྱེད་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མ་ཛཿ ཞེས་དང་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། རྡོ་རྗེ་ཐལ་མོ་སྦྱར་ལ། ན་མོ་གུ་རུ་བྷྱཿ ཞེས་པས་བླ་མ་དང་། ན་མཿཤྲཱི་བཛྲ་བྷཻ་ར་མཎྜ་ལ་བྷྱཿ ཞེས་པས་ཡི་དམ་ལ་ཕྱག་བྱས་པར་བསམས་ལ། སྙིང་ཁ་ནས་སྤྲུལ་པའི་ལྷ་མོ་རྣམས་ཀྱིས་མཆོད་པར་བསམ་ཞིང་སོ་སོའི་ཕྱག་རྒྱ་དང་བཅས་ཏེ།
ཨོཾ་བཛྲ་ལཱ་སྱེ་ཧཱུྃ། དེ་བཞིན་དུ་སྔགས་ཀྱི་ཐོག་མཐའ་གོང་བཞིན་སྦྱར་ལ། མཱ་ལྱ་ཏྲཾ། གཱིརྟི་ཧྲཱིཿ ནཱིརྟི་ཨཱཿ དྷཱུ་པེ་ཧཱུྃ། པུཥྤེ་ཏྲཱཾ། དཱི་པེ་ཧྲཱིཿ གནྡྷེ་ཨཱཿ ཞེས་དང་།
མཆོད་པའི་ལྷ་མོ་རྣམས་དཔལ་ཆེན་པོའི་ཐུགས་ཀར་ཐིམ་པར་གྱུར། ཞེས་བརྗོད་ལ་ཐལ་མོ་སྦྱར་ཏེ། དཀོན་ཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་བཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། །
བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་བསྒྲུབ་པར་ཤོག ། ཅེས་ལན་གསུམ། སྲས་བཅས་སངས་རྒྱས་ཐམས་ཅད་དང་། ། དཔའ་བོ་རྣལ་འབྱོར་མ་རྣམས་ཀུན། ། ཐམས་ཅད་བདག་ལ་དགོངས་སུ་གསོལ། ། བདག་མིང་འདི་ཞེས་བགྱི་བ་ཡིས། ། དུས་འདི་ནས་ནི་བཟུང་ནས་སུ། །
ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་ལྟར། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་བཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། །
བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་བཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུའི་ཕྱག་རྒྱ་ཡང་། ། ཡང་དག་ཉིད་དུ་བཟུང་བར་བགྱི། ། སློབ་དཔོན་དག་ཀྱང་བཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། །
སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཅན་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་བཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པ་ནི། ། ཡང་དག་ཉིད་དུ་བཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་ན་མེད། །
དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་བཟུང་། ། མ་སྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱིན་པ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་བགོད། ། ཅེས་ལན་གསུམ། སེམས་ཅན་ཐམས་ཅད་བདེ་བ་དང་སོགས་ཀྱིས་ཚད་མེད་བཞི་བསྒོམ། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ།
ཞེས་པས་ཆོས་ཐམས་ཅད་རང་བཞིན་གྱིས་མི་དམིགས་པའི་སྟོང་པ་ཉིད་དུ་བསྒོམས། སྟོང་པའི་ངང་ལས་པཾ་ལས་པདྨ་འདབ་མ་བརྒྱད་པར་སྔོན་གྱི་སྨོན་ལམ་གྱི་མཐུས། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་ཕྱོགས་ཀུན་ཏུ་འོད་ཟེར་འཕྲོས་པས་སྲ་ཞིང་བརྟན་པ་མི་ཕྱེད་ཅིང་རྒྱ་ཆེ་བའི་རྡོ་རྗེའི་ས་གཞི། རྭ་བ་དྲྭ་བ་གུར་བླ་རེ། ཕྱི་རོལ་ཀུན་ཏུ་བསྐལ་པའི་མེ་ལྟ་བུའི་ཡེ་ཤེས་ཀྱི་མེ་རི་འབར་བས་ཡོངས་སུ་བསྐོར་བས་བསྲུང་བའི་འཁོར་ལོར་གྱུར། ཞེས་དང་། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ། ཅེས་ལན་གསུམ་བརྗོད། བསྲུང་བའི་འཁོར་ལོའི་ནང་དུ་ཨེ་ལས་ཆོས་ཀྱི་འབྱུང་གནས་གྲུ་གསུམ་མཐིང་ནག་ཡངས་ཤིང་རྒྱ་ཆེ་བ་འབར་བས་བསྐོར་བའི་དཀྱིལ་འཁོར་གྱི་ནང་དུ་ཡཾ་ལས་རླུང་གི་དཀྱིལ་འཁོར་ལྗང་སྔོན་སྲ་ཞིང་བརྟན་པའི་ས་གཞི་ལ་ཁྲག་ཞག་འཁྲུག་པའི་རྒྱ་མཚོ་ཆེན་པོའི་ཀློང་དཀྱིལ་དུ་མི་མགོ་སྐམ་པོའི་རྭ་བ་ཟླུམ་པོ་སྒོ་གཅིག་དང་ལྡན་པ་སྟེང་ཀེང་རུས་ཀྱིས་ཕུབ་པ་གཡང་གཞི་བླ་རེ་དང་། རྒྱུ་རློན་གྱི་ལྡ་ལྡི་དང་།
རུས་པའི་ཕྲེང་བ་ལ་སོགས་པས་བརྒྱན་པའི་གཞལ་ཡས་ཁང་གི་ཕྱི་རོལ་ཏུ་དུར་ཁྲོད་ཆེན་པོ་བརྒྱད། ཕྱོགས་སྐྱོང་བ་དང་ཞིང་སྐྱོང་བ་དང་། ཤིང་དང་སྤྲིན་དང་མེ་དང་ཆུ་དང་། མཆོད་རྟེན་དང་། ཀླུ་དང་བཅས་ཤིང་གྲུབ་པ་ཐོབ་པའི་དཔའ་བོ་དང་། རྣལ་འབྱོར་མ་དང་། འདྲེ་དང་། སྲིན་པོ་དང་། མཁའ་འགྲོ་དང་། མཁའ་འགྲོ་མ་དང་།
རོ་དང་རོ་ལངས་དང་། ཤ་ཟ་དང་འབྱུང་པོའི་ཚོགས་ཀྱིས་ཡོངས་སུ་གང་བའི་བསྐོར་བའི་ནང་དུ་པཾ་ལས་པདྨ་འདབ་མ་སྟོང་དང་ལྡན་པའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་རང་གི་ཤེས་པ་དྷཱིཿཡིག་ཉི་མའི་མདོག་ཅན། དེ་ལས་ཚད་མེད་པའི་འོད་ཟེར་འཕྲོས་པས་གཞལ་དུ་མེད་པའི་སེམས་ཅན་གྱི་དོན་བྱས་ནས། སླར་འདུས་ཏེ་ཡོངས་སུ་གྱུར་པ་ལས་བདག་ཉིད་འཇམ་དབྱངས་སུ་གྱུར་པ་ནི་གསེར་བཙོ་མའི་མདོག་ཅན། ཞལ་གཅིག་ཕྱག་གཉིས་པ་འགྱིང་བ་དང་བཅས་པའི་རྡོ་རྗེའི་སྐྱིལ་ཀྲུང་གིས་བཞུགས་ཤིང་། གཡས་པའི་ཕྱག་གིས་རབ་ཏུ་འབར་བའི་རལ་གྲི། གཡོན་པའི་ཕྱག་གིས་ཨུཏྤ་ལར་གནས་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་པུསྟི་འཛིན་པ། རལ་པའི་ཟུར་ཕུད་ལྔ་དང་ལྡན་ཅིང་། རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དར་སྣ་ཚོགས་ཀྱིས་ན་བཟས་བཀླུབས་ཤིང་འོད་ཟེར་དཔག་ཏུ་མེད་པར་འཕྲོ་བ།
ཞི་བ་དང་འཛུམ་པ་དང་། སྒེག་པའི་ཉམས་དང་ལྡན་པ། དེའི་ཐུགས་ཀར་ཨཱ་ཡིག་རིང་ཆ་ཚེག་དྲག་དང་བཅས་པ་ལས་ཉི་མའི་དཀྱིལ་འཁོར། དེ་ལས་འོད་ཟེར་ཕྱོགས་བཅུར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕོག་པས་དེ་རྣམས་ཀྱི་ཐུགས་ཀ་ནས་གཤིན་རྗེ་གཤེད་ཀྱི་ཁྲོ་བོ་དཔག་ཏུ་མེད་པར་སྤྱན་དྲངས་བདག་ལ་ཐིམ་ཞིང་ཡོངས་སུ་གྱུར་པ་ལས་འབར་བ་དང་བཅས་པའི་འོད་ཀྱི་ཕུང་པོ་ཆེན་པོར་གྱུར། དེ་ལས་ཡང་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ།
ཨོ་ཨཽ། ཨཾ་ཨཱཿ ཀ་ཁ་ག་གྷ་ང་། ཙ་ཚ་ཛ་ཛྙ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས་ཧ་ཀྵཿ ཨོཾ་ཡ་མ་རཱ་ཛ་ས་དོ་མེ་ཡ། ཡ་མེ་དོ་རུ་ཎ་ཡོ་ད་ཡ།
ཡ་ད་ཡོ་ནི་ར་ཡ་ཀྵི་ཡ། ཡ་ཀྵེ་ཡཙྪ་ནི་རཱ་མ་ཡ་ཧཱུྃ་ཕཊ། ཨོཾ་ཧྲཱིཿཥྚིཿཝི་ཀྲྀ་ཏཱ་ན་ན་ཧཱུྃ་ཕཊ། ཨོཾ་ཡ་མནྟ་ཀ་ཧཱུྃ་ཕཊ། རང་རང་གི་སྒྲ་འབྲུག་གི་དབྱངས་བཞིན་སྒྲོག་བཞིན་པ་དཔག་ཏུ་མེད་པ་བཀུག་ལ་ཐིམ་པས་ཧཱུྃ་གི་ཡི་གེ་མཐིང་ནག་ཆེན་པོ་ཞིག་ཏུ་གྱུར། དེ་ལས་ཡང་འོད་ཟེར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་རྡོ་རྗེ་དང་གྲི་གུག་དང་ཐོད་པ་ལ་སོགས་པ་ཕྱག་མཚན་དཔག་ཏུ་མེད་པར་བཀུག་ལ་ཐིམ་པས། རྡོ་རྗེ་ནག་པོ་རྩེ་ལྔ་པ་ཤིན་ཏུ་གདེངས་པ་ལྟེ་བར་ཧཱུྃ་གིས་མཚན་པ་ཞིག་ཏུ་གྱུར། ཧཱུྃ་དེ་ལས་ཡང་འོད་ཟེར་དཔག་ཏུ་མེད་པ་འཕྲོས་པས། ནམ་མཁའི་ཁམས་ཀྱི་མཐའ་གཏུགས་པའི་སྣོད་ཐམས་ཅད་གཞལ་ཡས་ཁང་དང་བཅུད་ཐམས་ཅད་གཤིན་རྗེ་གཤེད་ཀྱི་ཁྲོ་བོའི་ཚོགས་སུ་བྱས་ནས། སླར་འདུས་ཤིང་ཡོངས་སུ་གྱུར་པ་ལས།
བདག་ཉིད་ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་དུ་གྱུར་པ་ནི། སངས་རྒྱས་ཀུན་གྱི་ཡེ་ཤེས་སྐུ། ། གཅིག་ཏུ་འདུས་པ་འཇམ་པའི་དབྱངས། ། ཐུགས་རྗེའི་གདུག་པ་འདུལ་བའི་ཕྱིར། ། ཁྲོ་བོར་གྱུར་པ་གཤིན་རྗེ་གཤེད། ། ཞལ་དགུ་སུམ་ཅུ་རྩ་བཞིའི་ཕྱག ། བཅུ་དྲུག་ཞབས་ཀྱི་གཡས་རྣམས་བསྐུམ། ། གཡོན་བརྐྱངས་རྣམ་པར་འགྱིངས་ནས་བཞུགས། ། རྩ་ཞལ་མ་ཧེ་ཁྲོས་པའི་གདོང་། ། ཧཱུྃ་དང་ཕཊ་ཀྱི་སྒྲ་ཆེན་སྒྲོག །
སྟེང་ཞལ་དམར་པོ་རྒྱ་ཆེར་བཞད། ། དེ་སྟེང་འཇམ་དཔལ་གཞོན་ནུའི་ཞལ། ། གསེར་གྱི་མདོག་ཅན་ཅུང་ཟད་ཁྲོས། ། གཡོན་པའི་རྭ་ཡི་ཕྱོགས་ཀྱི་ཞལ། ། དང་པོ་སྔོན་པོ་མཆེ་བ་གཙིགས། ། གཉིས་པ་དམར་པོ་ལྗགས་འདྲིལ་ཞིང་། ། གསུམ་པ་སེར་པོ་ཁྲོ་གཉེར་ཅན། ། གཡོན་པའི་རྭ་ཡི་ཕྱོགས་སུ་ཞལ། ། དང་པོ་དཀར་པོས་རྨོངས་པར་བྱེད། ། གཉིས་པ་དུད་ཁས་རེངས་པར་བྱེད། །
གསུམ་པ་ནག་པོས་གསོད་པར་བྱེད། ། ཞལ་རྣམས་ཐམས་ཅད་སྤྱན་གསུམ་ལྡན། ། གཡས་པའི་ཕྱག་རྣམས་རིམ་པ་བཞིན། ། གྲི་གུག་འཕང་མདུང་གཏུན་ཤིང་དང་། ། ཆུ་གྲི་རྡོ་རྗེ་རྩེ་གཅིག་པ། ། དགྲ་སཏྭ་མདུང་མདའ་ལྕགས་ཀྱུ་དང་། ། དབྱུག་པ་ཁ་ཊྭཱཾ་འཁོར་ལོ་དང་། ། རྡོ་རྗེ་རྩེ་ལྔ་ཐོ་བ་དང་། ། རལ་གྲི་རྔེའུ་ཆུང་རིམ་བཞིན་འཛིན། ། གཡོན་པ་རྣམས་ཀྱིས་རིམ་བཞིན་དུ། །
ཁྲག་གིས་གང་བའི་ཐོད་པ་དང་། ། མགོ་ཕུབ་རྐང་པ་ཞགས་པ་གཞུ། ། རྒྱུ་མ་དྲིལ་བུ་ལག་པ་དང་། ། རོ་རས་སྐྱེས་བུ་གསལ་ཤིང་ཕུག ། མེ་ཐབ་ཐོད་ཚལ་སྡིགས་མཛུབ་དང་། ། འཕན་རྩེ་གསུམ་པ་རླུང་རས་འཛིན། ། ཐ་མ་ཡི་ནི་ཕྱག་གཉིས་ཀྱིས། ། གླང་ཆེན་ཀོ་རློན་གོས་སུ་གྱོན། ། ཞབས་གཡས་རྣམས་ཀྱི་རིམ་བཞིན་དུ། ། མི་དང་མ་ཧེ་གླང་བོང་བུ། །
རྔ་མོང་ཁྱི་ལུག་ཅེ་སྤྱང་མནན། ། གཡོན་རྣམས་རིམ་བཞིན་བྱ་རྒོད་དང་། ། འུག་པ་ཁྲ་དང་བྱ་རོག་དང་། ། ནེ་ཙོ་ཁྱུང་ཆེན་རི་སྐེགས་བཞེད། ། མནན་ཅིང་ཞབས་རྣམས་ཐམས་ཅད་ཀྱིས། ། ཚངས་པ་དབང་པོ་ཉེ་དབང་དང་། ། དྲག་པོ་གཞོན་ནུ་གདོང་དྲུག་རྣམས། ། བསྒྱེལ་ནས་ཁ་ཕུབ་ཉིད་དུ་མནན། ། མི་མགོ་སྐམ་པོ་ལྔ་ལྔ་ཡིས། ། ཁྲོ་ཞལ་རྣམས་ཀྱིས་དབུ་ལ་བརྒྱན། །
མི་མགོ་ཁྲག་འཛག་ལྔ་བཅུ་དང་། ། སྦྲུལ་ནག་ཆུན་པོས་དོ་ཤལ་བྱས། ། དབུ་སྐྲ་སེར་པོ་གྱེན་དུ་འབར། ། སྤྱན་རྩ་དམར་པོ་གློག་ལྟར་ཁྱུག ། རུས་རྒྱན་དྲུག་གིས་སྐུ་ལ་བརྒྱན། ། ཐལ་ཆེན་མཆོག་གི་ཚོམ་བུ་དང་། ། ཁྲག་ཞག་དམར་པོའི་ཐིག་ལེ་དང་། ། ཞག་ཆེན་ཟོ་རིས་རྣམས་ཀྱིས་མཚན། ། ལིངྒ་དམར་པོ་གྱེན་དུ་ལངས། ། སྐུ་ལས་སྤྲུལ་པའི་ཕོ་ཉ་འཕྲོ། །
སྒེག་པ་དཔའ་བ་མི་སྡུག་པ། ། རྒོད་པ་དྲག་ཤུགས་འཇིགས་སུ་རུང་། ། སྙིང་རྗེ་རྔམ་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། ། ཡེ་ཤེས་མེ་དཔུང་དབུས་ན་བཞུགས། ། དེའི་དཔྲལ་བར་ཨོཾ་དཀར་པོ། ། མགྲིན་པར་ཨཱཿདམར་པོ། ། ཐུགས་ཀར་ཧཱུྃ་སྔོན་པོ། ། མིག་ཏུ་བྱང་ཆུབ་སེམས་དཔའ་སའི་སྙིང་པོ། རྣ་བར་ཕྱག་ན་རྡོ་རྗེ།
སྣར་ནམ་མཁའི་སྙིང་པོ། ལྕེ་འཇིག་རྟེན་དབང་ཕྱུག ལུས་སྒྲིབ་པ་རྣམ་སེལ། ཡིད་ཀུན་ཏུ་བཟང་པོ། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་རྡོ་རྗེ་འཇིགས་བྱེད་ལ་སངས་རྒྱས་དང་བྱང་ཆུབ་སེམས་དཔའ། ཁྲོ་བོ་དང་ཁྲོ་མོའི་ཚོགས་ཐམས་ཅད་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ཨོཾ་བཛྲ་ལྱ་སེ་ཧཱུྃ། སྒེག་སོགས་བརྒྱད་ཕྱག་རྒྱར་བཅས་པས་མཆོད་ལ་ཐལ་མོ་སྦྱར་ཏེ། བཅོམ་ལྡན་དེ་བཞིན་གཤེགས་པ་ཀུན། །
བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱིས་བདག་ལ་དབང་བསྐུར་སྩོལ། ། ཞེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པའི། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲ་ཨུ་བྷི་ཀ་ཨ་བྷི་ཥིཉྩ་སུ་ར་ཏ་སཏྭཾ་ཨ་ཧཾ། ཞེས་གསུང་ཞིང་དེ་བཞིན་གཤེགས་པ་ཐམས་ཅད་ཀྱིས་ཡེ་ཤེས་ཀྱི་བདུད་རྩིས་གང་བའི་བུམ་པའི་སྤྱི་བོ་ནས་དབང་བསྐུར།
བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་རྣམས་ཀྱིས་བགེགས་བསྐྲད། ཐམས་ཅད་ཀྱི་ཁྲོ་བོའི་ཕྱག་མཚན་དང་ཆས་རྣམས་ཀྱིས་དབང་བསྐུར་བས། དབང་གི་ཆུ་རྒྱུན་གྱིས་རྐང་མཐིལ་ཡན་ཆད་གང་། དྲི་མ་དག དབང་བཞི་ཐོབ། ཁྱད་པར་དུ་ཁྲོ་བོའི་མཐུ་སྟོབས་དང་འཕྲིན་ལས་ཐམས་ཅད་ལ་དབང་བསྐུར་བ་བྱས། ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། རང་གི་སྙིང་ཁ་ནས་ལྕགས་ཀྱུ་ཞགས་པ་ལྕགས་སྒྲོག་དྲིལ་བུ་རྣམས་སྤྲོས་པས་དབང་གི་ལྷ་རྣམས་ཡེ་ཤེས་པའི་ཚུལ་དུ་དགུག་གཞུག་བཅིང་མཉེས་བྱས་པར་བསམ་ཞིང་། ཕྱག་རྒྱ་རྣམས་ཀྱཻ་རྡོར་བཞིན་བཅས་ཏེ།
ཨོཾ་བཛྲ་ཨཾ་ཀུ་ཤ་ཛཿ དེ་བཞིན་དུ་ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གནྜེ་ཧོཿཞེས་བརྗོད། རང་གི་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་ཡེ་ཤེས་སེམས་དཔའ་འཇམ་དཔལ་གསེར་བཙོ་མའི་མདོག་ཅན་གྱི་ཐུགས་ཀར་ཏིང་ངེ་འཛིན་སེམས་དཔའ་ཟླ་བ་ལ་གནས་པའི་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་གིས་མཚན་པར་བསམ་ལ། ཐལ་མོ་སྦྱར་བའི་སྲིན་ལག་ཕན་ཚུན་བསྣོལ་མཛུབ་མོ་གཉིས་གུང་མོའི་རྒྱབ་ནས་ཅུང་ཟད་མ་རེག་པ་བཀུག་པ་རྡོ་རྗེ་རྩེ་ལྔ་པའི་ཕྱག་རྒྱ་དཔྲལ་མགྲིན་སྙིང་ཁ་གསུམ་དུ་ཡས་མར་རེག་ཅིང་ཧྲཱིཿཥྚཱི་ལན་རེ་བརྗོད་པས་བྱིན་གྱིས་བརླབ། དེ་ནས་རྡོ་རྗེའི་རྩེས་ནང་མཆོད་ནས་བླངས་ནས་འདི་ཉིད་ལ་གཏོར་ཏེ། ཡ་མནྟ་ཀས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཐོད་པའི་སྒྱེད་བུ་གསུམ་གྱི་དབུས་སུ་ཡཾ་ལས་རླུང་དང་རཾ་ལས་མེའི་དཀྱིལ་འཁོར་གྱི་དབུས་སུ་ཨ་སྒྱེད་བུ་གསུམ་ལ་གནས་པའི་ཐོད་པ་དཀར་པོ་ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པའི་ནང་དུ།
ཤར་དུ་གོ་ལས་བ་གླང་གི་ཤ ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ དེ་རྣམས་ཀྱི་སྟེང་དུ་ཤར་དུ་བི་ལས་དྲི་ཆེན། དབུས་སུ་མུ་ལས་དྲི་ཆུ། ནུབ་ཏུ་ཤུ་ལས་བྱང་ཆུབ་ཀྱི་སེམས། བྱང་དུ་མ་ལས་ཤ་ཆེན་གྱི་དྭངས་མ། ལྷོར་ར་ལས་རཀྟ།
དེ་རྣམས་ཀྱི་སྟེང་དུ་དབུས་སུ་ཡ། ཤར་དུ་ཀྵེ། ལྷོར་མ། ནུབ་ཏུ་མེ། བྱང་དུ་ད། རང་གི་སྙིང་ཁ་ནས་འོད་ཟེར་འཕྲོས་པས་རླུང་གཡོས་མེ་སྦར་ཤ་ལྔ་བདུད་རྩི་ལྔ་ཡི་གེ་ལྔ་དང་བཅས་པ་ཞུ་ནས་སྤྲིས་མ་སྣ་ཚོགས་རྡོ་རྗེའི་ཚུལ་དུ་ཆགས་པའི་ལྟེ་བར་མི་བསྐྱོད་པ། ཤར་དུ་རྣམ་པར་སྣང་མཛད། ལྷོར་རིན་ཆེན་འབྱུང་ལྡན། ནུབ་ཏུ་སྣང་བ་མཐའ་ཡས། བྱང་དུ་དོན་ཡོད་གྲུབ་པ་རྣམས་སོ་སོའི་ཡུམ་དང་བཅས་པ་དེ་རྣམས་སྙོམས་པར་ཞུགས་པའི་བདེ་བའི་སྒྲས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྤྱན་དྲངས།
རིགས་ལྔའི་ཞལ་དུ་ཞུགས། ཐུགས་ཀར་འོད་དུ་ཞུ། དེ་ཉིད་ཀྱི་ཚེ་བདེ་བ་ཆེན་པོའི་མེས་ཡབ་ཡུམ་བཅུ་འོད་དུ་ཞུ་ནས་འདྲེས་པས་ཁ་དོག་དང་། དྲི་དང་རོ་དང་བཅུད་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ཡང་ཡང་བརྗོད་པས་བྱིན་གྱིས་བརླབ་སྟེ་མྱང་པས་ལུས་ཐམས་ཅད་བདེ་བས་ཁྱབ་པར་བསམ་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ཐུགས་ཀ་ནས་སྤྲུལ་པའི་ལྷ་མོ་རྣམས་ཀྱིས་བདག་ལ་མཆོད་པར་བསམ་ཞིང་། གཟུགས་སྒྲ་ལ་སོགས་དྲུག་པོ་འདི། ། དངོས་མེད་ནམ་མཁའ་ལྟ་བུ་ལ། །
ལོངས་སྤྱོད་ཡུལ་དུ་དུ་མར་སྣང་། ། ཤེལ་ལ་མཚོན་ནི་ཇི་བཞིན་ནོ། ། འདོད་པ་ལྔ་དང་ཆོས་རྣམས་ལ། ། རྣལ་འབྱོར་རྟག་ཏུ་སྤྱོད་པར་ཤོག ། ཨ་ལ་ལ་ཧོ་རོལ་དུ་གསོལ། ། གནས་པར་མཛོད། མི་འཛིན་སྒྱུ་མ་ལྟ་བུ་ལ། ། རྣལ་འབྱོར་རྟག་ཏུ་སྤྱོད་པར་ཤོག ། དགེས་པའི་གར་གྱིས་རོལ་པར་མཛོད། ། རེག་བྱ་སྒེག་པ་མེད་པ་ལ། །
མི་གཡོ་བཞིན་དུ་རོལ་པར་མཛོད། ། ཧོཿ ཆགས་པ་མེད་བཞིན་ཆགས་པ་མཛོད། ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ལ་ལྷ་མོ་དེ་རྣམས་ཀྱིས་བསྟོད་པར་བསམ་ཞིང་། དུར་ཁྲོད་རྒྱན་གྱིས་ལེགས་བརྒྱན་པའི། ། ཞེ་སྡང་གཤིན་རྗེ་གཤེད་པོ་ནི། ། དངོས་མེད་ནམ་མཁའ་ལྟ་བུ་ལ། ། ཐུགས་རྗེའི་སྤྲུལ་པའི་སྐུར་བསྟན་པའི། ། ཡེ་ཤེས་ཁྲོ་རྒྱལ་རབ་འཇིགས་པ། །
དུད་ཁ་མུན་ཆེན་ཁྱོད་ལ་བསྟོད། ། ཨོཾ་སརྦ་ཏ་ཐཱ་ག་ཏ་ས་སྟུ་ཏི་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་མཆོད་པའི་ལྷ་མོ་རྣམས་རང་གི་ཐུགས་ཀར་ཐིམ་པར་བསམ་ལ་དཀྱིལ་འཁོར་གྱི་འཁོར་ལོ་སྣང་ལ་རང་བཞིན་མེད་པ་ལ་ཡིད་རྩེ་གཅིག་ཏུ་མཉམ་པར་བཞག་གོ ། མཚན་ཉིད་དང་ལྡན་པའི་ཕྲེང་བ་ལ་རྡོ་རྗེའི་ནང་མཆོད་གཏོར་ཏེ། ཡ་མནྟ་ཀས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་གཞལ་ཡས་ཁང་པའི་ནང་དུ་ཕྲེང་རྡོག་རེ་རེ་ནས་སྐད་ཅིག་གིས་རྡོ་རྗེ་འཇིགས་བྱེད་ཕྱག་གཉིས་པ་གྲི་ཐོད་འཛིན་པའི་སྐུར་གྱུར་པར་བསམ་ལ། ཧྲཱིཿཥྚཱི་ཅི་རིགས་བཟླས་ཏེ་ཕྲེང་བ་ལ་ཧས་བཏབ་པ་བཟུང་སྟེ། དེ་ནས་ཐུགས་ཀའི་འཁོར་ལོ་གསལ་འདེབས་པ་ནི། རང་འཇིགས་བྱེད་དུ་བསྒོམ་པའི་སྙིང་ཁར་རྡོ་རྗེ་སེམས་དཔའ།
ཐུགས་ཀར་རྒྱུའི་འཇམ་དཔལ། དེའི་ཐུགས་ཀར་ཁྲོ་བོའི་རྡོ་རྗེ་རྩེ་ལྔ་པ་སྔོན་པོ། དེའི་ལྟེ་བར་འཁོར་ལོ་དཀར་པོ་རྩིབས་བརྒྱད་པ་གུར་ཐབས། དེའི་ནང་དུ་པདྨ་དམར་པོ་འདབ་བརྒྱད། དེ་གཉིས་ཀྱི་ལྟེ་བ་སྤྲད་ཅིང་། པདྨའི་འདབ་མ་བརྒྱད་པོ་རྩིབས་ཀྱི་ནང་དུ་སོང་བ། ལྟེ་བར་ཧཱུྃ་སྔོན་པོའི་མཐའི་ཉེ་སྙིང་དང་། དེའི་མཐར་སྙིང་པོ་གཉིས་གཡས་བསྐོར། འདབ་མའི་སྟེང་གི་བར་སྣང་ལ། ཤར་དུ་ཡ་མ་རཱ་ཛ།
མེར་ས་དོ་མེ་ཡ། ལྷོར་ཡ་མེ་དོ་རུ། སྲིན་པོར་ཎ་ཡོ་ད་ཡ། ནུབ་ཏུ་ཡ་ད་ཡོ་ནི། རླུང་དུ་ར་ཡ་ཀྵི་ཡ། བྱང་དུ་ཡཀྵི་ཡཙྪ། དབང་ལྡན་དུ་ནི་ར་མ་ཡ་རྣམས་ལངས་སྟབས་སུ་ཡོད་པའི་སྟེང་དུ་ཨོཾ་དང་འོག་ཏུ་ཧཱུྃ་ཕཊ་རྣམས་ཁ་དོག་སྔོན་པོ། དེ་རྣམས་ལས་ལས་དང་མཐུན་པའི་འོད་ཟེར་འཕྲོས་པས་འཕྲིན་ལས་བཞི་བསྒྲུབ་ཅིང་། སངས་རྒྱས་བྱང་སེམས་རྣམས་ཀྱི་ཐུགས་རྒྱུད་བསྐུལ་བས་བྱིན་རླབས་རྒྱུད་ལ་ཞུགས་པར་བསམ་ལ། ཨོཾ་ཡ་མ་རཱ་ཛ་ས་དོ་མེ་ཡ་ཡ་མེ་དོ་རུ་ཎ་ཡོ་ད་ཡ།
ཡ་ད་ཡོ་ནི་ར་ཡ་ཀྵེ་ཡ། ཡཀྵེ་ཡཙྪ་ནི་ར་མ་ཡ་ཧཱུྃ་ཕཊ་ཅེས་དང་། ཨོཾ་ཧྲཱིཿཥྚི་ཝི་ཀྲྀ་ཏཱ་ན་ན་ཧཱུྃ་ཕཊ། ཅེས་སྙིང་པོ་དང་། ཨོཾ་ཡ་མནྟ་ཀ་ཧཱུྃ་ཕཊ། ཅེས་ཉེ་སྙིང་རྣམས་ཅི་ནུས་བཟླ། བཟླས་པའི་རྗེས་སུ་ཕྲེང་བ་ཐལ་མོའི་བར་དུ་བཅུག་ཏེ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་རྡོ་རྗེ་འཇིགས་བྱེད་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད་ལ་ཕྲེང་བ་ལ་ཧས་བཏབ་པ་མགོ་ཐོག་ཏུ་བཞག
རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་ཀྱི་རྣམ་པར་གྱུར་ནས་བསྲུང་བའི་འཁོར་ལོ་ལ་ཐིམ། དུར་ཁྲོད་བརྒྱད་གཞལ་ཡས་ཁང་ལ་ཐིམ། གཞལ་ཡས་ཁང་གདན་དང་བཅས་པ་རང་ལ་ཐིམ་པར་བསམ། ཕྱག་གཉིས་པའི་ང་རྒྱལ་གྱིས་མཆོད་རྫས་རྣམས་བྱིན་བརླབས། ས་ལྷའི་མཎྜལ། ཡ་མནྟས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པདྨ་དང་ཟླ་བའི་སྟེང་དུ་བཾ་ལས་སའི་ལྷ་མོ་སྐུ་མདོག་སེར་མོ་ཞལ་གཅིག་ཕྱག་གཉིས་མ་གཡས་དཔང་པོ་ཁས་ལེན་པའི་ཕྱག་རྒྱ་དང་། གཡོན་བདུད་རྩིས་གང་བའི་བུམ་པ་འཛིན་པ། རིན་པོ་ཆེའི་རྒྱན་དང་དར་གྱི་ན་བཟའ་ཅན།
དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿས་སྤྱན་དྲངས། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་སོགས་ནས། རིན་ཆེན་འབྱུང་ལྡན་གྱིས་དབུ་བརྒྱན། སླར་ཡང་ཐུགས་ཀ་ནས་འོད་ཟེར་འཕྲོས་པས་ས་འོག་ནས་སའི་ལྷ་མོ་འཁོར་དང་བཅས་ཨོཾ་བཛྲས་སྦྱངས། ཛཿཧཱུྃ་བཾ་ཧོཿས་བསྟིམ།
ཨོཾ་པྲྀ་ཐི་ཝཱི་ཨོཾ་ཨརྒྷཾ་པྲ་ཏཱིཙྪ་སྭཱཧཱ་ནས། གནྡྷེ་ར་ཎི་ཏ་རོལ་ཆེན་དང་བཅས་པའི་བར་གྱིས་མཆོད། ཨོཾ་ཨཱཿཧཱུྃ་གིས་ནང་མཆོད་ཕུལ། གཏོར་མ་ཨོཾ་ཨཱཿཧཱུྃ་གིས་བྱིན་རླབས། གཡས་མཆོག་སྦྱིན་དང་བཅས་པས་ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཱཾ་ཨ་དྱ་ནུཏྤནྣ་ཏྭད་ཨོཾ་ཨཱཿཧཱུྃ་ཕཊ་སྭཱཧཱ་ལན་གསུམ་གྱིས་བསྔོས། རྡོར་དྲིལ་སྤོས་མདངས་དང་བཅས་པས། སྐྱོབས་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དང་། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། །
སྐྱོབས་པ་ཤཱཀྱ་སེངྒེ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་ཀྱི་སྡེ། ། ཕམ་པར་བྱས་ནས་དཀྱིལ་འཁོར་བྲིས། ། རྡོ་རྗེ་ཐུགས་ཀ་དང་དྲིལ་བུ་རྒྱུན་ཆགས་ཀྱིས། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་ནས་འཚལ་ན་བར་སྔོན་གཏོར་བཞིན་ལ་སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། རིག་པ་འཛིན་པ་ཁྱོད་ཀྱིས་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་གནང་བ་སྦྱིན་པར་བསམ། ཨོཾ་པྲྀ་ཐི་དེ་ཝི་ཨོཾ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་པྲྀ་ཐི་དེ་ཝི་ཨོཾ་པཱ་དྱཾ་པྲ་ཏཱིཙྪ་སྭཱཧཱ།
ཕྱག་རྒྱ་སེ་གོལ་བཅས། ཨོཾ་པྲྀ་ཐི་དེ་ཝི་བཛྲ་མུཿ ཞེས་ལག་གཡས་ས་ལ་རེག་པས། ས་དེ་ཉིད་ལ་ཐིམ་པར་བསམ་ལ་ས་ལྷའི་མཎྜལ་དང་གཏོར་མ་ལ་སོགས་པ་གསོལ། དེ་ནས་མདུན་གྱི་མཎྜལ་ཚོམ་བུ་བགོད་སྔགས། ཨོཾ་ཧྲཱིཿཥྚི་ཝིཥྚི་ཏཱ་ན་ན་ཧཱུྃ་ཕཊ། ཚར་དགུས་ཚོམ་བུ་བསངས་སྦྱངས་གོང་བཞིན། སྟོང་པའི་ངང་ལས་པཾ་ལས་པདྨ་འདབ་མ་བརྒྱད་པར་ཞེས་སོགས་ནས། ཡཾ་ལས་རླུང་གི་དཀྱིལ་འཁོར་ལྗང་སྔོན་སྲ་ཞིང་བརྟན་པའི་ས་གཞི་ཞེས་པའི་བར་སྒྲུབ་ཐབས་བཞིན་གསལ་བཏབ་ལ། དེའི་སྟེང་དུ་བྷྲཱུཾ་ལས་འཁོར་ལོ་དཀར་པོ་བྷྲཱུཾ་གྱིས་མཚན་པ་ལས་འོད་ཟེར་འཕྲོས་པས་སྣོད་ཐམས་ཅད་གཞལ་ཡས་ཁང་དུ་གྱུར།
སླར་ཡང་འདུས་ཏེ་ཡོངས་སུ་གྱུར་པ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་པ་སྒོ་བཞི་པ། ཕྱི་ནས་རིམ་པ་བཞིན་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་པ། དེའི་སྟེང་དུ་རིན་པོ་ཆེ་ཕ་གུ་སེར་པོ་ལ་དྲྭ་བ་དང་དྲྭ་བ་ཕྱེད་པ་འཕྱང་བ། དེའི་སྟེང་དུ་བྱ་འདབ་ལས་འཐུར་དུ་འཕྱང་བའི་རིན་པོ་ཆེའི་མདའ་ཡབ་དང་། སྟེང་དུ་ལངས་པའི་པུ་ཤུས་བརྒྱན་པ། རྩིག་པའི་ཕྱི་རོལ་དུ་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་བཅོམ་ལྡན་འདས་ལ་མཆོད་པ་བྱེད་པ། ནང་ཀ་བ་བརྒྱད་དང་ལྡན་པ། སྟེང་རྡོ་རྗེའི་གདུང་ཟླུམ་པོ། དེའི་སྟེང་རྡོ་རྗེའི་གདུང་བཞིས་མིག་མངས་རིས་སུ་བྲེས་ཤིང་མཛེས་པར་ཕུབ་པ། དབུས་ཕྱུར་བུར་གྱུར་པའི་རྩེ་མོར་རྡོ་རྗེའི་ནོར་བུ་རིན་པོ་ཆེའི་ཏོག་གིས་བརྒྱན་པ།
སྒོ་བཞིའི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་སྟེང་དུ་པདྨ་ལ་གནས་པའི་ཆོས་ཀྱི་འཁོར་ལོ་དང་། གདུགས་དང་རི་དྭགས་དང་བཅས་པ། གཞན་ཡང་གོས་དང་འཕན་དང་མེ་ཏོག་གི་ཕྲེང་བ་དང་། ཟླ་བ་རླུང་གིས་བསྐྱོད་པ་དང་། ལྔ་ཡབ་ནོར་བུའི་ཡུ་བ་ཅན་ལ་སོགས་པའི་རྒྱན་དུ་མས་བརྒྱན་པའི་གཞལ་ཡས་ཁང་གི་ཕྱི་རོལ་དུ་དུར་ཁྲོད་ཆེན་པོ་བརྒྱད། ཞེས་སོགས་སྒྲུབ་ཐབས་བཞིན་ལས། འབྱུང་པོའི་ཚོགས་ཀྱིས་ཡོངས་སུ་གང་བས་བསྐོར་བས་ནང་གི་ལྷ་སྣམ་ཤར་དཀར་ལྷོ་སེར་ནུབ་དམར། བྱང་ལྗང་བ་སྒོ་ཚད་གཅིག་དང་ལྡན་པ་དབུས་སྔོ་བའི་སྟེང་དུ་རྡོ་རྗེའི་ཕྲེང་བ་ཟླུམ་པོར་བསྐོར་བའི་ནང་རེའུ་མིག་དགུ་དང་ལྡན་པའི་དབུས་སུ་རོ་མགོ་མེད་ལག་མེད་དང་། ཕྱོགས་མཚམས་ཀྱི་རེའུ་མིག་རྣམས་དང་། ལྷ་རྣམས་ཀྱི་ཕྱོགས་མཚམས་བརྒྱད།
ཕྱག་མཚན་རྣམས་དང་བཅས་པའི་དབུས་སུ་པདྨ་དང་ཉི་མའི་གདན་རེ་རེ་དང་བཅས་པའི་དབུས་སུ་པཾ་ལས་པདྨ་འདབ་མ་སྟོང་དང་ལྡན་པའི་སྟེང་དུ་ཞེས་སོགས་ནས། སླར་འདུས་ཤིང་ཡོངས་སུ་གྱུར་པ་ལས། ཞེས་པའི་བར་སྒྲུབ་ཐབས་བཞིན། བདག་མདུན་མི་འདྲ་བའི་ཚིག་ཁྱད་པར་རྣམས་གོང་གི་བུམ་བསྐྱེད་བཞིན་བྱ། ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་ཕྱག་མཚན་སུམ་ཅུ་རྩ་གཉིས་རོ་ལངས་ཆེན་པོ་བརྒྱད་དང་བཅས་པར་གྱུར་པ་ནི། དབུས་སུ། སངས་རྒྱས་ཀུན་གྱི་ཡེ་ཤེས་སྐུ། ། ཞེས་སོགས་ནས། ཡེ་ཤེས་མེ་དཔུང་དབུས་ན་བཞུགས། ། ཞེས་པའི་བར་གྱི་གཙོ་བོར་བསྐྱེད།
དེའི་ཤར་དུ་མགོ་བོ། ལྷོར་ལག་པ། ནུབ་ཏུ་རྒྱུ་མ། བྱང་དུ་རྐང་པ། ཤར་ལྷོར་ཐོད་པ། ལྷོ་ནུབ་ཏུ་ཐོད་ཚལ། ནུབ་བྱང་དུ་རོ་རས། བྱང་ཤར་དུ་སྐྱེས་བུ་གསལ་ཤིང་གིས་ཕུག་པ། ལྷ་སྣམ་ལ་ཤར་སྒོའི་གཡས་ནས་གྲི་གུག་འཕང་། མདུང་།
གཏུན་ཤིང་། གཡོན་པས་ཆུ་གྲི། རྡོ་རྗེ་རྩེ་གཅིག་པ་ལྕགས་ཀྱུ། ལྷོ་སྒོའི་གཡས་ནས་དགྲ་སཏྭ། མདའ། དབྱིག་པ། གཡོན་ནས་ཁ་ཊྭཱཾ་ག འཁོར་ལོ། རྡོ་རྗེ། ཞགས་པ།
ནུབ་སྒོའི་གཡས་ནས་རྡོ་རྗེ་རྩེ་ལྔ་པ། རྔེའུ་ཆུང་། ཕུབ། གཡོན་ནས་གཞུ། དྲིལ་བུ། རླུང་རས། བྱང་སྒོའི་གཡས་ནས་སྡིགས་མཛུབ། ཕན་རྩེ་གསུམ། གླང་པོ་ཆེའི་པགས་པ། གཡོན་ནས་ཐོ་བ།
མདུང་། མེ་ཐབས་རྣམས་དང་། སྒོ་མཚམས་བརྒྱད་དུ་བྷཻཾ་གྱི་ཡི་གེ་ཡོངས་སུ་གྱུར་པ་ལས་བྱུང་བའི་རོ་ལངས་ཆེན་པོ་བརྒྱད་མདོག་ནག་པོ་ལྕེ་བརྐྱང་ནས་ཧ་ཧ་ཞེས་དྲག་ཏུ་རྒོད་པ་ལ་གདེངས་ཤིང་། དུར་ཁྲོད་ཀྱི་ཆས་ཀྱིས་བརྒྱན་པ་དང་། ལྷ་སྣམ་གྱི་གྲྭ་རྣམས་སུ་བདུད་རྩིས་གང་བའི་བུམ་པ་བརྒྱད་དང་ལྡན་པར་བསྐྱེད། དེ་རྣམས་ཀྱི་དཔྲལ་བར་ཨོཾ་དཀར་པོ། ནས། ཀུན་ཏུ་བཟང་པོའི་བར། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་ལ། སངས་རྒྱས་དང་བྱང་ཆུབ་སེམས་དཔའ་ཁྲོ་བོ་དང་ཁྲོ་མོའི་ཚོགས་ཐམས་ཅད་ཀྱིས་བསྐོར་བ་ཨོཾ་བཛྲ་ས་མཱ་ཛཿ
ཨོཾ་བཛྲ་ལ་སྱེ་ཧཱུྃ་ནས། ཨོཾ་བཛྲ་གནྡྷེ་ཨཱཿ བཅོམ་ལྡན་དེ་བཞིན་གཤེགས་པ་ཀུན་ནས། ཡར་ལུད་པ་ལས་བར་གོང་བཞིན། ལྷ་དགུ་ཆར་ལ་མི་བསྐྱོད་པས་དབུ་བརྒྱན། དབང་གི་ལྷ་རྣམས་ཡེ་ཤེས་པའི་ཚུལ་དུ། ཨོཾ་བཛྲ་ཨཾ་ཀུ་ཤ་ཛཿནས་ཧོ་བར་གོང་བཞིན་གཙོ་བོའི་ཐུགས་ཀར་ཟླ་བའི་དཀྱིལ་འཁོར་ནས་ལན་རེ་བརྗོད་པར་སེམས་པ་གསུམ་བརྩེགས་གོང་བཞིན། དེ་ནས་མར་མེ་ལ་སོགས་པ་སྦར། ཨོཾ་ཡ་མནྟ་ཀས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ནས་རོལ་མོ་བྱིན་རླབས་ཀྱི་བར་གནས་ཡོ་བཞིན། གཎྜེ་ར་ཎི་མི་དགོས། པང་པར་ཁུ་ཚུར་སྟེང་འོག་ཏུ་བརྩེགས་པའི་ཕྱག་རྒྱ་དང་གདངས་བཅས། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་མཆོད་ཡོན་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགེས་པར་མཛོད། ། ཞེས་པའི་མཐར་པད་སྐོར་སྔོན་འགྲོའི་མཆོད་པ་སོ་སོའི་ཕྱག་རྒྱ་སེ་གོལ་བཅས། ཨོཾ་སརྦ་ཏ་ཐཱ་ག་ཏ་མ་ཧཱ་གུ་རུ་བཛྲ་བྷཻ་ར་ཝ་ས་པ་རི་ཝཱ་ར་ཨོཾ་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ།
ཞབས་བསིལ༞ པཱ་དྱཾ༞ མེ་ཏོག་འདི་ནི༞ ཨོཾ་པུཥྤེ་ཨཱཿཧཱུྃ། ཞེས་སོགས་ཀྱི་རིགས་འགྲེ་སྦྱར་ལ། ཤཔྟའི་མཐར་གཎྜེ་ར་ཎི་རོལ་ཆེན་དང་བཅས་པ་དང་། གོས་ཟུང་བསངས་སྦྱངས་གོང་བཞིན། སྟོང་པའི་ངང་ལས་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་གོས་སྲབ་པ་འཇམ་པ་ཡང་བ་དྭངས་ཤིང་ཐོགས་པ་མེད་པ་ཟུང་དུ་སྦྱར་བ་དང་ལྡན་པར་གྱུར། གོས་ཟུང་ཁུ་ཚུར་གཉིས་ཀྱིས་མཐོ་བར་བཟུང་ལ། སྲབ་འཇམ་ཡང་བ་ལྷ་ཡི་གོས། ། མི་བསྐྱོད་རྡོ་རྗེའི་སྐུ་ལ་གསོལ། ། མི་ཕྱེད་དད་པས་བདག་འབུལ་ན། ། བདག་ཀྱང་རྡོ་རྗེའི་སྐུ་ཐོབ་ཤོག །
ཨོཾ་སརྦ་སོགས་མཚན་སྔགས་ཀྱི་མཐར། ས་པཱ་རི་ཝཱ་ར་ཨོཾ་བཛྲ་ཝཥྚ་ཡེ་ཨཱཿཧཱུྃ། ཐོག་མར་གཡས་མཐོ་བར་བཏེག་པས་སྟོད་གཡོགས་དེ་ནས་གཡོན་དམའ་བར་བཟུང་བས་སྨད་གཡོགས་འབུལ་ཚུལ་ཕལ་ཆེར་ལས་འབྱུང་། ཀྱཻ་རྡོར་དཀྱིལ་ཆོག་སོགས་ན་དེ་ལས་བཟློག་པའང་གསུང་ཡོད། གཡོན་པའི་མཐེབ་སྲིན་གྱིས་ནང་མཆོད་ཀྱི་བདུད་རྩི་ལ་གཡོན་སྐོར་དུ་ལན་གསུམ་དཀྲུགས། དབུས་ནས་ལེན་ཚུལ་བྱས་ལ། ཨོཾ་ཨཱཿཧཱུྃ། ཨོཾ་ཨཱཿཧཱུྃ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ་མཁྱེན་པའི་ཡེ་ཤེས། བརྩེ་བའི་ཐུགས་རྗེ།
མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། ཞེས་སྤྱི་བོའི་ཐད་ནས་གཏོར། བཅོམ་ལྡན་འདས་རྡོ་རྗེ་འཇིགས་བྱེད། ཡེ་ཤེས་ཀྱི་མཁའ་འགྲོ་མ། ལ་ལཱི་ཏ་བཛྲ། ཨ་མོ་གྷ་བཛྲ། ཡེ་ཤེས་འབྱུང་གནས་སྦས་པ། པདྨ་བཛྲ། དཱི་པཾ་ཀ་ར། རྭ་རྡོ་རྗེ་གྲགས།
ར་ཆོས་རབ། རྭ་ཡེ་ཤེས་སེངྒེ། རྭ་འབུམ་སེང་གེ ཀློག་སྐྱ་དབང་ཕྱུག་གྲགས། སྡོང་སྟོན་ཤེས་རབ་དཔལ། འཕགས་པ་རིན་པོ་ཆེ། ཞང་དཀོན་མཆོག་དཔལ། བྲག་ཕུག་པ་བསོད་ནམས་དཔལ། བླ་མ་དམ་པ་བསོད་ནམས་རྒྱལ་མཚན། མཁན་ཆེན་དབང་ཕྱུག་དཔལ་བཟང་པོ།
ཆོས་རྗེ་ཤར་པ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། པཎྚི་ཏ་གྲགས་པ་རྒྱལ་མཚན། མཁན་ཆེན་བསོད་ནམས་ལྷུན་གྲུབ། འཇམ་དབྱངས་ཀུན་དགའ་བསོད་ནམས། ཐམས་ཅད་མཁྱེན་པ་དཀོན་མཆོག་ལྷུན་གྲུབ། མཚུངས་མེད་དཀོན་མཆོག་དཔལ་ལྡན། ཤར་ཆེན་ཀུན་དགའ་བཀྲ་ཤིས། ཤར་ཆེན་ཤེས་རབ་འབྱུང་གནས། མཁན་ཆེན་ལྷུན་གྲུབ་དཔལ་ལྡན།
ཆོས་རྗེ་བསྟན་འཛིན་ལྷུན་གྲུབ། བདག་གི་དྲིན་ཅན་རྩ་བའི་བླ་མ་དམ་པ་ཐར་རྩེ་བ་ཆེན་པོ་འཇམ་མགོན་བླ་མ་ཐམས་ཅད་མཁྱེན་པ་ནམ་མཁའ་བསམ་གྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོའི་ཞལ་དུ་ཨོཾ་ཨཱཿཧཱུྃ། ཞེས་སྨིན་མཚམས་ནས། གཞན་ཡང་དབང་བསྐུར་རྒྱུད་བཤད། མན་ངག་ནོས། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཐུགས་ཀ་ནས་གཏོར། ཨོཾ་ཡ་མ་ར་ཛ་ཧྲཱིཿཥྚི༞ ཨོཾ་ཡ་མནྟ་ཀ༞ བཅོམ་ལྡན་འདས་རྡོ་རྗེ་འཇིགས་བྱེད་ཀྱི་ལྷ་ཚོགས་རྣམས་ཀྱི་ཞལ་དུ་ཨོཾ༞ གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད།
རྣལ་འབྱོར་ཆེན་པོ་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ༞ དེ་ནས་རང་གི་ལྕེ་རྩེ། སྨིན་མཚམས། སྤྱི་གཙུག་རྣམས་སུ་ཐིག་ལེ་བྱས་ལ་ཨོཾ་ཨཱཿཧཱུྃ། ཞེས་བརྗོད་དེ་མྱངས་པས་ལུས་དཀྱིལ་གྱི་ལྷ་རྣམས་ཚིམ་པར་བསམ། གཏོར་མ་ལ་བར་ཕུད་བྲན་ལ། ཨོཾ་ཤྲཱི་མ་ཧཱ་ཀཱ་ལི་དེ་ཝི་དྷརྨ་པཱ་ལ་ཙ་ཏུརྨུ་ཁ་ས་པཱ་རི་ཝཱ་ར། རྡོ་རྗེ་ནག་པོ་ཆེན་པོ་ལྕམ་དྲལ་གདོང་བཞི་པ་སོགས་དམ་ཅན་རྒྱ་མཚོ་འཁོར་དང་བཅས་པའི་ཞལ་དུ༞ ཨོཾ་ཀཱ་ལ་རུ་པ་ཧཱུྃ་ཕཊ། འཆི་བདག་ལས་ཀྱི་གཤིན་རྗེ་ནག་པོ་འཁོར་དང་བཅས་པའི་ཞལ་དུ༞ ཞེས་ལྟེ་བའི་ཐད་ནས་གཏོར། གཞན་ཡང་ཆོས་འཁོར་བསྲུང་ཞིང་བསྟན་པ་སྐྱོང་བར་ཞལ་གྱིས་བཞེས་པའི་བསྟན་བསྲུང་དམ་ཚིག་ཅན་རྣམས་ཀྱི་ཞལ་དུ༞ ཕྱོགས་སྐྱོང་བཅུ།
ལྷ་ཆེན་བརྒྱད། ཀླུ་ཆེན་བརྒྱད། གཟའ་ཆེན་དགུ། རྒྱུ་སྐར་ཉི་ཤུ་རྩ་བརྒྱད། འཇིགས་བྱེད་ཆེན་པོ་དགུ། རྒྱལ་པོ་ཆེན་པོ་སྡེ་བཞི་ལ་སོགས་པ་འཇིག་རྟེན་སྐྱོང་བ་རྣམས་ཀྱི༞ གཞན་ཡང་། གནོད་སྦྱིན། སྲིན་པོ། འབྱུང་པོ། ཡི་དྭགས།
ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང་། ཕོ་ཉ། འཕྲོག་མ། གྲུབ་པ་རྣམས་ཀྱི་ཞལ་དུ༞ བོད་ཁམས་སྐྱོང་བའི་བསྟན་མ་བཅུ་གཉིས། གནས་བདག གཞི་བདག
ཡུལ་བདག གྲོང་བདག གཉུག་མར་གནས་པ་རྣམས་ཀྱི་ཞལ་དུ༞ འཐུར་དུ་གཏོར་ལ། འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་ཡི་དམ་གྱི་ལྷར་གསལ་བའི་ཞལ་དུ༞ ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས་མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཅེས་བརྗོད། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་བཛྲ་སོགས་བརྗོད་ཅིང་རང་གིས་ཀྱང་མྱང་ཨོཾ་་་་་་འདིར་གསོར་ཐོགས། རྡོ་རྗེ་སེམས་དཔའ་བསྡུས་པ་ན། ། ཨོཾ་བཛྲ་ལཱ་སྱེ་ཧཱུྃ།
རྡོ་རྗེ་རིན་ཆེན་བླ་ན་མེད། ། ཨོཾ་བཛྲ་མཱ་ལེ་ཏྲཱཾ། རྡོ་རྗེ་ཆོས་ཀྱི་གླུ་བླངས་པ། ། ཨོཾ་བཛྲ་གཱི་ཏཱི་ཧྲཱིཿ རྡོ་རྗེ་ལས་ཀུན་བྱེད་པར་གྱུར། ། ཨོཾ་བཛྲ་ནཱིརྟི་ཨཱཿ ཞེས་དཀུ་གཡོན་པ་ཁུ་ཚུར་གཉིས་ཁ་སྦྱར་དཀྲོལ་ནས་གར་སྐོར་དང་། ལཱ་སེ་མའི་ཕྱག་རྒྱ་ཁུ་ཚུར་དཀུ་གཡས་གཡོན་དུ་བཞག་པ། མཱ་ལེ་སྨིན་མཚམས་ཐད་ནས་ཁུ་ཚུར་གཉིས་ཕྱིར་བསྟན། གཱི་ཏཱི་མར།
ཁུ་ཚུར་གཉིས་ཁ་ནས་འབྱིན་ཚུལ། ནཱིརྟི་མར་སོར་མོ་བསྣོལ་བའི་ཐལ་མོ་སྤྱི་བོར་བསྐོར། ཨོཾ་བཛྲ་ས་ཏྭ་སུ་སཾ་གྲ་ཧཏ། ཨོཾ་བཛྲ་དྷཱུ་པེ་ཧཱུྃ། བཛྲ་རཏྣ་མ་ནུ་ཏྲཾ། ཨོཾ་བཛྲ་པུཥྤེ་ཏྲཱཾ། བཛྲ་དྷརྨཱ་གཱ་ཡ་ནི། ཨོཾ་བཛྲ་ཨ་ལོ་ཀཱེ་ཧྲཱིཿ བཛྲ་ཀརྨ་ཀ་རོཏ་བྷ་ཝ། ཨོཾ་བཛྲ་གནྡྷེ་ཨཱཿ
རྣམས་ལ་དཀུར་ཁུ་ཚུར་ཁ་སྦྱར་གར་སྐོར་སྤོས་སོགས་བཞིའི་ཕྱག་རྒྱ་བྱས། རྡོར་དྲིལ་རོལ་ཆེན་བཅས། གཟུགས་སྒྲ་ལ་སོགས་དྲུག་པོ་འདི། ། ཞེས་སོགས་དང་། ཧཱུྃ། དུར་ཁྲོད་རྒྱན་གྱིས་རྣམ་བརྒྱན་པའི། ། ཞེ་སྡང་གཤིན་རྗེ་གཤེད་པོ་ནི། ། དངོས་མེད་ནམ་མཁའ་ལྟ་བུ་ལ། ། ཐུགས་རྗེས་སྤྲུལ་པའི་སྐུར་བསྟན་པའི། ། ཡེ་ཤེས་ཁྲོ་རྒྱལ་རབ་འཇིགས་པ། །
དུད་ཁ་མུན་འཇིགས་ཁྱོད་ལ་བསྟོད། ། མིའུ་ཐུང་སྒེག་སྤྲིན་ལྟ་བུའི་མདོག ། འོད་ཟེར་འཕྲོ་བ་རྣམ་པར་བཞེངས། ། མཚན་མ་ལེགས་པོ་མ་ཧེའི་ཞལ། ། འཇིགས་མཛད་སྐུ་ལ་ཕྱག་འཚལ་ལོ། ། རྩ་བའི་ཞལ་ནི་མ་ཧེ་ཁྲོས། ། བར་པ་སྲིན་པོ་ཁྲོས་དམར་ཞལ། ། སྟེང་མ་གསེར་མདོག་འཇམ་དབྱངས་ཞལ། ། སྔོན་པོ་དམར་པོ་སེར་པོ་ལ། ། དཀར་པོ་དུད་ཁ་ནག་པོ་སྟེ། །
ཞལ་དགུ་ལྡན་ལ་ཕྱག་འཚལ་ལོ། ། གཡས་ཀྱི་དང་པོ་གྲི་གུག་འཛིན། ། གཉིས་པས་མཚོན་རྩེ་གཅིག་པ་འཛིན། ། གསུམ་པའི་ཕྱག་གིས་གཏུན་ཤིང་འཛིན། ། བཞི་པས་ཆུ་གྲི་བཟང་པོ་འཛིན། ། ལྔ་པས་རྡོ་རྗེ་རྩེ་གཅིག་པ། ། དྲུག་པ་ན་ནི་སཏྭ་རེ་སྟེ། ། བདུན་པའི་ཕྱག་གིས་མདུང་ཆུང་འཛིན། ། བརྒྱད་པ་ཡིས་ནི་མདའ་འཛིན་ཅིང་། ། དགུ་པའི་ཕྱག་གིས་ལྕགས་ཀྱུ་འཛིན། །
བཅུ་པའི་ཕྱག་གིས་དབྱུག་ཐོ་འཛིན། ། བཅུ་གཅིག་པ་ན་ཁ་ཊྭཱཾ་ག ། བཅུ་གཉིས་པ་ཡིས་འཁོར་ལོ་འཛིན། ། བཅུ་གསུམ་པ་ཡིས་རྡོ་རྗེ་འཛིན། ། བཅུ་བཞི་རྡོ་རྗེ་ཐོ་བ་འཛིན། ། བཅོ་ལྔ་དགྲ་གསོད་རལ་གྲི་འཛིན། ། བཅུ་དྲུག་པ་ན་ཅང་ཏེའུ་འཛིན། ། དེ་ལྟར་འཛིན་ལ་ཕྱག་འཚལ་ལོ། ། གཡོན་གྱི་དང་པོ་ཐོད་ཁྲག་འཛིན། ། གཉིས་པས་ཚངས་པའི་མགོ་བོ་འཛིན། །
གསུམ་པས་ཤེས་རབ་ཕུབ་ཆུང་འཛིན། ། བཞི་པས་བསྒྲུབ་བྱའི་རྐང་པ་འཛིན། ། ལྔ་པས་རྡོ་རྗེ་ཞགས་པ་འཛིན། ། དྲུག་པས་ཞུ་འཛིན་ཐབས་ཀྱི་དོན། ། བདུན་པས་ཉོན་མོངས་རྒྱུ་མ་འཛིན། ། བརྒྱད་པས་ཤེས་རབ་དྲིལ་བུ་འཛིན། ། དགུ་པས་བདག་དོན་ལག་པ་འཛིན། ། བཅུ་པས་འབྲི་དོན་དུར་ཁྲོད་རས། ། སྐྱེས་བུ་གསལ་ཤིང་བཅུ་གཅིག་པ། ། བཅུ་གཉིས་བསྲེག་དོན་མེ་ཐབས་འཛིན། །
བཅུ་གསུམ་པ་ཡིས་ཐོད་ཚལ་འཛིན། ། བཅུ་བཞིས་སྡིགས་མཛུབ་སྡིགས་པར་མཛད། ། བཅོ་ལྔས་འཕན་རྩེ་དུག་གསུམ་འཇོམས། ། བསྒྲུབ་བྱ་རླུང་བསྐུར་བཅུ་དྲུག་རས། ། ཐ་མའི་ཕྱག་གཉིས་གླང་ཆེན་གྱིས། ། ཀོ་རློན་བརྒྱངས་པ་ན་བཟའ་གསོལ། ། ཡོན་ཏན་འཛིན་ལ་ཕྱག་འཚལ་ལོ། ། ཞབས་གཡས་རྣམས་ཀྱིས་རིམ་བཞིན་དུ། ། མི་དང་མ་ཧེ་གླང་བོང་བུ། ། རྔ་མོ་ཁྱི་ལུག་ལྕེ་སྤྱང་བསྣམས། །
བརྒྱ་བྱིན་ཚངས་པའི་སྟེང་ནས་གནོན། ། ནད་བརྒྱད་འཇོམས་ལ་ཕྱག་འཚལ་ལོ། ། གཡོན་རྣམས་རིམ་བཞིན་བྱ་རྒོད་དང་། ། འུག་པ་ཁྲ་དང་བྱ་རོག་དང་། ། ནེ་ཙོ་ཁྱུང་ཆེན་རི་སྐེགས་གཞེད། ། ཁྱབ་འཇུག་དྲག་པོའི་སྟེང་ནས་གནོན། ། གདོན་བརྒྱད་འཇོམས་ལ་ཕྱག་འཚལ་ལོ། ། དུར་ཁྲོད་ཆེན་པོའི་དཀྱིལ་འཁོར་ནས། ། སྣ་ཚོགས་པདྨ་ཉི་མའི་གདན། ། གཞལ་ཡས་མེ་དཔུང་དབུས་ན་བཞུགས། །
འཇིགས་མཛད་སྐུ་ལ་ཕྱག་འཚལ་ལོ། ། བརྒྱ་ཕྱེད་མགོ་བོས་དོ་ཤལ་བྱས། ། དབུ་ལ་ཐོད་སྐམ་ལྔ་ལྔས་བརྒྱན། ། དབུ་སྐྲ་སེར་པོ་གྱེན་དུ་འབར། ། ཞལ་དགུ་ལྡན་ལ་ཕྱག་འཚལ་ལོ། ། སྤྱན་མིག་ཉི་ཤུ་རྩ་བདུན་དམར། ། ལྗགས་འདྲིལ་ཞལ་ནི་ཧ་ཧ་བཞད། ། མཚན་དང་དཔེ་བྱད་ཡང་དག་ལྡན། ། མ་ཧེའི་ཞལ་ལ་ཕྱག་འཚལ་ལོ། ། གང་དེའི་ཕྱོགས་མཚམས་རེའུ་མིག་ཏུ། །
མགོ་ལག་རྒྱུ་མ་རྐང་པ་དང་། ། ཐོད་པ་ཐོད་ཚལ་རོ་རས་དང་། ། སྐྱེས་བུ་གསལ་ཤིང་ཕུག་པའི་རོ། ། རྣམ་པར་གནས་ལ་ཕྱག་འཚལ་ལོ། ། ཤར་སྒོའི་ནང་གཡས་གྲི་གུག་དང་། ། འཕང་མདུང་གཏུན་ཤིང་གཡོན་པ་ན། ། ཆུ་གྲི་རྡོ་རྗེ་རྩེ་གཅིག་དང་། ། ལྕགས་ཀྱུ་གནས་ལ་ཕྱག་འཚལ་ལོ། ། ལྷོ་སྒོའི་ནང་གཡས་དགྲ་སཏྭ་དང་། ། མདའ་དབྱིག་གཡོན་ནས་ཁ་ཊྭཱཾ་ག །
འཁོར་ལོ་རྡོ་རྗེ་ཞགས་པ་བསྣམས། ། རྣམ་པར་གནས་ལ་ཕྱག་འཚལ་ལོ། ། ནུབ་སྒོའི་ནང་གཡས་རྡོར་རྩེ་ལྔ། ། རྔེའུ་ཆུང་ཕུབ་དང་གཡོན་པ་ནས། ། གཞུ་དང་དྲིལ་བུ་རླུང་རས་རྣམས། ། རྣམ་པར་གནས་ལ་ཕྱག་འཚལ་ལོ། ། བྱང་སྒོའི་ནང་གཡས་སྡིགས་མཛུབ་དང་། ། འཕན་རྩེ་གསུམ་པ་གླང་ཆེན་ལྤགས། ། གཡོན་ནས་ཐོ་བ་མདུང་མེ་ཐབས། ། རྣམ་པར་གནས་ལ་ཕྱག་འཚལ་ལོ། །
སྒོ་བཞིའི་ཕྱོགས་མཚམས་བརྒྱད་ཀྱི་ཆར། ། བྷཻཾ་ཡིག་ལས་བྱུང་རོ་ལངས་བརྒྱད། ། ནག་པོ་ཞལ་གཅིག་ཕྱག་གཉིས་གདེངས། ། ཧ་ཧའི་གད་རྒྱངས་ལ་ཕྱག་འཚལ། ། གྲྭ་བཞིར་རིན་ཆེན་བུམ་བཅུད་ཅན། ། གཉིས་གཉིས་གནས་པས་ལེགས་སྤྲས་ཤིང་། ། གྲུ་བཞི་སྒོ་བཞི་རྟ་བབས་ཅན། ། མཚན་རྫོགས་གཞལ་ཡས་ལ་ཕྱག་འཚལ། ། འཇིགས་རུང་དུར་ཁྲོད་བརྒྱད་གནས་སུ། ། ཕྱོགས་སྐྱོང་ཞིང་སྐྱོང་ཀླུ་སོགས་དང་། །
ཀུན་ནས་སྲ་བརྟན་བརྗིད་པ་ཡི། ། བསྲུང་བའི་འཁོར་ལོ་ལ་ཕྱག་འཚལ། ། དཔལ་ལྡན་དུས་དགྲའི་རྟེན་བརྟེན་པར། ། དཔལ་ལྡན་རྡོ་རྗེ་གྲགས་བསྟོད་ཀྱིས། ། དཔལ་ལྡན་རྗེས་འབྲངས་ཕུལ་བའི་དགེ ། དཔལ་ལྡན་གཤིན་རྗེ་གཤེད་འགྲུབ་ཤོག ། འདིའི་ཞབས་བསྟོད་ཡན་དང་འོག་གི་དུར་ཁྲོད་ཆེན་པོ་ནས། མ་ཧེའི་ཞལ་ལ་ཕྱག་འཚལ་ལོའི་བར་རྭ་ཆེན་གྱིས་གསུངས། ཞབས་བསྟོད་འཕགས་པ་རིན་པོ་ཆེའི་མངོན་རྟོགས་ཚིགས་བཅད་མ་དང་བསྟུན་ཞིང་། རྒྱན་བཀོད་རོ་ལངས་ཕོ་བྲང་དུར་ཁྲོད་སྲུང་འཁོར་བསྟོད་པ་འདོད་གསོལ་རྣམས་ཁོ་བོས་ཡིན་ནོ། །
ནང་མཆོད་ལྟར་བསངས་སྦྱངས་ནས་བརྩམས་ཧ་ཧོཿཧྲཱིཿ ཞེས་པའི་བྱིན་རླབས་རྒྱས་པར་བྱས་ལ་འཁོར་དང་བཅས་པས་གཏོར་མ་གསོལ་བར་བསམ་ཞིང་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་དང་བཅས་ཏེ། ཨོཾ་ཡ་མ་རཱ་ཛ་སོགས་དང་། ཡ་མནྟ་ཀ་སོགས་སྔགས་གསུམ་ཀ་རྫོགས་པའི་མཐར། ཨོཾ་སརྦ་བིགྷྣན་ཤ་ཏྲུཾ་མཱ་ར་ཡ་ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི་ཧཱུྃ་ཕཊ། ཅེས་ལན་གསུམ་མམ་བདུན་གྱིས་ཕུལ། ཨོཾ་བཛྲ་བྷཻ་ར་ཝ་མཎྜ་ལ་ས་པ་རི་ཝ་ར་ཨརྒྷཾ་སོགས་ཀྱིས་མཆོད། མཚན་སྔགས་དེའི་མཐར་ཨོཾ་ཨཱཿཧཱུྃ། ཞེས་པས་ནང་མཆོད་ཕུལ། ཤླཽ་ཀ་རེ་རེའི་མཚམས་སུ་རྡོར་དྲིལ་གསོར་དཀྲོལ་དང་།
གཟུགས་སྒྲ་ལ་སོགས་ཀྱིས་ཡིད་མཆོད་དང་། དུར་ཁྲོད་རྒྱན་གྱིས་སོགས་ཀྱིས་བསྟོད་པ། དྲིལ་བུ་ཆིག་རྡུང་གིས། གཤིན་རྗེ་གཤེད་པོ་འཁོར་བཅས་རྣམས་སོགས་ནས། ཡིད་ལ་འདོད་པ་ཀུན་འགྲུབ་ཤོག་གི་མཐར་ཐལ་མོ་སྦྱར་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པར་སྩལ་ཏུ་གསོལ། ཞེས་བརྗོད། ནག་པོ་ཆེན་པོ་སོགས་ལ་འབུལ་ན་སྐབས་འདིར་འབུལ། ཕྱོགས་སྐྱོང་གི་གཏོར་མ་ལ་ལག་པ་གཡོན་གཡས་གཉིས་ཀ་བྱ་ཁྱུང་གི་ཕྱག་རྒྱ་རྣམས་རིམ་པར་བསྟན་ཏེ། ཨོཾ་ཨཱཿཧཱུྃ་ཧོཿཞེས་དང་།
ཨོཾ་ཨཱཿཧཱུྃ། ཡང་ཡང་བརྗོད་པས་བྱིན་བརླབས། རང་གི་སྙིང་ཁ་ནས་ཁྲོ་བོ་ལྕགས་ཀྱུ་དང་ཞགས་པ་ཐོགས་པ་དུ་མ་སྤྲོས་པས་ཕྱོགས་སྐྱོང་བ་རྣམས་བཀུག་པར་བསམ་ལ། གཡས་པའི་མཛུབ་མོ་ཕྱོགས་བཅུར་སྐོར་བ་ལྕགས་ཀྱུ་ལྟར་བཀུག་ལ། ཧྲཱིཿཥྚི་དང་ཨིནྡྲ་དུཥྚཾ་ས་པཱ་རི་ཝཱ་ར་ཨ་ཀརྵ་ཡ་ཛཿ ཞེས་པས་སྤྱན་དྲངས། ཕྱོགས་སྐྱོང་རྣམས་མདུན་དུ་འཁོད་པ་ལ་སྤྱི་བོ་ནས་ཕུར་བུས་བཏབ་པས་སྐད་ཅིག་གིས་རྡོ་རྗེ་འཇིགས་བྱེད་ཕྱག་གཉིས་པར་གྱུར་པར་བསམ་ལ་ཕྱག་རྒྱ་དང་བཅས་པས། ཨོཾ་ཨིནྡྲ་ཡ་ཧྲཱིཿཞེས་སོགས་ནས་ཤོག་བར་སྔོན་གཏོར་བཞིན། ལས་གཤིན་གྱི་གཏོར་མ་གོང་ལྟར་བྱིན་བརླབས་ལ། བཅོམ་ལྡན་འདས་ཀྱི་མདུན་དུ་པདྨ་དང་ཉི་མ་མ་ཧེའི་སྟེང་དུ་ཡ་ལས་ཐོད་དབྱུག་ཡས་མཚན་པ་ལས་ལས་ཀྱི་གཤིན་རྗེ་མདོག་ནག་པོ་མ་ཧེའི་གདོང་པ་ཅན།
ཕྱག་གཡས་པས་ཐོད་དབྱུག གཡོན་པས་ཞགས་པ་འཛིན་པ། དུར་ཁྲོད་ཀྱི་རྒྱན་ཐམས་ཅད་ཀྱིས་བརྒྱན་པ། ལིངྒ་དམར་པོ་གྱེན་དུ་ལངས་ཤིང་། གཤིན་རྗེའི་ཚོགས་ཐམས་ཅད་ཀྱིས་བསྐོར་བའི་དཔྲལ་བར་ཨོཾ། མགྲིན་པ་ཨཱཿ ཐུགས་ཀར་ཧཱུྃ། རང་གི་སྙིང་ཁ་ནས་འོད་ཟེར་འཕྲོས་པས་ལྷོ་ཕྱོགས་རིམ་པ་བདུན་གྱི་ས་འོག་ནས་ལས་ཀྱི་གཤིན་རྗེ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿ
ཞེས་པས་བསྟིམ་ལ། སླར་ཡང་རང་གི་སྙིང་ཁ་ནས་འོད་ཟེར་འཕྲོས་པས་གཤིན་རྗེ་གཤེད་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་བཛྲ་པུཥྤེ་ཨཱཿཧཱུྃ། ཞེས་སོགས་མཆོད་པ་ལྔས་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་ཏུ་གསོལ། ཞེས་གསོལ་བ་བཏབ་པས། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་།
དྲི་མ་དག ཆུ་ལྷག་མ་ཡར་ལུད་པ་ལས་རྡོ་རྗེ་ནག་པོ་རྩེ་ལྔ་པས་དབུ་བརྒྱན་པར་བསམས་ལ། གཡས་པས་སྡིགས་མཛུབ་བསྒྲེང་བ་དབྱུག་པའི་ཕྱག་རྒྱ་བསྟན་ཏེ། ཨོཾ་ཀ་ལ་རུ་པ་ས་མ་ཡ་སཏྭཾ། གྱིས་དམ་ལ་བཞག ཨོཾ་ཀ་ལ་རུ་པ་གྲྀཧྞེ་དྱཾ་ཞེས་ཀུན་ལ་སྦྱར། ཨོཾ་ཨརྒྷཾ་སྭཱཧཱ། དེ་བཞིན་དུ། པུཥྤེ་ནས། ནཻ་ཝི་དྱཾ་སྭཱཧཱ།
བར་གྱིས་མཆོད། གཏོར་མ་གསོལ་བར་བསམ་ཞིང་ཕྱག་རྒྱ་དང་བཅས་ཏེ། ཨོཾ་ཀ་ལ་རཱུ་པ་སརྦ་བྷིགྷྣན་ཤཱ་ཏྲུཾ་མཱ་ར་ཡ་ཨི་དཾ་བྷ་ལིང་ཁ་ཁ་ཁཱ་ཧི་ཁཱ་ཧི་ཧཱུྃ་ཕཊ། ཅེས་པ་ལྔ་ལ་སོགས་པས་ཕུལ། རྡོ་རྗེ་གསོར་ཞིང་དྲིལ་བུ་གསུམ་བརྡུངས། ཧཱུྃ། འཆི་བདག་ནག་པོ་ལྷོ་ཕྱོགས་ཀྱི། ། རིམ་པ་བདུན་གྱི་ས་འོག་ནས། ། སྲོག་ལ་རྔམས་པའི་གཤིན་རྗེ་ནི། ། ནག་པོ་མ་ཧེའི་གདན་སྟེང་དུ། །
ཡ་ལས་བྱུང་བའི་དབྱུག་པ་ནི། ། ཐོད་པས་མཚན་པ་ལས་བྱུང་བའི། ། གཏིང་ནས་ཁྲོས་པ་མ་ཧེའི་གདོངས། ། ཟ་བྱེད་ཞལ་གདངས་མཆེ་བ་གཙིགས། ། ཁྲོས་པའི་སྤྱན་གསུམ་དམར་པོ་འཁྲུག ། སྐྲ་སེར་སྨྲ་ར་གྱེན་དུ་འཛིངས། ། ལག་གཡོན་ཞགས་པས་དགྲ་བགེགས་འཆིངས། ། ལག་གཡས་དབྱུག་པས་རྡུལ་དུ་རློག ། ཆོས་ཀྱི་རྒྱལ་པོ་གཤིན་རྗེ་ཚོགས། ། བྲན་དང་བཅས་པའི་དུས་ལ་བབས། །
རྡོ་རྗེ་ཐུགས་ཀ་དང་དྲིལ་བུ་ཆིག་བརྡུངས། ཤ་ཆེན་ཁྲག་ཞག་ཆེན་པོ་ཡི། ། གཏོར་མ་རྒྱ་མཚོ་མཆོད་པ་བཞེས། ། རྒྱལ་བས་བསྒོས་པའི་དམ་ཚིག་དང་། ། སྙིང་རྗེ་དགྲ་བགེགས་མྱུར་དུ་སྒྲོལ། ། སྡང་བའི་དགྲ་དང་གནོད་པའི་བགེགས། ། ཟུངས་ཤིག་ཆིངས་ཤིག་རྣམ་པར་སྡོམས། ། ཁུག་ཅིག་དྲོངས་ཤིག་དབང་དུ་བསྡུས། ། གསོད་ཅིག་སྤྲོད་ཅིག་རེངས་པར་གྱིས། ། ཕྱེས་ཤིག་བསྣུན་ཅིག་རྨུགས་པར་གྱིས། །
ཐུལ་ཅིག་ཆོམས་ཤིག་རྣམ་པར་བཤིག ། རྡུལ་ཕྲན་ཙམ་ཡང་མེད་པར་གྱིས། ། ཞེས་བརྗོད་བཟླས་པ་བྱེད་ན་ཡི་དམ་གྱི་སྔགས་ཀྱི་འགོ་དྲངས་ལ། ཨོཾ་ཀཱ་ལ་རུ་པ་ཧཱུྃ་ཕཊ། ཅེས་དང་། ཨོཾ་ཀཱ་ལ་རུ་པ་ཡ་མ་རཱ་ཛ་ཧཱུྃ་ཕཊ། ཅེས་ཅི་ནུས་བཟླས་པས་ཇི་ལྟར་བསྒོ་བ་ཁས་བླངས་པར་བསམ་མོ། ། དེ་ནས་མཁའ་འགྲོ་སྤྱི་གཏོར་སོགས་ཕུལ་ལ་སྤོས་རྡོར་འཛིན་པས་གདངས་དང་བཅས། བཅོམ་ལྡན་འཇམ་པའི་རྡོ་རྗེ་ཉིད། ། རིག་སྔགས་རྒྱལ་པོ་ཕྱག་འཚལ་ལོ། །
གཤིན་རྗེ་གཤེད་ཀྱི་དཀྱིལ་འཁོར་བྲི། ། དེ་ཕྱིར་བྱིན་རླབས་གནང་བར་མཛོད། ། དགོངས་ཤིག་སངས་རྒྱས་སྡེ་དང་ཚོགས། ། གཞན་ཡང་སྔགས་ཀྱི་ལྷ་ཚོགས་དང་། ། ལྷ་རྣམས་བསྟན་ལ་མངོན་དགའ་བས། ། དཀྱིལ་འཁོར་འདི་ལ་བྱིན་རླབས་ནས། ། དངོས་གྲུབ་དམ་པ་སྩལ་དུ་གསོལ། ། ཞེས་ལན་གསུམ་བརྗོད་ནས། རིག་པ་འཛིན་པ་ཁྱོད་གཞན་དོན་རྒྱ་ཆེ་བར་གྱིས་ཤིག ཅེས་གནང་བ་བྱིན་པར་བསམ་མོ། །
དེ་ནས་བུམ་པ་བསངས་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་བུམ་པ་གཉིས་ཡངས་ཤིང་རྒྱ་ཆེ་བ་ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་ཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱི་ཡོངས་སུ་གང་བའི་རྣམ་རྒྱལ་བུམ་པར་པཾ་ལས་པདྨ་འདབ་མ་སྟོང་དང་ལྡན་པའི་སྟེང་དུ་དྷཱིཿཡིག་ཉི་མའི་མདོག་ཅན་སོགས་དང་། སླར་འདུས་ཤིང་ཡོངས་སུ་གྱུར་པ་ལས་འཇམ་དཔའི་དབྱངས་སུ་གྱུར་པ་ནི་སོགས་དང་།
དཔག་ཏུ་མེད་པར་སྤྱན་དྲངས། དེ་ལ་ཐིམ་ཞིང་ཡོངས་སུ་གྱུར་པ་ལས་སོགས། སླར་འདུས་ཤིང་ཡོངས་སུ་གྱུར་པ་ལས། ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་ཕྱག་མཚན་སུམ་ཅུ་རྩ་གཉིས་ཞེས་སོགས་གོང་བཞིན་ལ། ཕུག་པ། ཞེས་པའི་རྗེས་སུ། དེའི་ཕྱི་རོལ་ཏུ་ཤར་གྱི་གཡས་ནས་གྲི་གུག ཞེས་སོགས་དང་། ཕྱོགས་མཚམས་བརྒྱད་དུ་བྷཻཾ་གྱི་ཞེས་སོགས་ནས། བརྒྱན་པ་དང་བར་གོང་བཞིན།
དེ་དང་དུས་མཉམ་དུ་ལས་ཐམས་ཅད་པའི་བུམ་པར་གཙོ་བོ་ཞལ་གཅིག་ཕྱག་གཉིས་པ་སྐུ་མདོག་ནག་པོ་མ་ཧེའི་གདོང་པ་ཅན་གྲི་གུག་དང་ཐོད་པ་འཛིན་པ། ལིངྒ་དམར་པོ་གྱེན་དུ་ལངས་ཤིང་། དུར་ཁྲོད་ཀྱི་རྒྱན་གྱིས་བརྒྱན་པར་བསྐྱེད། དེ་རྣམས་ཀྱི་དཔྲལ་བར་ཨོཾ་དཀར་པོ་སོགས་ནས། འཇིགས་བྱེད་ཀྱི་དཀྱིལ་འཁོར། བར་གོང་བཞིན་ལ། ལས་བུམ་གྱི་ལྷ་དང་བཅས་པ་ལ་སངས་རྒྱས་སོགས་ནས། ཆུ་ལྷག་མ་ཡར་ལུད་པ་ལས་ལྷ་བཅུ་ཆར་ལ་མི་བསྐྱོད་པས་དབུ་བརྒྱན། དབང་གི་ལྷ་རྣམས་ཡེ་ཤེས་པའི་ཚུལ་དུ་ཨོཾ་བཛྲ་ཨངྐུ་སོགས་གོང་བཞིན། ཨོཾ་སརྦ་ཏ་ཐཱ་ག་ཏཱ་མ་ཧཱ་གུ་རུ་བཛྲ་བྷཻ་ར་བ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ།
ཞེས་སོགས་ཆུ་གཉིས་ཉེར་སྤྱོད་ལྔ། རོལ་ཆེན། མཐེབ་སྲིན་གྱི་ནང་མཆོད། ཨོཾ་ཧྲཱིཿཥྚི་སོགས་ཀྱི་རྗེས་སུ། ཨོཾ་ཨཱཿཧཱུྃ་གིས་ནང་མཆོད། གཟུགས་སྒྲ་སོགས་ཡིད་མཆོད། སླར་དུར་ཁྲོད་རྒྱན་གྱི་སོགས་ཚིག་རྐང་དྲུག་གིས་བསྟོད། པད་སྐོར་དང་བཅས་པས་གཟུངས་ཐག་བླངས་ལ། རང་གི་སྙིང་ཁ་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ནས་སོང་བ་ལྷ་རྣམས་ཀྱི་སྐུ་ལ་ཕོག་པས་སྐུའི་ཆ་རྣམས་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར་པར་བསམ་ཞིང་གཟུངས་ཐག་ནས་བཟུང་སྟེ་རྣམ་རྒྱལ་ལ་ཧྲཱིཿཥྚི་དང་། ལས་བུམ་ལ་ཡ་མནྟ་ཀ་བརྒྱ་རྩ་རེ་བཟླས་ལ།
སླར་ཡང་ཕྱི་ནང་ཡིད་བྱུང་གི་བསྟོད་པ་རྣམས་བྱས་ནས། ཡིག་བརྒྱ་ལན་གསུམ་དང་། མ་འབྱོར་བ་དང་སོགས་ཤླཽ་ཀ་གཅིག་གི་མཐར་དུང་ཆོས་ཀྱི་ཆུ་བུམ་པ་གཉིས་སུ་བླུག་སྟེ། ཨོཾ་ཨཱཿཧཱུྃ། མཆོད་ཡོན་ཕུལ་བའི་རྐྱེན་གྱིས་ལྷ་རྣམས་འོད་དུ་ཞུ་བ་ལས་བྱུང་བའི་བུམ་པའི་ཆུ་བདུད་རྩིའི་རང་བཞིན་དུ་གྱུར་པར་བསམ། གཏོར་མ་རྣམས་སྔར་མ་ཕུལ་ན་འདིར་ཕུལ། མཆོད་པ་རྣམས་བསངས་སྦྱངས་བྱིན་རླབས་གོང་བཞིན། ཚོམ་བུའི་དཀྱིལ་འཁོར་ལ་ཕྱི་ནང་ཡིད་བྱུང་གི་བསྟོད་པ་རྣམས་བུམ་བསྐྱེད་བཞིན། ཡིག་བརྒྱ་ལན་གསུམ། མ་འབྱོར་བ་དང་ཤླཽ་ཀ་གཅིག
གང་ཡང་བདག་ཅག་སོགས་ནས། ལྷག་ཆད་ཁ་བསྐང་བར་མཛད་དུ་གསོལ། བར་སྤྱི་འགྲེ་བཞིན། གཙུག་ཏོར་གྱི་ཕྱག་རྒྱས་ནམ་མཁར་བཏེག་པར་བསམ་སྟེ། ཨོཾ་བཛྲོཏ་ཏིཥྛ་སྟ་གོན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་པ་རྣམས་མདུན་གྱི་ནམ་མཁར་བྱོན་ཏེ་ཇི་སྲིད་སང་སྤྱན་མ་དྲངས་ཀྱི་བར་དུ་བརྟན་པར་བཞུགས་ནས་བདག་དང་སེམས་ཅན་ཐམས་ཅད་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་ཏུ་གསོལ། ཞེས་བརྗོད་ལ་སླར་ཡང་གོང་ལྟར་མཆོད་བསྟོད། གཏོར་མགྲོན་གྱི་བྲིས་སྐུ་སོགས་ཡོད་ན་བརྟེན་བཞུགས་བྱ། མེད་ན། ཨོཾ་ཁྱོད་ཀྱིས་སེམས་ཅན་དོན་ཀུན་མཛད། ། ཅེས་སོགས་ཀྱི་མཐར་མཐེབ་སྲིན་གྱི་སེ་གོལ་དང་།
བཛྲ་མུཿ ཡེ་ཤེས་པ་གཤེགས་དམ་ཚིག་པ་རང་ལ་ཐིམ་པར་བསམ། རང་གི་དཔྲལ་བར་ཨོཾ་དཀར་པོ་སོགས་ནསཿ ཐུགས་ཀར་ཧཱུྃ། ཡིད་ཀུན་ཏུ་བཟང་པོ་སོགས་བར་གོང་བཞིན་གནས་གསུམ་དང་སྐྱེ་མཆེད་དྲུག་བསྲུང་ལ། དགེ་བ་འདི་ཡིས་མྱུར་དུ་བདག ། རྡོ་རྗེ་འཇིགས་བྱེད་འགྲུབ་གྱུར་ནས་སོགས་དང་། ཁྲོ་བོ་འབར་བའི་ཚོགས་རྣམས་ཀྱིས། ། དགྲ་བགེགས་རྣམས་ནི་ཐམས་ཅད་ཀྱི། ། ལུས་ངག་ཐལ་བ་རྡུལ་དུ་རློག །
རྣམ་ཤེས་ཆོས་ཀྱི་དབྱིངས་སུ་སྒྲོལ། ། བགེགས་དང་ལོག་པར་འདྲེན་པ་རྣམས། ། གདུལ་དཀའ་འདུལ་ཕྱིར་དཔའ་བོ་ནི། ། ཤིན་ཏུ་གཏུམ་པའི་ཁྲོ་གཟུགས་ཀྱིས། ། མ་རུངས་པ་རྣམས་ཚར་གཅོད་ཤོག ། དེ་ལས་བྱུང་བའི་དགེ་བ་ཡིས། ། རྡོ་རྗེ་རབ་ཏུ་འབར་བའི་མཐུས། ། བདུད་ཀྱི་དཀྱིལ་འཁོར་ཀུན་བཅོམ་ནས། ། བདེ་བ་ཆེ་ལ་རོལ་བར་ཤོག ། དགེ་བ་འདི་ཡིས་ནམ་མཁའི་མཐའ་ཀླས་པའི། །
སོགས་ནས་བསྟན་ལ་བྱ་བ་བྱེད་པར་ཤོག ། བླ་མེད་བླ་མའི་ཐུགས་རྗེ་དང་། ། རྒྱལ་དང་རྒྱལ་སྲས་རང་རྒྱལ་དང་། ། དགྲ་བཅོམ་བདེན་པའི་བྱིན་རླབས་ཀྱིས། ། ཇི་ལྟར་བསྔོས་བཞིན་འགྲུབ་པར་ཤོག ། ཅེས་བསྔོ་སྨོན་དང་ཞྭ་གྱོན། རྡོར་དྲིལ་བཅས་འོག་ནས་འབྱུང་བའི་བཀྲ་ཤིས་སོགས་བྱས་ལ། དེ་ནས་རྡུལ་ཚོན་ལྟར་ན་ཐིག་ཚོན་རྣམས་མདུན་དུ་ཕྱོགས་མདོག་གིས་བཀོད་པ་ལྟར་བཞག་ཚོན་ལ་རྡོ་རྗེའི་རྩེས། ཡཀྵེ་མ་མེ་ད་བྲིས། མཆོད་པ་ལྔ་དང་གཏོར་མ་གཅིག་བཤམས་ལ་ལྷའི་ང་རྒྱལ་དང་ལྡན་པས་ཐིག་ཚོན་བསངས་སྦྱངས།
སྟོང་པའི་ངང་ལས་པདྨ་དང་ཉི་མའི་གདན་ལྔའི་སྟེང་དུ་ཐིག་ཚོན་སྔོན་པོ་ཡ་ལས་རྡོ་རྗེ་ཡས་མཚན་པ་ལས་ཞེ་སྡང་གཤིན་རྗེ་གཤེད་སྔོན་པོ་ཞལ་གཅིག་ཕྱག་གཉིས་པ་མ་ཧེའི་གདོང་པ་ཅན། རྡོ་རྗེས་མཚན་པའི་གྲི་གུག་དང་ཐོད་པ་འཛིན་པ། ཐིག་ཚོན་དཀར་པོ་ཀྵེ་ལས་འཁོར་ལོ་ཀྵས་མཚན་པ་ལས། གཏི་མུག་གཤིན་རྗེ་གཤེད་དཀར་པོ་འཁོར་ལོས་མཚན་པའི་གྲི་གུག་དང་ཐོད་པ་འཛིན་པ། ཐིག་ཚོན་སེར་པོ་མ་ལས་རིན་ཆེན་མས་མཚན་པ་ལས་སེར་སྣ་གཤིན་རྗེ་གཤེད་སེར་པོ་རིན་པོ་ཆེས་མཚན་པའི་གྲི་གུག་དང་ཐོད་པ་འཛིན་པ། ཐིག་ཚོན་དམར་པོ་མེ་ལས་པདྨ་མེས་མཚན་པ་ལས་འདོད་ཆགས་གཤིན་རྗེ་གཤེད་དམར་པོ་པདྨས་མཚན་པས་གྲི་གུག་དང་ཐོད་པ་འཛིན་པ། ཐིག་ཚོན་ལྗང་ཁུ་ད་ལས་རལ་གྲི་དས་མཚན་པ་ལས་ཕྲག་དོག་གཤིན་རྗེ་གཤེད་ལྗང་ཁུ་རལ་གྲིས་མཚན་པའི་གྲི་གུག་དང་ཐོད་པ་འཛིན་པ། ཐམས་ཅད་ཀྱང་ལིངྒ་དམར་པོ་གྱེན་དུ་ལངས་ཤིང་དུར་ཁྲོད་ཀྱི་རྒྱན་གྱིས་བརྒྱན་པར་གྱུར། རང་གི་མིག་འབྲས་ལས་འོད་ཟེར་འཕྲོས་པས་ནམ་མཁའི་ལྷ་ལས་ཡེ་ཤེས་ཀྱི་ཐིག་ཚོན་སྤྱན་དྲངས་ཤིང་ཐིམ་པར་བསམ་ཞིང་མིག་གི་རྫི་མ་བརྡབ་པ་དང་བཅས་ཏེ། ཨོཾ་དིཔྟ་ཌིབ་ཊ་ཨཾ་ཀུ་ཤ་ཛཿ
ཞེས་བརྗོད་ལ་སོ་སོའི་ཕྱག་རྒྱ་བཅས། ཨོཾ་བཛྲ་པུཥྤེ་ཨཱཿཧཱུྃ། སོགས་མཆོད་པ་ལྔས་མཆོད། འབྲུ་གསུམ་གྱིས་བྱིན་བརླབས་པའི་གཏོར་མ་ཨ་ཀ་རོས་ཕུལ། མཐེབ་མཛུབ་ཀྱིས་མཉེ་ཞིང་ཨོཾ་བཛྲ་ཙི་ཏྲ་ས་མ་ཡ་མ་ཏི་ཀྲ་མ་ཧཱུྃ། ཞེས་བརྗོད་ལྷ་རྣམས་ཞུ་བས་ཐིག་ཚོན་དུ་བསམ། རིམ་པས་བརྐྱངས་ཏེ། ཨོཾ་ཨ་ནྱོ྅ནྱ་ཨ་ནུ་ག་ཧཱཿསརྦ་དྷརྨཱ་སྥ་ར་སྥ་ར་ཨ་ནུ་པྲ་བིཥྚཿསརྦ་དྷརྨཱ་བཛྲ་ཨཉྫ་མི། ཨ་དྱནྟེ་ཨ་ནུ་པྲ་བིཥྚཿསརྦ་དྷརྨ་བཛྲ་བྷནྡྷ། ཞེས་བརྗོད་ཅིང་བསྒྲིལ།
རྡོ་རྗེ་ལ་དཀྲིས་ལ་ནང་མཆོད་གཏོར། སློབ་དཔོན་གཙོ་བོའི་ང་རྒྱལ་གྱིས་དཀྱིལ་འཁོར་གྱི་ནུབ་ནས་ཤར་དུ་ཕྱོགས་ལ་ཛྫཿགསུམ་བརྗོད་དེ་ཐིག་སྐུད་གཏད། སློབ་མ་གཏི་མུག་ཡ་མའི་ང་རྒྱལ་གྱིས་ཤར་ནས་ནུབ་ཏུ་ཕྱོགས་པས་ཛྫཿགསུམ་བརྗོད་ཅིང་བླངས་ཏེ་གཉིས་ཀའི་ལྟེ་བའི་ཐད་བཟུང་ལ། སློབ་དཔོན་གྱིས། ནམ་མཁའ་གང་བའི་དེ་བཞིན་གཤེགས། ། འགྲོ་དོན་མཛད་དུས་འདིར་ལགས་ན། ། ཁྱེད་རྣམས་འདིར་ནི་གཤེགས་གསོལ་འདེབས། ། ཐིག་སྐུད་སྒྲས་ནི་བསྐུལ་མ་འདེབས། ། ཨོཾ་བཛྲ་སུ་པྲ་ས་མ་ཡ་མ་ཏི་ཀྲ་མ་ཧཱུྃ། ཞེས་བརྗོད་ཅིང་དང་པོར་ནམ་མཁའ་དང་།
དེ་ནས་ས་ལ་ཕབ་ཏེ་ཚངས་ཐིག་དང་པོ་དང་། དེ་ནས་གཡས་སྐོར་གྱིས་སློབ་དཔོན་བྱང་དང་སློབ་མ་ལྷོར་གནས་པས་ཚངས་ཐིག་གཉིས་པ། སློབ་དཔོན་མེ་དང་སློབ་མ་རླུང་དུ་གནས་པས་ཟུར་ཐིག་དང་པོ། སློབ་དཔོན་སྲིན་པོ་དང་སློབ་མ་དབང་ལྡན་དུ་གནས་པས་ཟུར་ཐིག་གཉིས་པ་བཏེག་ཏེ་དཀྱིལ་འཁོར་དུ་ལམ་གྱིས་གྲུབ་པར་བསམ། ཨོཾ་བཛྲོཏ་ཏིཥྛ། ཞེས་པས་སྔགས་རྒྱས་དཀྱིལ་འཁོར་གྱི་འོག་ནས་བཞུགས་པར་བསམ་སྟེ། ཁྲོ་བོའི་བལྟ་བས་ཕྱོགས་བཞིར་བལྟ་ཞིང་། ཨོཾ་བཛྲོཏ་གྷ་ཊ་ཡ། ས་མ་ཡ་པྲ་ཝེ་ཤ་ཡ་ཧཱུྃ། ཞེས་བརྗོད་པས་སྒོ་བཞི་དབྱེ་བར་བསམ་ལ་སྒོའི་ཐད་ཀྱི་རྩ་ཐིག་རྣམས་དབྱེའོ། །
དེ་ནས་རང་དབུས་སུ་འདུག་སྟེ། འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་རབ་སྒྲོལ་བྱེད། ། གཤིན་རྗེ་གཤེད་པོ་རྒྱལ་ཆེན་གྱི། ། དཀྱིལ་འཁོར་སྙིང་པོ་བྲི་བར་བྱ། ། ཨོཾ་ས་མ་ཡ་ཙི་ཀྲ་མཱ་ཏི་ཧཱུྃ། ཞེས་བརྗོད་ཅིང་གཡོན་པས་ཁུ་ཚུར་གྱིས་དབང་ལྡན་ནས་བརྩམས་ཏེ་ཕྱི་ནས་དཀར་སེར་དམར་ལྗང་སྔོ་བའི་རིམ་པས་སྒོ་ཚད་ཙམ་བྲིས་ལ་ཐོད་པས་བཀབ། རྡོ་རྗེས་མནན་ལ་རྩིག་པ་སྦྲེལ་རན་པ་ན་ཁ་ཕྱེ་སྟེ་ལྟས་རྟགས་ངན་ན་ཁྲོ་བོའི་སྔགས་ཀྱིས་བསྲུང་བར་བྱ། དབུས་ཀྱི་ཕུར་ཁུང་ལྔ་མས་རིམ་པས་དགང་། རེའུ་མིག་དང་ལྷ་སྣམ་ཕྱོགས་མདོག
མདུང་རྣམས་ནག་པོ་ལ་རྡོ་རྗེ་སེར་པོས་མཚན་པ། དབུས་སུ་རོ་མགོ་མེད་ལག་མེད་ལ་རྡོ་རྗེ་གྲི་གུག་ཕྱག་མཚན་སོ་སོའི་གནས་སུ་ཕྱག་མཚན་རྣམས་རྩེ་ཕྱིར་བསྟན་པ་མགོ་མཚམས་བརྒྱད་དུ་རོ་ལང་ངམ་གྲི་གུག་བརྒྱད་བྲི། མི་ནུས་ན་གཙོ་འཁོར་ཐམས་ཅད་ལ་སོ་སོའི་ཁ་དོག་དང་བསྟུན་པའི་ཚོམ་བུ་བཀོད། གཞན་རྣམས་སྤྱི་དང་མཐུན་པར་བྲིས་ལ་ཐིག་སྐུད་དཀྲིས་པ་དང་ཚོན་ལྷག་གོང་བཞིན་བཤམས་ལ། སློབ་དཔོན་གྱིས། ཨོཾ་བཛྲ་པུཥྤེ་ཨཱཿཧཱུྃ། སོགས་ཕྱག་རྒྱ་བཅས་ཡིད་མཆོད་ལྔ་ཕུལ། ཁུར་ཚུར་རྒྱབ་སྦྱར་བས་མཐེབ་སྲིན་གྱིས་སེ་གོལ་དང་། ཨོཾ་ཨཱཿཧཱུྃ་བཛྲ་མུཿཐིག་ཚོན་གྱི་ཡེ་ཤེས་པ་གཤེགས། དམ་ཚིག་པ་རང་ལ་ཐིམ།
ནམ་མཁར་བཏེག་པའི་ཡེ་ཐིག་རྡུལ་ཚོན་གྱི་དཀྱིལ་འཁོར་ལ་ཐིམ་ཞེས་བརྗོད་ཅིང་བསམ། སྤོས་སྣ་རོལ་མོ་དང་བཅས། སློབ་དཔོན་གྱིས་ལག་གཡས་སུ་རྣམ་རྒྱལ་བུམ་པ་དང་རྡོ་རྗེ། གཡོན་དྲིལ་བུ་རྒྱུན་ཆགས་ཀྱིས། ཡིག་བརྒྱ་བཟླ་བཞིན་པས་དཀྱིལ་འཁོར་ལ་བསྐོར་བ་ལན་གསུམ་གྱི་མཐར་དཀྱིལ་འཁོར་གྱི་ཤར་དུ་གནས་བཞིན་པས། ཨོཾ་ཧྲཱིཿཥྚིཿསོགས་ལན་དགུ་བརྗོད་ལ་དབུས་དང་ཕྱོགས་མཚམས་བརྒྱད་དུ་འབུལ་ཚུལ་བྱས་མཐར་རང་གི་མགོར་བཏུགས་ཏེ། བདག་དང་སེམས་ཅན་ཐམས་ཅད་ལ་དབང་བསྐུར་བ་སྩལ་ཏུ་གསོལ། ཞེས་བརྗོད་པས་ཤར་སྒོའི་ཕྱིའི་གཡས་རང་གི་གཡོན་དུ་བཞག་ལ་ལས་བུམ་ཐོགས་པས་ཨོཾ་ཡ་མནྟཱ་ཀ་སོགས་བཟླས་བཞིན་པས་སྐོར་བ་གཅིག་བྱས། མཐར་ཤར་དུ་འཁོད་བཞིན་པས་རང་གི་མགོ་བོར་གཏུགས་ལ་བར་ཆད་ཐམས་ཅད་བསྲུང་དུ་གསོལ། ཞེས་ཤར་སྒོའི་ཕྱིའི་གཡོན་རང་གི་གཡས་སུ་བཞག་གོ །
རས་བྲིས་ལྟར་ན་གཞི་གཙང་མའི་སྟེང་དུ་བྲིས་སྐུ་རབ་གནས་ཅན་དགྲམ་མོ། ། དངོས་གཞིའི་ཉིན་ཕར་དཀྱིལ་འཁོར་པ། ། སྤྱི་དང་སོ་སོའི་མཆོད་པ་རྣམས། ། རྡུལ་ཚོན་ལྟར་ན་ཟླུམ་པོ་དང་། ། རས་བྲིས་ལྟར་ན་གྲུ་བཞིར་བཤམས། ། འདས་དང་འཇིག་རྟེན་སྔོན་འགྲོ་དང་། ། ཕྱི་རོལ་གཏོར་མ་ལྕོག་སྟེགས་སོགས། ། བཤམ་སྟེ་གཡས་ནས་ཆུ་གཉིས་དང་། ། གཡོན་ནས་མེ་ཏོག་སྤོས་མེ་དྲི། ། ཞལ་ཟས་མདུན་ནས་རྒྱབ་བར་དང་། །
གཏོར་མདུན་ཏིང་འབྲུ་ཆུ་བཅས་བཤམས། ། མཎྜལ་དབུ་རྒྱན་གྲོགས་ཡོད་ན། ། སོ་སོར་དུང་ཆོས་སོགས་བཤམ་མོ། ། སྔོན་འགྲོ་གཏོར་མ་ནས་བདག་བསྐྱེད་དཀྱིལ་འཁོར་འདུས་ཏེ་མཆོད་པ་བྱིན་རླབས་ཀྱི་བར་གོང་སྟ་གོན་གྱི་སྐབས་བཞིན་བྱས་ལ། མདུན་གྱི་དཀྱིལ་འཁོར་བསངས་སྦྱངས། སྟོང་པའི་ངང་ལས་པཾ་ལས་པདྨ་འདབ་མ་བརྒྱད་པར་ཞེས་སོགས་ཀྱིས་རྟེན་དང་བརྟེན་པའི་དཀྱིལ་འཁོར་བསྐྱེད་པ་ནས་གནས་གསུམ་དང་སྐྱེ་མཆེད་བྱིན་རླབས་ཀྱི་བར་ཐམས་ཅད་གོང་སྟ་གོན་གྱི་སྐབས་ཇི་ལྟ་བ་བཞིན་དུ་བྱས་ལ། ཨོཾ་སུམྦྷ་ནི་སུམྦྷ་ནི་ཧཱུྃ་སོགས་ནས། བིདྱཱ་རཱ་ཛ་ཧཱུྃ་ཕཊ། ཞེས་བརྗོད་ཅིང་རྡོ་རྗེ་གསོར་བས་སྟ་གོན་གྱི་ལྷའི་ཕྱིར་འབྲང་གིས་བགེགས་སྤྲད་ལ་ཚོགས་ཞིང་གི་སྐབས་ལྟར་མཆོད་དེ་དགུག་གཞུག་བྱ། སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་རྡོ་རྗེ་འཇིགས་བྱེད་ཀྱི་དཀྱིལ་འཁོར་ལ་ཞེས་སོགས་སྟ་གོན་བཞིན་ལ་རྡོར་དྲིལ་སྤོས་བཅས་འཛིན་པས་གདངས་དང་བཅས།
ཚུར་བྱོན་ཚུར་བྱོན་འཇམ་པའི་དབྱངས། ། ཁྲོ་བོ་གཤིན་རྗེ་གཤེད་པོའི་ཚོགས། ། འཇམ་དཔལ་ཁྲོ་བོ་མི་ཟད་པ། ། མཐུ་རྩལ་དྲག་པོ་གཤེགས་སུ་གསོལ། ། ཞེས་ལན་གསུམ་གྱི་མཐར། ཨོཾ་ཨེ་ཧྱེ་ཧི་བཛྲ་བྷཻ་ར་ཝ་ས་མཱ་ཛཿ ཞེས་པས་སྤྱན་དྲངས། གོང་ལྟར་མཆོད་དེ། དབང་བསྐུར་དང་རྒྱས་བཏབ་སྔོན་བཞིན་བྱས་ལ་རྡོར་དྲིལ་འཛིན་པས་མེ་ཏོག་གཏོར་ཏེ། འདིར་བཞུགས་འདིར་བཞུགས་འཇམ་པའི་དབྱངས། །
ཞེས་སོགས་གོང་ལྟར་ལས། མཐུ་རྩལ་དྲག་པོ་བཞུགས་སུ་གསོལ། ། ཞེས་ལན་གསུམ་གྱིས་དགུག་གཞུག་བྱ། སེམས་པ་སུམ་བརྩེགས་བསྒོམ། དམ་ཚིག་གི་ཕྱག་རྒྱ་བསྟན་པའི་བར་སྟ་གོན་བཞིན། བྱིན་གྱིས་བརླབས་པའི་ཕྱིར། ཨོཾ་ཡ་མནྟ་ཀ་ས་མ་ཡ། མ་ནུ་པཱ་ལ་ཡ། ཡ་མནྟ་ཀ་ཏྭེ་ནོ་པ། ཏིཥྛ་ཌི་ཌྷོ་མེ་བྷཱ་ཝ།
སུ་ཏོ་ཥ་ཡོ་མེ་བྷཱ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷི་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱེ་ཡ་ཀུ་རུ་ཧཱུྃ། ཧ་ཧ་ཧ་ཧ་ཧོཿབྷ་ག་ཝན། སརྦ་ཏ་ཐཱ་ག་ཏ། ཡ་མནྟ་ཀ་མཱ་མེ་མུཉྫ། ཡ་མནྟ་ཀ་མ་ཧཱ་ས་མཱ་ཡ།
མ་མནྟ་ཀ་ཨཱཿ ལན་གསུམ་བརྗོད་དེ། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་ཏུ་གསོལ། ཞེས་བརྗོད། དེ་ནས་མར་མེ་ལ་སོགས་པ་སྤར་ཏེ་སྟ་གོན་གྱི་སྐབས་སུ་བཤད་པ་ལྟར་མཆོད་བསྟོད་རྒྱས་པར་བྱས་ལ། སྒྲུབ་ཁང་གི་ཕྱིའམ་དཀྱིལ་འཁོར་ཡོལ་བས་བཅད་པའི་ཕྱིར་གོང་གི་ཕྱི་རོལ་གཏོར་མ་མཆོད་ཆས་སློབ་དཔོན་གྱི་མདུན་དུ་བཤམས། ཆུས་སྦྱངས་གཏོར་མ་ནང་མཆོད་ལྟར་བྱིན་རླབས། རང་གི་སྙིང་ག་ནས་ཁྲོ་བོ་ཞེས་སོགས་གཏོར་བསྔོ་བཞིན་ལ། ཨ་ཀརྵ་ཡ་ཛཿ
ཞེས་ཕྱག་རྒྱ་དང་བཅས་པས་བཀུག་སྟེ། གཏོར་སྣོད་ཀྱི་མཐར། ཤར་དུ་བརྒྱ་བྱིན་དཀར་པོ་མིག་སྟོང་དང་ལྡན་པ་གླང་པོ་ཆེ་ལ་ཞོན་པ་རྡོ་རྗེ། ལྷོར་གཤིན་རྗེ་སྔོན་པོ་མ་ཧེ་ལ་ཞོན་པ་བེ་ཅོན། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ་སྦྲུལ་ཞགས། བྱང་དུ་གནོད་སྦྱིན་སེར་པོ་རྟ་ལ་ཞོན་པ་ནེའུ་ལེ། བྱང་ཤར་དུ་དབང་ལྡན་དཀར་པོ་གླང་ལ་ཞོན་པ་རྩེ་གསུམ། ཤར་ལྷོར་མེ་ལྷ་དམར་པོ་རྭ་སྐྱེས་ལ་ཞོན་པ་ཞལ་གཅིག་ཕྱག་བཞིས་གཡས་གཉིས་བགྲང་ཕྲེང་དང་མཆོག་སྦྱིན། གཡོན་གཉིས་དབྱུག་གུ་རྩེ་གསུམ་དང་གྷུནྡེ་འཛིན་པ། ལྷོ་ནུབ་ཏུ་སྲིན་པོ་སྔོ་ནག་རོ་ལ་ཞོན་པ་རལ་གྲི།
ནུབ་བྱང་དུ་རླུང་ལྷ་ལྗང་ཁུ་ཤ་ཝ་ལ་ཞོན་པ་བ་དན། སྟེང་དུ་ཚངས་པ་སེར་པོ་ངང་པ་ལ་ཞོན་པ་གྷུནྡེ། འོག་ཏུ་ས་ལྷ་སེར་པོ་ཕག་པ་ལ་ཞོན་པ་བུམ་པ་འཛིན་པ། གཞན་ཡང་ཞིང་སྐྱོང་མ་མོ་མཁའ་འགྲོ་ལ་སོགས་པ་སྲིད་པ་གསུམ་གྱི་འདུས་པའི་ཚོགས་ཀྱིས་བསྐོར་བ་ལ། སྙིང་ཁ་ནས་སྤྲུལ་པའི་ཕུར་བུ་བཏབ་པར་མོས་ཤིང་འདེབས་ཚུལ་བྱས་ཏེ། ཨོཾ་ཨིནྡྲ་ཡ། ཨགྣ་ཡེ་ཡ་མ་ཡ། ནིརྟྀ་ན་ཡེ། ཝ་རུ་ཎ་ཡ། ཝཱ་ཡ་ཝེ།
ཀུ་བེ་རཱ་ཡ། ཨི་ཤྭ་རྻ། བྲཧྨ་ཎཱ་ཡ། པྲྀ་ཐི་ཝེ་བྷྱཿབཛྲ་ཀི་ལི་ཀཱི་ལ་ཡ་ཧཱུྃ་ཕཊ། སྤྱི་བོ་ནས་ཕུར་བུས་བཏབ་པས་སྐད་གཅིག་གིས་རྡོ་རྗེ་འཇིགས་བྱེད་ཕྱག་གཉིས་པར་གྱུར། སྤྲོ་ན་གནས་གསུམ་མིག་སོགས་བྱིན་རླབས། རྡོ་རྗེ་འཇིགས་བྱེད་འཁོར་བཅས་སྤྱན་དྲངས། དབང་བསྐུར། ཐམས་ཅད་ལ་མི་བསྐྱོད་པས་རྒྱས་བཏབས། དབང་ལྷ་ཡེ་ཤེས་པའི་ཚུལ་དུ་བསྟིམ་པ་རྣམས་བྱས་ནས།
དེ་ལ་གཏོར་བསྔོ་བཞིན་གཏོར་མ་འབུལ་བ་ནས་འཕྲིན་ལས་གཞོལ་བའི་བར་དང་། དཔལ་ལྡན་བླ་མ་སོགས་གཏོར་བསྔོ་བཞིན། མཆོད་པ་རྣམས་མཐའ་ནས་འདུས་ཏེ་མཆོད་ཡོན་གྱི་ཕྱག་རྒྱ་དང་བཅས་ལ། ཨོཾ་ཧྲཱིཿབི་ཤཱུད་དྷ་སརྦ་དྷརྨཱ་སརྦ་པཱ་པཾ་ནི་ཙ་སྱ་སཾ་ཤྭ་དྷ་ཡ་སརྦ་བིགྷྣན་ཨ་པ་ན་ཡ་ཧཱུྃ། ཞེས་ཁ་བཤལ་ཆུ་སྦྱིན་ལ། ཡི་གེ་བརྒྱ་པའི་མཐར། མུཿ ཞེས་པས། གཏོར་མའི་མགྲོན་རྣམས་གཤེགས་པར་བསམ། རང་སྒྲུབ་གྲོགས་ཀྱི་གནས་གསུམ་དུ་ཨོཾ་ཨཱཿཧཱུྃ་བཀོད་པ།
གང་དག་ནག་པོའི་ཕྱོགས་ལ་སོགས་སྔོན་འགྲོ་གཏོར་མ་བཞིན་དྲག་སྔགས་རོལ་མོ་དང་བཅས་པས་བསྐྲད། གཏོར་མ་ས་གཙང་སར་བསྐྱལ། ནང་དུ་ལོག་སྟེ་དཀྱིལ་འཁོར་གྱི་མདུན་དུ་ལངས་ཤིང་གནས་པའི་རྡོ་རྗེ་ཐུགས་ཀར་དང་དྲིལ་བུ་རྒྱུན་ཆགས་ཀྱིས། འཇམ་དཔལ་དཔལ་དང་ལྡན་པའི་མཆོག ། མཆོག་སྦྱིན་རྡོ་རྗེ་ཁྱོད་ལ་འདུད། ། ཡང་དག་ཐལ་གྱུར་ཁྱོད་ལ་འདུད། ། སྟོང་ཉིད་ལས་བྱུང་ཁྱོད༞ ། སངས་རྒྱས་བྱང་ཆུབ་ཁྱོད་ལ་འདུད། ། སངས་རྒྱས་ཆགས་པ་ཁྱོད་ལ་འདུད། ། སངས་རྒྱས་འདོད་ལ་ཕྱག་འཚལ་འདུད། །
སངས་རྒྱས་རྒྱས་པ་ཁྱོད་ལ་འདུད། ། སངས་རྒྱས་རོལ་ལ་ཕྱག་འཚལ་འདུད། ། སངས་རྒྱས་འཛུམ་པ་ཁྱོད་ལ་འདུད། ། སངས་རྒྱས་བཞེད་ལ་ཕྱག་འཚལ་འདུད། ། སངས་རྒྱས་གསུང་ཉིད་ཁྱོད་ལ་འདུད། ། སངས་རྒྱས་ཐུགས་ལ་ཕྱག་འཚལ་འདུད། ། མེད་པ་ལས་བྱུང་ཁྱོད་ལ་འདུད། ། སངས་རྒྱས་འབྱུང་བ་ཁྱོད་ལ་འདུད། ། ནམ་མཁའ་ལས་བྱུང་ཁྱོད་ལ་འདུད། ། ཡེ་ཤེས་ལས་བྱུང་ཁྱོད་ལ་འདུད། །
སྒྱུ་འཕྲུལ་དྲྭ་བ་ཁྱོད་ལ་འདུད། ། སངས་རྒྱས་རོལ་སྟོན་ཁྱོད་ལ་འདུད། ། ཐམས་ཅད་ཐམས་ཅད་ཁྱོད་ལ་འདུད། ། ཡེ་ཤེས་སྐུ་ཉིད་ཁྱོད་ལ་འདུད། ། སྤོས་སྣ་རྡོར་དྲིལ་རོལ་ཆེན་བཅས། ཡིག་བརྒྱ་བརྗོད་བཞིན་པས་དཀྱིལ་འཁོར་ལ་སྐོར་བ་ལན་གསུམ་བྱ་བའམ་བྱས་པར་བསམ་ལ། སྤོས་རྡོར་དྲིལ་རོལ་མོ་བཞག མདུན་ནས་ཐལ་སྦྱར་གྱིས། མ་འབྱོར་བ་དང་སོགས་ཤླཽ་ཀ་གཅིག བདག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང་།
བྱིང་བ་དང་། རྒོད་པའི་དབང་གིས་ཆོ་ག་ལྷག་ཆད་དུ་གྱུར་པ་དང་། མཆོད་པའི་ཡོ་བྱད་མ་འབྱོར་བ་དང་། ཉམས་པ་ལ་སོགས་པ་དཀྱིལ་འཁོར་ཆེན་པོ་བསྒྲུབ་པ་ལ་སྐྱོན་དུ་གྱུར་པ་གང་ལགས་པ་དེ་དག་ཐམས་ཅད་བཟོད་པར་བཞེས་ནས་ལྷག་ཆད་ཁ་བསྐང་བར་མཛད་དུ་གསོལ། ཞེས་ཕྱག་བྱའོ། ། དེ་ནས་རང་ཉིད་སྟན་ལ་འདུག་སྟེ། བླ་མ་དང་གཙོ་བོ་གཉིས་སུ་མེད་པས་ཆོ་ག་རྣམས་མཛད་ལས་རྣམས་དེའི་ཐུགས་ཀ་ནས་བྱེ་བའི་འཇིགས་བྱེད་ཕྱག་གཉིས་པས་མཛད་པར་བསམ་ཞིང་དངོས་སུ་རང་གིས་བྱས་ལ། སློབ་དཔོན་གྱིས་ལས་བུམ་དང་གཞན་རྣམས་ཀྱིས་རང་རང་གི་དུང་ཆོས་སུ་རྣམ་རྒྱལ་བུམ་ཆུ་བསྐྱེད་པ་ཐོགས་ནས།

ཇི་ལྟར་བལྟམས་པ་ཙམ་གྱིས་ནས། ། སོགས་ནས། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏཱ་ཐཱ་ག་ཏཱ་སོགས་བརྗོད་ཅིང་བུམ་ཆུ་ཅུང་རེ་འཐུང་ལ། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞིའི་སྟེང་དུ། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་།
ནུབ་བ་ལང་སྤྱོད། བྱང་སྒྲ་མི་སྙན། ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དབང་གི་འཇུག་པའི་ཆོས་རྣམས་ཞུ་བའི་ཡོན་དུ་འབུལ་བར་བགྱིའོ། ། ཐུགས་རྗེའི་འགྲོ་བའི་དོན་དུ་བཞེས་པ་དང་བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད་པས་མཎྜལ་ཚོམ་བུ་བདུན་མ་ཕུལ་ལ་མེ་ཏོག་དང་བཅས་ཐལ་མོ་སྙིང་ཁར་སྦྱར། དགའ་ཆེན་ཁྱོད་བདག་སྟོན་པ་སྟེ། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོས་ཚུལ་བསྟན་པ། །
མགོན་པོ་ཆེན་པོ་བདག་འཚལ་ལོ། ། དམ་ཚིག་འདི་ནི་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་སྩོལ། ། གཤིན་རྗེ་སྒྲོལ་བའི་དཀྱིལ་འཁོར་དུ། ། མགོན་པོས་བདག་ནི་གཞུག་ཏུ་གསོལ། ། ཞེས་ལན་གསུམ། ཨཱཿཁཾ་ཝཱི་ར་ཧཱུྃ། ཞེས་གདོང་གཡོགས་བཅིང་བའི་ཚུལ།
ཨུ་དུམ་ཝ་ར་མནྡ་ར། ། ཡོངས་བསྡུ་དང་ནི་མཱ་ལི་ཀ ། ཀརྞི་ཀ་ཡི་ཕྲེང་བ་འདི། ། ལེགས་པར་ནོད་དེ་བུས་ཟུངས་ཤིག ། ཨཱཿཁཾ་ཝཱི་ར་ཧཱུྃ། མེ་ཏོག་ལེན་ཚུལ། གཙོ་བོའི་ཐུགས་ཀ་ནས་རྡོ་རྗེ་འཇིགས་བྱེད་ཕྱག་གཉིས་པའི་ཚོགས་སྤྲོས་ཏེ་དབང་ལེན་པ་ལ་བར་དུ་གཅོད་པའི་བགེགས་ཐམས་ཅད་རྒྱང་རིང་དུ་བསྐྲད། ཨོཾ་ཡ་མནྟ་ཀ་ཧཱུྃ་ཕཊ། ཅེས་དང་ལས་བུམ་གྱི་ཆུ་གཏོར། ཨོཾ་ཨཱཿཧཱུྃ།
ཞེས་བདུད་རྩི་ལུས་ལ་གཏོར་ནས་བསྲུང་བར་བྱས་པར་མོས། བུ་ཁྱོད་སུ་ཡིན་ཅི་ལ་དགའ། ། ལན་ཕུལ་བར་བསམ་ལ། སྐལ་བཟང་བདག་བདེ་བ་ཆེན་པོ་ལའོ། ། དེའི་བུ་ལ་ཅི་ཞིག་བྱ། ། ལན་ཕུལ་བར་བསམ་ལ། སངས་རྒྱས་མཆོག་གི་དམ་ཚིག་གོ ། རང་གི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ། ཨོཾ་སརྦ་ཡོ་ག་ཙིཏྟ་ཨུད་པཱ་ཏ་ཡ་མི། སྙིང་ཁར་རྡོ་རྗེ་བཞག་སྟེ་བརྟན་པར་བྱ།
སུ་ར་ཏེ་ས་མ་ཡ་སཏྭཾ་ཧོཿསིདྡྷི་བཛྲ་ཡ་ཐཱ་སུ་ཁཾ། རྡོ་རྗེ་སྤྱི་བོར་བཞག་ལ། དུས་འདི་ནས་ནི་ཁྱོད་ཉིད་ནི། ། སངས་རྒྱས་རིགས་སུ་ཆུད་པས་ན། ། ང་ཡིས་ཡེ་ཤེས་རྡོ་རྗེ་སྦྱིན། ། དེ་ཡིས་སངས་རྒྱས་འགྲུབ་པར་གྱུར། ། གང་ཞིག་དེ་ཉིད་མ་མཐོང་བས། ། མདུན་དུ་སྨྲ་བ་མ་བྱེད་ཅིག ། བག་མེད་སྨྲས་ན་ཉམས་པར་གྱུར། ། དེ་བས་ནན་ཏན་གནས་པར་གྱིས། །
ཞེས་གསང་བར་གདམས། གཙོ་བོའི་ཐུགས་ཀ་ནས་སྤྲོས་པས་སྒོ་བ་བཞིས་དཀྱིལ་འཁོར་གྱི་སྒོ་དྲུང་དུ་འཁྲིད་པར་མོས་ཏེ་མགོ་བོ་དུད་པ་དང་བཅས་ཏེ། ཨོཾ་བཛྲ་ཨུཏ་གྷ་ཊ་ཡ། ས་མ་ཡ་པྲ་ཝེ་ཤ་ཡ་ཧཱུྃ། ཞེས་པས་སྒོ་རྣམས་དབྱེ་བར་བསམ་པ་ནི་ཕྱིའི་འཇུག་པ་ཡིན། ནང་གི་འཇུག་པ་ལ་ཤར་སྒོ་ནས་བླ་མ་ཡི་དམ་གྱི་སྐུ་གསུང་ཐུགས་ལས་ཕྱག་བྱས་པར་མོས་སྟེ། ཐལ་མོ་དཔྲལ་བར་སྦྱར་ཏེ། ཨོཾ་ན་མ་སྟེ་ཧཱུྃ། དེ་བཞིན་དུ་མགྲིན་པར་སྦྱར་ནས། ན་མ་མི་ཧཱུྃ།
སྙིང་ཁར་སྦྱར་ནས། ན་མོ་ན་མ་ཧཱུྃ་སྭཱཧཱ། ཤར་ནས་གཏི་མུག་གཤིན་རྗེ་གཤེད་ཀྱི་ང་རྒྱལ་གྱིས་ཐལ་མོ་སྤྱི་བོར་སྦྱར་ཏེ་བྱིན་གྱིས་བརླབས་པར་གསོལ་བའི་ཡིད་ཀྱིས། ཨོཾ་སརྦ་ཏ་ཐཱ་ག་ཏ་པཱུ་ཛ་པུསྡྱཱ་ནཱ་ཡ་ཨཏྨ་ནཾ་ནིརྻ་ཏ་ཡ་མི། སརྦ་ཏ་ཐཱ་ག་ཏ་ཨཱཏྨ་མོ་ཧཱན་ཏ་ཀྲྀཏ་ཨ་དྷི་ཏིཥྛ་སྭ་མཾ། ལྷོ་སྒོ་ནས་ཞེ་སྡང་གཤིན་རྗེ་གཤེད་ཀྱི་ང་རྒྱལ་གྱིས་ཐལ་མོ་དཔྲལ་བར་སྦྱར་ཏེ། དབང་བསྐུར་བར་གསོལ་བས་ཡིད་ཀྱིས། ཨོཾ་སརྦ་ཏ་ཐཱ་ག་ཏ་པཱུ་ཛ་ཨ་བྷི་ཥེ་ཀ་ཡ་ཨཏྨ་ནཾ་ནཱིརྻ་ཏ་ཡ་མི། སརྦ་ཏ་ཐཱ་ག་ཏ་ཨཏྨ་པི་ཤུ་ནཱནྟ་ཀྲིཏ་ཨ་བྷི་ཥིཉྩ་ཏུ་མཾ། ནུབ་སྒོ་ནས་འདོད་ཆགས་གཤིན་རྗེ་གཤེད་ཀྱི་ང་རྒྱལ་གྱིས་ཐལ་མོ་མགྲིན་པར་སྦྱར་ཏེ།
ཆོས་སྟོན་པར་གསོལ་བའི་ཡིད་ཀྱིས། ཨོཾ་སརྦ་ཏཱ་ཐ་ག་ཏ་པཱུ་ཛཿཔྲ་ཝཱ་ཏ་ནཱ་ཡ་ཨཏྨ་ནཾ་ནིརྻ་ཏཱ་ཡ་མི། སརྦ་ཏ་ཐཱ་ག་ཏ་ཨཏྨ་རཱ་གན་ཏཱ་ཀྲྀཏ་དྷརྨཱ་ཙཀྲ་པྲ་ཝརྟ་ན་ཡཱ་མི། བྱང་སྒོ་ནས་ཕྲག་དོག་གཤིན་རྗེ་གཤེད་ཀྱི་ང་རྒྱལ་གྱིས་ཐལ་མོ་སྤྱི་བོར་སྦྱར་སྟེ་འཕྲིན་ལས་བསྒྲུབ་པར་གསོལ་བའི་ཡིད་ཀྱིས། ཨོཾ་སརྦ་ཏ་ཐཱ་ག་ཏ་པུ་ཛ་ཀརྨ་ཎེ་ཨཏྨ་ནཾ་ནིརྻ་ཏཱ་ཡཱ་མི། སརྦ་ཏ་ཐཱ་ག་ཏ་ཨཏྨ་ཨིརྵྱན་ཏ་ཀྲྀཏ་ཀརྨ་ཀུ་རུ་མཾ། དེ་ནས་ཤར་སྒོ་ནས་གཞུག་སྟེ་འཇམ་དཔལ་གྱི་ང་རྒྱལ་གྱིས་ཐལ་མོ་སྙིང་ཁར་སྦྱར་ཏེ་སློབ་དཔོན་ལ་དངོས་གྲུབ་ཐམས་ཅད་གསོལ་བའི་ཡིད་ཀྱིས། ཨོཾ་སརྦ་ཏ་ཐཱ་ག་ཏཱ་ཀ་ཡ་ཝཀྐ་ཙིཏྟ་སྭ་བྷཱ་ཝ་བཛྲ་ཨཱ་ཙཱརྻ་པཱ་ད་ནི་བནྡྷ་ནཾ་ཀ་རོ་མི་སརྦ་སིདྡྷི་པྲ་ཡཙྪནྟུ་མཾ། ཞེས་པས་ཕྱག་བྱ། རྒྱུན་བཤགས་སྔོན་དུ་འགྲོ་སེམས་བསྐྱེད་པ་དང་རིགས་ལྔའི་དམ་ཚིག་འཛིན་པ་ནི་མེ་ཏོག་དང་བཅས་པས་རྡོ་རྗེ་ཐལ་མོ་སྦྱར་ལ་སྒྲུབ་ཐབས་བཞིན།
དཀོན་མཆོག་གསུམ་ལ་སོགས་ཚར་གསུམ། སྲས་བཅས་སངས་རྒྱས་སོགས་ཚར་གསུམ་བརྗོད། དེ་ལྟར་ཁས་བླངས་པའི་དམ་ཚིག་མ་ཉམས་པར་བསྲུང་ཞིང་ཞེས་དམ་ལ་བཞག་པ་བཞི་ལས། ཕན་ཡོན་གྱི་སྒོ་ནས་དམ་ལ་བཞག་པ་ནི་རྡོ་རྗེ་སྤྱི་བོར་བཞག་ནས། ཡེ་ཤེས་གང་གིས་ཁྱོད་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་འགྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། དེ་ལྟ་བུའི་རྡོ་རྗེ་ཡེ་ཤེས་བསྐྱེད་པར་བྱ་ཡིས། ཁྱོད་ཀྱི་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ། བུ་ཁྱོད་དམ་ཚིག་ཉམས་པར་གྱུར་ཏ་རེ། ཉེས་དམིགས་ཀྱི་སྒོ་ནས་དམ་ལ་བཞག་པ་ནི།
སྙིང་ཁར་རྡོ་རྗེ་གཏུགས་ལ། གཤིན་རྗེ་གཤེད་དཔལ་དེང་ཁྱོད་ཀྱི། ། སྙིང་ལ་ཡང་དག་བཞུགས་པར་གྱུར། ། ང་ཡི་བསྟན་པའི་གསང་བ་འདི། ། དམ་ཚིག་མེད་པའི་མི་རྣམས་དང་། ། གང་ཡང་གཞན་ལ་སྨྲས་གྱུར་ན། ། དེ་མ་ཐག་ཏུ་གྲལ་ཏེ་གཤེགས། ། ཡང་སྤྱི་བོར་རྡོ་རྗེ་བཞག་ལ། འདི་ནི་ཁྱོད་ཀྱི་དམ་ཚིག་གི་རྡོ་རྗེ་སྟེ་གལ་ཏེ་ཚུལ་འདི་སུ་ཡང་རུང་བ་ལ་སྨྲས་ན་འདིས་ཁྱོད་ཀྱི་མགོ་འགེམ་པར་འགྱུར་རོ། ། གཉིས་ཀའི་སྒོ་ནས་དམ་ལ་བཞག་པ་ནི།
རྣམ་རྒྱལ་བུམ་པའི་ཆུ་ཅུང་ཟད་མྱངས་ལ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་བསྲེག་པར་བྱེད། ། དམ་ཚིག་བསྲུང་ན་དངོས་གྲུབ་ཐོབ། ། འཐུང་ཤིག་རྡོ་རྗེ་བདུད་རྩིའི་ཆུ། ། པཉྩ་ཨུ་ད་ཀ་ཋ་ཋ་ཋ། སློབ་དཔོན་གྱི་བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་ནས། དེང་ནས་བཟུང་སྟེ་བུ་ཁྱོད་ཀྱི། ། གཤིན་རྗེ་གཤེད་པོ་ང་ཡིན་གྱིས། །
ང་ཡིས་ཇི་ལྟར་བཀའ་སྩལ་པ། ། ཁྱོད་ཀྱིས་སྐྱེ་བ་མེད་པར་གྱིས། ། གང་ཡང་ང་ལ་བརྙས་པ་མིན། ། དེ་བཞིན་མོས་པ་མ་བྱས་ན། ། བདུད་ཀྱིས་བཅོམ་ནས་དམྱལ་བར་འགྲོ། ། དེ་བས་དམ་ཚིག་གནས་པར་གྱིས། ། ཞེས་བརྗོད། ནང་འཇུག་གི་དངོས་གཞིའི་ཡེ་ཤེས་དབབ་པ་ཞུ་བའི་ཡོན་དུ་མཎྜལ་གླིང་བཞི་རི་རབ་ཉི་ཟླ་ཟུང་གཅིག ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་སོགས་གོང་བཞིན་ཚོམ་བུ་བདུན་མ་བསྡུས་པ་འདི་བཞིན་སློབ་མ་སློབ་དཔོན་གསང་ཤེར་བཞི་པ་རྣམས་ཞུ་བའི་ཡོན་ལའང་རིགས་འདྲེ། མེ་ཏོག་རྡོར་ཐལ་བཅས།
དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག དཔལ་གཤིན་རྗེ་གཤེད་ཀྱི་ལྷ་ཚོགས་བདག་ལ་དབབ་པར་མཛད་དུ་གསོལ། ལན་གསུམ། རང་རྡོ་རྗེ་འཇིགས་བྱེད་ཕྱག་གཉིས་པ་མ་ཧེའི་གདོང་པ་ཅན་ཞབས་གཉིས་བགྲད་པའི་འོག་ཏུ་རླུང་གི་དཀྱིལ་འཁོར་གཞུ་བརྡུངས་པ་ལྟ་བུ་མཆོག་མ་གཉིས་ལ་གཡོ་བའི་བ་དན་དང་བཅས་པ། རྐང་མཐིལ་གཉིས་སུ་ཛྷྲཻཾ་མེའི་རང་བཞིན་དམར་པོ། སུམ་མདོར་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། སྙིང་ཁར་སའི་དཀྱིལ་འཁོར་གྲུ་བཞི་སེར་པོ་ཧཱུྃ་གིས་མཚན་པ། སྙིང་ཁའི་ནང་དུ་འཇམ་དཔལ་གཞོན་ནུ། མགྲིན་པ་ཆུའི་དཀྱིལ་འཁོར་ཟླུམ་པོ་ཨ་ཡིས་མཚན་པ། སྤྱི་བོར་རླུང་གི་དཀྱིལ་འཁོར་ཟླ་གམ་ལྗང་ཁུ་ཧ་ཡིས་མཚན་པ།
འོག་གི་རླུང་གཡོས་པས་རྐང་མཐིལ་གྱི་ཛྷྲཻཾ་མེ་འབར་བ་རྐང་པའི་ནང་ནས་གྱེན་དུ་སོང་བས། སུམ་མདོའི་རཾ་དང་འདྲེས་ཤིང་འབར་བས་ལུས་ཐམས་ཅད་གང་སྡིག་པ་དང་རྣམ་པར་རྟོག་པ་ཐམས་ཅད་བསྲེགས། སྙིང་ཁའི་ས་ཡང་ཚིག མགྲིན་པའི་ཆུ་ཡང་བཀོལ། སྤྱི་བོའི་རླུང་གིས་མནན། རྐང་པའི་རླུང་གིས་བཏེག མེའི་འོད་ཟེར་ཕྱོགས་བཅུར་འཕྲོས་པས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་འཇིགས་བྱེད་ཀྱི་ལྷ་ཚོགས་ཀྱི་རྣམ་པར་སྤྱན་དྲངས་མཚོ་ལ་ཁ་བ་བབས་པ་བཞིན་དུ་རང་གི་ལུས་ལ་སིབ་སིབ་ཐིམ་པས་རྒྱུད་བྱིན་གྱིས་བརླབ་པར་གྱུར། ཞེས་དང་རྡོར་དྲིལ་གསོར་དཀྲོལ་རོལ་ཆེན་བཅས། ཧྲཱིཿཥྚིའི་མཐར། ཨོཾ་ཏིཥྛ་མ་ཧཱ་ཀྲོ་དྷ་ཨ་བྷི་ཤ་ཡ་ཧཱུྃ།
སྟམྦྷ་ཡ་སྟམྦྷ་ཡ། ར་ར་ར་ར། ཙ་ལ་ཡ་ཙ་ལ་ཡ། ཧཱུྃ་ཨཱཿཧ་ཛྷཻཾ། ཞེས་མང་དུ་བརྗོད་ལ་རོལ་མོ་བྱ། དེའི་བྱིན་རླབས་ཀྱི་རྒྱུན་བརྟན་པའི་ཆེད་དུ་སྤྱི་བོར་རྡོ་རྗེ་རྒྱ་གྲམ་བཞག་ཏེ། ཏིཥྛ་བཛྲ་ཞེས་བརྗོད། དཀྱིལ་འཁོར་ལ་གསོལ་བ་བཏབ་པ་ནི། རྡོ་རྗེ་གསོར་དྲིལ་བུ་ཤླཽ་ཀ་རེའི་མཚམས་སུ་དཀྲོལ་ལ་གདངས་དང་བཅས་པས། དེ་བཞིན་གཤེགས་པ་ཀུན་གྱི་གནས། །
གཤིན་རྗེ་གཤེད་དཔལ་གྲོང་ཁྱེར་མཆོག ། སྙིང་པོའི་དཀྱིལ་འཁོར་འདི་རུ་ནི། ། བདག་གི་སློབ་མ་གཞུག་པར་བགྱི། ། ལྷ་ཡི་རིགས་ཀྱི་རིམ་པ་དང་། ། བསོད་ནམས་རིམ་པའང་དེ་བཞིན་གཤེགས། ། རིགས་ནི་གང་གིས་སྣོད་དུ་འགྱུར། ། འདི་ལ་བསོད་ནམས་ཅི་ཡོད་པ། ། དཀྱིལ་འཁོར་འདི་ནི་དེ་བཞིན་ཤོག ། ཅེས་ལན་གསུམ་བརྗོད། ནམ་མཁའི་ཁ་དོག་དང་མཐུན་པའི་དངོས་གྲུབ་ཐོབ་པར་བསམ།
མེ་ཏོག་འབུལ་བའི་སྟེང་ག་བྱས། ཨོཾ་མ་ཧཱ་པཱུ་ཛ་པྲ་ཏིཙྪ་བཛྲ་ཧོཿ སྤྱི་བོར་བཞག་ལ། པྲ་ཏི་གྲྀཧྣ་སཏྭཾ་ཨི་མཾ་སཏྭ་མ་ཧཱ་བཱ་ལ་ཨོཾ། ཞེས་བརྗོད། མིག་འབྲས་གཉིས་སུ་ཨོཾ་དཀར་པོ་བསྒོམ་ལ་མ་རིག་པའི་ལིང་ཐོག་བསལ་བར་མོས། གཤིན་རྗེ་གཤེད་པོ་དེང་ཁྱོད་ཀྱིས། ། མིག་འབྱེད་པར་ནི་བརྩོན་པར་མཛད། ། ཕྱེ་བས་ཐམས་ཅད་མཐོང་བར་འགྱུར། ། རྡོ་རྗེའི་མིག་ནི་བླ་ན་མེད། །
ཧེ་བཛྲ་པཱ་ཤྱ། ཞེས་བརྗོད་ཅིང་གདོང་གཡོགས་དཀྲོལ་ཏེ། ཨོཾ་ཙཀྵུ་མ་ཧཱ་མཎྜ་ལ་པྲ་ཝེ་ཤ་ཡ་ཕཊ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གང་རྟོགས་ཞིང་ཁམས་རྣམ་དག་མཆོག ། བླ་ན་མེད་པའི་གནས་མཆོག་ཡིན། ། རྡོ་རྗེའི་ཐུགས་རྗེའི་རྒྱུན་གནས་པའི། ། སྤྲུལ་པའི་དཀྱིལ་འཁོར་རྒྱུན་མི་ཆད། ། བདེན་པས་བྱིན་གྱིས་བརླབས་པའི་མཐོང་།
ཕུན་སུམ་ཚོགས་ཀུན་འདིས་འགྲུབ་འགྱུར། ། དངོས་གྲུབ་བསྒྲུབ་ཕྱིར་དམ་ཚིག་སྐྱོངས། ། གསང་སྔགས་དོན་ལ་བརྩོན་པར་གྱིས། ། ཞེས་བརྗོད་ཅིང་རྟེན་དང་བརྟེན་པར་བཅས་པའི་དཀྱིལ་འཁོར་མཐོང་བར་མོས་ལ། རྡོ་རྗེ་འཇིགས་བྱེད་ཀྱི་དཀྱིལ་འཁོར་དངོས་སུ་མཐོང་བ་ཡིན་ནོ། ། སློབ་མའི་དབང་ཞུ་ཡོན་གོང་བཞིན་ལ། རྡོ་རྗེ་སློབ་མའི་དབང་ཞུ་བའི་ཡོན་དུ། སོགས་མེ་ཏོག་རྡོར་ཐལ་བཅས། ཇི་ལྟར་རྡོ་རྗེ་ཆོས་ཆེན་པོས། ། རྡོ་རྗེ་སེམས་དཔའ་དབང་བསྐུར་ལྟར། །
མགོན་པོས་བདག་ལ་དབང་བསྐུར་ཞིང་། ། བདག་ལ་དོན་མཆོག་སྩལ་ཏུ་གསོལ། ། ལན་གསུམ། དཀྱིལ་འཁོར་གྱི་ཤར་ཕྱོགས་ཀྱི་སྒོ་དྲུང་དུ་རིན་པོ་ཆེའི་ཁྲི་ཆེན་པོ་པདྨ་དང་ཉི་མའི་སྟེང་དུ་རང་རྡོ་རྗེ་འཇིགས་བྱེད་ཕྱག་གཉིས་པའི་ང་རྒྱལ་གྱིས་གནས་པའི་སྟེང་དུ་གདུགས་དཀར་པོ་གསེར་གྱི་ཡུ་བ་ཅན་དང་། གཞན་ཡང་མཆོད་པའི་ཡོ་བྱད་དཔག་ཏུ་མེད་པས་རང་ལ་མཆོད་ཅིང་། བླ་མ་དང་དཀྱིལ་འཁོར་གྱི་གཙོས་ཐུགས་ཀ་ནས་འཕྲོས་པས་རིགས་ལྔས་བུམ་པའི་ཆུས་ཁྲུས་གསོལ། རིག་མས་རྡོ་རྗེའི་གླུ་ལེན། བྱང་ཆུབ་སེམས་དཔས་བཀྲ་ཤིས་བརྗོད། ཁྲོ་བོས་བགེགས་བསྐྲད། ལྷ་མོའི་མཆོད་པ་ཕུལ་བར་གྱུར།
ཞེས་དང་ལས་རྡོར་གྱིས་རྣམ་བུམ་བཏེག གཞན་རྣམས་ཀྱིས་རྡོར་དྲིལ་མདངས་བཅས། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཀུན་གྱི་བདག་ཉིད་དམ་པའི་རིགས་རྣམས་ཀྱི་ནི་རྗེ། ། མ་ལུས་སེམས་ཅན་བསྐྱེད་བྱེད་བདེ་བ་ཆེན་པོ་ཡིས། ། བཀྲ་ཤིས་དེས་ནི་དེ་རིང་ཁྱོད་ལ་དབང་རབ་བསྐུར། ། ཞེས་པ་ཙམ་ཡོངས་སུ་རྫོགས་པའི་མཐར། ཕུན་སུམ་ཚོགས་པ་ལ་སོགས་པར་བརྗོད། རིག་པའི་དབང་ལྔའི་དང་པོ་མི་བསྐྱོད་པ་ཆུའི་དབང་གི་སླད་དུ་ཡ་མནྟ་དང་ལས་བུམ་གྱི་ཆུས་བསངས། སྭ་བྷཱ་ཝས་སྦྱངས།
རང་ཉིད་མི་དམིགས་ཏེ་སྟོང་པའི་ངང་ལས་པདྨ་དང་ཟླ་བའི་སྟེང་དུ་དྷིཿལས་རལ་གྲི་དྷིཿཡིས་མཚན་པ་ལས་འཇམ་དཔལ་གསེར་བཙོ་མའི་མདོག་ཅན་རལ་གྲི་དང་པུསྟི་འཛིན་པ། རིན་པོ་ཆེའི་རྒྱན་དང་དར་གྱི་ན་བཟའ་ཅན། དེའི་རྣམ་ཤེས་ཀྱི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པའི་ངང་ལས་པདྨ་དང་ཉི་མའི་སྟེང་དུ་ཡ་ལས་རྡོ་རྗེ་ཡས་མཚན་པ་ལས་མི་བསྐྱོད་པ་སྐུ་མདོག་སྔོན་པོ་རྡོ་རྗེ་དང་དྲིལ་བུ་འཛིན་པ། ཡུམ་མ་མ་ཀཱི་སྔོན་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ནམ་མཁར་ཞུགས་པའི་དབང་གི་ལྷ་རྣམས་ཀྱིས་ཨོཾ་བཛྲ་ཨུ་ད་ཀ་ཞེས་སོགས་ནས། ཨ་ཧཾ་ཞེས་གསུངས་ཤིང་དབང་རྫས་ཀྱི་ལྷའི་སྤྱི་བོ་ནས་དབང་བསྐུར། སྐུ་གང་།
དྲི་མ་དག་ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཐུགས་ཀ་ནས། འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མི་བསྐྱོད་པ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿདབང་རྫས་ལྷར་བསྐྱེད་པ་ལ་ཐིམ། དབང་རྫས་ཀྱི་ལྷ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། རྡོ་རྗེ་ཐལ་སྦྱར་གྱིས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་ཏུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ཏེ་དབང་བསྐུར་བར་མོས། སློབ་དཔོན་གྱིས་རྣམ་རྒྱལ་བུམ་པ་ཐོགས།
གཞན་རྣམས་ཀྱིས་སོ་སོའི་དུང་ཆོས་ཆུ་བླུག་པ་མགོར་བཞག ཇི་ལྟར་བལྟམས་པ་སོགས་དང་། སངས་རྒྱས་རྣམས་ནི་སོགས་ནས་ཧི་ཞེས་གསུངས་ཤིང་ཡེ་ཤེས་ཀྱི་བདུད་རྩིས་གང་བའི་བུམ་པས་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་མི་བསྐྱོད་པའི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ནང་དབང་གི་སླད་དུ་རྡོར་ཐལ་དང་། དཔལ་ལྡན་རྡོ་རྗེའི་ཐུགས་འཆང་བ། ། རྡོ་རྗེ་མི་ཕྱེད་གསུམ་གྱི་དངོས། ། དེང་བདག་བྱིན་གྱིས་བརླབ་ནས་སུ། །
ཐུགས་ཀྱི་རྡོ་རྗེ་བདག་མཛོད་ཅིག ། ཅེས་གསོལ་བ་བཏབ་པས། གཙོ་བོའི་ཞལ་ནས་འོད་ཟེར་སྔོན་པོ་བྱུང་། རང་གི་ལུས་ལ་ཕོག་དྲི་མ་དང་བྲལ་བའི་རང་བཞིན་དུ་གྱུར་པ་འོད་ཀྱི་ལམ་ནས་གཙོ་བོའི་ཞལ་དུ་ཞུགས། ཐུགས་ཀར་འོད་དུ་ཞུ་ཐིག་ལེའི་རྣམ་པས་རང་སྣང་གི་ཡུམ་གྱི་ཁར་བབ་པ་ཞེ་སྡང་གཤིན་རྗེ་གཤེད་སྔོན་པོ་ཞལ་གཅིག་ཕྱག་གཉིས་པ་མ་ཧེའི་གདོང་པ་ཅན་རྡོ་རྗེས་མཚན་པའི་གྲི་གུག་དང་ཐོད་པ་འཛིན་པ། ལིངྒ་དམར་པོ་གྱེན་དུ་ལངས་ཤིང་། དུར་ཁྲོད་ཀྱི་རྒྱན་གྱིས་བརྒྱན་པར་གྱུར། དེའི་དཔྲལ་བར་ཨོཾ་སོགས་ནས། ཐུགས་ཀར་ཧཱུྃ། ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཞེ་སྡང་གཤིན་རྗེ་གཤེད་ཀྱི་རྣམ་པར་སྤྱན་དྲངས་ལ་གཙོ་བོའི་ཞལ་དུ་ཞུགས།
བྱང་ཆུབ་ཀྱི་སེམས་སུ་ཞུ་བ་རྡོ་རྗེའི་ལམ་ནས་ཡུམ་གྱི་མཁར་བབས་རང་གི་སྤྱི་བོ་ནས་ཐིམ་པས་དབང་བསྐུར་བ་དང་ཡེ་ཤེས་པ་འདྲེས་པ་ལྷན་ཅིག་ཏུ་བྱུང་། དེ་ཉིད་བྷ་ག་ནས་ཕྱིར་ཐོན་ཏེ་དབང་སྟེགས་ཀྱི་སྟེང་དུ་འཁོད། སོ་སོའི་ཕྱག་རྒྱ་དང་། ཨོཾ་བཛྲ་པུཥྤེ་ཨཱཿཧཱུྃ་སོགས་ནས། ནཻ་ཝི་དྱེ་ཨཱཿཧཱུྃ། དེ་ལྟར་ན་མི་བསྐྱོད་པའི་སྒོ་ནས་ཆུས་དབང་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། མི་བསྐྱོད་པའི་ས་བོན་རྒྱུད་ལ་བཞག
ཅེས་རྟོགས་པ་བསྐྱེད་དོ། ། བསངས་སྦྱངས་གོང་བཞིན། རང་ཉིད་མི་དམིགས་ཏེ་ནས་ན་བཟའ་ཅན། བར་གོང་བཞིན། དེའི་ཚོར་བའི་ཕུང་པོ་དང་དབང་རྫས་དབུ་རྒྱན་མ་ལས་རིན་པོ་ཆེ་མས་མཚན་པ་ལས་རིན་ཆེན་འབྱུང་ལྡན་སེར་པོ་རིན་པོ་ཆེ་དང་དྲིལ་བུ་འཛིན་པ། ཡུམ་རིན་ཆེན་སྒྲོལ་མ་སེར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བའི་དཔྲལ་བར་ཨོཾ་སོགས་དང་། ནམ་མཁར་བཞུགས་པའི་ནས་ཡར་ལུད་པ་ལས་བར་འདྲ། རིན་ཆེན་འབྱུང་ལྡན་གྱིས་དབུ་བརྒྱན། ཐུགས་ཀའི་སོགས་འདྲ། རིན་ཆེན་འབྱུང་ལྡན་ཡབ་ཡུམ་གྱི་རྣམ་པར་སོགས་ནས།
ཞུ་བ་ལས་བྱུང་བའི་དབང་རྫས་དབུ་བརྒྱན་དུ་གྱུར། རྡོར་ཐལ་དེ་བཞིན་གཤེགས་པ་སོགས། དབུ་བརྒྱན་གྱོན་ལ། སངས་རྒྱས་ཀུན་དངོས་ཅོད་པཎ་དབང་། ། རྫོགས་སངས་རྒྱས་ཉིད་རབ་བསྒྲུབ་ཕྱིར། ། ཅོད་པཎ་མཆོག་གི་དབང་བསྐུར་བས། ། འཁོར་ལོའི་བསྒྱུར་རྒྱལ་མགོན་དབང་བསྐུར། ། ཨོཾ་ལཱཾ་མཱཾ་པཱཾ་ཏཱཾ་ཧཱུྃ་རཏྣ་མུ་ཀུ་ཊ་ཨ་བྷི་ཥིཉྩ་ཧཱུྃ། ཨོཾ་བཛྲ་ཨུ་ད་ཀ་ནས་ཧ་ཧཾ་ཞེས་གསུངས་ཤིང་། དབང་བསྐུར་སོགས་ནས།
ཡར་ལུད་པ་ལས་རིན་ཆེན་འབྱུང་ལྡན་གྱི་དབུ་བརྒྱན། ཐུགས་ཀ་ནས་འོད་ཟེར་འཕྲོས་པས་སོགས་ནས། རིན་ཆེན་འབྱུང་ལྡན་གྱི་རྣམ་པར་སོགས། རྡོར་ཐལ། དཔལ་ལྡན་ཡོན་ཏན་རྡོ་རྗེ་འཛིན། ། སོགས། ཡོན་ཏན་རྡོ་རྗེར་བདག་མཛོད་ཅིག ། ཅེས་གསོལ་བ་བཏབ་པས། གཙོ་བོའི་ཞལ་ནས་འོད་ཟེར་སེར་པོ་བྱུང་། རང་གི་སོགས་ནས།
ཁར་བབ་པས་སོགས། སེར་སྣ་གཤིན་རྗེ་གཤེད་སེར་པོ་ཞལ་གཅིག་སོགས་འདྲ། རིན་པོ་ཆེས་མཚན་པའི་གྲི་གུག་སོགས། སེར་སྣ་གཤིན་རྗེ་གཤེད་ཀྱི་རྣམ་པར་སོགས། ནཻ་ཝི་དྱེ་ཨཱཿཧཱུྃ། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པཎ་གྱི་དབང་ཐོབ། ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར། མཉམ་པ་ཉིད་ཀྱི་ཡེ་ཤེས་སྔོན་དུ་བྱས། རིན་ཆེན་འབྱུང་ལྡན་གྱི་ས་བོན་རྒྱུད་ལ་བཞག
བསངས་སྦྱངས། རང་ཉིད་སོགས་ནས། ན་བཟའ་ཅན་བར། དེའི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མེ་ལས་པདྨ་མེས་མཚན་པ་ལས་འོད་དཔག་མེད་དམར་པོ་པདྨ་དང་དྲིལ་བུ་འཛིན་པ། ཡུམ་གོས་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བའི་དཔྲལ་བར་ཨོཾ་སོགས་དང་། ནམ་མཁའ་ནས། ཡར་ལུད་པ་ལས་འོད་དཔག་མེད་ཀྱི་དབུ་བརྒྱན། ཐུགས་ཀ་སོགས་འདྲ། འོད་དཔག་མེད་ཀྱི་རྣམ་པར་སོགས་ནས། ཞུ་བ་ལས་བྱུང་བའི་དབང་རྫས་རྡོ་རྗེར་གྱུར།
རྡོར་ཐལ། དེ་བཞིན་གཤེགས་པ་སོགས། རྡོ་རྗེ་གསོར་མཐའ་ཐུགས་ཀར་བཟུང་ལ། རྡོ་རྗེ་འདི་ནི་རྡོ་རྗེ་ཆེ། ། སངས་རྒྱས་ཀུན་གྱིས་བྱིན་གྱིས་བརླབས། ། སངས་རྒྱས་ཀུན་ཏུ་རབ་བསྒྲུབ་ཕྱིར། ། རྡོ་རྗེ་མཆོག་གིས་དབང་བསྐུར་བྱ། ། ཨོཾ་སརྦ་ཏ་ཐཱ་ག་ཏ་མ་ཧཱ་ཤུ་ནྱ་ཏ་ཛྙཱ་ན་བཛྲ་ཨ་བྷི་ཥིཉྩ་ཡཱ་མི། བཛྲ་ཨུ་ད་ཀ་སོགས་ནས། ཨ་ཧཾ་ཞེས་གསུངས་ཤིང་དབང་བསྐུར་སོགས་ནས།
ཡར་ལུད་པ་ལས་ནས། འོད་དཔག་མེད་ཀྱིས་དབུ་བརྒྱན། ཐུགས་ཀ་ནས་འོད་ཟེར་འཕྲོས་པས་སོགས་ནས། འོད་དཔག་མེད་ཀྱི་རྣམ་པར་སོགས། རྡོར་ཐལ། དེ་བཞིན་གཤེགས་པ་སོགས། དཔལ་ལྡན་གསུང་གི་རྡོ་རྗེ་འཛིན། ། སོགས། གསུང་གི་རྡོ་རྗེ་བདག་མཛོད་ཅིག ། ཅེས་གསོལ་བ་བཏབ་པས།
གཙོ་བོའི་ཞལ་ནས་འོད་ཟེར་དམར་པོ་བྱུང་སོགས། ཁར་བབ་པ་འདོད་ཆགས་གཤིན་རྗེ་གཤེད་དམར་པོ་ཞལ་གཅིག་སོགས། པདྨས་མཚན་པའི་སོགས། འདོད་ཆགས་གཤིན་རྗེ་གཤེད་ཀྱི་རྣམ་པར་སོགས་ནས། ནཻ་ཝི་དྱེ་ཨཱཿཧཱུྃ་བར་འདྲ། དེ་ལྟ་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག་འདུ་ཤེས་ཀྱི་ཕུང་པོ་གནས་གྱུར། སོར་རྟོག་ཡེ་ཤེས་མངོན་དུ་བྱས། འོད་དཔག་མེད་ཀྱི་ས་བོན་རྒྱུད་ལ་བཞག བསངས་སྦྱངས།
རང་ཉིད་སོགས་ནས། ན་བཟའ་ཅན་བར། དེའི་འདུས་བྱེད་ཀྱི་ཕུང་པོ་དང་དབང་རྫས་དྲིལ་བུ་ད་ལས་རལ་གྲི་དས་མཚན་པ་ལས། དོན་ཡོད་གྲུབ་པ་ལྗང་ཁུ་རལ་གྲི་དང་དྲིལ་བུ་འཛིན་པ། ཡུམ་དམ་ཚིག་སྒྲོལ་མ་ལྗང་ཁུ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བའི་དཔྲལ་བར་ཨོཾ་སོགས་དང་། ནམ་མཁར་ནས། ཡར་ལུད་པ་ལས་དོན་ཡོད་གྲུབ་པས་དབུ་བརྒྱན། ཐུགས་ཀའི་སོགས་འདྲ། དོན་ཡོད་གྲུབ་པའི་རྣམ་པར་སོགས་ནས། ཞུ་བ་ལས་བྱུང་བའི་དབང་རྫས་དྲིལ་བུར་གྱུར།
རྡོར་ཐལ། དེ་བཞིན་གཤེགས་པ་སོགས། དྲིལ་བུ་བསིལ། ཆོས་ཀྱི་དྲིལ་བུ་བླ་མེད་དོན། ། སྟོང་ཉིད་ཡེ་ཤེས་སྒྲ་སྒྲོགས་པ། ། ཐམས་ཅད་སྟོང་ཉིད་དོན་སྟོན་པའི། ། དྲིལ་བུའི་དབང་བསྐུར་བླ་ན་མེད། ། ཨོཾ་སརྦ་ཏ་ཐཱ་ག་ཏཱ་ཤཔྟ་པ་ཏ་ལེ་དྷརྨཱ་དྷ་ཏུ་ཨ་བྷི་ཥི་ཀ་ཏ་ཤྲཱི་ས་མ་ཡ་ཧཱུྃ། ཨོཾ་བཛྲ་ཨུ་ད་ཀ་སོགས་ནས། ཨ་ཧི་ཞེས་གསུངས་ཤིང་དབང་བསྐུར་སོགས་ནས།
ཡར་ལུད་པ་ལས་དོན་ཡོད་གྲུབ་པས་དབུ་བརྒྱན། ཐུགས་ཀར་ནས་འོད་ཟེར་འཕྲོས་པས་སོགས་ནས། དོན་ཡོད་གྲུབ་པས་རྣམ་པར་སོགས། རྡོར་ཐལ། དཔལ་ལྡན་འཕྲིན་ལས་རྡོ་རྗེ་འཛིན་སོགས། འཕྲིན་ལས་རྡོ་རྗེར་བདག་མཛོད་ཅིག ། ཅེས་གསོལ་བ་བཏབ་པས་གཙོ་བོའི་ཞལ་ནས་འོད་ཟེར་ལྗང་ཁུ་བྱུང་སོགས། ཁར་བབས་པ་ཕྲག་དོག་གཤིན་རྗེ་གཤེད་ལྗང་ཁུ་ཞལ་གཅིག་སོགས་འདྲ། རལ་གྲིས་མཚན་པའི་གྲི་གུག་སོགས། ཕྲག་དོག་གཤིན་རྗེ་གཤེད་ཀྱི་རྣམ་པར་སོགས་ནས།
ནཻ་ཝི་དྱེ་ཨཱཿཧཱུྃ་བར་འདྲ། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ། ཕྲག་དོག་དག་འདུ་བྱེད་ཀྱི་ཕུང་པོ་གནས་གྱུར། བྱ་གྲུབ་ཡེ་ཤེས་མངོན་དུ་བྱས། དོན་ཡོད་གྲུབ་པའི་ས་བོན་རྒྱུད་ལ་བཞག བསངས་སྦྱངས། རང་ཉིད་སོགས་ནས་ན་བཟའ་ཅན་བར། དེའི་གཟུགས་ཀྱི་ཕུང་པོ་མི་དམིགས་ཏེ། སྟོང་པའི་ངང་ལས་ཀྵེ་ལས་འཁོར་ལོ་ཀྵེས་མཚན་པ་ལས་རྣམ་པར་སྣང་མཛད་དཀར་པོ་འཁོར་ལོ་དང་དྲིལ་བུ་འཛིན་པ། ཡུམ་སངས་རྒྱས་སྤྱན་མ་དཀར་མོ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བའི་དཔྲལ་བར་ཨོཾ་སོགས་དང་།
རྡོར་ཐལ། དེ་བཞིན་གཤེགས་པ་སོགས། རྡོལ་དྲིལ་བསྣོལ་བ་སྤྱི་བོར་བཞག ཨོཾ་བཛྲ་ཨ་དྷི་པ་ཏི་སཏྭཾ། ཨོཾ་བཛྲ་ཨ་བྷི་ཥིཉྩ་མི་ཏིཥྛ་བཛྲ་ས་མ་ཡ་ཧཱུྃ། ཨོཾ་བཛྲ་ས་ཏྭ་སཏྭོཾ་བཛྲ་ནཱ་མ་ཨ་བྷི་ཥེ་ཀ་ཏ་ཤྲཱི་ས་མ་ཡ་ཧཱུྃ། དཔལ་ཆེན་མོ་ཞེས་བྱ་བའི་དེ་བཞིན་གཤེགས་པའོ། ། ཨོཾ་བཛྲ་ཨུ་ད་ཀ་སོགས་དང་། ཨ་ཧི་ཞེས་གསུངས་ཤིང་དབང་བསྐུར་སོགས་ནས། ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་ཐུགས་ཀ་ནས་འོད་ཟེར་འཕྲོས་པས་སོགས་ནས།
རྣམ་པར་སྣང་མཛད་ཀྱི་རྣམ་པར་སོགས། རྡོར་ཐལ། དཔལ་ལྡན་སྐུ་ཡི་རྡོ་རྗེ་འཛིན། ། སོགས། སྐུ་ཡི་རྡོ་རྗེ་བདག་མཛོད་ཅིག ། ཅེས་གསོལ་བ་བཏབ་པས་གཙོ་བོའི་ཞལ་ནས་འོད་ཟེར་དཀར་པོ་བྱུང་སོགས། ཁར་བབ་པ་གཏི་མུག་གཤིན་རྗེ་གཤེད་དཀར་པོ་ཞལ་གཅིག་སོགས་འདྲ། འཁོར་ལོས་མཚན་པའི་གྲི་གུག་སོགས། གཏི་མུག་གཤིན་རྗེ་གཤེད་ཀྱི་རྣམ་པར་སོགས། ནཻ་ཝི་དྱེ་ཨཱཿཧཱུྃ་བར་འདྲ།
དེ་ལྟར་ན་རྣམ་པར་སྣང་མཛད་ཀྱི་སྒོ་ནས་མིང་གི་དབང་ཐོབ། གཏི་མུག་དག་གཟུགས་ཀྱི་ཕུང་པོ་གནས་གྱུར། ཆོས་ཀྱི་དབྱིངས་ཀྱི་ཡེ་ཤེས་མངོན་དུ་བྱས། རྣམ་པར་སྣང་མཛད་ཀྱི་ས་བོན་རྒྱུད་ལ་བཞག དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་རྙོག་མེད་དག ། སངས་རྒྱས་ཡེ་ཤེས་བལྟ་བར་གྱིས། ། བསངས་སྦྱངས། སྟོང་པའི་ངང་ལས་པདྨ་དང་ཟླ་བའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རང་གི་ཕུང་པོ་ལྔའི་ཆོས་ཉིད་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པ།
ཡུམ་རྡོ་རྗེ་སྙེམས་མ་དཀར་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། དེའི་དཔྲལ་བར་ཨོཾ་སོགས་དང་། རྡོར་ཐལ། དེ་བཞིན་གཤེགས་པ། ཨོཾ་བཛྲ་ཨུ་ད་ཀ་སོགས་ནས་ཨ་ཧཾ་ཞེས་གསུངས་ཤིང་དབང་བསྐུར་སོགས་ནས། ཡར་ལུད་པ་ལས་མི་བསྐྱོད་པས་དབུ་བརྒྱན། རྡོ་རྗེ་གསོར་མཐར་ཐུགས་ཀར་བཟུང་ལ། འདི་དེ་སངས་རྒྱས་ཐམས་ཅད་དེ། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཟུང་། །
རྡོ་རྗེ་སེམས་དཔའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སཏྭཾ་དྷ་ར་ཡ་མི་བཛྲ་སཏྭ་ཧཱིཿ ཧི་ཧི་ཧི་ཧི་ཧཱུྃ། རང་གི་སྙིང་ནང་དུ་རང་འདྲའི་རྡོ་རྗེ་སེམས་དཔས་རྒྱས་བཏབ། སློབ་དཔོན་གྱི་དབང་ཞུ་ཡོན་གོང་བཞིན་ལ། རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་སོགས་རྡོར་ཐལ་མེ་ཏོག་བཅས། ཀྱེ་ཧོཿཁྱོད་ཀྱི་བཀའ་དྲིན་གྱིས། ། བདག་ལ་རང་དང་གཞན་གྱི་དོན། ། ནུས་ཕྱིར་རྡོ་རྗེ་སློབ་དཔོན་དབང་། ། སྙིང་རྗེ་གཏེར་གྱི་བདག་ལ་སྩོལ། །
ལན་གསུམ། བསངས་སྦྱངས། དཀྱིལ་འཁོར་གྱི་ཤར་སྒོའི་དྲུང་དུ་རིན་པོ་ཆེའི་ཁྲི་ཆེན་པོ་པདྨ་དང་ཟླ་བའི་སྟེང་དུ། རང་ཉིད་སོགས་ནས་ན་བཟའ་ཅན་བར། དེའི་ཐུགས་ཀར་པདྨ་དང་ཉི་མའི་སྟེང་དུ། ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་རང་ཉིད་རྡོ་རྗེ་སེམས་དཔའ་དཀར་པོ་ཡབ་ཡུམ་དུ་བསྐྱེད། དཔྲལ་པར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རྡོར་ཐལ།
སྐུ་གསུང་ཐུགས་ཀྱི་རྡོ་རྗེ་ཅན། ། ཞེས་སོགས་ནས། རྡོ་རྗེ་གསུམ་དུ་བདག་སྒྲུབ་ཤིག ། ཅེས་གསོལ་བ་བཏབ་པས། གཙོ་བོའི་ཞལ་ནས་འོད་ཟེར་སྔོན་པོ་བྱུང་སོགས་ཁར་བབས་པ་རྡོ་རྗེ་སྔོན་པོ་ཡབ་ཡུམ་མམ། རྡོ་རྗེ་འཇིགས་བྱེད་ནག་པོ་ཞལ་གཅིག་ཕྱག་གཉིས་པ། མ་ཧེའི་གདོང་པ་ཅན་གྱི་གྲི་གུག་དང་ཐོད་པ་འཛིན་པ། རང་སྣང་གི་ཡུམ་དང་བཅས་པ་གང་རུང་དུ་བསྐྱེད། དེའི་དཔྲལ་བར་ཨོཾ་སོགས་དང་། ཨོཾ་སརྦ་ཏ་ཐཱ་ག་ཏཱ་ཀ་ཡ་ཝཀ་ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧཾ།
མིག་བྱང་ཆུབ་སེམས་དཔའ་སའི་སྙིང་པོ། སོགས་ནས། ཐུགས་ཀར་ཐུགས་རྡོ་རྗེ། ཐུགས་ཀ་ནས་སོགས་དབང་ནས། དབང་སྟེགས་ཀྱི་སྟེང་དུ་འཁོད་པར་རིགས་འགྲེ། ཐུགས་ཀྱི་དམ་ཚིག་བྱིན་པར་བསམ་ལ་རྡོ་རྗེ་གསོར་མཐར་ཐུགས་ཀར་བཟུང་བ་དང་བཅས། འདི་དེ་སོགས་ནས། ཧི་ཧཱུྃ་བར་གོང་བཞིན། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། །
ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམ་མའི་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་སུ་ལའོ། ། ཨོཾ་མ་ཧཱ་བཛྲ་ཧཱུྃ། རང་གི་སེམས་རིག་སྟོང་གཉིས་སུ་མེད་པའི་ངེས་དོན་གྱི་རྡོ་རྗེ་ཡིན་ནོ་སྙམ་དུ་མོས། གསུང་གི་དམ་ཚིག་བྱིན་པར་བསམ་ལ། དྲིལ་གསིལ་མཐར་དཀུ་གཡོན་པར་ཁ་གྱེན་བསྟན་བཟུང་བ་དང་བཅས། འདི་དེ་སངས་རྒྱས་ཐམས་ཅད་ཀྱིས། ། ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཟུང་། །
བྱང་ཆུབ་མཆོག་ཏུ་རྒྱལ་བར་བཤད། ། ཨ་སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་ལྡན་པ། ། སྲིད་པ་དམ་པར་བྱེད་པར་གྱུར། ། ཨོཾ་བཛྲ་གནྜེ་ཨཱ། རང་གི་ངག་གྲག་སྟོང་གཉིས་སུ་མེད་པའི་ངེས་དོན་གྱི་དྲིལ་བུ་ཡིན་ནོ་སྙམ་དུ་མོས། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེས་བྱིན་གྱིས་བརླབ། ། དེ་རིང་རྡོ་རྗེ་སློབ་དཔོན་གྱུར། །
སློབ་མའི་ཚོགས་རྣམས་བསྡུ་བར་གྱིས། ། ཞེས་པས་རྗེས་སུ་གནང་བ་མདོར་བསྡུས་ཏེ་བྱིན་ནས་སྐུའི་དམ་ཚིག་གི་སླད་དུ་རྡོ་རྗེ་དྲིལ་བུ་སྙིང་ཁར་བསྣོལ་ཏེ་ཡུམ་ལ་འཁྱུད་པའི་ཚུལ་བྱས་པས་ནུ་མ་ལ་སོགས་པ་རེག་པས་བདེ་བ་ཉམས་སུ་མྱོང་བར་མོས་ལ། སྲིད་པའི་བདེ་བ་ཤིན་ཏུ་ཆུང་། ། སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། དམ་ཚིག་འདི་ནི་རྟག་ཏུ་བཟུང་། ། འདོད་པའི་ལོངས་སྤྱོད་ཐམས་ཅད་ལ། ། ཅིར་འདོད་པར་ནི་བསྟེན་བཞིན་དུ། ། རང་གི་ལྷག་པའི་ལྷར་སྦྱོར་བས། ། བདག་དང་གཞན་ལ་མཆོད་པར་གྱིས། །
དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། ཕྱག་རྒྱའི་དམ་ཚིག་ཅེས་སུ་གྲགས། ། ཡིད་ཀྱི་ལུས་ནི་བསྟན་ཕྱིར་རོ། ། ཞེས་གསུངས་ཏེ་རང་གི་ལུས་སྣང་སྟོང་གཉིས་སུ་མེད་པ་ངེས་པར་དོན་གྱི་ལྷ་སྐུ་ཡིན་ནོ་སྙམ་དུ་མོས། ཇི་ལྟར་བལྟམས་པ་སོགས། སངས་རྒྱས་རྣམས་ནི་སོགས་ནས་ཨ་ཧཾ་ཞེས་གསུངས་ཤིང་ཡེ་ཤེས་ཀྱི་བདུད་རྩིས་གང་བའི་བུམ་པས་སྤྱི་བོ་ནས་དབང་བསྐུར་བས་སོགས་ནས། ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་ཐམས་ཅད་ཡེ་ཤེས་པའི་ཚུལ་དུ་ཐིམ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ།
ཞེས་རང་ལ་མེ་ཏོག་གཏོར། ཨོཾ་བཛྲ་པུཥྤེ་ཨཱཿཧཱུྃ། སོགས་གོང་བཞིན་མཆོད་ལ་དབུ་རྒྱན་བཞག དཀྱིལ་འཁོར་ལྷའི་རྣམ་དག་ནི། གཞལ་ཡས་ཁང་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ལ་སོགས་པ་ལམ་གྱི་ཆོས་རྣམས་རྣམ་པར་དག་པ་ཡིན་ལ། དུར་ཁྲོད་ནི་ལུས་དང་འཇིག་རྟེན་གྱི་ཆོས་རྣམ་པར་དག་པ་ཡིན་ཅིང་། བསྲུང་བའི་འཁོར་ལོ་ནི་མི་མཐུན་པའི་ཕྱོགས་ལས་རྣམ་པར་རྒྱལ་བའོ། ། ཞེས་དཀྱིལ་འཁོར་དེ་ཁོ་ན་ཉིད་དང་། ལྷ་རྣམས་སངས་རྒྱས་ཡེ་ཤེས་དང་ཡོན་ཏན་དང་འཕྲིན་ལས་རྣམ་པར་དག་པའི་ངོ་བོའོ། ། ཞེས་ལྷའི་དེ་ཁོ་ན་ཉིད་དང་།
དེ་ཐམས་ཅད་ཀྱང་རྡོ་རྗེ་སློབ་དཔོན་གྱི་སྐུ་དང་གསུང་དང་ཐུགས་ལ་ཚང་བ་ཡིན་ནོ། ། བསངས་སྦྱངས། སྟོང་པའི་ངང་ལས་པཾ་ལས་པདྨ་འདབ་མ་སྟོང་དང་ལྡན་པ་ཞེས་སོགས་ནས། དབང་གི་ལྷ་རྣམས་ཡེ་ཤེས་པའི་ཚུལ་དུ་བསྟིམ་པའི་བར་སྒྲུབ་ཐབས་བཞིན་བྱ་བ་ལྷ་བསྒོམ་པའི་རྗེས་གནང་དང་། གཙོ་བོའི་ཐུགས་ཀ་ནས་སྔགས་ཕྲེང་བྱུང་ཞལ་ནས་ཐོན། རང་གི་ཞལ་དུ་བཞུགས། ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཡིག་གི་མཐར་འཁོད། ཨོཾ་ཡ་མ་རཱ་ཛ་སོགས་དང་ཨོཾ་ཧྲཱིཿཥྚི་སོགས་དང་། ཨོཾ་ཡ་མནྟ་ཀ་སོགས་ཚར་གསུམ་རེ་མེ་ཏོག་གཏོར་ལ། བཅོམ་ལྡན་བདག་ལ་སྩལ་ལེགས་ཀྱི། །
བཅོམ་ལྡན་བདག་ལ་བྱིན་གྱིས་རློབས། ། ཞེས་བརྗོད། མེ་ཏོག་སྤྱི་བོར་བཞག་ལ། བཅོམ་ལྡན་འདི་ལ་སོགས་བརྗོད། སྔགས་བཟླས་པའི་རྗེས་གནང་དང་། སྡུག་པའི་གདོང་དུ་བལྟས་ནས་ནི། ། བལྟས་པར་གྱུར་པའི་བདེ་བ་དེ། ། སངས་རྒྱས་རྣམས་ལ་ཕུལ་ན་དེ། ། སྐད་ཅིག་གི་ནི་གཟི་ཅན་གྱུར། ། བུད་མེད་རྣམས་ཀྱིས་ཡོངས་བསྐོར་ལ། །
ཀུན་ནས་བརྩེ་བའི་བདེ་བ་དེ། ། སངས་རྒྱས་རྣམས༞ ། སྐད་ཅིག་གི༞ ། དགེ་བའམ་ཡང་ན་མི་དགེ་བའི། ། ལས་རྣམས་བྱས་པ་གང་ཡིན་པ། ། སངས་རྒྱས༞ ། སྐད་ཅིག༞ ། ཅེས་མཆོད་པའི་རྗེས་གནང་དང་། མཆོག་གི་དངོས་གྲུབ་ཐམས་ཅད་ནི། ། བརྟུལ་ཞུགས་མཆོག་གིས་བསྒྲུབ་པར་བྱ། །
དེ་ཕྱིར་གཤིན་རྗེ་འཇོམས་པ་ཡི། ། བརྟུལ་ཞུགས་རྣམ་པར་ཀུན་ཏུ་སྤྱོད། ། ཕར་ཆེར་དངོས་གྲུབ་མཆོག་རྣམས་ནི། ། བརྟུལ་ཞུགས་མེད་པས་མི་འགྲུབ་པས། ། གཤིན་རྗེ་འཇོམས་པའི་བརྟུལ་ཞུགས་འདི། ། ལེགས་མཆོད་མཆོག་གི་དངོས་གྲུབ་བསྒྲུབས། ། ཞེས་བརྟུལ་ཞུགས་ཀྱི་རྗེ་གནང་དང་། ཇི་ལྟར་དབང་བསྐུར་ལ་སོགས་པས། སངས་རྒྱས་ལ་སོགས་ཐོབ་པ་བཞིན། ། བྱང་ཆུབ་སྤྱོད་མཆོག་གཞན་དག་དང་། །
འདུལ་སོགས་དགེ་བ་དེ་ལྟ་མིན། ། དེ་བས་དམ་ཚིག་བུས་སྲུང་ཞིག ། རྟག་ཏུ་སྡོམ་པ་ཡོངས་ཟུང་ངོ་། ། ཤ་ལྔ་བདུད་རྩི་ལྔ་བཟའ་སྟེ། ། དེ་ལས་གཞན་པའི་དམ་ཚིག་བསྲུངས། ། དཀོན་མཆོག་གནོད་པ་བསད་བྱ་ཞིང་། ། བུད་མེད་ཀུན་ལ་སྤྱད་པར་བྱ། ། ཕ་རོལ་ནོར་ནི་བླངས་བྱ་ཞིང་། ། རྟག་ཏུ་བརྫུན་གྱི་ཚིག་ཀྱང་སྨོས། ། རྣལ་འབྱོར་རྒྱུད་ལས་གང་གསུངས་པ། །
དེ་ཡང་ཆོ་ག་བཞིན་དུ་བསྲུངས། ། ཞེས་དམ་ཚིག་གི་རྗེས་གནང་དང་། རྐང་པའི་འོག་ཏུ་འཁོར་ལོ། ལག་པར་དུང་དང་དྲིལ་བུ། ལག་ངར་གྱི་སྟེང་དུ་པུསྟི་བྱིན་པར་བསམ་ལ། ཁྱོད་ཀྱི་ཐེ་ཚོམ་དོགས་མེད་པར། ། ཡིད་གཉིས་མེད་པའི་སེམས་ཀྱི་ནི། ། ཆོས་ཀྱི་དུང་ནི་བླ་མེད་པར། ། དྲི་མེད་ཀུན་ཏུ་གང་བར་གྱིས། ། སོ་སོའི་ཕྱག་རྒྱ་བཅས་ལ།
འཇིག་རྟེན་ཁམས་འདིར་མ་ལུས་པར། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་གྱུར་པའི། ། ཆོས་ཀྱི་འཁོར་ལོ་རབ་ཏུ་བསྐོར། ། དེ་བཞིན་དུ། རྡོ་རྗེའི་འཁོར་ལོ་རབ་ཏུ་བསྐོར། ། རིན་ཆེན༞ ། པདྨའི༞ ། སྣ་ཚོགས་འཁོར་ལོ་རབ་ཏུ་བསྐོར། ། ཞེས་ཆོས་བཤད་པའི་རྗེས་གནང་དང་།
སྣ་ཚོགས་རྡོ་རྗེ་བྱིན་པར་བསམ་ལ། ཞི་བའི་སེམས་ཀྱི་ཞི་བ་སྟེ། ། ནད་ལ་སོགས་པ་ཞི་བར་བྱ། ། རྒྱས་པའི་སེམས་ཀྱི་རྒྱས་པ་སྟེ། ། རིན་ཆེན་ཆར་སྤྲིན་རབ་བསྐོར་བྱེད། ། རྗེས་སུ་ཆགས་པའི་སེམས་ཀྱི་ནི། ། དབང་གི་ལས་ནི་ཡང་དག་བསྒྲུབ། ། གསད་པའི་སེམས་ཀྱི་དྲག་པོ་སྟེ། ། མེ་ཡི་ཆར་སྤྲིན་དབབ་པར་བྱ། ། ཞེས་འཕྲིན་ལས་བཞིའི་རྗེས་གནང་དང་ཁཾ་ལས་སྐྱེས་པའི་རལ་གྲི་བྱིན་པར་བསམ་ལ།
སངས་རྒྱས་ཀུན་གྱི་རལ་གྲི་ཆེ། ། ཁམས་གསུམ་ཀུན་གྱིས་ཕྱག་བྱས་པ། ། ལས་ཀྱི་རལ་གྲི་གཅིག་པུས་མཆོག ། བདུད་ལས་རྒྱལ་བར་བྱ་ཕྱིར་བཟུང་། ། ཨོཾ་བཛྲ་ཁཌྒ་ཧཱུྃ། ཞེས་པས་ཁྱད་པར་དྲག་པོའི་རྗེས་གནང་། རལ་གྲི་མིག་སྨན་ས་འོག་དང་། ། མཆིལ་ལྷྭམ་དེ་བཞིན་རིལ་བུ་སྟེ། ། རྣལ་འབྱོར་པ་ཡི་དངོས་གྲུབ་ནི། ། དེ་ནི་ཅི་དགར་བསྒྲུབ་པར་བགྱི། །
ཞེས་དངོས་གྲུབ་ཀྱི་རྗེས་སུ་གནང་། ལག་གཡས་སྐྱབས་སྦྱིན། གཡོན་གཟན་གྱི་སྣ་ལྟ་བུ་སེངྒེའི་སྣ་བ་ལྟར་བཟུང་ལ། འདིར་ནི་ཁྱོད་ལ་ངས་ལུང་བསྟན། ། གཤིན་རྗེ་གཤེད་དཔལ་དེ་བཞིན་གཤེགས། ། སྲིད་པ་ཤིན་ཏུ་དག་པས་ན། ། སྲིད་པའི་ངན་འགྲོ་རྣམས་ལས་བཏོན། ། ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པ་ས་འོག་ས་སྟེང་ས་བླ་གསུམ་དུ་སརྦ་བྷཱུར་བྷུ་ཝ་སྭཿ གང་ལ་ངས་ལུང་བསྟན་པ་དེ་ལ་དཀྱིལ་འཁོར་གྱི་ལྷ་ཚོགས་དང་བཅས་པ་ཐམས་ཅད་ཀྱིས་བྱང་ཆུབ་ཆེན་པོར་མགྲིན་གཅིག་ཏུ་ལུང་སྟོན་པར་མཛད་དེ། སྔགས་འདི་དང་ཕྱག་རྒྱ་འདི་ཡིས་མཐུ་ཡིན་ནོ། །
ཞེས་ལུང་བསྟན་ནས་དབུགས་དབྱུང་བ་ནི། འདོད་ཆགས་བྲལ་བ་ལྟ་བུ་ཡི། ། ཁམས་གསུམ་ན་ནི་སྡིག་མེད་དེ། ། དེ་བས་འདོད་ལ་ཆགས་བྲལ་བ། ། ཁྱོད་ཀྱི་ནམ་ཡང་མི་བྱའོ། ། མ་ཧཱ་ས་མ་ཡ་ཧ་ན་ཧཱུྃ་ཕཊ། ཅེས་དང་། སྔགས་དང་རྒྱུད་རྣམས་འཛིན་གྱུར་པར། ། སངས་རྒྱས་ཀུན་གྱིས་རབ་ཏུ་བསྔགས། ། སེམས་ཅན་རྣམས་ལ་སྙིང་བརྩེ་བས། །
དཀྱིལ་འཁོར་ཆོ་ག་བཞིན་དུ་བྲིས། ། ཁྱོད་ཀྱིས་ནན་ཏན་བསྐྱེད་ནས་སུ། ། སྒྲུབ་པ་པོ་རྣམས་སྔགས་ལ་སྦྱོར། ། སྔགས་བཤད་ཚུལ་གྱི་ཆོ་ག་ཡིས། ། སྐྱེ་བོ་རྣམས་ལ་རྟག་ཏུ་ཤོད། ། དེ་ལྟར་བྱས་ན་སངས་རྒྱས་ལ། ། ཕན་འདོགས་དྲིན་དུ་བཟོ་ཞེས་བྱ། ། རྡོ་རྗེ་འཛིན་པ་དེ་ཀུན་ཡང་། ། ཁྱོད་ལ་རྟག་ཏུ་བསྲུང་བར་མཛོད། ། ཅེས་པས་དབུགས་དབྱུང་ནས།
གཟེངས་བསྟོད་པ་ནི། དེ་རིང་ཁྱོད་བདག་ལེགས་པར་བརྙེད། ། མི་ཡི་སྲིད་པ་དོན་དང་བཅས། ། སངས་རྒྱས་ཀུན་གྱི་རིགས་སུ་སྐྱེ། ། སེམས་ཉིད་རིན་ཆེན་འབྱུང་བའི་གཏེར། ། ཕུན་སུམ་ཚོགས་པ་ཉེ་བར་གནས། ། གསང་སྔགས་ཉམས་མེད་སེམས་ལས་གྲུབ། ། ཟག་མེད་བདེ་བའི་དཀྱིལ་འཁོར་ཆེ། ། མཐོང་བའམ་ཡང་ན་བཞུགས་གྱུར་པའི། ། སྡིག་པ་ཀུན་ལས་རྣམ་པར་གྲོལ། །
བྱང་ཆུབ་སེམས་མཆོག་རྨད་བྱུང་བརྙེད། ། འགྲོ་བ་ཀུན་གྱི་སྐྱབས་གནས་མཆོག ། བདུད་བཞི་འཇོམས་ཤིང་སྡུག་བསྔལ་གྱིས། ། སྐྱེ་རྒ་ན་འཆིས་འཇིག་པར་བྱེད། ། སྲིད་པ་ངོ་བོ་ཉིད་དག་པས། ། ཕྱག་ན་རྡོ་རྗེ་ད་གྱུར་ཏོ། ། ཞེས་གཟེངས་བསྟོད། དེ་ལྟ་ན་ཕྱི་དབྱིབས་ཀྱི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག བསྐྱེད་པའི་རིམ་པ་བསྒོམ་པ་ལ་དབང་།
འབྲས་བུ་སྤྲུལ་སྐུའི་རྟེན་འབྲེལ་སྔོན་དུ་བྱས་པ་ཡིན་ནོ། ། གསང་དབང་ཞུ་ཡོན་གོང་བཞིན་ལ། གསང་དབང་ཟབ་མོ་ཞུ་བའི་ཡོན་དུ་སོགས། རྡོར་ཐལ་མེ་ཏོག་བཅས། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་བསྩལ་བ་ལྟར། ། བདག་ཀྱང་སྐྱབས་པའི་དོན་གྱི་ཕྱིར། ། གསང་བའི་དབང་བསྐུར་སྩལ་དུ་གསོལ། ། ཞེས་ལན་གསུམ། ཨོཾ་ཨཱཿཧཱུྃ་གིས་མིག་དར་འཆིང་ཚུལ།
ཨོཾ་ཨཱཿཧཱུྃ་ཞེས་གཡོན་པའི་མཐེབ་སྲིན་གྱིས་བདུད་རྩི་རང་ལ་འཐོར་ཚུལ་དཀྱིལ་འཁོར་གཙོ་བོ་རང་སྣང་གི་ཡུམ་དང་བཅས་པ་སྙོམས་པར་ཞུགས་པ་ལས་བྱུང་བའི་བདེ་བའི་སྒྲས་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས་ཏེ་ཞལ་དུ་ཞུགས། ཐུགས་ཀར་འོད་དུ་ཞུ་བ་གསང་གནས་ནས་བྱུང་བའི་བྱང་ཆུབ་ཀྱི་སེམས་དེ་རང་གི་ལྕེ་ཐོག་ཏུ་བཞག དངོས་སུ་བདུད་རྩི་ལྕེ་ལ་བཞག་སྟེ། བཏུང་བ་རིན་ཆེན་དམ་པ་འདི། ། རྡོ་རྗེའི་ལུས་ནས་རབ་བསྒྲུབ་བྱེད། ། བུ་ཁྱོད་དེ་ལྟར་ཤེས་གྱིས་ལ། ། ཡིད་ལས་བྱུང་བའི་ཆུ་འཐུངས་ཤིག ། རང་གི་མྱང་བས་ལུས་ཐམས་ཅད་གང་ཞིང་ངག་གི་དྲི་མ་དག་ནས་འདོད་ཆགས་གཤིན་རྗེ་གཤེད་དུ་གྱུར་པ་བསྒོམ་ལ། ཨ་ཧོཿསུ་ཁཾ། ཨོཾ་ཨཱཿཧཱུྃ་གིས་མིག་དར་སྒྲོལ་ཚུལ།
དེ་ལྟར་ན་ཁྱོད་ཀྱི་བྷ་གའི་དཀྱིལ་འཁོར་ནས་གསང་བའི་དབང་ཐོབ་པས་ངག་གི་དྲི་མ་དག རང་བྱིན་རླབས་བཞི་བསྒོམ་པ་ལ་དབང་། ལོངས་སྐུའི་རྟེན་འབྲེལ་སྔོན་དུ་བྱས་པ་ཡིན་ནོ། ། ཤེས་རབ་ཡེ་ཤེས་ཀྱི་དབང་ཞུ་ཡོན་ཇི་ལྟ་བ་བཞིན་ལ། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་སོགས་གོང་བཞིན། བྱང་ཆུབ་རྡོ་རྗེ་སོགས་ནས། ཤེས་རབ་ཡེ་ཤེས་སྩལ་དུ་གསོལ། ཞེས་ལན་གསུམ། ཨོཾ་ཨཱཿཧཱུྃ་གིས་མིག་རས་འཆིང་ཚུལ་དང་། ཨོཾ་ཨཱཿཧཱུྃ་གིས་བདུད་རྩི་འཐོར།
གཙོ་བོའི་ཐུགས་ཀ་ནས་མཚན་ཉིད་དང་ལྡན་པའི་རིག་མ་ཞིག་སྤྲུལ་ཏེ་རང་ལ་བྱིན་པར་བསམ་ལ། གཟུངས་མ་འདི་ནི་ཡིད་འོང་མ། ། བསྟེན་བྱར་སངས་རྒྱས་རྣམས་ཀྱིས་དགོངས། ། འཁོར་ལོ་རིམ་པས་སྦྱོར་བ་ཡིས། ། བདེ་བ་དམ་པ་མྱང་བར་གྱིས། ། དེ་ནས་དྲི་བ་བྱས་པར་མོས་ལ། བཤང་གཅི་དག་ནི་ཟ་བ་དང་། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་བུ་སྤྲོའམ། ། བུད་མེད་རྣམས་ལ་རྟག་གུས་དང་། །
བྷ་གའི་པདྨར་འོ་བྱེད་པར། ། བུ་ཁྱོད་ཅི་དགར་སྤྲོ་གྱུར་ཏམ། ། ལན་བཏབ་པར་མོས་ལ། ཅི་གསུངས་དམ་ཚིག་བསྟན་པ་ནི། ། ལྷ་མོ་བདག་ཉིད་སྤྲོར་གྱུར་ཏོ། ། ཞེས་ལན་བཏབ་ལྷ་མོ་དེ་དགེས་ཏེ་སྐྲ་གྲོལ་ཞིང་གོས་དང་བྲལ་བས་བྷ་གའི་དཀྱིལ་འཁོར་བསྟན་ནས། ཨེ་མ་ང་ཡི་པདྨ་འདི། ། བདེ་བ་ཐམས་ཅད་ཀྱི་ནི་གནས། ། གང་ཞིག་ཆོ་ག་བཞིན་བསྟེན་ན། ། དེ་ཡི་མདུན་ན་ང་འདུག་སྟེ། །
སངས་རྒྱས་མཉེས་པ་ལ་སོགས་པ། ། པདྨར་བྱ་བ་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་དེ། ། འདི་ཉིད་དུ་ནི་རྟག་ཏུ་བཞུགས། ། བླུན་པོ་གང་ཞིག་དེ་སྤོང་བ། ། དེ་ལ་ཆོ་གའི་དངོས་གྲུབ་མེད། ། སཏྭཾ་པདྨ་བྷཉྫ་མོཀྵ་ཧོཿ ཞེས་གསུངས་ཤིང་དཔང་དུ་བྱོན་པར་བསམ་ལ། དེའི་མཁའ་མི་དམིགས་ཏེ་སྟོང་པའི་ངང་ལས་ཨཱཿལས་པདྨ་དམར་པོ་འདབ་མ་གསུམ་པ་ཟེའུ་འབྲུ་ལ་ཨཱ་ཡིས་མཚན་པ་དང་། ཡབ་ཀྱི་གསང་གནས་སྟོང་པ་ལས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ་ཧཱུྃ་གིས་མཚན་པ།
གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ལྟེ་བར་སྭ་སེར་པོ། བརླ་གཉིས་ལ་ཧ་ལྗང་ཁུ་དམིགས་ལ་ལྷན་ཅིག་སྐྱེས་པའི་ཡེ་ཤེས་མངོན་དུ་བྱས་སྙམ་པའི་འདུ་ཤེས་ཀྱིས། ཐོག་མར་འཁྱུད་པ་དང་བརྩུམ་པ་ལ་སོགས་པའི་ཚེ་དགའ་བའི་ཡེ་ཤེས། བྱང་ཆུབ་ཀྱི་སེམས་མཁའ་གསང་གི་རྩེ་མོར་འཛོམས་ནས་ཕྱིར་མ་འཕོས་པ་གནས་པའི་ཚེ་ལྷན་ཅིག་སྐྱེས་པའི་དགའ་བའི་ཡེ་ཤེས་མངོན་དུ་བྱས་པ་ཡིན་སྙམ་དུ་མོས། སླར་ཡང་གྱེན་དུ་དྲངས་ཏེ་ལྟེ་བ་དང་། སྙིང་ག་དང་། སྤྱི་གཙུག་ཏུ་བསྟེན་པས་མས་བསྟན་གྱི་དགའ་བ་བཞིའི་ཡེ་ཤེས་ཉམས་སུ་མྱོང་བར་མོས།
མིག་དར་དགྲོལ་ཚུལ་གོང་བཞིན། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། ཡིད་ཀྱི་དྲི་མ་དག ཕོ་ཉའི་ལམ་བསྒོམ་པ་ལ་དབང་། ཆོས་ཀྱི་སྐུའི་རྟེན་འབྲེལ་སྔོན་དུ་བྱས་པ་ཡིན་ནོ། ། དབང་བཞི་པ་ཞུ་ཡོན་གོང་བཞིན་ལ། དབང་བཞི་པ་ཞུ་བའི་ཡོན་དུ་སོགས་རྡོར་ཐལ་མེ་ཏོག་བཅས། བྱང་ཆུབ་རྡོ་རྗེ་སངས་རྒྱས་ལ་སོགས་གོང་བཞིན་ལ། བཞི་པ་ཡང་ནི་སྩལ་དུ་གསོལ། ། གསུམ།
མིག་དར་བདུད་རྩི་གོང་བཞིན། བརྟན་གཡོའི་དངོས་པོ་མ་ལུས་པ། ། བསྒོམ་པར་བྱ་བའི་དུས་ཉིད་ན། ། བློས་ནི་ཡོངས་སུ་མི་བསྒོམ་སྟེ། ། ཀུན་གྱི་མཚན་ཉིད་མ་ཤེས་ན། དེ་ཁོ་ན་ཉིད་བསྒོམ་མིན་ཏེ། ། དངོས་པོ་ཐམས་ཅད་ཡོངས་ཤེས་ན། ། དེ་ནི་བསྒོམ་པ་རབ་ཏུ་གྲགས། ། རང་ཉིད་ལྷ་སྐུ་བདེ་སྟོང་དབྱེར་མེད་བསྒོམ། བསྒོམ་བྱ་བསྒོམ་བྱེད་དང་བྲལ་བའི་ངང་བློ་རེ་ཤིག་བཞག
མིག་རས་འགྲོལ་ཚུལ་གོང་བཞིན། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། ལུས་ངག་ཡིད་གསུམ་གྱི་དྲི་མ་བག་ཆགས་དང་བཅས་པ་ཐམས་ཅད་དག བསམ་གྱིས་མི་ཁྱབ་པ་བསྒོམ་པ་ལ་དབང་། ངོ་བོ་ཉིད་སྐུའི་རྟེན་འབྲེལ་མངོན་དུ་བྱས་པ་ཡིན་ནོ། ། རྡོར་ཐལ་མེ་ཏོག གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ལན་གསུམ། གཏང་རག་གི་མཎྜལ་མཇུག་ཡོན་དབུལ་བའི་སྐབས་ལྟར་བྱས་ལ།
དབང་བསྐུར་ཟབ་མོ་ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ་དབུལ་བར་བགྱིའོ་སོགས་དང་། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། ། ཁྱེད་ཀྱི་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། གསུམ། རྡོ་རྗེ་གསོར་དྲིལ་བུ་བཅད་བཏུབ་ཏུ་དཀྲོལ་ཏེ། ཨོཾ་ནམ་མཁའ་སྐྱེ་བ་མཚན་ལྡན་ཕྱིར། ། ཐོག་མ་ཐ་མ་མེད་པའི་མཆོག ། སེམས་དཔའ་རྡོ་རྗེ་ཆེ་རང་བཞིན། །
རྡོ་རྗེ་སེམས་དཔའ་བདག་གྲུབ་མཛོད། ། ཀུན་མཆོག་དངོས་གྲུབ་ཆེན་པོ་སྟེ། ། དབང་ཕྱུག་ཆེན་པོ་ལྷག་པའི་ལྷ། ། རྡོ་རྗེ་འཛིན་པ་ཀུན་གྱི་རྒྱལ། ། མི་འགྱུར་མཆོག་ཏུ་བདག་གྲུབ་མཛོད། ། ཉེས་པ་མི་མངའ་དག་པ་སྟེ། ། འདོད་ཆགས་ཀུན་གྱི་རྗེས་སུ་ཆགས། ། འདོད་ཆགས་ཆེན་པོ་དགའ་བ་ཆེ། ། བཅོམ་ལྡན་དེ་ཉིད་ཀྱིས་གྲུབ་མཛོད། ། ཤིན་ཏུ་དག་པ་ཀུན་གྱི་མཆོག །
གདོད་ནས་གྲོལ་བ་དེ་བཞིན་གཤེགས། ། ཀུན་ཏུ་བཟང་པོ་ཀུན་བདག་ཉིད། ། བྱང་ཆུབ་སེམས་སུ་བདག་གྲུབ་མཛོད། ། དངོས་གྲུབ་ཀུན་གྱི་བདག་ཉིད་མཆོག ། དབང་ཕྱུག་ཆེན་པོ་ཕྱག་རྒྱའི་མཆོག ། གྲུབ་པའི་རྡོ་རྗེ་ཆེར་བསྟོད་པ། ། རྡོ་རྗེ་སྙེམས་བདག་བདག་གྲུབ་མཛོད། ། སེམས་ཅན་ཀུན་གྱི་ཡིད་ཁྱབ་པ། ། སེམས་ཅན་ཀུན་གྱི་ཡིད་ལ་ཞུགས། ། སེམས་ཅན་ཀུན་གྱི་ཡབ་གྱུར་ཉིད། །
འདོད་ཆགས་སྙམ་པའི་དམ་ཚིག་མཆོག ། ཅེས་ལན་གཅིག་དང་དཀྱིལ་འཁོར་གྱི་འཁོར་ལོ་གཟུགས་བརྙན་གྱི་ཚུལ་སྣང་བ་ཡང་ཆོས་སྐུ་སྟོང་པ་དང་སྙིང་རྗེ་གཉིས་སུ་མེད་པ་ལས་བྱུང་བའི་བྱིན་རླབས་དང་། སློབ་དཔོན་གྱིས་ཀྱང་དེ་ལྟར་རྟོགས་པའི་བྱིན་རླབས་ཀྱིས་ནམ་ཞིག་སློབ་མ་རྣམས་ཀྱིས་ཀྱང་རྡུལ་ཚོན་ནམ་མཚན་མ་ལ་སོགས་པ་ཙམ་མ་ཡིན་པར་སྣང་ལ་རང་བཞིན་མེད་པ་གཟུགས་ཀྱི་སྐུར་མཐོང་བར་གྱུར་ཅིག་སྙམ་པས། ཤེས་རབ་ཐབས་བདག་དཀྱིལ་འཁོར་གྱི། ། བདེན་པའི་བྱིན་རླབས་གང་ཡིན་པ། ། བདེན་པ་དེ་ཡིས་མགོན་བདག་ལ། ། ཁྱོད་ཀྱིས་འདོད་པ་རབ་རྫོགས་མཛོད། ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། བཟུང་དུ་མེད་ཅིང་བརྗོད་དུ་མེད། །
རྒྱུ་དང་ལས་ལས་ཀུན་ཏུ་བྱུང་། ། དེ་བཞིན་དེ་ཉིད་ངེས་པར་འབྱུང་། ། བདེན་པ་དེ་ཡིས་དཀྱིལ་འཁོར་ནི། ། གཟུགས་བརྙན་གསལ་བ་སློབ་མ་རྣམས། ། ཀུན་གྱི་དྲི་མེད་མཐོང་བར་ཤོག ། ལན་གསུམ་འཕགས་པ་རིན་པོ་ཆེས། བདེན་སྟོབས་བརྗོད་པ་ལས་དེ་ཡང་མ་གསུངས། གཏོར་བསྔོ་འཇུག་ཆོག་སྟ་གོན་བཞིན་ལ་ནོངས་བཤགས་ཚིགས་བཅད་ཚིག་ལྷུག་གི་མཐར་རྡུལ་དཀྱིལ་ཞག་བསྒྲུབ་ལྟར་ན་རྟེན་བཞུགས་སྤྱི་འདྲེའི་མཐར་ཁྱད་པར་དུ་ཡང་ཞེས་པའི་རྗེས་སུ། རྡུལ་ཚོན་གྱི་དཀྱིལ་འཁོར་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་གཤེགས་གསོལ་གྱི་ཆོ་ག་མ་བྱས་ཀྱི་བར་དུ་ཞེས་སོགས་བརྗོད་ལ་རྟེན་མེད་པའི་གཏོར་མགྲོན་གྱི་ཡེ་ཤེས་པ་གཤེགས་སུ་གསོལ་བ་དང་། དམ་ཚིག་པ་བསྡུ་བ་སོགས་སྟ་གོན་གྱི་སྐབས་ལྟར་བྱའོ། །
རྡུལ་ཚོན་གཤེགས་གསོལ་གྱི་ཉིན་རྗེས་ཆོག་གི་ཚེ། བུམ་པ་གཉིས་ཁྱམས་ཀྱི་སྟེང་དུ་བཞག་ལ་ཆོ་ག་གཞན་རྣམས་སྔ་མ་དང་འདྲ་བ་ལས་མ་འབྱོར་བ་དང་སོགས་ཀྱི་རྗེས་སུ། བདག་ལས་དང་པོ་པའི་གང་ཟག་ཏུ་གྱུར་པས། སོགས་ཀྱིས་ནོངས་པ་བཟོད་པར་གསོལ་ལ། གཏོར་མགྲོན་གྱི་རྟེན་ཡོད་པ་རྣམས་ལ་རྟེན་བཞུགས་བྱས་ལ། རྟེན་ལ་མ་བརྟན་པའི་གཏོར་མགྲོན་གྱི་ཡེ་ཤེས་རྣམས་དང་། རྡུལ་ཚོན་གྱི་ཡེ་ཤེས་པ་བུམ་ནང་གི་ཡེ་ཤེས་པ་རྣམས་ཆོས་ཀྱི་དབྱིངས་སུ་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། ཨོཾ་ཨཱཿཧཱུྃ་ཞེས་བརྗོད།
དེ་ནས་རོལ་མོ་དང་བཅས་པས། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ནཾ་ཨདྱ་ནུཏྤན་ན་ཏྭཏ། ཅེས་དང་། ཨོཾ་ཁྱེད་ཀྱི་སོགས་ཀྱི་མཐར་མཐེབ་སྲིན་གྱིས་སེ་གོལ་བྱས་ཏེ། བཛྲ་མུཿཞེས་དང་། ཨོཾ་གི་ལི་གི་ལི་ཧཱུྃ་ཛཿ ཞེས་བརྗོད་ཅིང་དེ་ཁོ་ན་ཉིད་དྲན་པས་ལྷའི་མཚན་མ་ནས་རྡུལ་ཚོན་མཐེབ་སྲིན་གྱིས་བླངས་ལ་སྤྱི་བོར་བཞག རྡོ་རྗེ་རྩེས་དབང་ལྡན་གྱི་རྩིག་པ་དང་པོ་གཤེགས། དེ་ནས་གཡས་སྐོར་གྱི་རིམ་པས་ཅི་བདེ་བར་གཤེགས་སུ་གསོལ། རྡུལ་ཚོན་འདོད་པ་ཡོད་ན་ལྷའི་མཚན་མ་ནས་བླངས་ལ་སྦྱིན།
གཞན་རྣམས་མཐའ་ནས་རིམ་པས་བསྡུས་ཏེ་ཟ་མ་ཏོག་ལ་སོགས་པར་བླུག་ལ་རྡུལ་ཚོན་ཆུ་བོར་སྤྱན་དྲངས་པའི་ཆོ་གའམ། དེ་ཙམ་མ་ནུས་ན་བཀུར་བསྟི་ཆེན་པོས་རྒྱ་མཚོར་འབབ་པའི་ཆུ་ཀླུང་ངམ། ཁྲོན་པ་ལ་སོགས་པར་གཤེགས་སུ་གསོལ། ཐིག་རྗེས་རྣམས་དྲི་ཞིམ་པོས་ཆུས་མཐའ་ནས་རིམ་པ་བཞིན་ཕྱིས་ཏེ། རྗེས་མི་མངོན་པར་བྱས་ལ་གནས་གསུམ་དང་སྐྱེ་མཆེད་བསྲུང་ཞིང་། དགེ་བ་བསྔོ་བ་རྣམས་སྟ་གོན་བཞིན། རས་བྲིས་ལྟར་ན་ཞག་བསྒྲུབ་གྲོལ་ཉིན་བུམ་པ་གོང་བཞིན་བཀོད། དཀྱིལ་འཁོར་ལ་རྟེན་བཞུགས། བུམ་པའི་ཡེ་ཤེས་པ་རྟེན་མེད་པ་གཤེགས་གསོལ་བྱས་ལ། དེ་མན་གོང་བཞིན་ནོ། །
དེ་ནས་ཞྭ་གྱོན་རྡོར་དྲིལ་བསིལ་བཅས་པས་མེ་ཏོག་འཐོར་ཞིང་། དྲིལ་བུ་ཤླཽ་ཀ་རེའི་མཚམས་སུ་བསིལ་ལ་གདངས་དང་བཅས་པས། དཔལ་མཆོག་བྱིན་རླབས་སྤྲིན་སྔོན་རོལ་པ་ལས། ། དཔལ་ལྡན་དུས་དགྲའི་སྨིན་གྲོལ་ཟིམ་ཆར་རྒྱུན། ། དཔལ་འབྱོར་སྣོད་ལྡན་ཞིང་སར་སྩོལ་མཛད་པའི། ། དཔལ་འབར་རྩ་བརྒྱུད་བླ་མའི་བཀྲ་ཤིས་ཤོག ། རྡོ་རྗེའི་དབྱིངས་ལས་གདུག་ཅན་རྗེས་བཟུང་ཕྱིར། ། རྡོ་རྗེའི་རོལ་པ་ཁྲོ་ཆེན་མ་ཧེའི་ཞལ། ། རྡོ་རྗེའི་འཁོར་ཚོགས་གཏུམ་རྔམས་རོ་ལངས་བརྒྱད། ། རྡོ་རྗེའི་ལྷ་ཚོགས་དྲག་ཤུགས་བཀྲ་ཤིས་ཤོག །
འཇིགས་རུང་དུར་ཁྲོད་ཡོངས་བསྐོར་གང་དེའི་ཕྱིར། ། འཇིགས་ཤིང་སྲ་བརྟན་སྲུང་འཁོར་བྱིན་ཟ་འབར། ། འཇིགས་པའི་ཁྲོ་ཆེན་གཞལ་ཡས་དེ་དབུས་གནས། ། འཇིགས་པའི་རྣམ་འཕྲུལ་མི་ཟད་བཀྲ་ཤིས་ཤོག ། མཛད་ཕྲིན་མཁའ་ཁྱབ་སྲིད་པ་མྱང་འདས་ཕྱིར། ། མཛད་ཚུལ་འཕྲིན་ལས་བཞི་ཡི་བཀའ་ཉན་པ། ། མཛད་པས་ཕྱོགས་སྐྱོང་དཀར་ནག་ལས་ཀྱིས་གཉེར། ། མཛད་ལ་ཐོགས་མེད་དམ་ཅན་བཀྲ་ཤིས་ཤོག ། བསྟན་པའི་ཉིང་ཁུས་སྐལ་བཟང་སྨིན་ཅིང་གྲོལ། ། བསྟན་པ་སྤེལ་བའི་ལྷག་བསམ་ནུས་མཐུར་ལྡན། །
བསྟན་པས་ཁྱབ་པའི་སྣོད་བཅུད་དགེ་ལེགས་སྦྱོར། ། བསྟན་པ་ཡུན་རིང་གནས་པའི་བཀྲ་ཤིས་ཤོག ། ཅེས་སོགས་རྒྱ་ཆེར་བརྗོད་ལ་མེ་ཏོག་གི་ཆར་དང་རོལ་མོའི་སྒྲས་འགེངས་ཤིང་དགའ་སྟོན་ལ་རོལ་ལོ། ། འཇིགས་བྱེད་རོ་ལངས་བརྒྱད་སྐོར་སྒྲུབ་དཀྱིལ་བཅས། ། རྭ་ཆེན་འགྲོ་མགོན་འཕགས་ཆེན་དགོངས་པ་བཞིན། ། དཀོན་མཆོག་ནི་རཱ་བྷོ་གའི་སྣང་གཉིས་དང་། ། རོལ་དགོངས་ས་སྐྱ་ཀུན་བློས་བསྒྲིགས་འདི་ལ། ། ཉེས་མཆིས་བཤགས་ཤིང་དགེ་བས་སྨིན་གྲོལ་བཀའ། ། ཡུན་དར་འཁོར་བའི་སྡུག་བསྔལ་རབ་འཇོམས་ཕྱིར། ། དང་པོའི་བློ་ཅན་རབ་གསལ་འདིར་གྱུར་ཅིག། །།
ཤཱུ་བྷ་མསྟུ་སརྦ་ཛ་ག་ཏཾ།། །། PAGE * MERGEFORMAT 58 ཀུན་དགའ་བློ་གྲོས། དཔལ་རྡོ་རྗེ་འཇིགས་བྱེད་རོ་ལངས་བརྒྱད་སྐོར་གྱི་སྒྲུབ་དཀྱིལ། PAGE * MERGEFORMAT 59
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
