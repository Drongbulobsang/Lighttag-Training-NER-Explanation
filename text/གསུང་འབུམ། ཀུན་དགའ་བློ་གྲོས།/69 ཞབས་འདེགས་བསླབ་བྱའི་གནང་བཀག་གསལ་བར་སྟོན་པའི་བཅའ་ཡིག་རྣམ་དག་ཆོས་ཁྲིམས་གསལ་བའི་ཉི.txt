གསུང་འབུམ། ཀུན་དགའ་བློ་གྲོས།
པོད ༦༩
ཞབས་འདེགས་བསླབ་བྱའི་གནང་བཀག་གསལ་བར་སྟོན་པའི་བཅའ་ཡིག་རྣམ་དག་ཆོས་ཁྲིམས་གསལ་བའི་ཉིན་བྱེད།
༄༅། །ཆོས་གྲྭ་ཆེན་པོ་ཆོས་འཁོར་ལྷུན་པོའི་བཅའ་ཡིག་རིན་པོ་ཆེ་ཟུང་གི་ཞབས་འདེགས་བསླབ་བྱའི་གནང་བཀག་གསལ་བར་སྟོན་པའི་བཅའ་ཡིག་རྣམ་དག་ཆོས་ཁྲིམས་གསལ་བའི་ཉིན་བྱེད་ཅེས་བྱ་བ་བཞུགས་སོ།། ན་མོ་གུ་རུ་དྷརྨ་སྭ་མི་སརྦ་ཛྙཱ་སིདྡྷི་ཤྲཱི་ཛྭ་ལ་སྱ་བཱ་ད་ཡ། སྐུ་གསུམ་མངོན་གྱུར་སྟོན་པ་རྫོགས་སངས་རྒྱས། ། དུག་གསུམ་ནད་སེལ་དམ་ཆོས་བདུད་རྩིའི་སྨན། ། བསླབ་གསུམ་རྣམ་དག་འཕགས་པའི་དགེ་འདུན་ཏེ། ། མཆོག་གསུམ་ལྷར་བཅས་འགྲོ་བའི་གཙུག་ན་རྒྱལ། ། ཚོགས་གཉིས་དགེ་ལེགས་ཆུ་གཏེར་ལས་བཞེངས་ཏེ། ། མཁྱེན་པའི་མཁའ་ལ་བརྩེ་བའི་དཀྱིལ་འཁོར་རྒྱས། ། ནུས་མཐུའི་འོད་ཀྱིས་སྲིད་ཞིའི་རྒུད་སེལ་བའི། ། རྩ་བརྒྱུད་བླ་མ་ཉིན་བྱེད་དབང་པོ་རྒྱལ། །
རྣམ་མང་གཞུང་ལུགས་ཆུ་རྒྱུན་གཅིག་བསྡུས་ཏེ། ། འཆད་རྩོད་རྩོམ་པའི་རིན་ཆེན་གཞུང་བཟུང་ནས། ། སྐལ་བཟང་ལག་འགྲོ་བརྒྱ་སྟོང་སྐྱོང་བའི་དཔལ། ། ཐམས་ཅད་མཁྱེན་པ་ཀླུ་ཡི་དབང་པོ་རྒྱལ། ། འདྲེན་པའི་སྤྱན་སྔར་ཁས་བླངས་དམ་བཅས་བཞིན། ། བསྟན་དང་དེ་འཛིན་སྐྱོང་ལ་མི་གཡེལ་བའི། ། དམ་ཅན་རྒྱ་མཚོ་ནོར་ལྷ་འཁོར་བཅས་ཀྱིས། ། འཕྲལ་དང་ཡུན་དུ་ཤིས་པའི་དགེ་ལེགས་སྩོལ། ། དེ་ལ་འདིར་གླེང་བར་བྱ་བའི་གཞི་ནི། རྒྱལ་སྲས་ཞི་བ་ལྷས།
འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང་། ། བཅས་ཏེ་ཡུན་རིང་གནས་གྱུར་ཅིག ། ཅེས་གསུངས་པ་ལྟར། འོ་སྐོལ་འགྲོ་བ་པ་རྣམས་ཀྱིས་ཕན་པ་དང་བདེ་བ་མ་ལུས་པ་འབྱུང་བའི་སྒོ་གཅིག་པུ་ནི། རྒྱལ་བའི་བསྟན་པ་རིན་པོ་ཆེ་འདི་ཁོ་ན་ཡིན་ལ། འདི་ཉིད་ཀྱང་དར་ཞིང་རྒྱས་ལ་ཡུན་རིང་དུ་གནས་པའི་ཐབས་ནི། བསྟན་འཛིན་གྱི་སྐྱེས་བུ་དམ་པ་དགེ་འདུན་གྱི་སྡེ་ལ་རག་ལས་ཤིང་། དགེ་འདུན་རྣམས་ནས་ཀྱང་འཛིན་པར་བྱ་བའི་གཞི་ནི།
སློབ་དཔོན་ཤཱནྟི་དེ་བས། གཙུག་ལག་རྣམས་ནི་ཀློག་པ་དང་། ། ཁ་ཏོན་གྱིས་བརྒྱན་ལེགས་གནས་ཤོག ། རྟག་ཏུ་དགེ་འདུན་མཐུན་པ་དང་། ། དགེ་འདུན་དོན་ཡང་འགྲུབ་པར་ཤོག ། ཅེས་སོགས་གསུངས་པ་ལྟར་གྱི། འཁོར་ལོ་གསུམ་དང་ཆོས་སྤྱོད་རྣམ་བཅུའི་སྒོ་ནས། རྒྱལ་བའི་བསྟན་པ་རིན་པོ་ཆེ་ལ་འཛིན་སྐྱོང་སྤེལ་གསུམ་མཛད་དགོས་པ་ཡིན་ཞིང་། དེ་ལ་ཡང་། སྔོན་གངས་རིའི་ཁྲོད་འདིར་དམ་པའི་ཆོས་ཀྱི་མིང་ཙམ་ཡང་མེད་པ་ལ།
རྒྱལ་བློན་བྱང་ཆུབ་སེམས་དཔའ་རྣམས་ཀྱིས་མཁན་སློབ་ལོ་ཙཱ་བ་ཆོས་ཀྱི་སྤྱན་ལྡན་མང་དུ་སྤྱན་དྲངས་ནས་དམ་པའི་ཆོས་ཀྱི་དབུ་བརྙེས་སྲོལ་བཏོད་དར་ཞིང་རྒྱས་པར་མཛད་དེ། བྷོ་ཊའི་ལྗོངས་འདིར་སངས་རྒྱས་ཀྱི་བསྟན་པ་ཉིན་མོ་ལྟར་གསལ་བར་མཛད་ཅིང་། ཁྱད་པར་རྒྱལ་བ་ཉིད་ཀྱི་ལུང་བསྟན་གྱི་བདུད་རྩི་བརྙེས་ཤིང་སྲིད་པ་གསུམ་ན་འགྲན་ཟླ་དང་བྲལ་བ་རྗེ་བཙུན་ས་སྐྱའི་ཡབ་སྲས་ཁུ་དབོན་ཞལ་སློབ་ཉིང་སློབ་དང་བཅས་པས་རྒྱལ་བའི་བཀའ་མདོ་རྒྱུད་དགོངས་འགྲེལ་དང་བཅས་པ་ལ་འཆད་ཉན་བསྒོམ་སྒྲུབ་རྣམ་དག་གི་སྒོ་ནས་གཏན་ལ་ཕབ་ཅིང་དར་ཞིང་རྒྱས་པར་མཛད་པ་ནི་ཡིད་ཅན་ཀུན་གྱི་བློ་གསལ་ལྟར་ཡིན་ལ། དེའི་ནང་ནས་ཀྱང་ཆོས་རྗེ་ཁུ་དབོན་ལས་བརྒྱུད་དེ་མདོ་ཕྱོགས་ཀྱི་བཤད་གྲྭ་རིན་པོ་ཆེ་མང་དུ་འཕེལ་བ་རྣམས་ཀྱི་ནང་ནས། པཎ་ཆེན་གཞུང་བརྒྱ་པ་ཆེན་པོའི་ཆོས་གྲྭ་ཆེན་པོ་ཆོས་འཁོར་ལྷུན་པོ་འདི་ཉིད་རྗེ་བཙུན་གོང་མའི་བཞེད་གཞུང་རྨ་མེད་པ་དར་ཞིང་རྒྱས་ན་ཅི་མ་རུང་སྙམ་དུ་དགོངས་ཏེ་ཐུགས་བསམ་རྣམ་དག་གིས་འདེབས་པར་མཛད་ནས་དེར་བཞུགས་ཀྱི་དགེ་འདུན་ཚང་མས་བླང་དོར་མཛད་དགོས་ཀྱི་རྣམ་གཞག་གསལ་བར་སྟོན་པའི་བཅའ་ཡིག་ཁྱད་པར་ཅན་དང་བཅས་འཛུགས་པར་མཛད་པ་ལ་དེ་སྐབས་ནས་བཟུང་ཡུན་མི་ཐུང་ཙམ་ཞིག་དར་རྒྱས་ཆེ་བར་བྱུང་མོད། བར་སྐབས་ཞིག་ཏུ་ཡིད་སྲུབ་ཀྱི་གནས་ལམ་སྙིང་ལ་བཅས་པའི་བན་གཟུགས་འགའ་རེའི་བྱེད་སྤྱོད་ངན་པ་ལ་བརྟེན། མཁན་གྲྭ་ཐུགས་ནང་མི་གཤིས་པ་སོགས་བསྟན་པའི་མིག་རྒྱན་ལ་གནོད་ངེས་འགའ་རེ་བྱུང་བ་ལ། ཁོ་བོ་ཅག་གི་འདྲེན་པ་དམ་པ་ཁམས་གསུམ་ཆོས་ཀྱི་རྒྱལ་པོ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱི་གཞུང་བརྒྱ་པ་ཆེན་པོའི་བཅའ་ཡིག་ལ་རྒྱབ་སྣོན་ཞལ་འདེབས་བཀའ་དྲིན་ཆེ་བས་མིག་ལྟོས་ངན་པ་མཐའ་དག་འགགས་ཏེ་ཕན་སླེབས་ཆེ་བ་བྱུང་མོད། དེ་རྗེས་སུ་མཁན་ཐོག་འཕོ་འགྱུར་མང་བ་དང་དེ་རྣམས་ཀྱིས་ཀྱང་བླ་བྲང་དུ་ནག་ཆང་བསྟེན་པ་སོགས་མཛད་སྒོ་འདྲ་མིན་སྣ་ཚོགས་ཤིག་མཛད་འདུག་པར་ཆོས་ཁྲིམས་པ་རྣམས་ནས་དེ་བཞིན་གནང་ན་ཆོས་སྡེའི་ལར་རྒྱར་གནོད་ངེས་ཚུལ་ཞུས་ཀྱང་གསན་དགོངས་མེད་པའི་རེས་བོར་ལ་བརྟེན་གྲྭ་ཚང་རྣམས་ཀྱང་སྒྱིད་སྐྱུར་གྱི་རྣམ་པས་ནག་ཆང་འཛེམས་མེད་ལྐོག་གླུ་འཐེན་པ་སོགས་ཡོད་ཚུལ་ཐོས་པས་རྒྱལ་བསྟན་སྤྱི་དང་བྱེ་བྲག་རྗེ་བཙུན་ས་སྐྱ་པའི་བཤད་སྒྲུབ་ཀྱི་བསྟན་པ་གང་ལའང་ཆུད་ཟོས་བྱུང་ན་ངེས་སྤུན་གཉིས་གོང་མའི་གདན་སར་སྐྱེས་ཀྱང་དགོས་པ་ཆེར་མ་བྱུང་བས། དེས་ན་མེ་ཆུང་གསོད་ཀྱི་དཔེས་མཁན་གསར་བཀྲ་ཤིས་ཡར་འཕེལ་འདི་ཉིད་གཞུང་བརྒྱ་པའི་གདན་སར་མངའ་གསོལ་གྱི་ཐོག
ཆོས་ཁྲིམས་བཅའ་ཡིག་ཅིག་དེ་ཁར་འབུལ་འདུན་ཆེ་ཡང་བྲེལ་གཡེངས་ཀྱིས་རིམ་འགྱངས་སུ་ལུས་པར། མཁན་རིན་པོ་ཆེ་ནས་ཀྱང་མྱུར་དུ་དགོས་ཚུལ་ཡང་ཡང་བསྐུལ་མ་གནང་བ་ལྟར། དོན་གྱི་སྙིང་པོ་དགེ་འདུན་པ་རྣམས་ཐུགས་མཐུན་ཞིང་ཁྲིམས་གཙང་བ་ནི་ཤིན་ཏུ་གལ་ཆེ་ཞིང་། བཅའ་ཡིག་གོང་མ་གཉིས་ན་ཡང་ཞིབ་རྒྱས་བཞུགས་མོད་ཀྱང་། དགེ་འདུན་ཚང་མའི་ཐུགས་ལ་མི་གསལ་བའམ། ཡང་ན་མཁན་པོ་དབུ་ཆོས་སོགས་ཀྱི་བཅའ་ཡིག་བཞིན་བསྒྲིག་འཆུར་མ་བྱུང་བ་ལྟ་བུས་སྔར་ཕན་བླ་བྲང་དང་གྲྭ་ཤག་རྣམས་སུ་བུད་མེད་བཙུན་མ་སོགས་བག་མེད་རང་དུ་སྡོད་པ་ཞིག་བྱུང་འདུག་པས། ད་ཆ་ཉེ་རིགས་དང་མགྲོན་པོ་ཁག་ཆེན་བྱུང་ན་ཆོས་ཁྲིམས་པར་སྣང་བ་ཞུས་པས་ཉིན་ཕྲད་མ་གཏོགས་མཚན་ཞག་སྡོད་མི་བྱེད། གལ་ཏེ་ལྐོག་བསུབས་ཀྱིས་བྱས་པ་ཤར་ཚེ་ཆོས་ཁྲིམས་པས་མཁན་པོར་ཞུས་པའི་ཉེས་ཚབས་ཆེ་ཆུང་ལ་དཔག་བརྒྱ་ཕྱག་སོགས་ཆད་པ་གང་རིགས་འགེལ། འདི་གའི་དུས་མདོས་སྐབས་ཉེར་གསུམ་ནས་གནམ་གང་བར་ལ་ལས་ཚན་ལ་འཛེམ་ཞག་དང་དགོངས་པ་ཞུས་པའི་མགྲོན་ཆང་ཕྲན་བུ་དང་སྦྱིན་བདག་ནག་མོའི་གྲས་ངོ་འཛིན་དགོས་པ་ལ་སྣེ་ལེན་གང་དགོས་ཉིན་མོ་བྱས་ནས་མཚན་མོ་ཞོལ་གྱི་ཁྱིམ་ཁྲོད་གང་རིགས་སུ་གནས་ཚང་ལ་གཉེར་དམ་བྱ་ཞིང་གྲྭ་ཤག་ཏུ་སྡོད་མི་འཇུག གནམ་གང་དགོང་མྱུར་ལ་བླ་བྲང་སྐུ་ཚབ་ཆོས་ཁྲིམས་པ་བཅས་ནས་གླིང་ཡུལ་རྒྱབ་པའི་ནག་ཆང་གི་འགྲིམ་འགྲུལ་གཅོད་དགོས།
བླ་བྲང་གི་འུ་ལག་དགེ་འདུན་གྱི་ལས་སྣེ་ལུད་སྐྱེལ་སོགས་དགོས་པ་བྱུང་ཚེ་ཆོས་ཁྲིམས་པར་དགོངས་ཞུས་ཀྱི་བབས་བལྟས་པའི་ནག་མོ་དང་བཙུན་མའི་རིགས་ཉིན་གཏོང་མཚན་ཞག་སྡོད་མི་བྱེད། གྲྭ་ཚང་སྤྱི་བསོད་ཀྱི་མགོ་མི་ཐང་རེ་ཙམ་བྱས་ནས། གཞིས་དགོན་དང་ཡུལ་དུ་སྡོད་པ་སོགས་ཡོད་འདྲ་བས། དགོན་པར་འོས་བབས་ཀྱི་ཆོས་ཁྲིམས་ལན་གཉིས་རེ་ཁྱེར་ནས་དགོངས་པ་ནམ་གྲོལ་བར་ལ་ཕན་ཚུན་གང་དུ་ཡང་འགྲོ་ས་མེད་ཅིང་། སྔ་སོར་མྱོས་བྱེད་ཀྱི་བཏུང་བ་དང་བག་མེད་དང་། མི་ནག་དཀྱུས་འགྲོའི་གླུ་སོགས་བྱེད་པ་ཡོད་འདུག་པས། ད་ཆ་བདུད་ལས་དེ་རིགས་གཏན་མི་བྱེད་ཅིང་། འདུལ་ཁྲིམས་ལའང་འདི་ལས་ཉེས་ཚབས་ཆེ་བ་མེད་པ་འདུལ་ལུང་ལ་གསལ་བ་ལྟར་ཕྱིན་ཆད་སྨན་ཆང་སོགས་ཕྲན་བུ་མ་གཏོགས་བབ་ཆོལ་དུ་མི་འཐུང་། གལ་ཏེ་རྩིས་མེད་ཀྱི་རིགས་བྱུང་ཚེ་མཁན་པོ་དབུ་ཆོས་སོགས་ལས་སྣེ་རྣམས་བགྲོས་པའི་ཐོག་ནས་ཉེས་ཚབས་ཆེ་ཆུང་ལ་དཔག་པའི་ལུགས་མཐུན་གྱི་ཆད་པ་འགེལ། མི་ཚངས་སྤྱོད་ཀྱི་ཆར་གཏོགས་འཁྲིག་ཚིག་ཙམ་ཡང་མི་སྨྲ་ཞིང་།
གལ་ཏེ་བསླབ་ཚུལ་ལ་སྐྱོན་བྱུང་ན། མཁན་དབུ་ཆོས་སོགས་ལས་སྣེ་ནས་རྩད་གཅོད་ཀྱི་ཆད་པ་གྲྭ་ཚང་དུ་མང་ཇ་གསུམ་རེ། མཁན་པོར་མར་དོས་གཙོས་པའི་དགུ་ཚན། སྤྱི་པར་དགེ་འདུན་གྱི་ཇ་རྡོར་ལ་ཕན་པའི་མར་ཞོ་གསུམ་དང་ལྔ་ཚན། མགོན་ཁང་དུ་བཤགས་རྟེན་བསྐང་གསོ། གཙུག་ལག་ཁང་རྣམས་སུ་མཆོད་པ་སྙན་ཤལ་བཅས་རྣམས་སྒྲུབ་པའི་མཐར་སྡོམ་སྙིང་། འབུལ་ཆོག་གིས་གསར་པ་ལེན་པའམ། ཡང་ན་དགོན་དེར་སྡོད་མི་འཇུག བརྐུ་བའི་བསམ་པས་དཀོན་མཆོག་གསུམ་དང་ཕ་མ་ཉེ་འབྲེལ་གཞན་མའི་རིགས་ནས་ཕུལ་གང་དུ་ལོངས་པ་ཡང་མི་བརྐུ། ཉེ་རིང་ཆགས་ན་གོང་བཞིན་ལས་ཚན་རྣམས་ནས་རྐུན་འཇལ་སོགས་དང་ཆད་པའི་བབས་ཐོབ་ལྟ།
སྲོག་གཅོད་ཀྱི་ཆར་གཏོགས་ཆེན་པོ་ལྟ་ཅི་སྨོས་གྲོག་སྦུར་ཙམ་ཡང་མི་གསོད། གལ་ཏེ་བདུད་ཀྱིས་བསླད་པས་དམར་ཁེ་བྱེད་པ་སོགས་བྱུང་ན་མི་ཚངས་སྤྱོད་དང་ཆ་འདྲའི་ཆད་པ་འགེལ། དེ་མ་ཡིན་པའི་འདུལ་ཁྲིམས་མཐའ་དག་མ་སྡོམ་པ་ནོད་པའི་ཚེ། མཁན་པོས་ཇི་ལྟར་བཀའ་བསྩལ་པ་བཞིན་སྲུང་སྡོམ་ཚུལ་བཞིན་དུ་བྱེད། དགོན་གནས་དཀྲུགས་པའི་བསམ་སྦྱོར་གྱི་ལས་ཚན་ལ་བསྡོ་བ། གཞན་རིགས་ལ་མགོ་གཏད་བྱས་པ། བསམ་ངན་དུག་སྦྱོར་གྱི་ལས་རྩོམ་པ་སོགས་བྱས་པ་བྱུང་ན། དེ་རིགས་ལ་ཧོར་ཁྲིམས་ཀྱི་རྩ་རང་རང་གནད་དུ་ཆེ་ཡང་ཆོས་སྡེ་རྣམས་ནས་ཆད་པའི་ཐ་མ་གནས་དབྱུང་ཡིན་པས་དགེ་འདུན་གྱི་མདོ་སྒྲུབ་དང་གན་རྡུང་གི་མཚམས་གཅོད། མགོན་ཁང་དུ་སྙན་དར་ཞལ་ཁྲ་ཅན་སོགས་དྲག་པོའི་ཕྲིན་འཆོལ་གྱི་མཐའ་འདོམས་གལ་ཆེ། མཁན་པོ་དབུ་ཆོས་སྤྱི་པ་བུ་ཆེན།
དགོན་ཁག་གི་བླ་རིགས་སོགས་སྣེ་མོར་མངགས་པ་རྣམས་དང་དགེ་འདུན་ཚང་མས་སྤྱིར་རྒྱལ་བའི་བསྟན་པ། བྱེ་བྲག་རྗེ་བཙུན་ས་སྐྱ་པའི་བཞེད་གཞུང་འཁྲུལ་མེད་གཞུང་བརྒྱ་པ་ཆེན་པོའི་བཞེད་སྲོལ་བཤད་གྲྭ་རིན་པོ་ཆེ་དང་། སྔགས་ཀྱི་བཤད་ཉན་ལ་ཐོས་བསམ་སྒོམ་གསུམ་གཡེལ་བ་མེད་པའི་ངོས་འཕེལ་རྒྱས་འབྱུང་བའི་ཐབས་གོང་མ་གོང་མའི་ངག་ལ་འོག་མ་འོག་མ་རྣམས་ཀྱིས་ཉན་པ་གལ་ཆེ་ཞིང་། མཁན་ཆེན་གཙོ་གྱུར་གྱི་ལས་ཚན་རྣམས་ནས་ཀྱང་དཀོན་མཆོག་རིན་པོ་ཆེ་དཔང་བཞག་གི་བསྟན་འགྲོ་ལ་བདེ་སྐྱིད་དང་། རང་གཞན་ལ་འདི་ཕྱིར་ཕན་པའི་ཐབས་ཚུལ་ཁོ་ན་མ་གཏོགས། ངོ་དཀར་ནག་དྲག་ཞན་ཉེ་རིགས་ལས་ཚན་གསལ་བཀོད་ཀྱི་ཐོག་དགོས་མེད་ལ་མེ་འབར་ཆུ་དཀྲུགས་ལྟ་བུའི་རིགས་མི་བྱ་ཞིང་། གལ་ཏེ་བྱས་པ་བྱུང་ན་གྲྭ་ཚང་སྤྱི་པ་ནས་འདི་གར་གང་ཅིའི་འཚམས་མོལ་བས་འདི་ནས་ཀྱང་མཆོག་གསུམ་དཔང་བཞག་ཡིན་མིན་བལྟས་པའི་ཉེས་པ་གང་ཡིན་གྱི་སྟེང་དུ་ཆད་པ་འགེལ་ལུགས་བྱེད་ངེས་ཡིན་པས་གོང་ལྟར་བཅའ་ཡིག་རྙིང་པ་གཉིས་དང་གང་འཁོད་ཚང་མ་ཆུད་ཟོས་སུ་མི་འགྲོ་བའི་སྲུང་སྡོམ་ཚུལ་བཞིན་མཁན་པོ། དབུ་ཆོས། གྲྭ་ཚང་བཅས་ནས་མཛད་པ་མཁྱེན་ཞུ། ན་མོ་གུ་རུ་ཤྲཱི་མཧཱ་ཀཱ་ལ་ཡེ།
དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ། ཡུམ་ཆེན་ཨེ་ཀ་ཛ་ཊཱི། དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། སྟོབས་འཕྲོག་རྡོ་རྗེ་ནག་པོ་ཆེན་པོ་གདོང་བཞི་པ། ཡུམ་ཆེན་སྲིང་མོ་བཞི་འཁོར་དང་བཅས་པ། བཀའ་བསྟོད་གནོད་སྦྱིན་ཡབ་ཡུམ། ལས་མཛད་མོན་པ་ལྕམ་སྲིང་། བཀའ་འཁོར་རུ་འདྲེན་སྡེ་བཞི། སྣང་སྲིད་ལྷ་སྲིན་སྡེ་བརྒྱད། དྲེགས་པ་ཕོ་རྒྱུད་མོ་རྒྱུད།
དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་དང་། ཁྱད་པར་ཀུན་མཁྱེན་ཆོས་ཀྱི་རྒྱལ་པོ་གཞུང་བརྒྱ་པ་དངོས་གྲུབ་དཔལ་འབར་གྱི་ཆོས་གྲྭ་ཆེན་པོ་ཆོས་འཁོར་ལྷུན་པོ་འདི་ཉིད་མི་ཉམས་ཤིང་གཉེར་གཏད་བཀའ་བསྒོས་པའི་སྲུང་མའི་དབང་པོ་ཡེ་ཤེས་ཀྱི་སྤྱན་ལྡན་རྣམས། རྡོ་རྗེ་འཆང་ནས་བཟུང་བདག་ཅག་གི་དྲིན་ཅན་རྩ་བའི་བླ་མ་དམ་པ་རྣམས་ཀྱི་བར་དུ་བྱོན་པའི་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་སྤྱིར་རྒྱལ་བའི་བསྟན་པ་དེ་འཛིན་དགེ་འདུན་གྱི་སྡེ་བཅས་དར་ཞིང་རྒྱས་ལ་ཡུན་རིང་དུ་གནས་པ་དང་། འཇིག་རྟེན་གྱི་ཁམས་སུ་བདེ་ལེགས་རྒྱ་ཆེན་པོ་འབྱུང་བའི་འཕྲིན་ལས་མཛད་དུ་གསོལ། བྱེ་བྲག་ཆོས་གྲྭ་ཆེན་པོ་ཆོས་འཁོར་ལྷུན་པོ་འདི་ཉིད་དུ་རྗེ་བཙུན་ས་སྐྱ་པའི་བཞེད་གཞུང་དྲི་མེད་གཞུང་བརྒྱ་པ་ཆེན་པོའི་བཞེད་སྲོལ་ཁྱད་པར་ཅན་མདོ་ཕྱོགས་ཀྱི་འཆད་ཉན་ཐམས་ཅད་དར་ཞིང་རྒྱས་ཏེ། མདོར་ན་གཞུང་བརྒྱ་པ་ཉིད་ཀྱི་སྐུ་དུས་དང་མཚུངས་པར་མཛད་དུ་གསོལ། དེ་དང་འབྲེལ་ཆགས་པའི་ཟབ་མོ་རྡོ་རྗེ་ཐེག་པའི་ཆོག་རྒྱུན་རྣམ་དག་མཆིས་པ་རྣམས་ཀྱང་མི་ཉམས་གོང་འཕེལ་དུ་འབྱུང་བར་མཛད་དུ་གསོལ། དགོན་པ་འདི་ཉིད་དུ་བཞུགས་པའི་བླ་གྲྭ་རྣམས་ཐུགས་མཐུན་ཞིང་ཁྲིམས་གཙང་བ་དང་། ཐོས་བསམ་སྒོམ་གསུམ་འཆད་རྩོད་རྩོམ་གསུམ་གྱི་སྒོ་ནས་ཉིན་མཚན་ཕྱོགས་དུས་ཀུན་ཏུ་དམ་པའི་ཆོས་ཀྱིས་སྣང་བ་ཁྱད་པར་ཅན་ལ་རྟོགས་པ་དགེ་བ་ཕུན་སུམ་ཚོགས་པ་སྐྱེ་བར་མཛད་དུ་གསོལ། བསྟན་འགྲོ་ལ་ཕན་པ་ལྷུར་བཞེས་པའི་མཁན་གྲྭ་ཐམས་ཅད་ཀྱི་སྐུ་ཚེ་དང་སྐུ་བསོད་དཔལ་འབྱོར་སྙན་གྲགས་ལེགས་པའི་ཡོན་ཏན་ཐམས་ཅད་འཕེལ་ཞིང་རྒྱས་པ་དང་།
དམ་ཆོས་ཐུགས་ཉམས་སུ་བཞེས་པའི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་མཛད་དུ་གསོལ། མཐུན་རྐྱེན་སྦྱོར་བའི་སྦྱིན་པའི་བདག་པོ་རྣམས་ཀྱང་ཚེ་བསོད་དཔལ་འབྱོར་རིགས་རྒྱུད་ཐམས་ཅད་འཕེལ་ཞིང་རྒྱས་ནས་ཇི་སྲིད་བསྟན་པ་གནས་ཀྱི་བར་དེ་སྲིད་དུ་དགོན་གནས་མཆོད་པའི་མཐུ་དང་ལྡན་པར་མཛད་དུ་གསོལ། འདིར་བཞུགས་ཀྱི་མཁན་དབུ་ཆོས་གྲྭ་མང་སྦྱིན་བདག་སོགས་སུ་ཐད་ནས་བསྟན་ལ་གནོད་པའི་བསམ་ངན་སྦྱོར་རྩུབ་འཆང་བའི་རིགས་བྱུང་ན་ཡེ་ཤེས་སྤྱན་ལྡན་རྣམས་ཀྱིས་བླ་མ་གོང་མའི་བཀའ་བསྒོ་དྲན་པར་མཛོད་ལ་ཞི་བའི་ཐབས་ཀྱིས་འདུལ་བར་མཛད་དུ་གསོལ། གལ་ཏེ་ཞི་བའི་ཐབས་ཀྱིས་འདུལ་དུ་མ་འཚལ་ན་དེ་མ་ཐག་གནོད་བྱེད་འཁོར་དང་བཅས་པ་ཐམས་ཅད་སྐྱོབས་པའི་ལྷ་དང་ཕྲོལ། མཛའ་བའི་བཤེས་དང་ཕྱེས། མཁོ་བའི་ཡོ་བྱད་གཏོར། གནམ་གྱི་འཇུ་ཐག་ཆོད། ས་ཡི་བརྟེན་ཕུར་ཕྱུང་། ཚེའི་འདུ་བྱེད་བསྐུམས། སྙིང་ཁྲག་ཞལ་དུ་བཞེས།
རིགས་བརྒྱུད་རྩད་ནས་ཆོད། ཡུལ་དང་ཁང་ཁྱིམ་ཤིག ཡེ་ཤེས་ཀྱི་མེས་བསྲེགས། དུས་ཀྱི་འཐོར་རླུང་གིས་རྗེས་མེད་དུ་གཏོར་ཏེ་སྐད་ཅིག་ཉིད་ལ་རྟགས་མཚན་དྲག་པོ་ཀུན་གྱིས་མངོན་དུ་ཐོང་ལ་ཕྱིན་ཆད་དགོན་གནས་འདིར་བདུད་རིགས་དང་བདུད་ཀྱིས་བསླད་པའི་སེར་སྐྱའི་རིགས་གཏན་ནས་མི་འབྱུང་བར་མཛད་དུ་གསོལ། མདོར་ན་འདི་དང་ཕྱི་མའི་དོན་ཐམས་ཅད་རྩ་བརྒྱུད་བླ་མས་བསྒོས་བཞིན་བསྒྲུབས་ནས་མཐར་ཐུག་བདག་གཞན་མ་གྱུར་འགྲོ་བ་ཐམས་ཅད་སྐུ་བཞི་ཡེ་ཤེས་ལྔ་དང་ལྡན་པ་རྒྱལ་བ་རྡོ་རྗེ་འཆང་ཆེན་པོའི་གོང་འཕང་ཐོབ་པར་མཛད་དུ་གསོལ། ཅེས་པ་འདི་ནི་རྗེ་བཙུན་ས་སྐྱ་པའི་རིགས་རུས་ཁྱད་པར་ཅན་དུ་སྐྱེས་པ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་བྱ་བས་སྤྱི་བྱེ་བྲག་གི་བསྟན་པ་རིན་པོ་ཆེ་ལ་ཕན་པའི་བསམ་པས་པྲ་ཛ་པ་ཏི་སྟེ་སྐྱེས་བདག་ཅེས་པ་ལྕགས་མོ་ལུག་གི་ལོ་གྲོ་བཞིན་ཟླ་བའི་མར་ངོའི་ཚེས་ལ་དཔལ་ས་སྐྱའི་བླ་བྲང་མཐོང་སྨོན་ཕུན་ཚོགས་གླིང་གི་རང་གི་བསམ་གཏན་ཁང་བུ། ཐོས་བསམ་ཉི་འོད་སྣང་བར་སྦྱར་བའི་ཡི་གེ་པ་ནི་འཁོན་ས་སྐྱ་པའི་ཆབ་འབངས་སུ་སྐྱེས་པ་གཞུ་ལུང་པ་བསོད་ནམས་འོད་ཟེར་གྱིས་བགྱིས་པ་དགེ་ལེགས་འཕེལ།། །། མངྒལཾ།། །། PAGE * MERGEFORMAT 2 ཀུན་དགའ་བློ་གྲོས། ཆོས་གྲྭ་ཆེན་པོ་ཆོས་འཁོར་ལྷུན་པོའི་བཅའ་ཡིག
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
