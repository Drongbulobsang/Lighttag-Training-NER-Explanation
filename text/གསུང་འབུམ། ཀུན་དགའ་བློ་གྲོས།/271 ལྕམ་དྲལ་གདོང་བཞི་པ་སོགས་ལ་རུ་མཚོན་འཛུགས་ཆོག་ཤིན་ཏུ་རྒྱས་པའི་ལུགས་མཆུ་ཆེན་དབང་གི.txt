གསུང་འབུམ། ཀུན་དགའ་བློ་གྲོས།
པོད ༢༧༡
ལྕམ་དྲལ་གདོང་བཞི་པ་སོགས་ལ་རུ་མཚོན་འཛུགས་ཆོག་ཤིན་ཏུ་རྒྱས་པའི་ལུགས་མཆུ་ཆེན་དབང་གི་རྒྱལ་པོ།
༄༅། །དཔལ་རྡོ་རྗེ་ནག་པོ་ཆེན་པོ་ལྕམ་དྲལ་གདོང་བཞི་པ་སོགས་ལ་རུ་མཚོན་འཛུགས་ཆོག་ཤིན་ཏུ་རྒྱས་པའི་ལུགས་མཆུ་ཆེན་དབང་གི་རྒྱལ་པོ་བཞུགས་སོ།། ན་མོ་གུ་རུ་ཤྲཱི་མ་ཧཱ་ཀཱ་ལཱ་ཡ། རབ་འབྱམས་རྒྱལ་བའི་ཕྲིན་ལས་དྲག་མོའི་སྐུ། ། རབ་གཏུམ་བླ་མ་ནག་པོ་ཆེར་བཏུད་ནས། ། རབ་མྱུར་ཕྲིན་ལས་མ་ལུས་སྒྲུབ་པའི་ཕྱིར། ། རབ་འཇིགས་ཐུག་ཆེན་མན་ངག་བཤད་ཀྱིས་ཉོན། ། དཔལ་རྡོ་རྗེ་ནག་པོ་ཆེན་པོའི་རྟེན་རྣམས་ཀྱི་ནང་ནས་མཆོག་ཏུ་གྱུར་པ་རུ་མཚོན་བཅའ་བའི་ཐབས་ལ་དོན་གསུམ་སྟེ། སྦྱོར་བ་དང་དངོས་གཞི་དང་རྗེས་སོ། ། དང་པོ་ནི། ཐུན་མོང་དང་ཐུན་མོང་མ་ཡིན་པའི་རུ་མཚོན་གཉིས་ལས།
འདིར་རེ་ཞིག་དང་པོ་བཤད་པར་བྱ་སྟེ། ཐུགས་ཀྱི་རྟེན་ཐུག་ཆེན་ལ་བརྟེན་ནས་དགྲ་བགེགས་ཟིལ་གྱིས་གནོན་ཅིང་ཆོ་འཕྲུལ་སྣ་ཚོགས་སྟོན་པ་ནི། རྡོ་རྗེ་རིགས་ཀྱི་བརྡ་དཀར་ལས་རུང་བའི་བསྙེན་པ་ཚད་དུ་སོང་བའི་རྣལ་འབྱོར་པས། ཐུག་ཆེན་གྱི་སྒྲུབ་པ་བྱེད་པར་འདོད་ན་དང་པོ་རྒྱུ། གཉིས་པ་དུས། གསུམ་པ་བྱིན་རླབས། བཞི་པ་མགར་བ་བྱིན་རླབས་ནས་བརྡུང་བའི་བར་གྲི་གུག་གི་སྒྲུབ་ཐབས་ལས་གསུངས་པ་ལྟར་བྱེད་ཅིང་། ཐུག་ཆེན་གྱི་རྩ་བ་ནི། ཡོངས་སུ་སྒྲུབ་པ་པོའི་རྩེ་ཁྲུ་གང་པ། རྩེ་མོ་དཔལ་གྱི་སར་ཟུར་གསུམ་པ་ཤིན་ཏུ་རྣོ་བ་མེ་རི་འབར་བ་དང་བཅས་པ།
ཞལ་བཞི་པ་དང་། ལྷ་མོའི་རྟེན་གྱི་མདུང་དཔངས་སུ་རྐང་གང་པ། ཟུར་རྣོ་བ་དབལ་རྣམས་ཐུག་ཆེན་དང་འདྲ་བ་ལ་ཐུག་ཆེན་གྱི་མདུང་སོ་ནས་མདུང་ལྕགས་ཀྱི་རྩ་བའི་བར་ལ་གྲི་ཁྲག་དང་རང་བྱུང་གི་མཚལ་ལ་མཚལ་དང་བཅས་པའམ། གསེར་གྱིས་ཆོས་སྐྱོང་ལྕམ་དྲལ་དང་། ཞལ་བཞི་པ་ལྕམ་དྲལ་གྱི་གཟུངས་རིང་ཐུང་རྣམས་བྲི། ཞལ་བཞི་པའི་རྟེན་མདུང་དང་ལྷ་མོའི་རྟེན་མདུང་གཉིས་ལ་རང་རང་གི་གཟུངས་བྲི། དེ་ནས་དམ་ཚིག་དང་ལྡན་པའི་ཤིང་བཟོ་བ་མགར་བ་ལྟར་བྱིན་གྱིས་རླབས་ཏེ། རྒྱུའི་ཁྱད་པར་རབ་ཆུ་ཤིང་། སེང་ལྡེང་སྟག་པ་ལ་སོགས་པ། མ་འབྱོར་ན་ཤོལ་པོ།
ལྕང་མ། ཤུག་པ་ལ་སོགས་པའི་མདུང་ཤིང་འདོམ་གང་ལས་མི་ཐུང་བ་མཚལ་ལམ་བཙག་ལ་སོགས་པ་དུག་ཁྲག་དང་སྦྱར་བས་ཁ་དོག་དམར་པོར་བསྒྱུར་བར་བྱ། གསོམ་དབེན་ཤིང་ཡིན་པས་མི་རུང་། གླང་མ་འབྱུང་པོའི་བླ་ཤིང་ཡིན་པས་མི་རུང་། ཐུག་ཆེན་གྱི་མདུང་ལྕགས་ཀྱི་ནང་དུ་འགྲོ་ཚད་ལ། སྣག་ཚ་སྔར་ལྟར་གྱིས་བླ་མའི་མཚན་འབུམ་དང་། དེ་ནས་ཡི་དམ་གྱི་སྔགས། དེ་ནས་ཆོས་སྐྱོང་ཆེ་ཆུང་། ལྕམ་དྲལ་རང་རང་གི་གཟུངས་དང་། རྒྱས་པར་ན་དེའི་རྗེས་སུ་བདག་ཆེན་རྡོ་རྗེ་འཆང་གིས་མཛད་པའི་བླ་མ་ཡི་དམ་ཆོས་སྐྱོང་རྣམས་ཀྱི་བཅོལ་བསྐུལ་བརྒྱུད་པའི་མཚན་བྱང་དང་སོ་སོའི་སྔགས་ཀྱི་གཤམ་དུ་སྦྱར།
བསྡུ་ན་བརྒྱུད་པའི་མཚན་བྱང་ལ་ཡི་དམ་ཆོས་སྐྱོང་གི་སྔགས་རྣམས་མཐུད་པའི་རྗེས་སུ། བླ་མ་ཡི་དམ་ཆོས་སྐྱོང་རྣམས་ཐུགས་ཀྱི་རྟེན་འདི་ལ་བརྟན་པར་བཞུགས་ནས། སྦྱིན་པའི་བདག་པོས་ཐོག་དྲངས་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་ཐམས་ཅད་ལ་སྡང་བའི་དགྲ་ཐུལ། གནོད་པའི་བགེགས་ཆོམས། མི་མཐུན་པའི་རྐྱེན་ཐམས་ཅད་སོལ། མཐུན་རྐྱེན་ཐམས་ཅད་སྒྲུབ། ཇི་སྲིད་སངས་རྒྱས་མ་ཐོབ་བར་དུ་བསྲུང་བ་དང་། སྐྱབས་པ་དང་། སྦེད་པ་དང་། གར་རྦད་དུ་འགྲོ་བར་གྱིས་ཤིག
ཅེས་པ་དང་། ཡེ་དྷརྨཱ། བསྐུལ་ཚིག་དང་བཅས་པ་བྲི། ཐུག་རྔ་རབ་འབྲོང་རྔ། གཡག་འབྲས་བུ་ཅན་གྱི་རྔ་མ། མ་འབྱོར་ན་རྔ་མ་ནག་པོ་གང་ཡང་རུང་བ་རྣམས། སེམས་ཅན་དེ་ནད་ངན་གྱིས་མ་ཤི་བ་དང་དེའི་རྔ་མའང་འོག་ལ་མ་ཤོར་བ་ཤིང་གི་འཁོར་ལོའི་རྒྱ་གྲམ་ལ་བརྟེན་ནས་མཛེས་པར་བཏགས། མགོན་པོ་འཁོར་བཅས་ཀྱི་གསུང་གི་རྟེན་དུ་ལྕམ་དྲལ་ཞལ་སོགས་ཀྱི་སྲོག་འཁོར་སྔགས་ཅན་དང་གོང་གི་བཅོལ་བསྐུལ། སྐུའི་རྟེན་རོ་རས་སམ་ཤོག་བུ་ལ་མགོན་པོའི་སྐུ་སོར་བཞི་པ་གྲི་ཁྲག་གིས་བྲིས་པ་ལ་རབ་གནས་ཚུལ་བཞིན་བྱས། ཕྱག་གཡས་ནས་རིམ་བཞིན་འཕྲེད་ལ་དྲིལ།
དར་སྐུད་སྣ་ལྔས་དཀྲིས། དར་སྣས་བཅིངས་ལ་གྲི་ལྕགས་སམ། སྙུག་རྒོད་ཀྱི་སྦུབས་སུ་བཅུག་ལ་ཕྱི་ནས་ལ་ཆུས་བྱུགས། སྲོག་འཁོར་ཀྱང་དེ་ལྟར་བཅིངས་ལ་ལ་རིས་བྱ། དྲག་པོའི་ཤིང་ཚེར་མ་ཅན་ལ་བྱང་བུ་མཐོ་གང་པ་བཅོས་པའི་ངོས་ལ་མགོན་པོ་འཁོར་བཅས་ཀྱི་སྔགས་ཀྱི་མཇུག་ཏུ་སྤེལ་ཚིག་དང་བཅས་པ། དུག་ཁྲག་དང་སྣག་ཚས་བྲིས་པ་ལ་ལ་ཆུས་བྱུགས། ཐུགས་ཀྱི་རྟེན་དུ་མེ་ལོང་གི་ངོས་སུ་གྲི་ཁྲག་དང་སིནྡྷུ་རས་ཧཱུྃ་ཡིག་བྲིས་པ། ཡོན་ཏན་གྱི་རྟེན་དུ་རས་སམ་དར་གྱི་ཁུག་མའི་ནང་དུ་འབྲུ་སྣ་ཚོགས། སྨན་སྣ་ཚོགས། རིན་པོ་ཆེ་སྣ་ཚོགས་ཀྱིས་བཀང་བ།
ཕྲིན་ལས་ཀྱི་རྟེན་དུ། གོང་གི་ཤིང་བྱང་། ཁྲབ་བྱང་མིག་དགུ་པ། བསེ་བྱས། སྟག་རས། གཟིག་རས། མགྲོན་བུའི་ལན་ཚར། དྲིལ་བུ་གཡེར་ཁ། མི་མགོ མི་ལག
མི་སྙིང་ལ་སོགས་པ། དར་རས་སྣ་ཚོགས་ཀྱི་ཅོད་པཎ་དང་། འཕན་ཚར་ཅི་མང་། དེ་དག་ཐམས་ཅད་གོང་གི་རྔ་མའི་ཞོམ་ཆེན་གྱི་ཁྲོད་དུ་གདགས། གཞན་ཡང་དེ་ལ་དར་ནག་སོགས་ཀྱི་ཅོད་པཎ་དང་། འཕན་གདུགས། དར་ནག་སོགས་ལ་སྐུ་དང་། གྲི་གུག་སོགས་ཕྱག་མཚན་དང་། གཟུངས་བྲིས་པའི་འཕྱར་དར་བཏགས། དེ་ལྟ་བུའི་ཐུག་ཆེན་དེ་ལ་འགྲུབ་ན་ཀྱཻ་རྡོ་རྗེ་སོགས་ལ་བརྟེན་པའི་རབ་གནས་རྒྱས་འབྲིང་གཉིས་གང་རུང་དང་།
བསྡུས་ན། སྦྱངས་ཁྲུས། རྟེན་བསྐྱེད་ཡེ་ཤེས་པ་དགུག་གཞུག དབང་བསྐུར་རྒྱས་བཏབ། མཆོད་བསྟོད། སྤྱན་དབྱེ། བརྟན་བཞུགས། ཞལ་སྒྱུར་ཤིས་བརྗོད་དེ་རབ་གནས་རྒྱས་འབྲིང་བསྡུས་གསུམ་གང་བྱེད་ཀྱང་རྟེན་བསྐྱེད་ཀྱི་སྐབས་སུ། ཐུག་མགོན་པོ་འཁོར་བཅས་སོགས་སུ་བསྐྱེད། ཞལ་བསྒྱུར་གྱི་ཚེ་ཞུ་བ་ལས་བྱུང་བའི་རུ་མཚོན་གྱི་རྣམ་པར་བསྒྱུར་རོ། །
དེ་ནས་མཚན་མ་མ་མཐོང་གི་བར་ལ་ཐུག་སྒྲུབ་བྱ་སྟེ་དེ་ཡང་མགོན་ཁང་ལ་སོགས་པའི་གནས་སུ་རྟེན་གྱི་དྲུང་དུ་ཆོས་འབྱུང་མཐིང་ནག་མེ་རི་དང་བཅས་པ་ཐུག་མང་ཉུང་གི་གྲངས་དང་བསྟུན་བྲིས་པའི་དབུས་སུ་ཐུག་ཆེན་དང་། གཡས་སུ་ཞལ། གཡོན་དུ་ལྷ་མོ། མགོན་པོའི་མདུན་ནམ་ལྷ་མོའི་གཡོན་དུ་ལས་མཁན་གྱི་རུ་མཚོན་རྣམས་མི་འགྱེལ་བར་བཞག་པའི་དྲུང་མཆོད་གཏོར་རྒྱུན་གྱི་གཏོར་བསྔོ་བསྐང་བ་བཞིན་ལ་གང་རྒྱས་བཤམས་བར་རང་ཉིད་ཁ་ཕྱོགས་པའི་སྟན་དང་རྡོ་རྗེ་དྲིལ་བུ་སོགས་རྒྱུན་བཤམས། ཟླ་གཅིག་གམ་ཞག་བདུན་ནམ་གསུམ་སོགས་ཀྱི་བར་ལ་མཚམས་བཅད་དེ་ཐུན་བཞི་གསུམ་གང་རུང་གི་སྒྲུབ་ཚུལ་ནི་ཀྱཻ་རྡོ་རྗེ་སོགས་ཡི་དམ་ལྷའི་བདག་བསྐྱེད་དམ། མགོན་པོ་བྲག་རྫོང་མ་གང་རུང་སྔོན་དུ་བཏང་ནས་མདུན་གྱི་ཐུག ཨ་མྲྀ་ཏས་བསངས། སྭ་བྷཱ་ཝས་སྦྱངས། ལྕམ་དྲལ་སོགས་སུ་གཏོར་བསྔོ་སོགས་ནས་འབྱུང་བ་བཞིན་བསྐྱེད། གནས་གསུམ་བྱིན་རླབས།
ཡེ་ཤེས་པ་སྤྱན་འདྲེན་བསྟིམ། དབང་བསྐུར། མགོན་པོ་ལ་མི་བསྐྱོད་པ་དང་གཞན་རྣམས་ལ་མགོན་པོས་རྒྱས་བཏབ། རང་རང་གི་རིགས་བདག་དམིགས་བསལ་ཡོད་པ་རྣམས་ལ་དེ་བཞིན་བྱ། དམ་བཞག གཏོར་བསྔོ། མཆོད་པ་འཕྲིན་བཅོལ། བསྟོད་པ་རྣམས་ཅི་ཤེས་བྱས་ལ། དེ་ནས་བཟླས་པ་བྱ་བ་ནི། རང་གི་སྙིང་གར་རྡོ་རྗེ་ནག་པོ་རྩེ་ལྔ་པའི་ལྟེ་བར་རཾ་ལས་ཉི་མའི་དཀྱིལ་འཁོར་གྱི་དབུས་སུ་ཧཱུྃ་མཐིང་ནག་འོད་ཟེར་འབར་བ་དང་བཅས་པ།
དེའི་མཐའ་མར་སྔགས་ཀྱི་ཕྲེང་བས་ཆོས་འཁོར་དུ་འཁོར་བ། དེ་ལས་འོད་ཟེར་འཕྲོས་པས་མདུན་བསྐྱེད་ཀྱི་མགོན་པོ་ལྕམ་དྲལ་གྱི་ཐུགས་ཁར་ཕོག་པས་བདག་བསྐྱེད་མདུན་བསྐྱེད་ཀྱི་སྔགས་རྣམས་དང་ཕྱག་མཚན་གྲི་གུག་ལ་སོགས་པ་ལས་ཀྱང་འོད་ཟེར་མེ་སྟག་ཚ་ཚ་འཕྲོ་བ་ལྟ་བུའམ། གློག་གམ། སྐར་མདའ་ལྟ་བུ་འཕྲོས་པ་ལས་དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་ཕྱོགས་བཅུ་ན་བཞུགས་པའི་རྩ་བརྒྱུད་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས། བཀའ་སྲུང་དམ་ཅན་རྒྱ་མཚོའི་ཚོགས་དང་བཅས་པ་ཐམས་ཅད་ཁྲོ་བོའི་སྐུ་དཔག་ཏུ་མེད་པར་བྱོན་ནས། བདག་བསྐྱེད་དང་མདུན་བསྐྱེད་ཀྱི་སྐུ་ཐམས་ཅད་ལ་ཐིམ་པས། གཟི་བརྗིད་དང་དྲག་ཤུལ་དང་ལྡན་པར་བྱས། གསུང་གི་ཡི་གེ་འབར་ཞིང་འབྲུག་གི་སྒྲ་ལྟར་བྱོན་ནས་མགྲིན་པར་ཐིམ་པས་ངག་ནུས་པ་དང་ལྡན་པར་བྱས།
ཐུགས་ཕྱག་མཚན་གྲི་གུག་དང་། གཎྜེ་དང་། ཐོད་པ་དང་། རལ་གྲི་དང་། མདུང་ཆེན་དང་། རྩེ་གསུམ་འབར་བའི་རྣམ་པར་བྱོན་ནས་ཐུགས་ཀར་ཐིམ་པས། ཐུགས་འགྲོ་བ་དཔག་ཏུ་མེད་པའི་དོན་མཛད་པ། ཇི་ལྟ་བ་དང་ཇི་སྙེད་པ་མཁྱེན་པའི་རྣམ་ཀུན་མཆོག་ལྡན་དུ་གྱུར་བར་བསམས་ཞིང་། དང་པོར་ལྷག་པའི་ལྷའི་སྔགས་དང་། དེ་ནས་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་སྔགས་དང་།
མགོན་པོ་འཁོར་བཅས་ཀྱི་བཟླས་པ་བརྒྱ་སྟོང་ཁྲི་འབུམ་ལ་སོགས་པ་ཅི་འགྲུབ་བཟླ། ཐུན་མཚམས་རྣམས་སུ་ཡི་དམ་ཆོས་སྐྱོང་གི་གཏོར་བསྔོ་བསྐང་བ་སོགས་བྱས་ལ་ཐུན་གཏོར་ཕུལ་བའི་རྗེས་སུ་ཡེ་དྷརྨཱ་མང་དུ་བཟླས་པའི་མཐར་བརྟན་བཞུགས་དང་མཇུག་ཆོག་རྒྱུན་གྱི་གཏོར་བསྔོ་བསྐང་བ་སོགས་སྤྱི་འགྲེ་བྱས་ནས་བསྒྲུབས་པ་དང་། གྲུབ་པའི་རྟགས་དངོས་སམ། རྨི་ལམ་དུ་སྒྲ་དང་། འོད་དང་ཐུག་ལས་མེ་འབར་བ་དང་། མི་ནག་དང་བུད་མེད་ནག་མོ་ཞུགས་པ་དང་། བསྐོར་བ་བྱེད་ཅིང་ཤ་ཟ་བ་ལ་སོགས་པ་བྱུང་ན་གྲུབ་པའི་རྟགས་ཡིན་པས་ལས་ལ་སྦྱོར་བས་ཆོག་པས། མགོན་ཁང་གི་སྟེང་ལ་སོགས་པར་རུ་མཚོན་དེ་ཉིད་འཇུག་ཆོག་དངོས་ནི། དེ་ལྟ་བུའི་ཐུག་ཆེན་དེ་ཁང་ཐོག་དེར་བརྟན་པར་འཛུགས་པའམ་ཕྱོགས་བཞིར་ཐག་རྒྱངས་བྱས་ལ་བཞུགས། དེའི་མཐའ་བསྐོར་དུ་བླ་བྲེ་དང་ཡོལ་བ་ལ་སོགས་པ་ལེགས་པར་བཀྲམ་ལ།
བླ་མ་ཡི་དམ་ཆོས་སྐྱོང་གི་སྐུ་བྲིས་འབུར་གང་རུང་བཞུགས་པའི་དྲུང་རིན་པོ་ཆེ། གོས་དར། དཀར་དཔྱད། ལྤགས་རིགས། གོ་མཚོན་སོགས་སྤྱན་གཟིགས་འབྱོར་ཚད་དང་། རྟེན་རྫས་རྟ་གཡག་སོགས་དངོས་སམ་བྲིས་འབུར་གང་རུང་། ཡི་དམ་ཆོས་སྐྱོང་རྣམས་ཀྱི་གཏོར་མའང་ཆེ་ཞིང་ཤ་མར་གྱི་རྒྱན་བཟང་ལ་བ་དན་དང་དར་གྱི་འཕྱངས་འཕྲུལ་ལ་སོགས་པས་མཛེས་པར་སྤྲས། ཞི་དྲག་གི་མཆོད་པ་རྣམས་ཀྱང་རྒྱ་ཆེར་བཤམ་ཤིང་། ཁྱད་པར་གསོལ་ཁ་གང་ལ་བྱེད་པའི་གཏོར་མ་ནི་རབ་ཁལ་གསུམ། འབྲི་ཁལ་གཅིག
ཐ་མ་བྲེ་ལྔ་ལས་མི་ཉུང་བ་ལས་བྱས་པའི་གཏོར་མ་ལ། མིག་ལ་སོགས་པའི་དབང་པོ་ལྔའི་མེ་ཏོག རྒྱུ་མའི་ལྡ་ལྡི། སྙིང་ཚང་མར་བཙུགས་པ་ལ་ཁྲག་དང་ཞག་གི་བདུད་རྩི་མང་པོ་བསྡུས་པ་བླུག དཀར་ཕུད། དམར་ཕུད། ཤིག་ཏོག་སྣ་ཚོགས། ཤ་སྣ་ཁྲག་སྣ། ཟས་སྣའི་རིགས་ཚང་བ་ལ་རིན་པོ་ཆེ་བརྡར། སྨན་དྲི་བཟང་སྣ་ཚོགས་ཀྱང་བླུག
སྤོས་སྣ་ཚོགས་བཏབ། འཁུར་བ། ལ་ཕུག ཉ་ཤ སྒོག་བཙོང་རྣམས་ཀྱང་བྲན། ཛམ་བུ་ཏི་བའི་ཞལ་ཟས་ཀྱང་བཅོས། དར་སྣ་ཚོགས་ཀྱིས་བརྒྱན་པ་བཤམས། སྟག་སྡེར་བཞི་མ་ཉམས་པའམ། གཞི་མ་དཀར་པོ་མ་ཉམས་པའི་སྟེང་དུ་ནས་གཙང་མའི་གདན་ལ་མཉྫིའི་ཁར་བཞག ཁྲུས་དང་སྦྱོང་ཆས།
རྡོར་དྲིལ་རྔ་རོལ་སོགས་རོལ་མོའི་བྱེ་བྲག་འབྱོར་ཚད་དང་། ཚོགས་ཀྱི་ཡོ་བྱད་བཟང་ཞིང་གྱ་ནོམ་པ། ངེད་རང་ལས་བསྒྲིགས་པའི་མགོན་པོའི་བཟློག་པ་པོ་སོགས་ནས་འབྱུང་བའི་བསྒྲལ་མཆོད་ཀྱི་ཆས་ཚང་མ། སྐྱེ་བོ་གོ་མཚོན་ཅན་ནམ་གཟབས་ཆས་གང་འཕོར་གྱོན་པས་འཕྱོར་གྱོན་ལ་འཕྱར་དར་གྱི་རིགས་སྣ་ཚོགས་བཟུང་བ་བཅས་འདུས་བྱས་ལ། གཟའ་སྐར་དྲག་ཅིང་བཟང་བའི་ཐོ་རངས་སམ་གངས་ཉི་རྩེ་ཙམ་ནས་བཟུང་སྟེ་ཆོ་ག་འཛུགས་པར་བྱ་སྟེ། ཐོག་མར་སྔོན་འགྲོ་གཏོར་མ་གཏོར་བཟློག་ནས་འབྱུང་བ་བཞིན། གནས་ཡོ་བྱིན་བརླབས། མཆོག་ཏུ་ཤེས་པ་ཀྱཻ་རྡོ་རྗེའི་བདག་མདུན་ལས་བུམ་སྒྲུབ་པ། ཡི་དམ་ཆོས་སྲུང་གི་གཏོར་བསྔོ་བསྐང་བ་ནས་བཟུང་བསྟོད་པ་རྫོགས་པའི་བར་བྱས་ལ། རུ་མཚོན་ལ་ཞི་བ་དང་།
ཞི་དྲག་ཕྱེད་མ་དང་། དྲག་པོའི་མྱོང་བ་རྣམས་སྤྱི་འགྲེ་བཞིན་ལ། འདིར་དཔལ་རྡོ་རྗེ་ནག་པོ་ཆེན་པོ་འཁོར་དང་བཅས་པའི་རྟེན་རུ་མཚོན་གྱི་རྒྱལ་མཚན་འཛུགས་པ་ལ་རྡོ་རྗེ་བརྒྱན། རྟེན་ཁྲུས་དང་རུ་མཚོན་ལ་ཕར་ཕྱིན་དྲུག་གི་ཁྲུས། གང་ལ་སེར་སྣའི་ཤིས་བརྗོད་བཟང་ཁྲུས་བཅས་བྱས་ལ། གསོལ་ཁའི་གཏོར་མ་དང་མཆོད་པ་ལ་དམིགས། ཨ་མྲྀ་ཏས་བསངས། སྭ་བྷཱ་ཝས་སྦྱངས། གཏོར་མ་མི་དམིགས་སྟོང་པའི་ངང་ལས་ཨཱཿལས་ཡེ་ཤེས་ཀྱི་ཀ་པཱ་ལ་སྟོང་གསུམ་གྱི་ཁྱོན་དང་མཉམ་པའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་དགྲ་བགེགས་གདུག་པ་ཅན་བསྒྲལ་བའི་ཤ་ཁྲག་གི་རྒྱ་མཚོ་རུས་པའི་རི་བོ། ཟག་པ་མེད་པའི་བདུད་རྩིའི་རང་བཞིན་དུ་གྱུར།
ཞེས་བརྗོད་ཅིང་། ཨོཾ་ཨཱཿཧཱུྃ་ཧ་ཧོ་ཧྲཱིཿ ཕྱག་རྒྱར་བཅས་ལ་ཅི་མང་བརྗོད། རུ་མཚོན། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཐུག་རྣམས་ལྕམ་དྲལ་སོགས་རང་རང་གི་བསྐྱེད་ཆོག་དང་དེ་རྣམས་ཀྱི་མདུན་དུ་དུར་ཁྲོད་ཀྱི་ས་གཞིར། རཾ་ལས་ཉི་མའི་དཀྱིལ་འཁོར་འོད་འབར་བའི་དབུས་སུ། བདུད་རྟ་བྲ་ནག་རྫུ་འཕྲུལ་གྱི་ཤུགས་དང་ལྡན་པ། རུས་པའི་རྒྱན་གྱིས་སྤྲས་པའི་སྟེང་དུ།
རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོ་མུན་པའི་མདོག་ཅན་ཞལ་གཅིག་ཕྱག་གཉིས་པ་གཡས་བདུད་ཀྱི་ཁྲམ་ཤིང་རྩེ་མོ་གསུམ་པའི་མགུལ་ན། དར་ནག་གི་བ་དན་དང་། མི་མགོའི་ལན་ཚར་འཕྱང་བ་སྐུ་ལ་བརྟེན་པ། གཡོན་པས་མི་སྙིང་རློན་པ་ཁྲག་འཛག་པ་དུག་སྦྲུལ་ནག་པོའི་ཞགས་པ་དང་བཅས་པ་ཞལ་དུ་འཇིབ་ཅིང་ཕྱིར་སྤྲུག་པ། ལྕགས་ཀྱི་རལ་པ་ནག་པོ་དྲག་ཏུ་སྤྲུག་ཅིང་གསིག་པ། ལྕགས་ཀྱི་མཆེ་བ་ཟངས་ཡག་ཏུ་གཙིགས་ནས་ཡ་སོས་མ་མཆུ་མནན་པ་སྐུ་སྟོད་ལ་དར་ནག་གི་བེར་ཞོལ་གསོལ་ཞིང་། སྐུ་སྨད་གཅེར་བུ་ལ་དུག་སྦྲུལ་མང་པོ་ལང་ལོང་དུ་དཀྲིས་པ། སྐད་ཅིག་ཉིད་ལ་སྟོང་གསུམ་ཡུད་ཀྱིས་བསྐོར་ཞིང་། དགྲ་བགེགས་ཀྱི་སྲོག་དབུགས་སྡུད་པའི་དྲག་ཤུལ་ཅན། དེའི་གཡོན་ཕྱོགས་སུ་མ་བདུད་སྤུ་གྲིའི་མཆེད་མོ་སྲིན་མོ་ཁྲོས་པའི་གཟུགས་ཅན།
གཅེར་མོ་རྒྱན་མེད་རྐང་པ་གསུམ་བགྲད་སྟབས་ཀྱིས་གནས་པ། ཕྱག་གཉིས་ཀྱིས་མེ་དཔུང་འབར་བ་འཛིན་ཅིང་། ཁ་ནས་མེ་འབར་བ་གདོང་ཕྱིར་ཕྱོགས་པ། ཡབ་ཡུམ་གཉིས་ཀའང་མེ་རླུང་རབ་ཏུ་འབར་བའི་དབུས་ན་བཞུགས་པར་བསམ། དེ་ནས་གཙོ་འཁོར་རྣམས་ཀྱི་གནས་གསུམ་བྱིན་གྱིས་བརླབས། ཡེ་ཤེས་པ་དགུག་གཞུག་དམ་ལ་བཞག་པ། མཆོད་བསྟོད་གཏོར་མ་འབུལ་བ་རྣམས་དཀྱུས་བཞིན་ལ། བྲན་བདུད་ཀྱི་གཏོར་སྔགས། མ་ཧཱ་ཀཱ་ལ་ཡཀྵ་མུར་ཙ་ཀྲོ་དྷ་ཡ་མ་རཱ་ཛ་ཧཱུྃ། བྷྱོ་མ་རི་མ་ཤ་མུད་ཙ་ཡ་བྷྱོ་སརྦ་བིགྷཱན་ཤ་ཏྲཱུན་མཱ་ར་ཡ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི།
ཞེས་པས་གཏོར་མ་འབུལ། དེ་ནས། རང་ཉིད་ཡི་དམ་དུ་གསལ་བ་དང་། མདུན་བསྐྱེད་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས། རང་བཞིན་གྱི་གནས་ནས་རྩ་བརྒྱུད་ཀྱི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས། ནག་པོ་ཆེན་པོ་ལྕམ་དྲལ་གྱིས་གཙོ་མཛད་པའི། དམ་ཅན་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་དང་བཅས་པས། ཕྱོགས་བཅུའི་གནས་རྣམས་ནས་བྱོན་མདུན་གྱི་ནམ་མཁའ་ས་གཞི་བར་སྣང་ཐམས་ཅད་ཁྱབ་པར་བཞུགས་པར་བསམ་ལ།
དར་ནག་འཕྱར། རོལ་མོ་རྣམས་ཀྱི་སྒྲ་སྒྲོགས། གུ་གུལ་དང་། ཤ་ཆེན་ཚིལ་ཆེན་གྱི་དུད་པ་སྦྱར། དམ་ཚིག་གི་རྡོ་རྗེ་དར་ནག་གི་གཡབ་དར་བཅས་པ། མི་རྐང་དང་ཤུགས་པའི་སྒྲས་འབོད། རྣལ་འབྱོར་པ་ཏིང་ངེ་འཛིན་བརྟན་པོ་དང་ལྡན་པས། རྔ་བརྡུང་ཞིང་དབྱངས་དང་བཅས་ཏེ། ཧཱུྃ་དཔལ་ལྡན་མགོན་པོ་འཁོར་བཅས་རྣམས། ། རྣལ་འབྱོར་བདག་གི་དད་པ་དང་། །
སྔོན་གྱི་དམ་ཚིག་རྗེས་དགོངས་ལ། ། འདིར་གཤེགས་བདག་གི་ཕྲིན་ལས་མཛོད། ། ཧཱུྃ་བྷྱོཿ ལྷ་ཆེན་མཱ་ཧཱ་ཀཱ་ལ་དང་། ། ཨེ་ཀ་ཛ་ཏི་རེ་མ་ཏི། ། གནོད་སྦྱིན་ཡབ་ཡུམ་པུ་ཏྲ་གཉིས། ། སྲིང་མོར་བཅས་ཏེ་གཤེགས་སུ་གསོལ། ། སྒོ་མ་བཞི་དང་རུ་འདྲེན་བཞི། ། ཕོ་ཉ་དགུ་དང་གཎྜེའི་དམག ། དུར་ཁྲོད་བདག་པོ་ཕྱོགས་སྐྱོང་བཅུ། །
སྡེ་བརྒྱད་དྲེགས་པ་གནས་འདིར་གཤེགས། ། ཧཱུྃ་བྷྱོཿ ཞིང་སྐྱོང་གཟི་ལྡན་དབང་ཕྱུག་དང་། ། ཡུམ་ཆེན་བཞི་དང་ཕོ་ཉའི་ཚོགས། ། ཆེ་བཙན་དྲག་པོ་མཐུ་བོ་ཆེ། ། འཁོར་དང་བཅས་པ་གནས་འདིར་གཤེགས། ། སྤྲིན་ལྟར་འཐིབ་པས་འདིར་གཤེགས་ཤིག ། གློག་ལྟར་འཁྱུག་པས་འདིར་གཤེགས་ཤིག ། འབྲུག་ལྟར་གྲགས་པས་འདིར་གཤེགས་ཤིག ། ཐོག་ལྟར་འདྲིལ་བས་འདིར་གཤེགས་ཤིག །
ཧཱུྃ་རྡོ་རྗེ་འཆང་གི་སྤྱན་སྔ་རུ། ། ཇི་ལྟར་ཁས་བླངས་དམ་བཅས་པས། བྱིན་གྱིས་བརླབས་པའི་གནས་འདི་རུ། ། དྲག་པོའི་ལས་ལ་སྤྱན་འདྲེན་གཤེགས། ། ཧཱུྃ་དམ་ཅན་མཁའ་འགྲོ་འདུ་བའི་གནས། ། བྱིན་བརླབས་ཡོན་ཏན་འཐུང་བའི་གཞི། ། བདེ་ཆེན་རོལ་པའི་གཞལ་ཡས་ཁང་། ། དགྲ་བགེགས་བསྒྲལ་བའི་གདན་ལ་བཞུགས། ། ཧཱུྃ་སྦྱར་བའི་སྤོས་དང་གཡབ་པའི་དར། ། རྔ་ཆེན་སྒྲ་དང་དུང་ཆེན་གླིང་། །
རྣལ་འབྱོར་དྲག་པོའི་ངར་སྐད་ཀྱིས། ། སྤྱན་འདྲེན་མ་ཐོག་མྱུར་དུ་བྱོན། ། དམ་ཅན་རྒྱ་མཚོ་མཐུ་རྩལ་ཅན། ། སངས་རྒྱས་བསྟན་པ་སྐྱོང་བ་རྣམས། ། གསང་བའི་མཆོད་སྦྱིན་རྒྱ་མཚོས་མཆོད། ། དམ་ཚིག་དབང་གིས་འདུས་གྱུར་ཅིག ། ཅེས་ཡིད་མ་ཡེངས་པར་སྤྱན་དྲངས་ལ། བསྙེན་སྔགས་རྣམས་ཀྱི་མཇུག་ཏུ། ཨེ་ཧྱེ་ཧི། བཛྲ་ས་མཱ་ཛཿ
ཛཿཧཱུྃ་བཾ་ཧོཿ ཞེས་བརྗོད་ཅིང་དྲག་རོལ་ཡུན་རིང་དུ་བྱ། དེ་ནས་མཆོད་པ་འབུལ་བ་ལ། དང་པོ་ཕྱི་མཆོད་ནི། བདུད་རྩི་ལྔ་མཆོད་ཀྱི་མགོ་བཞིན་མཆོད་པ་བྱིན་རླབས་བྱས་ལ། འཇིག་རྟེན་ཁམས་ནི་དཔག་མེད་ན། ། དགྲ་བགེགས་མ་ལུས་བསྒྲལ་བ་ཡི། ། མཆོད་ཡོན་ཇི་སྙེད་ཡོད་པ་རྣམས། ། ནག་པོ་ལྕམ་དྲལ་རྣམས་ལ་འབུལ། ། བསྟན་པ་བསྲུང་ཕྱིར་བཞེས་སུ་གསོལ། །
ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི་ས་པཱ་རི་ཝཱ་ར་ཨ་པྲ་ཏིཙྪ་སྭཱཧཱཿ ཞེས་པ་ལ་སོགས་པ་གཞན་རོལ་མོའི་བར་དུ་འདོན་པ་བསྒྱུར་ལ་དབྱངས་དང་བཅས་པའམ་མེད་ཀྱང་རུང་སྟེ་འབུལ། གཉིས་པ་ནང་བདུད་རྩིས་མཆོད་པ་ནི། ནང་མཆོད་བྱིན་གྱིས་བརླབས་ཏེ་མཐེབ་སྲིན་གྱིས་གཏོར་ཞིང་། ཐོད་པ་བདུད་རྩིས་གང་བ་དཔག་ཏུ་མེད་པ་སྤྲོས་པས་མཆོད་པར་བསམ་ལ། དཔལ་རྡོ་རྗེ་ནག་པོ་ཆེན་པོའི་ཞལ་དུ་ཨོཾ་ཨཱཿཧཱུྃཿ ཡུམ་ཆེན་ཨེ་ཀ་ཛ་ཊཱིའི་ཞལ་དུྎ དཔལ་ལྡན་འདོད་ཁམས་དབང་ཕྱུགྎ ནག་པོ་གནོད་སྦྱིན་ཡབ་ཡུམ་ཞལ་དུྎ དམ་ཅན་པུ་ཏྲ་མིང་སྲིངྎ ལས་མཛད་སྒོ་མ་བཞིའིྎ སྟོབས་ཆེན་རུ་འདྲེན་བཞིའིྎ འབར་བའི་ཕོ་ཉ་དགུྎ སྤྲུལ་པའི་དམག་ཚོགས་དཔག་མེདྎ འཁོར་གྱི་ལྷ་སྲིན་སྡེ་བརྒྱད་ཞལ་དུ་ཨོཾ་ཨཱཿཧཱུྃ། ཞེས་བརྗོད་དོ། ། རྒྱས་པར་བྱེད་ན་ཚིག་ལྷུག་པས་ལྷ་གྲངས་བཞིན་རེ་རེར་དབུལ།
མཐར་སྙིང་པོ་དང་རྩ་སྔགས་ཀྱི་གཞུག་ཏུ། མ་ཧཱ་པཉྩ་ཨ་མྲྀ་ཏ་ཨོཾ་ཨཱཿཧཱུྃ། འབྲུ་བཅུ་སྟོང་སྦྱར་ཛ་གད་དང་། ། རྩ་བརྒྱད་སྟོང་སྦྱར་བདུད་རྩིའི་ཚོགས། ། བྱིན་གྱིས་བརླབས་ནས་དབུལ་བར་བགྱི། ། བཞེས་ནས་དངོས་གྲུབ་སྩལ་དུ་གསོལ། ། ཞེས་བརྗོད་དོ། ། གསུམ་པ་གསང་བ་དམ་རྫས་གྱི་མཆོད་པ་ནི། ཁྱེད་ཀྱི་ཐུགས་དམ་བདག་བསྐུལ་གྱི། ། བརྟེན་པའི་ཚེ་ན་རྒྱང་མ་རིང་། །
བོས་པའི་ཚེ་ན་སྙན་མ་སྲ། ། བསྒྲུབ་པའི་ཚེ་ན་གོང་མ་གཡེལ། ། རྦད་པའི་ཚེ་ན་མཐུ་མ་ཆུང་། ། གཡབ་པའི་ཚེ་ན་སྤྱན་མ་རྟུལ། ། ཇོ་བོར་བྱས་ན་དབང་མ་ཆེ། ། གྲོགས་པོར་བྱས་ན་གཞུང་མ་ངན། ། བྲན་ལྟར་བརྟེན་ན་རུ་མ་ང་། ། སྲིང་མོར་བརྟེན་ན་ཚུལ་མ་འདའ། ། དོ་ནུབ་ཁྱེད་ཀྱི་ཐུགས་དམ་བསྐངས། ། དོ་ནུབ་སྔར་གྱི་གཏང་རག་གཏོང་། །
དོ་ནུབ་ཕྱིས་ཀྱི་ཞུ་དོན་གསོལ། ། བསྐང་ངོ་བསྐལ་པའི་ཐུགས་དམ་བསྐངས། ། འབོད་པའི་དམ་ཚིག་བཙན་པའི་ཕྱིར། ། གཡབ་དར་ནག་པོས་ཐུགས་དམ་བསྐངས། ། ཤིན་ཏུ་གུས་པའི་ཚུལ་གྱིས་ནི། ། སྤྱན་འདྲེན་ཚིག་གིས་ཐུགས་དམ་བསྐངས། ། ཐུགས་ཀྱི་གསང་བ་ཡིན་པའི་ཕྱིར། ། བྱ་རྒོད་མདའ་ཡིས་ཐུགས་དམ་བསྐངས། ། ཕོ་ཉ་ལས་མཁན་སྡུད་པའི་ཕྱིར། ། རུ་མཚོན་ནག་པོས་ཐུགས་དམ་བསྐངས། །
གཞལ་ཡས་ཁང་དུ་བཞུགས་པའི་ཕྱིར། ། དར་ནག་གུར་གྱིས་ཐུགས་དམ་བསྐངས། ། བརྟེན་པའི་དམ་རྫས་ཡིན་པའི་ཕྱིར། ། ཙིཏྟ་སྙིང་གི་ཐུགས་དམ་བསྐངས། ། བྱ་ཁྱི་ལུག་ནག་རྒྱལ་མཚན་གྱིས། ། མ་ཧཱ་ཀཱ་ལའིྎ ། དམ་ཚིག་གཉེན་པོ་བསྲེ་བའི་ཕྱིར། ། བདུད་རྩི་སྨན་གྱིྎ ། རཀྟ་སྐོམ་དུ་འཐུང་བའི་ཕྱིར། ། ཁྲག་གི་ཨཏྤྲཾྎ །
ལྗགས་ཀྱི་དབང་པོ་ཚིམ་བྱེད་པའི། ། མཾ་ས་རྩི་བཅུདྎ ། དྲི་ཆེན་དྲི་ལ་སྣོམ་པའི་ཕྱིར། ། ཤ་ཆེན་དུད་པས་ཐུགས་དམྎ ། རྟག་ཏུ་མི་འབྲལ་འགྲོགས་པའི་ཕྱིར། ། རྟག་གཏོར་ཆེན་པོསྎ ། འཕྲལ་དུ་ཕྲིན་ལས་འཆོལ་བའི་ཕྱིར། ། རྒྱུན་གྱི་གཏོར་མསྎ ། རོལ་མོའི་སྒྲ་ལ་དགྱེས་པའི་ཕྱིར། ། ཐོད་རྔ་གླིང་བུསྎ །
མཆོག་དང་ཐུན་མོང་སྩལ་བའི་ཕྱིར། ། མི་བརྗེད་གཟུངས་ཀྱིསྎ ། དཔལ་ལྡན་ནག་པོའིྎ ། ཡབ་ཀྱི་ཐུགས་དམ་བསྐངས་བའི་ཕྱིར། ། པེ་ཏ་ནག་མོའིྎ ། དགྲ་བགེགས་སྙིང་ནས་འདྲེན་པའི་ཕྱིར། ། ལེགས་ལྡན་ནག་པོའིྎ ། བདུད་ཁ་གཞན་དུ་བསྒྱུར་བའི་ཕྱིར། ། རྒྱ་གར་ནག་པོའིྎ ། དམག་དཔུང་རུ་མཚོན་བཟློག་པའི་ཕྱིར། །
སྤྲུལ་པ་འབུམ་གྱིྎ ། དགྲ་བགེགས་ཆམ་ལ་འབེབས་པའི་ཕྱིར། ། བདུད་དམག་ཉི་ཁྲི་ཆིག་སྟོང་བསྐངས། ། མགོན་པོའི་སྲིང་བཞི་ཡིན་པ་དང་། ། ནད་ཁ་དགྲ་ལ་སྒྱུར་བའི་ཕྱིར། ། རེ་མ་ཏི་ཡིྎ ། བསྐང་ངོ་བསྐལ་པའི་ཐུགས་དམ་བསྐང་། ། ཧཱུྃ་དཔལ་ལྡན་ཆོས་སྐྱོང་མགོན་པོ་ཁྱོད། ། མཐའ་ཡས་ཆོས་ཀྱི་སྐུ་བརྙེས་ཀྱང་། ། ཐུགས་རྗེ་སྨོན་ལམ་རྒྱ་ཆེན་གྱིས། །
ཀུན་རྫོབ་ཚུལ་དུ་འགྲོ་དོན་མཛད། ། སྒྲུབ་མཆོག་བསམ་པ་རྫོགས་བྱའི་ཕྱིར། ། མཐུན་པའི་དམ་རྫས་བསགས་གྱུར་ནས། ། རྣལ་འབྱོར་ཉམས་ཆགས་བསྐང་བའི་ཕྱིར། ། ལྷ་ཆེན་མགོན་པོ་ཁྱེད་ལ་འབུལ། ། སྔོན་གྱི་ཞལ་བཞེས་བསྐུལ་བའི་ཕྱིར། ། སྤྱན་འདྲེན་གནས་འདིར་གཤེགས་སུ་གསོལ། ། ཕྲིན་ལས་རྒྱས་པར་བྱ་བའི་ཕྱིར། ། དང་སེམས་འབད་སྩོལ་ཆེན་པོ་ཡིས། ། སྒྲུབ་པའི་རྫས་མཆོག་དམ་པ་འདི། །
བྱམས་པའི་སེམས་ཀྱིས་བཞེས་སུ་གསོལ། ། དུས་གསུམ་བདེ་གཤེགས་འགྲོ་བའི་མགོན། ། བསྟན་པ་བསྲུང་བར་ཞལ་བཞེས་པ། ། དཔལ་ལྡན་རྡོ་རྗེ་ནག་པོ་ལ། ། དགེས་པའི་དམ་རྫས་མཆོག་འདི་འབུལ། ། བསྟན་པ་རྒྱས་པའི་ལས་མཛོད་ཅིག ། རྣམ་དག་ཚོགས་ཀྱི་གཏོར་མ་འདི། ། ཏིང་འཛིན་སྔགས་དང་ཕྱག་རྒྱས་སྤེལ། ། མགོན་པོ་འཁོར་དང་བཅས་ལ་འབུལ། ། བདུད་རྩིའི་ཚུལ་དུ་བཞེས་སུ་གསོལ། །
ཐུགས་དམ་བསྐངས་ལ་ཕྲིན་ལས་མཛོད། ། རྣལ་འབྱོར་བདག་གི་ཉམས་ཆག་ཀུན། ། སྐོང་གྱུར་དབང་དང་དངོས་གྲུབ་སྩོལ། ། མཛེས་པའི་སྤུ་སྡུག་མཁའ་ལ་ལྡིང་། ། བྱ་ནག་ལྕགས་ཀྱི་མཆུ་སྡེར་ཅན། ། མགོན་པོ་འཁོར་དང་བཅས་ལ་འབུལ། ། འགྲེ། རྟ་མཆོག་ནག་པོ་སྤྲིན་གྱི་ཤུགས། ། མྱུར་མགྱོགས་མཛེས་པའི་རྒྱན་དང་བཅས། ། མགོན་པོྎ །
གཡག་རྒོད་ལྕགས་རྨིག་ཁྲོ་ཆུའི་མིག ། མཛེས་པའི་ར་དང་རྔ་ཡབ་ཅན། ། མགོན་པོྎ ། ཁྱི་ནག་དུང་གི་མཆེ་བ་ཅན། ། སེང་གེའི་སྟོབས་ལྡན་རྔམ་ཞིང་རྒྱུག ། མགོན་པོྎ ། ལུག་ནག་ལྕགས་རུ་དར་གྱིས་བརྒྱན། ། བདུད་ཀྱི་སྤུ་ནོར་མཛེས་པ་འདི། ། མགོན་པོྎ ། མི་ནག་གྱིང་པོ་སྲོག་གི་གཤེད། །
ལས་ལ་ཁོལ་བའི་སྟོབས་ལྡན་འདི། ། མགོན་པོྎ ། དཔལ་གྱི་ཞལ་ཟས་འབྲང་རྒྱས་མཆོག ། རཀྟའི་ཐིག་ལེས་བརྒྱན་པ་འདི། ། མགོན་པོྎ ། རཀྟའི་ཡོན་ཆབ་རབ་འཁྱིལ་བ། ། སྲོག་རྩའི་ལམ་ནས་བཏོན་པ་འདི། ། མགོན་པོྎ ། གྲི་སྙིང་རྩ་ལག་མ་ཉམས་པ། ། རིན་ཆེན་ལྔ་དང་སྨན་གྱིས་བཀང་།
མགོནྎ ། འབྲུ་བཅུད་སྟོང་གི་བཅུད་བསྡུས་པ། ། གཟི་བརྗིད་ཆེ་འབར་མངའ་བསྐྱེད་ཆང་། ། མགོན་པོྎ ། མཉེན་དྲང་སྦ་སྙུག་རྩེ་རྒྱལ་ལ། ། སྤུ་སྡུག་བྱ་ཡི་གསོབ་དང་བཅས། ། མགོན་པོྎ ། ནམ་མཁའ་སྐུ་རྟེན་རྒྱངས་བུ་ལ། ། འཕན་གདུགས་མཛེས་པའི་སྐོར་དང་བཅས། ། མགོན་པོྎ །
མཐུན་པའི་དམ་རྫས་ཚང་མ་འདིས། ། དཔལ་ལྡན་མགོན་པོའི་ཐུགས་དམ་བསྐང་། ། ལེགས་ལྡན་ནག་པོའི་ཐུགས་དམ་བསྐངས། ། ཁྲག་འཐུང་ཆེན་པོའི་ཐུགས་དམྎ ། ཆེ་བཙན་དྲག་པོའི་ཐུགས་དམྎ ། བདུད་འདུལ་དབང་ཕྱུགྎ ། རིག་འཛིན་སྲོག་ཤིངྎ ། གསང་སྔགས་སྲུང་མའིྎ ། དཔལ་ལྡན་ལྷ་མོའིྎ ། མ་གཅིག་ལྷ་མོའིྎ །
འདོད་ཁམས་གཙོ་མོའི་ཐུགསྎ ། བདུད་ཀྱི་ཡུམ་ཆེནྎ ། གཤིན་རྗེའི་ལྕམ་གཅིགྎ ། སྲིད་པའི་རྒྱལ་མོའིྎ ། གསང་སྔགས་སྲུང་མའིྎ ། དུར་ཁྲོད་བདག་མོའིྎ ། ལྷ་སྲིན་སྡེ་བརྒྱདྎ ། དྲེགས་པའི་འཁོར་གྱིྎ ། ལས་མཁན་ནག་པོའིྎ ། བཀའ་སྡོད་ཕོ་ཉའི་ཐུགས་དམ་བསྐངས། །
ཁྱེད་ཀྱི་ཐུགས་དམ་བསྐངས་གྱུར་ནས། ། བདག་ལ་དངོས་གྲུབ་སྩལ་དུ་གསོལ། ། དགྲ་བགེགས་འབྱུང་པོ་རྡུལ་དུ་བརློག ། བསྟན་པ་བསྲུང་བའི་ལས་མཛོད་ཅིག ། རང་བཞིན་རྣམ་དག་དབྱིངས་ཉིད་ལས། ། ཐུགས་རྗེ་ཆེན་པོའི་སྐུ་སྤྲུལ་པ། ། སྐྱེ་མེད་ངང་ལས་འཇིགས་བྱེད་སྐུ། ། བསྟན་སྲུང་དམ་ལས་མི་འདའ་བའི། ། དཔལ་ལྡན་མགོན་པོའི་ཐུགས་དམ་བསྐངས། ། ཐུགས་དམ་སྐོང་བའི་དམ་རྫས་ནི། །
བདུད་ལུག་ནག་པོ་སྤྱི་དཀར་དང་། ། མཁའ་ལྡིང་ནག་པོ་གསེར་མིག་དང་། ། བདུད་རྩི་རྣམ་ལྔ་སྦྱར་བ་ཡི། ། དམར་ཆེན་ཁྲག་གི་རྒྱ་མཚོ་དང་། ། དཔའ་བོ་ཆང་གི་རོ་མཆོག་དང་། ། སྨན་རྣམས་སྦྱར་བའི་རིལ་བུ་དང་། ། རིན་ཆེན་ལྔ་ཡི་ཕྱེ་མ་དང་། ། ཞལ་ཟས་ཚོགས་ཀྱི་མཆོད་པ་དང་། དྲག་པོའི་བཤོས་བུ་ཟུར་གསུམ་དང་། ཤ་ཁྲག་དམར་གྱི་གཏོར་མ་དང་། །
དར་ཚོན་ལྔ་ཡིམཆོད་པ་དང་། ། སྣ་ཚོགས་རོལ་མོའི་སྒྲ་དབྱངས་འདིས། ། དཔལ་ལྡན་མགོན་པོ་འཁོར་བཅས་མཆོད། ། མི་འགྱུར་རྡོ་རྗེ་བྲག་གི་སྟེང་། ། ཆགས་པའི་སྐྱོན་སྤངས་པདྨའི་གདན། ། འཁོར་བའི་འདམ་སྐེམ་ཉི་མའི་དབུས། ། བདག་མེད་སྙིང་པོ་རོ་སྟེངས་སུ། ། དཔལ་ལྡན་མགོན་པོ་ནག་པོ་ནི། ། ཞལ་གཅིག་ཕྱག་ནི་གཉིས་པ་སྟེ། ། གྲི་གུག་ཐོད་ཁྲག་ཕྱག་ན་བསྣམས། །
རྣམ་འཕྲུལ་གཎྜེ་ཕྱག་དབུས་བསྣམས། ། ཞལ་གདངས་མཆེ་གཙིགས་སྤྱན་གསུམ་བགྲད། ། མགོ་བོའི་ཕྲེང་བས་དོ་ཤལ་བྱས། ། གཟུགས་ཐུང་ཁ་ནས་ཁྲག་འཛག་ཅིང་། ། གཟི་བརྗིད་ཆེ་ལ་འཇིགས་སུ་རུང་། ། སངས་རྒྱས་བསྟན་པ་རྒྱས་མཛད་མགོན། ། འཁོར་དང་བཅས་པའི་ཐུགས་དམ་བསྐང་། ། མ་ཧཱ་ཀཱ་ལའི་ཐུགས་དམ་བསྐང་། ། གྲི་གུག་འཛིན་པའི་ཐུགས་དམྎ ། ཐོད་ཕྲེང་ཅན་གྱིྎ །
ཚོགས་ཀྱི་བདག་པོའིྎ ། རྣལ་འབྱོར་བཀའ་ཉནྎ ། སྲས་མཆོག་ནག་པོའིྎ ། ལས་ཀྱི་མགོན་པོའི་ཐུགས་དམ་བསྐང་། ། སྤྲུལ་པའི་དམག་ཚོགསྎ ། ཤ་ལ་སྲེད་པའིྎ ། ཁྲག་ལ་རྔམ་པའི་ཐུགས་དམ་བསྐངས། ། དཔལ་ལྡན་མགོན་པོ་འཁོར་བཅས་ཀྱི། ། ཐུགས་དམ་གཉེན་པོ་བསྐང་གྱུར་ཅིག ། གསོན་དང་མ་ཧཱ་ཀཱ་ལའི་ཚོགས། །
བསྟན་པས་ཁྱབ་པའི་འགྲོ་བ་རྣམས། ། རྒྱལ་བའི་བཀའ་ལ་མི་བདེན་མེད། ། ཟབ་མོའི་དོན་ལ་མི་སེམས་མེད། ། མནའ་དང་ཁྲིམས་ལ་མི་གནས་མེད། ། ཟས་སྐོམ་ནོར་ལ་མི་ཆགས་མེད། ། དགེས་པའི་དམ་རྫས་མཆོད་པ་འདིས། ། དཔལ་ལྡན་མགོན་པོའི་ཐུགས་དམ་བསྐངས། ། ཉམས་ཆག་ཅི་མཆིས་བཟོད་པར་གསོལ། ། སྔར་བྱས་ལས་ཀྱི་གཏང་རག་གཏོང་། ། ད་བཅོལ་ལས་ཀྱི་ཞུ་སྐྱེམས་འདྲེན། །
དམ་རྫས་སྤྱན་གཟིགས་མཆོད་པ་འདིས། ། དཔལ་ལྡན་མགོན་པོ་འཁོར་བཅས་ཀྱི། ། ཐུགས་དམ་གཉེན་པོ་བསྐང་བར་གྱིས། ། སངས་རྒྱས་བསྟན་པ་བསྲུང་བའི་ཕྱིར། ། ཆོས་སྐྱོང་སྲུང་མའི་ཐུགས་དམ་བསྐང་། ། རྒྱལ་བའི་ཕྲིན་ལས་བསྒྲུབ་པའི་ཕྱིར། ། དཔལ་ལྡན་མགོན་པོའི་ཐུགས་དམྎ ། ལྷ་མིན་དམག་དཔུང་བཟློག་པའི་ཕྱིར། ། ལྷ་ཆེན་དཔལ་འབརྎ ། དམ་ཚིག་གཉེན་པོ་བསྲུང་བའི་ཕྱིར། །
རྣལ་འབྱོར་དགྲ་ལྷའིྎ ། བཅོལ་བའི་ཕྲིན་ལས་བསྒྲུབ་པའི་ཕྱིར། ། རིགས་འཛིན་སྲུང་མའིྎ ། མྱུར་དུ་ཆོ་འཕྲུལ་བསྟན་པའི་ཕྱིར། ། ཕོ་ཉ་ལས་མཁནྎ ། ཐུགས་དམ་སྐོང་བའི་དམ་རྫས་ནི། ། འདོད་ཡོན་ལྔ་ཡི་མཆོད་པ་དང་། ། ཛ་གད་བདུད་རྩིའི་རྒྱ་མཚོ་དང་། ། ལ་དུ་ལ་ཕུག་ཛམྦུ་ཏི། ། ཤ་ཆེན་དམར་གྱི་མཆོད་ཆེན་དང་། །
དགྲ་བགེགས་རྣམ་གཉིས་བསྒྲལ་བ་ཡི། ། གློ་སྙིང་ནང་ཁྲོལ་དབང་པོ་ལྔ། ། རུས་པ་རྐང་ཀླད་ཚིལ་བུ་དང་། ། བྱ་རྒོད་མདའ་དང་དར་ནག་འཕན། ། གྲི་རྒོད་སྙིང་དང་དར་སྣ་ཚོགས། ། ཚོགས་ཀྱི་མཆོད་པ་རྒྱ་ཆེན་འདིས། ། མཆོད་དོ་མགོན་པོ་འཁོར་བཅས་མཆོད། ། བསྐང་ངོ་ཐུགས་དམ་གཉེན་པོ་བསྐངས། ། འབུལ་ལོ་མཆོད་པའི་དམ་རྫས་འབུལ། ། བསྐུལ་ལོ་དྲག་པོའི་ལས་ལ་བཞེངས། །
མཛོད་ཅིག་བཅོལ་བའི་ཕྲིན་ལས་མཛོད། ༈ །གཞན་ཡང་ཐུགས་དམ་བསྐང་བ་ནི། ། དུས་གསུམ་སངས་རྒྱས་ཀུན་གྱི་ཡུམ། ། ཨེ་ཀ་ཛ་ཊཱིའི་ཐུགས་དམ་བསྐངས། ། འདོད་པ་ཁམས་ཀྱི་དབང་ཕྱུག་མ། ། དཔལ་ལྡན་ལྷ་མོའི་ཐུགསྎ ། དེ་ཡི་བཀའ་ཉན་ལས་བྱེད་མ། ། གཡོག་གཉིས་འཇིགས་མའིྎ ། ནད་རིམ་ཀུན་གྱི་བདག་མོ་སྟེ། ། མ་མོ་འབུམ་སྡེའིྎ །
དཔལ་ལྡན་ལྷ་མོ་འཁོར་བཅས་ལ། ། བསྐང་བའི་དམ་རྫས་མཆོད་པ་ནི། ། གཏོར་ཆེན་ཤ་ཁྲག་དམར་གྱིས་བརྒྱན། ། མི་དབང་འབྲས་བུ་སྨིན་པའི་ཤ ། ཤིང་ལོ་ས་ལ་མ་ལྷུང་དང་། ། བྱ་མོ་ནག་མོ་ལ་སོགས་པའི། ། འདོད་པའི་དམ་རྫས་དཔག་མེད་འདིས། ། མཆོད་དོ་འདོད་ཁམས་བདག་མོ་མཆོད། ། བསྐང་ངོ་ལྷ་མོའི་ཐུགས་དམ་བསྐང་། ། འབུལ་ལོ་མཆོད་དོ་དམ་རྫས་འབུལ། །
བསྐུལ་ལོ་དྲག་པོའི་ལས་ལ་བསྐུལ། ། མཛོད་ཅིག་བཅོལ་བའི་ཕྲིན་ལས་མཛོད། ༈ །གཞན་ཡང་འཁོར་དུ་གཏོགས་པ་ནི། ། བ་ལང་མ་དང་ཁྲི་བརྙན་མ། ། ཆུ་སྲིན་གདོང་ཅན་ལ་སོགས་པ། ། མི་སྡུག་སྲིན་མོའི་ཆ་བྱད་ཅན། ། ཕྱག་ན་མཚོན་ཆ་སྣ་ཚོགས་བསྣམས། ། རྔམ་ཞིང་གསོད་པའི་ལས་ལ་བརྩོན། ། ནག་པོ་སྟོང་དང་ཤ་ཟ་འབུམ། ། མ་མོ་བྱེ་བའི་ཐུགས་དམ་བསྐངས། །
དགྲ་བགེགས་གནས་ནས་འགུགས་པའི་ཕྱིར། ། ཕོ་ཉ་རྣམས་ཀྱིྎ ། དགྲ་བགེགས་ཟིལ་གྱིས་མནན་པའི་ཕྱིར། ། ཁྱུང་ཆེན་ཚོགས་ཀྱི་ཐུགསྎ ། དགྲ་བགེགས་ཤ་ལ་རོལ་བའི་ཕྱིར། ། བྱ་ནག་ཚོགས་ཀྱི་ཐུགས་དམ་བསྐངས། ། དགྲ་ཁྲག་སྐོམ་དུ་བཏུང་བའི་ཕྱིར། ། ཁྱི་ནག་ཚོགས་ཀྱི་ཐུགསྎ། དགྲ་བགེགས་སྲོག་རྩ་གཅོད་པའི་ཕྱིར། ། མི་ནག་ཚོགསྎ །
དགྲ་བོའི་བླ་ལ་འགྱེད་པའི་ཕྱིར། ། ཅེ་སྤྱང་སྔོན་མོའིྎ ། ཁྱེད་ཀྱི་མཐུན་པའི་དམ་རྫས་ནི། ། བཟའ་བ་ཤ་ཡི་རི་བོ་ལ། ། བཏུང་བ་ཁྲག་གི་རྒྱ་མཚོ་བསྐྱིལ། ། དྲི་གསུར་ངད་པ་སྤྲིན་དུ་འཁྲིགས། ། ནམ་མཁའི་ཁམས་དང་མཉམ་པ་འདིས། ། ཕོ་ཉ་ལས་མཁན་ཐུགས་དམ་བསྐང་། ། ཞི་རྒྱས་དབང་དྲག་ཕྲིན་ལས་བཞི། ། ཇི་ལྟར་བཅོལ་པའི་ཕྲིན་ལས་མཛོད། །
གཞན་ཡང་མགོན་པོ་འཁོར་བཅས་ཀྱི། ། དམ་རྫས་དགྱེས་པའི་མཆོད་པ་འདི། ། རི་རབ་གླིང་བཞི་གླིང་ཕྲན་བཅས། ། རི་བདུན་རོལ་པའི་མཚོ་བདུན་བཅས། ། རིན་ཆེན་བདུན་དང་རིན་ཆེན་གཏེར། ། སྐྱེ་འགྲོའི་སེམས་ཅན་སྣ་ཚོགས་བཀོད། ། ཁྱུང་ཆེན་གླང་ཆེན་མ་ཧེ་རྟ། ། གསེར་གཡུ་བྱུ་རུ་མུ་ཏིག་ཤེལ། ། དར་ཟབ་གོས་དང་འབྲུ་ཡི་ཚོགས། ། མི་ཟད་ལོངས་སྤྱོད་གཏེར་དང་ལྡན། །
བཞེས་ཤིག་ཐུགས་དམ་གཉེན་པོ་བསྐངས། ། བསྟན་པ་གཉེན་པོ་བསྲུང་བར་མཛོད། ། སྒྲུབ་པོའི་བར་ཆད་སེལ་བ་དང་། ། རྐྱེན་ངན་རྦོད་གཏོང་བཟློག་པར་མཛོད། ། ཅེས་བརྗོད། བཞི་པ་བདེ་བ་ཆེན་པོའི་མཆོད་པ་ནི། ཐུགས་ཀ་ནས་སྤྲོས་པའི་ལྷ་མོ་རྣམས་ཀྱི་བདེ་བ་ཆེན་པོའི་མཆོད་པས་མཉེས་པར་བསྒོམ་པའོ། ། ལྔ་བ་བསྒྲལ་བའི་མཆོད་པ་ནི། ཐོག་མར་བཀའ་བསྟོད་ཀྱི་དམིགས་པ་བྱ་སྟེ། རུ་མཚོན་ལ་རྡོ་རྗེ་གཟུངས་ཐག་དང་།
དར་ཐག་བཏགས་པའི་སྣེ་ནས་རྣལ་འབྱོར་པ་གཞི་བསྙེན་མཐར་ཕྱིན་པས་བཟུང་། དཔོན་སློབ་རྣམས་མགྲིན་གཅིག་ཏུ། མགོན་པོ་འཁོར་བཅས་ཀྱི་འབོད་རྦད་བསད་གསུམ་བརྒྱ་རྩའམ། ཉེར་གཅིག་ཙམ་རེ་འུར་འདོན་བྱ། དེའི་ཚེ་རང་ཉིད་ཡི་དམ་དུ་གསལ་བའི་ཐུགས་ཀ་ནས་འོད་ཟེར་དམར་ནག་ཚ་ཞིང་རྩུབ་པ་འཕྲོས། མདུན་གྱི་མགོན་པོ་འཁོར་བཅས་ཀྱི་སྐུ་ལ་ཕོག་པས་ཐུགས་དམ་གྱི་བརྒྱུད་བསྐུལ། ཐུགས་ཀ་ནས་རང་འདྲ་བའི་ཕོ་ཉ་ལས་མཁན་ནམ་མཁའི་མཐའ་ཁྱབ་པར་འཕྲོས་འཇིག་རྟེན་གྱི་ཁམས་ཀྱི་དགྲ་བགེགས་ལོག་འདྲེན་ཐམས་ཅད་ཚར་བཅད། འཁོར་འདས་ཀྱི་ནུས་མཐུ་ཐམས་ཅད་ཚུར་འདུས་མདུན་བསྐྱེད་རྣམས་ལ་ཐིམ་པས་གཟི་བརྗིད་ནུས་པ་ལྟ་བར་མི་བཟོད་པ་ཁམས་གསུམ་ཐམས་ཅད་འདར་ཕྲི་ལི་ལི་ཡོད་པར་བསམ། རྣལ་འབྱོར་པ་གཅིག་གམ་གཉིས་གསུམ་ཙམ་གྱིས་གཟུངས་ཐག་སོགས་ནས་བཟུང་། འོག་གི་བསྐུལ་མི་བྱེད་པར་ཤཱ་ས་ནའི་སྔགས་རྒྱུན་མ་ཆད་པར་བཟུང་།
གཞན་རྣམས་ཀྱིས་འབྲུབ་ཁུང་བསྐྱེད་ཆོག་ནས་བཟུང་། མ་ཧཱ་ཀོ་ར་ཙ་ན་ཁཱ་ཧི་བར་བཟློག་མདོས་ཀྱི་བསྒྲལ་མཆོད་སོགས་ནས་འབྱུང་བ་བཞིན་དང་། ལིང་རོས་གཏོར་མ་རྣམས་ཅུང་ཟད་གསོས། བྱིངས་གསོལ་ཁའི་ཕྱིར་བཞག་ཆོས་སྐྱོང་འཁོར་བཅས་ཀྱི་གཏོར་སྔགས་རྣམས་བདུན་ནམ་ཉེར་གཅིག་ལ་སོགས་པ་བརྗོད་པས། གང་ལ་བྱ་བའི་ཤ་ཁྲག་ནག་པོ་ཆེན་པོའི་ཞལ་དུ་སིབ་སིབ་སོང་ཞིང་ཏིལ་ཙམ་ཡང་མ་ལུས་པར་གསོལ་བར་བསམ་མོ། ། དེ་ནས་བདུད་རྩི་ལྔ་མཆོད་བྱས་ལ། གསོལ་ཁ་བྱ་བ་ནི། སྔར་གྱི་སྟེགས་བུའི་ཁའི་གཏོར་མ་ཆེ་བའི་གཡས་སུ་ཤ་དམར་པོ་དུམ་བུ་དགུ་དང་། ཆང་ཕུད་གཙང་མ་བཞག གཡོན་དུ་ཕྱེ་མར་དང་ཁྲག་ཆབ་བཞག
མདུན་དུ་ལས་ཀྱི་རྡོ་རྗེ་ཞིག་གིས་ལྕགས་སྣོད་གཙང་མའི་ནང་དུ་ལིང་རོའི་དུམ་བུ་དང་། གཡས་ནས་ཤ་རེ། གཡོན་དུ་ཕྱེ་མར་མཐེབ་སྐྱུ་རེ་བཅུག གསོལ་ཁ་ཚར་རེ་ལ་དེ་འདྲ་བ་ལན་གསུམ་གཏོར་ཆེན་ལ་བཏབ་ཅིང་། གཡས་གཡོན་ནས་ཁྲག་ཆང་ཀྱང་ཐིགས་རེ་བླུག རྣལ་འབྱོར་པ་གཞན་རྣམས་ཀྱིས་རོལ་མོ་བྱེ་བྲག་ཀུན་ཐོགས་ནས། མདུན་གྱི་གཏོར་རྫས་དགྲ་བགེགས་ཀྱི་ཤའི་རི་བོ་ཁྲག་གི་རྒྱ་མཚོ། རུས་པའི་གྲམ་ཁྲོད་ཆེན་པོས་སྟོང་གསུམ་ཐམས་ཅད་ཁྱབ་པར་བསམ། དེ་རྣམས་མགོན་པོ་འཁོར་དང་བཅས་པའི་ཞལ་དམར་གནམ་ས་ཙམ་གདངས་པའི་ནང་དུ་སིབ་ཀྱིས་བསྟབས་པས་ཧབ་ཐོབ་ཏུ་བཞེས་ནས་ཐུགས་རྒྱུད་ཟག་མེད་ཀྱི་བདེ་བས་མཉེས་ནས། བདག་གིས་ཅི་བཅོལ་བའི་ལས་ཐམས་ཅད་ཐོགས་པ་མེད་པར་བསྒྲུབ་པར་བསམ་ལ།
དབྱངས་དང་བཅས་པས། ཧཱུྃ། བསྐལ་པ་མེ་ལྟར་འབར་བའི་ཀློང་དཀྱིལ་ནས། ། ཞལ་གཅིག་ཕྱག་གཉིས་མཐིང་ནག་རྔམ་པའི་སྐུ། ། ཕྱག་གཡས་གྲི་གུག་གཡོན་ན་ཐོད་ཁྲག་འཛིན། ། སྤྱན་གསུམ་ཁྲོ་གཉེར་ཞལ་གདངས་མཆེ་བ་གཙིགས། ། དབུ་སྐྲ་གྱེན་བརྫེས་ཐོད་སྐམ་དབུ་ལ་བཅིངས། ། མི་མགོའི་དོ་ཤལ་རིན་ཆེན་རྒྱན་གྱིས་བརྒྱན། ། དཔའ་བོ་སྟག་ཤམས་ཞབས་གཉིས་བརྐྱང་བསྐུམ་ཚུལ། ། རྒྱལ་བའི་བཀའ་བསྟོད་ནག་པོ་ཆེ་ལ་བསྟོད། །
ས་བཅུའི་དབང་ཕྱུག་ཁྱེད་ལ་ཕྱག་འཚལ་ལོ། ། ཆོས་ཉིད་ཐུགས་སུ་ཆུད་ལ་ཕྱག་འཚལ་ལོ། ། ཡེ་ཤེས་ཚོགས་རྫོགས་ཁྱོད་ལ་ཕྱག་འཚལ་ལོ། ། བསོད་ནམས་མཐུ་ཆེན་ཁྱོད་ལ་ཕྱག་འཚལ་ལོ། ། ལྷ་རྣམས་ཡོངས་ཀྱི་དེད་དཔོན་དཔའ་བོ་ཆེ། ། ལེགས་ལྡན་ནག་པོ་ཁྱོད་ལ་ཕྱག་འཚལ་ལོ། ། མ་མོ་ཀུན་གྱི་གཙོ་མོ་དབང་ཕྱུག་ཆེ། ། དུར་ཁྲོད་བདག་པོ་ཁྱོད་ལ་ཕྱག་འཚལ་ལོ། ། བཀའ་དང་བསྟན་པ་བསྲུང་མཛད་དམ་ཚིག་ཆེ། ། མ་ཧཱ་ཀཱ་ལ་ཁྱོད་ལ་ཕྱག་འཚལ་ལོ། །
མགོན་པོ་ནག་པོ་ཁྱོད་ལ་ཕྱག་འཚལ་ལོ། ། ལོག་འདྲེན་དགྲ་བགེགས་འདུལ་བའི་མཐུ་བོ་ཆེ། ། མ་ཧཱ་ཀཱ་ལ་ཁྱོད་ལ་ཕྱག་འཚལ་ལོ། ། ཞེས་བསྟོད་དོ། ། དེ་ནས་མཆོད་པ་ནི། ཧཱུྃ་མགོན་པོའི་མཚན་གསོལ་དཔལ་ལྡན་ནག་པོ་ཆེ། ། རྒྱལ་བའི་བསྟན་བསྲུང་བཀའ་ཡི་བྱ་ར་བ། ། གདུག་པ་ཚར་གཅོད་དྲག་ཤུལ་མཐུ་རྩལ་ལྡན། ། བདུད་འདུལ་དཔའ་བོ་བདག་ལ་དགོངས་སུ་གསོལ། ། འདོད་ཡོན་རྒྱ་ཆེན་གཏོར་མའི་རྒྱ་མཚོ་དང་། །
ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། ། དཔལ་ལྡན་ནག་པོ་ཆེན་པོའི་ཞལ་དུ་འབུལ། ། དགེས་པའི་ཚུལ་གྱིས་མཆོད་པ་འདི་བཞེས་ལ། ། སྔོན་གྱི་ཐུགས་དམ་གཉེན་པོ་ཉེར་དགོངས་ཏེ། ། རྣལ་འབྱོར་བདག་ཅག་འཁོར་དང་བཅས་པ་ཡི། ། མི་མཐུན་གནོད་པའི་རྐྱེན་རྣམས་ཞི་བ་དང་། ། འདོད་པའི་དོན་རྣམས་འགྲུབ་པར་མཛད་དུ་གསོལ། ། དེ་ནས་འདུར་དབྱངས་བྱ་བ་ནི། ཧཱུྃ་དཔལ་ལྡན་མགོན་པོ་ནག་པོ་ས་བཅུའི་དབང་ཕྱུག་ཆེན་པོ། རྒྱལ་བའི་བཀའ་སྲུང་དམ་པ།
ལྷ་སྲུང་ཡོངས་ཀྱི་དེད་དཔོན། དུར་ཁྲོད་ཀུན་གྱི་བདག་པོ། རིག་འཛིན་ཡོངས་ཀྱི་སྲོག་ཤིང་། རྣལ་འབྱོར་ཀུན་གྱི་དགྲ་ལྷ། བསྟན་པ་ཡོངས་ཀྱི་བྱ་ར་བ། དུག་གསུམ་ནད་ཀྱི་སྨན་པ། བདུད་འདུལ་རྣམས་ཀྱི་དཔའ་བོ། མ་ཧཱ་དེ་ཝའི་སྲས་མཆོག ལྷ་ཆེན་དཔལ་འབར། འཇིགས་བྱེད་ཆེན་པོ།
དམ་ཉམས་ཀུན་གྱི་སྲོག་གཅོད། མནའ་ཟན་ཀུན་གྱི་གཤེད་མ། གནོད་བྱེད་དགྲ་བགེགས་ཀྱི་བདུད་པོ་ཁྱེད་རྣམས་ཀྱི་ཞལ་དུ་ཁ་ཁ་ཁཱ་ཧཱི་ཁཱ་ཧི། ཞེས་བརྗོད་ཅིང་མགོན་པོའི་གཏོར་སྔགས། ཤཱ་ས་ན་ལན་གསུམ་རོལ་ཆེན་དང་བཅས་པས་གསོལ་ཁ་དང་པོ་བསྟབས། ཡང་སྔར་བཞིན་བཤམས་ལ། གཞན་ཡང་དཔལ་ལྡན་ལྷ་མོ་ནག་མོ་ཆེན་མོ། འདོད་པ་ཁམས་ཀྱི་དབང་ཕྱུག་མ། དུར་ཁྲོད་ཀྱི་བདག་མོ། གཤིན་རྗེའི་ལྕམ་མོ།
བདུད་རྩི་སྨན་གྱི་རྒྱལ་མོ། བདུད་ཀྱི་ཡུམ་ཆེན། ནད་དོ་ཅོག་གི་བདག་མོ། འཁོར་གྱི་མ་མོ་མཁའ་འགྲོ། དཔལ་མགོན་བདུན་ཅུ་རྩ་གཉིས། བདུད་འདུལ་གྱི་དམག་དཔུང་ཉི་ཁྲི་ཆིག་སྟོང་། ལྷ་དམག་བྱེ་བ་དུང་ཕྱུར། ཕྱོགས་སྐྱོང་། ཞིང་སྐྱོང་། དུར་ཁྲོད་ཀྱི་བདག་པོ།
དྲེགས་པ་ཕོ་རྒྱུད་མོ་རྒྱུད། སྣང་སྲིད་ལྷ་སྲིན་སྡེ་བརྒྱད། བཀའ་ཉན་གནོད་སྦྱིན་ཡབ་ཡུམ། ལས་མཁན་མོན་པ་མིང་སྲིང་། མདུན་གྱི་ཤུལ་འདྲེན། གཡས་གཡོན་གྱི་རུ་འདྲེན། རྒྱབ་ཀྱི་རྗེས་ཉུལ། མཁའ་ལྡིང་། བྱ་ནག ཁྱི་ནག
ལྕགས་སྤྱང་སྔོན་པོ། མི་ནག་པོ་འོ་དོད་ཅན། སྤྲུལ་པ་ཁྲོ་བོའི་ཚོགས། བདུད་ནག་པོ་གཤིན་རྗེའི་ཚོགས། གདོང་ཅན་གྱི་ཚོགས་འཁོར་དང་བཅས་པ་ཐམས་ཅད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། མཆོད་པ་དམ་པ་འབུལ་ཞིང་གསོལ་ལོ། ། མཆོད་དོ། ། རོལ་ཆེན་དང་། ལྷ་མོ་ལས་མགོན་རྣམས་ཀྱི་འབོད་རྦད་བསད་གསུམ་བཟླ་ཞིང་། གསོལ་ཁ་གཉིས་པས་བསྟབས།
ཡང་བཤམས་ལ། རྡོ་རྗེ་འཛིན་པའི་བཀའ་དང་བསྟན་པ་རིན་པོ་ཆེ་ལ་དགོངས་ཏེ་ཁྱེད་རྣམས་ཀྱིས་དགྱེས་ཤིང་མོས་པའི་ཐབས་ཀྱིས་བཞེས་ལ། རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་ཀྱི་ནད་དང་གནོད་པ། གདོན་བགེགས་ཐམས་ཅད་ཞི་བར་མཛོད། ཚེ་དང་བསོད་ནམས་དང་དཔལ་འབྱོར་ཐམས་ཅད་རྒྱས་པར་སྤེལ། དབང་ཕྱུག་དང་ནུས་མཐུ་བསྐྱེད། སྙན་པ་དང་གྲགས་པ་སྒྲུབས། དྲེགས་པའི་འགྲོ་བ་ཕོ་མོ་ཐམས་ཅད་དབང་དུ་བསྡུས། གནོད་བྱེད་དགྲ་བགེགས་ཐམས་ཅད་ཐལ་བའི་རྡུལ་དུ་རློག་ཅིག གཞན་ཡང་བདག་ཅག་རྣམས་ཀྱི་རྒྱགས་ཆད་ཀྱི་མ་དང་།
བློ་ལྷག་གི་ཕ་མཛོད་ཅིག རྒྱབ་ཀྱི་སློག་པ་དང་། མདུན་གྱི་འཁར་བ་མཛོད། ཉིན་གསུམ་གྱི་བྱ་ར་དང་། མཚན་གསུམ་གྱི་མེལ་ཚེ་མཛོད། ཡོ་ན་སྲོངས། འགྱེལ་ན་སློངས། ཆད་ན་འཐུད་ཅིག རལ་ན་ཚེམས་ཤིག སྟོར་ན་ཚོལ་ལ།
བརྗེད་ན་སྐུལ་ཅིག མགོ་གང་གི་ཡར་ལ་སྟོད་ལ། དཀྱུས་གང་གི་མར་ལ་སྲིངས་ཤིག གཞན་ཡང་ལེགས་པ་བརྒྱ་དང་སྤྲོད་ལ། ཉེས་པ་སྟོང་དང་བསྣོལ་ཅིག བསམ་པ་ཡིད་བཞིན་དུ་སྒྲུབས་ལ་རེ་བ་རྒྱ་མཚོ་ལྟ་བུར་སྐོངས་ཤིག མཐུན་པའི་དངོས་གྲུབ་སྩོལ་ལ། མི་མཐུན་པའི་ཕྱོགས་ཐམས་ཅད་བཟློག་ཅིག གནོད་བྱེད་ཀྱི་དགྲ་བགེགས་བཟློག་པའི་རུ་མཚོན་གྱི་རྒྱལ་མཚན་ལ་བརྟན་པར་བཞུགས་ཏེ། དགྲ་དཔུང་ཆོམས་ལ་བགེགས་དཔུང་ཐམས་ཅད་ཤིགས་ཅིག
དམག་དཔུང་བསྐྱེད་ལ་རུ་མཚོན་ཕྱོར་ཅིག སངས་རྒྱས་ཀྱི་བསྟན་པ་སྲུངས་ཤིག དཀོན་མཆོག་གི་དབུ་འཕང་བསྟོད་ཅིག གཞན་ཡང་སྤོ་ལ་དར་ཕྱོར་ལ། ཁྲོམ་དུ་དུང་བུས་ཤིག གཏམ་ངན་རྒྱུན་ཆོད་ལ། སྙན་གྲགས་འཇིག་རྟེན་དུ་སྒྲོགས་ཤིག དམ་ཆོས་མི་ནུབ་པའི་རྒྱལ་མཚན་ནམ་མཁའ་ལ་ཕྱོར་ལ། མཐོ་རིས་དང་ཐར་པ་དང་བྱང་ཆུབ་སྒྲུབ་པའི་མགོན་གྲོགས་མཛོད་ཅིག སྐྱབས་དང་དཔུང་གཉེན་དང་བརླིང་མཛོད་ཅིག
བདག་ཅག་གིས་ཇི་ལྟར་བསྒོ་བ་བཞིན་བཅོལ་བའི་ཕྲིན་ལས་ཐམས་ཅད་མྱུར་དུ་སྒྲུབས་ཤིག ཅེས་འཁོར་བཅས་དྲིལ་བའི་སྔགས་རྣམས་རོལ་ཆེན་དང་བཅས་པས་གསོལ་ཁ་གསུམ་པ་བསྟབས། གདོང་བཞི་པའི་རུ་མཚོན་ཡོད་ན་གསོལ་ཁ་རྒྱས་པ་ནི་དེ་ཉིད་ཀྱི་གཏོར་ཆེན་གྱི་གསོལ་ཁ་ལས་བྱུང་བ་ལྟར་བྱ། མདོར་བསྡུ་ན་འདིའི་གསོལ་ཁ་གཉིས་པ་ལྷ་མོ་དང་ལས་མཁན་གྱི་མཇུག་ཏུ། ཧོཿ དཔལ་ལྡན་ནག་པོ་ཆེན་པོ་གདོང་བཞི་པའི་མགོན་པོ། གཙུག་ལག་ཁང་གི་སྲུང་མ། དུག་གསུམ་ནད་ཀྱི་སྨན་པ། རིགས་འཛིན་རྣམས་ཀྱི་སྲོག་ཤིང་། རྣལ་འབྱོར་རྣམས་ཀྱི་དགྲ་ལྷ།
བདུད་འདུལ་སྔགས་ཀྱི་དབང་ཕྱུག སྲིན་པོའི་རྒྱལ་པོ་ལངྐ་མགྲིན་བཅུའི་གྲོང་ཁྱེར་ལངྐ་པུ་རི་གཏན་ནས་རློག་པར་བྱེད་པ། ལྷ་མ་ཡིན་གྱི་བུ་མོ་ནམ་མཁའི་གློག་ཕྲེང་ཅན་རྡུལ་དུ་རློག་པ། དཀོན་མཆོག་གསུམ་གྱི་བསྟན་པ་བསྲུང་བར་ཁས་བླངས་པ། ཡུམ་ལས་ཀྱི་གནོད་སྦྱིན་མ་ཆེན་མོ་བཞི། གཡས་སུ་གཡུང་མོ་ནག་མོ། གཡོན་དུ་གཏུམ་མོ་ལྗང་ཁུ། མདུན་དུ་སྲིན་མོ་དམར་མོ། རྒྱབ་ཏུ་སིངྒ་གླིང་སེར་མོ། འཁོར་གནོད་སྦྱིན་དང་།
སྲིན་པོ་ཤ་ཟ་ཞིང་སྐྱོང་དང་བཅས་པ། སྲོག་གི་སྒོ་བདུད་ནག་པོ། ལས་ཀྱི་བཤན་པ་ཉི་ཤུ་རྩ་གཅིག སྐྱེ་འགྲོའི་བདུད་གཅོད། དམ་ཉམས་ཀྱི་སྲོག་ལེན། ཆོས་འཁོར་གྱི་སྲུང་མ། འཁོར་དང་བཅས་པ་ཁྱེད་རྣམས་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི་མཆོད་པ་དམ་པར་འབུལ་ལོ། ། ཞེས་དང་། དེ་རྗེས་རྡོ་རྗེ་འཛིན་པའི་བཀའ་དང་ཞེས་སོགས་བརྗོད་ཅིང་། དེ་ལྟར་ན་གསོལ་ཁའི་རྫས་རྣམས་ཀྱང་ཚར་རེ་ལ་ཚན་པ་བཞི་བཞི་བསྟབས་པར་བྱའོ། །
ཡང་སྔར་བཞིན་ལ་བསྟོད་པ་ནས་བཟུང་། བསྟབས་པའི་བར་ལན་གཉིས་ཏེ་བདུན་དྲིལ་ཚར་གསུམ་རྫོགས་པ་དང་དེ་དག་གི་ལྷག་མ་ལུས་པ་རྣམས་ཀྱང་བསྟབས། ལྕམ་དྲལ་ཞལ་བཞི་པ་སོགས་ཀྱི་མངའ་གསོལ་རྣམས་རྒྱས་པར་བཏང་ནས། གཟུངས་ཐག་རྣམས་བཀྲོལ། ཁྲག་ཆང་འཐོར་བ་ལ་བརྩོན་པས། མདུན་གྱི་སྲུང་མ་ལས་ཕོ་ཉ་ལས་མཁན་སྟོང་གསུམ་ཁྱབ་པར་འཕྲོས་ནས། ཞི་རྒྱས་དབང་དྲག་གི་ལས་ཐམས་ཅད་ཐོགས་མེད་དུ་སྒྲུབ་ཅིང་། ཁྱད་པར་དགྲ་བགེགས་ལོག་འདྲེན་ཐམས་ཅད་ཚར་བཅད་ཤ་ཁྲག་རུས་པ་སོགས་རྗེས་མེད་དུ་བཞེས། རྣམ་ཤེས་ཆོས་ཀྱི་དབྱིངས་སུ་དྲངས་པར་བསམས་ལ། རུ་མཚོན་གང་ཡོད་ཀྱི་ཆོས་སྐྱོང་རྣམས་ཀྱི་དྲག་བསྐུལ་ཅི་ཤེས་འདོན།
བར་ལ་ལྷ་གསོལ་དང་དྲག་བསྐུལ་གཅིག་འཐུས་བྱེད་པར་སྤྲོ་ན། བདག་ཆེན་གྲགས་བློ་བས་མཛད་པའི་མགོན་པོ་མངའ་གསོལ་གྱི། ཧཱུྃ་དཔལ་ཆེན་ནས། དབང་ཞིང་རྔམ་པར་མངའ་གསོལ་བར་བརྗོད་ལ་གཟུངས་ཐག་བཀྲོལ། དྲག་པོའི་དམིགས་པ་དང་བཅས། ཧཱུྃ་དམ་ཅན་རྒྱ་མཚོ་སོགས་ནས། ཕུན་སུམ་ཚོགས་པར་ཤོག་བར་བརྗོད། བྲན་བདུད་ལ་བྱེ་བྲག་ཏུ་བསྐུལ་བ་ནི། ཧཱུྃ་རི་རབ་རི་ཡི་རྩ་བ་ནས། ། ལས་མགོན་ཆེན་པོ་སྐུ་བསྐྱོད་ཅིག །
ནམ་གྱི་གུང་དང་ཉིན་གུང་ལ། ། དམ་ཉམས་དགྲ་བོ་གསོད་ཅིང་བྱོན། ། འཁོར་ནི་བདུད་མགོན་བདུན་བརྒྱ་དང་། ། གཟའ་བདུད་བདུན་བརྒྱ་ཕོ་ཉར་བཅས། ། དམ་ལ་འདས་པའི་དགྲ་བོ་རྣམས། ། མཆོད་པ་འབུལ་ལོ་བཞེས་སུ་གསོལ། ། མཐུན་པའི་ཡོ་བྱད་ཇི་སྙེད་རྣམས། ། ཚོགས་བཅས་འབུལ་ལོ་བསྟན་པའི་ལས། ། བདག་ཅག་བསྲུང་ཕྱིར་འདིར་བསྟེན་ནོ། ། ནག་པོ་དྲན་ཕྱིར་འདིར་བསྟེན་ནོ། །
བཀའ་ལས་མ་འདའ་འདིར་བཞུགས་ཤིག ། དགོས་འདོད་བསྒྲུབ་ཕྱིར་འདིར་བཞུགས་ཤིག ། ཇི་སྲིད་མ་གཤེགས་བར་དག་ཏུ། ། གནས་འདིར་བརྟན་པར་བཞུགས་ནས་ཀྱང་། ། གང་བཅོལ་ལས་རྣམས་བསྒྲུབ་ཏུ་གསོལ། ། ཅེས་བརྗོད། དེ་ནས། མགོན་པོ་འཁོར་བཅས་ཞུ་བ་ལས་བྱུང་བའི་རུ་མཚོན་གཟི་བརྗིད་ནུས་པ་ཕུན་སུམ་ཚོགས་པ་དང་ལྡན་པ། འཕྱར་བ་དང་ཕྱོགས་སུ་གདེངས་པ་ཙམ་གྱིས་དགྲ་བགེགས་ལོག་འདྲེན་ཐམས་ཅད་ཚར་གཅོད་པའི་ནུས་ལྡན་དུ་གྱུར། ཞེས་བརྗོད།
དེ་ལྟ་བུའི་རུ་མཚོན་དེ་ཉིད་མདུན་གྱི་མགོན་པོ་འཁོར་བཅས་སོགས་ལ་རྟེན་དུ་འབུལ་བའི་ཚིག་འདི་ལྟར་བརྗོད། ཧཱུྃ་དཔལ་ལྡན་རྩ་བརྒྱུད་བླ་མ་དང་། ། ཡི་དམ་རྒྱུད་སྡེ་བཞི་ཡི་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། ལྷ་སྲིན་དྲེགས་པའི་ཚོགས་བཅས་དགོངས། ། དཔལ་ལྡན་གུར་གྱི་མགོན་པོ་ཆེ། ། ཨེ་ཀ་ཛ་ཏི་འདོད་ཁམས་མ། ། ཕྱི་ནང་ལས་མཁན་ཟངས་གྲི་ཅན། ། གནོད་སྦྱིན་ནག་པོ་ཡབ་ཡུམ་དང་། ། དམ་ཅན་པུ་ཏྲ་མིང་སྲིང་གསུམ། །
ཕོ་ཉ་རུ་འདྲེན་གཎྜེའི་དམག ། བྲན་བདུད་ནག་པོ་ལྕམ་དྲལ་དང་། ། དྲེགས་པ་ཕོ་རྒྱུད་མོ་རྒྱུད་བཅས། ། ཞིང་སྐྱོང་དྲག་པོ་གདོང་བཞི་པ། ། ལས་མཛད་ཡུམ་ཆེན་སྲིང་མོ་བཞི། ། སྡེ་བརྒྱད་བཤན་པ་བཅས་པ་ཀུན། ། བདག་ལ་བརྩེ་དགོངས་རྟེན་ལ་ཞུགས། ། དུར་ཁྲོད་འབར་བའི་རོ་ཐང་འདིར། ། ཁྲག་མཚོ་འཁྱིལ་བའི་རྦ་ཀློང་ལྗོངས། ། དམ་ཉམས་བཾ་ཆེན་བསྒྱེལ་བའི་ཁྲིར། །
བརྟན་པར་བཙུགས་པའི་རུ་མཚོན་མདུང་། ། དཔག་བསམ་ལྗོན་པའི་སྲོག་ཤིང་རྩེར། ། རྣོ་དབལ་གྲི་ལྕགས་མདུང་སོ་ལ། ། དུག་ཁྲག་སྔགས་རྒོད་ངར་དང་ལྡན། ། ལྷབ་ལྷབ་འབར་བའི་མེ་འོད་ཅན། ། གཡག་རྒོད་རོག་པོའི་རྔ་གཡབ་ཀྱི། ། ཞོལ་ཆེན་སྤྲིན་ནག་ལྟ་བུར་གཏིབས། ། དར་ནག་བ་དན་འཕན་རྩེ་གསུམ། ། རླུང་གིས་བསྐྱོད་པའི་འཕུར་ལྡིང་གཡོ། ། སྐུ་རྟེན་རོ་རས་ཙཀླི། །
གསུང་རྟེན་སྲོག་འཁོར་གསང་བའི་སྔགས། ། ཐུགས་རྟེན་གསལ་བའི་མེ་ལོང་དང་། ། ཡོན་ཏན་རྟེན་དུ་ཉེར་ལྔའི་རྫས། ། ཕྲིན་ལས་རྟེན་དུ་དར་རས་འཕན། ། བསེ་ལྕགས་ཤིང་བྱང་དམ་ཉམས་ཀྱི། ། མགོ་ལག་འགྲོན་བུའི་ལན་ཚར་ཅན། ། དྲིལ་བུ་གཡེར་ཁའི་སིལ་སིལ་འཁྲོལ། ། ཕུན་ཚོགས་རྒྱུ་ལས་ལེགས་གྲུབ་ཅིང་། ། ཏིང་འཛིན་སྔགས་རྒྱས་བྱིན་རླབས་པའི། ། ཐུག་ཆེན་འབར་བ་དྲག་པོའི་རྟེན། །
རྟེན་མཆོག་རུ་མཚོན་རྒྱལ་མཚན་འདི། ། བླ་མ་ཡི་དམ་དཀྱིལ་འཁོར་ལྷ། ། བཞུགས་པའི་ཕོ་བྲང་ཆེན་པོ་འཛུགས། ། བྱིན་རླབས་ཐུགས་རྗེའི་སྤྲིན་སྔོན་ལས། ། དངོས་གྲུབ་ཆར་རྒྱུན་དུས་འདིར་ཕོབ། ། དམ་ཅན་སྲུང་མ་རྒྱ་མཚོའི་ཚོགས། ། འདུ་བའི་གནས་དང་རྟེན་དུ་འཛུགས། ། པདྨའི་མཚོ་ལ་ངང་པ་ལྟར། ། འབྲལ་མེད་འདུས་ནས་ལས་ཀུན་སྒྲུབས། ། དྲེགས་བྱེད་དམག་དཔུང་རུ་མཚོན་མཆོག །
གཡུལ་ལས་རྒྱལ་བའི་རྟེན་དུ་འཛུགས། ། བསྟན་དང་རྣལ་འབྱོར་བདག་ཅག་ལ། ། སྡང་བྱེད་དགྲ་བགེགས་རྡུལ་དུ་རློག ། རྣལ་འབྱོར་བདག་ཅག་ཡོན་མཆོད་ཀྱི། ། སྲོག་ཤིང་ཚེ་ཡི་རྟེན་དུ་འཛུགས། ། མི་ནོར་ཆོས་དང་ལེགས་ཚོགས་ཀུན། ། རབ་ཏུ་རྒྱས་ཤིང་བརྟན་པར་མཛོད། ། དེ་ལྟར་རུ་མཚོན་རྒྱལ་མཚན་འདི། ། སྔར་བཅོལ་ལེགས་པའི་རྟེན་དུ་འཛུགས། ། ད་བཅོལ་ཞུ་བའི་རྟེན་དུ་འཛུགས། །
བསམ་དོན་འགྲུབ་པའི་རྟེན་དུ་འཛུགས། ། བླ་མ་དཀོན་མཆོག་ཡི་དམ་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། སྣང་སྲིད་དྲེགས་བྱེད་གཞི་བདག་རྣམས། ། རུ་མཚོན་འདི་ལ་བརྟན་བཞུགས་ནས། ། དཔལ་ལྡན་བླ་མའི་བསྟན་པ་དང་། ། བདག་ཅག་དཔོན་སློབ་ཡོན་མཆོད་ཀྱི། ། ཉིན་མཚན་བྱ་ར་མེལ་ཚེ་དང་། ། བྱང་ཆུབ་བར་གྱི་སྟོང་གྲོགས་མཛོད། ། ཅེས་བརྗོད་ལ།
མདུན་གྱི་བླ་མ་ཡི་དམ་སྲུང་མ་རྣམས་དང་། སྣང་སྲིད་ཀྱི་དྲེགས་པ་ཕོ་རྒྱུད་མོ་རྒྱུད་ཐམས་ཅད་མཚོ་ལ་ཆར་བབས་པ་བཞིན་དུ་རུ་མཚོན་གྱི་རྒྱལ་མཚན་དེ་ཉིད་ལ་ཐིམ་པར་བསམ་ཞིང་། མཐུ་སྟོབས་ཀྱི་དབང་ཕྱུག་ཁྱེད་རྣམས་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་གི་སྲུང་མ་མཛོད། མི་ནོར་དགོན་གནས་ལོངས་སྤྱོད་དང་བཅས་པའི་གཉེར་མཛོད། བསྟན་པ་དང་རྣལ་འབྱོར་ལ་སྡང་བའི་དགྲ་བགེགས་གདུག་པ་ཅན་ཐམས་ཅད་སྐད་ཅིག་ཉིད་ལ་ཚར་ཆོད། ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་དབང་མཛོད་ཅིག
ཅེས་ལན་གསུམ་བརྗོད་ཅིང་མེ་ཏོག་གཏོར། ཤིས་བརྗོད་ཀྱི་ཚིག་སྐབས་སུ་གང་བབས་བརྗོད། བདག་བསྐྱེད་དང་རྗེས་འབྲེལ་ཚོགས་འཁོར། སྤྱི་བསྟབས། མཇུག་ཆོག་རྣམས་བྱའོ། ། དེ་ལྟར་སྲུང་མ་རྣམས་ལ་རུ་མཚོན་བཙུགས་པའི་ཕན་ཡོན་ནི། རུ་མཚོན་གྱི་རྟེན་དེ་ཉིད་གང་དུ་ཡོད་པར། དམ་ཅན་སྲུང་མའི་ཚོགས་རྣམས་མཁའ་ལ་སྤྲིན་འདུ་བའམ། མཚོ་ལ་ངང་པ་འདུ་བའམ། ཤ་རུལ་ལ་སྦྲང་བུ་འདུ་བ་ལྟར།
གནས་དེ་ཉིད་དུ་རྟག་པར་བཞུགས་ནས། ཡུལ་ཕྱོགས་དགེ་མཚན་དང་ལྡན་པ་དང་། སྒྲུབ་པོ་རྣམས་ཀྱི་གནས་སྐབས་དང་མཐར་ཐུག་གི་འདོད་དོན་ཐམས་ཅད་སྒྲུབ་པར་འགྱུར་བས། ཚུལ་འདི་ལ་བརྩོན་པར་བྱའོ། ། ཞེས་དཔལ་རྡོ་རྗེ་ནག་པོ་ཆེན་པོ་ལྕམ་དྲལ་གདོང་བཞི་པ་ལ་རུ་མཚོན་འཛུགས་ཆོག་ཤིན་ཏུ་རྒྱས་པའི་ལུགས་འདི་ནི། ཕུར་ཆེན་སྒྲུབ་པའི་ཡི་གེ་དམ་པ་ཀུན་དགའ་གྲགས་ཀྱིས་མཛད་པ། མངའ་གསོལ་གཏོར་ཆེན་རུ་མཚོན་གྱི་ཆོ་ག་རྣམས་ལྷན་ཅིག་ཏུ་ཐོན་པ་བདག་ཆེན་གྲགས་བློ་བས་མཛད་པ། གཏོར་ཆེན་དང་གསོལ་ཁའི་ཡི་གེ་རྒྱ་པདྨ་དབང་ཕྱུག་གི་གཏོར་མ་དང་། ཡོན་ཏན་ཕྲིན་ལས་ཀྱིས་མཛད་པ། ཐུག་ཆེན་བཅོལ་བསྐུལ་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་གྱིས་མཛད་པ།
གུར་མདོས་བླ་ཆེན་བསོད་བློས་མཛད་པ། རུ་མཚོན་འཛུགས་ཆོག་ཚར་ཆེན་རིན་པོ་ཆེས་མཛད་པ་རྣམས་དགུང་བསྒྲིགས་ཏེ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་སྦྱར་བ་འདི་ལ་ཡིག་ཆ་དེ་རྣམས་ཀྱི་དགོངས་པ་དང་མཐུན་མིན་མཁས་གྲུབ་རྣམས་ཀྱིས་གཟིགས་པར་ཞུ།། །། ཤུ་བྷཾ།། །། PAGE * MERGEFORMAT 20 ཀུན་དགའ་བློ་གྲོས། རྡོ་རྗེ་ནག་པོ་ཆེན་པོ་ལྕམ་དྲལ་གདོང་བཞི་པ་སོགས་ལ་རུ་མཚོན་འཛུགས་ཆོག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
