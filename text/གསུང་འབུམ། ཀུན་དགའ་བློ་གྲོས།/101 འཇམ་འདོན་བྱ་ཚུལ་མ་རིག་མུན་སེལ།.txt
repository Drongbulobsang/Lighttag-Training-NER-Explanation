གསུང་འབུམ། ཀུན་དགའ་བློ་གྲོས།
པོད ༡༠༡
འཇམ་འདོན་བྱ་ཚུལ་མ་རིག་མུན་སེལ།
༄༅། །འཇམ་འདོན་བྱ་ཚུལ་མ་རིག་མུན་སེལ་ཞེས་བྱ་བ་བཞུགས་སོ།། སྭསྟི། དཔལ་ས་སྐྱའི་དབུ་རྩེ་རྙིང་མའི་འཇམ་དབྱངས་གཟི་འོད་འབར་བའི་དྲུང་དུ་འཇམ་འདོན་པ་བཞི་གྲས་ཚེ་ཆོག་ད་ལྟ་བཞིན་ལ། མཚན་བརྗོད། དངོས་གཞི་འདོན་ཚུལ། རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་མཚན་བརྗོད་འདོན་ཐབས་ལས། གསང་སྔགས་སུ་འདོན་པ། བདག་མེད་པའི་ངང་ནས་འདོན་པ། ཆེ་བའི་ཡོན་ཏན་དུ་འདོན་པ་དང་། གསུམ་ལས།
ཐུན་མོང་བ་རྣམས་ཆེ་བའི་ཡོན་ཏན་དུ་དམིགས་ལ་འདོན་པ་ཉིད་ཕན་ཡོན་ཆེ་བར་གསུངས་པས་དེའི་ཚུལ་ནི། རྟེན་གྱི་དྲུང་དུ་མཆོད་པ་རྒྱ་ཆེར་བཤམ། སྐྱབས་འགྲོ་བཞི་སྐོར་ཉེར་གཅིག བླ་མ་དང་དཀོན་མཆོག་རིན་པོ་ཆེ་སོགས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེ་བཙུན་འཇམ་པའི་དབྱངས་མཆོད་ཅིང་། ཆེ་བའི་ཡོན་ཏན་བརྗོད་པར་བྱའོ། ། ལན་གསུམ། སེམས་ཅན་ཐམས་ཅད་བདེ་བ་དང་སོགས། གཟི་འོད་འབར་བའི་སྐུ་ལ་དམིགས་ཏེ།
སྭ་བྷས་སྦྱངས། སྟོང་པའི་ངང་ལས་སེང་གེས་བཏེགས་པའི་རིན་པོ་ཆེ་གསེར་གྱི་ཁྲིའི་སྟེང་དུ་པཾ་ལས་སྣ་ཚོགས་པདྨའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་དབུས་སུ། དུས་གསུམ་སངས་རྒྱས་ཐམས་ཅད་ཀྱི་མཁྱེན་རབ་ཀྱི་ངོ་བོ་དྷཱིཿཡིག་དམར་སེར་ཉི་མ་བྱེ་བའི་མདངས་ཅན། དེ་ལས་འོད་ཟེར་འཕྲོས་སེམས་ཅན་ཐམས་ཅད་ཀྱི་མ་རིག་མུན་པ་དྲུང་ནས་ཕྱུང་སྟེ་ཤེས་རབ་ཀྱི་སྣང་བ་ཁྱད་པར་ཅན་ལ་བཀོད། འཕགས་པ་ཐམས་ཅད་མཆོད་པས་མཉེས་པར་བྱས་ནས་དེ་རྣམས་ཀྱི་མཁྱེན་རབ་ཀྱི་བྱིན་རླབས་ཐམས་ཅད་འོད་ཟེར་དམར་སེར་གྱི་རྣམ་པར་སྤྱན་དྲངས་ནས་དྷཱིཿཡིག་ལ་ཐིམ། དེ་ཡོངས་སུ་གྱུར་པ་ལས་མཁྱེན་རབ་ཀྱི་དབང་ཕྱུག་རྗེ་བཙུན་འཇམ་པའི་དབྱངས་སྐུ་མདོག་གསེར་བཙོ་མ་ལྟ་བུ་ཚད་མེད་པའི་འོད་ཟེར་འཕྲོ་བ། ཞལ་གྱི་དཀྱིལ་འཁོར་ཀུན་ནས་འཛུམ་ཞིང་ཞི་བ། ཐུགས་རྗེའི་སྤྱན་གཉིས་ཟིམ་བུའི་ལྟ་སྟངས་ཀྱིས་འགྲོ་བ་ཐམས་ཅད་ལ་གཟིགས་པ། དབུ་སྐྲ་མཐོན་ཚངས་རལ་པའི་ཐོར་ལྕོག་སྤྱི་བོར་བཅིངས་ཞིང་། ཟུར་ཕུད་ལྔ་དང་ལྡན་པ་ཕྱག་གཉིས་ཀྱིས་ཨུཏྤལ་སྔོན་པོའི་ཡུ་བ་ཆོས་འཆད་ཀྱི་ཕྱག་རྒྱས་ཐུགས་ཀར་བཟུང་བའི་འདབ་མ་སྙན་གཡས་གཡོན་གྱི་ཐད་དཀར་ཁ་ཕྱེ་བའི་ཟེའུ་འབྲུའི་སྟེང་ན་གཡས་སུ་ཤེས་རབ་ཀྱི་རལ་གྲི་མེ་འབར་བ་དང་།
གཡོན་དུ་ཤེས་རབ་ཀྱི་ཕ་རོལ་ཏུ་ཕྱིན་པའི་གླེགས་བམ་གནས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རལ་པའི་ཟུར་ཕུད་ཀྱི་རྩེ་མོར། ཡིད་བཞིན་གྱི་ནོར་བུ་རིན་པོ་ཆེས་སྤྲས་ཤིང་། དར་བཟང་པོ་སྣ་ཚོགས་ཀྱི་སྟོད་གཡོགས་དང་སྨད་གཡོགས་གསོལ་བ། རིན་པོ་ཆེ་སྣ་ཚོགས་ལས་གྲུབ་པའི་དབུ་རྒྱན། སྙན་རྒྱན། མགུལ་རྒྱན། དོ་ཤལ། དཔུང་རྒྱན།
ཕྱག་གདུབ། ཞབས་གདུབ་རྣམས་གསོལ་བ། མཐོང་ན་མི་མཐུན་པ་མེད་པའི་སྐུ། མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་བཅུས་སྤྲས་པ། གསུང་དབྱངས་ཡན་ལག་དྲུག་ཅུ་དང་ལྡན་པའི་ཟབ་མོ་རྣམ་པར་ངེས་པའི་ཆོས་ཀྱི་སྒྲ་སྒྲོགས་པ། ཐུགས་བདེ་སྟོང་དབྱེར་མེད་པའི་ཏིང་ངེ་འཛིན་གྱི་སྒོ་དུ་མ་ལ་མཉམ་པར་འཇོག་བཞིན་པ། མཐོང་ཐོས་དྲན་རེག་ཙམ་གྱིས་བླ་ན་མེད་པའི་ཡེ་ཤེས་མཆོག་སྩོལ་བའི་བདག་ཉིད་ཅན་གྱི་སྟེང་འོག་མཐའ་སྐོར་ཀུན་ཏུ་སངས་རྒྱས་བྱང་སེམས། ཉན་ཐོས་རང་རྒྱལ་འཇིག་རྟེན་ལས་འདས་པའི་ལྷ་ཐམས་ཅད་རྗེ་བཙུན་འཇམ་པའི་དབྱངས་ཀྱི་ངོ་བོར་བཞུགས་པར་གྱུར། དེའི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྗེ་བཙུན་འཇམ་པའི་དབྱངས་ལ། སངས་རྒྱས་བྱང་ཆུབ་སེམས་དཔའ་ཐམས་ཅད་རྗེ་བཙུན་འཇམ་པའི་དབྱངས་ཀྱི་རྣམ་པས་བསྐོར་བ་ཨོཾ་བཛྲ་ས་མཱ་ཛཿ སྤོས་རྡོར་དྲིལ་འཛིན་པས། མ་ལུས་སེམས་ཅན་ཀུན་གྱི་ནས། མཆོག་རྣམས་ལེགས་པར་སྩལ་གྱི་བར། ཨོཾ་ཨཱརྻ་མཉྫུ་ཤྲཱི་ས་པཱ་རི་ཝཱ་ར་ཨེ་ཧྱེ་ཧི། བཅོམ་ལྡན་འདིར་ནི་བྱོན་པ་ལེགས་ནས། སཏྭཾ་གྱི་བར་གཞན་ནས་འབྱུང་བ་བཞིན་གྱིས་བྱོན་ལེགས་ཁྲུས་གསོལ་གདན་རྣམས་ཕུལ། འགོར་མཚན་སྔགས་དང་།
མཇུག་ཏུ་པྲ་ཏཱིཙྪ་ཡེ་སྭཱཧཱ་སྦྱར་བའི་པུཥྤེ་ནས། ནཻ་ཝཱི་དྱེའི་བར་གྱིས་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ འགོར། ཨོཾ་སརྦ་ཏ་ཐཱ་ག་ཏ་པཉྩ་ཀུ་ལ་ས་པཱ་རི་ཝཱ་ར། མཇུག་ཏུ་པྲ་ཏཱིཙྪ་ཡ་སྦྱར་བའི་ཨརྒྷཾ་ནས། ཤཔྟའི་བར་གྱིས་མཆོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ།
ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཞིང་། བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་རྒྱན། མཆོད་པ་ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་སོགས་གཞན་ནས་འབྱུང་བ་བཞིན་ཆུ་གཉིས་ཉེར་སྤྱོད་རོལ་མོ་དང་བཅས་པར་བསྐྱེད།
འགོར་ཨོཾ་དང་། མཇུག་ཏུ་ཨཱཿཧཱུྃ། བར་དུ་མཆོད་སྔགས་རྣམས་སྦྱར་ནས་བརྗོད་ལ་སོ་སོའི་ཕྱག་རྒྱས་བྱིན་གྱིས་བརླབ། འཇིག་རྟེན་ཁམས་འདི་མ་ལ་ཞབས་བསིལ་བཅུག མཚན་སྔགས་སྔོན་འགྲོའི་མཆོད་པའི་མཐར་རོལ་ཆེན་བྱས་ལ་བཞག ཐལ་མོ་སྦྱར་ནས། བསྟོད་པ་བྱིན་བརླབས་སྐུལ་བྱེད་གདངས་བཅས། དེ་ནས་འཇམ་དཔལ་མཚན་བརྗོད་བདུན་ནམ་གསུམ་གང་རིགས་རྫོགས་ནས། མཆོད་པ་ཁ་གསོས་ལ། བསངས་སྦྱངས་བྱིན་བརླབས་གོང་བཞིན།
རབ་འབྱམས་རྒྱ་མཚོ་ལ་ཞབས་བསིལ་བཅུག་པ། རྒྱལ་སྲིད་སྣ་བདུན། འདོད་ཡོན་སྣ་ལྔའི་ཚིག་རྐང་གསུམ་པ། མོས་བློས་འཇམ་པའི་དབྱངས་ལ་བདག་འབུལ་ན་ཞེས་བསྒྱུར། མཎྜལ་སོ་བདུན་མ། གང་གི་མཆོད་རྫས་མ། དེང་ནས་བྱང་ཆུབ་མའི། བཞེས་ནས་བྱིན་གྱིས་བརླབས་ཏུ་གསོལ་གྱི་རྗེས་སུ་བཅོམ་དྲིལ་བསྟོད་པ་རྒྱུད་གསུམ་འཁོར་ལོའི། མཚུངས་མེད་བླ་མའི་ནས། འཇོག་པར་ཤོག་གི་བར་གདངས་བཅས།
དེ་ནས་ཐལ་མོ་སྦྱར་ལ། ཤེས་བྱའི་མཁའ་དབྱིངས་མ། ཡིག་བརྒྱ་ལན་གསུམ། མ་འབྱོར་པ་ཤླཽ་ཀ་གསུམ་གདངས་མ། ཕྱོགས་བཅུ་ན་སོགས་འདྲ་བ་ལས། བྱེ་བྲག་ཏུ་ཡང་བླ་མ་ཡི་དམ་མཁའ་འགྲོ་ཆོས་སྐྱོང་སྲུང་མའི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་སོགས། སུ་པྲ་ཏིཥྛ་ལན་གསུམ། དགེ་བ་འདི་ཡིས་མྱུར་དུ་བདག ། རྗེ་བཙུན་འཇམ་དབྱངས་འགྲུབ་གྱུར་ནས་སོགས། རྗེ་བཙུན་འཇམ་དབྱངས་ཁྱོད་སྐུ་ཅི་འདྲ་སོགས།
བཟང་སྤྱོད། བདག་གི་དུས་གསུམ་མ་ཚར་གཅིག སྟོན་མཆོག་དམ་པ་སོགས་ཀྱི་བཀྲ་ཤིས་བྱའོ།། །། ཞེས་པ་འདི་ཡང་དཔལ་ས་སྐྱའི་དབུ་རྩེ་རྙིང་མའི་འཇམ་དབྱངས་གཟི་འོད་འབར་བའི་དྲུང་དུ་རྒྱུན་གྱི་འཇམ་འདོན་ཇི་ལྟར་བྱ་ཚུལ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རྗེ་བཙུན་རིན་པོ་ཆེའི་གསུང་ལ་གཞི་བྱས། མཆོད་བསྟོད་རྒྱས་པར་སྤེལ་ཏེ་སྦྱར་བ་དགེ། །། ཡི་གེ་པ་ནི་གང་གི་བཀའ་འབངས་བཀྲ་ཤིས་ཀྱི་མིང་གིས་ཞུས་སོ།། །། PAGE * MERGEFORMAT 2 ཀུན་དགའ་བློ་གྲོས། འཇམ་འདོན་བྱ་ཚུལ་མ་རིག་མུན་སེལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
