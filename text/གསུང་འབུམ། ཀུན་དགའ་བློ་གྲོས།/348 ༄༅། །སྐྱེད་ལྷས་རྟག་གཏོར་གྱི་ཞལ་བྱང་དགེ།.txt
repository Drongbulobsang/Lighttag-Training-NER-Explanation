གསུང་འབུམ། ཀུན་དགའ་བློ་གྲོས།
པོད ༣༤༨
༄༅། །སྐྱེད་ལྷས་རྟག་གཏོར་གྱི་ཞལ་བྱང་དགེ།
༄༅། །སྐྱེད་ལྷས་རྟག་གཏོར་གྱི་ཞལ་བྱང་དགེ། ན་མོ་གུ་རུ་ཙ་ཏུརྨུ་ཁ་ཡ། ཨང་གིར་ཞེས་པ་ཆུ་ཕོ་སྤྲེལ་ལོའི་མགོ་ཟླ་བའི་ཡར་ཚེས་དགེ་བར་ཁའུ་བྲག་རྫོང་ནག་པོའི་མེ་འབར་གྱི་གཙུག་ལག་ཁང་འདི་ཉིད་དུ། སྟོབས་འཕྲོག་དབང་པོ་འཁོར་དང་བཅས་པའི་ནང་རྟེན་གཏོར་མ་གསུམ་གྱི་ནང་ཚན་རྟག་གཏོར་འདི་ཉིད་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་དང་། ངག་དབང་ཀུན་དགའ་བསོད་ནམས་མཐུ་སྟོབས་དབང་ཕྱུག་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་གཉིས་ཀྱིས་རྗེ་བཙུན་གོང་མའི་མན་ངག་ནས་འབྱུང་བ་བཞིན་གྱི་རྒྱུ་དབྱིབས་གཟུངས་གཞུག་རྒྱན་མཐེབ་སྐྱུའི་གྲངས་སྣོད་བཅས་ཞི་རྒྱས་ཀྱི་ལས་གཙོར་སྟོན་དང་། བདུད་རྩི་དང་ལྷ་སྒྲུབ་རྣམས་ལ་དམིགས་པ་སྔགས་དང་བཅས་གང་ཡོད་ཅི་ཤེས་ཀྱི་སྒོ་ནས་བགྱིས་ཏེ། གཙོ་བོར་རྗེ་བཙུན་ས་སྐྱ་པའི་གདུང་བརྒྱུད་རྒྱུན་མི་ཆད་པར་འབྱུང་བའི་འཕྲིན་བཅོལ་བཅས་ལྷག་བསམ་རྣམ་དག་གི་སྒོ་ནས་བསྒྲུབས་པ་ཡིན་པས་རྗེས་འཇུག་རྣམས་ནས་དུས་རྒྱུན་དུ་གཏོར་མ་འདི་ལ་བསྒུལ་བསྐྱོད་མི་གཏོང་། དགོས་པ་ཁྱད་པར་ཅན་གྱི་ཚེ། ཐོད་པ་ཉི་ཟླ་ཁ་སྦྱོར་གྱི་བསྲུང་བ་བཀྲོལ་བའི་དམིགས་པ་སྔོན་འགྲོའི་ཁ་གསོས་ལ། བསྐང་ཕྲིན་བཟློག་བསྐུལ་གང་དགོས་བསྒྲུབས་ནས་སླར་སྲུང་བ་མན་ངག་ནས་འབྱུང་བ་བཞིན་བྱས་པས།
གདུང་སྲས་མྱུར་དུ་འབྱོན་པ་སོགས་འདོད་དོན་འབད་མེད་འགྲུབ་པའི་མཚན་མ་ཅུང་ཟད་ཡོད་དེ་གཏོར་མ་འདི་བཞིན་བྱུང་ན་བསམ་བློ་ཡོད་མུར། ལོ་འདིའི་ཟླ་བ་བཅུ་པའི་ཚེས་བཅུ་བཞི་ལ་འདོད་དོན་འགའ་ཞིག་གྲུབ་པའི་གཏང་རག་ཏུ་གུར་ཞལ་རྣམ་གཉིས་གཙོ་གྱུར་གྱི་ཆོས་སྲུང་དམ་ཅན་རྒྱ་མཚོ་ལ་མཆོད་གཏོར་རྒྱས་པ་ཕུལ་བའི་ནུབ་ངེད་རང་གི་རྨི་ལྟས་སུ་མགོན་ཁང་འདི་ཉིད་སྔོན་ལས་རྒྱ་ཆེ་ཞིང་བླ་རེ་ཡོལ་བ་སོགས་བཀོད་པ་ཕུན་སུམ་ཚོགས་པས་བརྒྱན་པའི་ནང་ད་ལྟའི་སྐུ་འདི་ན་བཟའ་དར་ཚོན་གཟབ་མ་བཅས་བཞུགས་ཁྱིམ་ནས་ཕྱིར་ཅུང་ཟད་འཐོན་པའི་ཞལ་འཛུམ་གསུང་འབྱོན་ལ་ཁད་ཡོད་པའི་དྲུང་། བུད་མེད་རྒན་མོ་ཞིག་གིས་ལྕགས་ཕུར་གསེར་ཚགས་ལ་དར་ཚོན་གྱིས་བརྒྱན་པ་ཞིག་ངེད་རང་ལ་ཕྱག་བཙལ་ནས་གཏད་པའི་མུར་ཀ་གདོང་གི་གཏོར་སྒམ་ཞལ་བྱང་ལ་བརྟེན་ནས་གཏོར་མ་བཞེངས་རྒྱུ་ཡིན་སྙམ་པའི་མུར་འཁྲུལ་སྣང་གཞན་ཞིག་ལ་འབྱམས་ནས་མ་བྱུང་། དངོས་གཞི་རྨི་ལམ་ཙམ་ལ་དཔང་གཏད་བྱེད་རྒྱུ་མི་འདུག་ཀྱང་། མགོན་པོ་ཆེ་ཆུང་གི་བསྙེན་ཐབས་རྣམས་ནས་རྨི་ལམ་དུ་གཏོར་མ་བཞེངས་པ་དང་། དངོས་སུའང་སྟེགས་པ་སྙམ་བྱེད་པ་བྱུང་ན་གཏོར་མ་འདོད་པ་ཡིན་པས་གཏོར་མ་འབུལ་ཞེས་དང་། བླ་མ་གོང་མ་འགའ་ཞིག་ལའང་མནལ་ལམ་དུ་བརྡ་བསྐུལ་བྱུང་བ་སོགས་དང་ཕྱོགས་མཐུན་ཙམ་དུ་འདུག་སྙམ་ནས། རྟག་གཏོར་འདི་བཞིན་ལག་ལེན་དུ་ཐེབས་པར་བགྱིས་པ་ལ་ཞིང་སྐྱོང་དབང་ཕྱུག་འཁོར་དང་བཅས་པ་མཉེས་ནས་འཁོན་གྱི་གདུང་རྒྱུན་མི་ཆད་པ་དང་ཀུན་བློ་སྤུན་འཁོར་དང་བཅས་པ་ལ། མཆོག་དང་ཐུན་མོང་གི་དངོས་གྲུབ་མ་ལུས་པ་སྩོལ་བའི་རྒྱུར་གྱུར་ཅིག། །། ཨི་དཾ་ཤཱ་ས་ནཉྩ་སཏྭ་ཧི་ཏྭ་བྷ་ཝནྟུ།། །།
PAGE * MERGEFORMAT 2 ཀུན་དགའ་བློ་གྲོས། སྐྱེད་ལྷས་རྟག་གཏོར་གྱི་ཞལ་བྱང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
