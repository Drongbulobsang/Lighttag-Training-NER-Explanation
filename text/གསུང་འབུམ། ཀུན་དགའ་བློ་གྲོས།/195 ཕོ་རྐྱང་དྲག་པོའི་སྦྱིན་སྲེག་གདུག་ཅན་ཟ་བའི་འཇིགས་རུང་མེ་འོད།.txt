གསུང་འབུམ། ཀུན་དགའ་བློ་གྲོས།
པོད ༡༩༥
ཕོ་རྐྱང་དྲག་པོའི་སྦྱིན་སྲེག་གདུག་ཅན་ཟ་བའི་འཇིགས་རུང་མེ་འོད།
༄༅། །ཕོ་རྐྱང་དྲག་པོའི་སྦྱིན་སྲེག་གདུག་ཅན་ཟ་བའི་འཇིགས་རུང་མེ་འོད་ཅེས་བྱ་བ་བཞུགས་སོ།། བླ་མ་དམ་པའི་ཞབས་ལ་ཕྱག་འཚལ་ལོ། ། འདིར་ཕོ་རྐྱང་གི་དྲག་པོའི་སྦྱིན་སྲེག་བྲམ་ཟེ་མཆོག་སྲེད་ཀྱི་གཞུང་དང་། ས་སྐྱ་པ་ཆེན་པོའི་དགོངས་པ་བཞིན་གཉན་ཕུལ་ཆུང་བས་མཛད་པའི་ཡི་གེའི་གསལ་བྱེད་ནི་མི་ལྤགས་སམ་དུག་ཤོག་གྲོ་ཤོག་གང་རུང་ལ་དུག་ཁྲག་སྣག་ཚས་བྲིས་པའི་ཆོས་འབྱུང་ཉིས་བརྩེགས་ཕྱིར་མུ་ཁྱུད་ཉིས་རིམ་བྲིས་པའི་ལྟེ་བ་དང་རྩིབས་རྣམས་ལ་ཡིག་འགོ་ཕྱིར་བསྟན་གྱིས། ཨོཾ་མ་ཧཱ་ཀཱ་ལ་ཧཱུྃ་ཕཊཿ སརྦ་ཤ་ཏྲུཾ་དཱི་ན་མེ་ཀེ་ན་མཱ་ར་ཡ། མུ་ཁྱུད་ལ་ཤཱ་ས་ནའི་མཐར་འདི་ཞེས་བྱ་བ་མཱ་ར་ཡ། ཞེས་བཀོད་པ་དང་། ཚ་བ་གསུམ་དང་བག་ཕྱེ་ལ་བསྒྲུབ་བྱའི་གཟུགས་བརྙན་ཆགས་ཚད་དང་ལྡན་པ་ཆེ་ཆུང་ཇི་ལྟར་རིགས་པ་བྱས་པའི་རྒྱབ་ནས་འཁོར་ལོ་ཤོངས་ཚད་ཀྱི་གྲུ་གསུམ་བྲུ། སྤྲ་ཚིལ་ཚ་བ་གསུམ་གྱི་ཁུ་བས་ལིངྒ་བྱུགས་པ་ནི་དགྲ་ལ་བྱ་བ་དང་།
བགེགས་ལ་བྱེད་ན་གཡང་གཞིའམ་དུར་ཁྲོད་ཀྱི་རས་ལ་ལྷ་ཀླུ་རྒྱལ་བཙན་སོགས་གནོད་བྱེད་གང་ཡིན་དེའི་གཟུགས་བརྙན་ཉམ་ཐག་པའི་སྙིང་གར་མིང་བྲིས་པ་ཤིང་གླང་མ་རྩ་རྩེ་མ་ནོར་བ་བཀས་པའི་སྲག་ཏུ་མགོ་མཇུག་ལྡོག་ལ་གཞུག རྩ་བ་རྣོ་བར་བྱས་ཏེ་ཚིལ་ཆེན་གྱིས་བགོས་པའི་སྟེགས་ལ་གཟུགས། བག་ཟན་ལའང་དེའི་གཟུགས་བརྙན་ཉམ་ཐག་པར་བཟོས། དུར་ཁྲོད་དུ་འགྲོ་བའམ་རོ་བསྲེགས་པའི་རྡོའི་སྒྱེད་པུ་གསུམ་ལ་ལྕགས་སླང་བཀལ། ཤིང་ཚེར་མ་ཅན་གྲུ་གསུམ་དུ་བརྩིགས། དབུས་སུ་རྡུལ་ཚོན་དང་འབྲུ་ནག་གང་རུང་གི་ཚོམ་བུ་བཀོད། མགོན་པོ་དང་མེ་ལྷ་ལ་དྲག་བཤོས་ཟུར་གསུམ་ཆེ་ཆུང་གཉིས་དང་བདུད་རྩི་ལྔ་མཆོད་བཤམས། དགྲ་བསྲེག་པའི་རྫས་ཁྲག་སྣ། ཡུངས་དཀར་ནག་ཐང་ཕྲོམ་པའི་འབྲས་བུ་རྣམས་དང་། བགེགས་བསྲེག་པའི་རྫས་དུག་སྣ་ཡུངས་དཀར་ནག
སྐེ་ཚེ། སྒོག་སྐྱ། འབྱུང་པོའི་བླ་རྡོའི་ཕྱེ་མ་རྣམས་ཐོད་པ་མཚན་ངན་དུ་བཤམས་ལ་སྦྱིན་སྲེག་མི་བྱེད་པའི་གོང་ཞག་ཁ་ཤས་ནས་ཡི་དམ་གྱི་བསྒོམ་བཟླས་དང་མགོན་པོ་ལ་མཆོད་གཏོར་འབུལ། ལིང་འཁོར་གྱི་རབ་གནས་ནི། འཁོར་ལོ་འབྲུ་ནག་གི་སྟེང་དུ་བཞག་ལ། གཏོར་མ་གྲུ་གསུམ་དང་ཆུ་གཉིས་ཉེར་མཆོད་ཀྱིས་བསྐོར། བསངས་སྦྱངས། སྟོང་པའི་ངང་ལས་པདྨ་དང་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་གནམ་ལྕགས་ལས་གྲུབ་པའི་འཁོར་ལོ་ནག་པོ་རྩིབས་དྲུག་པ་ལྟེ་བ་དང་རྩིབས་མྱུར་རྣམས་ལ་ཡིག་འབྲུ་མེ་དང་དུག་གི་འོད་ཟེར་འཕྲོ་བ། དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཁ་ནས་འཁོར་ལོ་ཡིག་འབྲུ་དང་བཅས་པ། ཨོཾ་བཛྲ་ས་མཱ་ཛཿ
ཛཿཧཱུྃ་བཾ་ཧོཿཡང་ཡང་། མཆོད་པ་བསངས་སྦྱངས་བྱིན་རླབས་སོ་སོའི་ཕྱག་རྒྱ་དང་བཅས། ཨོཾ་མ་ཧཱ་ཀཱ་ལ་སྔོན་དུ་འགྲོ་བའི་ཆུ་གཉིས་ཉེར་མཆོད་རོལ་མོ་དང་བཅས་པྲ་ཏཱིཙྪའི་མཐའ་ཅན་གྱིས་མཆོད། གཏོར་མ་བྱིན་རླབས་རྒྱས་བསྡུས་གང་རུང་། ཨོཾ་མ་ཧཱ་ཀཱ་ལ་སརྦ་ཤ་ཏྲཱུཾ་མཱ་ར་ཡ་ཧཱུྃྃ་ཕཊཿ ཇི་ལྟར་རིགས་པ། སྲིན་གཟུགས་མ་ཤླཽཀ་གཅིག་གིས་བསྟོད། དགུག་གཞུག་གི་དམིགས་པ་དང་། ཚིག་རིགས་མགོན་པོའི་མན་ངག་གཞན་ནས་འབྱུང་བ་ལྟར་ཡིད་ཆེས་པར་བྱས་ལ་ལྟེ་བ་དང་རྩིབས་ཀྱི་སྤེལ་ཚིག་རྣམས་ལ་བསྟིམ། ཡང་མཆོད་གཏོར་འབུལ་བའམ།
ཡང་ན་འཁོར་ལོ་དང་སྔགས་ཀྱི་འོད་ཟེར་གྱིས་སྤེལ་ཚིག་དེ་ཚར་གཅོད་པར་བསམ། འཁོར་ལོ་ལ་བཀོད་པའི་སྔགས་རྣམས་བརྒྱ་སྟོང་ཇི་ལྟར་རིགས་པ་བཟླས་མན་ངག་བཞིན་བལྟབ། རོ་སྐྲ་ཤན་པའི་བུ་མོས་འགལ་བས་རྒྱ་གྲམ་དུ་བཅིངས་ལ་ཟན་ལིང་གི་རྒྱབ་ནས་བཅུག་སྟེ། ཟན་དང་སྤྲ་ཚིལ་བཞུ་བས་མི་མངོན་པར་བཀག་ལ། རང་དང་ཐབ་ཁུང་གི་བར་དུ་དགྲ་བགེགས་ཀྱི་ལིངྒ་རྣམས་ལྕགས་སྣོད་དུ་མགོ་ཚུར་བསྟན་ལ་བཞག རྡོར་དྲིལ་ནང་མཆོད་གྲི་གུག་རྔ་རོལ་སོགས་བཤམས། སྒྲུབ་པ་པོ་ཞྭ་དང་གོས་ནག་གྱོན་ལ། ཁ་ལྷོར་ཕྱོགས་པས་ཉིན་ཕྱེད་དམ་མཚན་ཕྱེད་ཀྱི་དུས་སུ་ཀྱཻ་རྡོར་དང་འབྱུང་འདུལ་སོགས་རྡོ་རྗེའི་རིགས་ཀྱི་བདག་བསྐྱེད་སྔོན་དུ་འགྲོ་བས་ལིངྒ་རྣམས་ལ་དགུག་གཞུག་ལྷ་དབྱེ་བསྒྲལ་མཆོད་རྒྱས་བསྡུས་ཇི་ལྟར་རིགས་པ་བྱས་རྗེས་དུར་ཁྲོད་དམ་ཤན་པའི་མེའམ་རྡོ་ལྕགས་གཙུབས་པ་ལས་བྱུང་བའི་མེས་ཤཱ་ས་ན་བཟླ་ཞིང་སྦར་ལ། ཐབ་ཁུང་བསངས་སྦྱངས། སྟོང་པའི་ངང་ལ་ཧཱུྃ་ལས་བྱུང་བའི་རྡོ་རྗེའི་ཐབ་ཁུང་གྲུ་གསུམ་མཐིང་ནག་མེ་རི་འབར་བ་ཡངས་ཤིང་རྒྱ་ཆེ་བའི་ནང་དུ་གིང་ལས་ར་སྐྱེས་ཆེན་པོའི་སྟེང་དུ་རཾ་ལས་མེ་ལྷ་དམར་ལ་ནག་པ་ཞལ་གཅིག་ཕྱག་བཞི་པ་གཡས་གྲི་གུག་དང་བེ་ཅོན།
གཡོན་ཐོད་པ་དང་རིལ་བ་འཛིན་པ། ཨག་ཚོམ་འཕྱང་བ་རུས་པའི་རྒྱན་གྱིས་བརྒྱན་པ། དྲང་སྲོང་གི་ཚོགས་དཔག་ཏུ་མེད་པས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ཁ་ནས་འོད་འཕྲོས་པས་མེ་ལྷ་འཁོར་དང་བཅས་པ་བཛྲ་ས་མཱ་ཛཿ ཛཿཧཱུྃ་བཾ་ཧོཿ སླར་ཡང་འོད་འཕྲོས་པས་དབང་གི་ལྷ་ཚོགས་བཛྲ་ས་མཱ་ཛཿ ཨ་བྷི་ཥིཉྩ་ཏུ་མཾཿ བཛྲི་བྷ་ཝ་ཨ་བྷི་ཥཱིཉྩ་ཧཱུྃ།
ཞེས་གསུངས་ཞིང་དབང་བསྐུར་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཨོཾ་ཨགྣ་ཡེ་ས་པ་རི་ཝཱ་ར་སྔོན་དུ་འགྲོ་བའི་ཆུ་གཉིས་ཉེར་མཆོད་རོལ་མོ་མཚན་སྔགས་ཀྱི་མཐར་འབྲུ་གསུམ། འཇིག་རྟེན་དབང་ཕྱུག་ཤླཽ་ཀ་གཅིག དགྲ་བོའི་ལིངྒའི་དུམ་བུ་དང་། བགེགས་ཀྱི་ཤོག་ལིང་ཟན་ལིང་གླང་མ་བཅས་ཀྱི་དུམ་བུ་དང་། དྲག་པོའི་རྫས་རྣམས་ལན་གསུམ་རེ་ཕུལ་ལ། ཨོཾ་ཨགྣ་ཡེ་སརྦ་ཤ་ཏྲཱུཾ་མ་ར་ཡ་ཧཱུྃ་ཕཊཿཅེས་དང་། ཐོག་མཐའ་འདྲ་བ་ལས། སརྦ་བིགྷྣཱན་ཞེས་དང་། སརྦ་ཤ་ཏྲཱུཾ་བིགྷྣཱན་ཞེས་སྦྱར།
མེ་ལྷ་འབར་བའི་རྣམ་པར་གྱུར། མེ་འབར་བའི་དབུས་སུ་རིན་པོ་ཆེའི་བྲག་སྟོང་གསུམ་གྱི་ཚད་དང་མཉམ་པའི་སྟེང་དུ་ཆོས་འབྱུང་ནག་པོ་དེའང་མཚུངས་པའི་ལྟེ་བར། རྡོ་རྗེ་རྒྱ་གྲམ་གྱི་དབུས་སུ་སྣ་ཚོགས་པདྨ་ཉི་མའི་དཀྱིལ་འཁོར་ལ་ཧཱུྃ་མཐིང་ནག་ལས་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་གིས་མཚན་པ་ལས། མགོན་པོ་ཕོ་ཉ་ལྔ་བཅས་བསྐྱེད་པའི་མཐའ་བསྐོར་དུ་ཕྱོགས་སྐྱོང་བཅུས་བསྐོར་བར་བསམས་ལ། རང་གི་སྙིང་ཀ་ནས་འོད་ཟེར་འཕྲོས་པས་ནག་པོ་ཆེན་པོ་འཁོར་དང་བཅས་པ་བཛྲ་ས་མཱ་ཛཿ རྔ་རོལ་དབྱངས་དང་བཅས་པའམ་རྡོར་དྲིལ་འཛིན་པའམ། དམ་རྒྱ་བཅས་ལ། ཧཱུྃ་རྡོ་རྗེ་འཆང་གི་སྤྱན་སྔ་རུ། ། ཇི་ལྟར་ཁས་བླངས་དམ་བཅས་ལྟར། ། བྱིན་གྱིས་བརླབས་པའི་གནས་འདི་རུ། །
དྲག་པོའི་ལས་ལ་སྤྱན་འདྲེན་བཞུགས། ། ཨོཾ་ཨེ་ཧྱ་ཧི་མ་ཧཱ་ཀཱ་ལ་ཡ་ཨ་ར་ལི་ཧོཿ ཛཿཧཱུྃ་བཾ་ཧོཿ བཛྲ་ཊཱ་ཀི་ནི་དྷ་ཡ་ཡོ་གི་ཤྭ་རེ་ས་མཱ་ཡ་སཏྭཾ་ཏྲི་ཤྱ་ཧོཿ ཛཿཧཱུྃ་བཾ་ཧོཿ དམ་ཚིག་གི་ཕྱག་རྒྱ་བཅས་ལ། ནག་པོ་ཁྱོད་ཀྱིས་སྔོན་བཅོམ་ལྡན་འདས་ཀྱི་སྤྱན་སྔར་ཁས་བླངས་པ་བཞིན་དུ་བདག་གི་ལས་ཅི་བཅོལ་བ་གྱིས་ཤིག དེ་ལྟར་མ་བྱས་ན་ཁྱོད་ཉམས་པར་གྱུར་ཏ་རེ། ཨོཾ་བཛྲ་ཊཱ་ཀི་ནི་དྷ་ཡ་ཡོ་གི་ཤྭ་ར་ས་མ་ཡ་སཏྭཾ་ཏྲི་ཤྱ་ཧོཿ མདུན་བསྐྱེད་ཀྱི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པར་གྱུར། དྲག་མཆོད་བྱིན་གྱིས་བརླབས། མགོན་པོ་འཁོར་དང་བཅས་པ་ལ་ནས། སྩོལ་གྱི་བར་བརྗོད་པའམ། ཡང་ན་སྔགས་ཙམ་མམ། ཤིན་ཏུ་རྒྱས་ན་བདུད་རྩི་ལྔ་མཆོད་ཀྱི། ཁྲག་གི་མཆོད་ཡོན་ནས་རོལ་མོའི་བར་བྱ། སྲིན་གཟུགས་མས་བསྟོད་ལ་བཏབ་པ་བཞག ཤཱ་ས་ན་བཟླ་བཞིན་པས་ལིང་དུམ་དང་དྲག་རྫས་རྣམས་དྲུག་ཅུ་ལ་སོགས་པ་ཇི་ལྟར་རིགས་པ་ཕུལ།
སྤེལ་ཚིག་ནི་མེ་ལྷ་དང་འདྲ་བར་བརྗོད། མཐར་ཕྱི་མཆོད་ནང་མཆོད། གཏོར་མ་བྱིན་རླབས་རྒྱས་བསྡུས་ཅི་རིགས། མགོན་པོ་ལ་ཤཱ་ས་ན་ལན་ཉེར་གཅིག་སོགས། ཨོཾ་ཨིནྡྷ་ཛ་མ་སོགས་བསྔོས་ལ་མགོན་པོ་དང་ཕྱོགས་སྐྱོང་གི་བསྟོད་པ་བྱ། མཐར་དྲག་པོའི་ལས་ཀྱི་དམོད་བཅོལ་བྱས་ལ་ཡིག་བརྒྱས་ལྷག་ཆད་ཁ་བསྐང་། མ་འབྱོར་པ་དང་ཚིགས་བཅད་ལྷུག་གིས་བཟོད་གསོལ་བྱ། མགོན་པོ་འཁོར་བཅས་རྟེན་དང་བཅས་པའི་ཡེ་ཤེས་པ་གཤེགས། དམ་ཚིག་པ་རང་ལ་བསྟིམ། མེ་ལྷ་ཞལ་ཕྱག་གི་རྣམ་པར་བལྟས་ལ།
ལིང་རོ་དང་དྲག་རྫས་རྣམས་ཚར་གསུམ་ཕུལ། གཏོར་མ་ཤ་ཁྲག་ཏུ་བསམས་པ་མཚན་སྔགས་ལ་ཨ་ཀཱ་རོ་བཏགས་པས་བསྔོས། མཆོད་བསྟོད་བྱས་ལ་དྲག་པོའི་ཕྲིན་ལས་ཞུ། བདག་གི་དོན་དང་སོགས་ཀྱིས་གཤེགས་སུ་གསོལ། བདག་བསྐྱེད་གང་བྱས་ཀྱི་ཆོ་གས་གོ་བསྒོ། དགེ་བ་བསྔོ་ཞིང་བཀྲ་ཤིས་བྱའོ།། ༈ །ཡང་དམ་པ་ཀུན་དགའ་གྲགས་ཀྱི་དགོངས་པ་མདོས་གཏོར་དང་འབྲེལ་པའི་སྦྱིན་སྲེག་བྱ་ཚུལ་ནི། ཤམ་གོང་བཞིན་ལ་མདོས་ཞག་སྦྲེལ་ནས་བསྒྲུབ་ན། དེ་ནི་ཉིན་དང་པོའི་ལིངྒ་བསྒྲལ་མཆོད་ཀྱི་ཐད་དུ་སླེབས་པ་དང་། ལིངྒའི་འཁོར་ལོ་བསྒྲུབས་ལ་སྙིང་ཁར་བཅུག
ཧོམ་ལིང་དང་བསྟབ་ལིང་གཉིས་ཆར་ལ་དགུག་གཞུག་ལྷ་དབྱེ་བྱས་ལ་ཧོམ་ལིང་སྤྲ་ཚིལ་གྱིས་བཀབ་ནས་མདོས་ཀྱི་འོག་ཏུ་བཞག བསྟབ་ལིང་ལ་བསྒྲལ་མཆོད་བྱས། ཧོམ་ལིང་ལ་སྦྱིན་སྲེག་མ་རན་གྱི་བར་དུ་དགུག་གཞུག་ལྷ་དབྱེ་བསྟབ་ལིང་དང་ལྷན་ཅིག་བྱས། སང་མདོས་འཕེན་རྒྱུའི་དོ་ནུབ་ཁྱད་པར་གྱི་བཟློག་པ་རྫོགས་ནས་སྦྱིན་སྲེག་གི་ཆས་བཤམས་ལ། ཧོམ་ལིང་ལ་དགུག་གཞུག་ནས་བརྩམ་བསྒྲལ་མཆོད་རྒྱས་བསྡུས་ཇི་ལྟར་རིགས་པར་བྱས་ནས་འདས་པའི་མེ་ལྷའི་དམ་ཚིག་པ་བསྐྱེད་པའི་བར་གོང་བཞིན་ལ། མདུན་བསྐྱེད་མཎྜལ་གྱི་དྲུང་དུ། ཐོད་པ་མཚན་ལྡན་འབྲུ་ནག་པོས་བཀང་བ་ལ། མགོན་པོའི་སྤོས་སྦྱོར་གྱི་རེངས་བུའམ་སྤོས་རིང་ཇི་ལྟར་རིགས་གཙུག་པ་བཤམ། རང་གི་སྙིང་ཀ་ནས་འོད་ཟེར་འཕྲོས་པས་མདུན་བསྐྱེད་ཀྱི་ཡེ་ཤེས་སེམས་དཔའ་བཛྲ་ས་མཱ་ཛཿ སྤྱན་འདྲེན་གྱི་ཚེ་ལས་ཀྱི་རྡོ་རྗེས་ཁ་རས་དང་ལག་ལྕིབ་ཐོགས།
མདུན་བསྐྱེད་ལ་ཕྱག་གསུམ་བཙལ་ཐོད་པ་སྤོས་དང་བཅས་པ། སློབ་དཔོན་ལ་ཕུལ། སློབ་དཔོན་གྱིས་ཀྱང་ཁ་རླངས་དང་དྲི་མ་མ་ཕོག་པར་བྱས་ལ་སྤོས་ཀྱི་རྩེ་མོ་ནས་བཏོགས། འབྲུ་ནག་ཅུང་ཟད་དང་བཅས་མེའི་དབུས་སུ་གཏོར་ལ་ཛཿཧཱུྃ་བཾ་ཧོཿཞེས་བརྗོད་པས་མདུན་བསྐྱེད་ཀྱི་ཡེ་ཤེས་པ་ཐབ་ནང་གི་དམ་ཚིག་པ་ལ་ཐིམ་པར་བསམ། ཕྱིན་ཆད་གོང་ཇི་ལྟ་བ་བཞིན་ལ། འདས་པའི་མེ་ལྷ་གཤེགས་རན་པའི་ཚེ། ཐབ་ནང་གི་མེ་ནས་སྤོས་སྦར། ཐོད་འབྲུ་ལ་བཙུགས་པ་ལས་ཀྱི་རྡོ་རྗེས་སློབ་དཔོན་ལ་ཕྱག་གསུམ་བཙལ་ཏེ་གཙང་སྦྲ་དང་ལྡན་པས་སློབ་དཔོན་གྱི་ཕྱག་ནས་བླངས་ལ། མདུན་བསྐྱེད་ཀྱི་ཚམ་བུ་ལ་སྤོས་དང་མེ་ཏོག་གཏོར་ཏེ། ཐོད་འབྲུ་སྤོས་ལྷག་ཇི་ལྟར་རིགས་བར་བསྡུས།
ཚུལ་འདི་ནི་གསང་སྔགས་ཀྱི་སྦྱིན་སྲེག་མདུན་བསྐྱེད་དང་སྦྲེལ་བ་ཐམས་ཅད་ལ་བྱ་དགོས་སོ། ། རྗེས་ཆོག་རྣམས་ཀྱང་གོང་བཞིན་ཤེས་པར་བྱའོ། ། འདི་དམ་པ་ཀུན་གྲགས་ཀྱིས་མགོན་པོའི་མདོས་ཀྱི་སྦྱིན་སྲེག་དང་འབྲེལ་པ་ཟུར་ཙམ་གསུངས་པའི་གསལ་བྱེད་ཁོ་ན་ཡིན་ལ། ཡང་ལྷ་བརྒྱད་ཀྱི་སྦྱིན་སྲེག་བྱེད་པ་ཤར་ཚེ། ཚར་ཆེན་ཆོས་ཀྱི་རྒྱལ་པོའི་གསུང་རབ་བཞིན་ཤེས་པར་བྱའོ། ། གང་ལྟར་ནའང་ཐལ་བ་མནན་པའམ་རྦད་འདྲེ་རྦོད་གཏོང་ཕྱོགས་སུ་འཐོར་བ་གང་རུང་བྱའོ། ། ཞེས་ཕོ་རྐྱང་དྲག་པོའི་སྦྱིན་སྲེག་ཡི་གེ་རྒྱ་གཞུང་དང་བོད་གཞུང་རྙིང་མ་རྣམས་གསལ་བྱེད་དུ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱན་མཚན་དཔལ་བཟང་པོས་སྦྱར། ༈ །རྡོ་རྗེ་འཛིན་པའི་ཡེ་ཤེས་ལས་གྲུབ་པའི། ། གྲི་གུག་ཐོད་འཛིན་གཎྜེའི་ཕྱག་མཚན་ཅན། ། གེལ་བའི་འདུག་སྟངས་སྲིད་གསུམ་གར་གྱིས་རོལ། །
བརྗིད་པའི་གཟུགས་ཅན་ཁྱོད་ལ་བདག་བསྟོད་དོ། ། སྣ་ཚོགས་གཟུགས་འཛིན་རྔམས་པའི་ཧཱུྃ་སྒྲ་སྒྲོག ། བདེ་ཆེན་ངང་ལས་སྒྲུབ་ལ་མཆོག་སྩོལ་ཞིང་། ། ཉམས་པ་ཚར་གཅོད་རྗེས་འཛིན་བསྟན་ལ་དགའ། ། མཐུ་སྟོབས་དབང་ཕྱུག་ཁྱོད་ལ་ཕྱག་འཚལ་ལོ། ། གར་དགུའི་ཉམས་ལྡན་ནག་པོ་གདུག་པ་ཆེ། ། གཏུམ་པོས་བགེགས་འཇོམས་འཇིག་རྟེན་གསུམ་སྲེག་པའི། ། བསྐལ་པའི་མེ་དཔུང་དབུས་གནས་ཚོགས་ཀྱི་བདག ། ནག་པོ་ཆེན་པོ་ཁྱོད་ལ་བདག་བསྟོད་དོ། ། ཧཱུྃ་ནག་པོའི་བཀའ་ཡི་ཉེ་འཁོར་ཡིད་ལྟར་མགྱོགས། །
མཐུ་སྟོབས་རྫུ་འཕྲུལ་དབང་ཕྱུག་བརྒྱ་བྱིན་ནི། ། རྣམ་མང་དཔུང་གིས་བསྐོར་ནས་ཤར་དུ་བཞུགས། ། དུར་ཁྲོད་གནས་ཀྱི་བདག་པོ་ཁྱོད་ལ་བསྟོད། ། དེ་བཞིན་དུ། མཐུ་སྟོབས་རྫུ་འཕྲུལ་དབང་ཕྱུག་གཤིན་རྗེ་ནི། ། ཞེས་དང་། ལྷོར་བཞུགས། ཞེས་དང་། ཆུ་ལྷ་ནི། ནུབ་ཏུ།
གནོད་སྦྱིན་ནི། བྱང་དུ། མེ་ལྷ་ནི། ཤར་ལྷོར། སྲིན་པོ་ནི། ལྷོ་ནུབ། རླུང་ལྷ་ནི། ནུབ་བྱང་། འབྱུང་པོ་ནི། བྱང་ཤར།
ཚངས་པ་ནི། སྟེང་དུ། ས་ལྷ་ནི། འོག་ཏུ་བཞུགས་ཞེས་སྦྱར་ལ་ཐམས་ཅད་རྫོགས་ནས། ནག་པོ་ཆེན་པོ་འཁོར་བཅས་རྣམས། ། ཆང་དང་ཤེས་བྱེད་མོན་སྲན་དང་། ། མེ་ཏོག་སྤོས་དང་བྱུག་པ་དང་། ། ཤ་ལྔ་བདུད་རྩི་ལྔ་ཉིད་ཀྱི། ། གཏོར་མས་མགོན་པོ་འཁོར་བཅས་མཆོད། ། སྔར་བཅོལ་གཏང་རག་གཉེན་པོ་འབུལ། །
ད་བཅོལ་གསལ་འདེབས་ཆེན་པོར་བཞེས། ། བསྲུང་ཞིང་རྐྱེན་རྣམས་བཟློག་པ་དང་། ། སྡང་དགྲ་གནོད་པའི་བགེགས་ལ་སོགས། ། བདུད་དང་བར་ཆད་འགལ་རྐྱེན་ཀུན། ། རྡུལ་ཕྲན་བཞིན་དུ་བརླག་པར་མཛོད། ། བསྟན་པ་རྒྱས་པའི་ལས་འདི་བསྒྲུབས། ། བཅོལ་པའི་ཕྲིན་ལས་གྲུབ་པར་མཛོད། ། འདི་ཡང་ས་སྐྱ་པ་ཀུན་བློས་ས་ཆེན་གྱིས་མཛད་པའི་ལྷ་བརྒྱད་ཕྱོགས་སྐྱོང་བཅུ་དང་བཅས་པའི་བསྟོད་པ་གོང་འོག་བསྡེབས། བསྟོད་པ་དང་འདོད་གསོལ་གྱི་ཚིག་ཁ་ཡར་བསྣན་ནས་སྦྱར་བ་དགེ། །། མངྒ་ལཾ།། །།
PAGE * MERGEFORMAT 2 ཀུན་དགའ་བློ་གྲོས། ཕོ་རྐྱང་དྲག་པོའི་སྦྱིན་སྲེག་གདུག་ཅན་ཟ་བའི་འཇིགས་རུང་མེ་འོད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
