གསུང་འབུམ། ཀུན་དགའ་བློ་གྲོས།
པོད ༢༩༠
དཔལ་ས་སྐྱའི་ཡབ་ཆོས་ཡང་ཕུར་རྣམ་གཉིས་ཀྱི་སྲུང་མར་མཆོད་གཏོར་འབུལ་ཚུལ་མ་མོ་རབ་དགའ།
༄༅། །དཔལ་ས་སྐྱའི་ཡབ་ཆོས་ཡང་ཕུར་རྣམ་གཉིས་ཀྱི་སྲུང་མར་མཆོད་གཏོར་འབུལ་ཚུལ་མ་མོ་རབ་དགའ་བཞུགས་སོ།། ན་མོ་གུ་རུ་ཤྲཱི་ཧེ་རུ་ཀ་ཤྲཱི་བཛྲ་ཀུ་མཱ་ར་ཡ། ཀུན་ཁྱབ་བདེ་སྟོང་ཟུང་འཇུག་ལས། ། རྣམ་འཕྲུལ་འཇིགས་རུང་ཁྲོ་བོའི་སྐུ། ། བླ་མ་ཡང་ཕུར་རྗེར་བཏུད་དེ། ། གང་དེའི་བཀའ་སྲུང་གཏོར་ཆོག་འདྲི། ། འདིར་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཡབ་ཆོས་རྙིང་མ་དཔལ་ཆེན་ཡང་དག་དང་། རྡོ་རྗེ་ཕུར་པའི་བཀའ་སྲུང་དམ་ཅན་ནག་མོ་སྡེ་གསུམ་མཆེད་བཅུ་གཉིས་སུ་གྲགས་པ་འདི་རྣམས་ལ་ས་སྐྱ་ལོ་ཙཱ་བ་སོགས་གདུང་བརྒྱུད་རྣམས་ཀྱི་ཐུགས་དམ་གཏོར་བསྔོ་རྒྱུན་པའི་གྲས་ལ་བསྐྱེད་ཆོག་མི་མཛད་པར་སྤྱན་འདྲེན་གཏོར་འབུལ་བསྟོད་པ་མཛད་ཁུན་དང་། རྡོ་རྗེ་ཕུར་པའི་དཀྱིལ་ཆོག་སྐབས་ནི། དཀྱིལ་འཁོར་ཕྱི་རིམ་འཁོར་ཡུག་ན། །
དབང་ཕྱུག་ཉི་ཤུ་རྩ་བརྒྱད་དང་། ། དམ་ཅན་བཀའ་སྲུང་བཅུ་གཉིས་སོགས། ། དམ་ཚིག་ལ་དགོངས་འཁོད་པར་གྱུར། ། ཞེས་བརྗོད་པ་དང་བསྟུན་ཕྱོགས་བཞིར་ཟ་འོག་གི་འབོལ་ལ་དབང་ཕྱུག་མ་བདུན་རེ་དང་། མཚམས་བཞིར་ཁྲག་མཚོ་ལ་བྱང་ཤར་དུ་བདག་ཉིད་མ་རེ་མ་ཏི་ཤྭ་ན་མ་ཁྱི་གདོང་མ་ས་བདག་མ་སྤྱི་བྱིན། ཤར་ལྷོར་རེ་མ་ཊ་འཕར་གདོང་ཡ་བྱིན། ལྷོ་ནུབ་ཏུ་རེ་མ་ཛ་ཝ་གདོང་བསེ་བྱིན། ནུབ་བྱང་དུ་རེ་མ་ཛུ་སྤྱང་གདོང་ཕག་བྱིན་རྣམས་བསྒོམས་ནས་ཕྱི་ནང་གསང་མཆོད་སོགས་གཙོ་འཁོར་ཐམས་ཅད་ལ་ལྷན་ཅིག་ཏུ་འབུལ་ཞིང་། སྲུང་མར་གཏོར་བསྔོ་སོགས་སྒེར་དུ་མཛད་པའང་ཡོད། ཡང་རྒྱུན་པར་ཡང་འདི་རྣམས་ལ་བསྐྱེད་ཆོག་དང་འབྲེལ་བའི་གཏོར་བསྔོའང་རུང་བས།
དེའི་ཚུལ་ནི་རང་གི་རྒྱུན་གཏོར་འབུལ་བའི་གཏོར་གྲས་ལ་འདི་རྣམས་གཅིག་འཐུས་ཀྱི་གཏོར་མ་གྲུ་གསུམ་གཅིག ཡང་ན་གྲུ་གསུམ་བཞི་ཚན་གསུམ་བཅོས་པ་ཤ་མར་གྱི་བརྒྱན་ཅིང་མཛེས། སོ་སོའི་སྐུ་མདོག་དང་མཐུན་པའི་མདའ་དར་ཅན་ནམ་ཅི་འབྱོར་གྱི་བཤམ་བྱས་ལ་ནང་མཆོད་ཆུ་ཆང་གིས་སྦྱངས་སྤོས་ཀྱིས་བདུག བདག་མདུན་ཡི་དམ་ཆོས་སྲུང་ལ་གཏོར་མ་འབུལ་གྲས་ས་ལོའི་ཕྱག་ལེན་ལ་བདག་བསྐྱེད་བདེ་ཀྱཻ་ཕུར་སོགས་གང་རུང་བྱས་ནས། ཀྱཻ་རྡོར། བདེ་མཆོག གུར་ཞལ། དུར་ཁྲོད་བདག་པོ། ལས་མཁན་ལྔ། དཀར་བདུད་རྣམས་ལ་ཕུལ་རྗེས།
ཕུར་སྲུང་གཏོར་བསྔོ་མཛད་པས་གོང་དུ་བཤད་པའི་གཏོར་མ་རྒྱས་བསྡུས་བཤམས་གང་བྱས་དེ་དག་ལ་བྱིན་རླབས་རྒྱས་པ་ནི་ཡི་དམ་གཏོར་བསྔོའི་སྔོན་དུ། ཀྱཻ་རྡོ་རྗེ་ལྟ་བུས་གཏོར་མ་བྱིན་རླབས་མཛད་པ་དེས་འཐུས་པར་མཛད་ནས། དེ་མན་ཕལ་ཆེར་ལ་ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་སམ། ཡང་ན་ཨོཾ་ཨཱཿཧཱུྃ་ཧོ་ཞེས་སོགས་སྣ་ཚོགས་མཛད་སྲོལ་ལས། ཕུར་སྲུང་གཏོར་མ་ལ་ནི་ཨོཾ་ཨཱཿཧཱུྃ་ཧ་ཧོ་ཧྲཱིཿགསུངས་པས་སྔགས་དེ་བརྗོད་པ་བསྟུན་ལག་གཡོན་གཡས་གཉིས་ཀ་བྱ་ཁྱུང་གི་ཕྱག་རྒྱ་རྣམས་བཅས་པ་ལན་གསུམ་གྱིས་བྱིན་རླབས་དྲན་པར་བྱས་ལ། སྟོང་པའི་ངང་ལས་མདུན་གྱི་གཞིར། ། བྷྱོཿཡིག་བཅུ་གཉིས་ཡོངས་གྱུར་ལས། ། ནམ་གྲུ་ནག་མོ་རེ་མ་ཏི། ། མེ་ལོང་སྦྲུལ་ཞགས་ཕུར་བུ་འཛིན། །
གོས་ནག་རུས་རྒྱན་རལ་པ་འཕྱང་། ། དྲེལ་རྟ་རྐང་གསུམ་ཆིབས་སུ་ཆིབས། ། བསྟན་སྲུང་སེར་ནག་རེ་མ་ཊ། ། གཡུ་ཟོར་གསེར་གྱི་པར་བུ་འཛིན། ། སྒྲོ་ཐུལ་རུས་རྒྱན་རལ་པ་འཕྱང་། ། ཤྭ་བ་ཡུ་མོ་ཆིབས་སུ་ཆིབས། ། ཁྲག་འཐུང་དམར་ནག་རེ་མ་ཛཿ བནྡྷ་ཁྲག་བཀང་ལྕགས་ཀྱུ་འཛིན། ། རེ་ལྡེ་རུས་རྒྱན་རལ་པ་འཕྱང་། ། ཆུ་གླང་ནག་པོ་ཆིབས་སུ་ཆིབས། །
དམ་ཅན་ལྗང་ནག་རེ་མ་ཛུ། ། ཁྲག་བཾ་མཚོན་གྱི་གྲུ་གུ་འཛིན། ། དར་ཆུན་རུས་རྒྱན་རལ་པ་འཕྱང་། ། རྔ་མོ་གྭ་པ་ཆིབས་སུ་ཆིབས། ། ཟངས་ཀྱི་མི་མོ་ཝ་གདོང་དམར། ། གཅེར་མོ་རྡོ་རྗེ་ཕུར་བུ་འཛིན། ། རལ་གཅིག་ཅོད་པཎ་རུས་པའི་བརྒྱན། ། ཝ་མོ་རྐང་གསུམ་ཆིབས་སུ་ཆིབས། ། གསེར་གྱི་མི་མོ་འཕར་གདོང་སེར། ། གཅེར་མོ་ལྕགས་ཀྱུ་ཕུར་པ་འཛིན། །
རལ་གཅིག་ཅོད་པཎ་རུས་པའི་བརྒྱན། ། གསེར་འཕར་ལྕེ་བརྒྱད་ཆིབས་སུ་ཆིབས། ། ལྕགས་ཀྱི་མི་མོ་སྤྱང་གདོང་སྔོ། ། གཅེར་མོ་ཐོད་དབྱུག་ཕུར་པ་འཛིན། ། རལ་གཅིག་ཅོད་པཎ་རུས་པའི་བརྒྱན། ། ལྕགས་སྤྱང་མགོ་དགུ་ཆིབས་སུ་ཆིབས། ། གཡུ་ཡི་མི་མོ་ཁྱི་གདོང་མཐིང་། ། གཅེར་མོ་ཞིང་ཆུང་ཕུར་བུ་འཛིན། ། རལ་གཅིག་ཅོད་པཎ་རུས་པའི་བརྒྱན། གཡུ་ཁྱི་རལ་ཅན་ཆིབས་སུ་ཆིབས། །
བདུད་ལྕམ་སྤྱི་བྱིན་གཅེར་མོ་ནག ། ལྕགས་ཀྱུ་ཕུར་འཛིན་གཡུ་འབྲུག་ཞོན། ། མཐིང་ནག་སྐྲ་གྲོལ་ཕུར་ཕྲེང་ལྡན། ། བསེ་མོ་ཀུ་ལནྡྷ་རི་མ། ། གཟའ་ལྕམ་ཡ་བྱིན་གཅེར་མོ་སེར། ། ཞགས་པ་ཕུར་འཛིན་ཆུ་སྲིན་ཞོན། ། སེར་ནག་སྐྲ་གྲོལ་ཕུར་ཕྲེང་ལྡན། ། བསེ་མོ་ཤུ་ལནྡྷ་རི་མ། ། བཙན་ལྕམ་བསེ་བྱིན་གཅེར་མོ་དམར། ། ལྕགས་སྒྲོག་ཕུར་འཛིན་གློག་དམར་ཞོན། །
དམར་ནག་སྐྲ་གྲོལ་ཕུར་ཕྲེང་ལྡན། ། བསེ་མོ་ཙ་མུནྡྷ་རི་མ། ། ཀླུ་ལྕམ་ཕག་བྱིན་གཅེར་མོ་ལྗང་། ། དྲིལ་བུ་ཕུར་འཛིན་ཀླུ་ར་ཞོན། ། ལྗང་ནག་སྐྲ་གྲོལ་ཕུར་ཕྲེང་ལྡན། ། བསེ་མོ་ཀཾ་ཀ་དྷ་རི་མ། ། དེ་ཀུན་རང་རང་འཁོར་གྱིས་བསྐོར། ། ཀུན་གྱི་དཔྲལ་མགྲིན་སྙིང་ཀ་རུ། ། རྡོ་རྗེ་གསུམ་དངོས་ཨོཾ་ཨཱཿཧཱུྃ། ། རང་ཉིད་ཡི་དམ་ཐུགས་ཀ་ནས། །
འོད་འཕྲོས་ཕུར་སྲུང་བཅུ་གཉིས་པོ། ། སྐད་ཅིག་ཉིད་ལ་ས་མཱ་ཛཿ བསྡུ་རྒྱ་སེ་གོལ་རྡོ་རྗེ་གཡབ་དྲིལ་བུ་གསིལ་ལ། ཧཱུྃ་བྷྱོཿ སློབ་དཔོན་ཆེན་པོ་པདྨ་འབྱུང་གནས་ཀྱི། ། སྤྱན་སྔར་ཕུར་པའི་སྲུང་མར་ཞལ་བཞེས་པ། ། བདག་ཉིད་ཆེན་མོ་ཤྭ་ན་བསེ་མོའི་ཚོགས། ། དཔལ་གྱི་ཕོ་ཉ་མཐུ་རྩལ་རྫུ་འཕྲུལ་ཅན། ། དམ་ཚིག་དབང་གིས་གནས་འདིར་གཤེགས་སུ་གསོལ། ། ཨོཾ་བཛྲ་ཀཱི་ལི་ཀཱི་ལ་ཡ་དྷ་ཏི་མ་མ་ཤྲཱི་གྲཱཾ་ཀརྨ་ཀ་ར་མ་ར་སེ་ན་པྲ་མ་དྷ་ནི་ས་པཱ་རི་ཝཱ་ར་བཛྲ་ས་མཱ་ཛཿ
ཛཿཧཱུྃ་བཾ་ཧོཿ པདྨ་ཀ་མ་ལ་ཡ་སཏྭཾ། ཨོཾ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས་ནམ་མཁར་བཞུགས་པའི་ལྷ་རྣམས་ཀྱིས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་། དབང་བསྐུར་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་རྡོ་རྗེ་སྔོན་པོ་ཕྱེད་པ་རེས་དབུ་བརྒྱན། བཛྲ་ས་མཱ་ཡ་སཏྭཾ། བཛྲ་ས་མཱ་ཡ་ཧོཿ ཕུར་སྲུང་དམ་ཅན་བཅུ་གཉིས་འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་།
རྡོ་རྗེ་ཕུར་པའི་ལྷ་ཚོགས་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་སྲུངས། བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། ཁྱད་པར་དུ་ཡང་སངས་རྒྱས་ཀྱི་བསྟན་པ་དང་། བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་ཚར་གཅོད་པ་དང་། བསམ་སྦྱོར་ཆོས་མཐུན་ཡིད་བཞིན་དུ་འགྲུབ་པར་མཛད་དུ་གསོལ། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། གོང་གི་སྔགས་ཀྱི་ས་པཱ་རི་ཝཱ་ར་ཡན་གྱི་རྗེས་སུ་ཨི་དཾ་བྷ་ལིཾ་བྷུཉྫ་ཁ་ཁ་ཁཱ་ཧི་ཁཱ་ཧི་སོགས་ལན་གསུམ་མམ་ལྔ་ཡིས་གཏོར་མ་ཕུལ་ལ།
ནང་མཆོད་གཏོར་ཞིང་། མ་ཧཱ་པཉྩ་ཨ་མྲྀ་ཏ་ཁཱ་ཧི། མ་ཧཱ་རཀྟ་ཁཱ་ཧི། བདག་ཉིད་མ་བཞི། ཤྭ་ན་མ་བཞི། ས་བདག་མ་བཞི། ཕུར་སྲུང་དམ་ཅན་བཅུ་གཉིས་འཁོར་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་བ་དང་། བླ་མ་དམ་པ་རྣམས་ཀྱི་སྐུ་ཚེ་དང་མཛད་པ་ཕྲིན་ལས་ཀྱི་བར་ཆད་ཐམས་ཅད་ཞི་བ་དང་། བདག་ཅག་འཁོར་དང་བཅས་པ་རྣམས་ཀྱི་བསམ་དོན་ཆོས་ལྡན་ཡིད་བཞིན་དུ་འགྲུབ་པར་མཛད་དུ་གསོལ།
ཞེས་བརྗོད། དེ་ནས་མཁའ་འགྲོའི་སྤྱི་གཏོར་གཞི་བདག་གཏོར་མ་རྣམས་མཛད་ནས། འཁོན་གཅུགས་སྦྱང་བའི་ཡིག་བརྒྱ། ཡི་དམ་སྔགས་ཀྱི་མགོ་གནོན་གོང་གི་ཆོས་སྲུང་གྲལ་རིམ་གྱི་བཟླས་པ། ཕུར་སྲུང་ལ་སྔགས་བཟླ་བ་འདོད་ན། པྲ་མརྡྷ་ནི་བར་གོང་བཞིན་ལ་ཧཱུྃ་ཕཊ་ཅེས་སྦྱར། དེ་ནས་ཕྱི་མཆོད་ནང་མཆོད་འདོད་གསོལ་ཆོས་སྲུང་སྤྱི་བཤགས་མཛད་ནས་བསྐང་གསོ་མི་མཛད་ན་གུར་ལྕམ་དྲལ་ཞལ་གྱི་སྔགས་ཐུང་རྣམས་དྲིལ་གསིལ་བཅད་སྟབས། བསྟོད་པ་ཤླཽ་ཀ་རེ་མཛད་པས་དཀར་བདུད་བསྟོད་པའི་རྗེས་སུ་ཕུར་སྲུང་བསྟོད་པ་བསྡུས་པ་ནི། སློབ་དཔོན་པདྨ་འབྱུང་གནས་ཀྱི། ། སྤྱན་སྔར་ཁས་བླངས་བདག་ཉིད་མ། །
ཤྭ་ན་མུ་ཁ་བསེ་མོ་བཞི། ། ཕུར་སྲུང་རྣམས་ལ་བསྟོད་པར་བགྱི། ། རྒྱས་པར་ན་གོང་གི་བསྐྱེད་ཆོག་དེ་ལ་བདག་ཉིད་མ་བཞིའི་ཚིག་རྐང་རྗེས་མར་ཆིབས་ལ་བསྟོད་ཅེས་བསྒྱུར་བ་དང་བཞི་ཀ་རྫོགས་ནས། བདག་ཉིད་མཆེད་བཞི་བསྟོད་པའི་མཐུས། ། ས་བསྟན་གདུང་བརྒྱུད་ལྷ་མིའི་སྡེ། ། སྲིད་མཐར་འཕེལ་ཞིང་བདག་ཅག་གི ། ཅི་བསམ་དོན་ཀུན་འགྲུབ་གྱུར་ཅིག ། ཅེས་དང་། ཤྭ་ན་མ་བཞིའི་ཚིག་རྐང་རྗེས་མར་ཡང་ཆིབས་ལ་བསྟོད། ཅེས་བསྒྱུར།
བཞི་ཀ་རྫོགས་ནས། ཤྭ་ན་མཆེད་བཞི་བསྟོད་པའི་མཐུས་ཞེས་སོགས་གོང་བཞིན། བསེ་མོ་བཞིའི་ཚིག་རྐང་རྗེས་མར། ཀུ་ལནྡྷ་རེ་ཁྱེད་ལ་བསྟོད། ། ཤུ་ལནྡྷ་རི་ཁྱེད་ལ་བསྟོད། ། ཙ་མུནྡྷ་རི་ཁྱེད་ལ་བསྟོད། ། ཀམ་ཀ་དྷ་རི་ཁྱེད་ལ་བསྟོད། ། ཅེས་དང་། བཞི་ཀ་རྫོགས་ནས་བསེ་མོ་མཆེད་བཞི་བསྟོད་པའི་མཐུས། སོགས་གོང་བཞིན།
དེ་ནས་རྡོར་གླུ་བཀྲ་ཤིས་སྨོན་ལམ་སྤྱི་བསྟབས་མཇུག་ཆོག་རྣམས་ཡིན་ཀྱང་། རང་རང་གི་ཕྱག་ལེན་ལྟར་བབས་སྒྲིལ་མ་འཆོལ་བར་བྱ། ཡང་དཀར་བདུད་ཕུར་སྲུང་ཁོ་ན་མ་གཏོགས་གཏོར་བསྔོ་གཞན་མི་བྱེད་ན། འདས་གཏོར་ཕུར་པའི་དཔལ་བཤོས་གཅིག དཀར་མོའི་ཟླུམ་གཏོར། བདུད་རྒྱལ་གྱི་གྲུ་གསུམ་ཕུར་སྲུང་ལ་རྒྱས་བསྡུས་གོང་བཞིན་ཆུ་གཉིས་ཉེར་མཆོད་བཅས་བཤམས་ལ། སྦྱངས་བདུག་བྱས། རྡོ་རྗེ་ཕུར་པའི་མངོན་རྟོགས་བསྡུས་པ་ཡང་སྙིང་ལྷན་སྐྱེས་སོམ་དེའི་དགོངས་པ་ས་ལོའི་གསུངས་ལ་སྔགས་འཆང་རྗེས་མཆན་མཛད་པའི་བདུད་རྩིའི་འོད་ཅན་ལྟ་བུ་བཟླས་པ་རྫོགས་པའི་བར་བྱས་ལ། དཀར་བདུད་ཕུར་སྲུང་གཏོར་མ། ཨོཾ་བཛྲ་ཀྲོ་དྷ་ཨ་མྲྀ་ཏ་ནས།
འཇིག་རྟེན་དང་འཇིག་རྟེན་ལས་འདས་པའི་བདུད་རྩི་བཀུག་ནས་བསྟིམ་པ་ཞེས་པའི་བར་ཕུར་པའི་སྨན་བྱིན་རླབས་བཞིན་ལ་འོག་གི་གཏོར་མ་དང་འདྲེས་པས་ཁ་དོག་དྲི་རོ་ནུས་མཐུ་ཕུན་སུམ་ཚོགས་པར་གྱུར་ཞེས་དང་། གཞོང་པ་འཁྱིལ་བའི་ཕྱག་རྒྱ་དང་བཅས་ཨོཾ་ཨཱཿཧཱུྃ་ཏེ་ཛྭ་བ་ལིཾ་ཏ་སོགས་ལན་གསུམ་བརྗོད་པའམ། ཡང་ན་ཨོཾ་ཨཱཿཧཱུྃ་ཧོཿཞེས་སམ། ཡང་ན་ཨོཾཨཱཿཧཱུྃ་ཞེས་གང་བྱས་ཀྱང་མི་འགལ་ཏེ་དང་པོ་ནི་གཞུང་གི་དངོས་བསྟན་ཡིན་ཞིང་། གཉིས་པ་ནི་དཀར་བདུད་གཏོར་བསྔོ་ལས་འབྱུང་། གསུམ་པ་ནི་རྡོ་རྗེ་ཕུར་པའི་གསེར་སྐྱེམས་བྱིན་རླབས་སྐབས་སྔགས་འཆང་ཆེན་པོས་གསུངས་པས་སོ། ། བསྐྱེད་ཆོག་ནི། མདུན་གྱི་ནམ་མཁའི་གནས་སུ་པདྨ་དང་ཉི་མའི་གདན་གྱི་སྟེང་དུ་བྷྱོཿདཀར་པོ་ཡོངས་སུ་གྱུར་པ་ལས། དཀར་མོ་ཉི་ཟླ་སྟོང་གི་ཕྲེང་བ་ཅན། སྐུ་མདོག་དཀར་མོ་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ།
ཕྱག་གཡས་པའི་རི་རབ་སྒོང་རྡོར་འཕེན་ཞིང་། གཡོན་པས་གླིང་བཞི་བྱོ་བཟློག་ཏུ་མཛད་པ། ཉི་ཟླ་བརྒྱ་ཡིས་དབུ་ལ་བརྒྱན་པ། ཉི་ཟླ་དགུ་བརྒྱས་དོ་ཤལ་བྱས་པ། རིན་པོ་ཆེའི་རྒྱན་དང་དར་དཀར་པོའི་ན་བཟའ་ཅན་ཡེ་ཤེས་ཀྱི་མེ་འབར་བའི་དབུས་ན་ཞབས་གཉིས་མཉམ་པའི་སྟབས་ཀྱིས་བཞེངས་པ། དེའི་གཡོན་དུ་རྟ་ནག་པོའི་སྟེང་དུ་ཧཱུྃ་ལས་བདུད་ཀྱི་རྒྱལ་པོ་ཐོད་པའི་ཕྲེང་བ་ཅན་སྐུ་མདོག་ནག་པོ་ཞལ་གཅིག་ཕྱག་གཉིས་སྤྱན་གསུམ་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། ཕྱག་གཡས་པས་བ་དན་ནག་པོ་ནམ་མཁའ་ལ་འཕྱར་ཞིང་། གཡོན་པས་རུས་ཕྲེང་འཕྱར་ཐབས་སུ་འཛིན་པ། དར་ནག་གི་ན་བཟའ་ཅན་མི་མགོའི་ཕྲེང་བ་དང་སྦྲུལ་གྱིས་བརྒྱན་པ།
འཁོར་འཆི་བདག་ནག་པོ་རང་དང་འདྲ་བ་བརྒྱད་ཀྱིས་བསྐོར་བ། གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱིས་གནས་ནས་དཀར་མོ་ཉི་ཟླ་དང་བདུད་ཀྱི་རྒྱལ་པོ་འཁོར་དང་བཅས་པ་བཛྲ་ས་མཱ་ཛཿ བྷྱོཿ ཆེ་བའི་ཆེ་མཆོག་གསང་བའི་གཟུགས། ། ཐིག་ལེ་སྦྱོར་བའི་ཡུམ་གཅིག་མ། ། དཀར་མོ་ཉི་ཟླའི་ཐོད་ཕྲེང་ཅན། ། སྲོག་བདག་བདུད་ཀྱི་རྒྱལ་པོ་ཡང་། །
གནས་འདི་ཉིད་དུ་གཤེགས་སུ་གསོལ། ། ཨོཾ་ཨེ་ཧྱེ་ཧི་ས་མཱ་ཛཿ ཛཿཧཱུྃ་བཾ་ཧོཿ པདྨ་ཀ་མ་ལ་སཏྭཾ། ཨོཾ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས་ནམ་མཁར་བཞུགས་པའི་སངས་རྒྱས་རྣམས་ཀྱིས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་། དབང་བསྐུར་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས། རྡོ་རྗེ་སེམས་དཔའ་རེ་རེས་དབུ་བརྒྱན།
དེ་ནས་རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ། བཛྲ་ས་མཱ་ཡ་སཏྭཾ། བཛྲ་ས་མ་ཡ་ཧོཿ དཀར་མོ་ཉི་ཟླ་དང་བདུད་རྒྱལ་ཐོད་པའི་ཕྲེང་བ་ཅན་འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང་། རྡོ་རྗེ་ཕུར་པའི་ལྷ་ཚོགས་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་སྲུངས། བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། ཁྱད་པར་དུ་ཡང་སངས་རྒྱས་ཀྱི་བསྟན་པ་དང་། བསྟན་པ་འཛིན་པ་རྣམས་དང་།
རྣལ་འབྱོར་པ་བདག་ཅག་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་ཚར་གཅོད་པ་དང་། བསམ་སྦྱོར་ཆོས་མཐུན་ཡིད་བཞིན་དུ་འགྲུབ་པར་མཛད་དུ་གསོལ། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་བཛྲ་ཤཱིནྟཾ་པདྨ་ཀུརྟིཾ་བྷྱོཿ ཨོཾ་སརྦ་མ་ར་ཀྲྀཥྞ་ཀཱ་པཱ་ལ་མཱ་ལ་དྷ་ར་ས་པ་རི་ཝཱ་རཱ་ཨི་དཾ་བྷ་ལིཾ་བྷུཉྫ་ཁ་ཁ་ཁཱ་ཧི་ཁཱ་ཧི། སརྦ་ཤ་ཏྲུཾ་བིགྷྣན་མཱ་ར་ཡ་ཧཱུྃ་ཕཊ། ཅེས་པ་གསུམ་མམ་ལྔས་གཏོར་མ་ཕུལ། ཨོཾ་ཨརྒྷཾ་ནས་ཤཔྟ་ཨཱཿཧཱུྃ་གི་བར་དང་། ཨོཾ་ཨཱཿཧཱུྃ་ཤཱིནྟཾ་ཀུ་རུ། པུཥྚིཾ་ཝ་ཤཾ་ཀུ་རུ།
དཀར་མོ་ཉི་ཟླ་དང་བདུད་རྒྱལ་ཐོད་པའི་ཕྲེང་བ་ཅན་འཁོར་དང་བཅས་པ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་བ་དང་། བླ་མ་དམ་པ་རྣམས་ཀྱི་སྐུ་ཚེ་དང་། མཛད་ཕྲིན་གྱི་བར་ཆད་ཐམས་ཅད་ཞི་བ་དང་། བདག་ཅག་འཁོར་དང་བཅས་པ་རྣམས་ཀྱི་བསམ་དོན་ཆོས་ལྡན་ཡིད་བཞིན་དུ་འགྲུབ་པར་མཛད་དུ་གསོལ། ཞེས་བརྗོད་ལ། དེ་ནས་ཕུར་སྲུང་དམ་ཅན་བཅུ་གཉིས་ཀྱི་གཏོར་མ་ལ་ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་རླབས་དྲན་པར་བྱས་ནས་གོང་བཞིན་ཕུར་སྲུང་ལ་གཏོར་བསྔོ་བྱ། བསྟོད་པའི་སྐབས་སུ། དཔལ་ལྡན་དཀར་མོ་ཉི་ཟླ་ནི། །
དར་དཀར་འཇོལ་བེར་སྐུ་ལ་གསོལ། ། རི་རབ་གླིང་བཞི་ཕྱག་ན་བསྣམས། ། སྐྱེ་འགྲོ་གསོ་མཛད་ཁྱེད་ལ་བསྟོད། ། དཔལ་ཆེན་བཀའ་ཡི་ཕོ་ཉ་ནི། ། རླུང་གི་ཤུགས་ཅན་བདུད་རྟའི་སྟེང་། ། མདོག་ནག་རུ་མཚོན་ཐོད་ཕྲེང་ཅན། ། བདུད་རྒྱལ་མགོན་པོ་ཁྱེད་ལ་བསྟོད། ། འཕྲིན་བཅོལ་བྱེད་ན། དཀར་མོ་བདུད་རྒྱལ་བསྟོད་པའི་མཐུས་སོགས་རིགས་འགྲེ་སྦྱར། ཡང་ན་དཀར་བདུད་ཕུར་སྲུང་ལ།
བྷྱོཿ དཔལ་ལྡན་དཀར་མོ་ཆེན་མོ་ནི། ། སྔོན་ཚེ་ཆེ་མཆོག་ཧེ་རུ་ཀའི། ། སྤྱན་སྔར་ཁས་བླངས་དེ་བཞིན་དུ། ། བདུད་དང་མུ་སྟེགས་འདུལ་བ་དང་། ། དགྲ་བགེགས་མ་ལུས་སྒྲོལ་བ་དང་། ། སྒྲུབ་པོ་འཁོར་བཅས་བསྲུང་བ་དང་། ། བསམ་པའི་དོན་རྣམས་སྒྲུབ་པ་དང་། ། བཅོལ་པའི་ཕྲིན་ལས་འགྲུབ་པར་མཛོད། ། ཧཱུྃ།
སྔོན་ཚེ་བདུད་ཀུན་གྱི་ནི་བདག་པོ་ཆེ། ། ཤིན་ཏུ་མི་བཟད་རྡོ་རྗེ་ཁྲག་འཐུང་གི ། སྤྱན་སྔར་དམ་བཅས་བདུད་རྒྱལ་ཐོད་ཕྲེང་ཅན། ། མཐུ་རྩལ་རྨད་བྱུང་ནག་པོ་ཆེ་ལ་བསྟོད། ། ཧཱུྃ། སློབ་དཔོན་ཆེན་པོ་པདྨ་འབྱུང་གནས་ཀྱི། ། སྤྱན་སྔར་ཕུར་པའི་སྲུང་མར་ཞལ་བཞེས་པའི། ། བདག་ཉིད་ཆེན་པོ་ཤྭ་ན་བསེ་མོའི་ཚོགས། ། དཔལ་གྱི་ཕོ་ཉ་མཐུ་རྩལ་རྫུ་འཕྲུལ་ཅན། ། དམ་ཅན་མ་མོ་སྡེ་གསུམ་མཆེད་བཅུ་གཉིས། །
རྣམ་ལྔ་རྒྱན་གྱི་གཏོར་མ་འདི་བཞེས་ལ། ། མ་སྲིང་མཛའ་མོའི་ཚུལ་གྱིས་གྲོགས་མཛོད་ཅིག ། ཐུགས་དམ་རྗེས་དགོངས་བཅོལ་པའི་ཕྲིན་ལས་མཛོད། ། ཞེས་པའི་བར་རམ། ཡང་ན་ཁོ་བོས་བྱས་པའི་དཔལ་འབར་ལྷའི་རྔ་སྒྲ་ལྟར་བྱས་ལ་ཡེ་ཤེས་ལྡན་སོགས་མཇུག་ཆོག་བྱ་ཞིང་། བརྟན་བཞུགས་གཤེགས་གསོལ་སྐབས་སུ་གང་བབས་བྱའོ། ། གལ་ཏེ་བསྐང་བ་བྱ་བར་འདོད་ན། དཀར་བདུད་ཀྱི་བསྐང་བ་རྒྱས་བསྡུས་ནི་གཞན་ནས་འབྱུང་། ཕུར་སྲུང་བསྐང་བ་གཏོར་མ་མཆོད་པ་ནི་དེ་ཀས་འཐུས། སྤྱན་གཟིགས་ཆང་ཕུད་སོགས་ཅི་འབྱོར་བཤམས་ལ།
སྤྱན་འདྲེན་ནི་གུ་གུལ་ཤ་ཆེན་སོགས་ཀྱི་དུད་པ་སྦྱར། རྔ་རོལ་རྐང་གླིང་གདུང་བའི་དབྱངས་དང་བཅས་པས། ཧཱུྃ་བྷྱོཿ བསྐལ་བཟང་རྒྱལ་བ་བཞི་པ་ཤཱཀ་ཐུབ་ཀྱི། ། བསྟན་པ་འདི་ལ་རྡོ་རྗེ་ཐེག་པ་བྱོན། ། ཉེ་ལམ་སྨིན་གྲོལ་ཟབ་མོའི་ཡང་སྙིང་མཆོག ། རྡོ་རྗེ་ཕུར་པའི་བཀའ་སྲུང་བདག་ཉིད་བཞི། ། ཤྭ་ན་མཆེད་བཞི་བསེ་མོ་མཆེད་བཞི་རྣམས། ། སོ་སོའི་བཀའ་འཁོར་སྤྲུལ་པ་ཡང་སྤྲུལ་ཚོགས། ། སྔོན་དུས་གདུག་ཅན་རུ་ཏྲ་བསྒྲལ་དུས་དང་། །
པདྨའི་སྤྱན་སྔར་དམ་བཅས་རྗེས་དྲན་གཤེགས། ། བདག་ཅག་དཔལ་ཆེན་རྡོ་རྗེ་གཞོན་ནུ་ཡི། ། སྐུ་གསུང་ཐུགས་ཀྱི་དཔའ་གདེང་བསྐྱེད་ནས་སུ། ། ཐུབ་བསྟན་སྤེལ་ཞིང་གདུལ་བྱ་རྗེས་འཛིན་སོགས། ། ཡང་དག་ལམ་ཞུགས་བར་ཆད་བསྲུང་ཕྱིར་གཤེགས། ། སྔོན་ཚེ་དཔལ་ཆེན་བཀའ་བསྒོས་དམ་ཚིག་དང་། ། སྲོག་སྙིང་ཕུལ་ནས་ཇི་ལྟར་ཞལ་བཞེས་ལྟར། ། ད་ལྟ་རིག་འཛིན་སྒྲུབ་མཆོག་བདག་བསྐུལ་ན། ། མ་ཐོགས་རིངས་པའི་ཚུལ་གྱིས་གནས་འདིར་གཤེགས། ། ཞེས་དང་རོལ་མོའི་བར་ལ་གཏོར་བསྔོར་བཤད་པའི་སྤྱན་འདྲེན་སྔགས་བརྗོད།
རང་བཞིན་དག་པ་འབར་བའི་ཕོ་བྲང་དུ། ། རང་ཉིད་དཔལ་ཆེན་རྡོ་རྗེ་གཞོན་ནུའི་དྲུང་། ། སོ་སོའི་གདན་བཞུགས་སྨན་རཀ་གཏོར་ཚོགས་རྣམས། ། བཞེས་ནས་ཇི་ལྟར་བསྒོ་བའི་ལས་མཛོད་ཅིག ། ཞེས་དང་། གཏོར་བསྔོ་ལྟར་འབུལ་སྔགས་སྨན་རཀ་ཕུལ་ལ་འདོད་གསོལ་བྱ། ཧཱུྃ་བྷྱོཿ མ་དག་སྣོད་བཅུད་རྣམ་རོལ་ཇི་སྙེད་པ། ། དག་པ་ཕྱི་ནང་གསང་བའི་མཆོད་པའི་སྤྲིན། ། དམ་ཅན་རྒྱ་མཚོ་དགེས་པའི་རང་བཞིན་ཏེ། །
དངོས་འབྱོར་ཡིད་སྤྲུལ་འབུལ་གྱིས་དགྱེས་སྐོང་མཛོད། ། གཙང་ཞིམ་མཆོད་ཡོན་རྣམ་བཀྲའི་མེ་ཏོག་འཁྲིགས། ། སྤོས་དང་ཡིད་ཚིམ་སྣང་གསལ་མུན་པའི་སྒྲ། ། སིམ་སྟེར་དྲི་དང་བཅུད་ལྡན་བཟའ་བཅའ་བཏུང་། ། སྙན་འཇེབས་ང་རོ་ལ་སོགས་ཕྱི་མཆོད་ཀྱིས། ། དམ་ཅན་བདག་ཉིད་མཆེད་བཞིའི་ཐུགས་དམ་བསྐང་། ། རྣོ་མྱུར་ཤྭ་ན་མཆེད་བཞིའི་ཐུགས་དམ་བསྐང་། ། ཀུན་ཁྱབ་བསེ་མོ་མཆེད་བཞིའི༞ ། འཁོར་བཅས་ཐུགས་དམ་སྐོང་ལ་ཕྲིན་ལས་མཛོད། ། ཧཱུྃ་བྷྱོཿ
རབ་དཀར་དཔའ་བོ་དཔའ་མོའི་ཀ་པཱ་ལ། ། ཚད་ལྡན་སྣོད་མཆོག་ཐབས་ཤེས་མཚོན་པའི་ནང་། ། སྨན་ཕུད་ཛ་གད་བཏུང་བ་རྒྱ་མཚོར་འཁྱིལ། ། རཀྟ་རྦ་ཀློང་འཁྲུགས་སོགས་ནང་མཆོད་ཀྱིས། ། དམ་ཅན་བདག་ཉིད༞ ། རྣོ་མྱུར་ཤྭ་ན༞ ། ཀུན་ཁྱབ་བསེ་མོ༞ ། འཁོར་བཅས་ཐུགས་དམ༞ ། ཧཱུྃ་བྷྱོཿ དགྲ་བགེགས་ཐོད་པ་ཡངས་ཤིང་རྒྱ་ཆེ་བར། །
ལྕགས་ཀྱུ་སྒྲོན་མེ་ཡེ་ཤེས་ལྔ་ཡི་དངོས། ། ཤ་ཁྲག་རུས་པའི་གཏོར་མ་རྒྱན་ལྡན་འདི། ། ཏིང་འཛིན་སྔགས་རྒྱས་སྤེལ་སོགས་གསང་མཆོད་ཀྱིས། ། དམ་ཅན་བདག་ཉིད༞ ། རྣོ་མྱུར་ཤྭ་ན༞ ། ཀུན་ཁྱབ་བསེ་མོ༞ ། འཁོར་བཅས་ཐུགས་དམ༞ ། ཧཱུྃ་བྷྱོཿ ཕྱག་རྒྱ་ལྔ་དང་བསེ་བྱང་ཕུར་རལ་བརྒྱན། ། དར་ནག་སྒྲོ་ཐུལ་རེ་ལྡེ་ཟ་འོག་བེར། །
ཞིང་གླང་སྟག་ཤམ་རྒྱན་གོས་སྣ་ཚོགས་པ། ། རང་རང་རུས་པའི་རྒྱན་གོས་མཆོད་སྤྲིན་གྱིས། ། དམ་ཅན་བདག་ཉིད༞ ། རྣོ་མྱུར༞ ། ཀུན་ཁྱབ༞ ། འཁོར་བཅས༞ ། ཧཱུྃ་བྷྱོཿ མེ་ལོང་གསེར་པར་བནྡྷ་ཁྲམ་བཾ་དང་། ། ཞིང་ཆུང་ལྕགས་ཀྱུ་རྡོ་རྗེ་དབྱུག་ཏོ་འབར། ། ལྕགས་ཀྱུ་ཞགས་སྒྲོག་དྲིལ་བུ་ཕུར་བུ་སོགས། །
ཕྲིན་ལས་ཉེར་སྒྲུབ་ཕྱག་མཚན་དུ་མ་ཡིས། ། དམ་ཅན༞ ། རྣོ་མྱུར༞ ། ཀུན་ཁྱབ༞ ། འཁོར་བཅས༞ ། ཧཱུྃ་བྷྱོཿ བྷ་གའི་ཀློང་དང་ཐོད་མཁར་དུར་ཁྲོད་ཡུལ། ། མར་ཁུ་ཞག་ཁྲག་འོ་མའི་མཚོ་ཆེན་སོགས། ། ཐུགས་དམ་དབང་གིས་བཞུགས་གནས་སྣ་ཚོགས་པར། ། མཁོ་དགུའི་སྤྱད་ལྡན་དམ་ཅན་ཕོ་བྲང་གིས། །
དམ་ཅན༞ ། རྣོ་མྱུར༞ ། ཀུན་ཁྱབ༞ ། འཁོར་བཅས༞ ། ཧཱུྃ་བྷྱོཿ དྲེལ་རྟ་ཤ་ཡུ་ཆུ་གླང་རྔ་མོ་ཆེ། ། ཁྱི་འཕར་ཝ་སྤྱང་གཅན་གཟན་གདུག་པ་ཅན། ། གཡུ་འབྲུག་ཆུ་སྲིན་གློག་དམར་ཀླུ་ར་སྔོ། ། ནག་སེར་དམར་ལྗང་རྟ་སོགས་ཞོན་འགྲོས་ཀྱིས། ། དམ་ཅན༞ །
རྣོ་མྱུར༞ ། ཀུན་ཁྱབ༞ ། འཁོར་བཅས༞ ། ཧཱུྃ་བྷྱོཿ ཁུ་བ་ཕྱེ་མར་ལ་སོགས་གཡོས་སྦྱར་ཟས། ། ལོ་འབྲས་ལ་སོགས་ཟ་ཞིང་སྨན་སྣའི་བཅུད། ། སྲོག་ཆགས་སྣ་ཚོགས་བསད་པའི་ཤ་རུས་སྤུངས། ། ཁྲག་ཆང་བཏུང་བ་ཞོ་སོགས་ལྡག་མྱང་གིས། ། དམ་ཅན༞ ། རྣོ་མྱུར༞ །
ཀུན་ཁྱབ༞ ། འཁོར་བཅས༞ ། ཧཱུྃ་བྷྱོཿ གཡང་གཞི་ཁྲག་འཛག་རྒྱུ་མ་གློ་སྙིང་གིས། ། ནམ་མཁའ་བར་སྣང་སྤྲིན་ཕུང་ལྟར་གཏིབས་ཤིང་། ། རོ་དུམ་ཐོད་ཚལ་ཤ་རུས་ས་གཞི་གང་། ། ཀླད་ཁྲག་ཚིལ་སོགས་དྲི་དུད་འཇིགས་རུང་གིས། ། དམ་ཅན༞ ། རྣོ་མྱུར༞ ། ཀུན་ཁྱབ༞ །
འཁོར་བཅས༞ ། ཧཱུྃ་བྷྱོཿ གོ་ཁྲབ་མཚོན་ཆས་བདུད་འཇོམས་རྣལ་འབྱོར་སྐྱོང་། ། སེང་གླང་སྟག་ལྤགས་ཤུན་པས་གཟི་བརྗིད་བསྐྱེད། ། གོས་དར་ཡིད་འོང་རིན་ཆེན་དོ་ཤལ་མཛེས། ། མཁའ་འགྲོ་རང་བཞིན་འདུ་བའི་སྤྱན་གཟིགས་ཀྱིས། ། དམ་ཅན༞ ། རྣོ་མྱུར༞ ། ཀུན་ཁྱབ༞ ། འཁོར་བཅས༞ །
ཧཱུྃ་བྷྱོཿ ཁྱུང་སོགས་དྲི་ཞོན་ལམ་ནས་ཐོགས་མེད་རྒྱུ། ། སེང་སོགས་མི་འཇིགས་གཅན་གཟན་ངར་སྒྲ་འབྱིན། ། འབྲོང་སོགས་རི་དྭགས་དུ་མ་བག་ཕེབས་ཤིང་། ། རྟ་སོགས་ལྷ་མིའི་ཞོན་པ་དུད་འགྲོའི་ཚོགས། ། དམ་ཅན༞ ། རྣོ་མྱུར༞ ། ཀུན་ཁྱབ༞ ། འཁོར་བཅས༞ ། ཧཱུྃ་བྷྱོཿ
ནོར་བུ་གསེར་དངུལ་ནོར་སྣ་རི་བོར་འགྲན། ། ནས་འབྲས་འབྲུ་རིགས་དབྱིག་ལྡན་རྡུལ་རྙེད་བཞིན། ། མཐོ་རིས་ཡོ་བྱད་མཁོ་དགུས་སྟོང་གསུམ་གང་། ། དཔལ་འབྱོར་ནམ་མཁའ་མཛོད་ཀྱི་ཁ་ཕྱེ་བའི། ། དམ་ཅན༞ ། རྣོ་མྱུར༞ ། ཀུན་ཁྱབ༞ ། འཁོར་བཅས༞ ། ཧཱུྃ་བྷྱོཿ མདོར་ན་དམ་ཅན་མཁའ་འགྲོ་ཀུན་དགྱེས་པའི། །
ཐུན་མོང་ཕུལ་བྱུང་མཆོད་གཏོར་གསང་རྒྱུད་ལས། ། ཇི་སྐད་གསུང་རྣམས་ཀུན་བཟང་རྣམ་འཕྲུལ་བཞིན། ། ཕྱོགས་དུས་ཀུན་ཏུ་རྒྱུན་ཆད་མེད་པ་ཡིས། ། དམ་ཅན་བདག་ཉིད་མཆེད་བཞིའི་ཐུགས་དམ་བསྐང་། ། རྣོ་མྱུར་ཤྭ་ན་མཆེད་བཞིའི་ཐུགས་དམ་བསྐང་། ། ཀུན་ཁྱབ་བསེ་མོ་མཆེད་བཞིའི་ཐུགས་དམ་བསྐང་། ། འཁོར་བཅས་ཐུགས་དམ་སྐོང་ལ་ཕྲིན་ལས་མཛོད། ། ཧཱུྃ་བྷྱོཿ བདག་ཅག་ལས་ཉོན་བག་མེད་སྙོམས་ལས་ཀྱིས། ། སོ་ཐར་བྱང་སེམས་རིག་འཛིན་སྡོམ་དང་འགལ། །
ཁྱད་པར་བསྟན་སྲུང་དམ་ཚིག་ལས་འདས་ཀུན། ། མི་འཆབ་མི་སྦེད་ནོངས་བཤགས་ཀྱིས་དག་ཤོག ། ཕྲིན་ལས་དུས་ལ་བབས་པའི་གསོལ་འདེབས་ནི། ། སྙིགས་དུས་བསྟན་པ་འཇིག་ཉེ་འདི་སྲུངས་ཤིག ། བསྟན་འཛིན་སྐྱོང་ཞིང་འཇིག་རྟེན་བདེ་བ་དང་། ། བདག་གི་རེ་སྨོན་ཀུན་ཀྱང་མྱུར་འགྲུབ་ཤོག ། ཁྱད་པར་བསྟན་དང་བདག་ལ་འཚེ་བྱེད་པའི། ། སྔོན་ལས་འཕྲལ་རྐྱེན་དམ་ཉམས་དགྲ་བགེགས་ཀུན། ། ད་ལྟ་ཚར་ཆོད་འགལ་རྐྱེན་བར་གཅོད་བཟློག ། མཐུན་རྐྱེན་གྲུབ་གཉིས་ལྷུན་གྱིས་འགྲུབ་པར་མཛོད། །
རྣམ་གསུམ་རིག་འཛིན་བརྒྱུད་པ་རྨད་བྱུང་ཞིང་། ། དཔལ་ཆེན་ཡི་དམ་ལྷ་ཚོགས་དངོས་གྲུབ་མྱུར། ། མཐུ་སྟོབས་ཐོགས་མེད་བསྟན་སྲུང་ཕྲིན་ལས་ཅན། ། བདེན་པ་དེ་ཡིས་བཀྲ་ཤིས་ཆར་ལྟར་ཕོབ།། །། ཅེས་རྗེ་བཙུན་ས་སྐྱ་པའི་ཡབ་ཆོས་ཡང་ཕུར་སྲུང་མར་གཏོར་བསྔོ་བསྐང་བཤགས་སོགས་ཡོད་པ་ཞིག་དགོས་ཞེས་ས་སྐྱ་པ་འདུ་ཤེས་གསུམ་པ་ངག་དབང་ཀུན་དགའ་བློ་གྲོས་ལ་ཆོས་གྲྭ་ཆེན་པོ་གོང་དཀར་རྡོ་རྗེ་གདན་པའི་ཉེ་ལམ་བསྟན་པའི་སྲོག་ཤིང་མཚུངས་མེད་ཀྱི་ཟུར་འཆད་པ་ཆོས་རྗེ་ཀུན་དགའ་ཆོས་འཕེལ་ཞེས་དགེ་བའི་བཤེས་གཉེན་དམ་པ་གང་ནས་བསྐུལ་མ་མཛད་པ་བཞིན་གཏོར་བསྔོ་བསྐང་བའི་རྣམ་གཞག་གཙོ་བོར་བྱས། གཞན་ཞར་བྱུང་དུ་བཀོད་པ་འདིའང་རྩོམ་པ་པོ་རང་ཉིད་ཀྱིས་དེ་ཉིད་སྟོན་བྱེད་དུ་བྲིས།། །། PAGE * MERGEFORMAT 2 ཀུན་དགའ་བློ་གྲོས། དཔལ་ས་སྐྱའི་ཡབ་ཆོས་ཡང་ཕུར་རྣམ་གཉིས་ཀྱི་སྲུང་མར་མཆོད་གཏོར་འབུལ་ཚུལ། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
