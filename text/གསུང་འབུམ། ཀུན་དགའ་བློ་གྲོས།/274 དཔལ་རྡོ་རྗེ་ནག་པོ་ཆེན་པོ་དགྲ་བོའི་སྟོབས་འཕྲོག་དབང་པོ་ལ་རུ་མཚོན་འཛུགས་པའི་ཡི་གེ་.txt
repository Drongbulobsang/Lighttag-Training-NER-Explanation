གསུང་འབུམ། ཀུན་དགའ་བློ་གྲོས།
པོད ༢༧༤
དཔལ་རྡོ་རྗེ་ནག་པོ་ཆེན་པོ་དགྲ་བོའི་སྟོབས་འཕྲོག་དབང་པོ་ལ་རུ་མཚོན་འཛུགས་པའི་ཡི་གེ་གཏུམ་དྲག་གཟི་འབུམ།
༄༅། །དཔལ་རྡོ་རྗེ་ནག་པོ་ཆེན་པོ་དགྲ་བོའི་སྟོབས་འཕྲོག་དབང་པོ་ལ་རུ་མཚོན་འཛུགས་པའི་ཡི་གེ་གཏུམ་དྲག་གཟི་འབུམ་བཞུགས་སོ།། བླ་མ་དང་དཔལ་ཧེ་རུ་ཀ་ལ་ཕྱག་འཚལ་ལོ། ། དཔལ་རྡོ་རྗེ་ནག་པོ་ཆེན་པོའི་རྟེན་རྣམས་ཀྱི་ནང་ནས་མཆོག་ཏུ་གྱུར་པ་རུ་མཚོན་བཅའ་བའི་ཐབས་ལ་དོན་གསུམ་སྟེ། སྦྱོར་བ་དང་། དངོས་གཞི་དང་། རྗེས་སོ། ། དང་པོ་ནི། རྒྱུའི་ཁྱད་པར་རབ་ཆུ་ཤིང་། སིང་ལྡིང་། སྟག་པ་ལ་སོགས་པ།
མ་འབྱོར་ན་ཤོལ་པོ། ལྕང་མ། ཤུག་པ་ལ་སོགས་པའི་མདུང་ཤིང་འདོམ་གང་ལས་མི་ཐུང་བ། མཚལ་ལམ་བཙག་ལ་སོགས་པ་དུག་ཁྲག་དང་སྦྱར་བས་ཁ་དོག་དམར་པོར་བསྒྱུར་བར་བྱ། གསོམ་དབེན་ཤིང་ཡིན་པས་མི་རུང་། གླང་མ་འབྱུང་པོའི་བླ་ཤིང་ཡིན་པས་མི་རུང་། ཐུག་ལྕགས་མི་རྟ་ཁྱི་གསུམ་བསད་པའི་ལྕགས་ལ་དབྱིབས་རྩེ་ ༈་་་་་ཐུན་མོང་མ་ཡིན་པའི་རུ་མཚོན་རྩེ་ལྔ་ལ་འཁྲུལ་ནས་མདུང་རྩེ་ལྔ་བྱེད་པ་ནི་གང་ནས་ཀྱང་མ་བཤད་པས་བླུན་པོའི་རང་བཟོ་ལ་ངོ་མཚར་དུ་འཛིན་པར་སྣང་ངོ་།། གསུམ་མམ་རྩེ་མོ་གཅིག་པ་རལ་གྲིའི་རྣམ་པ་ཅན་སྨད་ལྕགས་སྦུབས་སུ་ཡོད་པ། རྩེ་མོ་མེ་རིས་ལ་སོགས་པས་སྤྲས་ཤིང་རྣོ་དབལ་དང་ལྡན་པར་བྱ།
ཐུག་རྔ་རབ་འབྲོང་རྔ། གཡག་འབྲས་བུ་ཅན་གྱི་རྔ་མ། མ་འབྱོར་ན་རྔ་མ་ནག་པོ་གང་ཡང་རུང་བ་རྣམས་ཤིང་གི་འཁོར་ལོའམ། རྒྱ་གྲམ་ལ་བརྟེན་ནས་མཛེས་པར་བཏགས། མགོན་པོ་འཁོར་བཅས་ཀྱི་གསུང་གི་རྟེན་དུ། སྲོག་འཁོར་སྔགས་ཅན། འབོད་རྦད་བསད་གསུམ་གྱི་སྔགས་རྣམས་ཀྱི་མཇུག་ཏུ་རྟེན་རུ་མཚོན་གྱི་རྒྱལ་མཚན་འདི་ལ་བརྟེན་པར་བཞུགས་ནས་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། སྒྲུབ་པ་པོ་བདག་གི་སྲུང་མ་མཛོད། མི་ནོར་ལོངས་སྤྱོད་དང་བཅས་པའི་གཉེར་མཛོད།
འགལ་རྐྱེན་སོལ་མཐུན་རྐྱེན་སྒྲུབས། དགྲ་བགེགས་ལོག་པ་འདྲེན་པའི་ཚོགས་རྣམས་ལ་ལྟས་དང་ཆོ་འཕྲུལ་དྲག་པོ་མངོན་སུམ་དུ་ཕོབ་ལ། མྱུར་དུ་ཚར་གཅོད་པའི་ཕྲིན་ལས་མཛོད་ཅིག ཅེས་པ་ཤོག་བུ་ལ་དུག་ཁྲག་གིས་བྲིས་པ་ཅི་མང་རྣམས་མདུང་ཤིང་གི་རྩེ་མོ་ལ་དཀྲིས་པ་དར་སྣ་དང་ཚོན་སྐུད་ཀྱིས་མི་ཆུད་པར་བསྡམས་ལ་ལྕགས་སྦུབས་སུ་བཅུག་ལ་གཟེར་གྱིས་བསྡམས། སྐུ་ཡི་རྟེན་རོ་རས་སམ་ཤོག་བུ་ལ་བྲམ་གཟུགས་སྐུ་མདོག་སྔོན་པོ་གྲི་གུག་ཐོད་ཁྲག་ཅན་ཡུམ་བཞི་བཅས་སོར་བཞི་པ་གྲི་ཁྲག་གིས་བྲིས་པ་ལ་རབ་གནས་ཚུལ་བཞིན་བྱས། ཕྱག་གཡས་ནས་རིམ་བཞིན་འཕྲེད་ལ་དྲིལ་བྱ། དར་སྐུད་སྣ་ལྔས་དཀྲིས། དར་སྣས་བཅིངས་ལ་གྲི་ལྕགས་སམ། སྨྱུག་རྒོད་ཀྱི་སྦུབས་སུ་བཅུག་ལ་ཕྱི་ནས་ལ་ཆས་བྱུགས། སྲོག་འཁོར་ཀྱང་དེ་ལྟར་བཅིངས་ལ་དྲིལ་བྱ།
དྲག་པོའི་ཤིང་ཚེར་མ་ཅན་ལ། བྱང་བུ་མཐོ་གང་པ་ལ་བཅོས་པའི་ངོས་ལ་མགོན་པོ་ཡབ་ཡུམ་གྱི་སྔགས་རིང་ཐུང་། མཇུག་ཏུ་སྤེལ་ཚིག་དང་བཅས་པ་དུག་ཁྲག་དང་སྣག་ཚས་བྲིས་པ་ལ་ཆུས་བྱུགས། ཐུགས་ཀྱི་རྟེན་དུ་མེ་ལོང་གིས་ངོས་སུ་གྲི་ཁྲག་དང་སིནྡྷུ་རས་ཧཱུྃ་བྲི་དབུས་དང་ཕྱོགས་བཞི་བྲིས་པ་བཞི་དབུ་ཕྱིར་བསྟན་དབུས་མའི་དབུ་སྟེང་དུ་ཡོང་བར་བྱེད། ཡོན་ཏན་གྱི་རྟེན་དུ་རས་སམ་དར་གྱི་ཁུག་མའི་ནང་དུ་འབྲུ་སྣ་ཚོགས། སྨན་སྣ་ཚོགས། རིན་པོ་ཆེ་སྣ་ཚོགས་ཀྱིས་བཀང་པ། ཕྲིན་ལས་ཀྱི་རྟེན་དུ་གང་གི་ཤིང་བྱང་། ཁྲབ་བྱང་མིག་དགུ་པ། བསེ་བྱང་།
སྟག་རས། གཟིག་རས། འགྲོན་བུའི་ལེན་ཚར། དྲིལ་བུ། གཡེར་ཁ། མི་མགོ མི་ལག མི་སྙིང་ལ་སོགས་པ་དར་རས་སྣ་ཚོགས་ཀྱི་ཅོད་པཎ་དང་། ལན་ཚར་ཅི་མང་། དེ་དག་ཐམས་ཅད་གང་གི་རྔ་མའི་ཞོལ་ཆེན་གྱི་ཁྲོད་དུ་གདགས།
དེ་ལྟ་བུའི་ཐུག་ཆེན་དེ་མགོན་པོ་འཁོར་བཅས་ཀྱི་རྟེན་དང་གཏོར་མ་ལེགས་པར་བཤམས་པའི་མདུན་དུ། མཉྫི་ཆེན་པོ་ལ་བརྟེན་པའམ། ཕྱོགས་བཞིར་བརྒྱང་ཐག་བྱས་ལ་བཞག དེའི་མདུན་དུ་སྟེགས་བུའི་ཁར་གཏོར་མ་གྲུ་གསུམ་ཆེ་བ། དེའི་མདུན་རྒྱབ་གཡས་གཡོན་དུ་གྲུ་གསུམ་ཆུང་བ། དེའི་ཕྱེད་ཙམ་ཟིན་པ་རེ་མཐེབ་སྐྱུས་བསྐོར་བ་ཤ་ཁྲག་དང་དར་གྱི་བརྒྱན་པ། གསོལ་ཁའི་ཆས་ཀྱི་ཤ་དུམ་བུ། ཁྲག་ཆང་། ཕྱེ་མར། མཆོད་པ་རྣམ་པ་ལྔ་ལ་སོགས་ལེགས་པར་བཤམས།
རྣལ་འབྱོར་པ་དཔོན་སློབ་རྣམས་ཀྱིས་ཡི་དམ་གྱི་བདག་བསྐྱེད། གཏོར་བསྔོ་བསྐང་གསོ་རྣམས་གཞུང་ལྟར་བྱས། རུ་མཚོན་ལ་དམིགས་ཏེ་ཞི་བ་ཞི་དྲག་ཕྱེད་མ། དྲག་པོ་རྣམས་ཀྱི་སྦྱོང་བ། ཁྲུས་གསོལ་དང་བཅས་པ་བྱ། རྟེན་དང་གཏོར་མ་རྣམས་ནང་མཆོད་ཀྱིས་སྦྱང་ལ། ཨ་མྲྀ་ཏས་བསངས། སྭ་བྷཱ་ཝས་སྦྱངས། གཏོར་མ་མི་དམིགས་ཏེ། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་སྟོང་གསུམ་གྱི་ཁྱོན་དང་མཉམ་པའི་ནང་དུ།
ཨོཾ་ཨཱཿཧཱུྃ་ཞུ་བ་ལས་བྱུང་བའི་དགྲ་བགེགས་གདུག་པ་ཅན་བསྒྲལ་བའི་ཤ་ཁྲག་གི་རྒྱ་མཚོ། རུས་པའི་རི་བོ་ཟག་པ་མེད་པའི་བདུད་རྩིའི་རང་བཞིན་དུ་གྱུར། ཞེས་བརྗོད་ཅིང་། ཨོཾ་ཨཱཿཧཱུྃ་ཧ་ཧོ་ཧྲཱིཿ ཕྱག་རྒྱར་བཅས་པ་ཅི་མང་བརྗོད། རུ་མཚོན་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་མདུན་གྱི་རུ་མཚོན་དུར་ཁྲོད་རོལ་པའི་གཞལ་ཡས་ཁང་ཆེན་པོར་གྱུར་པའི་དབུས་སུ་དགྲ་བགེགས་ཐམས་ཅད་མནན་པའི་སྟེང་དུ་ཧཱུྃ་མཐིང་ནག་ལྔ་ལས་འོད་ཟེར་འཕྲོ་ཞིང་འདུས་པས། དབུས་སུ་ནག་པོ་ཆེན་པོ་སྟོབས་འཕྲོག་པའི་གཟུགས་ཅན། སྲིན་པོ་ཁྲོས་པའི་ཆ་ལུགས་ཅན་ཆེར་འབར་བ།
ཞལ་བཞི་རྩ་ཞལ་མཐིང་ནག་མི་རོ་དམར་ཆོམ་ཆོམ་གསོལ་བ། གཡས་ཞལ་དཀར་ལ་བཞད་པ། གཡོན་ཞལ་དམར་ལ་གདངས་པ། སྟེང་ཞལ་རྔམ་ཞིང་གནག་པ། ཕྱག་བཞིའི་གཡས་དང་པོ་གྲི་གུག གཡོན་དང་པོ་ཐོད་ཁྲག་ཐུགས་ཀར་འཛིན་པ། གཡས་འོག་མ་ཡེ་ཤེས་ཀྱི་མེ་འབར་བའི་རལ་གྲི་དང་། རེས་འགའ་མདུང་ཐུང་དགྲ་ལ་འདེབས་པ། གཡོན་འོག་མས་མི་རུས་ཀྱི་ཕྲེང་བ་འཕྱར་ཐབས་སུ་བསྣམས་ཤིང་། བདུད་རྩིས་གང་བའི་བུམ་པ་མཆན་ཁུང་དུ་ཐོགས་པ་པད་ཉིའི་སྟེང་དུ་ཞབས་གཡས་བསྐུམས་ཤིང་།
གཡོན་བརྐྱངས་བའི་གྱད་ཀྱི་འདོར་སྟབས་ཀྱིས་དགྲ་བགེགས་ཀྱི་སྟེང་དུ་བྲོ་རྡུང་བ། སྐུ་མདོག་མཐིང་ནག དབུ་སྐྲ་སྨ་ར་སྨིན་མ་ཁམ་ནག་གྱེན་ལ་འབར་ཞིང་འཁྲུགས་པ། ཞལ་རེ་རེ་ལ་དམར་ལ་ཟླུམ་པའི་སྤྱན་གསུམ་གསུམ་དམར་ཆིལ་བགྲད་ཅིང་མེ་སྟག་འཕྲོ་བ། ཞལ་མཆེ་བ་གཙིགས་ནས་མ་མཆུ་འཕྱང་བ། མི་མགོ་རྫོགས་པ་སྐམ་པོ་ལྔས་དབུ་བརྒྱན་ཅིང་། རློན་པ་ཁྲག་འཛག་པ་ལྔ་བཅུས་དོ་ཤལ་བྱས་པ། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་ལྤགས་རློན་པའི་ཤམ་ཐབས་ཅན། ཚངས་པའི་སྐུད་པས་སེ་རལ་ཁ་བྱས་པ་དྲིལ་བུ་གཡེར་ཁའི་དྲྭ་བ་འཁྲོལ་བ།
དྲག་ལ་རྔམ་པའི་ཆ་ལུགས་ཅན། ཧ་ཧའི་གད་རྒྱང་། ཧཱུྃ་ཧཱུྃ་གི་འབྲུག་གི་སྒྲ། ཀྵིཾ་ཀྵིཾ་རྣམ་པར་བསྒྱིངས་པའི་སྒྲས་སྲིད་པ་གསུམ་པོ་འདར་ཞིང་ཁྲི་ལི་ལི་གཡོ་བ། གཡས་སུ་གཡུང་མོ་ནག་མོ། གཡོན་དུ་གཏུམ་མོ་ལྗང་གུ། མདུན་དུ་སྲིན་མོ་དམར་ནག རྒྱབ་དུ་སིང་ག་ལི་སེར་ནག་ཐམས་ཅད་ཀྱང་གཅེར་བུ། གཡས་གྲི་གུག་ནམ་མཁའ་ལ་འཕྱར་ཞིང་། གཡོན་ཐོད་ཁྲག་གཙོ་བོ་ལ་སྟོབས་པ།
མཐའ་སྐོར་དུ་དམ་ཅན་རྒྱ་མཚོའི་དམག་ཚོགས་སྲོག་གི་དགུ་བདུད། ལས་ཀྱི་ཤན་པ་ཉི་ཤུ་རྩ་གཅིག སྐྱེ་འགྲོའི་བདུད་གཅོད། དམ་ཉམས་ཀྱི་སྲོག་ལེན། ཤ་ལ་དགའ་ཞིང་ཁྲག་ལ་རོལ་བ། སྙིང་རྗེ་མེད་ཅིང་ཁྲོ་ལ་རྔམས་པ། མིག་རྩ་དམར་བ་ཁ་གདངས་པ། མཆེ་བ་གཙིགས་པ། གཤིན་རྗེ་དང་སྲིན་པོ། བདུད་ཀྱི་ཆ་ལུགས་ཅན།
ས་གཞི་བར་སྣང་ཐམས་ཅད་གློག་གི་ཕུང་པོས་བསྐོར་བ་ལྟར་མྱུར་བའི་ཚུལ་གྱིས་རྒྱུག་ཅིང་། ཡེ་ཤེས་ཀྱི་མེ་འབར་བས་སྟོང་གསུམ་ཐམས་ཅད་ཁྱབ་པ། བགེགས་དཔུང་རྡུལ་དུ་རློག་པ། དེ་རྣམས་ཀྱི་མདུན་དུ། དུར་ཁྲོད་ཀྱི་ས་གཞིར། རཾ་ལས་ཉི་མའི་དཀྱིལ་འཁོར་འོད་འབར་བའི་དབུས་སུ་བདུད་རྟ་བྲག་ནག་རྫུ་འཕྲུལ་གྱི་ཤུགས་དང་ལྡན་པ་རུས་པའི་རྒྱན་གྱིས་སྤྲས་པའི་སྟེང་དུ། རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོ་མུན་པའི་མདོག་ཅན་ཞལ་གཅིག་ཕྱག་གཉིས་པ། གཡས་བདུད་ཀྱི་ཁྲམ་ཤིང་རྩེ་མོ་གསུམ་པའི་མགུལ་ན་དར་ནག་གི་བ་དན་དང་། མི་མགོའི་ལན་ཚར་འཕྱང་བ་སྐུ་ལ་བརྟེན་པ། གཡོན་པས་མི་སྙིང་རློན་པ་ཁྲག་འཛག་པ་དུག་སྦྲུལ་ནག་པོའི་ཞགས་པ་དང་བཅས་པ་ཞལ་དུ་འཇིབས་ཅིང་ཕྱིར་སྤྲུལ་པ།
ལྕགས་ཀྱི་རལ་པ་ནག་པོ་དྲག་ཏུ་སྤྲུག་ཅིང་གསིག་པ། ལྕགས་ཀྱི་མཆེ་བ་ཟངས་ཡག་ཏུ་གཙིགས་ནས་ཡ་སོས་མ་མཆུ་མནན་པ། སྐུ་སྟོད་ལ་དར་ནག་གི་བེར་ཞལ་གསོལ་ཞིང་། སྐུ་སྨད་གཅེར་བུ་ལ་དུག་སྦྲུལ་མང་པོས་ལང་ལོང་དུ་དཀྲིས་པ། སྐད་ཅིག་ཉིད་ལ་སྟོང་གསུམ་ཡུད་ཀྱིས་བསྐོར་ཞིང་དགྲ་བགེགས་ཀྱི་སྲོག་དབུགས་སྡུད་པའི་དྲག་ཤུལ་ཅན། དེ་ཡི་གཡོན་ཕྱོགས་སུ་མ་བདུད་སྤུ་གྲིའི་མཆེད་མོ་དུད་པའི་མདོག་སྲིན་མོ་ཁྲོས་པའི་གཟུགས་ཅན། གཅེར་མོ་རྒྱན་མེད་རྐང་པ་གསུམ་བགྲད་སྟབས་ཀྱིས་གནས་པ། ཕྱག་གཉིས་མེ་དཔུང་འབར་བ་འཛིན་ཅིང་། ཁ་ནས་མེ་འབར་ཞིང་གདོང་ཕྱིར་ཕྱོགས་པ། ཡབ་ཡུམ་གཉིས་ཀའང་མེ་རླུང་རབ་ཏུ་འབར་བའི་དབུས་ན་བཞུགས་པ་བདུད་མགོན་བདུན་བརྒྱ་དང་།
གཟའ་བདུད་བདུན་བརྒྱ་ལ་སོགས་པའི་དྲེགས་པ་ཅན་བསམ་མི་ཁྱབ་པའི་ཕོ་ཉར་འགྱེད་པ། ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་གི་འོད་ཟེར་གྱིས་ཏི་སེ་བསིལ་བའི་ཚལ། པོ་ཏཱ་ལ། ཧ་ཧ་དགོད་པའི་དུར་ཁྲོད། དར་ལུང་གཉན་གྱི་ཕོ་བྲང་། ཁའུ་བྲག་རྫོང་། དཔལ་ལྡན་ས་སྐྱའི་གཙུག་ལག་ཁང་ནས་རྡོ་རྗེ་ནག་པོ་ཆེན་པོ་ཞལ་བཞི་པ་ཡུམ་ཆེན་སྲིང་མོ་བཞི་འཁོར་དང་བཅས་པ་དང་།
ལྷོ་ཕྱོགས་རི་རབ་ཀྱི་ཁང་གསེང་ནས་བྲན་བདུད་གཤིན་རྗེ་ནག་པོ་ཡབ་ཡུམ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཧཱུྃ་སྔོན་ཚེ་རྡོ་རྗེ་འཆང་གི་སོགས་གཏོར་བསྔོ་བཞིན་དང་། ལས་མཁན་ཀུན་གཤེགས་སོགས། ཨོཾ་མ་ཧཱ་ཀཱ་ལ་ཀ་ལ་སོགས། ཀརྨ་ནཱ་ཐ་ས་པ་རི་ཝཱ་ར་ས་མཱ་ཛཿ སོགས་གཏོར་བསྔོ་སོར་བཞག་ལ་མཚན་སྔགས་གོང་བཞིན་དམ་བཞག་གཏོར་མ་བསྔོ་བ་རྣམས་ཀྱང་གཏོར་བསྔོ་བཞིན་གྱི་རྗེས་སུ་མཧཱ་ཀཱ་ལ་ཡཀྵ་མུད་ཙ་ཀྲོ་དྷ་ཡ་མ་རཱ་ཛ་ཧཱུྃ་བྷྱོཿམ་རི་མ་ཤ་མུད་ཙ་ཡ་བྷྱོཿ སརྦ་བིགྷྣན་ཤ་ཏྲུན་མཱ་ར་ཡ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁ་ཧི། ལན་གསུམ་མཚན་སྔགས་སྔོན་འགྲོའི་ཕྱི་མཆོད། ཞལ་གྱི་སྔགས་ཐུང་། མཐར་འབྲུ་གསུམ་སྦྱར་བ་དང་།
གོང་གི་མ་ཧཱ་ཀཱ་ལ་ནས་མུད་ཙ་ཡ་བྷྱོའི་མཐར་འབྲུ་གསུམ་སྦྱར་བའི་ནང་མཆོད། དཔལ་རྡོ་རྗེ་ནག་པོ་ཆེན་པོ་ཞལ་བཞི་པ་ཡུམ་ཆེན་སྲིང་མོ་བཞི་འཁོར་དང་བཅས་པ་དང་བྲན་བདུད་གཤིན་རྗེ་ནག་པོ་ཡབ་ཡུམ་འཁོར་དང་བཅས་པའི་ཞལ་དུ་མཆོད་པ་དམ་པ་འབུལ་ལོ་སོགས་གཏོར་བསྔོ་བཞིན། རང་ཉིད་ཡི་དམ་དུ་གསལ་བ་ལས་དང་། མདུན་བསྐྱེད་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ། ཡི་དམ་དཀྱིལ་འཁོར་གྱི་ལྷ་ཚོགས་རྡོ་རྗེ་ནག་པོ་ཆེན་པོ་ཞལ་བཞི་པ་ཡུམ་ཆེན་སྲིང་མོ་བཞིས་གཙོ་མཛད་པའི་དམ་ཅན་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་དང་བཅས་པ་ཕྱོགས་བཅུའི་གནས་རྣམས་ནས་བྱོན། མདུན་གྱི་ནམ་མཁའ་ས་གཞི་བར་སྣང་ཐམས་ཅད་ཁྱབ་པར་བཞུགས་པར་བསམ་ལ། དར་ནག་འཕྱར། རོལ་མོ་རྣམས་ཀྱི་སྒྲ་སྒྲོག གུ་གུལ།
ཤ་ཆེན་ཚིལ་ཆེན་གྱི་དུད་པ་སྦྱར་དམ་ཚིག་གི་རྡོ་རྗེ་དར་ནག་གི་གཡབ་དར་དང་བཅས་པ་གཡོབ་ཅིང་། མི་རྐང་དང་ཤུགས་པའི་སྒྲས་འབོད། རྣལ་འབྱོར་པ་ཏིང་ངེ་འཛིན་བརྟན་པོ་དང་ལྡན་པ། རྔ་བརྡུང་ཞིང་དབྱངས་དང་བཅས་པས། ཧཱུྃ་དཔལ་ལྡན་མགོན་པོ་འཁོར་བཅས་རྣམས། ། རྣལ་འབྱོར་བདག་གི་དད་པ་དང་། ། སྔོན་གྱི་དམ་ཚིག་རྗེས་དགོངས་ལ། ། འདིར་གཤེགས་བདག་གི་འཕྲིན་ལས་མཛོད། ། ཧཱུྃ་བྷྱོཿ ལྷ་མཆོག་ནག་པོ་མཐུ་བོ་ཆེ། །
ལྷ་ཆེན་ཞལ་བཞི་མཐུ་རྩལ་ཅན། ། ཞིང་སྐྱོང་གཟི་ལྡན་དབང་ཕྱུག་མཆོག ། བྲམ་ཟེའི་གཟུགས་ཅན་གཤེགས་སུ་གསོལ། ། གཡུང་མོ་ནག་མོ་འཆི་བདག་མོ། ། གཏུམ་མོ་ལྗང་གུ་བདུད་མོ་ཆེ། ། སྲིན་མོ་དམར་མོ་གཤིན་རྗེའི་དབང་། ། སིང་གླིང་ཤ་ཟ་ཆེན་མོ་གཤེགས། ། ཤུ་ཀྲ་ནག་པོ་བེཀྩེ་མཆེད། ། རྗེས་འབྲང་རྣམ་གསུམ་དམག་དཔོན་བཞི། ། བཤན་པ་ཉེར་གཅིག་ལ་སོགས་པ། །
འཁོར་བཅས་གནས་འདིར་གཤེགས་སུ་གསོལ། ། སྤྲིན་ལྟར་འཐིབས་པས་འདིར་གཤེགས་ཤིག ། གློག་ལྟར་འཁྱུགས་པས་འདིར་གཤེགས་ཤིག ། འབྲུག་ལྟར་གྲགས་པས་འདིར་གཤེགས་ཤིག ། ཐོག་ལྟར་འགྲིལ་བས་འདིར་གཤེགས་ཤིག ། ཧཱུྃ་རྡོ་རྗེ་འཆང་གི་སྤྱན་སྔ་རུ། ། ཇི་ལྟར་ཁས་བླངས་དམ་བཅས་པ། ། བྱིན་གྱིས་བརླབས་པའི་གནས་འདི་རུ། ། དྲག་པོའི་ལས་ལ་སྤྱན་འདྲེན་གཤེགས། ། ཧཱུྃ་དམ་ཅན་མཁའ་འགྲོ་འདུ་བའི་གནས། །
བྱིན་རླབས་ཡོན་ཏན་འབྱུང་བའི་གཞི། ། བདེ་ཆེན་འབར་བའི་གཞལ་ཡས་ཁང་། ། དགྲ་བགེགས་བསྒྲལ་བའི་གདན་ལ་བཞུགས། ། ཧཱུྃ་སྦྱར་བའི་སྤོས་དང་གཡབ་པའི་དར། ། རྔ་ཆེན་སྒྲ་དང་དུང་ཆེན་གླིང་། ། རྣལ་འབྱོར་དྲག་པོའི་ངར་སྐད་ཀྱིས། ། སྤྱན་འདྲེན་མ་ཐོགས་མྱུར་དུ་བྱོན། ། དམ་ཅན་རྒྱ་མཚོ་མཐུ་རྩལ་ཅན། ། སངས་རྒྱས་བསྟན་པ་སྐྱོང་བ་རྣམས། ། གསང་བའི་མཆོད་སྤྲིན་རྒྱ་མཚོས་མཆོད། །
དམ་ཚིག་དབང་གིས་འདུས་གྱུར་ཅིག ། ཅེས་ཡིད་མ་ཡེངས་པར་སྤྱན་དྲངས་ལ། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ་ཌོམྦྷི་ནཱི། ཙཎྜ་ལི། རཀྑ་སཱི། སིང་གྷ་ལཱི་དེ་བཱི་ཧཱུྃ་བྷྱོཿཧཱུྃ། ཨེ་ཧྱེ་ཧི་བཛྲ་ས་མཱ་ཛཿ ཛཿཧཱུྃ་བཾ་ཧོ། མ་ཧཱ་ཀཱ་ལ་ཡཀྵ་མུད་ཙ་ཀྲོ་དྷ་ཡ་མ་རཱ་ཛ་ཧཱུྃ་བྷྱོ་མ་རི་མ་ཤ་མུད་ཙ་ཡ་བྷྱོཿ ཨེ་ཧྱེ་ཧི་བཛྲ་ས་མཱ་ཛཿ
ཛཿཧཱུྃ་བཾ་ཧོ། ཞེས་བརྗོད་ཅིང་དྲག་རོལ་ཡུན་རིང་དུ་བྱ། གོང་གི་མཚན་སྔགས་མཐར། གྲིཧྞེ་དཾ། ཨ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ གནྡྷེ།
ནཻ་ཝི་ཏེ་ཤཔྟ་པྲ་ཏཱིཙྪ་ཡེ་སྭཱཧཱས་ཕྱི་མཆོད། མཚན་སྔགས་ཀྱི་མཐར། ཨོཾ་ཨཱཿཧཱུྃ་ནང་མཆོད། རང་ཉིད་ཡི་དམ་དུ་གསལ་བའི་ཐུགས་ཀ་ནས་འོད་ཟེར་དམར་ནག་ཚ་ཞིང་རྩུབ་པ་འཕྲོས། མདུན་གྱི་མགོན་པོ་འཁོར་བཅས་ཀྱི་སྐུ་ལ་ཕོག་པས། ཐུགས་དམ་གྱི་བརྒྱུད་བསྐུལ། ཐུགས་ཀ་ནས་རང་འདྲ་བའི་ཕོ་ཉ་ལས་མཁན་ནམ་མཁའི་མཐའ་ཁྱབ་པར་འཕྲོས། འཇིག་རྟེན་གྱི་ཁམས་ཀྱི་དགྲ་བགེགས་ལོག་འདྲེན་ཐམས་ཅད་ཚར་བཅད། འཁོར་འདས་ཀྱི་ནུས་མཐུ་ཐམས་ཅད་ཚུར་འདུས་མདུན་བསྐྱེད་རྣམས་ལ་ཐིམ་པས་གཟི་བརྗིད་ནུས་མཐུ་བལྟ་བས་མི་བཟོད་པ་ཁམས་གསུམ་འདར་ཕྲི་ལི་ལི་ཡོད་པར་གྱུར། རུ་མཚོན་ལ་རྡོ་རྗེ་གཟུངས་ཐག་དང་།
དར་ཐག་བཏགས་པའི་སྣེ་ནས་རྣལ་འབྱོར་པ་གཞི་བསྙེན་མཐར་ཕྱིན་པས་བཟུང་། སློབ་དཔོན་རྣམས་མགྲིན་གཅིག་ཏུ་ཞལ་གྱི་སྔགས་ཐུང་དང་སྔགས་རིང་བྲན་བདུད་སྔགས་རྣམས་བརྒྱ་རྩའམ། ཉེར་གཅིག་ཙམ་རེ་འུར་འདོན་བྱ། རྣལ་འབྱོར་པ་གཅིག་གམ་གཉིས་གསུམ་ཙམ་གྱིས་གཟུངས་ཐག་སོགས་ནས་བཟུང་། འོག་གི་བསྐུལ་མི་བྱེད་པར་སྔགས་ཐུང་རྒྱུན་མ་ཆད་པར་བཟུང་། གཞན་རྣམས་ཀྱིས་གསོལ་ཁ་བྱ་སྟེ། དེ་ཡང་སྔར་གྱི་སྟེགས་བུའི་ཁའི་གཏོར་མ་ཆེ་བའི་གཡས་སུ་ཤ་དམར་པོ་དུམ་བུ་དགུ་དང་། ཆང་ཕུད་གཙང་མ་བཞག གཡོན་དུ་ཕྱེ་མར་དང་། ཁྲག་ཆབ་བཞག
མདུན་དུ་ལས་ཀྱི་རྡོ་རྗེ་ཞིག་གིས་ལྕགས་སྣོད་གཙང་མའི་ནང་དུ་གཡས་ནས་ཤ་རེ། གཡོན་ནས་ཕྱེ་མར་མཐེབ་སྐྱུ་རེ་བཅུག གཡས་གཡོན་ནས་ཁྲག་ཆང་ཀྱང་ཐིགས་རེ་བླུག རྣལ་འབྱོར་པ་གཞན་རྣམས་ཀྱིས་རོལ་མོའི་བྱེ་བྲག་ཀུན་ཐོགས་ནས་མདུན་གྱི་གཏོར་རྫས་རྣམས་དགྲ་བགེགས་ཀྱི་ཤའི་རི་བོ། ཁྲག་གི་རྒྱ་མཚོ། རུས་པའི་གྲམ་ཁྲོད་ཆེན་པོས་སྟོང་གསུམ་ཐམས་ཅད་ཁྱབ་པར་བསམ། དེ་རྣམས་མགོན་པོ་འཁོར་དང་བཅས་པའི་ཞལ་དམར་གནམ་ས་ཙམ་གདངས་པའི་ནང་དུ་སིབ་ཀྱིས་བཏབ་པས་ཧབ་ཐོབ་ཏུ་བཞེས་ནས་ཐུགས་བརྒྱུད་ཟག་མེད་ཀྱི་བདེ་བས་མཉེས་ནས། བདག་གི་ཅི་བཅོལ་པའི་ལས་ཐམས་ཅད་ཐོགས་པ་མེད་པར་བསྒྲུབ་པར་བསམ་ལ་དབྱངས་དང་བཅས་པས། ཧཱུྃ་བསྐལ་པ་མེ་ལྟར་འབར་བའི་གློང་དཀྱིལ་ནས། ། ཞལ་བཞི་ཕྱག་བཞི་མཐིང་ནག་རྔམས་པའི་སྐུ། །
རྩ་ཞལ་ནག་བརྩེགས་གཡས་དཀར་གཡོན་པ་དམར། ། ཕྱག་གཡས་གྲི་གུག་གཡོན་པ་ཐོད་ནང་སྙིང་། ། འོག་མ་རལ་གྲི་མི་རུས་ཕྲེང་བ་བསྣམས། ། སྤྱན་གསུམ་ཁྲོ་གཉེར་ཞལ་གདངས་མཆེ་བ་གཙིགས། ། དབུ་སྐྲ་གྱེན་བརྗེས་ཐོད་སྐམ་དབུ་ལ་བཅིངས། ། མི་མགོའི་དོ་ཤལ་སྦྲུལ་དང་རུས་པས་བརྒྱན། ། དཔའ་བོ་སྟག་ཤམ་ཞབས་གཉིས་བརྐྱང་བསྐུམ་བཞུགས། ། རྒྱལ་བའི་བཀའ་བསྟོད་ནག་པོ་ཆེ་ལ་བསྟོད། ། ལྷ་མི་ཀུན་གྱི་དེད་དཔོན་དཔའ་བོ་ཆེ། ། ལེགས་ལྡན་ནག་པོ་ཁྱོད་ལ་ཕྱག་འཚལ་ལོ། །
བཀའ་དང་བསྟན་པ་སྲུང་མཛད་དམ་ཚིག་ཆེ། ། ཞིང་སྐྱོང་ཆེན་པོ་ཁྱོད་ལ་ཕྱག་འཚལ་ལོ། ། མ་མོ་ཀུན་གྱི་གཙོ་མོ་དབང་ཕྱུག་ཆེ། ། དུར་ཁྲོད་བདག་པོ་ཁྱོད་ལ་ཕྱག་འཚལ་ལོ། ། ལོག་འདྲེན་དགྲ་བགེགས་འདུལ་བའི་མཐུ་བོ་ཆེ། ། མ་ཧཱ་ཀཱ་ལ་ཁྱོད་ལ་བདག་བསྟོད་དོ། ། ཞེས་པས་བསྟོད་ལ། དེ་ནས་སྔར་བཤམས་པའི་ཁ་ཟས་དུམ་བུ་རྣམས་གཏོར་མ་ལ་ནར་མར་བསྒྲོན་ཞིང་། ཧཱུྃ་མགོན་པོའི་མཚན་གསོལ་དཔལ་ལྡན་ནག་པོ་ཆེ། ། རྒྱལ་བའི་བསྟན་སྲུང་བཀའ་བའི་བྱ་ར་བ། །
གདུག་པ་ཚར་གཅོད་དྲག་ཤུལ་མཐུ་རྩལ་ལྡན། ། བདུད་འདུལ་དཔའ་བོ་བདག་ལ་དགོངས་སུ་གསོལ། ། འདོད་ཡོན་རྒྱ་ཆེན་གཏོར་མའི་རྒྱ་མཚོ་དང་། ། ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། ། དཔལ་ལྡན་ནག་པོ་ཆེན་པོའི་ཞལ་དུ་འབུལ། ། དགེས་པའི་ཚུལ་གྱི་མཆོད་པ་འདི་བཞེས་ཤིག ། སྔོན་གྱི་ཐུགས་དམ་གཉེན་པོ་ཉེར་དགོངས་ཏེ། ། རྣལ་འབྱོར་བདག་ཅག་འཁོར་དང་བཅས་པ་ཡི། ། མི་མཐུན་གནོད་པའི་རྐྱེན་རྣམས་ཞི་བ་དང་། ། འདོད་པའི་དོན་རྣམས་འགྲུབ་པར་མཛད་དུ་གསོལ། །
ཅེས་བརྗོད་ལ། དེ་ནས་གཏོར་མ་སྨན་རག་གི་ཕུད་བྲན་ཏེ་དབུལ། ཧོ་དཔལ་ལྡན་མགོན་པོ་ནག་པོ་མ་ཧཱ་ཀཱ་ལ། ལེགས་ལྡན་ནག་པོ་ཚོགས་ཀྱི་བདག་པོ། ལྷ་ཆེན་དཔལ་འབར། འདོད་ཁམས་ཀྱི་དབང་ཕྱུག དུས་གསུམ་ནད་ཀྱི་སྨན་པ། རིག་འཛིན་ཡོངས་ཀྱི་སྲོག་ཤིང་། རྣལ་འབྱོར་ཀུན་གྱི་དགྲ་ལྷ། བདུད་འདུལ་རྣམས་ཀྱི་དབང་ཕྱུག
མནའ་ཟན་ཀུན་གྱི་གཤེད་མ། དགྲ་བགེགས་འདུལ་བའི་དཔའ་བོ། བསྟན་པ་སྲུང་བའི་མངའ་བདག དུར་ཁྲོད་གསང་བའི་ཡུམ་བཞི། འཁོར་གྱི་མ་མོ་ཌཱ་ཀི དཔལ་མགོན་བདུན་ཅུ་རྩ་བརྒྱད། དམག་དཔུང་ཉི་ཁྲི་ཆིག་སྟོང་། ལྷ་དམག་བྱེ་བ་དུང་ཕྱུར། དཔལ་ལྡན་ནག་པོ་ཆེན་པོ་འཁོར་དང་བཅས་པ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། གསོལ་ལོ། །
མགྲོན་ནོ། ། མཆོད་པ་དམ་པ་བཞེས་སུ་གསོལ། དམ་རྫས་བདུད་རྩི་འབར་བ་འདི་བཞེས་ལ། རྣལ་འབྱོར་པ་བདག་ཅག་འཁོར་དང་བཅས་པ་རྣམས་ཀྱི་ནད་དང་གནོད་པ་ཐམས་ཅད་ཞི་བར་མཛད་དུ་གསོལ། ཚེ་དང་བསོད་ནམས་སྤེལ་དུ་གསོལ། དྲེགས་པའི་འགྲོ་བ་དབང་དུ་བསྡུས། བར་ཆད་དགྲ་བགེགས་རྡུལ་དུ་རློག རྒྱགས་ཆད་ཀྱི་མ་མཛོད། བློ་ལྷག་གི་ཕ་མཛོད། རྒྱབ་གྱི་སློག་པ་མཛོད།
མདུན་གྱི་འཁར་བ་མཛོད། ཉིན་གསུམ་གྱི་བྱ་ར་མཛོད། མཚན་གསུམ་གྱི་མེལ་ཚེ་མཛོད། ཡོ་ན་སྲོངས། འགྱེལ་ན་སློངས། ཆད་ན་འཐུད། བརྗེད་ན་བསྐུལ། མགོ་གང་གི་ཡར་ལ་བསྟོད། དཀྱུས་གང་གི་མར་ལ་སྲིངས། ལེགས་པ་བརྒྱ་དང་སྤྲོད།
ཉེས་པ་སྟོང་དང་བསྣོལ། བསམ་པ་རྒྱ་མཚོ་སྒྲུབས། རེ་བ་རྒྱ་མཚོ་སྐོངས། མཐུན་པའི་དངོས་གྲུབ་སྩོལ། མི་མཐུན་པའི་ཕྱོགས་རྣམས་བཟློག དགྲ་དཔུང་ཐམས་ཅད་ཆོམས། བགེགས་དཔུང་ཐམས་ཅད་ཤིགས། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། སྤོ་ལ་དར་འཕྱོར།
ཁྲོམ་དུང་བུས། གྲགས་པ་འཇིག་རྟེན་ཀུན་དུ་སྒྲོགས། དམ་ཆོས་མི་ནུབ་པའི་རྒྱལ་མཚན་ནམ་མཁའ་ལ་འཕྱོར། ༈་་་་་གསོལ་ཁའི་སྐབས་ཀྱིས་བསྟོད་བསྐུལ་རྣམས་གཞུང་ཉིད་ལས། ཅེས་པའི་བཅོལ་ཁ་དང་བཅོལ་བསྐུལ་བྱས་པ། མདུན་ནས་བསྟབས། ཡང་བཤམས་ལ། ཧཱུྃ་བསྐལ་པ་ནས་འཕྱོར་ཅིག་བར་གཡས་ནས་བསྟབས་དེ་བཞིན་རྒྱབ་དང་གཡོན་སླར་ཡང་མདུན་ནས་བསྟབས་པ་སྟེ་ཚར་ལྔ་བྱས་ལ་སྣོད་རྣམས་ལ་བཤལ་ཆུས་བཏང་བའང་གཏོར་མར་བསྟབས་ལ་བསྡུས། ཁོ་བོས་བྱས་པའི་མངའ་གསོལ་གྱི་གཞུང་སོགས་མངའ་གསོལ་ཅི་ཤེས་རྔ་རོལ་དབྱངས་དང་བཅས་པས་བཏང་། དེ་ནས་གཟུངས་ཐག་རྣམས་བཀྲོལ།
ཁྲག་ཆང་འཐོར་བ་ལ་བརྩོན་པས་མདུན་གྱི་སྲུང་མ་རྣམས་ལས་ཕོ་ཉ་ལས་མཁན་སྟོང་གསུམ་གྱི་ཁམས་ཁྱབ་པར་འཕྲོས་ནས་ཞི་རྒྱས་དབང་དྲག་གི་ལས་ཐམས་ཅད་ཐོགས་མེད་དུ་སྒྲུབ་ཅིང་། ཁྱད་པར་དགྲ་བགེགས་ལོག་འདྲེན་ཐམས་ཅད་ཚར་བཅད། ཤ་ཁྲག་རུས་པ་སོགས་རྗེས་མེད་དུ་བཞེས། རྣམ་ཤེས་ཆོས་ཀྱི་དབྱིངས་སུ་དྲངས་བར་བསམ་ལ། ཧཱུྃ་རྡོ་རྗེ་འཆང་དབང་འཕགས་མཆོག་ཀླུ་སྒྲུབ་དང་། ། བ་ལིང་ཏ་པ་སངས་རྒྱས་ཡེ་ཤེས་ཞབས། ། མར་མེ་མཛད་དང་གྲུབ་ཆེན་དཔལ་བདེ་བ། ། དྲི་མེད་སྦས་པ་རིན་ཆེན་རྡོ་རྗེ་དང་། ། རཏྣ་ཀཱིརྟི་རི་སུལ་རྣལ་འབྱོར་མ། ། པཎ་ཆེན་པ་དང་འབུམ་ཕྲག་གསུམ་པའི་ཞབས། །
ལོ་ཆེན་གཉེན་དང་སྔགས་འཆང་ཁའུ་པ། ། ས་ཆེན་ཀུན་སྙིང་སློབ་དཔོན་རིན་པོ་ཆེ། ། རྗེ་བཙུན་གྲགས་རྒྱལ་ས་སྐྱ་པཎྚི་ཏ། ། ཆོས་རྒྱལ་འཕགས་པ་དམ་པ་ཀུན་དགའ་གྲགས། ། བདག་ཉིད་ཆེན་པོ་ཆོས་རྗེ་བླ་མའི་ཞབས། ། བླ་ཆེན་ཀུན་རྒྱལ་འཇམ་དབྱངས་ནམ་མཁའི་མཚན། ། རྡོ་རྗེ་འཆང་དབང་བློ་གྲོས་རྒྱལ་མཚན་དཔལ། ། མཐུ་སྟོབས་དབང་ཕྱུག་དྲིན་ཆེན་རྡོ་རིངས་པ། ། རྡོ་རྗེ་འཆང་དབང་ཚར་ཆེན་ཆོས་རྗེའི་ཞབས། ། མཁྱེན་བརྩེའི་དབང་ཕྱུག་བསོད་ནམས་ཆོས་འཕེལ་དང་། །
དབང་ཕྱུག་རབ་བརྟན་ཁྱབ་བདག་བཀའ་འགྱུར་བ། ། བསོད་ནམས་མཆོག་གྲུབ་མཁྱེན་རབ་ངག་དབང་དང་། ། བཀའ་དྲིན་མཉམ་མེད་རྨོར་ཆེན་རྡོ་རྗེ་འཆང་། ། དྲེགས་བྱེད་བྲན་འཁོལ་གནས་གསར་འཇམ་མགོན་ཆེ། ། གཞན་ཡང་ཤེས་རབ་རྒྱལ་མཚན་ས་ལོ་རྗེ། ། སྔགས་འཆང་བདུད་ཀྱི་སྟོབས་འཕྲོག་བསོད་ནམས་དབང་། ། གྲགས་པ་བློ་གྲོས་འཇམ་མགོན་ཨ་མེས་ཞབས། ། བསོད་ནམས་དབང་ཕྱུག་ཀུན་དགའ་བཀྲ་ཤིས་དང་། ། དྲིན་ཅན་རྡོ་རྗེ་འཆང་དབང་རཏྣའི་མཚན། ། རྣལ་འབྱོར་རྡོ་རྗེ་འཛིན་པ་བདག་གི་བར། །
བསྟེན་ཅིང་བསྒྲུབས་པའི་ལྷ་མཆོག་མཐུ་བོ་ཆེ། ། གསོལ་ཞིང་མཆོད་པའི་ལྷ་ཆེན་ནག་པོ་ཆེ། ། རྦད་ཅིང་བསྐུལ་བའི་ཞིང་སྐྱོང་དྲག་ཤུལ་ཅན། ། དགྲ་བོའི་སྟོབས་འཕྲོག་དཔའ་བོ་བྲམ་ཟེའི་གཟུགས། ། རབ་འཇིགས་ཡུམ་ཆེན་འཁོར་ཚོགས་རྒྱ་མཚོ་བཅས། ། གསོན་ཅིག་དགོངས་ཤིག་ཡེ་ཤེས་དབྱིངས་ནས་གཟིགས། ། རྦད་དོ་བསྐུལ་ལོ་དམ་ཚིག་གཉེན་པོ་དགོངས། ། ཁྲོས་ཤིག་ཆོས་ཤིག་དྲག་པོའི་ལས་ལ་བྷྱོ། ། སྔོན་གྱི་ཁས་བླངས་དམ་ཚིག་དྲན་གྱིས་ལ། ། མ་ཐོགས་རིངས་པའི་ཚུལ་གྱིས་འཕྲིན་ལས་མཛོད། །
ཧཱུྃ་ཧེ་རུ་ཀ་དཔལ་ཐུགས་རྗེའི་རྣམ་འཕྲུལ་མཆོག ། དབང་ལྡན་ཞིང་སྐྱོང་དྲག་པོ་ཁྲོས་པའི་གཟུགས། ། དགྲ་བོའི་སྟོབས་འཕྲོག་གཟི་ལྡན་དབང་ཕྱུག་ཆེ། ། ཧ་ཧ་དགོད་པའི་དུར་ཁྲོད་དག་ནས་བཞེངས། ། གཏུམ་ཆེན་དཔའ་བོ་འཇིགས་རུང་བྲམ་ཟེའི་གཟུགས། ། མ་མོ་མཁའ་འགྲོ་བྱེ་བའི་ཚོགས་ཀྱི་གཙོ། ། རོ་གདན་འབར་བའི་གནས་ཀུན་ཁྱབ་པར་ཉུལ། ། བསིལ་བའི་ཚལ་གྱི་དུར་ཁྲོད་གནས་ནས་བཞེངས། ། མཐོང་བས་དགྲ་བོའི་སྲོག་འཕྲོག་མི་བསྲུན་པ། ། སྲིན་པོ་གདོང་བཞི་ཁྲོས་པའི་གད་རྒྱང་སྒྲོག །
སྤྲུལ་པ་ཡང་སྤྲུལ་བྱེ་བས་སྲིད་གསུམ་འགེངས། ། ལྷོ་ཕྱོགས་གྲུ་འཛིན་རི་བོའི་ངོས་ནས་བཞེངས། ། རོ་ཐང་འབར་བ་ནག་པོའི་གྲོང་ཁྱེར་ནས། ། བཾ་རོ་བརྩེགས་པའི་ཁྲི་ལ་འགྱིང་བཞིན་དུ། ། རོ་ལངས་དྲེགས་པས་བསྐོར་བའི་ནག་པོ་ཆེ། ། ནུབ་ཕྱོགས་སིང་ག་ལ་ཡི་གླིང་ནས་བཞེངས། ། རབ་འཇིགས་བཙན་རྒོད་དྲག་པོའི་ཚུལ་བཟུང་ནས། ། སྣང་སྲིད་ལྷ་སྲིན་ཡོངས་ཀྱི་དམག་སྣ་འདྲེན། ། མི་བསྲུན་ཀྵིཾ་ཀྵིཾ་སྒྲ་སྒྲོག་དམག་དཔོན་ཆེ། ། གངས་དཀར་ཏི་སིའི་གནས་ནས་སྐུ་བཞེངས་ཤིག །
འཕགས་ཡུལ་དེ་ཝི་ཀོ་ཊའི་རི་སུལ་ནས། ། རྣལ་འབྱོར་དབང་མོ་གཉེན་ལོ་ཆེན་པོ་ཡིས། ། བྲན་དུ་བཀོལ་བའི་དགྲ་བོའི་ཤན་པ་ཆེ། ། དར་ལུང་མེ་འབར་གནས་ནས་སྐུ་བཞེངས་ཤིག ། སྔགས་འཆང་དབང་པོ་དར་མ་རྒྱལ་མཚན་གྱིས། ། མངོན་སུམ་ཞལ་གཟིགས་ད་ལྟ་ཁའུ་ཡི། ། བྲག་ལ་གནས་པའི་རྣལ་འབྱོར་སྲུང་མ་ཁྱོད། ། གྲམ་སྟོད་ཁའུའི་བྲག་རྫོང་གནས་ནས་བཞེངས། ། འཇམ་དབྱངས་རྣམ་འཕྲུལ་རྗེ་བཙུན་ས་སྐྱ་པ། ། རྡོ་རྗེ་འཆང་དབང་བློ་གྲོས་རྒྱལ་མཚན་དཔལ། །
བརྟེན་ཅིང་བསྒྲུབས་པའི་བསྟན་པའི་སྲུང་མ་ཆེ། ། དཔལ་ལྡན་ས་སྐྱའི་གཙུག་ལག་ཁང་ནས་བཞེངས། ། བཀའ་དྲིན་མཉམ་མེད་རྗེ་བཙུན་རྡོ་རྗེ་འཆང་། ། མཐུ་སྟོབས་དབང་ཕྱུག་རྡོ་རིངས་ཀུན་སྤང་ནས། ། མངོན་སུམ་ཞལ་གཟིགས་བྲན་ལྟར་ལས་ཀུན་སྒྲུབས། ། དྲིན་ཆེན་བླ་མའི་བཀའ་སྲུང་དབྱིངས་ནས་བཞེངས། ། གཞན་ཡང་རྒྱ་གར་ཤེས་རབ་རྒྱལ་མཚན་དང་། ། ས་སྐྱ་ལོ་ཙཱ་སྔགས་འཆང་ཆོས་རྗེ་ནས། ། རྩ་བའི་བླ་མ་རཏྣའི་མཚན་ཅན་བར། ། དངོས་བརྒྱུད་ཕྲིན་ལས་སྒྲུབ་ཁྱོད་དབྱིངས་ནས་བཞེངས། །
གནས་གསར་འཇམ་མགོན་ ༈་་་་་རྩ་བའི་བླ་མའི་རྡོ་རྗེའི་ཞེས་གསུང་རྒྱུན། རྡོ་རྗེའི་དམ་ཚིག་གིས། ། བྲན་དང་གྲོགས་ཀྱི་ཚུལ་དུ་བཀའ་བསྒོས་ཤིང་། ། བདག་གི་དུས་ཀུན་མཆོད་ཅིང་སྒྲུབས་པ་ཡི། ། དམ་ཉམས་སྲོག་འཕྲོག་བཤན་པ་ད་བཞེངས་ཤིག ། ཧཱུྃ་བྷྱོ་ཁྱོད་ནི་ཆོས་དབྱིངས་བདེ་ཆེན་ཀློང་ཡངས་ནས། ། གདུག་ཅན་དམ་ཉམས་དགྲ་བོའི་ཚོགས་རྣམས་ལ། ། ཁྲོས་པའི་རྣམ་འགྱུར་མི་བཟད་རྔམ་པའི་ཉམས། ། མཐོང་བས་དགྲ་བོའི་སྲོག་འཕྲོག་བཤན་པ་ཆེ། །
མུན་པ་བྱེ་བས་བྱུགས་འདྲའི་སྲིན་པོའི་གཟུགས། ། ཁྲག་རྒྱུན་འབབ་པས་ཞལ་དམར་ཆེར་གདངས་ཤིང་། ། རྣོ་དཀར་མཆེ་བ་ཟངས་ཡག་རབ་ཏུ་གཙིགས། ། གློག་དམར་འཁྱུག་འདྲའི་ལྗགས་འདྲིལ་སྐན་སྒྲ་སྒྲོག ། དམ་ཉམས་བཾ་རོ་དམར་པོ་ཆོམ་ཆོམ་ཟ། ། ཁྱོད་ཞལ་མཐོང་བས་དགྲ་བོའི་སྙིང་དམར་འབྱིན། ། སྡང་མིག་འོད་ཀྱིས་བགེགས་དཔུང་ཐལ་བར་སྲེག ། སྐན་སྒྲ་བརྡབས་པས་དམ་ཉམས་ཀླད་པ་འགེམས། ། ཧ་ཧའི་གད་མོས་སྲིད་གསུམ་འདར་ཞིང་གཡོ། ། ཧཱུྃ་ཧཱུྃ་ང་རོས་གདུག་ཅན་མགོ་བོ་འགེམས། །
ཀྵིཾ་ཀྵིཾ་བཞད་སྒྲས་སྡེ་བརྒྱད་བྲན་དུ་འཁོལ། ། ཕཊ་ཕཊ་དགྲ་བོོ་སྒྲོལ་བའི་ལས་ལ་བརྩོན། ། ཕྱག་གཡས་རབ་འབར་གནམ་ལྕགས་གྲི་གུག་གིས། ། དགྲ་བགེགས་སྲོག་རྩ་གཅོད་ཅིང་སྙིང་དམར་གཏུབས། ། གཡོན་གྱི་དང་པོའི་ཐོད་ཆེན་ཡངས་པའི་ནང་། ། དམ་ཉམས་སྙིང་ཁྲག་ཁོལ་མ་འཐུང་ཞིང་རོལ། ། མདུང་རྣོན་རྩེ་གསུམ་རལ་གྲི་འབར་བ་ཡིས། ། དགྲ་བོའི་མགོ་ལུས་ནང་ཁྲོལ་དུམ་བུར་གཏོར། ། དུང་ཆེན་ཕྲེང་བ་བདུད་རྩིའི་བུམ་བཟང་ཐོགས། ། རྐང་གླིང་སྒྲ་ཡིས་གནས་གསུམ་མཁའ་འགྲོ་འབོད། །
རྒྱལ་བའི་བསྟན་སྲུང་ཞིང་སྐྱོང་ནག་པོ་ཆེ། ། རྣལ་འབྱོར་དགྲ་ལྷ་མཐུ་ལྡན་དཔའ་བོ་ཆེ། ། འཇིགས་པའི་གཟུགས་ཅན་བསྟན་དགྲའི་གཤེད་མ་ཆེ། ། དགྲ་བོའི་སྟོབས་འཕྲོག་དམ་ཉམས་བཤན་པ་ཆེ། ། མ་གཡེལ་མ་གཡེལ་བཅོལ་བའི་ཕྲིན་ལས་མཛོད། ། བསྐུལ་ལོ་བསྐུལ་ལོ་དྲག་པོའི་ལས་འདི་སྒྲུབས། ། རྦད་དོ་རྦད་དོ་དམ་ཉམས་སྲོག་རྩ་ཆོད། ། ཟོ་ཞིག་ཟོ་ཞིག་དགྲ་ཤ་སྙིང་དམར་ཟོ། ། བྷྱོཿ ཁྲག་གིས་མྱོས་པའི་འཇིགས་རུང་སྲིན་མོ་བཞི། །
ཁྲག་རལ་སྤྲུག་ཅིང་སྟོང་གསུམ་སྐད་ཅིག་མྱུལ། ། ཁྲག་དམར་དང་བཅས་དགྲ་བོའི་ཤ་ལ་རོལ། ། ཁྲག་འཐུང་ཡུམ་ཆེན་རྣམ་བཞིའི་དུས་ལ་བབས། ། དགྲ་སྙིང་དམར་པོ་འབྱིན་བྱེད་བཤན་པའི་ཚོགས། ། སྲོག་འཕྲོག་ལས་མཁན་དམར་ནག་རྗེས་འབྲང་གསུམ། ། དགྲ་ཡུལ་ཐལ་བར་རློག་པའི་དམག་དཔོན་བཞི། ། དགྲ་འཇོམས་རོ་བཤན་ཕོ་མོའི་དུས་ལ་བབས། ། ཆོས་འཁོར་སྐྱོང་བའི་གཙང་རིགས་མགོན་པོའི་ཚོགས། ། དམ་ཉམས་དབུགས་ལེན་བདུད་ནག་གནོད་སྦྱིན་བཞི། ། སྲོག་གཅོད་གཤིན་རྗེ་ཞིང་སྐྱོང་སྡེ་བརྒྱད་དཔུང་། །
ཆོས་ཤིག་བསྐུལ་ལོ་ཐུགས་དམ་དུས་ལ་བབས། ། ཞིང་སྐྱོང་དབང་པོ་བཀའ་ཉན་འཁོར་བཅས་རྣམས། ། མངོན་སྤྱོད་དྲག་པོའི་ལས་ལ་ཆས་པའི་ཚེ། ། རོ་ལ་རྔམས་པའི་སྲིན་པོ་ཕོ་མོའི་ཚོགས། ། མཐོང་བའི་མོད་ལ་དགྲ་བོའི་སྙིང་དམར་འབྱིན། ། ཧཱུྃ་ཕཊ་ཕཻཾ་སྒྲས་སྲིད་གསུམ་འདར་ཞིང་གཡོ། ། ཧ་ཧའི་གད་རྒྱངས་དགྲ་སྙིང་དུམ་བུར་འགེམ། ། འོ་དོད་ཁུ་སྒྲས་འཇིག་རྟེན་མ་ལུས་ཁེངས། ། འུར་ཆོམ་ཐུག་ཆོམ་ས་ཆེན་དུམ་བུར་འཁྲུགས། ། མི་ནག་འཇིགས་རུང་མོན་པ་ཨ་ཙ་ར། །
བྱ་ནག་གཅན་གཟན་ལྟས་ངན་ཕོ་ཉའི་ཚོགས། ། ཐོག་སེར་གློག་དམར་མེ་ཆུ་འཁྲུགས་ཅིང་འཐབ། ། རྒྱོབ་གསོད་ཤུགས་སྒྲ་མི་རྐང་སྒྲ་ཆེན་སྒྲོག ། ཞིང་སྐྱོང་ཕོ་མོ་སྲོག་བདུད་བཤན་པའི་དཔུང་། ། ལྷ་སྲིན་སྡེ་བརྒྱད་སྤྲུལ་པ་ཡང་སྤྲུལ་བཅས། ། དམ་ཉམས་དགྲ་བོའི་ཡུལ་དུ་དམག་ལ་ཆོས། ། བསྟན་དགྲའི་ཤ་ཁྲག་བཟའ་བཏུང་སྐལ་བར་གྱིས། ། སྙིང་དམར་ཐོན་ལ་ཁྲག་དྲོན་ཐང་ལ་ཕོས། ། ནང་ཁྲོལ་ཀླད་པ་རྐང་དམར་ཆེམ་ཆེམ་ཟོ། ། མི་པགས་རློན་པ་ཁྲག་འཛག་གོས་སུ་གྱོན། །
རྒྱུ་རློན་མགོ་ཕྲེང་འཇིགས་རུང་རྒྱན་དུ་གྱིས། ། ཕྱོགས་མཚམས་ཀུན་ནས་འུར་འུར་སྒྲ་སྒྲོག་པའི། མེ་དཔུང་འབར་བས་དགྲ་ཡུལ་གཞོབ་ཏུ་སྲེགས། ། འཐོར་བྱེད་དུས་མཐའི་རླུང་ནག་འཚུབ་མ་ཡིས། ། དགྲ་ཡུལ་ཕྱོགས་ཀུན་འཐོར་ལ་བརླག་པར་གྱིས། ། རྣལ་འབྱོར་བདག་ཅག་དཔོན་སློབ་ཡོན་མཆོད་རྣམས། ། ཕྲིན་ལས་རྣམ་བཞིའི་བྱ་བ་མཐར་ཕྱིན་ནས། ། བསམ་པའི་དོན་རྣམས་ཡིད་བཞིན་འགྲུབ་པ་དང་། ། ཚེ་འདིར་རྡོ་རྗེ་འཛིན་དབང་འགྲུབ་པར་ཤོག ། བྲན་བདུད་བྱེ་བྲག་ཏུ་བསྐུལ་བ་ནི།
ཧཱུྃ་རི་རབ་རི་ཡི་རྩ་བ་ནས། ། ལས་མགོན་ཆེན་པོ་སྐུ་བསྐྱོད་ཅིག ། ནམ་གྱི་གུང་ལ་ཉིན་གུང་ལ། ། དམ་ཉམས་དགྲ་བོ་གསོད་ཅིང་བྱོན། ། འཁོར་ནི་བདུད་མགོན་བདུན་བརྒྱ་དང་། ། གཟའ་བདུད་བདུན་བརྒྱ་ཕོ་ཉར་བཅས། ། དམ་ལས་འདས་པའི་དགྲ་བོ་རྣམས། ། མཆོད་པ་འབུལ་ལོ་བཞེས་སུ་གསོལ། ། མཐུན་པའི་ཡོ་བྱད་ཇི་སྙེད་རྣམས། ། ཚོགས་བཅས་འབུལ་ལོ་བསྟན་པའི་ལས། །
བདག་ཅག་བསྲུང་ཕྱིར་འདི་བསྟེན་ནོ། ། ནག་པོ་དྲན་ཕྱིར་འདི་བསྟེན་ནོ། ། བཀའ་ལས་མ་འདའ་འདིར་བཞུགས་ཤིག ། དགོས་འདོད་སྒྲུབ་ཕྱིར་འདིར་བཞུགས་ཤིག ། ཇི་སྲིད་མ་གཤེགས་བར་དག་ཏུ། ། གནས་འདིར་བརྟན་པར་བཞུགས་ནས་ཀྱང་། ། གང་བཅོལ་ལས་རྣམས་སྒྲུབ་ཏུ་གསོལ། ། ཅེས་བརྗོད། དེ་ནས་མགོན་པོ་འཁོར་བཅས་འོད་དུ་ཞུ་བ་ལས་བྱུང་བའི། རུ་མཚོན་གཟི་བརྗིད་ནུས་པ་ཕུན་སུམ་ཚོགས་པ་དང་ལྡན་པ།
འཕྱར་བ་དང་ཕྱོགས་སུ་གདེངས་པ་ཙམ་གྱི་དགྲ་བགེགས་ལོགས་འདྲེན་ཐམས་ཅད་ཆར་གཅོད་པའི་ནུས་ལྡན་དུ་གྱུར། ཞེས་བརྗོད། དེ་ལྟ་བུའི་རུ་མཚོན་དེ་ཉིད་མདུན་གྱི་མགོན་པོ་འཁོར་བཅས་སོགས་ལ་རྟེན་དུ་འབུལ་བའི་ཚིག་འདི་བརྗོད། ཧཱུྃ་དཔལ་ལྡན་རྩ་བརྒྱུད་བླ་མ་དང་། ། ཡི་དམ་རྒྱུད་སྡེ་བཞི་ཡི་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། ལྷ་སྲིན་དྲེགས་པ་འཁོར་བཅས་དགོངས། ། ལྷ་མཆོག་མ་ཧཱ་ཀཱ་ལ་ནི། ། ལྷ་ཆེན་ནག་པོ་ཞལ་བཞི་པ། ། གཟི་ལྡན་དབང་ཕྱུག་བྲམ་ཟེའི་གཟུགས། །
བསྙེན་སྒྲུབ་ལས་གསུམ་ལས་བཞིའི་མགོན། ། གཡུང་མོ་གཏུམ་མོ་སྲིང་མོ་དང་། ། སིང་གྷ་ལི་བཞི་སྦྱོར་སྒྲོལ་ཡུམ། ། ཤུ་ཀྲ་ནག་པོ་བེག་ཙེ་མཆེད། ། རྗེས་འབྲང་རྣམ་གསུམ་དམག་དཔོན་བཞི། ། རོ་བཤན་ཉེར་གཅིག་སྤྲུལ་འཁོར་བཅས། ། ཞིང་སྐྱོང་ཕོ་མོ་འབུམ་སྡེ་དང་། ། སྣང་སྲིད་ལྷ་སྲིན་སྡེ་བརྒྱད་རྣམས། ། བདག་ལ་བརྩེར་དགོངས་རྟེན་ལ་བཞུགས། ། དུར་ཁྲོད་འབར་བའི་རོ་ཐང་འདིར། །
ཁྲག་མཚོ་འཁྱིལ་བའི་རྦ་ཀློང་ལྗོངས། ། དམ་ཉམས་བཾ་ཆེན་བསྒྱིལ་བའི་ཁྲིར། ། བརྟན་པར་བཙུགས་པའི་རུ་མཚོན་མདུང་། ། དཔག་བསམ་ལྗོན་པའི་སྲོག་ཤིང་རྩེར། ། རྣོ་དབལ་གྲི་ལྕགས་མདུང་སོ་ལ། ། དུག་ཁྲག་སྔགས་རྒོད་དར་དང་ལྡན། ། ལྷབ་ལྷབ་འབར་བའི་མེ་འོད་ཅན། ། གཡག་རྒོད་རོག་པོའི་རྔ་གཡབ་ཀྱི། ། ཞོལ་ཆེན་སྤྲིན་ནག་ལྟ་བུར་གཏིབས། ། དར་ནག་བ་དན་འཕན་རྩེ་གསུམ། །
རླུང་གིས་བསྐྱོད་པས་འཕུར་ལྡིང་གཡོ། ། སྐུ་རྟེན་རོ་རས་ཙཀླི། ། གསུང་རྟེན་སྲོག་འཁོར་གསང་བའི་སྔགས། ། ཐུགས་རྟེན་གསལ་བའི་མེ་ལོང་དང་། ། ཡོན་ཏན་རྟེན་དུ་ཉེར་ལྔའི་རྫས། ། ཕྲིན་ལས་རྟེན་དུ་དར་རས་འཕན། ། བསེ་ལྕགས་ཤིང་བྱང་དམ་ཉམས་ཀྱི། ། མགོ་ལག་འགྲོན་བུའི་ལེན་ཚར་ཅན། ། དྲིལ་བུ་གཡེར་ཁའི་སིལ་སིལ་ཁྲོལ། ། ཕུན་ཚོགས་རྒྱུ་ལས་ལེགས་གྲུབ་ཅིང་། །
ཏིང་འཛིན་སྔགས་རྒྱས་བྱིན་བརླབས་པའི། ། ཐུགས་ཆེན་འབར་བ་དྲག་པོའི་རྟེན། ། རྟེན་མཆོག་རུ་མཚོན་རྒྱལ་མཚན་འདི། ། བླ་མ་ཡི་དམ་དཀྱིལ་འཁོར་ལྷ། ། བཞུགས་པའི་ཕོ་བྲང་ཆེན་པོར་འཛུགས། ། བྱིན་རླབས་ཐུགས་རྗེའི་སྤྲིན་སྔོན་ལས། ། དངོས་གྲུབ་ཆར་རྒྱུན་དུས་འདིར་ཕོབ། ། དམ་ཅན་སྲུང་མ་རྒྱ་མཚོའི་ཚོགས། ། འདུ་བའི་གནས་དང་རྟེན་དུ་འཛུགས། ། པད་མའི་མཚོ་ལ་ངང་པ་ལྟར། །
འབྲལ་མེད་འདུས་ནས་ལས་ཀུན་སྒྲུབས། ། དྲེགས་བྱེད་དམག་དཔོན་Hདཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་གི་སྲུང་མ་མཛོད། མི་ནོར་དགོན་གནས་ལོངས་སྤྱོད་དང་བཅས་པའི་གཉེར་མཛོད། བསྟན་པ་རྣལ་འབྱོར་པ་ལ་སྡང་བའི་དགྲ་བགེགས་གདུག་པ་ཅན་སྐད་ཅིག་ཉིད་ལ་ཚར་ཆོད། ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་དབང་མཛོད་ཅིག ཅེས་ལན་གསུམ་བརྗོད་ཅིང་མེ་ཏོག་གཏོར། ཤིས་བརྗོད་ཀྱི་ཚིག་སྐབས་སུ་གང་བབས་བརྗོད། གསུམ་པ་རྗེས་ཀྱི་བྱ་བ་ནི།
གཏོར་སྒྲུབ་ཀྱི་ལྷན་ཐབས་ལས་འབྱུང་བ་ལྟར་བྱའོ། ། དེ་ལྟར་སྲུང་མ་རྣམས་ལ་རུ་མཚོན་བཙུགས་པའི་ཕན་ཡོན་ནི། རུ་མཚོན་གྱི་རྟེན་དེ་ཉིད་གང་དུ་ཡོད་པར། དམ་ཅན་སྲུང་མའི་ཚོགས་རྣམས་མཁའ་ལ་སྤྲིན་འདུ་བའམ། མཚོ་ལ་ངང་པ་འདུ་བའམ། ཤ་རུལ་ལ་སྦྲང་མ་འདུ་བ་ལྟར་གནས་དེ་ཉིད་དུ་བརྟན་པར་བཞུགས་ནས་ཡུལ་ཕྱོགས་དགེ་མཚན་ལྡན་པ་དང་། སྒྲུབ་པ་པོ་རྣམས་གྱི་གནས་སྐབས་དང་མཐར་ཐུག་གི་འདོད་དོན་ཐམས་ཅད་སྒྲུབ་པར་འགྱུར་བས་ཚུལ་འདི་ལ་བརྩོན་པར་བྱའོ། ། ཞེས་རྒྱལ་བའི་བསྟན་སྲུང་དབང་པོ་རྒྱ་བོད་ཀུན་ནས་འགྲན་ཟླ་བྲལ་ཞིང་གཉེན་ལོ་ཙཱ་བ་ཆེན་པོ་དང་གནམ་ཁའུ་པ་ཆེན་པོས་བླ་མ་ས་སྐྱ་པ་ཆེན་པོ་ལ་མགོན་པོ་འདིའི་ཆོས་སྐོར་ཡོངས་རྫོགས་བཀའ་གཏད་བཅས་གནང་བ་ནས་བཟུང་རྗེ་བཙུན་ས་སྐྱ་པའི་གདུང་བརྒྱུད་རིམ་པར་བྱོན་པ་རྣམས་དང་། དེའི་ཞལ་སློབ་བསྟན་འཛིན་སྤྱི་དང་བྱེ་བྲག་རྗེ་བཙུན་རྡོ་རིངས་པ་ཆེན་པོ་རྗེས་འབྲངས་དང་བཅས་པ་ལ་ཤིན་ཏུ་འགོ་བའི་ཆོས་སྐྱོང་ཁྱད་པར་ཅན་དཔལ་སྟོབས་འཕྲོག་དབང་པོ་འདི་ལ་སྔོན་ཆད་རུ་མཚོན་འཛུགས་ཆོག་ཟུར་པའི་ཡི་གེ་ཞིག་མ་མཐོང་ནས་གསེར་འཕྱང་གི་ལོ་དཔལ་ས་སྐྱའི་གདུང་བརྒྱུད་དག་གི་མཚན་ཅན་དང་། ཨེ་ཝྃ་མཚན་ཅན་གཉིས་ཆོས་ཁྲི་ཆེན་པོ་མངའ་གསོལ་འཕྲིན་བཅོལ་རུ་མཚོན་འཛུགས་ཆོག་བཅས་བགྱིས་སྐབས་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་ཚར་ཆེན་ཆོས་ཀྱིས་རྒྱལ་པོ་མཛད་པའི་དཔལ་ལྡན་ས་སྐྱའི་དམ་ཅན་སྲུང་མ་རྣམས་ལ་རུ་མཚོན་འཛུགས་ཆོག་ཉིད་གཙོ་བོར་བཟུང་བསྐྱེད་ཆོག་དང་།
གསོལ་ཁ་ཀུན་མཁྱེན་རྡོ་རྗེ་གདན་པ་པས་མཛད་པའི། འདིའི་གཏོར་མ་ཞི་དྲག་གི་ཆོ་ག་གནམ་ལྕགས་འབར་བ་ནས་ཁ་སྐང་བསྐུལ་ཚར་ཆེན་ཆོས་རྗེས་མཛད་པའི་གདོང་བརྙན་འཁོར་མང་ལ་བསྟོད་པའི་བསྐུལ་སོར་བཞག་ལ་ཚིག་ཁ་ཡར་བཅོས་ནས། དོན་ལ་རང་བཟོའི་དྲི་མ་ཕྲ་མོ་ཙམ་ཡང་མེད་པར། དག་པར་སྦྱར་བ་འདིའི་དགེ་བས་ཞིང་བསྐྱོང་དབང་པོ་འཁོར་བཅས་མཉེས་ནས་ཕྲིན་ལས་རྣམ་བཞི་ཐོགས་མེད་དུ་སྒྲུབ་པའི་མཐུ་དང་ལྡན་པར་གྱུར་ཅིག། །། བཀྲ་ཤིས།། །། PAGE * MERGEFORMAT 14 ཀུན་དགའ་བློ་གྲོས། དཔལ་རྡོ་རྗེ་ནག་པོ་ཆེན་པོ་ལ་རུ་མཚོན་འཛུགས་པའི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
