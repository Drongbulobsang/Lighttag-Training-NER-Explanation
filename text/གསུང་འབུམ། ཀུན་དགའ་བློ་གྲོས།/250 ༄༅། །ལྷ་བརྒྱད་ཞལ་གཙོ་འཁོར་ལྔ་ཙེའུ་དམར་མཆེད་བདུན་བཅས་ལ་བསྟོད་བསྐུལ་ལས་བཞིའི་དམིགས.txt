གསུང་འབུམ། ཀུན་དགའ་བློ་གྲོས།
པོད ༢༥༠
༄༅། །ལྷ་བརྒྱད་ཞལ་གཙོ་འཁོར་ལྔ་ཙེའུ་དམར་མཆེད་བདུན་བཅས་ལ་བསྟོད་བསྐུལ་ལས་བཞིའི་དམིགས་པ་མདོར་བསྡུས།།
༄༅། །ལྷ་བརྒྱད་ཞལ་གཙོ་འཁོར་ལྔ་ཙེའུ་དམར་མཆེད་བདུན་བཅས་ལ་བསྟོད་བསྐུལ་ལས་བཞིའི་དམིགས་པ་མདོར་བསྡུས།། ན་མོ་གུ་རུ་ཤྲཱི་མ་ཧཱ་ཀཱ་ལ་ཡེ། འོག་མིན་བདག་པོ་རྩོད་དུས་ངན་སྤྱོད་ལ། ། སྐྱེངས་ཏེ་སྲིན་པོའི་གཟུགས་ཀྱི་གྲི་གུག་གིས། ། བསྟན་དགྲའི་སྲོག་རྩ་བཅད་ཀྱང་མ་ཚིམ་པར། ། རོ་གདན་ལ་བཞུགས་དཔལ་ལྡན་ནག་པོ་ཆེ། ། གནས་གསུམ་མཁའ་འགྲོའི་གཙོ་མོ་ཡུམ་ཆེན་དང་། ། ཕྲིན་ལས་གློག་ལྟར་མྱུར་བའི་འདོད་ཁམས་མ། ། མཐུ་ལྡན་ཞིང་སྐྱོང་དབང་ཕྱུག་ཡུམ་བཞིར་བཅས། ། གནོད་སྦྱིན་ཡབ་ཡུམ་གནོད་བྱེད་དགྲ་བགེགས་འདུལ། །
དམ་ཅན་པུ་ཏྲས་དམ་ཉམས་སྲོག་དབུགས་ལེན། ། བདུད་ཆེན་བྷ་ཊས་བདུད་དཔུང་ཕྱེ་མར་འཐག ། སྲིང་མོ་རལ་གཅིག་ཁམས་གསུམ་ཟིལ་གྱིས་གནོན། ། སྡེ་བཞིའི་འཁོར་ཚོགས་ལྷ་སྲིན་སྡེ་བརྒྱད་བཅས། ། ཁྱད་པར་ཆེ་བཙན་རོལ་པ་སྐྱ་བདུན་དང་། ། དམ་ཅན་རྒྱ་མཚོ་འཁོར་དང་བཅས་པ་རྣམས། ། རྡོ་རྗེ་འཆང་གི་བཀའ་བཞིན་བསྟན་བསྲུངས་བས། ། མཐུ་རྩལ་རྨད་བྱུང་ལྡན་ཀུན་བསྟོད་པར་བགྱི། ། དཀྱིལ་འཁོར་གཙོ་བོ་རྗེ་བཙུན་བླ་མ་ཡི། ། བཀའ་བཞིན་རྣལ་འབྱོར་བདག་གིས་བཅོལ་བའི་ལས། །
མ་ཐོགས་ད་ལྟ་སྒྲུབ་པའི་དུས་ལ་བབས། ། བདག་ཅག་དཔོན་སློབ་ཡོན་མཆོད་འཁོར་བཅས་ཀྱིས། ། ཐོག་མེད་ནས་བསགས་བཅས་རང་ཉེས་ལྟུང་དང་། ། དམ་ཚིག་ཉམས་ཆག་ནད་གདོན་སྡིག་སྒྲིབ་ཚོགས། ། ཕ་རོལ་རྦད་འདྲེ་རྦོད་གཏོང་ལ་སོགས་པའི། ། མི་མཐུན་ཕྱོགས་ཀུན་ཞི་བར་མཛད་དུ་གསོལ། ། ལུང་རྟོགས་ཡོན་ཏན་ཚེ་བསོད་དཔལ་འབྱོར་དང་། ། དབང་ཕྱུག་སྙན་གྲགས་སྟོབས་དང་མཐུ་རྩལ་དང་། ། རིགས་རྒྱུད་འཁོར་དང་ལོངས་སྤྱོད་ལ་སོགས་པའི། ། ལེགས་ཚོགས་ཡོན་ཏན་རྒྱས་པར་མཛད་དུ་གསོལ། །
མཁས་བཙུན་བཟང་གསུམ་འཁོར་ལོ་བསྒྱུར་རྒྱལ་དང་། ། རྒྱལ་ཕྲན་ཁམས་གསུམ་ལྷ་འདྲེ་མི་གསུམ་གྱི། ། ཕུན་སུམ་ཚོགས་པའི་ཡོན་ཏན་མ་ལུས་ཀུན། ། ཐམས་ཅད་དབང་དུ་འདུ་བར་མཛད་དུ་གསོལ། ། བླ་མ་ལ་སྡང་ཐུབ་པའི་བསྟན་ལ་གནོད། ། སེམས་ཅན་ལ་འཚེ་བདག་ལ་བརྙས་བྱེད་པའི། ། ཞིང་བཅུ་ཚང་བའི་སྡིག་ཅན་ཇི་སྙེད་ཀུན། ། ལོ་ཟླ་མ་འགྱངས་ཚར་གཅོད་མཛད་དུ་གསོལ། ། མདོར་ན་དེང་ནས་བྱང་ཆུབ་སྙིང་པོའི་བར། ། ལུས་དང་གྲིབ་བཞིན་འགྲོགས་ནས་བསམ་དོན་ཀུན། །
ཡིད་བཞིན་འགྲུབ་ནས་བདག་གཞན་མ་གྱུར་རྣམས། ། མྱུར་དུ་རྡོ་རྗེ་འཆང་དབང་མངོན་འགྱུར་ཤོག། །། ཅེས་པའི་བསྟོད་བསྐུལ་གྱི་ཚིག་དང་བཅས། ལས་བཞིའི་དམིགས་པ་ནི་ཞི་བའི་སྐབས་སུ་མདུན་བསྐྱེད་ཀྱི་ལྷ་ཚོགས་རྣམས་ནས་འོད་ཟེར་དཀར་པོ་འཕྲོས་པས་ནད་གདོན་སྡིག་སྒྲིབ་འགལ་རྐྱེན་སྤྱི་བྱེ་བྲག་བྱང་ཞིང་དག་པར་བསམ་པ་དང་། རྒྱས་པའི་ཚེ་དེ་དག་གི་ཐུགས་རྗེས་ནམ་མཁའི་ཁམས་ནས་ནོར་བུ་རིན་པོ་ཆེ་ལ་སོགས་པའི་ཆར་འབབ་ཏེ་གནས་ཁང་ལུང་པ་ཡུལ་ཕྱོགས་གང་ཞིང་སྤྱི་བྱེ་དྲག་གི་འདོད་དོན་རྒྱས་པར་བསམ། དབང་གི་ཚེ་དེ་རྣམས་ལས་འོད་ཟེར་དམར་པོ་ལྕགས་ཀྱུ་ཞགས་སྒྲོག་ལྟ་བུ་འཕྲོས་ནས་འདོད་ཆ་གང་ཡིན་བདག་གི་དབང་དུ་གྱུར་པར་བསམ། དྲག་པོའི་ཚེ་དེ་དག་གི་ཐུགས་ཀ་ནས་ཕོ་ཉ་ལས་མཁན་མཚོན་ཆ་ཐོགས་པ་དཔག་ཏུ་མེད་པས་དམིགས་བྱ་ལ་ཚར་བཅད་རྗེས་བཟུང་མཛད་པར་བསམ་མོ། ། ཞེས་ལྷ་བརྒྱད་ཞལ་གཙོ་འཁོར་ལྔ་ཙེའུ་དམར་མཆེད་བདུན་བཅས་ལ་བསྟོད་བསྐུལ་ལས་བཞིའི་དམིགས་པ་མདོར་བསྡུས་སྦྱར་བ་འདིའང་མེ་སྲོང་རྗེ་དྲུང་སྐལ་བཟང་མཐུ་སྟོབས་ཀྱི་གསུང་ཐོའི་དོན་བཞིན་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རྩེ་གདོང་བླ་བྲང་གི་ཡང་སྟེང་བསམ་གཏན་ཁང་བུ་བློ་བདེ་ཡང་རྩེར་བྲིས་པའི་ཡི་གེ་པ་ནི་མཛོད་པ་ཤེས་རབ་ཕུན་ཚོགས་ཀྱི་བགྱིས་པ་དགེ་ལེགས་འཕེལ།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས།
ལྷ་བརྒྱད་ཞལ་གཙོ་འཁོར་ལྔ་ཙིའུ་དམར་མཆེད་བདུན་བཅས་ལ་བསྟོད་བསྐུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
