གསུང་འབུམ། ཀུན་དགའ་བློ་གྲོས།
པོད ༡༤༥
རྗེ་བཙུན་རིག་བྱེད་ལྷ་མོའི་ཆོས་སྐོར་དངོས་གྲུབ་འབྱུང་གནས་ཀྱི་གསལ་བྱེད་དངོས་གྲུབ་རབ་འཕེལ།
༄༅། །རྗེ་བཙུན་རིག་བྱེད་ལྷ་མོའི་ཆོས་སྐོར་དངོས་གྲུབ་འབྱུང་གནས་ཀྱི་གསལ་བྱེད་དངོས་གྲུབ་རབ་འཕེལ་བཞུགས་སོ།། ཨོཾ་སྭསྟི་སིདྡྷཾ། བླ་མ་དང་རྗེ་བཙུན་རིག་བྱེད་དབྱེར་མེད་པའི་ཞབས་ལ་གུས་པས་ཕྱག་འཚལ་ཞིང་སྐྱབས་སུ་མཆིའོ། ། འདིར་གངས་ལྗོངས་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཐུན་མོང་མ་ཡིན་པའི་གདམས་པ་དམར་པོ་སྐོར་གསུམ་དུ་གྲགས་པ་ལས། རྗེ་བཙུན་རིག་བྱེད་ལྷ་མོའི་ཆོས་སྐོར་འདི་ལ་སྒྲུབ་ཚུལ་གདམས་པའི་དབྱེ་བ་ལས་ཚོགས་དང་བཅས་པ་བསམ་གྱིས་མི་ཁྱབ་པ་ཞིག་བཞུགས་པ་རྣམས་ཚར་ཆེན་ཆོས་ཀྱི་རྒྱལ་པོས་མཛད་པའི་འདིའི་ཆོས་སྐོར་གྱི་དཀར་ཆག་དང་། ཕྱིས་བྱོན་ཁའུ་བྲག་རྫོང་པའི་རིང་ལུགས་འཛིན་པའི་བླ་མས་བཅའ་ཡིག་དང་ཡིག་ཆ་གསར་རྩོམ་རྣམས་ནས་གསལ་བ་ལྟར་དང་། དེ་དག་གི་ཉིང་ཁུ་ལྟ་བུ་ནི་ཤར་དྭགས་པོའི་པཎྜི་ཏ་བཀྲ་ཤིས་རྣམ་རྒྱལ་གྱིས་འདིའི་རྒྱུད་དང་རྒྱ་བོད་ཀྱི་གཞུང་ཚད་ལྡན་ལས་འབྱུང་བའི་མན་ངག་རྣམས་ཕྱོགས་གཅིག་ཏུ་བསྡོམས་པའི་བསྟན་བཅོས་དངོས་གྲུབ་འབྱུང་གནས་ཞེས་བྱ་བ་ཞིག་མཛད་འདུག་ཀྱང་། ཡིག་རྙིང་ཞལ་མི་གསལ་བའི་ཚུལ་གྱིས་བློ་རྨོངས་རྣམས་ནས་ཅུང་ཟད་རྟོགས་དཀའ་བས་དེའི་གསལ་བྱེད་སྤྱི་དང་། ཁྱད་པར་ཆར་འབེབས་ཀྱི་ལས་ཚོགས་རྣམས་ནག་འགྲོས་བཀླགས་ཆོག་ལྟ་བུའི་ཚུལ་གྱིས་འབྲི་བ་ལ་སྐྱབས་གནས་དམ་པ་རྣམས་ཀྱིས་གནང་བ་སྩལ་དུ་གསོལ། དེ་ཡང་དངོས་གྲུབ་འབྱུང་གནས་ཉིད་ལས།
དད་པ་དང་དམ་ཚིག་མཆོག་གིས་རྒྱུད་མཛེས་ཤིང་། གཞན་དོན་ལ་རྩེ་གཅིག་ཏུ་གཞོལ་བའི་རྣལ་འབྱོར་པས་འདིའི་དཀྱིལ་འཁོར་དུ་དབང་བསྐུར་བ་ཐོབ་ཅིང་། ལུང་དང་རྗེས་གནང་ལེགས་པར་ཐོབ་པ་སྔོན་དུ་སོང་ནས་བདག་འཇུག་པར་བྱེད་དོ། ། འདི་ལ་སྔོན་འགྲོ་དངོས་གཞི་རྗེས་གསུམ་ཞེས་གསུངས་ནས། དང་པོ་སྔོན་འགྲོ་ལ་རྡོ་རྗེ་སེམས་དཔའི་སྒོམ་བཟླས་དང་སྒྲོལ་དཀར་གོང་བསྙེན། གཉིས་པ་དངོས་གཞི་མ་སྒྲུབ་པ་སྦྱོར་ལས་སྒྲུབ་པ་ལ་ཕྱི་ནང་གསང་གསུམ། ཕྱི་ནང་གི་སྒྲུབ་པ་ལ་སོ་སོར་ཀུ་རུ་ཀུལླེ་དཀར་དམར་གཉིས། ལས་སྦྱོར་ལ་སྔོན་འགྲོ་དང་དངོས་གཞི་གཉིས། དངོས་གཞི་ལས་ལའང་སྤྱི་དང་། བྱེ་བྲག་ཏུ་བཤད་པ་གཉིས།
བྱེ་བྲག་ཏུ་བཤད་པ་ལ་རྫས་གསོག་པ་དང་ལས་སྒྲུབ་པ་གཉིས། ལས་སྒྲུབ་པ་ལ་ཞི་རྒྱས་དབང་དྲག་དང་ཐུན་མོང་གི་ལས་སྒྲུབ་པ་གཉིས་ལས་ཐུན་མོང་གི་ལས་སྒྲུབ་པ་ལ་དངོས་དང་། ལས་སོ་སོར་བཤད་པ་གཉིས། གསུམ་པ་རྗེས་ཀྱི་བྱ་བ་ནི། བཅོམ་ལྡན་འདས་མ་སྒྲུབ་པའི་འབྲས་བུ་ཆུད་མི་ཟ་བ་རྣམས་གསུང་པ་ལས། དང་པོ་སྔོན་འགྲོ་ཉམས་སུ་ལེན་ཚུལ་གྱི་དབང་དུ་བྱས་ན། གནས་ཡིད་དང་མཐུན་པར་སྒྲོལ་དཀར་གྱི་བྲིས་སྐུ་དང་མཆོད་པ་དཀར་གཏོར་རྣམས་བཤམས་ནས་གཏན་ལ་འདུག་སྟེ། མཆོད་པ་ལ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་སོགས་མཆོད་པ་བྱིན་རླབས་སྤྱི་འགྲེ་བྱ།
སྒྲུབ་ཐབས་བརྒྱ་རྒྱམ་བཞིན། སྐྱབས་འགྲོ་བཞི་སྐོར་སྐྱབས་གསོལ་བཅས་དང་། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེ་བཙུན་མ་སྒྲོལ་མའི་བསྒོམ་བཟླས་ཉམས་སུ་བླང་བར་བགྱིའོ། ། ལན་གསུམ། རང་གི་སྤྱི་བོར་སོགས་ནས། ཀ ཐུགས་ཀར་ཧཱུྃ་གི་བར་གཞུང་ནས་འབྱུང་བ་བཞིན་ལ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རྩ་བརྒྱུད་གྱི་བླ་མ་རྣམས་དང་རྡོ་རྗེ་སེམས་དཔའ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛ། ཛཿཧཱུྃ་བཾ་ཧོཿ
སྤྱི་བོའི་བླ་མ་རྡོ་རྗེ་སེམས་དཔའ་ལ་གཉིས་སུ་མེད་པར་ཐིམ། དཔལ་ལྡན་ནས། དྭངས་བར་གྱུར་གྱི་བར་གཞུང་བཞིན། ཉ རྡོ་རྗེ་སེམས་དཔའི་ཐུགས་ཀར་ཟླ་བའི་སྟེང་དུ་རྡོ་རྗེ་དཀར་པོ་ཧཱུྃ་གིས་མཚན་པའི་མཐར་བཟླས་བྱའི་སྔགས་ཀྱིས་བསྐོར་བར་གྱུར། དམིགས་པ་དེ་དང་མ་བྲལ་བའི་ངང་ནས་ཡིག་བརྒྱ་སྔགས་ཐུང་དང་བཅས་པ་ཐུན་རེར་ཅི་ནུས་བཟླས་པའི་མཐར་བཤགས་སྡོམ་དང་། ཏ ལུས་བདེ་སྟོང་གི་ཉམས་དང་ལྡན་པར་གྱུར་གྱི་བར་གཞུང་བཞིན། ན ཚད་མེད་བཞི་སྒོམ། སྭ་བྷཱ་ཝའི་སྔགས་བརྗོད། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ་ལས་འོད་འཕྲོས་པས་རྡོ་རྗེའི་ས་གཞི་རྭ་བ་དྲྭ་བ་གུར་བླ་རེ་ཡེ་ཤེས་ཀྱི་མེ་འབར་བ་དང་བཅས་པའི་བསྲུང་བའི་འཁོར་ལོར་གྱུར། ཨོཾ་བཛྲ་ཛྭ་ལ།
ལན་གསུམ། བསྲུང་འཁོར་གྱི་དབུས་སུ་པད་ཟླའི་སྟེང་དུ་ཏཱཾ་ཡིག་དཀར་པོ་ལས་འོད་འཕྲོས། དོན་གཉིས་བྱས་ཚུར་འདུས་ཡོངས་སུ་གྱུར་པ་ལས་བདག་ཉིད་སྒྲོལ་མ་དཀར་མོ་ཞལ་གཅིག་པ་གཡས་མཆོག་སྦྱིན། གཡོན་ཨུཏྤལ་དཀར་པོ་འཛིན་པ་ནུ་མ་རྒྱས་ཤིང་ལོ་བཅུ་དྲུག་ལོན་པའི་ན་ཚོད་ཅན། དར་དང་རིན་པོ་ཆེས་བརྒྱན་པ་རྡོ་རྗེའི་སྐྱིལ་མོ་ཀྲུང་གིས་བཞུགས་པའི་རྒྱབ་ཡོལ་ཅན་འོད་ཟེར་དམར་པོ་ལྕགས་ཀྱུ་ལྟ་བུས་སྐྱེ་འགྲོ་དབང་དུ་སྡུད་པའི་ཐུགས་ཀར་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཏཱཾ། མདུན་དུ་ཨོཾ། རྒྱབ་ཏུ་ཧཱུྃ། རྩིབས་བརྒྱད་ལ་ཏཱ་རེ་ཏུཏྟཱ་རེ་སྭཱཧཱ་ཞེས་པས་བསྐོར་བ་སྤྲོ་ན་གནས་གསུམ་བྱིན་རླབས་སྤྱི་འགྲེ། ཡང་ན་གཞུང་བཞིན་ཡེ་ཤེས་པ་སྤྱན་དྲངས་བསྟིམ། འཁོར་ལོ་གསང་སྔགས་བཅས་བསྒོམ་ཚུལ་འདི་སྒྲོལ་དཀར་སྤྱི་འགྲེ་ལགས།
སྤྲོ་ན་དབང་བསྐུར་གྱི་ཕྱག་མཚན་དེ་འོད་དཔག་མེད་ཀྱིས་རྒྱས་བཏབ། ཡང་ན་གཞུང་བཞིན་བྱ། གང་ལྟར་ཡང་ཐུགས་ཀའི་ཏཱཾ་ལས་འོད་འཕྲོས་ཞེས་པ་ནས། རང་བཞིན་དུ་གྱུར་གྱི་བར་བརྗོད་པའམ་མ་བརྗོད་ཀྱང་ཆོག གཞུང་ལས་འབྱུང་བའི་དམིགས་པ་དང་ལྡན་པའི་ཡི་གེ་བཅུ་པ་ཅི་ནུས་བཟླས་པའི་མཐར་བཅོམ་ལྡན་འདས་མས་བདག་དང་སེམས་ཅན་ཐམས་ཅད་ལ་མཆོག་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཐུན་མཚམས་སུ་གཏོར་མ་འབུལ་ཚུལ་སོགས་ནི་སྒྲུབ་ཐབས་བརྒྱ་རྒྱམ་སོགས་སྤྱི་འགྲེ་ལྟར་ལ་མདུན་གྱི་ནམ་མཁར་བསྐྱེད་པའི་བྲིས་སྐུ་དང་དབྱེར་མེད་དུ་བསྐྱེད་པ་སྐབས་བསྟུན་བྱ། མངོན་རྟོགས་ནི་བདག་བསྐྱེད་བཞིན་ལ་ཐུགས་ཀའི་སྔགས་འཁོར་མེད་པར་གནས་གསུམ་བྱིན་རླབས་སོགས་བྱ་ཞིང་། མཇུག་ཆོག་ཀྱང་སྤྱི་འགྲེ་ཁོ་ན་རེ། དེ་ལྟ་བུའི་ཚུལ་གྱིས་ཞག་ཉེར་གཅིག་ལ་ཡི་གེ་བཅུ་པ་འབུམ་ཕྲག་སོགས་གང་འགྲུབ་བཟླ་ཞིང་། ཐུན་མཚམས་ཀྱི་བྱ་བ་གཞན་དང་།
རྟགས་ནི་གཞུང་བཞིན་ནོ། ། གཉིས་པ་དངོས་གཞི་ལ་ཕྱི་ནང་གསང་གསུམ་གྱི་བསྙེན་སྒྲུབ་ལས་སྦྱོར་དང་བཅས་པ་ལས། དང་པོ་དམར་མོའི་ཕྱི་སྒྲུབ་ཀྱི་གཤམ་ནི་གཞུང་བཞིན། གཏོར་མ་ཟླ་གམ་ཕྱག་ལེན་བཞིན། ངག་འདོན་ནི་མཆོད་པ་བྱིན་རླབས་ནས་སྩལ་དུ་གསོལ་གྱི་བར་གོང་བཞིན། དེ འོན་ཀྱང་སེམས་བསྐྱེད་སྐབས་སྒྲོལ་མ་ཀུ་རུ་ཀུལླེའི་བསྒོམ་བཟླས་ཉམས་སུ་བླང་བར་བགྱིའོ་ཞེས་སྦྱར་ཀྱང་ཆོག དེ་ནས་རང་སྐད་ཅིག་གིས་ཀུ་རུ་ཀུལླེར་གསལ་བའི་ཐུགས་ཀར་ཉི་མ་ལ་གནས་པའི་ཧྲཱིཿདམར་པོ་ལས་འོད་འཕྲོས་པས་ཀུ་རུ་ཀུལླེ་འོད་དཔག་མེད་ཀྱི་ཅོད་པཎ་ཅན་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ གང་གི་དྲིན་གྱིས་བདེ་ཆེན་ཉིད། ། སོགས། ཡེ་ཤེས་སྒྱུ་མའི་རྣམ་འཕྲུལ་ནི། །
བརྩེ་བས་རྗེས་ཆགས་བྱུ་རུའི་མདོག ། ཟླ་ཞལ་རིག་བྱེད་ཕྱག་ལྡན་མ། ། དཔལ་ལྡན་ལྷ་མོའི་ཞབས་ལ་འདུད། ། ཨོཾ་ཀུ་རུ་ཀུལླེ་ས་པ་རི་ཝཱ་ར་ཨརྒྷཾ་ནས། ཤཔྟ་པྲ་ཏཱིཙྪ་ཡེ་སྭཱཧཱ། དོ མཎྜལ་དམར་པོ་རླན་དང་བཅས་པར་རིན་པོ་ཆེ་དང་འབྲུ་སོགས་བཀྲམ་ལ། ས་གཞི་སྤོས་ཀྱིས་སོགས་བསྟན་འགྲོར་ཕན་བདེ་སྤེལ་བའི་ཕྱིར། ། ཁམས་གསུམ་འགྲོ་ཀུན་ལོངས་སྤྱོད་བཅས། ། བདག་གི་དབང་དུ་གྱུར་ནས་ཀྱང་། ། འཕྲལ་ཡུན་དགེ་ལེགས་ཀུན་འགྲུབ་ཤོག །
ལན་གསུམ་ལ་སོགས་པ་ཅི་མང་ཕུལ། ཅུ རྒྱུན་བཤགས། ཚད་མེད་བཞི་བསྒོམ། ཛཿཧཱུྃ་བཾ་ཧོཿ ཚོགས་ཞིང་རྣམས་རང་ལ་ཐིམ་པས་ལུས་ཀྱི་སྡིག་སྒྲིབ་དག་ནས་འོད་ཟེར་དམར་པོ་ཕྱོགས་བཅུར་འཕྲོས་པས་སེམས་ཅན་ཐམས་ཅད་བདག་གི་དབང་དུ་གྱུར། ཅེ ཁི ཨོཾ་ཤུ་ནྱ་ཏ་སོགས། སྟོང་པའི་ངང་ལས་པཾ་ལས་པདྨ་དམར་པོ་འདབ་མ་བརྒྱད་པའི་ལྟེ་བར་རཾ་ལས་ཉི་མའི་སྟེང་དུ་ཧྲཱིཿལས་ཨུཏྤལ་དམར་པོ་ཧྲཱིཿས་མཚན་པ་ལས་འོད་ཟེར་འཕྲོས་དོན་གཉིས་བྱས་ཚུར་འདུས་ཡོངས་སུ་གྱུར་པ་ལས་རང་ཉིད་ཀུ་རུ་ཀུལླེ་དམར་མོ་ཞལ་གཅིག་ཕྱག་བཞི་མ་བཅུ་དྲུག་ལོན་པའི་ན་ཚོད་ཅན། ཆེ ཕྱག་དང་པོ་གཉིས་ཀྱིས་མེ་ཏོག་དམར་པོའི་མདའ་གཞུ་རྣ་དྲུང་དུ་འགེངས་པ། གཡས་འོག་མས་ཨུཏྤ་ལའི་ལྕགས་ཀྱུ་དང་། གཡོན་འོག་མས་ཨུཏྤ་ལའི་ཞགས་པ་བསྣམས་པ།
ཇུ སྤྱན་གསུམ་གཡོན་དུ་གཡོ་བ། འཛུམ་ཁྲོའི་ཉམས་ཅན་ལྗགས་འདྲིལ་བ། དབུ་སྐྲ་ཁམས་པ་གྱེན་དུ་བརྫེས་ཤིང་མི་མགོ་སྐམ་པོ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་ལྔས་བརྒྱན་པ། སྟག་ལྤགས་ཀྱི་ཤམ་ཐབས་གསོལ་ཞིང་གཡོན་བརྐྱང་གཡས་བསྐུམ་པའི་གར་སྟབས་ཀྱིས་མི་རོའི་གདན་ལ་གར་གྱི་ཉམས་དགུ་དང་ལྡན་ཞིང་འོད་ཟེར་དམར་པོ་འཕྲོ་ཞིང་བཞུགས་པ། ཁུ དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་དབུས་སུ་ཉི་མ་ལ་གནས་པའི་ཨུཏྤལ་དམར་པོའི་ལྟེ་བར་ཧྲཱིཿདམར་པོས་མཚན་པ་ལས་འོད་ཟེར་འཕྲོས་པས་ལྷོ་ཕྱོགས་རིག་བྱེད་ཀྱི་ཕུག་ནས་ཀུ་རུ་ཀུལླེ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ གོང་བཞིན་མཆོད།
ཛཿཧཱུྃ་བཾ་ཧོཿ རང་ལ་ཐིམ། སླར་ཡང་ཐུགས་ཀའི་ཧྲཱིཿལས་འོད་འཕྲོས་པས་དབང་ལྷ་སྤྱན་དྲངས། ཨོཾ་པཉྩ་ཀུ་ལ་སྔོན་འགྲོས་མཆོད། གསོལ་བཏབ་དབང་བསྐུར་རྣམས་སྤྱི་འགྲེ་བཞིན་ལ། དི འོད་དཔག་མེད་ཀྱིས་དབུ་བརྒྱན། གུ དཀར་མོ་རི་དྭགས་ནས། འཁྱུད་པ་ཉིད་ཀྱི་བར། ཡི་གེ་སྔགས་ནི་ནས། ཙ ཡོད་མ་ཡིན་གྱི་བར།
བ ནང་མཆོད་ཨ་མྲྀ་ཏས་བསང་བ་ནས། མཚན་པའི་བར་གཞུང་ནས་འབྱུང་བའི་གཏོར་མ་བྱིན་རླབས་བཞིན་ལ། འབྲུ་གསུམ་ལན་གསུམ་བརྗོད། རང་གི་སྙིང་གའི་འོད་ཟེར་གྱིས་བསྐུལ་བས་རླུང་གཡོས་མེ་སྦར་རྫས་རྣམས་ཞུ་ཞིང་བཀོལ་བས། བདུད་རྩིའི་རྒྱ་ཚོ་དངུལ་ཆུའི་མདོག་ལྟ་བུ་སྦྲང་རྩིའི་རོ་དང་ལྡན་པའི་སྟེང་དུ་རིགས་ལྔ་ཡབ་ཡུམ་སྙོམས་པར་ཞུགས་པས་བྱང་ཆུབ་ཀྱི་སེམས་བབས་སླར་ཡང་ཡི་གེ་གསུམ་ལས་འོད་ཟེར་འཕྲོས་པས་ཡེ་ཤེས་ཀྱི་བདུད་རྩི་བཀུག་ནས་འོག་གི་བདུད་རྩི་དང་འདྲེས་པར་གྱུར། ཨོཾ་ཨཱཿཧཱུྃ་ཧོཿ བོ ལན་གསུམ་སོགས། ཨོཾ་ཨཱཿཧཱུྃ་གིས་མྱངས། ཡ བསྐྱེད་རིམ་གྱི་སེམས་འཛིན་དང་བཟླས་པའི་དམིགས་པ་གསལ་བཏབ་ལ་ཡི་གེ་བརྒྱ་པ་ཅི་ནུས་བཟླས་པའི་མཐར། ཤ
བདེ་བར་གཤེགས་པ་སོགས་སྤྱི་འགྲེའི་བཟླས་པ་བསྡུས། མེ ཐུན་མཚམས་སུ་གཏོར་མ་འབུལ་བའང་བྱིན་རླབས་བསྐྱེད་ཆོག་སྔགས་སོགས་དམིགས་བསལ་དགོས་པ་རྣམས་མ་གཏོགས་གཞན་སྤྱི་འགྲེ་བྱ་ཞིང་། འོན་ཀྱང་གཏོར་འབུལ་ཕྱི་མཆོད་ཀྱི་རྗེས་སུ་འབྲུ་གསུམ་གྱིས་ནང་མཆོད་དང་། དཀར་མོ་རི་དྭགས་སོགས། བརྩེ་བས་རྗེས་ཆགས་སོགས། རིག་བྱེད་ལྷ་མོ་འཁོར་བཅས་རྣམས། ། མཆོད་སྦྱིན་གཏོར་མ་ནས། ཡིད་ལ་འདོད་པ་ཀུན་འགྲུབ་ཤོག་གི་བར། མེ ཅེ ལྷག་ཆད་ཁ་སྐོང་། བརྟན་བཞུགས།
གཤེགས་གསོལ། གོ་བགོ སྨོན་ལམ་བཀྲ་ཤིས་རྣམས་བླ་མེད་སྤྱི་འགྲེ་བྱའོ། ། དེ་ལྟ་བུའི་ཚུལ་གྱིས་འབུམ་ཕྲག་སུམ་ཅུ་སོ་གཉིས་སམ། བརྒྱད་མཐར་ཕྱིན་པར་བྱ་བ་ནི་དམར་མོའི་བསྙེན་པའོ། ས ། དེ་ལྟར་བསྙེན་པ་མཐར་ཕྱིན་ནས་སྒྲུབ་པ་བྱེད་ན་གསོ་སྦྱོང་གི་སྡོམ་པ་བླང་མཆོད་པ་བྱིན་རླབས་ནས་བདུད་རྩི་མྱང་བའི་བར་བྱ། ཧ བཟླས་པ་ལ་འཇུག་པའི་ཚེ་གཞུང་ནས་འབྱུང་བའི་དབང་སྡུད་ཀྱི་དམིགས་པ་ལེ་ཚན་གང་རུང་ལྟ་བུ་ལ་མཉམ་པར་འཇོག་པའི་ཚིགས་བཅད་དང་བཅས་པ་བརྗོད་པའམ། ཡང་ན་དམིགས་པ་བསྒོམ་ལ་ཚིགས་བཅད་ཁོ་ན་བརྗོད། དམིགས་པ་དེ་དང་མ་བྲལ་བའི་སྒོ་ནས་ཡི་གེ་བརྒྱད་པ་བཟླ།
འདི་ལ་དམིགས་པ་ལེ་ཚན་གཉིས་གསུངས་པའི་ཕྱི་མ་འདི་ཅུང་ཟད་གོ་དཀའ་བ་འདུག་ནའང་དོན་ལ་ཆག་ལོས་གསུངས་པ་དང་ཁྱད་པར་མེད་པས། འདིར་གསལ་བྱེད་ནི་ཆག་ལོ་རིན་ཆེན་ཆོས་རྒྱལ་གྱིས་མཛད་པའི་མན་ངག་ལས། ཡང་བསྒྲུབ་བྱ་སྒྲུབ་བྱེད་གཉིས་ཀ་བཅོམ་ལྡན་འདས་མའི་སྐུར་གསལ་བར་བསྒོམས་ལ། སྒྲུབ་པ་པོའི་ས་བོན་ལས་འོད་ཟེར་བྱུང་བ་དྷཱུ་ཏིའི་ལམ་དང་སྙན་གཡས་ནས་མདའི་ལྟོང་ལ་བརྒྱུད་དེ་མདེའུ་ནས་བསྒྲུབ་བྱའི་ལག་པ་ན་གནས་པའི་མདའ་མདེའུ་ལ་ཞུགས། དེའི་རྣ་བ་གཡས་པ་ནས་དྷཱུ་ཏིའི་ལམ་ལ་ཞུགས་ཏེ་སྙིང་ཁར་ཐིམ། བདེ་བས་གང་། སྤྲོས་བྲལ་བདེ་སྟོང་གཉིས་སུ་མེད་པ་ལ་མི་གཡོ་བར་བཞག དེ་ལས་འོད་ཟེར་ཚུར་དྲངས་ནས། སྔ་མའི་ལམ་ཇི་ལྟ་བར་བརྒྱུད་དེ། རང་གི་སྙིང་ཁར་ཐིམ།
བསྒྲུབ་བྱ་སྒྲུབ་བྱེད་ཀྱི་སེམས་གཉིས་སུ་མེད་པའི་ཡེ་ཤེས་བརྟན་པར་བྱས། ཞེས་གསུངས་པས་དངོས་གྲུབ་འབྱུང་གནས་སུ་བསྒྲུབ་བྱའི་མིང་དང་རྡོ་རྗེ་སྙིང་ཁ་ན་གནས་པ་བཀུག་སྟེ། ཞེས་གསུངས་པ་ནི། བདེ་སྟོང་གཉིས་སུ་མེད་པའི་སེམས་ལ་རྡོ་རྗེར་བཤད་པ་འདྲ་ཞིང་། མིང་ནི་འོད་དང་ལྷན་ཅིག་དེའི་མིང་ཡིག་དང་པོ་ཡི་གེའི་གཟུགས་སུ་དགུག་པ་འདྲའོ། ཀེ ། ཐུན་མཚམས་ཀྱི་བྱ་བ་རྣམས་ནི་གོང་དང་འདྲ་ཞིང་། བཟླས་པའི་གྲངས་དང་ཕན་ཡོན་ནི་གཞུང་ན་གསལ་ལོ། །་་་་་ འདིའི་གཏོར་མ་ལ་མདོག་དཀར་པོ་དང་ཟླུམ་གཏོར་རང་ཞིག་བྱས་པ་ཐད་ཅེས་ས་སྐྱོང་བླ་མ་བཞེད། གཞུང་ནས་རྗེས་གནང་ཐོབ་ནས་ཞེས་བྱུང་བ་སྒྲུབ་ཐབས་བརྒྱ་རྒྱམ་སོགས་ནས་བྱུང་བའི་ལྷ་མོ་དུག་སེལ་མ་འདི་མིན་ནམ་དཔྱད།
ཀུ་རུ་ཀུལླེ་དཀར་མོའི་བསྙེན་པ་ནི། མཆོད་གཏོར་སོགས་ཤོམ་གོང་བཞིན་དང་སྒྲོལ་དཀར་གྱི་བསྙེན་པ་ཐེམ་པའི་གང་ཟག་གིས་གསོ་སྦྱོང་མཆོད་པ་བྱིན་རླབས་སྐྱབས་འགྲོ་སེམས་བསྐྱེད་རྣམས་སྔོན་དུ་འགྲོ་བས། རང་སྐད་ཅིག་གིས་ཀུ་རུ་ཀུལླེ་དཀར་མོར་གསལ་བའི་ཐུགས་ཀའི་ཧྲཱིཿདཀར་མོ་ལས་འོད་འཕྲོས་པས་ཀུ་རུ་ཀུལླེ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ བླ་མ་དང་ཡི་དམ་ལ་ཕྱག་གཞུང་བཞིན་དང་། མཚན་སྔགས་སྔོན་འགྲོས་མཆོད། རྒྱུན་བཤགས། ཚད་མེད་བཞི། ཤཱུ་ནྱཱ་ཏའི་སྔགས་ནས་བཟུང་དུག་ནད་སེལ་བའི་བར་གཞུང་བཞིན་ཐུགས་ཀར་ཟླ་བའི་སྟེང་དུ་ཧྲཱིཿདཀར་པོ་ལས་འོད་འཕྲོས་པས་ཀུ་རུ་ཀུལླེ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ མཚན་སྔགས་སྔོན་འགྲོས་མཆོད། ཛཿཧཱུྃ་བཾ་ཧོཿ
གཉིས་སུ་མེད་པར་ཐིམ། གནས་གསུམ་བྱིན་གྱིས་བརླབ། སླར་ཡང་ཐུགས་ཀའི་ཧྲཱི་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པ་རི་ཝ་ར་སྔོན་འགྲོས་མཆོད། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་སོགས་ཀྱིས་གསོལ་བ་བཏབ། ཨོཾ་བཛྲི་བྷ་ཝ་སོགས་ཀྱིས་དབང་བསྐུར། འོད་དཔག་མེད་ཀྱིས་རྒྱས་འདེབས་པ་རྣམས་ཚིག་རིགས་སྤྱི་འགྲེ་བཞིན་བྱ། དེ་ནས་བཟླས་དམིགས་གཞུང་བཞིན་གསལ་བཏབ་ལ་སྔགས་བཟླ། འདིའི་སྐབས་སུ་དངོས་གྲུབ་འབྱུང་གནས་ལས། རང་གི་ལྟེ་བའི་སྒོར་ནཱ་དཱ་ལ་རབ་ཏུ་ཞུགས་པར་བྱའོ། །
ཞེས་གསུངས་པ་ནི། དཀར་མོའི་རྒྱ་གཞུང་ལས། དེའི་རྗེས་སུ་རང་གི་ལྟེ་བའི་ཆུ་སྐྱེས་ལ་གནས་པའི་ཟླ་བའི་སྟེང་དུ་མེའི་ས་བོན་ལ་ཞོན་པ། སའི་མཐའ་དང་ཟླ་བ་དང་ཐིག་ལེ་ནཱ་དཱ་དང་བཅས་ཤིང་བཞི་པའི་དབྱངས་ཀྱིས་བརྒྱན་པ། ཨཱ་ལི་ཀཱ་ལི་འཕྲོ་བ་ཅན། བདུད་རྩིའི་རང་བཞིན་གྱི་འོད་དཀར་པོ་ལས་སྒྲོན་མེ་བཞིན་དུ་འབར་བ་ཞལ་གྱི་སྒོ་ནས་ཐོན་ཏེ་ནོར་བུ་དང་སྔགས་སྨན་དང་ཐམས་ཅད་ཡོངས་སྐད་ཅིག་གིས་བླངས་ནས། ལྟེ་བའི་སྒོར་ནཱ་དཱ་ལ་རབ་ཏུ་གཞུག་པར་བྱའོ། ། ཞེས་གསུངས་པས། ལྟེ་བ་ཉིད་དུ་པད་ཟླ་ལ་གནས་པའི་ཧྲཱིཿབསྒོམ་ན་དེ་དང་། སྙིང་ཁར་ཧྲཱིཿབསྒོམ་ན་ལྟེ་བའི་སྒོར་ནཱ་དཱ་ལ་རབ་ཏུ་གཞུག
ཅེས་པ་མི་ཐོབ་པས། སྙིང་ཁའི་ཧྲཱིཿལ་བསྟིམ་མོ། །་་་་་ ངམ་རིངས་དཔལ་ལྡན་ཆོས་སྐྱོང་གིས་མཛད་པའི་སྒྲུབ་ཐབས་བརྒྱ་རྒྱམ་གྱི་གསལ་བྱེད་ལས་ལྟེ་བར་པད་ཟླའི་ལྟེང་དུ་ཧྲཱིཿ ཨཱ་ལི་དང་ཀཱ་ལིས་བསྐོར་བར་བསམས་ནས་ཞེས་གསུངས་པ་འདི་རྒྱ་གཞུང་དང་ཤིན་ཏུ་མཐུན་ནོ། ། སྔགས་ནི་ཤེས་རབ་འཕེལ་བའི་སྔགས་དང་ལྷ་མོའི་སྙིང་པོ་གཉིས་ལ་གྲངས་གཟུང་བར་བྱ་ཡི། མགོ་སྐྲ་གོ་ཆ་མིག་མཚོན་ཆའི་སྔགས་རྣམས་ལ་གྲངས་གཟུང་བའི་ངེས་པ་མེད་ལ། རྒྱ་བོད་ཀྱི་གཞུང་རྣམས་ལ་འདིར་བཟླ་དགོས་ཀྱི་གསལ་ཆ་མ་མཐོང་ཡང་། མགོ་བོ་སོགས་བྱིན་གྱིས་རློབས་པའི་སྔགས་སུ་ངེས་པས་བཟླ་བར་འདོད་ན་དེ་དང་དེ་ལ་དམིགས་ནས་གནས་གསུམ་བྱིན་རླབས་ཀྱི་རྗེས་སུ་ཚར་རེ་བཏོན་ན་ལེགས་འདྲ་ཞིང་། གོ་ཆ་ཞེས་པ་འཁོར་ལོ་རྣ་ཆ་སོགས་ཀྱི་རྒྱན་རྣམས་སོ། །་་་་་ ས་སྐྱོང་བླ་མས་སྔགས་ནི་བསྟན་འགྱུར་སྡེ་དཔར་གྱི་ཀུ་རུ་ཀུལླེ་དཀར་མོའི་སྒྲུབ་ཐབས་འདི་དང་མཐུན་པ་ལ།
ཨོཾ་ཀུ་རུ་ཀུལླེ་སྭཱཧཱ་ཞེས་པའི་བར། ཐུན་བསྡུ་ན། བཅོམ་ལྡན་འདས་མས་བདག་སོགས་ཀྱིས་འདོད་གསོལ་དང་མདུན་གྱི་ནམ་མཁར་ལྷ་མོ་བདག་བསྐྱེད་བཞིན་བསྐྱེད་ལ་གཏོར་མ་མཆོད་བསྟོད་འབྱུང་པོའི་གཏོར་མ་བཅས་སྒྲུབ་ཐབས་བརྒྱ་རྒྱམ་གང་རུང་ནས་འབྱུང་བ་ལྟར་དང་། རྗེས་ཆོག་ཀྱང་སྤྱི་འགྲེའོ། ། གཉིས་པ་ནང་སྒྲུབ་ནི་བྲིས་སྐུ་ཚད་ལྡན་རྙིང་མའམ་གསར་དུ་བཞེངས་པར་འདོད་ན་སོ་སོའི་གཞུང་ནས་འབྱུང་བ་ལྟར་བྱས་ལ། དེ་ལ་སྦྱངས་ཁྲུས་དམ་ཚིག་པ་བསྐྱེད་པ་སོགས་གཞུང་བཞིན་ནོ། ། དེ་ལྟ་བུའི་བྲིས་སྐུའི་དྲུང་དུ་བཤམ་རྣམས་གཞུང་ནས་འབྱུང་བ་ལྟར་དང་། མཆོད་གཏོར་རྣམས་བཤམ། གསོ་སྦྱོང་ནས་བཟུང་སྐྱབས་འགྲོ་སེམས་བསྐྱེད་རྒྱུན་བཤགས་ཀྱི་བར་ཕྱི་སྒྲུབ་བཞིན་ལ་རིགས་ལྔའི་སྡོམ་གཟུང་ཡང་བྱ། ཁེ ཚད་མེད་བཞི་བསྒོམ།
ཚོགས་ཞིང་རྣམས་བྲིས་སྐུ་ལ་བསྟིམ། ཀོ ཡེ་ཤེས་ཚོགས་གསོག་ནས་བཟུང་འོད་ཟེར་དམར་པོ་འཕྲོ་ཞིང་བཞུགས་པའི་བར་ཕྱི་སྒྲུབ་བཞིན་ལ་མདུན་དུ་ཀླུ་ཝ་རུ་ཎ་སྐུ་མདོག་དམར་སེར་ཞལ་གཅིག་ཕྱག་གཉིས་ཐུགས་ཀར་ཐལ་མོ་སྦྱར་བ་སྦྲུལ་མགོའི་གདེངས་ཀ་དགུ་དང་ལྡན་ཞིང་སྨད་སྦྲུལ་མཇུག་གཡས་སུ་འཁྱིལ་བ། རིན་པོ་ཆེའི་རྒྱན་གྱིས་བརྒྱན་པ། གཡས་སུ་ཨ་པ་ར་ཙིཏྟ་སེར་པོ་གཡས་རྡོ་རྗེ་ལྕགས་ཀྱུ། གཡོན་གཏེར་གྱི་ནེའུ་ལེ་འཛིན་པ། ཞབས་གཡས་བསྐུམ་ཞིང་གཡོན་བརྐྱང་བ། རྒྱབ་ཏུ་རྟ་མགྲིན་དམར་པོ་གཡས་རྡོ་རྗེ་རྒྱ་གྲམ། གཡོན་པདྨས་མཚན་པའི་དབྱུག་ཐོ་འཛིན་པ། ཞབས་གཡས་བསྐུམ་ཞིང་གཡོན་བརྐྱང་བ།
གཡོན་དུ་གསུང་རྡོ་རྗེ་མ་དམར་མོ་གཡས་རིན་པོ་ཆེ། གཡོན་ལྕགས་ཀྱུ་འཛིན་པ་གར་སྟབས་ཅན། ཐམས་ཅད་ཀྱང་དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པའོ། དི ཁོ ། གནས་གསུམ་བྱིན་རླབས་ནས་བཟུང་རྒྱས་འདེབས་ཀྱི་བར་ཕྱི་སྒྲུབ་བཞིན་བྱ། འཁོར་རྣམས་ལ་རྒྱས་འདེབས་ཀྱི་གསལ་ཁ་ནི་གཞུང་ནས་མ་བཤད་དོ། ། དེ་ནས་དམིགས་པ་དང་ལྡན་པས་གཙོ་བོ་ཡི་གེ་བརྒྱད་པ་འབྲུ་གསུམ་སོགས་དང་། ཞོར་ལ་ཡི་གེ་བཅུ་པ་ཡང་ཅི་ནུས་བཟླ། ཐུན་གྱི་མཐར་འདོད་གསོལ་དང་། མདུན་བསྐྱེད་གཏོར་འབུལ་སོགས་ནི་ཕྱི་སྒྲུབ་བཞིན་ལ་མི་འདྲ་བའི་ཁྱད་པར་བྲིས་སྐུ་དང་དབྱེར་མེད་པའི་གཙོ་འཁོར་ལྔ་བསྒོམ་པ་ནི་ཁྱད་པར་དང་།
སྒྲུབ་པ་བྱེད་ན་མདུན་བསྐྱེད་ལ་རྒྱས་བཏབ་ཚར་བའི་རྗེས་སུ་བཟླས་དམིགས་གསལ་བཏབ་སྟེ་སྔགས་བཟླ། དེ་ནས་གཏོར་མ་དང་མཆོད་བསྟོད་རྗེས་ཆོག་རྣམས་ནི་ཕྱི་སྒྲུབ་བཞིན་དང་། ཀུ་རུ་ཀུལླེ་དཀར་མོའི་ནང་སྒྲུབ་ནི་བྲིས་སྐུའི་དྲུང་དུ་མཆོད་གཏོར་བཤམ། བདག་བསྐྱེད་ཕྱི་སྒྲུབ་བཞིན་ལ། བཟླས་དམིགས་དང་སྔགས་རྣམས་གཞུང་ནས་འབྱུང་བ་ལྟར་ལ་ཡི་གེ་བརྒྱད་པ་གཙོ་བོར་བཟླ་ཞིང་། སྔགས་གཞན་རྣམས་ནི་ཅི་ནུས་བཟླ། བདག་བསྐྱེད་ལ་སྔགས་གྲངས་འཛིན་པ་བསྙེན་པ་དང་། མདུན་བསྐྱེད་ལ་སྔགས་གྲངས་འཛིན་པ་སྒྲུབ་པའི་ཁྱད་པར་རོ། ། ཐུན་མཚམས་ཀྱི་རྣལ་འབྱོར་གཞན་ནི་གོང་བཞིན་ནོ། ཅི །
གསུམ་པ་གསང་སྒྲུབ་ནི་བྲིས་སྐུ་དང་མཆོད་གཏོར་རྣམས་དམར་མོའི་ཕྱི་སྒྲུབ་བཞིན་དང་། དུ སྐྱབས་སེམས་རྫོགས་ནས་རང་ཀུ་རུ་ཀུལླེའི་ང་རྒྱལ་གྱིས་ཚོགས་ཞིང་སྤྱན་དྲངས། ཕྱག་མཆོད་བྱ། མཎྜལ་མ་བྱུང་ཀྱང་ཆོག རྒྱུན་བཤགས་དང་རིགས་ལྔའི་སྡོམ་གཟུང་ཚོགས་ཞིང་བྲིས་སྐུ་ལ་བསྟིམ། ཅོ ཤུ་ནྱ་ཏའི་སྔགས་ཀྱིས་སྟོང་པར་སྦྱངས། ཆི སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་སྟེང་དུ་དབང་ཕྱུག་སྔོན་པོ་དང་ཨུ་མ་དམར་མོ་བསྒྱེལ་བའི་སྟེང་རཱ་ཧུ་ལ་ནག་པོ་རྭའི་མདའ་གཞུ་ཅན་འགྱེལ་སྟབས་སུ་གནས་པའི་སྟེང་དུ་ཧྲཱིཿལས་ཨུཏྤལ་དམར་པོ་ཞེས་པ་ནས། འཕྲོ་ཞིང་བཞུགས་པ་ཞེས་པའི་བར་ཕྱི་སྒྲུབ་བཞིན་ལ། ཆོ ཕྱག་གཡས་ཀྱི་དང་པོས་སེམས་ཅན་ཐམས་ཅད་ཀྱི་ཡིད་འགུགས་པའི་ལྕགས་ཀྱུ། གཡོན་གྱི་དང་པོས་ཨུཏྤལ་ལ་དམར་པོའི་སྡོང་བུ་བཟུང་བའི་འདབ་མ་སྙན་གྱི་ཐད་ཀར་ཁ་ཕྱེ་བ།
འོག་མ་གཉིས་ཀྱིས་རིན་པོ་ཆེའི་མདའ་གཞུ་བཟུང་ནས། རྣ་བ་གཡས་པའི་བར་དུ་འགེངས་པ་ཞེས་དང་། ཇེ གཡས་བསྐུམ་པའི་གར་སྟབས་ཀྱིས་དབང་ཕྱུག་ཨུ་མ་སྒྲ་གཅན་དང་བཅས་པའི་གདན་ལ་གར་གྱི་ཉམས་དགུ་དང་ལྡན་ཞིང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེའི་ཕྱོགས་བཞིར་པད་ཉི་རོ་གདན་ལ། ཤར་དུ་ཧ་ལས་ཞེས་པ་ནས་ས་གསུམ་འགུགས་པར་བྱེད་པ་ཞེས་པའི་བར་གཞུང་བཞིན། ཏེ དེའི་སྤྱི་བོར་རྩ་བའི་བླ་མ་འོད་དཔག་མེད་ཀྱི་རྣམ་པ་ཅན་འོད་ཟེར་དམར་པོ་ཕྱོགས་བཅུར་འཕྲོ་བས་སྐྱེ་འགྲོའི་ཡིད་འཆང་བར་མཛད་པ། རང་གི་སྙིང་ཁར་པདྨ་དམར་པོ་འདབ་མ་བཞི་པའི་ལྟེ་བ་དང་འདབ་མ་ལ་ཉི་མ་དང་རོའི་གདན་རེ་རེ་དབུས་ཀྱི་གདན་གྱི་སྟེང་དུ་ཧྲཱིཿལས་ཨུཏྤལ་ལ་དམར་པོས་མཚན་པ། འདབ་མ་བཞི་ལ་ཤར་དུ་ཧ་དཀར་པོ། ལྷོར་རི་སེར་པོ། ནུབ་ཏུ་ནི་དམར་པོ།
བྱང་དུ་ཧ་ལྗང་ཁུ། དེ་རྣམས་ལས་འོད་ཟེར་དམར་པོ་འཕྲོས་སེམས་ཅན་ཐམས་ཅད་དབང་དུ་བྱས་ཚུར་འདུས་ཡོངས་སུ་གྱུར་པ་ལས་གཙོ་འཁོར་ལྔ་རྟ་མགྲིན་བླ་མ་དང་བཅས་པ་གོང་བཞིན་གསལ་བཏབ་ལ། འཆིང་བར་མཛད་པ་ཞེས་པའི་རྗེས་སུ་མཁའ་འགྲོ་མ་བཞིའི་དབུ་གཙུག་ཏུ་ཀུ་རུ་ཀུལླེ་བླ་མ་འོད་དཔག་མེད་ཀྱི་ཅོད་པཎ་ཅན། སྙིང་ཁའི་གཙོ་མོའི་ཐུགས་ཀར་པདྨ་དམར་པོ་འདབ་མ་བཞི་པའི་ལྟེ་བར་ཉི་མའི་སྟེང་ཧྲཱིཿདམར་པོའི་མཐར་མདུན་ནས་བརྩམས་ཏེ་གཡས་བསྐོར་དུ། ཨོཾཀུ་རུ་ཀུལླེ་ཧྲཱིཿཧཱུྃ་ཧཱུྃ་ཕཊ་ཕཊ་ཀྱིས་བསྐོར་བ། འདབ་མ་བཞི་དང་ཕྱི་ནང་གི་མཁའ་འགྲོ་རྣམས་ཀྱི་ཐུགས་ཀར་ཧ་རི་ནི་ས་གནས་གསུམ་བྱིན་རླབས་ནས་བཟུང་ཆུ་ལྷག་མ་ཡར་ལུད་པ་ལས་ཞེས་པའི་བར་ཕྱི་སྒྲུབ་བཞིན་ལ་གཙོ་མོ་དང་རྟ་མགྲིན། པདྨ་ཌཱཀྐི་རྣམས་ལ་འོད་དཔག་མེད་ཅེས་དང་། ངེ གཞན་རྣམས་གཞུང་བཞིན། བདུད་རྩི་མྱངས་ཚར་བའི་རྗེས་སུ། ནུ སྤྱི་བོའི་རྟ་མགྲིན་རང་ཀུ་རུ་ཀུལླེར་གསལ་བའི་པང་དུ་བྱོན་ཡབ་ཡུམ་སྙོམས་པར་ཞུགས་པའི་བདེ་བས་རྒྱུད་གང་བར་བསམ་ལ་མཉམ་པར་བཞག
རེ བཟླས་དམིགས་ཀྱི་སྐབས་སུ་འོད་སྤྲོ་བསྡུའང་རང་དང་རྟ་མགྲིན་ཞལ་སྦྱོར་གྱི་ཚུལ་དུ་བཞུགས་པ་དེ་ལ་བྱས་ལ་སྔགས་བཟླ། འདིས་ལས་སྦྱོར་གྱི་སྐབས་སུ་སྙིང་ཁ་ནས་རྣམ་ཤེས་ཀྱི་རྟེན་ཡི་གེ་ཁྲག་དྲོད་རླུང་དྭངས་མ་མིང་གི་ཡི་གེ་ཡོད་པ་རྣམས་བླངས་ཏེ་གསུངས་པ་ནི། རྡོ་རྗེ་ཕུར་པ་སོགས་ཀྱི་བསྒྲལ་མཆོད་ཀྱི་སྐབས་སུ་ཀུན་གཞིའི་གནས་ལུགས་གསལ་འདེབས་དེ་དང་གཅིག་ཅིང་མིང་ཡིག་ཡོངས་རྫོགས་སམ་མིང་ཡིག་དང་པོ་གང་རུང་བླངས་པས་འཐུས་སོ། དུ ། བཟླས་པ་རྫོགས་ནས་འཁོར་དང་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ་ཞེས་བརྗོད། ཐུན་མཚམས་ཀྱི་མཆོད་གཏོར་སོགས་འདྲ་བ་ལ། མི་འདྲ་བའི་ཁྱད་པར་གསང་སྒྲུབ་གཙོ་འཁོར་ལྔ་རྟ་མགྲིན་འོད་དཔག་མེད་བཅས་བསྐྱེད་བསྟིམ། དབང་བསྐུར་རྒྱས་བཏབ་རྣམས་བྱས་ལ། ཨོཾ་ཀུ་རུ་ཀུལླེ་ཧྲཱིཿཧ་རི་ནི་ས་ཧཱུྃ་ཕཊ། ཨི་དཾ་བྷ་ལིངྟ་ཁ་ཁ་ཁཱ་ཧི་ཁཱ་ཧི་བཏགས་པས་གཏོར་མ་ཕུལ།
མཆོད་བསྟོད་རྗེས་ཆོག་རྣམས་གོང་བཞིན་ནོ། ། གསང་སྒྲུབ་འདི་ནི་བསྙེན་སྒྲུབ་ལས་གསུམ་གཅིག་སྒྲིལ་གྱི་མན་ངག་རྫས་དང་འཁྲུལ་འཁོར་སོགས་གང་ཡང་མི་དགོས་པས་ཤིན་ཏུ་ཟབ་བོ། ། དེ་ལྟར་ཕྱི་ནང་གསང་གསུམ་གྱི་བསྙེན་སྒྲུབ་ཐེམ་ནས། གསུམ་པ་ལས་ལ་སྦྱོར་བ་ལ་སྔོན་འགྲོ་དངོས་གཞི་གཉིས་ལས་སྔོན་འགྲོ་ཕལ་ཆེར་གཞུང་ན་གསལ་ཞིང་། བེ འོན་ཀྱང་ཤོམ་གྱི་སྐབས་སུ་གཏོར་མ་ཟླ་གམ་དེ་ཉིད་མ་གཏོགས་མཁའ་འགྲོའི་གཏོར་མ་མ་བྱུང་ཀྱང་ཆོག་ཏེ་འོག་ནས་འབྱུང་བའི་ལས་སྦྱོར་ཕལ་ཆེར་ཕྱི་སྒྲུབ་ལ་བསྟེན་པ་ཁོ་ན་སྟབས་བདེ་བས་སོ། ། འདི་མཚམས་སུ་དབང་བླ་མས་བརྒྱུད་འདེབས་ཀྱང་བྱ་བ་གསུང་། དེ་ནས་མཆོད་པ་བྱིན་རླབས་ནས་བཟུང་བཟླས་པ་རྫོགས་པའི་བར་ཕྱི་སྒྲུབ་བཞིན་དང་། མདུན་བསྐྱེད་ཀྱང་ཕྱི་སྒྲུབ་བཞིན་ལ་རྒྱས་འདེབས་ཚར་བའི་རྗེས་སུ་མཆོད་འབུལ་གཞུང་བཞིན། འོན་ཀྱང་ཚིགས་བཅད་སོ་སོའི་རྗེས་སུ་མཚན་སྔགས་སྔོན་་་་་་ཨོཾ་ཀུ་རུ་ཀུལླེ་མཎྜལ་ལ་ས་པ་རི་ཝ་ར་སོགས། འགྲོའི་མཆོད་སྔགས་སོ་སོ་བཏགས།
རོལ་མོ་ཕུལ་ཚར་ནས། མཎྜལ་ཚོམ་བུ་བདུན་མ་ཅི་མང་འབུལ། ནང་མཆོད་བྱིན་རླབས་བྱས་ལ། མི རྩ་བརྒྱུད་ཀྱི་བླ་མ་རྣམས་དང་བཅོམ་ལྡན་འདས་མ་གཞན་ཡང་ཡི་དམ་གྱི་ལྷ་ཚོགས་ལ་འབུལ་ཚུལ་ཀྱཻ་རྡོར་སྒྲུབ་མཆོད་སོགས་བཞིན་ལ། མི་འདྲ་བའི་ཁྱད་པར་འདིའི་བླ་བརྒྱུད་དང་སྔགས་བརྗོད་པ་ཙམ་མོ། ། དཀར་མོ་རི་དྭགས་སོགས་ཡིད་མཆོད་དང་། མཁན་བསོད་ནམས་ལྷུན་གྲུབ་ཀྱི་དཀྱིལ་ཆོག་ནས་འབྱུང་བའི་བསྟོད་པའམ་ཚར་ཆེན་གྱིས་མཛད་པའི་བསྟོད་པ་ཅི་ཤེས་བྱ། དཀྱིལ་ཆོག་ནས་འབྱུང་བ་བཞིན་བྱེད་ན། མི་འཇིགས་ཕྱག་གི་ཞེས་པའི་ཚབ་ཁམས་གསུམ་སྡུད་མཛད་དབང་གི་ལྕགས་ཀྱུ་དང་ཞེས་སྦྱར། གཏོར་མ་བྱིན་རླབས་རྩ་བརྒྱུད་ཀྱི་བླ་མ་རྣམས་ལའང་འབུལ་བར་བཤད་པས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ།
ཨོཾ་མུ་ལ་མཱ་ལ་གུ་རུ་ས་པ་རི་ཝ་ར་ཨ་ཀཱ་རོ་སོགས་ཀྱིས་ཕུལ། མཚན་སྔགས་སྔོན་འགྲོའི་ཕྱི་ནང་གིས་མཆོད། སངས་རྒྱས་ཐམས་ཅད་འདུས་པའི་སྐུ། ། སོགས་ཀྱིས་བསྟོད་པ་བྱ། རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱིས་བདག་གི་རྒྱུད་བྱིན་གྱིས་རློབས་ལ་བརྟན་གཡོ་སྣོད་བཅུད་ཐམས་ཅད་དབང་དུ་འདུ་བར་བྱིན་གྱིས་བརླབ་ཏུ་གསོལ། ཡི་དམ་བདེ་ཀྱེ་སོགས། རྒྱུན་གྱི་ཁ་འདོན་གང་བྱེད་དང་བཅོམ་ལྡན་འདས་མ་ལ་འབུལ་ཚུལ་གཞུང་བཞིན་འོན་ཀྱང་ཞིབ་པ་ནི་གོང་ཕྱི་སྒྲུབ་ཀྱི་སྐབས་ན་གསལ་ལོ། ཙི ། དེ་ནས་ཆོས་སྐྱོང་སོགས་ལ་གཏོར་མ་ཕུལ་ལ་རྗེས་ཆོག་རྣམས་གོང་བཞིན་ནོ། ། གཉིས་པ་དངོས་གཞི་ལ་སྤྱི་དང་བྱེ་བྲག་གཉིས་ལས་སྤྱིའི་དང་པོ་འཁོར་ལོ་ལ་བརྟེན་པ་དང་།
གཉིས་པ་མཎྜལ་ལ་བརྟེན་པ་གཉིས་ནི་གཞུང་ན་གསལ་ཞིང་། གསུམ་པ་རྫས་ལ་བརྟེན་པ་ནི་ཚར་ཆེན་གྱི་གསུང་རབ་ནས་འབྱུང་བ་བཞིན་དང་། སྲིན་མོ་མདུང་ཁྱེར་སྔོ་སྦྱོར་འདི་བྱས་པས། བཙུན་བུ་ཁྲབ་ཅན་སོགས་མཐོང་སྣང་སྣ་ཚོགས་ཀྱིས་བསྒྲུབ་བྱ་ཡིད་མྱོས་ནས་དབང་དུ་བསྡུ་བ་ཞིག་འདྲ་ཡང་དེང་སང་ལག་ལེན་ནི་མེད་དོ། ། བཞི་པ་གཟུགས་བརྙན་ལ་བརྟེན་པ་དང་། དབང་སྡུད་འགྲོལ་ཚུལ་ཡང་གཞུང་བཞིན་ནོ། ། དབང་གི་སྦྱིན་སྲེག་ནི་ཚར་ཆེན་གྱིས་གསུང་བཞིན་དང་། ལས་བཞིའི་སྦྱིན་སྲེག་ནི་གཞུང་ནས་འབྱུང་བ་བཞིན་ལ་རྒྱུད་སྡེ་སྤྱི་ཁོག་ནས་ཁ་བསྐངས་པས་མི་གོ་བ་མེད་ཅིང་། ཁྱད་པར་དྭགས་པཎ་ཉིད་ཀྱིས་མཛད་པའི་འོད་ཕྲེང་མཐོང་ན་རྟོགས་སླ་ཡང་། དེང་སང་ཡིག་རྒྱུན་ཤིན་ཏུ་དཀོན་ནོ། །
ལས་ཁ་ཚར་བ་རྣམས་ནི་གང་ལ་གང་དགོས་གཞུང་ཉིད་ན་གསལ་ཞིང་། དཔའ་བོ་བཅུ་གཉིས་ཞེས་པ་འཇམ་དབྱངས་སྨྲ་སེང་གི་གཞུང་ནས་འབྱུང་བ་དེ་ཡིན་ཞིང་། རོ་ཡི་མིག་དང་སྙིང་དང་ཞེས་པ་ནི་རིམས་སོགས་ཀྱིས་ཤི་བ་མ་ཡིན་པའི་སྐྱེས་ཕོ་མོ་གང་རུང་གཞོན་ཤ་ཅན་གྱི་རོ་ལས་ལེན་པ་ཡིན་ཏེ། ཀུ་རུ་ཀུལླེའི་རྟོག་པ་དོན་ཡོད་རྡོ་རྗེ་དང་བ་རིའི་འགྱུར་ལས། མི་རོའི་མིག་དང་སྙིང་དང་ལྕེ། ། དཔྲལ་བ་དང་ནི་དེ་བཞིན་སྣ། ། ཞིབ་བཏགས་སྐར་མ་རྒྱལ་ལ་ནི། ། ཏིལ་མར་བཙོས་བཀུས་དབང་དུ་འགྱུར། ། ཞེས་གསུངས་སོ། ། བྱེ་བྲག་ཏུ་བཤད་པ་ལ་རྫས་གསོག་པ་དང་།
ལས་སྒྲུབ་པ་གཉིས་ལས་དང་པོ་ནི་ར་སུག་གི་མེ་ཏོག ཤང་ཤང་དྲིལ་བུ་དམར་པོ། གསེར་འོད། ལུག་རུ་དམར་སེར། དབང་པོ་ལག་པ། སྙག་ཤར་དུ་གྲགས་མེ་ཏོག སེ་འབྲུ། ཉ་འཁྲིག་པའི་མེ་ཏོག མེ་ཏོག་སེར་ཆེན་ཏེ་ལྕགས་ཀྱུ་བཅུ། གཞན་རྣམས་གཞུང་བཞིན།
དྲི་བཟང་གིས་བྲིས་པའི་འཁོར་ལོ་རྣམས་ཚང་བར་གསོག་པའོ། ། ཞེས་པ་ནི། ཀླུ་སྒྲུབ་ཀྱི་རྒྱ་གཞུང་གི་འགྲེལ་པ་བཻ་རོ་ཙ་ནས་མཛད་པ་ལས། རྫས་གསུངས་ཚར་བའི་རྗེས་སུ་གཞུང་ནས་བཤད་པའི་འཁོར་ལོ་དྲི་བཟང་གིས་བྲིས་པ་ཉི་ཤུ་རྩ་གཅིག་རྣམས་དང་། ཞེས་གསུངས་པ་ལ་ཀླུ་སྒྲུབ་ཀྱི་གཞུང་ལས། ལྕགས་ཀྱུ་བཅུ་སོགས་དངོས་གྲུབ་སྩོལ་བའི་སྨན། ། མཉེས་བྱེད་དམ་རྫས་ཕུན་སུམ་ཚོགས་པར་བསགས། ། རྣམ་ལྔས་རིམ་བཞིན་བཞི་ལྡན་མཎྜལ་བྱུགས། ། དོན་རྣམས་སྒྲུབ་བྱེད་ཙཀྲ་ཚུལ་བཞིན་བཀོད། ། ཅེས་དང་།
འགྲེལ་པའི་ཐོག་མཐའ་བར་གསུམ་དུ་དོན་ཀུན་སྒྲུབ་བྱེད་ཀྱི་འཁོར་ལོ་ལ་རྩ་བའི་འཁོར་ལོ་ཞེས་གསུངས་པ་འདིས་ལས་ཐམས་ཅད་སྒྲུབ་ནུས་པ་བཞིན་རིལ་བུའི་ནང་དུ་འཇུག་རྒྱུའང་ཆར་འབེབས་ལ་དམིགས་བསལ་ཙམ་མ་གཏོགས་གཞན་འདི་ཡིན་འདྲ་བས། འབྲི་ཚུལ་ནི་དཔེ་ཆུང་དང་འཁོར་ལོའི་གསལ་བྱེད་ཁམས་གསུམ་འགུགས་པའི་ལྕགས་ཀྱུ་བཞིན་ནོ། ། ལས་སྒྲུབ་པ་ལ་ཞི་རྒྱས་དབང་དྲག་དང་ཐུན་མོང་བ་གཉིས་ལས། དང་པོའི་ཐོག་མ་ཞི་བའི་དཀྱིལ་འཁོར་དུ་ལྷ་ཉེ་བར་བསྙེན་པ་ནི། སྟེགས་བུ་དྲི་བཟང་གིས་བྱུགས་པ་ལ་ཞི་དཀྱིལ་པདྨ་འདབ་བརྒྱད་དཀར་པོ་པད་ཤུན་དང་མུ་ཁྱུད་མཛེས་ཚོན་ཅན་གྱི་དབུས་སུ་གོང་རྫས་ལ་བརྟེན་ནས་དབང་སྡུད་ཀྱི་སྐབས་སུ་བཤད་པའི་རིལ་བུ་རྣམས་རིན་པོ་ཆེའི་སྣོད་དུ་དར་དཀར་གྱི་ཁེབས་བཅས་བཞག དེའི་སྟེང་མཉྫིའི་ཁར་ཐོད་པ་ཚད་ལྡན་དྲི་བཟང་གིས་བྱུགས་ཤིང་དཔྲལ་བ་རང་ལ་བསྟན་པའི་ནང་ལྕགས་ཀྱུ་བཅུ་སོགས་གོང་དུ་བཤད་པའི་སྨན་རྣམས་སྤུངས་ཆེ་བར་བཞག དེའི་སྟེང་དུ་དོན་ཀུན་སྒྲུབ་བྱེད་ཀྱི་འཁོར་ལོ་རྣམས་གན་རྐྱལ་ལྟེ་བའི་ཧྲཱིཿམགོ་རྒྱབ་བསྟན་དུ་བཞག དེའི་སྟེང་དར་དཀར་ལ་པདྨ་འདབ་བརྒྱད་ལྟེ་བ་དང་འདབ་མ་རྣམས་ལ་ཧྲཱིཿབྲིས་པས་ཁ་བུབ་ཏུ་བཀབ། ལྟེ་བའི་མདུན་རྒྱབ་འདབ་མ་བརྒྱད་ལ་ཏིང་སོགས་སྣོད་ཆེ་ཆུང་ཅི་རིགས་སུ་ལྕགས་ཀྱུ་བཅུ་ཁ་བཀྲལ་ནས་བཀོད་ཚུལ་དཔེ་རིས་བཞིན་ནོ། ། དེའི་མཐར་ཆུ་གཉིས་ཉེར་མཆོད་ལྔ་མཚམས་འཛིན་བཅས་གཡས་བསྐོར་གཏོར་མ་ཟླ་གམ་མ་རྣམས་བཤམས་ལ།
ངག་འདོན་གྱི་རིམ་པ་ནི། མཆོད་པ་བྱིན་རླབས་ནས་རྒྱས་འདེབས་ཀྱི་བར་ཕྱི་སྒྲུབ་བཞིན་ལ་འོན་ཀྱང་འོད་ཟེར་དཀར་པོ་འཕྲོ་བའོ། ། རིལ་བུ་ཨ་མྲྀ་ཏས་བསངས། སྭ་བྷཱ་ཝས་སྦྱངས། ལྷ་མོ་ཡན་ལག་བཞི་རྫོགས་སུ་བསྐྱེད། བདག་མདུན་ཐུན་མོང་ལ་མཆོད་བསྟོད་བདུད་རྩི་འབུལ་བ་དང་བཟླས་དམིགས་གསལ་བཏབ་ལ། ཨོཾ་ཀུ་རུ་ཀུལླེ་ཧྲཱིཿཧཱུྃ་ཕཊ་སྭཱཧཱ། ཞེས་ཅི་ནུས་བཟླས་ལ་ཐུན་མཚམས་ཀྱི་བྱ་བ་རྣམས་ཕྱི་སྒྲུབ་བཞིན་བྱས་པས་གཞུང་ནས་བཤད་པའི་རྟགས་རྣམས་མཐོང་བ་དང་། གཉིས་པ་རྒྱས་པའི་དཀྱིལ་འཁོར་དུ་ཁྲོལ་བུ་སྒྲུབ་པ་ནི། ཞི་བའི་བཅའ་གཞི་རྣམས་བསྡུས་ལ་རྒྱས་པའི་དཀྱིལ་འཁོར་སེར་པོ་ལྟེ་བ་ཟླུམ་པོའི་མཐར་གྲུ་བཞི་ཉིས་རིམ།
དེའི་ཕྱིར་འཁོར་ལོ་རྩིབས་བརྒྱད་ཕྱོགས་རེ་ལ་རྩིབས་གཉིས་གཉིས། དེའི་ཕྱིར་མུ་ཁྱུད་ཟླུམ་པོ་ཉིས་རིམ། ལྟེ་བར་རིན་པོ་ཆེ་ཆ་དགུ་པ་རེ་ཁ་གྲུ་བཞི་དང་ཕྱིའི་མུ་ཁྱུད་ལ་རིན་ཆེན་འཕྲེང་བ། དེ་ཐམས་ཅད་སེར་ཤས་ཆེ་ཞིང་གང་མཛེས། དེ་སྟེང་རྫས་འགོད་ཚུལ་གཞུང་བཞིན་ལ་མཉྫའི་ཁར་ཐོད་པ་ཞི་དཀྱིལ་སྐབས་འདབ་མར་བཀོད་པའི་སྨན་རྣམས་ཀྱང་ཐོད་པར་བླུག་གོ ། སྒེར་མཆོད་དང་། གཏོར་མ་ནོར་གཟུགས་མ་སེར་པོ། ངག་འདོན་གྱི་རིམ་པ་མཆོད་པ་བྱིན་རླབས་ནས་བཟུང་རིགས་བདག་རྒྱས་འདེབས་ཀྱི་བར་ནང་སྒྲུབ་བཞིན་མདུན་གྱི་རྫས་དང་འཁོར་ལོ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པདྨ་དང་ཟླ་བའི་སྟེང་དུ་འཁོར་ལོ་རྩིབས་བརྒྱད་ལྟེ་བ་མུ་ཁྱུད་དང་བཅས་པ་དམར་ཞིང་འོད་ཟེར་འཕྲོ་བའི་ལྟེ་བ་དང་རྩིབས་བརྒྱད་ལ་ཧྲཱིཿརེ་རེ།
ལྟེ་བའི་ཧྲཱིཿའི་མཐར་རྒྱབ་ནས་བཟུང་གཡས་བསྐོར་དུ། ཨོཾ་ཀུ་རུ་ཀུལླེ་ཧྲཱིཿཨུཥྞི་ཥ་ཡ། དྷ་ར་དྷ་ར། དྷི་རི་དྷི་རི། སརྦ་མེ་པ་ཤ་ལ་ན་མ་ཧོཿ ཧཱུྃ་ཧཱུྃ། ཕཊ་ཕཊ་སྭཱཧཱ། རྩིབས་མཆན་ལ། ཨོཾ་ཀུ་རུ་ཀུལླེ་ཧྲཱིཿཛམྦྷེ་མོ་ཧི་ཧྲཱིཿད་ཡ་མཱ་ར་བྷ་ར་དྷེ་ནི་ཧཱུྃ་ཧཱུྃ་ཕཊ་ཕཊ་སྭཱཧཱ། མུ་ཁྱུད་ནང་མ་ལ་རྒྱབ་ནས་བཟུང་གཡས་བསྐོར་དུ།
ན་མོ་རཏྣ་ཏྲ་ཡ་ཡ། ན་མོ་བུད་དྷ་བོ་དྷི་སཏྭ་བྷྱོ། ན་མཿཨཥྚ་མ་ཧཱ་ཨཱརྻ་ཨུད་ཀཱ་ལ་ཡ། ན་མཿསབ་ཏ་བྷྱོཿ བྷུ་ཏ་ཀེ་ཏི་བྷྱོ། ཏདྱ་ཐཱ། ཨོཾ་ཧྲཱིཿཧྲཱིཿཧྲཱིཿཧྲཱིཿསརྦ་ནཱ་གཱ་ནཾ། ཨ་ནན་ཏ་ཀུ་ལཱ་ནཾ། ཏཀྵ་ཀ་ཀུ་ལཱ་ནཱཾ། ཤང་ཀ་ཀུ་ལཱ་ནཱཾ།
ཤཾ་ཀ་པཱ་ཀུ་ལཱ་ནཱཾ། ཀར་ཀོ་ཊ་ཀུ་ལཱ་ནཱཾ། པདྨ་ཀུ་ལཱ་ནཱཾ། མཧཱ་པདྨ་ཀུ་ལཱ་ནཱཾ། ཨུ་ལིང་ཀ་ཀུ་ལཱ་ནཱཾ། བ་སུ་ཀེ་ཀུ་ལཱ་ནཱཾ། བ་ལ་ཀ་ཀུ་ལཱ་ནཱཾ། སུ་དྷ་རཱི་ཀ་ཀུ་ལཱ་ནཱཾ། མེ་གྷ་ཀུ་ལཱ་ནཱཾ། ཛ་མ་ཀུ་ལཱ་ནཱཾ།
ཛ་ཡ་དྷ་ཀུ་ལཱ་ནཱཾ། ཛི་མུ་དྷ་ཀུ་ལཱ་ནཱཾ། སཾ་བར་ཏ་ན་ཀུ་ལཱ་ནཱཾ། ཨེ་ར་ཝ་ཏེ་ཀུ་ལཱ་ནཱཾ། ཀུ་མུ་ཏ་ཀུ་ལཱ་ནཱཾ། ཀ་ཏ་ར་ཀུ་ལཱ་ནཱཾ། སིའུ་གྷན་དྷི་ཀུ་ལཱ་ནཱཾ། ཧ་ན་ཧ་ན་པ་རེ་ནཱཾ། བྷན་དྷ་བྷན་དྷ། ཙ་རེ་ནཱཾ།
ད་ཧ་ཡ་ད་ཧ་ཡ། ཨུཏྤལ་ནཱཾ། བི་ཏ་ན་ཨ་ཤ་ཡཾ། དྷེ་ཧི་དྷེ་ཧི་པྲ་ལ་ཡ། བ་ཀ་མེ་བ་ཛ་ར་ར། ཨ་ཝ་ཏ་ར་ཡ། ན་བ་རི་ཤཾ ཏན་ཏ་ཀཾ པ་ཤེ་ཀུ་རུ། ཕུ་པ་ཤི་ཀུ་རུ་ཕུ་པ་ཕུ་ཕུ།
ཀུ་རུ་བ་ལ་ཕུ་ཕུ། ཀུ་རུ་བ་ལ་ཕུ་ཕུ། ཨོཾ་ཀུ་རུ་ཀུལླེ་ཧྲཱིཿཧཱུྃ་ཕཊ་སྭཱཧཱ། མུ་ཁྱུད་ཕྱི་མ་ལ་ཡེ་དྷརྨཱ་ཧེ་ཏུ་པྲ་བྷ་ཝ་ཧེ་ཏུནྟེ་ཥཱནྟ་ཐཱ་ག་ཏོ་ཧྱ་ཝ་དཏ་ཏེ་ཥཉྩ་ཡོ་ནི་རོ་དྷ་ཨེ་ཝཾ་བཱ་དི་མཧཱ་ཤྲ་མ་ཎཿ ཡི་གེ་ཐམས་ཅད་ལངས་ཞིང་ཁ་དོག་དམར་ལ་འོད་ཟེར་འཕྲོ་བ། ངོ་བོ་རྗེ་བཙུན་མ་ལ་རྣམ་པ་ཡི་གེའི་གཟུགས་སུ་གསལ་བར་གྱུར། གཟུངས་ཐག་ནས་བཟུང་ལ་བདག་གི་སྐུ་གསུང་ཐུགས་ཞེས་པ་ནས། སྨན་དང་རྫས་རྣམས་ལ་ཐིམ་པས་ཞེས་པའི་བར་གཞུང་བཞིན་ལ་ནུས་ལྡན་དུ་གྱུར་ཞེས་བརྗོད་ནས་ཡི་གེ་བཅུ་གཅིག་པ་ཅི་ནུས་བཟླ། ཐུན་གྱི་མཐར་འཁོར་དང་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ། གཏོར་མ་འབུལ་བ་སོགས་གོང་བཞིན་བྱས་ལ་ཞག་ཉེར་གཅིག་ཏུ་ཐུན་གསུམ་མམ་བཞིར་བཅད་ནས་བསྒྲུབས་པས་གཞུང་ནས་བཤད་པའི་རྟགས་རྣམས་མཐོང་བ་དང་།
གསུམ་པ་དྲག་པོའི་དཀྱིལ་འཁོར་དུ་དིབ་མ་སྒྲུབ་པ་དང་དབང་གི་དཀྱིལ་འཁོར་དུ་རིལ་བུ་སྒྲུབ་པ་ནི། རྒྱས་པའི་དཀྱིལ་འཁོར་གྱི་བཅའ་གཞི་རྣམས་བསྡུས་ལ། རང་དང་སྒྲུབ་གྲོགས་སོགས་ལྷ་མོའི་ང་རྒྱལ་དང་སྔགས་བཟླ་བཞིན་པས་སྨན་ཚང་མ་ཤིན་ཏུ་ཞིབ་པར་བརྡུང་། དར་སྣ་ཚོགས་ཀྱི་དུམ་བུ་རྣམས་ཀྱང་ཞིབ་མོར་བྱས་པ་བསྲེས་ལ་ཐོད་པ་དྲི་བཟང་བྱུགས་པའི་ནང་དུ་དོན་ཀུན་སྒྲུབ་བྱེད་ཀྱི་འཁོར་ལོ་ཉེར་གཅིག་བྲིས་པ་རྣམས་ཀྱང་ལྟེ་བ་མ་ཆག་པར་གཡོན་གཡས་མདུན་རྒྱབ་ནས་བལྟབས་ལ་གཡས་ནས་སྒྲིལ། དར་སྐུད་དམར་པོས་བཅིངས་པ་རྣམས་བཞག་ལ། དེའི་ཁར་སྨན་ཕྱེ་ཐམས་ཅད་སྤུངས། སྟེགས་ཀྱི་ཁར་ཆོས་འབྱུང་གྲུ་གསུམ་ཁ་ཁྱེར་གསུམ་རིམ་མདོག་དམར་ཤས་ཅན་གྱི་ཁར་རྩ་བའི་རིལ་བུ་དང་། དེའི་སྟེང་མཉྫིའི་ཁར་ཐོད་པ་སྨན་བཅས་བཞག་ལ་དར་དམར་པོས་ཁ་བཅད། རྡོ་རྗེ་གཟུངས་ཐག་ཀྱང་བཞག མཆོད་གཏོར་རྣམས་ཞི་དཀྱིལ་གྱི་སྐབས་བཞིན།
ངག་འདོན་ནི་ནང་སྒྲུབ་བཤད་མ་ཐག་པ་ལྟར་རྒྱས་བཏབ་ཀྱི་བར་བྱ། དེ་ནས་གཟུངས་ཐག་ནས་བཟུང་ལ། རང་གི་ཐུགས་ཀའི་ཞེས་པ་ནས། བྱིན་རླབས་དང་ཞེས་པའི་བར་གཞུང་བཞིན་ལ། ལྡན་པར་གྱུར་ཅེས་བརྗོད་ལ་ཡི་གེ་བཅུ་གཅིག་པ་ཅི་ནུས་བཟླ། ཐུན་གྱི་མཐར་མཆོད་གཏོར་སོགས་རྒྱས་པ་བཞིན་བྱས་ལ། ཐུན་གསུམ་བཞི་གང་རུང་གིས་ཞག་ཉེར་གཅིག་སོགས་སྒྲུབ། དེ་ནས་དབང་གི་དཀྱིལ་འཁོར་དུ་རིལ་བུ་སྒྲུབ་པ་ནི་དྲག་པོའི་བཅའ་གཞི་བསྡུས་ལ་རིལ་བུ་བྱེད་ཚུལ་གཞུང་བཞིན། དཀྱིལ་འཁོར་ནི་མུ་ཁྱུད་རིམ་པ་གསུམ་དུ་བསྐོར་བའི་ལྟེ་བར་ཟླ་གམ། མུ་ཁྱུད་ནང་མ་ལ་ཕྱོགས་མཚམས་བརྒྱད་དུ་ལྕགས་ཀྱུ་ཁ་ཕྱིར་བསྟན་རེ།
ཕྱིའི་མུ་ཁྱུད་ལ་པདྨ་དམར་ཤས་ཆེ་བས་བསྐོར། དཀྱིལ་འཁོར་དབུས་སུ་རྩ་བའི་རིལ་བུ་དང་། དེ་སྟེང་མཉྫིའི་ཁར་ཐོད་ནང་དུ་རིལ་བུ་འཁོར་ལོ་ཅན་དང་། འཁོར་ལོ་མེད་པ་རྣམས་སྤུངས་ལ་དར་དམར་གྱིས་ཁ་བཅད་གཟུངས་ཐག་མི་དགོས་ཞི་དཀྱིལ་བཞིན་གྱི་མཆོད་གཏོར་གྱིས་བསྐོར། མཆོད་པ་བྱིན་རླབས་ནས་རིགས་བདག་རྒྱས་འདེབས་ཀྱི་བར་ཕྱི་སྒྲུབ་བཞིན་བྱ། རིལ་བུ་དང་དེ་ནང་གི་འཁོར་ལོ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རིལ་བུ་རྣམས་ཕྱི་སྒྲུབ་ལྟར་བཅོམ་ལྡན་འདས་མར་བསྐྱེད། འཁོར་ལོ་རྣམས་ཀུ་རུ་ཀུལླེར་གསལ་བའི་ཐུགས་ཀར་རྟ་མགྲིན་དམར་པོ་ཞལ་གཅིག་ཕྱག་གཉིས་དབྱུག་པ་དང་སྡིགས་མཛུབ་ཅན་དབུའི་སྟེང་ན་རྟ་མགོ་ལྗང་ཁུ་རྟ་སྐད་འཚེར་བས་ཁམས་གསུམ་དབང་དུ་སྡུད་པ་ཁྲོ་བོའི་རྒྱན་ཅན་གྱི་སྐུར་གྱུར། གནས་གསུམ་བྱིན་རླབས་ཡེ་ཤེས་པ་སྤྱན་དྲངས་བསྟིམ།
དབང་བསྐུར་རྒྱས་བཏབ་རྣམས་བདག་བསྐྱེད་བྱས་མ་ཐག་པ་ལྟར་བྱ། ཨེཿ ཐུགས་ཀའི་ས་བོན་ལས་ཞེས་པ་ནས་ས་ཕྱོགས་ཞེས་པའི་བར་གཞུང་བཞིན་ལ་དེ་ཁེངས་པར་གྱུར་ཞེས་དང་། རང་གི་གནས་བཞི་ཞེས་པ་ནས། བདག་གི་བཀའ་ཞེས་པའི་བར་གཞུང་བཞིན་ལ་ཉན་པར་གྱུར་ཞེས་སྦྱར་ལ་ཡི་གེ་བཅུ་གཅིག་པ་བཟླ། ཐུན་བསྡུ་ཚུལ་གོང་མ་རྣམས་སོར་བཞག་བྱས་ལ་ཐུན་གསུམ་མམ་བཞི་ཞག་ཉེར་གཅིག་ཏུ་བསྒྲུབས་པས་གཞུང་ནས་འབྱུང་བའི་རྟགས་རྣམས་མཐོང་ངོ་། ། དྭགས་པོ་པཎྜི་ཏའི་དགོངས་པ་བཞི་པ་དྲག་པོའི་དཀྱིལ་འཁོར་དུ་རིལ་བུ་སྒྲུབ་པ་ནི། གཞུང་ན་ཤིན་ཏུ་གསལ་བས་འབྲི་མ་དགོས་སོ། ། ཐུན་མོང་གི་ལས་ལ་དངོས་དང་སོ་སོར་བཤད་པ་ལས། དང་པོ་ནི།
གཞུང་ནས་གསུངས་པའི་བཅའ་གཞི་བྱས་ལ་ཐུན་བཞིར་ཕྱི་ནང་གསང་སྒྲུབ་དང་སླར་ཡང་ཕྱི་སྒྲུབ་ལྟར་བསྐྱེད་ནས་བཟླས་པ་བྱ་ཞིང་། ཐུན་བསྡུ་ཚུལ་སོགས་གོང་མ་རྣམས་དང་འདྲ་བར་བྱས་ལ་ཞག་གྲངས་ཅི་རིགས་ཡི་གེ་བཅུ་གཅིག་པ་་་་་་ཡི་གེ་བཅུ་གཅིག་པ་ནི། ཨོཾ་ཀུ་རུ་ཀུལླེ་ཧྲཱིཿཧཱུྃ་ཕཊ་སྭཱཧཱ། ཞེས་པ་འདིར་བཤད་ཀྱང་ཡི་གེ་བཅུ་ལས་མ་བྱུང་བས་གཅིག་ནི་ལ་ཉིས་བརྩེགས་ལ་དགོངས་པ་འདྲའོ། ། ཁྲི་ཚོ་སོགས་ནུས་ཚད་བཟླས་ལ་སྒྲིབ་པ་མཐར་ཕྱིན་པའི་རིལ་བུ་རྣམས་ཚགས་བྱེད་ཚུལ་ནི་གཞུང་བཞིན་ནོ། ། གཉིས་པ་སོ་སོར་བཤད་པ་ལ་བསྒྲུབ་བྱ་མྱུར་དུ་འགུག་པའི་སྐབས་སུ་དངོས་གྲུབ་འབྱུང་གནས་ལས་རྫས་གསར་དུ་བསགས་པ་ཕྱེ་མར་བྱས་ཞེས་སོགས་དང་། རྒྱ་གཞུང་གི་འགྲེལ་པ་ལས། རྫས་སོ་མ་ཅི་ཚོགས་པ་དང་། གོང་གི་རིལ་བུ་ཙཀྲ་མི་གཞུག་པ་རྣམས་བརྡུངས་ཏེ་ཞེས་གསུངས་པས་རྫས་གསར་པ་གསོག་ཅེས་པའང་ལྕགས་ཀྱུ་བཅུ་སོགས་རྫས་རྣམས་རང་ལ་དགོས་ཚོད་བསགས་ལ་རིལ་བུའི་ཕྱེ་མ་ཅུང་ཟད་བསྲེ་ཞིང་དངོས་གྲུབ་འབྱུང་གནས་སུ་རིན་པོ་ཆེའི་སྣོད་ཀྱི་རིལ་བུ་ནས་ཅུང་ཟད་བསྲེ་གསུངས་པ་ནི་རྫས་ཀྱི་དབང་སྡུད་ཀྱི་སྐབས་སུ་བཤད་པའི་རྩ་བའི་རིལ་བུ་ཕྱེ་མར་བྱས་པའང་བསྲེའོ། ། སྒྲུབ་ཚུལ་སོགས་ནི་གཞུང་བཞིན་ནོ། །
ཆར་དབབ་པ་ནི་གཞུང་བཞིན་ལ། སྦྲུལ་གྱི་ཁོག་པར་འཇུག་རྒྱུའི་སྔགས་ཨོཾ་ཧྲཱིཿཨ་ནནྟ་སོགས་གཞུང་བཞིན་དང་། ཨོཾ་ཧྲཱིཿཏཀྵ་ཀ་ཆར་ཡ། ཨོཾ་ཧྲཱིཿཤངྐ་པ་ལ་ཆར་ཡ། ཨོཾ་ཧྲཱིཿཀརྐོ་ཏ་ཆར་ཡ། ཨོཾ་ཧྲཱིཿཔདྨ་ཆར་ཡ། ཨོཾ་ཧྲཱིཿཨུ་ལིང་ག་ཆར་ཡ། ཨོཾ་ཧྲཱིཿབ་སུ་ཀི་ཆར་ཡ། ཨོཾ་ཧྲཱིཿམ་ཧཱ་པདྨ་ཆར་ཡ་ཆུར་ཡ་གྲེང་གྲེང་ཤ་སྭཱཧཱ། ཞེས་བྲིས་པ་བཅུག
སྦལ་ཁོག་ཏུ་འཇུག་རྒྱུའི་ཕྱེད་མཐའི་འཁོར་ལོ་དཔེ་ཆུང་ལྟར་བྲིས་ཞེས་པ་ནི། པདྨ་འདབ་བརྒྱད་ཀྱི་ལྟེ་བར་ཧྲཱིཿ དེའི་རྒྱབ་ནས་གཡས་བསྐོར་ཡིག་མགོ་ཕྱིར་བསྟན། ཨོཾ་ཀུ་རུ་ཀུལླེ་ཧྲཱིཿནཱ་ག་མ་ཧཱ་ཨཥྚ་ཕུ་ལ་ཕུ་ལ་སྭཱཧཱ། འདབ་བརྒྱད་ཀྱི་ནུབ་པད་ལ་མགོ་ཕྱིར་བསྟན། རིནྟ་ཏཏ། ནུབ་བྱང་ཏུ་མི་མུ་བ་རུ། བྱང་དུ་ན་ས་མ་ཡ། བྱང་ཤར་དུ་ཏྨེ་ཏྨེ་དོ་དྷི་ཏ། ཤར་དུ་ལ་ཡ་ཆར་ཡ།
ཤར་ལྷོར། ཆུར་ཡ། ལྷོར་གྲེང་གྲེང་ཤ ལྷོ་ནུབ་ཏུ་རྨ་རྨ་བ་ལི་ཡེ། དེའི་ཕྱིའི་མུ་ཁྱུད་ལ་ཧྲཱིཿ རྒྱབ་ནས་ཡིག་མགོ་ཕྱིར་བསྟན་གཡས་བསྐོར། ཨོཾ་ཝ་རུ་ཎ་ས་མ་ཡ་རྨེ་རྨེ་རྨེ་ཏི་ཏི་ཏི་ལ་ཡ་ཆར་ཡ་ཆུར་ཡ་གྲེང་གྲེང་ཤ་སྭཱཧཱ། ཞེས་བྲིས་པའི་འཁོར་ལོ་རིལ་འཁོར་བཞིན་བསྟབས་དཀྲིས་བྱས་ལ་སྦལ་པ་བརྒྱད་ཀྱི་ཁོག་ཏུ་མགོ་དང་མཇུག་མ་ལ་འཁོར་ལོའི་མགོ་མཇུག་གཏད་ནས་ནར་མོར་བཅུག རིན་པོ་ཆེའི་སྣོད་དུ་སྒྲུབ་པ་བྱས་པའི་རིལ་བུ་ཞེས་པ་ནི་གོང་གི་བ་རུ་རའི་ཚད་ཙམ་གྱི་རིལ་བུ་རྣམས་མང་ཉུང་ཅི་རིགས་དང་། རིལ་བུ་འཁོར་ལོ་ཅན་གསར་པ་ཞེས་པ་ནི་འཁོར་ལོ་རྩིབས་བརྒྱད་ཀྱི་ལྟེ་བར་ཧྲཱིཿའི་མཐར་རྒྱབ་ནས་གཡས་བསྐོར།
ཨོཾ་ཨོཾ་ཨོཾ་ཀུ་རུ་ཀུལླེ་ཧྲཱིཿཙིནྟ་ཀ་པ་ནི་ཨ་ཛྙཱ་པ་ཡ། ནུབ་རྩིབས་ལ་ཨོཾ་ཨཱཿཧཱུྃ། ནུབ་བྱང་སརྦ། བྱང་ནཱ་ག བྱང་ཤར་རཱ་ཛ། ཤར་ཝ་རུ་ཎ། ཤར་ལྷོར་ས་མནྟ། ལྷོ་ཁིནྟ། ལྷོ་ནུབ་ཧྲཱིཿ ཕྱིའི་མུ་ཁྱུད་ལ།
ཨོཾ་ཨཱཿཧཱུྃ་གི་སྟེང་ནས་གཡས་བསྐོར། བྷ་རི་ཤ་ཡ་བྷ་རི་ཤ་ཡ་ས་ཏ་ཡ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱཧཱ། ཞེས་བྲིས་པ་བསྟབ་ཅིང་གོང་བཞིན་བྱས་ལ་ལྕགས་ཀྱུ་བཅུ་སོགས་སྔར་གྱི་སྨན་རྣམས་དང་དོན་ཀུན་སྒྲུབ་པའི་རིལ་བུའི་ཕྱེ་མ་བསྲེས་པ་འོ་མས་སྦྲུས་ནས་རིལ་བུར་བྱས་པའི་ཁོག་པར་དབུ་ཞབས་མ་ལོག་པར་བཅུག་ལ་མཚལ་གྱི་ན་བཟའ་གསོལ། དེ་ཞག་ཁ་ཤས་ཕྱི་སྒྲུབ་ལྟར་ལྷ་མོར་བསྐྱེད་ནས། བཟླས་གཏོར་མཆོད་བསྟོད་རྣམས་བྱ། གཞན་གོ་སླ་ཞིང་། དཀར་གཏོར་བྱིན་ནས་ཞེས་པ་ནི། ཟླུམ་གཏོར་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར།
ཨོཾ་ཨཱཿཧཱུྃ་ལན་ཅི་རིགས། ཐལ་མོ་ཁོང་སྟོང་དང་། ཨ་ཀཱ་རོས་ཀླུ་རྣམས་གང་དུ་གནས་པའི་ས་ཕྱོགས་སུ་བསྔོས་ལ་ཐལ་མོ་སྦྱར་ནས་བླ་མ་དཀོན་མཆོག་ཅེས་སོགས་ནས་བཟུང་། འདི་དག་ཀྱང་འབུལ་ལོ། ། ཞེས་པའི་བར་གཞུང་བཞིན་བརྗོད་ལ། གཏོར་མ་ཆུ་མིག་ཏུ་དོར་བའམ་གཙང་སར་སྐྱེལ་བ་གང་རུང་བྱ། མཆོད་པ་བྱིན་བརླབ་ནས་བཟུང་གཏོར་འབུལ་རྫོགས་པའི་བར་ཕྱི་སྒྲུབ་བཞིན་བྱ། ཤོམ་གྱི་སྐབས་སུ་བྲིས་སྐུའི་དྲུང་མཆོད་གཏོར་བཤམ་ཚུལ་ཕྱི་སྒྲུབ་བཞིན། དེ་ནས་ཆར་འབེབས་ཀྱི་མཎྜལ་ཨ་མྲྀ་ཏས་བསངས། སྭ་བྷ་ཝས་སྦྱངས།
སྟོང་པའི་ངང་ལས་བཾ་ཡོངས་སུ་གྱུར་པ་ལས་ཞེས་པ་ནས་ཕུཿབཅུ་དྲུག་ཞེས་པའི་བར་གཞུང་བཞིན་ལ། དེ་རྣམས་ཡོངས་སུ་གྱུར་པ་ལས་ཤར་དུ་མཐའ་ཡས་སྔོན་པོ། ལྷོར་འཇོག་པོ་དམར་པོ། ནུབ་ཏུ་དུང་སྐྱོང་སེར་པོ། བྱང་དུ་སྟོབས་རྒྱུ་ལྗང་གུ། ཤར་ལྷོར་པདྨ་སྔོ་སྐྱ། ལྷོ་ནུབ་ཏུ་རིགས་ལྡན་ཁྲ་བོ། ནུབ་བྱང་དུ་ནོར་རྒྱས་སེར་པོ། བྱང་ཤར་དུ་པདྨ་ཆེན་པོ་སྔོན་པོ་རྣམས་གཡོན་ཕྱོགས་སུ་རང་དང་འདྲ་བའི་ཆུང་མ་དང་བཅས་པ་སྟེ་ཐམས་ཅད་ཀྱང་ཞལ་གཅིག་ཕྱག་གཉིས་པ་སྟོད་ལྷའི་ལུས་ཅན་སྦྲུལ་མགོའི་གདེངས་ཀ་བདུན་དང་ལྡན་པའི་སྤྱི་བོར་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོས་མཛེས་ཤིང་། ཕོ་རྣམས་གཡས་དང་།
མོ་རྣམས་གཡོན་དུ་ཕྱོགས་ཏེ་ཐུགས་ཀར་ཐལ་མོ་སྦྱར་བ། དར་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། སྨད་སྦྲུལ་མཇུག་གཡས་སུ་འཁྱིལ་བའོ། ། གཞུང་ནས་མ་བཤད་ཀྱང་གནས་གསུམ་བྱིན་རླབས་སོགས་ཁ་བསྐངས་ན་མི་འགལ་ཞིང་ལེགས་ཆར་འགྲོ་བས་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཁའི་ཧྲཱིཿལས་འོད་ཟེར་དམར་པོ་ལྕགས་ཀྱུ་ལྟ་བུ་འཕྲོས་པས་རྒྱ་མཚོ་ཆེན་པོའི་ཀློང་དཀྱིལ་ནས་ཀླུའི་རྒྱལ་པོ་འཁོར་དང་བཅས་པ་ཨོཾ་བཛྲ་ས་མཱ་ཛཿ མཐེ་བོང་གཤིབས། མཛུབ་མོ་གཉིས་རྩེ་སྤྲད། གཞན་ཐམས་ཅད་རྐྱང་པ་གདེངས་ཀའི་ཕྱག་རྒྱ་བཅས་ལ་མཐེ་བོང་ནང་དུ་གཡབ་ཅིང་གདངས་ཡོད་མེད་གང་རུང་གིས།
གདེངས་ཀ་ནོར་བུ་འབར་བའི་འོད་ཀྱིས་ནི། ། ས་འོག་མུན་པའི་ཚོགས་རྣམས་འཇོམས་མཛད་ཅིང་། ། བསྟན་ལ་རབ་དགའ་མཐུ་སྟོབས་བསམ་མི་ཁྱབ། ། ཀླུ་རྒྱལ་འཁོར་བཅས་གནས་འདིར་གཤེགས་སུ་གསོལ། ། ནཱ་ག་རཱ་ཛ་ས་པ་རི་ཝ་ར་ཨ་ཀརྵ་ཡ་ཛཿ ཛཿཧཱུྃ་བཾ་ཧོཿ སླར་ཡང་རང་གི་སྙིང་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་ཨ་བྷི་ཥཱིཉྩ་ཏུ་མཾ་སརྦ་ཏ་ཐཱ་ག་ཏ། ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས་ཨོཾ་བཛྲི་བྷ་ཝ་ཨ་བྷི་ཥཱིཉྩ་ཧཱུྃ།
ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་ཀླུ་རྒྱལ་ཡབ་ཡུམ་རྣམས་ལ་འོད་དཔག་མེད་ཀྱིས་དབུ་བརྒྱན། མཆོད་པ་བྱིན་གྱིས་བརླབས། ལས་སྦྱོར་སྔོན་འགྲོའི་མདུན་བསྐྱེད་ཀྱི་མཆོད་པ་བཞིན་ལ་ཀླུ་རྒྱལ་འཁོར་དང་བཅས་ལ་འབུལ་ཞེས་འདོན་པ་བསྒྱུར། མཐའ་ཡས་ནོར་རྒྱས་ལ་སོགས་ཀླུ་དབང་རྣམས་ཞེས་སོགས་གདོན་འགྲོལ་གྱི་གཞུང་ནས་འབྱུང་བའི་བསྟོད་པ་བྱ། གཏོར་མ་གོང་བཞིན་བྱིན་གྱིས་བརླབས། གཡོན་ཁུ་ཚུར་བཅངས་པའི་མཐེ་ཆུང་བརྐྱང་། མཐེ་བོང་བསྒྲེང་གཡས་ཀྱི་ཐལ་མོ་དེའི་ཁར་ཁ་ཕུབ་ཏུ་བཞག་པ་ཀླུ་དགའ་བའི་ཕྱག་རྒྱ་བཅས་ལ། ཨོཾ་ཧི་ལི་ཧི་ལི་མ་ཧཱ་ཧི་ལི་ཕྲུཾ་ཕྲུཾ་སྭ་ཧཱ། བྷཀྵ་ཡ་བྷཀྵ་ཡ་ས་མ་ཡ་ཏིཥྛ་ཛུཾ་ཕྲུཾ་ཕུ་ཧཱུྃ་སྭཱཧཱ། ཞེས་ལན་ཉེར་གཅིག་སོགས་ཀྱིས་བསྔོས་ལ།
དེ་ལྟར་ན་ཀླུའི་རྒྱལ་པོ་བརྒྱད་ཀྱིས་གཙོ་བྱས་པའི་ཀླུ་གཉན་ས་བདག་གི་རིགས་ཐམས་ཅད་གཏོར་མ་འདོད་དགུ་འབྱུང་བའི་རྒྱ་མཚོ་ཆེན་པོ་འདིས་ཚིམ་ཞིང་མཉེས་ནས་ཡུལ་ཕྱོགས་འདིས་མཚོན་ཡངས་པའི་རྒྱལ་ཁམས་ཐམས་ཅད་དུ་ཆར་ཆུ་དུས་སུ་འབེབས་ཤིང་། ལོ་ཕྱུགས་རྟག་ཏུ་ལེགས་པའི་འཕྲིན་ལས་མཛོད་ཅིག ཐལ་མོ་སྦྱར་ནས་བླ་མ་དང་དཀོན་མཆོག་བཅོམ་ལྡན་འདས་མ་ཞེས་སོགས་གོང་བཞིན་བདེན་བདར་མཛོད་ལ་ཀླུ་རྣམས་ཀྱི་ཐུགས་ཁར་ཟླ་བའི་སྟེང་དུ་སོ་སོའི་ཁ་དོག་དང་མཐུན་པའི་ཕུཿརེ་རེ་དང་བཅོམ་ལྡན་འདས་མར་གསར་བའི་ཐུགས་ཀའི་ཧྲཱིཿཡིག་ལས་འོད་ཟེར་དམར་པོ་འཕྲོས་པའི་སྣ་ལ་བཟླས་བྱའི་སྔགས་བྱི་རུའི་ཕྲེང་བ་ལྟ་བུ་བསམ་གྱིས་མི་ཁྱབ་པ་འཕྲོས་ཀླུ་རྒྱལ་ཡབ་ཡུམ་རྣམས་ཀྱི་ཐུགས་ཀའི་ཕུཿལ་གཡས་སུ་བསྐོར། དེ་ལས་འོད་འཕྲོས་ཞེས་པ་ནས་བདག་གི་བསམ་པ་བསྐང་ཞེས་པའི་བར་གཞུང་བཞིན། ཡང་རང་གི་སྙིང་ཁའི་ཧྲཱིཿལས་འོད་ཟེར་གྱི་རྩེ་ལ་མཆོད་ཡོན། ཞབས་བསིལ། ཉེར་མཆོད། རོལ་མོ། འདོད་ཡོན་ལྔ། རིན་ཆེན་བདུན།
བཀྲ་ཤིས་རྫས་རྟགས། ཁང་བཟང་། སྐྱེད་མོས་ཚལ། དཔག་བསམ་གྱི་ཤིང་། འདོད་འཇོའི་བ། མ་རྨོས་པའི་ལོ་ཐོག བཟའ་བཅའ་ལྡག་མྱང་གོས་རྒྱན་ལོངས་སྤྱོད་ཕུན་སུམ་ཚོགས་པ་སོགས་མདོར་ན་ཀླུ་རྣམས་སྡུག་བསྔལ་མཐའ་དག་ལས་སྐྱོབ་ཅིང་བདེ་སྐྱིད་ཀྱི་དཔལ་ཕུན་སུམ་ཚོགས་པ་སྟེར་བའི་མཆོད་སྤྲིན་ཀུན་ཏུ་བཟང་པོའི་རྣམ་སྤྲུལ་ཇི་བཞིན་སྤྲོས་ནས་ཕུལ་བས་རབ་ཏུ་དགེས་ཤིང་མགུ་བའི་མདངས་དང་ལྡན་པས་ཆར་འབེབས་པའི་ལས་ལ་གཅིག་ཏུ་བརྩོན་ཞིང་འབྱུང་བ་དྲོད་གཤེར་ནུས་ལྡན་དུ་བྱིན་གྱིས་བརླབས་ཏེ་འཇིག་རྟེན་གྱི་ཁམས་ཀྱི་ལོ་ཐོག་འབྲུ་བཅུད་རྩི་ཤིང་ནགས་ཚལ་ཐམས་ཅད་འཕེལ་ཞིང་རྒྱས་པའི་ནུས་ལྡན་དུ་གྱུར། ཞེས་དམིགས་པ་གསལ་བཏབ་ལ། ཐོག་མར་ཨོཾ་ཀུ་རུ་ཀུལླེ་ཧྲཱིཿསྭཱཧཱ། བརྒྱ་སྟོང་ཅི་འགྲུབ་དང་།
དེ་ནས་ཨོཾ་ཨོཾ་ཨོཾ་ཀུ་རུ་ཀུལླེ་ཧྲཱིཿཞེས་སོགས་ཡི་གེ་བརྒྱད་པ་ཁོ་ན་ཐུན་རེ་ལ་ཅི་འགྲུབ་བཟླ། སྔགས་དེ་ཙམ་བཟླ་བའི་ཕྱེད་ཙམ་སོང་བ་དང་ཡང་གོང་བཞིན་ཀླུ་གཏོར་ཕུལ་ཞིང་བདེན་པ་བདར་ལ་སྔགས་བཟླ། སྔགས་འཕྲོ་གཅོད་པ་ན་ཡང་ཀླུ་གཏོར་བདེན་བདར་གོང་བཞིན་བྱས་ལ། ཀླུའི་དམ་ཚིག་བསྐུལ་བའི་སྔགས་ཕྲེང་འཁོར་ཙམ་བཟླས་ནས་མཆིལ་མ་མ་འཐོར་བར་བྱས་ལ་ཡུངས་དཀར་ལ་ཕུས་བཏབ་སྟེ་སྔགས་དེ་ཉིད་བཟླ་བཞིན་པས་ཀླུའི་དཀྱིལ་འཁོར་ཆུ་མིག་དང་བཅས་པ་ལ་གུས་འདུད་ཀྱི་ཚུལ་གྱིས་གཏོར། མཆོད་པ་བྱིན་རླབས་བྱས་ལ་མཚན་སྔགས་སྔོན་འགྲོས་མཆོད། གདེངས་ཀ་ནོར་བུ་འབར་བའི་སོགས་ཀྱིས་བསྟོད། ཀླུའི་རྒྱལ་པོ་ཡབ་ཡུམ་འཁོར་དང་བཅས་པས་བཅོམ་ལྡན་འདས་མ་ཀུ་རུ་ཀུལླེའི་བཀའ་བཞིན་འཛམ་བུའི་གླིང་འདིར་ཆར་གྱི་རྒྱུན་ཕོབ་ལ་སྐྱེ་དགུ་ཐམས་ཅད་དབུལ་བ་ལས་གྲོལ་བར་མཛད་དུ་གསོལ། ཡིག་བརྒྱ། མ་འབྱོར་པ་དང་སོགས། བརྟན་བཞུགས།
གཤེགས་གསོལ། གོ་བགོད། བསྔོ་སྨོན་བཀྲ་ཤིས་རྣམས་གོང་བཞིན་བྱས་ལ་ཞག་གྲངས་ཅི་རིགས་བསྒྲུབས་པས་གཞུང་ནས་བཤད་པའི་རྟགས་རྣམས་མཐོང་ཞིང་ཆར་འབབ་པར་འགྱུར་རོ། ། དེ་ལྟར་འདོད་དོན་འགྲུབ་པ་དང་། གྲོལ་ཉིན་གཞན་ཐམས་ཅད་འདྲ་བ་ལ་གཤེགས་གསོལ་གྱི་སྐབས་སུ་ཨོཾ་ཁྱེད་ཀྱིས་སོགས་ཀྱི་མཐར། ནཱ་ག་རཱ་ཛ་ས་པ་རི་ཝཱ་ར་གཙྪ། ཞེས་མཐེབ་སྲིན་གྱི་སེ་གོལ་ལ་ཕྱིར་གཏོགས་པས་ཀླུ་རྣམས་རང་གནས་སུ་གཤེགས། ལག་གཡོན་འོག་དང་གཡས་སྟེང་དུ་བཞག་ལ་མཐེའུ་ཆུང་སྦྲེལ། མཐེ་བོང་གཉིས་སོ་སོའི་ལག་མཐིལ་དུ་བཀུག གཡས་གཡོན་གྱི་སོར་མོ་ལྷག་མ་རྣམས་གཤིབས་ནས་ལག་པ་ཡོངས་རྫོགས་ཁ་ཕུབ་པ་ཁྱུང་གཤོག་གི་ཕྱག་རྒྱ་དང་།
ག་རུ་ཌ་ཧཾ་ས་ཧེ་ཙ་ལེ་ཙ་ལེ་སྭཱཧཱ། ཞེས་པས་ནག་ཕྱོགས་ལ་དགའ་བའི་ཀླུ་རྣམས་རྒྱང་རིང་དུ་བསྐྲད། གནས་གསུམ་བསྲུང་ལ། སྦྲུལ་གྱི་ཁོག་པའི་ཤོག་རིལ་དང་། སྦལ་ཁོག་གི་ཙཀྲ་རྣམས་ཕྱུང་ནས་སོ་སོའི་ཤུལ་ཀླུ་སྨན་དང་སྦྱར་བའི་ཟན་གྱིས་བཀག སྔགས་དང་འཁོར་ལོ་རྣམས་འོ་མས་བཀྲུས། དཀྱིལ་འཁོར་གྱི་སྟེང་གི་རིལ་བུ་དང་སྔོ་གསེབ་ཀྱི་རིལ་བུ་ཕྱུང་ལ་དབེན་པར་བསྡུས། སྦལ་སྦྲུལ་མཆོད་གཏོར་རྡུལ་ཚོན་གྱི་དཀྱིལ་འཁོར་བཅས་ཆུ་མིག་ཏུ་བསྐྱལ་ནས་བསྔོ་སྨོན་ཤིས་བརྗོད་རྒྱས་པར་བྱའོ། ། དེ་དག་གི་སྐབས་སུ་སྤྲིན་རླུང་གིས་གཏོར་ནས་ཆར་མི་འབབ་ན། གནས་དེའམ་གཞན་གང་ཡང་རུང་བའི་ནུབ་བྱང་ཕྱོགས་སུ་རྫའི་བུམ་པ་དྲི་མ་མེད་པའི་ནང་རྡོ་ལེབ་ལ་དྲི་བཟང་གི་ཐིག་ལེ་བདུན་བྱས་ལ་ཚོན་ལྗང་གུའི་ནས་འབྲས་གང་རུང་གིས་ཚོམ་བུ་བདུན་བཀོད།
འཇིམ་པ་ལ་བུམ་པའི་ཁ་ཁེབས་པའི་རི་རབ་བང་རིམ་བཞི་པའི་སྟེང་རྡོ་རྗེ་རྒྱ་གྲམ་བྲིས་འབུར་གང་རུང་ཉལ་སྟབས་སུ་སྦྱར། རང་བཅོམ་ལྡན་འདས་མའི་ང་རྒྱལ་དང་ལྡན་པས་བུམ་ནང་གི་ཚོམ་བུ་བསངས་སྦྱངས། སྟོང་པའི་ངང་ལས་སྐད་ཅིག་གིས་རླུང་ལྷ་ལྗང་ཁུ་བདུན་ཤྭ་བ་ལ་ཞོན་པ་ལག་ན་རླུང་གི་བ་དན་ཐོགས་པ་མངོན་སུམ་ལྟར་གྱུར། ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱིྎ ཆོས་ཀྱིྎ དགེ་འདུན་གྱིྎ བཅོམ་ལྡན་འདས་མ་རིག་བྱེད་ལྷ་མོའི་བཀའ་བདེན་པ་དང་། བདེན་པ་ཆེན་པོའི་བྱིན་རླབས་ཀྱིས་གནོད་བྱེད་རླུང་ལྷ་འཁོར་དང་བཅས་པ་སོ་སོའི་གཟུགས་བརྙན་ལ་ཐིམ་པར་གྱུར། ཊཀྐི་ཧཱུྃ་ཛཿ ཞེས་བརྗོད། དམིགས་པ་ནི་འཇིག་རྟེན་ཁམས་ཀྱི་མི་མཐུན་པའི་རླུང་ཐམས་ཅད་རང་གི་སྙིང་ཁ་ནས་སྤྲོས་པའི་འོད་ཟེར་དམར་པོ་ལྕགས་ཀྱུ་ལྟ་བུས་འུབ་ཀྱིས་བསྡུས་ནས་བུམ་ནང་གི་རླུང་ལྷ་རྣམས་ལ་སིབ་ཀྱིས་ཐིམ་པར་བསམས་ལ་རི་རབ་རྡོ་རྗེ་རྒྱ་གྲམ་དང་བཅས་པས་བུམ་པའི་ཁ་བཅད་སྲུབས་ཐམས་ཅད་འཇིམ་པ་སོགས་ཀྱིས་བར་མཚམས་མེད་པར་བསྡམས་པས་རླུང་ལྷ་འཁོར་བཅས་རི་རབ་ཀྱི་འོག་ཏུ་ནོན་པར་བསམས་ལ།
ཨོཾ་ཀུ་རུ་ཀུལླེ་ཧྲཱིཿསྭཱཧཱ། ཨོཾ་བྷ་ཡུ་བྷེ་རཾ་སྟཾ་བྷ་ཡ་ལཾ་སྭཱཧཱ། ཞེས་སྦྲེལ་ལ་བརྒྱ་སྟོང་ལ་སོགས་པ་ནུས་ཚད་བཟླའོ། ། ཕྱིས་རང་གི་དོན་འགྲུབ་པ་དང་བུམ་སྟེང་གི་རི་རབ་རྒྱ་གྲམ་བཅས་བསྡུས། བུམ་ནང་གི་རླུང་ལྷའི་རྟེན་ཕྱིར་ཕྱུང་ལ་མཆོད་གཏོར་བཤམ། བཅོམ་ལྡན་འདས་མའི་ང་རྒྱལ་དང་ལྡན་པས་མཆོད་པ་བྱིན་རླབས་སྤྱི་འགྲེ་བྱས་ལ། ཨོཾ་ཝ་ཡ་ཝེ་ཨརྒྷཾ་སོགས་ཀྱིས་མཆོད། རླུང་སྟེ་སྲོག་ཀྱང་འཛིན་པའི་ལྷ། ། ཞེས་སོགས་ཀྱིས་བསྟོད། གཏོར་མ་བྱིན་བརླབ་སྤྱི་འགྲེ་དང་།
ཐལ་མོ་ཁོང་སྟོང་མཚན་སྔགས་ཀྱི་མཐར་ཨ་ཀ་རོ་བཏགས་པས་བསྔོས། ཝ་ཡ་ཝེ་ས་པ་རི་ཝཱ་ར་གཙྪ། ཞེས་བརྗོད་པས་རང་གནས་སུ་སོང་བར་བསམ་ལ་ཚོམ་བུ་གཙང་སར་གཏོར། བྲི་ཐིག་རྗེས་མི་མངོན་པར་བཀྲུས་ནས་བསྡུའོ། ། ཡང་སྤྲིན་མི་འདུ་བ་སོགས་ཤིན་ཏུ་སྲ་ན་རྟ་མགྲིན་གྱིས་གཟིར་བ་གཞུང་བཞིན་ཡིན་ཀྱང་རང་གཞན་ལ་ཅུང་ཟད་གནོད་པས་འདི་ངེས་པར་དགོས་ན་མ་གཏོགས་གྱ་ཚོམ་དུ་མི་བྱའོ། ། ཝ་རུ་ཎའི་ནོར་སྒྲུབ་གྱི་སྐབས་སུ་རྡོའམ་ས་ལས་བྱས་པའི་ཁང་ཆུང་གྲུ་བཞི་པ་ཞེས་གསུངས་པ་ནི་རྒྱ་གར་བཻ་རོ་ཙ་ནའི་ཆར་ཆོག་གི་ཡིག་སྣ་ལས། གྲུ་བཞི་སྒོ་བཞི་རྟ་བབས་སོགས་བཤད་པས། གཞལ་ཡས་ཁང་ཆུང་ངུ་མཚན་ཉིད་ཐམས་ཅད་ཡོངས་སུ་རྫོགས་པའི་བློས་བླངས་རིན་པོ་ཆེ་སྣ་ཚོགས་ཀྱི་ཕྱེ་མ་དང་། ཀླུ་ལ་མི་གནོད་པའི་སྨན་འདམ་ལས་གྲུབ་པའི་ཕྱོགས་མདོག་ཀ་བ་བཅས། ཤར་དཀར།
ལྷོ་སེར། ནུབ་དམར། བྱང་ལྗང་། དབུས་སྔོ་བའི་ལྟེ་བར་པདྨ་འདབ་བརྒྱད་དམར་པོ་ལ་དཀར་གསུམ་མངར་གསུམ་རིན་ཆེན་ཕྱེ་མ་བཅས་ལྷན་ཅིག་ཏུ་ཀླུ་གནས་པའི་ཆུ་མིག་ནས་བླངས་པའི་ཆུས་སྦྲུས་པའི་འཇིམ་པས་ཀླུ་ཝ་རུ་ཎ་འོག་ནས་འབྱུང་བའི་མངོན་རྟོགས་བཞིན་བཞེངས་པའི་སྙིང་ཁར་འཁོར་ལོ་དཔེ་ཆུང་བཞིན་བལྟབ་དཀྲིས་གོང་མ་རྣམས་དང་འདྲ་བར་བྱས་ལ་བཅུག ཕྱོགས་བཞིར་ཀླུའི་གཟུགས་སྦྲུལ་མཇུག་གཡས་འཁྱིལ་ཅན་དང་། མཚམས་བཞིར་ཉ་རྟ་ཆུ་སྲིན་སེང་གེའི་མགོ་ཅན་སྟོད་མི་གཟུགས་སྨད་སྦྲུལ་མཇུག་གཡས་འཁྱིལ་གྱི་སྙིང་ཁར་ཕྱེད་ཟླའི་འཁོར་ལོ་བལྟབ་བཅིངས་གོང་བཞིན་བྱས་ལ་བཅུག དེ་ཐམས་ཅད་ལ་ཚོན་རྩི་ལེགས་པར་བཏང་། དཀྱིལ་འཁོར་དེའི་མཐར་རིན་པོ་ཆེ་དང་ཀླུ་སྨན་དར་ཟབ་སྣ་ཚོགས་སྤུངས་པའི་ཕྱི་ནས་དཀར་གསུམ་སོགས་ཞིམ་ཁུ་ལས་སྦྲུས་པའི་ཟླུམ་གཏོར་དཀར་པོ། ཁ་ཟས་གཙང་མ་སྣ་ཚོགས་ཀྱིས་བསྐོར་བ་དང་། མཚམས་འཛིན་ཆུ་གཉིས་ཉེར་མཆོད་གཡས་བསྐོར།
ས་ཙ་ར་ཙའི་སྤོས་བཅས་བཤམ། རང་ཉིད་ཀུ་རུ་ཀུལླེའི་བདག་བསྐྱེད་བཟླས་པ་བཅས་ཕྱི་སྒྲུབ་བཞིན་བྱས་ལ། མདུན་གྱི་དཀྱིལ་འཁོར་བསངས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་པདྨ་དམར་པོ་འདབ་མ་བརྒྱད་པའི་ལྟེ་བར་ཟླ་བའི་སྟེང་དུ་ཕུཿལས་ཀླུའི་རྒྱལ་པོ་ཝ་རུ་ཎ་དཀར་པོ། ཕྱོགས་བཞིར་ཕྱོགས་མདོག་ཅན་གྱི་ཀླུ་བཞི། མཚམས་བཞིར་མགོ་བརྙན་ཅན་གྱི་ཀླུ་བཞི། ཐམས་ཅད་ཀྱང་སྟོད་ལྷའི་ལུས་ཅན་ཞེས་སོགས་ཀླུ་གཟུགས་སྤྱི་འགྲེ་བཞིན་བསྐྱེད། གནས་གསུམ་བྱིན་གྱིས་བརླབ། སྙིང་ཁའི་འོད་ཀྱིས་ཝ་རུ་ཎ་འཁོར་བཅས་སྤྱན་དྲངས་ལ་བསྟིམ། དབང་བསྐུར།
འོད་དཔག་མེད་ཀྱིས་རྒྱས་བཏབ། ཨོཾ་ནཱ་ག་རཱ་ཛ་ཝ་རུ་ཎ་ས་པ་རི་ཝཱ་ར་སྔོན་དུ་འགྲོ་བས་ཆུ་གཉིས་ཉེར་མཆོད་རོལ་མོ། གདེངས་ཀ་ནོར་བུ་སོགས་ཀྱིས་བསྟོད། གཞུང་ནས་འབྱུང་བའི་དམིགས་པ་དང་སྔགས་བཟླ། བཟླས་འཕྲོ་གཅོད་པ་དང་ཀླུའི་རྒྱལ་པོ་ཝ་རུ་ཎ་འཁོར་དང་བཅས་པས་བདག་ལ་ཡིད་བཞིན་གྱི་ནོར་བུ་སོགས་འཇིག་རྟེན་གྱི་ཁམས་ཀྱི་ལོངས་སྤྱོད་ཕུན་སུམ་ཚོགས་པ་ཐམས་ཅད་སྩལ་དུ་གསོལ། གཏོར་མ་བསང་སྦྱང་བྱིན་རླབས་འབུལ་ཚུལ་རྣམས་ཆར་འབེབ་བཞིན་ལ་འདོད་གསོལ་བཤད་མ་ཐག་པ་ལྟར་བྱ། ཡིག་བརྒྱ་སོགས་རྗེས་ཆོག་རྣམས་ཕྱི་སྒྲུབ་བཞིན་དང་། ཀླུའི་དཀྱིལ་འཁོར་ལ་བརྟན་བཞུགས་བྱ་ཚུལ་དེ་ལྟ་བུས་ཟླ་གཅིག་ཞག་བརྒྱད་བསྒྲུབས་པས་ཕན་ཡོན་རྣམས་གཞུང་བཞིན་ནོ། ། འདི་བང་མཛོད་ཀྱི་སྦུགས་སུ་གཙང་སྦྲ་དང་ཤིན་ཏུ་བརྟན་པར་བྱ། སྐབས་སྐབས་སུ་མཆོད་དོ། །
གནོད་སྦྱིན་ནོར་སྒྲུབ་ཀྱི་སྐབས་སུ་གཞན་ཐམས་ཅད་གཞུང་ན་གསལ་ཞིང་གཏོར་མ་ནི་དཀར་གསུམ་མངར་གསུམ་སོགས་ཁ་ཟས་བཟང་པོ་དུ་མ་ལྷན་ཅིག་ཏུ་སྦྲུས་པའི་གཏོར་མ་ནོར་བུ་འབར་བའི་དབྱིབས་ཅན་གྱི་མཐར་ཤ་ཐུད་བུ་རམ་སོགས་ཁ་ཟས་སྣ་ཚོགས་སྤུངས། ཀུ་རུ་ཀུལླེའི་བདག་བསྐྱེད་བྱས་ལ་མདུན་དུ་ཨ་པ་ར་ཙིཏྟ་བསྐྱེད། གནས་གསུམ་བྱིན་གྱིས་བརླབ། རང་གི་ཐུགས་ཁ་ནས་འོད་ཟེར་དམར་པོ་ལྕགས་ཀྱུ་ལྟ་བུ་འཕྲོས་པས་ཨ་པ་ར་ཙིཏྟ་བཛྲ་ས་མཱ་ཛཿ ཨོཾ་ཨ་པ་ར་ཙིཏྟ་ཨརྒྷཾ་སོགས་ཀྱིས་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། བཟླས་པའི་དམིགས་པ་གསལ་བཏབ་ལ་རིག་བྱེད་མའི་སྔགས་ཅི་ནུས་དང་། ཨ་པ་རའི་སྔགས་བརྒྱ་སྟོང་ལ་སོགས་བཟླས་པའི་མཐར། ཨ་པ་ར་ཙིཏྟས་བདག་གི་ལོངས་སྤྱོད་ཐམས་ཅད་རྒྱས་པར་མཛད་དུ་གསོལ།
ཞེས་གསོལ་བ་བཏབ། གཏོར་མ་བསང་སྦྱང་བྱིན་རླབས་སྤྱི་འགྲེ་བྱས་ལ་ཨ་པ་རའི་སྔགས་ཀྱི་མཐར་ནམ་མཁའ་མཛོད་ཀྱི་སྔགས་རྒྱ་བཏགས་པས་ཕུལ། མཚན་སྔགས་སྔོན་འགྲོས་མཆོད། བསྟོད་པ་ནི། དཔལ་ལྡན་གསང་བའི་བདག་པོའི་བཀའ་ཉན་ཅིང་། ། རྣམ་ཐོས་སྲས་ཀྱི་བང་མཛོད་གཉེར་ཁ་བ། ། དཔག་མེད་གནོད་སྦྱིན་ཀུན་གྱི་གཙོ་བོ་སྟེ། ། ནོར་བདག་རིན་ཆེན་བཟང་ལ་ཕྱག་འཚལ་ལོ། ། རིན་ཆེན་བཟང་པོ་འཁོར་བཅས་རྣམས། ། མཆོད་སྦྱིན་གཏོར་མ་ནས།
ཡིད་ལ་འདོད་པ་ཀུན་འགྲུབ་ཤོག་གི་བར་སྤྱི་འགྲེ། དེ་ནས་སྣོད་གཙང་མར་བྱུགས་པའི་མེ་སྦར་ལ་བསང་སྦྱང་། སྟོང་པའི་ངང་ལས་ཡེ་ཤེས་ཀྱི་མེ་འབར་བའི་ཁྲོད་དུ་ཨ་པ་ར་ཙིཏྟ་བསྐྱེད་བསྟིམ་གོང་བཞིན་བྱས་ལ་གཏོར་མ་ནས་སུམ་གཉིས་དུམ་བུ་དུམ་བུར་གཅད་ལ་ཨ་པ་རའི་སྔགས་བཟླ་ཞིང་བརྒྱ་རྩ་སོགས་ཅི་ནུས་ཕུལ། མཆོད་བསྟོད་གོང་བཞིན་དང་། འདོད་གསོལ་བཟླས་པའི་མཇུག་བཞིན་བྱ། ལྷག་ཆད་ཁ་བསྐང་། ནོངས་བཤགས། བརྟན་བཞུགས་སོགས་ཕྱི་སྒྲུབ་བཞིན་བྱས་ལ་ཞག་གསུམ་བདུན་གང་རུང་སྒྲུབ། ཁོའི་ཙཀྲ་དཔེ་ཆུང་ལྟར་བྲིས་གསུངས་པ་འདི་དཔེ་བྲིས་སམ་བྲི་ཡིག་གང་རུང་ཡོད་འདྲ་ཡང་དེང་སང་ཁུངས་ཆོད་དཀའ་བས་རྣམ་སྲས་ཀྱི་བེའུ་བུམ་ནང་བཞུགས་ཨ་པ་རའི་སྒྲུབ་སྐོར་སོགས་ནས་ཁ་བསྐང་ངོ་། ། མི་མིན་དབང་དུ་བྱས་ཏེ་འབྱུང་པོ་འདུལ་བའི་སྐབས་སུ་སྨྱོན་པ་སོགས་ནད་ཅན་དེ་ཉིད་ཀྱི་དྲུང་ངམ་གནས་གང་ཡང་རུང་བར་བགེགས་གཏོར་ཆང་བུ་ཏིང་ལོ་སོགས་བཅས་ལ་ཡི་དམ་གང་རུང་གི་སྒོམ་བཟླས་ཀྱི་རྗེས་སམ་ཐུན་མཚམས་ཀྱི་ལྷའི་ང་རྒྱལ་དང་ལྡན་པས་གཏོར་མ་བསང་སྦྱང་བྱིན་རླབས་སྤྱི་འགྲེ་བཞིན་དང་།
བདེན་སྟོབས་བརྗོད་པའི་སྒོ་ནས་རང་གཞན་ལ་གནོད་བྱེད་གང་ཡིན་དེ་བཀུག་ལ། ཨོཾ་སརྦ་བིགྷྣཱན་ན་མཿསརྦ་ཏ་ཐཱ་ག་ཏ་སོགས་ཀྱིས་གཏོར་མ་ལན་གྲངས་ཅི་རིགས་བསྔོས་ལ། མཆོད་སྦྱིན་གྱི་གཏོར་མ་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་ལྔ་དང་ལྡན་པ་འདི་ཉིད་ལྷ་ཀླུ་བཙན་བདུད་རྒྱལ་པོ་མ་མོ་ས་བདག་ཀླུ་བཙན་ཐེ་རང་དམ་སྲི་ལ་སོགས་པ་འདི་ཞེས་བྱ་བ་ལ་གནོད་ཅིང་འཚེ་བའི་གདོན་བགེགས་ལོག་འདྲེན་ཐམས་ཅད་ལ་སྦྱིན་ནོ། ། མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ་འདི་ཞེས་བྱ་བའི་མི་ནོར་འཁོར་དང་བཅས་པ་ལ་གནོད་སེམས་གདུག་རྩུབ་བསམ་སྦྱོར་ངན་པ་མཐའ་དག་ཞི་བར་གྱིས་ལ་སའི་ཕྱོགས་འདིར་མ་གནས་པར་གཞན་དུ་སོང་ཞིག ཞེས་བརྗོད། གཏོར་མ་རྒྱང་རིང་དུ་བསྐྱལ། ཁྲོ་བོའི་སྔགས་ཤེས་ཚད་བཟླས་པ་ཞག་གསུམ་སོགས་ཅི་ནུས་བྱ། དངོས་གཞི་ལས་སྦྱོར་གྱི་ཚེ་གདོན་གྱིས་བཟུང་བའི་མི་དེའི་གམ་དུ་སོང་ལ་ཀུ་རུ་ཀུལླེའི་བདག་བསྐྱེད་རིགས་བདག་རྒྱས་འདེབས་ཀྱི་བར་བྱ། བཟླས་དམིགས་གསལ་བཏབ་ལ། གཞུང་གི་སྔགས་རྣམས་ལས་གཙོ་བོར་སྔགས་རིང་བཟླ།
འདིའི་རྫས་ཀྱི་གྲས་ཀོ་ཉེ་ཞེས་པ་སྒོག་པ་ཡིན་ནམ་སྙམ། ཐུན་གྱིས་བྲབ་ཚར་བའི་རྗེས་སུ་སྦྱིན་པའི་བདག་པོ་གང་དུ་གནས་པའི་ས་ཕྱོགས་འདིར་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཞེས་སོགས་ཀྱཻ་རྡོར་བཞིན་ཐུན་མོང་བའི་སྲུང་འཁོར་གསལ་བཏབ་ལ་རཀྵའི་སྔགས་བརྒྱ་སྟོང་སོགས་བརྗོད། ཕྱི་རོལ་དུ་གོང་བཞིན་བགེགས་གཏོར་བཏང་། ནང་དུ་ལོག་ལ་བདག་བསྐྱེད་ཀྱི་མཇུག་བསྡུའོ། ། འཆི་ལྟས་རྨི་ངན་སོགས་བཟློག་པའི་སྐབས་སུ་སྤེན་རིལ་འཇག་མ་བོང་བ་རྣམས་ལྷན་ཅིག་ཏུ་བསགས་པ་ཚོ་བདུན་གཏོར་ཐེབ་སོགས་སུ་ཁྱེར་ལ་ཆུ་འགྲམ་དུ་ཕྱིན། སྐྱབས་འགྲོ་ནས་བཟུང་རིགས་བདག་རྒྱས་འདེབས་ཀྱི་བར་ཕྱི་སྒྲུབ་བཞིན་བྱས་ལ་གཞུང་ནས་འབྱུང་བའི་སྔགས་ཕྲེང་འཁོར་གཅིག་བཟླས་ནས། གོང་གི་རྫས་ཚོ་གཅིག་ཆུ་ལ་བསྐྱུར་ལ། ཚེ་ལ་བར་དུ་གཅོད་པ་དང་ཞེས་སོགས་འདོད་གསོལ་བརྗོད་དེ་ཐལ་མོ་བརྡབ་བོ། ། དེ་བཞིན་དུ་རྫས་ཚན་པ་སོ་སོ་ལ་སྔགས་བརྒྱ་རྩ་རེ་བཟླས་ལ་ཆུ་ལ་དོར་ཞིང་དམོད་མོ་དང་ཐལ་རྡེབ་བྱེད་པ་སྟེ་དེ་ལྟར་ལན་བདུན་བྱས་ལ་གནས་གསུམ་བསྲུང་། དགེ་བ་བསྔོའོ། །
དེ་ལྟར་ཟླ་བའམ། ཞག་ཉེར་གཅིག་གམ་བདུན་ལ་སོགས་པའི་བར་དུ་འབད་པས་ཚེའི་བར་ཆད་སོགས་མི་མཐུན་པ་ཐམས་ཅད་ཞི་བར་འགྱུར་རོ། ། ཤེས་རབ་བསྐྱེད་པའི་སྐབས་སུ་གཞི་བདག་གཏོར་མ་དང་སྲུང་འཁོར་སྒོམ་པ་དཀོན་མཆོག་མཆོད་འབུལ་སོགས་གསུངས་པ་ནི་རྒྱུན་དུ་ཁ་འདོན་ལ་བྱེད་བཞིན་པའི་གཏོར་མ་བརྒྱ་རྩ་སོགས་དང་ཨུཥྞི་ཥའི་སྲུང་འཁོར་སོགས་ལ་ནན་ཏན་བྱ་ཞིང་རྟེན་ཁྱད་པར་ཅན་ལ་ཕྱག་མཆོད་བསྐོར་བ་ཅི་འགྲུབ་བྱ། དངོས་གཞིའི་སྐབས་སུ་བདག་བསྐྱེད་ཀྱི་བཟླས་པ་རྫོགས་ནས་རང་གི་སྙིང་ཁ་ནས་འོད་ཟེར་འཕྲོས་པས་སྣོད་བཅུད་སྲུང་འཁོར་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ། རང་ཡང་སྟོད་སྨད་ནས་འོད་དུ་ཞུ། ཐུགས་ཀའི་ཧྲཱིཿཡིག་སྔགས་ཕྲེང་དང་བཅས་པ་ལ་ཐིམ། སྔགས་ཕྲེང་ཧྲིཿལ་ཐིམ། ཧྲཱིཿར་བཏགས་ཁོག་པ་ལ་ཐིམ། ཁོག་པ་མགོ་བོ་ལ་ཐིམ། མགོ་བོ་གི་གུ་ལ་ཐིམ།
གི་གུ་ཡང་མི་དམིགས་པའི་ངང་དུ་ཐིམ་པར་གྱུར། ཞེས་བརྗོད་ལ་ཅུང་ཟད་མཉམ་པར་བཞག རང་སྐད་ཅིག་གིས་ཐ་མལ་དུ་གནས་པའི་ཞེས་སོགས་དམིགས་པ་གཞུང་བཞིན་ངག་ནས་བརྗོད་པའམ། བསམ་པ་གང་རུང་བྱས་ལ་སྔགས་ཅི་ནུས་བཟླ། ཐུན་མཚམས་སུ་གཏོར་མ་འབུལ་བར་སྤྲོ་ན་ཕྱི་སྒྲུབ་བཞིན་ནམ་ཡང་ན་བཟླས་པ་རྫོགས་ནས་རང་བཅོམ་ལྡན་འདས་མར་ཝལ་གྱིས་བསམ་ལ་གནས་གསུམ་བསྲུང་བ་སོགས་བྱའོ། ། སྲིའུ་གསོ་བའི་སྐབས་སུ་བདག་བསྐྱེད་རིགས་བདག་རྒྱས་འདེབས་ཀྱི་བར་གྲུབ་ནས་བུམ་པ་བསང་སྦྱང་། སྟོང་པའི་ངང་ལས་བུམ་པ་བྷྲཱུཾ་ལས་རིན་པོ་ཆེའི་གཞལ་ཡས་ཁང་གྲུ་བཞི་སྒོ་བཞི་ཞལ་སོགས་ཀྱཻ་རྡོར་གྱི་གནས་ཡོ་བྱིན་རླབས་བཞིན་ལ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་བཾ་ལས་བདུད་རྩིའི་རྒྱ་མཚོ་ཡངས་ཤིང་རྒྱ་ཆེ་བའི་དབུས་སུ་པཾ་ལས་པདྨ་དང་ཨ་ལས་ཟླ་བའི་སྟེང་དུ། འཁོར་ལོ་ཡིག་འབྲུ་དང་བཅས་པ་མངོན་སུམ་བཞིན་དུ་གསལ་བར་གྱུར། ཨོཾ་བཛྲ་པུཥྤེ་ཨཱཿཧཱུྃ་ཞེས་སོགས་མཆོད་པ་ལྔས་མཆོད། རང་གི་ཐུགས་ཀའི་ཧྲཱིཿལས་འོད་འཕྲོས་པས་རྗེ་བཙུན་མ་ཀུ་རུ་ཀུལླེ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ
ཛཿཧཱུྃ་བཾ་ཧོཿ བུམ་ནང་གི་འཁོར་ལོ་ཡིག་འབྲུ་དང་བཅས་པ་ལ་ཐིམ། དེ་ཡོངས་སུ་གྱུར་པ་ལས་རྗེ་བཙུན་མ་ཕྱི་སྒྲུབ་ལྟར་བསྐྱེད། དེའི་ཐུགས་ཁར་ཉི་ཟླ་གའུ་ཁ་སྦྱོར་གྱི་ནང་དུ་མ་བུ་གཉིས་མངོན་སུམ་བཞིན་དུ་གསལ་བར་གྱུར། སྔགས་ལན་གཅིག་བརྗོད་ལ། བདག་གི་ཐུགས་ཁ་ཞེས་པ་ནས་ཐིམ་པས་ཞེས་པའི་བར་གཞུང་བཞིན་ལ་ཚེ་དང་བསོད་ནམས་སོགས་རྒྱས་པར་གྱུར། ཨོཾ་ཀུ་རུ་ནས། ཕཊ་སྭཱཧཱའི་བར། སུམ་སྟོང་སོགས་བཟླས་ལ་ཐུན་གྱི་མཐར། བཅོམ་ལྡན་འདས་མས་མ་བུ་གཉིས་ཀྱི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཞི་བ་དང་།
མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། བུམ་པའི་ལྷ་ལ་ཕྱི་སྒྲུབ་བཞིན་གཏོར་མ་ཕུལ་ལ་རྗེས་ཆོག་བརྟན་བཞུགས་སོགས་བྱའོ། ། དེ་ལྟར་ཞག་ཉེར་གཅིག་ལ་སོགས་པར་བསྒྲུབ་ནས་བྱིས་པའི་གླུད་དྲིལ་ཟན་བགེགས་གཏོར་རྣམས་ལྷན་ཅིག་ཏུ་བཤམས་ལ་གོང་སྨྱོ་འདུལ་གྱི་སྐབས་སུ་བཤད་པ་བཞིན་བགེགས་གཏོར་གཏང་མ་བུ་གཉིས་ལ་ཐུན་གྱིས་བྲབ་གུ་གུལ་བདུག་པ་སོགས་བགེགས་བསྐྲད་སྤྱི་འགྲེ་བཞིན་དང་། བཀྲུ་བྱབས་བསྲུང་གསུམ་ཀྱང་ཚེ་དཔག་མེད་སོགས་གཞན་ནས་འབྱུང་བ་བཞིན་ལ་ཀུ་རུ་ཀུལླེའི་སྔགས་བརྗོད། བསྲུང་བ་རྫོགས་ནས་བུམ་ནང་གི་ཙཀྲ་བཏོན་ལ་མ་བུའི་མགུལ་དུ་བཏགས། བཅོམ་ལྡན་འདས་མའི་སྔགས་དང་རྒྱལ་བ་སྲས་བཅས་བདེན་པའི་སོགས་བདེན་སྟོབས་བརྗོད་ལ་བཀྲ་ཤིས་མངའ་གསོལ་བྱའོ། ། གསུམ་པ་རྗེས་ཀྱི་བྱ་བ་ནི་གཞུང་བཞིན་ནོ། ། ཞེས་རྗེ་བཙུན་ས་སྐྱ་པའི་ཟབ་ཆོས་རྗེ་བཙུན་རིག་བྱེད་ལྷ་མོའི་ཆོས་སྐོར་རྣམས་ལས་ཤར་དྭགས་པོའི་པཎྜི་ཏ་བཀྲ་ཤིས་རྣམ་རྒྱལ་གྱིས་མཛད་པའི་ཀུ་རུ་ཀུལླེའི་ཕྱི་ནང་གསང་གསུམ་གྱི་བསྙེན་སྒྲུབ་ལས་སྦྱོར་དང་བཅས་པའི་ཡི་གེ་དངོས་གྲུབ་འབྱུང་གནས་ཞེས་བྱ་བའི་གསལ་བྱེད་དངོས་གྲུབ་རབ་འཕེལ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རང་གཞན་ལ་ཕན་པའི་བསམ་པས་སྦྱར་བའི་ཡི་གེ་པ་ནི་གཞུ་ལུང་པ་བསོད་ནམས་འོད་ཟེར་གྱིས་བགྱིས་པ་དགེ་ལེགས་འཕེལ་བར་གྱུར་ཅིག། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས།
རིག་བྱེད་ལྷ་མོའི་ཆོས་སྐོར་དངོས་གྲུབ་འབྱུང་གནས་ཀྱི་གསལ་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
