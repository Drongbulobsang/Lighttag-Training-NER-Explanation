གསུང་འབུམ། ཀུན་དགའ་བློ་གྲོས།
པོད ༡༢༡
དཔལ་རྡོ་རྗེ་འཇིགས་བྱེད་ཀྱི་གཏོར་མ་དྲུག་ཅུའི་ལག་ལེན་ལ་ཉེ་བར་མཁོ་བའི་ཡི་གེ་འཁྲུལ་མེད་ལམ་སྟོན།
༄༅། །དཔལ་རྡོ་རྗེ་འཇིགས་བྱེད་ཀྱི་གཏོར་མ་དྲུག་ཅུའི་ལག་ལེན་ལ་ཉེ་བར་མཁོ་བའི་ཡི་གེ་འཁྲུལ་མེད་ལམ་སྟོན་བཞུགས་སོ།། ན་མོ་གུ་རུ་བཛྲ་བྷཻ་ར་ཝཱ་ཡ། རྒྱལ་བ་ཀུན་གྱི་མཁྱེན་རབ་འཇམ་པའི་དབྱངས། ། གདུག་པ་འདུལ་ཕྱིར་ཁྲོ་རྒྱལ་མ་ཧེའི་ཞལ། ། དབྱེར་མེད་བླ་མ་མཆོག་ལ་གུས་བཏུད་ནས། ། གང་གི་གཏོར་ཆོག་ལག་ལེན་བཤད་ཀྱིས་ཉོན། ། དེ་ལ་འདིར་བླ་ཆེན་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསུང་ལས། རྒྱལ་བས་གསུངས་པའི་ཆོས་ཀྱི་ཚུལ། ། སེམས་ཅན་ཁམས་བཞིན་བགྲང་ཡས་ལས། ། ཐེག་པ་ཆེན་པོ་ཁྱད་པར་འཕགས། །
དེ་ཡི་སྙིང་པོ་རྡོ་རྗེའི་ཐེག ། གསང་སྔགས་རྒྱ་མཚོ་ཐམས་ཅད་ལས། ། ལས་ཀུན་བདེ་བླག་སྒྲུབ་བྱེད་ཅིང་། ། གདུག་པ་འདུལ་བྱེད་དྲག་པོ་ཡི། ། ལས་ལ་གཤིན་རྗེ་གཤེད་པོ་བསྔགས། ། དེ་ཡི་ཚུལ་ཡང་དཔག་ཡས་ལས། ། མ་ཧེའི་ཞལ་གྱི་རྣལ་འབྱོར་ནི། ། ཁྱད་པར་འཕགས་ཞེས་ལུང་ལས་འབྱུང་། ། གཏན་ཚིགས་ཀྱང་ནི་འདི་ལ་སྣང་། ། ཞེས་གསུངས་པ་ལྟར།
སེམས་ཅན་གྱི་ཁམས་དང་མཐུན་པར་རྒྱལ་བས་ཆོས་ཚུལ་མཐའ་ཡས་གསུངས་པ་བསྡུ་ན། མདོ་སྔགས་གཉིས་ལས་སྔགས་ཀྱི་ཐེག་པ་ལ་རྒྱུད་སྡེ་བཞིའི་ནང་ནས། བླ་མེད་ལ་ཐབས་ཤེས་གཉིས་མེད་རྒྱུད་གསུམ་ལས། འདིར་ཐབས་རྒྱུད། དེ་ལ་དུག་གསུམ་གྱི་གཉེན་པོ་རྒྱུད་གསུམ་ལས། འདིར་ཞེ་སྡང་ཅན་འདུལ་བ་གཤིན་རྗེ་གཤེད་སྐོར་གྱི་ནང་ནས་མཆོག་ཏུ་གྱུར་པ། དཔལ་རྡོ་རྗེ་འཇིགས་བྱེད་འདི་ལ་འཕགས་བོད་དུ་མཁས་གྲུབ་ཀྱི་ལུགས་སྲོལ་རྣམ་གྲངས་མང་ཡང་། དེ་རྣམས་ཀྱི་ནང་ནས་མཆོག་ཏུ་གྱུར་པ་འཕགས་ཡུལ་གྱི་སློབ་དཔོན་ལ་ལི་ཏ་བཛྲ་ནས་ཉེ་བར་བརྒྱུད་དེ་མཐུ་སྟོབས་ཀྱི་དབང་ཕྱུག་རྭ་ལོ་ཙཱ་བ་རྡོ་རྗེ་གྲགས་པ་ལ་བཀའ་བབས་ཅིང་། ལོ་ཆེན་དེ་ཉིད་ཀྱིས་དར་ཞིང་རྒྱས་པར་མཛད་པའི་ལུགས་སྲོལ་འདི་ལ་ཡང་། བོད་ཀྱི་བླ་མ་རྣམས་ཀྱི་བཞེད་ཚུལ་མང་ཡང་།
འདིར་རྭ་འབུམ་སེང་ནས་ཀློག་སྐྱ་དབང་ཕྱུག་གྲགས་ལ་བརྒྱུད་པ། ལྡོང་སྟོན་ཤེས་རབ་དཔལ་ལས་བླ་ཆེན་ཆོས་ཀྱི་རྒྱལ་པོ་འཕགས་པ་རིན་པོ་ཆེས་གསན་ཏེ། དེ་དག་དང་མཐུན་པའི་སྒྲུབ་ཐབས་སོགས་ཡིག་ཆ་མཛད་པའི་རྗེས་སུ་འབྲངས་ནས། ངོར་ཆེན་རྡོ་རྗེ་འཆང་ཀུན་དགའ་བཟང་པོས་འཇིགས་བྱེད་དྲུག་ཅུ་པའི་གཏོར་མའི་ཆོ་ག་འཕྲིན་ལས་ཆར་འབེབས་དང་། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་སྒྲུབ་ཐབས་བདུད་འཇོམས་སྣང་བ་དང་། ཟུར་འདེབས་བསྙེན་སྒྲུབ་རྣམ་རོལ། ཞར་བྱུང་ལས་གཤིན་བཅུ་གསུམ་མའི་གཏོར་ཆོག་བཅས་མཛད་པ་རྣམས་གུང་བསྒྲིགས་ནས། དཔལ་ཨེ་ཝཾ་ཆོས་ལྡན་གྱི་ཆོས་གྲྭ་ཆེན་པོར་ཕྱག་ལེན་དུ་མཛད་པ་བཞིན་ངོར་ལུགས་དགོན་སྡེ་གཞན་དུའང་ཅུང་ཟད་འཕེལ་ཞིང་། རང་རེའི་གདན་ས་ཆེན་པོ་དཔལ་ལྡན་ས་སྐྱ་འདི་ཉིད་ནའང་དུས་ཕྱིས་དེའི་ལུགས་དར་འདུག་ཀྱང་། བདག་ཉིད་ཆེན་པོ་ས་པཎ་གྱིས།
ཚིག་ཀྱང་སྒྲིག་ལེགས་མི་ཤེས་ན། ། དོན་བཟང་སྨོས་ཀྱང་ཅི་དགོས་པའི། ། བླུན་པོ་རྣམས་ཀྱི་རང་གའི་ཚིག ། མཁས་རྣམས་བཞད་གད་བསྐྱེད་པའི་ཚིག ། འབྲེལ་མེད་སྣ་ཚོགས་བྲིས་པ་ལ། ། བསྟན་བཅོས་ཡིན་ཞེས་ཉན་བཤད་བྱེད། ། ཞེས་སོགས་གསུངས་པའི་ལུང་དོན་ཐོག་བབས་ལྟ་བུས། དཔལ་རྡོ་རྗེ་འཇིགས་བྱེད་ཀྱི་གཏོར་ཆོག་གི་རིམ་པའི་ཞལ་འདོན་གྱི་མན་ངག་ཇི་ལྟ་བ་བློ་གསལ་དགའ་བའི་དཔལ་སྟེར་ཞེས་བྱ་བ་མགོ་མཇུག་མེད་ཅིང་སུས་བྱས་འདིས་བྱས་མེད་པའི་ཡིག་རུལ་ནོར་མ་ཉེས་ཞིག་གི་སྟེང་ནས་གོ་རིམ་དུ་མ་ནོར་འགྲོ་བ་ཞིག་གཏོང་གིས་འདུག་ཀྱང་། སྔར་ཕན་སུས་ཀྱང་གླེང་བརྗོད་མ་བྱུང་། ངེད་རང་ནས་ཐར་རྩེ་རྡོ་རྗེ་འཆང་དང་།
འཇམ་མགོན་གནས་གསར་བ་ཆེན་པོ་སོགས་བླ་མ་ཁ་ཤས་ལས་རྡོ་རྗེ་འཇིགས་བྱེད་ཀྱི་ལུང་མན་ངག་འཁྲིད་རྒྱུན་རྣམ་དག་རྣམས། སྙིགས་དུས་འདིར་ཆོས་རྒྱུན་མ་ཆད་པ་ཕལ་ཆེར་ཐོས་ཤིང་། རང་ཉིད་ཀྱིས་ཀྱང་ཡིག་ཆ་རྣམས་ལ་ལྟ་རྟོགས་མི་དམན་ཙམ་དང་ཁྱད་པར་ངོར་ཆེན་ཡབ་སྲས་ཀྱི་གསུང་ལ་ཆུང་ངུ་ནས་གོམས་འདྲིས་ཆེ་བར་མ་ཟད། ངོར་ལུགས་ཡིག་ཆ་རྣམས་ཤིན་ཏུ་ཞལ་གསལ་ཞིང་རྟོགས་སླ་བས་ན། དེ་དག་དང་གོང་གི་ཡིག་རུལ་དེ་གཉིས་ལག་ལེན་འདོན་ཆ་གཉིས་ཀ་རྒྱབ་འགལ་དུ་སོང་བ་ལྟ་བུས་ཤིན་ཏུ་ཁུངས་མ་དག་པར་མཐོང་ནས། ངེད་རང་ལོ་བཅོ་བརྒྱད་ཙམ་ལ་ཉེ་བའི་སྐབས་ཤིག་བཟོ་འདུན་ཡོད་ཀྱང་རིམ་འགྱངས་སུ་ལུས་མཐར་ལྕགས་སྦྲུལ་དང་། ཆུ་རྟ་ལོར་ངོར་ཆེན་ཡབ་སྲས་ཀྱི་ཡིག་ཆ་དེ་དག་ནག་འགྲོས་བཀླག་ཆོག་མ་ཞིག མདར་གྲང་ཆེན་མཁན་པོ་ཞལ་དཀར་རྗེ་དྲུང་ངག་དབང་ཤེས་རབ་ལ་གསུང་རྩོམ་བསྐུལ་མ་ཞུས་དོན་བཞིན་མཛད་པའི་ཡི་གེ་དེ་སོར་བཞག མ་འཐུས་པ་རྣམས་ངེད་རང་ནས་ཟུར་འདེབས་ཉུང་ངུར་བཀོད་པ་འདི་ཐོག་ནས་ལག་ལེན་བགྱིས་ཚེ་ཆོ་ག་ཤིན་ཏུ་དག་པར་འགྱུར་བ་ནི། མཁས་གྲུབ་ཐུགས་གཟུ་བོར་གནས་པ་རྣམས་ཀྱིས་གཟིགས་གསལ་ལྟར་ལགས་པས།
དེས་ན་འདིར་ས་ལོ་འཇམ་པའི་རྡོ་རྗེའི་ཕྱག་ལེན་དང་མཐུན་པར་ཉམས་སུ་ལེན་ཚུལ་ནི། ཐོག་མར་འདིའི་རྡོ་རྗེ་སློབ་དཔོན་འཇིགས་བྱེད་རྭ་ལུགས་ཀྱི་ཆོས་སྐོར་རྣམས་ཐོབ་པའི་གང་ཟག་གིས། ཐར་རྩེ་པཎ་ཆེན་ནམ་མཁའ་དཔལ་བཟང་གིས་མཛད་པའི་འཇིགས་བྱེད་བསྙེན་ཡིག་དང་། ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་ཞི་བའི་སྦྱིན་སྲེག ཞལ་དཀར་བས་མཛད་པའི་སྒྲུབ་ཐབས་བདུད་འཇོམས་སྣང་བའི་གཏེར་མཛོད། དཀོན་མཆོག་ལྷུན་གྲུབ་ཀྱིས་མཛད་པའི་སྦྱིན་སྲེག་དེ་དང་ཐར་རྩེ་བས་མཛད་པའི་བསྙེན་ཡིག་དེ་གཉིས་ངེད་རང་ནས་ལྷན་ཅིག་སྡེབ་བསྒྲིགས་ཀྱི་ཡི་གེ་ཁྲོ་རྒྱལ་དགོངས་རྒྱན་རྣམས་ཀྱིས་སྟེང་ནས་གཞི་བསྙེན་བཅུ་ཆའི་སྦྱིན་བསྲེག་དང་བཅས་པ་མཐར་ཕྱིན་དང་། གཏོར་བཟློག་སྔོན་འགྲོའི་ཁ་གསོའི་བསྙེན་པའང་རྒྱས་བསྡུས་སྣ་ཚོགས་སྐབས་བསྟུན་བྱ། སྒྲུབ་ཐབས་བདུད་འཇོམས་སྣང་བའི་རྣམ་བཤད་བདུད་རྩིའི་ཉིང་ཁུ་དང་། དྲུག་ཅུ་རྣམ་བཤད་ནོར་བུའི་ཕྲེང་བ་སངས་རྒྱས་ཕུན་ཚོགས་ཀྱིས་མཛད་པ་ལ་ལྟ་རྟོག་བྱ། བཤོམ་གྱི་སྐབས་སུ་གཞན་རྣམས་ཕྲིན་ལས་ཚ་ཟེར་བཞིན་ལ།
ས་ལོའི་ཕྱག་ལེན་ལ་དམ་རྫས་བཅུ་ཚར་ནས་གསུམ་གྱི་བར་གང་རུང་རེ་རྒྱུན་གྱི་གཏོར་བསྔོའི་གཏོར་མར་མཛད་པའི་ཕྱག་ལེན་ཡོད་པས། འདིར་སྟེགས་བང་རིམ་གསུམ་པ་རས་སོགས་ཀྱིས་བཀབ་ཅིང་འབྲུ་སྣ་ཚོགས་བཀྲམ་པའི་དང་པོར་འཇིགས་བྱེད་གཏོར་མ། གཉིས་པར་རྒྱུན་གྱི་གཏོར་བསྔོའི་གཏོར་མ་དམ་རྫས་ལྔ། གསུམ་པར་རྒྱུན་བསྐང་གི་གཏོར་མ་བཀྲམ་བསྐང་། དེ་དག་གི་མདུན་དུ་མགྱོགས་གཏོར་ལས་གཤིན་དང་། ཕྱོགས་སྐྱོང་ལ་གྲུ་གསུམ་ཟུར་རྩེ་རྣོ་བ་ཁྲག་གིས་དམར་པོར་བྱུགས་ཤིང་རྒྱན་དང་མཐེབ་ཀྱུ་མེད་པ་མདུང་དར་ནག་པོ་བཙུགས་པ་ཁྲུ་གང་བ་རེ་རེ། རྒྱུན་གྱི་ཐུན་གཏོར་ཕུད་ཆང་བཅས། འཇིགས་བྱེད་གཏོར་མའི་མདུན་དུ་དྲག་མཆོད་ལྔ་དང་། བཀྲམ་བསྐང་གི་མདུན་དུ་ཆུ་གཉིས་སྔོན་འགྲོའི་ཉེར་མཆོད་བཤམས། མགྱོགས་གཏོར་གྱི་མདུན་ལ་ཡང་དྲག་མཆོད་བཤམས་ན་ལེགས།
དྲག་མཆོད་ཀྱི་གྲས་ལ་ཤ་ལྔའི་གཟུགས་མ་བཟོས་ཀྱང་ཆོག སློབ་དཔོན་གྱི་མདུན་དུ་རྡོར་དྲིལ་ནང་མཆོད་ཌཱ་མ་རུ་འཐོར་ནས་རྣམས་བཤམས་མོ། ཆོ་གའི་རིམ་པ་ལ། མཆོད་པ་བྱིན་རླབས་རྔ་རོལ་འབུད་དཀྲོལ་བཅས། སྐྱབས་ཡུལ་རྣམས་གསལ་བཏབ། ཞེས་པ་འདིར་རྒྱས་པར་ན་འཁྲིད་གཞུང་ལྟར་དང་། བསྡུ་ན་ས་ལོས་རྡོ་རྗེ་ཕུར་པའི་བསྙེན་སྒྲུབ་གསལ་བྱེད་དུ་སྐྱབས་ཡུལ་རྡོ་རྗེ་གཞོན་ནུའི་སྐུ་དགེ་འདུན་སོགས་ཡིན་པར་གསུངས་པ་བཞིན་འདིར་ཡང་འདྲ་བས། མདུན་གྱི་ནམ་མཁར་པད་ཉི་བདུད་བཞི་གདོང་དྲུག་ནད་གདོན་རྣམས་ཀྱི་སྟེང་རྡོ་རྗེ་འཇིགས་བྱེད་ཞལ་དགུ་ཕྱག་སུམ་ཅུ་རྩ་བཞི་ཞབས་བཅུ་དྲུག་པ། ཕྱག་མཚན་རྒྱན་ཆ་ལུགས་ཡོངས་སུ་རྫོགས་པ། དེ་ཉིད་ཀྱི་སྐུ་དགེ་འདུན།
གསུང་དམ་ཆོས། ཐུགས་བླ་མ་སངས་རྒྱས་སུ་མོས། བདག་དང་རིགས་དྲུག་གི་སེམས་ཅན་རྣམས་ནས། འཇིགས་དད་སྙིང་རྗེ་གསུམ་གྱིས་ཀུན་ནས་བསླང་སྟེ། བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བའི་བསམ་པས། སྐྱབས་སེམས་ཀྱི་ངག་འདོན་རྣམས་ཀྱཻ་རྡོར་ལམ་དུས་ཀྱི་དབུ་སོར་བཞག རྡོར་སེམས་བསྒོམ་བཟླས་འཕྲིན་ལས་ཚ་ཟེར་སོར་བཞག་ལས། འདི་ནས་འདི་བར་ཨེ་ཝཾ་དུ་ངག་འདོན་ལ་མི་མཛད་ཟེར་བ་འདི་ཡང་ས་སྐྱར་འདོན་སྲོལ་ཡོད་པས་བཏོན་ལ། ཤུལ་ཐམས་ཅད་བདུད་རྩིས་གང་བར་གྱུར་ཞེས་དང་ཡིག་བརྒྱ་བཟླ་བ་སོགས་བྱས་ནས། ཤེལ་གོང་གཡའ་དག་པ་ལྟར་གྱུར་པར་བྱ།
རང་སྐད་ཅིག་གིས་ཞེས་སོགས་ནས། བདག་བསྐྱེད་ཀྱི་ཡེ་ཤེས་པ་སྤྱན་འདྲེན་གྱི་ཨོཾ་བཛྲ་ས་མཱ་ཛཿབར་བདུད་འཇོམས་སྣང་བའི་གཏེར་མཛོད་བཞིན་ལ། ཨོཾ་བཛྲ་ལཱ་སྱ་ཧཱུྃ་ནས། ཨོཾ་བཛྲ་གནྡྷེ་ཨཱཿའི་བར་ཕྱག་རྒྱ་བཅས་བྱ། བཅོམ་ལྡན་དེ་བཞིན་སོགས་ནས་དབུ་བརྒྱན་བར་དཀྱུས་བཞིན། དབང་གི་ལྷ་རྣམས་ཡེ་ཤེས་པའི་ཚུལ་དུ་ཨོཾ་བཛྲ་ཨངྐུ་ཤ་ཛཿནས། གྷཎྜེ་ཧོཿབར། རང་གི་སྙིང་གར་ཟླ་བའི་ནས། ཧཱུྃ་གིས་མཚན་བར། ཧྲཱིཿཥྚཱིཿལན་རེ་བརྗོད་པ་དང་བསྟུན་རྡོ་རྗེ་རྩེ་ལྔའི་ཕྱག་རྒྱ་དཔྲལ་མགྲིན་སྙིང་ཁར་རེག
བདུད་རྩི་མྱང་བ་མཆོད་བསྟོད་རྣམས་གཞུང་བཞིན་བྱས་མཐར། ཨོཾ་སརྦ་ཏ་ཐཱ་ག་ཏ་སྟུ་ཏི་བཛྲ་སྭ་བྷཱ་ཝ་ཨཏྨ་ཀོ྅ཧཾ་གི་རྗེས་སུ་བདག་བསྐྱེད་ཀྱི་དཀྱིལ་འཁོར་ལ་སེམས་གཏད་ནས་ཅུང་ཟད་མཉམ་པར་བཞག ཐུགས་ཀའི་སྔགས་འཁོར་གསལ་འདེབས་འདི་ངག་ནས་བརྗོད་པ་ལེགས་པས། དེའི་ཚུལ་ནི་དཀྱུས་སུ་མི་གསལ་བ། རང་ཉིད་རྡོ་རྗེ་འཇིགས་བྱེད་དུ་གསལ་བའི་ཐུགས་ཀར་ཐུགས་རྡོ་རྗེ། དེའི་ཐུགས་ཀར་རྒྱུའི་འཇམ་དཔལ། དེའི་ཐུགས་ཀར་ཁྲོ་བོའི་རྡོ་རྗེ་ནས། ཁ་དོག་སྔོན་པོའི་བར་དཀྱུས་བཞིན། དེ་རྣམས་ལས་འོད་ཟེར་ཁ་དོག་སྣ་ཚོགས་འཕྲོས་པས་བདག་དང་སེམས་ཅན་ཐམས་ཅད་ཀྱི་སྡིག་པ་དང་སྡུག་བསྔལ་ཐམས་ཅད་ཞི། ཚེ་དང་བསོད་ནམས་དཔལ་འབྱོར་ཐམས་ཅད་རྒྱས།
སྐྱེ་འགྲོ་ཐམས་ཅད་དབང་དུ་བསྡུས། དགྲ་གེགས་ལོག་འདྲེན་ཐམས་ཅད་ཚར་བཅད། སངས་རྒྱས་བྱང་སེམས་ཐམས་ཅད་ཀྱི་ཐུགས་རྒྱུད་བསྐུལ། ཐུགས་རྗེ་བྱིན་རླབས་ཐམས་ཅད་འོད་ཟེར་གྱི་རྣམ་པར་བསྡུས་ནས་ཐུགས་ཀའི་འཁོར་ལོ་སྔགས་ཕྲེང་དང་བཅས་པ་ལ་ཐིམ་པས་རྒྱུད་བྱིན་གྱིས་བརླབས་པར་གྱུར། ཞེས་བརྗོད། ལས་བཞིའི་དམིགས་པ་འདི་འཕགས་པ་རིན་པོ་ཆེའི་གསུང་ལ་ངེད་རང་ནས་ཅུང་ཟད་བཅོས་པ་ཡིན། ཕྲེང་བ་བསངས་སྦྱངས་སོགས་ནས། གྲི་ཐོད་འཛིན་པའི་སྐུར་གྱུར་བར་དཀྱུས་བཞིན། ཕྲེང་བ་ཐལ་མོ་གཉིས་ཀྱི་བར་དུ་ཕུར་ལ། ཧྲཱིཿཥྚིཿལན་གསུམ་བཟླས་ནས་ཧ་བཏབ།
བདུད་འཇོམས་སྣང་བའི་གཏེར་མཛོད་ན་གོ་རིམ་བཞིན་འདུག་ཀྱང་། དཀོན་མཆོག་ལྷུན་གྲུབ་ཀྱི་བསྙེན་སྒྲུབ་རྣམ་རོལ་ལས་ཕྲེང་བ་བྱིན་རླབས་སྔོན་དང་། ཐུགས་ཀའི་སྔགས་འཁོར་རྗེས་ལ་གསུངས་པས་དེ་བཞིན་སྟབས་བདེ། གང་ལྟར་ཡང་སྔགས་རྣམས་ལས་རྩ་སྔགས་དང་སྙིང་པོ་ལྔ་བརྒྱ། ཉེ་སྙིང་སྟོང་ཕྲག་རེ་བཟླ། བཟླས་པ་ཚུགས་པ་དང་མཆོད་དཔོན་གྱིས་གཏོར་མ་ཚང་མ་ནང་མཆོད་ཆུ་ཆང་གིས་སྦྱངས། སྤོས་ཀྱིས་བདུག བདེ་བར་གཤེགས་པ་ནས། བྱིན་གྱིས་བརླབ་ཏུ་གསོལ་གྱི་བར་དཀྱུས་བཞིན། ཀྱཻ་རྡོར་བསྐྱེད་རིམ་རྣམ་བཤད་རྣམས་ན་མི་གསལ་ཡང་ལམ་དུས་ཀྱི་བཟླས་པ་བསྡུས་ནས་ཡིག་བརྒྱ་ལན་གསུམ་བཟླ་བ་ས་ལོའི་ཕྱག་ལེན་ལ་ཡོད་པ་བཞིན།
འདིར་ཡང་དཀྱིལ་འཁོར་བསྡུ་གོང་དུ་ཡིག་བརྒྱ་བཟླ་བར་མ་བཤད་ཀྱང་། རྡོར་སེམས་ཡིག་བརྒྱ་ལན་གསུམ་བཟླས་ན་འབྲེལ་ཆགས་པར་སེམས། དཀྱིལ་འཁོར་བསྡུ་སྐབས་གཞན་དཀྱུས་བཞིན་ལས། འོད་ཀྱི་རྣམ་པར་གྱུར་ནས་བསྲུང་བའི་འཁོར་ལོ་ལ་ཐིམ། ཞེས་བརྗོད་པའི་རྗེས་སུ། བསྲུང་འཁོར་མི་བསྡུ་བར། དུར་ཁྲོད་བརྒྱད་གཞལ་ཡས་ཁང་ལ་ཐིམ། ཞེས་སོགས་དང་སྦྲེལ། དེ་ནས་གཏོར་མ་གང་ཡོད་ནང་མཆོད་ལྟར་བྱིན་རླབས་བྱས་ལ། མདུན་གྱི་ནམ་མཁར་པཾ་ལས་པདྨ་ཞེས་སོགས་དཀྱུས་བཞིན་ལ།
སླར་འདུས་ཏེ་ཡོངས་སུ་གྱུར་པ་ལས། དེ་ཉིད་འཇམ་པའི་དབྱངས་སུ་གྱུར་པ་ནི་ཞེས་དང་། གཤིན་རྗེ་གཤེད་ཀྱི་ཁྲོ་བོ་དཔག་ཏུ་མེད་པ་སྤྱན་དྲངས། དེ་ལ་ཐིམ་བཞིན་ཡོངས་སུ་གྱུར་པ་ལས། ཞེས་དང་། དེ་ཉིད་ཁྲོ་བོའི་རྒྱལ་པོ་རྡོ་རྗེ་འཇིགས་བྱེད་དུ་གྱུར་པ་ནི་ཞེས་བདག་མདུན་གྱི་ཚིག་མི་འདྲ་བའི་ཁྱད་སྦྱར། དེའི་དཔྲལ་བར་ཨོཾ་དཀར་པོ་ནས། ཡིད་ཀུན་ཏུ་བཟང་པོ། ཞེས་པའི་བར་གྱིས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས། རང་གི་སྙིང་ཀའི་ཧཱུྃ་ལས་ནས།
ཁྲོ་བོ་དང་ཁྲོ་མོའི་ཚོགས་ཐམས་ཅད་ཀྱིས་བསྐོར་བ་ཨོཾ་བཛྲ་ས་མཱ་ཛཿཞེས་དང་། བཅོམ་དུང་བཅོམ་རོལ་མགོན་པོའི་བསྭོ་རིང་ལུགས་ལ་གཉིས་བརྡེག་ལེན་ཅན་རྐང་གླིང་བཅས། འཇམ་ཁྲོས་ཤླཽ་ཀ་གཅིག་ལ་དབྱངས་བསྭོ་རིང་། ཉིས་བརྡེག་ལེན་ཅན། ཚུར་བྱོན་ཤླཽ་ཀ་གཅིག་ལ་དེའི་བུ་དབྱངས་ཉིས་བརྡེག་ལེན་ཅན། ཆེམས་བརྡུང་གི་བར་ལ་སྔགས་བཟླ་རོལ་མོ་སོ་སོའི་རྐང་གླིང་འབུད་མཚམས་ཀྱང་ཕྱག་ལེན་བཞིན་གཡབ་དར་དང་བཅས། མཇུག་གསུམ་བརྡེག་ལེན་ཅན་རོལ་བསྐོར་འབེབས་བཅས། རྔ་རོལ་གཞན་བཞག་ནས་ཨོཾ་བཛྲ་ལཱ་སྱེ་ནས། གྷནྡྷེ་ཨཱཿབར་ཕྱག་རྒྱ་བཅས། བཅོམ་ལྡན་དེ་བཞིན་སོགས་ནས་ཁྱོད་ཀྱི་འདི་ལ་དབང་བསྐུར་སྩོལ་ཞེས་དང་།
སངས་རྒྱས་རྣམས་ནི་ཐམས་ཅད་ཀྱི་སོགས་ནས། གཎྜེ་ཧོཿབར། དེའི་ཐུགས་ཀར་ཟླ་བའི་དཀྱིལ་འཁོར་ནས། རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་གིས་མཚན་པ་བར་བདག་བསྐྱེད་བཞིན་ལ་ཚིག་ཟུར་ཅུང་ཟད་བསྒྱུར་བ། ཧྲཱིཿཥྚིཿལན་གསུམ་བཟླས་ནས་རྡོ་རྗེ་རྩེ་ལྔའི་ཕྱག་རྒྱ་དེ་མདུན་བསྐྱེད་ཀྱི་གནས་གསུམ་དུ་བཞག་ཚུལ་བྱས་ལ། འདས་གཏོར་འབུལ་སྔགས་ལན་གསུམ་གྱིས་བསྔོས། སྟོང་གསུམ་མའི་འགོར་མཆོད་པ་བྱིན་རླབས་མེད་པ་ནི་གོང་གི་གནས་ཡོ་བྱིན་རླབས་དེས་འཐུས་པར་མཛད་པ་ཕྱག་ལེན་བསྡུས་པའི་ལུགས་སོ། ། བཅོམ་དུང་བཅོམ་རོལ་གསུམ་བརྡེག་ལེན་ཅན་ལུགས་རྐང་གླིང་བཅས། སྟོང་གསུམ་མའི་བཅོམ་རོལ་དང་། ཤཔྟའི་ཆེམས་བརྡུང་ལ་རྐང་གླིང་འབུད་རོལ་ཚིག་གཞན་ལ་མི་འབུད།
སྟོང་གསུམ་མ་ཤླཽ་ཀ་གཅིག་ལ་མགོན་པོ་འཁོར་དང་མའི་རང་དབྱངས་རོལ་མོ་བཅས། བཅོམ་ལྡན་རྡོ་རྗེ་ཞེས་སོགས་ནས་འདུར་གདངས། གྲུབ་པར་མཛོད་ཀྱི་རྗེས་སུ་གསུམ་བརྡེག་ལེན་ཅན། བསྡུས་པའི་མཐར་ཆེམས་བརྡུང་གི་བར་ལ་སྔགས་བཟླ་ཞིང་། སློབ་དཔོན་པད་སྐོར་སྔོན་འགྲོའི་མཆོད་པ་སོ་སོའི་ཕྱག་རྒྱ་བཅའ། ཆེམས་བརྡུང་སྔགས་བཅས་རྫོགས་ནས་གསུམ་བརྡེག་ལེན་ཅན་རྒྱས་པ། དེ་བཞིན་དུ་རོལ་མོའི་བར་ལ་རིགས་འགྲེ། བཛྲ་པུཥྤེ་ཞེས་ཡོད་པའི་བཛྲ་འདི་དེ་ཕྱིན་ཐམས་ཅད་ལ་སྦྱོར་དགོས་རྒྱུ་ཡིན། རྐང་དུང་གླིང་བུ་ཞེས་སོགས་ལ་རྐང་གླིང་འབུད་ཚུལ་མགོན་པོ་འཁོར་དང་མ་བཞིན། ཤཔྟའི་ཆེམས་བརྡུང་ལ་སློབ་དཔོན་གྱི་དྲིལ་བུ་བསིལ།
རྐང་གླིང་སྒང་དུང་དྷརྨ་ར་ཎི་ཚར་གཅིག་ལས་མི་བརྗོད། གཡང་གཞི་བླ་རེ་འདུར་གདངས་སྔགས་ཀྱང་རྔ་བརྡུང་བའི་མུ་ལ་བརྗོད་ལ། པྲ་ཏཱིཙྪ་སྭཱཧཱའི་རྗེས་སུ་གསུམ་བརྡེག་ལེན་ཅན་བསྡུས་པ། འདི་ལ་ལྡ་ལྡི་བྲི་བའི་ཕྱག་རྒྱ་མཛད་སྲོལ་ས་ལོའི་ཕྱག་ལེན་ལ་མེད་དེ། ས་སྐྱར་མགོན་པོའི་བདུད་རྩི་ལྔ་མཆོད་སྐབས། གཡང་གཞི་བླ་རེ་ལ་ཕྱག་རྒྱ་མེད་དོ། ། ནང་མཆོད་བྱིན་རླབས་བསྡུས་པའི་གོ་ཆོད་མཛད་པ་ནི། བདག་བསྐྱེད་ཀྱི་སྐབས་སུ་རྒྱས་པ་སོང་བ་ལ་དགོངས་པས་བདུད་རྩི་འབུལ་ཚུལ་གཡང་གཞི་བླ་རེ་སོགས་རྫོགས་ནས་རྔ་རོལ་བཞག་ནས། འབྲུ་གསུམ་ལན་གཉིས་བརྗོད་པའི་དང་པོ་ལ་ཐོད་ཆང་བདུད་རྩིར་དྲན་ཙམ་དང་། གཉིས་པ་ལ་དེ་ནས་མཐེབ་སྲིན་གྱིས་བླངས་ཏེ།
ཕྱོགས་བཅུ་དུས་གསུམ་སོགས་ནས། ཨོཾ་ཨཱཿཧཱུྃ་གི་བར། དེ་ནས་རྔ་བརྡུང་ཤླཽ་ཀ་གཅིག་ལ་གསེར་སྐྱེམས་ཀྱི་དབྱངས་རོལ་དང་བཅས་པས། རྡོ་རྗེ་འཆང་དང་སོགས་ནས། རྡོ་རྗེ་གྲགས་དང་སོགས་ནས་འདུར་གདངས། དངོས་གྲུབ་སྩོལ་གྱི་རྗེས་སུ་གསུམ་བརྡེག་ལེན་ཅན་བསྡུས་པ། གཞན་ཡང་ཟབ་ཅིང་རྒྱ་ཆེ་བའི། ། དབང་བསྐུར་རྒྱུད་བཤད་མན་ངག་རྣམས། ། སྩོལ་མཛད་བླ་མའི་ཚོགས་རྣམས་ལ། ། མཆོད་པ་འབུལ་ལོ་ཨོཾ་ཨཱཿཧཱུྃ། །
མཆོག་དང་ཐུན་མོང་དངོས་གྲུབ་སྩོལ། ། གསུམ་བརྡེག་ལེན་ཅན་བསྡུས་པ། ། མྱོང་བྱེད་སྟོང་གི་སོགས་འདུར་གདངས། ། འདིའི་སྐབས་སུ་ཕྲིན་ལས་ཚ་ཟེར་ན། ། ཞེས་པ་མན་དང་། ཨ་མྲྀ་ཏས་རྡོ་རྗེ་འཇིགས་བྱེད་ཀྱི་ལྷ་ཚོགས་ལ་འབུལ་གསུངས་པ་འདི། དེ་འཕྲོས་སྟོང་གསུམ་མ་དང་ཆ་འདྲ་བྱེད་དགོས་ཡིན་པས། བཅོམ་ལྡན་རྡོ་རྗེ་འཇིགས་བྱེད་དང་། ཞེས་པའི་རྗེས་སུ། འཇིག་རྟེན་འཇིག་རྟེན་འདས་པ་ཡི་ནས།
ས་པ་རི་ཝཱ་རའི་བར་སྟོང་གསུམ་མ་བཞིན་ལ། ཨ་མྲྀ་ཏ་པྲ་ཏཱིཙྪ་སྭཱཧཱ། ཞེས་སྦྱར་ལ་གསུམ་བརྡེག་ལེན་ཅན་བསྡུས་པ། གཞན་ཡང་རྒྱུད་སྡེ་བཞི་ཡི་ལྷ་སོགས་འདུར་གདངས། སྡོང་གྲོགས་མཛོད་ཀྱི་རྗེས་སུ་གསུམ་བརྡེག་ལེན་ཅན་བསྡུས་པ། འདི་རྣམས་ལ་རོལ་མོ་ལེན་པ་དང་བསྟུན་སློབ་དཔོན་གྱི་བདུད་རྩི་རེ་འཐོར། སྡོང་གྲོགས་མཛོད་ཀྱི་རོལ་མོ་ལ་བདུད་རྩི་གཏོར་ནས། སླར་ཡང་རང་གི་ལྕེ་ལ་མྱངས། འདི་སྐབས་འཕྲིན་ལས་ཚ་ཟེར་ནས་གསུངས་པའི་ཚིགས་ལྷུག་རྣམས་མི་བརྗོད་པ་ནི་ས་ལོའི་ཕྱག་ལེན་ཕལ་ཆེར་ལ་དཔོན་སློབ་བསྒྲིགས་འདོན་མཛད་པ་ཤས་ཆེ་བས་སོ། ། གཟུགས་སྒྲ་ལ་སོགས་ནས།
ཆགས་པར་མཛོད་ཀྱི་བར་འདུར་གདངས་གསུམ་བརྡེག་ལེན་ཅན་བསྡུས་པའི་མཐར་ཉིས་བརྡེག་ལེན་ཅན་འཕར་མ་བླངས་ལ། མི་ཐུང་སྒེག་པ་ཤླཽ་ཀ་གཅིག་ལ་གུར་མགོན་སྲིན་གཟུགས་མའི་དབྱངས་ཉིས་བརྡེག་ལེན་ཅན་ཟླ་བ་བཞིན་དུ་ནས་འདུར་གདངས། གླང་ལྤགས་རྫོགས་ནས། གཉིས་མེད་སྦྱོར་བ་ཁྱོད་ཕྱག་འཚལ་ལ་གསུམ་བརྡེག་ལེན་ཅན་བསྡུས་པ། དང་པོའི་གཡས་ན་ནས། འདུར་གདངས། དེ་ལྟར་འཛིན་ལ་བདག་ཕྱག་འཚལ་ལ་གསུམ་བརྡེག་ལེན་ཅན་བསྡུས་པ། གཡོན་གྱི་ནས་འདུར་གདངས། དེ་ལྟར་འཛིན་ལ་བདག་ཕྱག་འཚལ་ལ་གསུམ་བརྡེག་ལེན་ཅན་བསྡུས་པ། དུར་ཁྲོད་རྒྱན་གྱི་ནས་འདུར་གདངས།
མ་ཧེའི་ཞལ་ལ་བདག་ཕྱག་འཚལ་ལ། ཚིག་རོལ་གྱི་མཐར་སྦྲཾ་མི་ཐེ་བའི་གཅིག་གཉིས་གསུམ། བདུན་བརྡུང་གསུམ། ཆེ་གཅིག་ཧཱུྃ་ངོ་ཞེས་སྦྱར་ལ། འཇམ་ཁྲོས་མ་ལ་མགོན་པོའི་དྲག་བསྐུལ་འདས་དང་མའི་འདུར་གདངས་བཅས། དཀྱིལ་འཁོར་ཏེའི་རྗེས་སུ་སྦྲཾ་སྦྲཾ་མི་ཐེ་བའི་བདུན་བརྡུང་གཅིག བདུན་བརྡུང་རྐྱང་པ་གཉིས་ཆེ་གཅིག འཇམ་དཔལ་ཁྲོས་པ་ནས། རྔམ་པས་མནན་པ་མ་ཧེ་རྭ་བར་དལ། བརྡར་བས་རི་རབ་ནས་བྲེལ།
མ་ལུས་དགྲ་བགེགས་མྱུར་དུ་ཟོའི་རྗེས་སུ། སྦྲཾ་སྦྲཾ་མི་ཐེ་བའི་བདུན་བརྡུང་གཅིག བདུན་རྐྱང་པ་གཉིས། ཆེ་གཅིག འདི་སྐབས་ཕྲིན་ལས་ཚ་ཟེར་ལས། ། འཕྲོ་འདུ་འཁྱིལ་བ་ཁྲོ་མོའི་རྒྱན། ། ཞེས་པ་འདི་ལན་གཉིས་འདོན་དགོས་པར་གསུངས་པ་སོགས་འོག་ནས་ཀྱང་གཉིས་གསུམ་འདབ་དགོས་ཡོད་པ་རྣམས་ཀྱང་གཅིག་གིས་ཆོག རྡོ་རྗེ་ཁྲོ་བོ་འཇམ་པའི་དབྱངས། ། ཞེས་སོགས་ལ་དབྱངས་གོང་བཞིན་དང་། དབྱངས་དང་བསྟུན་པའི་རོལ་མོ་ཆེ་རྒྱག་ཆུང་རྒྱག་སྤེལ་མ་སྟེ་ཐེང་བརྡུང་ཡིན་འདི་ལ་དུང་ཆེན་མི་འབུད།
སྡང་བའི་དགྲ་དང་ཞེས་སོགས་ནས། རྔ་ཕྱིར་བརྡུང་གདངས་བྲེལ་དུ་བཏང་ལ། རྡུལ་ཕྲན་ཙམ་ཡང་མེད་པར་གྱིས། ཞེས་པའི་རྗེས་སུ་བདུན་བརྡུང་བྱེད་ཚུལ་གོང་བཞིན་དུང་ཆེན་བཅས་ཀྱི་མཐར་ཆེམས་བརྡུང་གསུམ་བརྡེག་ལེན་ཅན་རྒྱས་པ་བྱས་ལ་རྔ་རོལ་བཞག དེ་ནས་རང་རེའི་གདན་ས་འདིར་གཏོར་བསྔོ་ཆེན་མོ་དང་། བསྐང་བ་རྒྱས་བསྡུས་གང་རུང་རེ་སྒྲུབ་མཆོད་གཏོར་བཟློག་མཛད་ཀྱང་དེ་གྲས་ལ་སྟབས་གཅིག་ཏུ་མཛད་པ་འདི་ས་ལོའི་ཕྱག་ལེན་ལ་དར་བས་དེ་བཞིན་བྱ་ཞིང་འདི་སྐབས་ཀྱི་དམ་རྫས་གཏོར་མའི་གྲལ་རིམ་གྱི་ངོས་འཛིན་ཀྱང་འོལ་ཚོད་ཙམ་མ་ཡིན་པར་ངོར་ཆེན་དཀོན་མཆོག་ལྷུན་གྲུབ་ཀྱི་འཇིག་བྱེད་རྭ་ལུགས་ཀྱི་དཀྱིལ་ཆོག་རབ་གསལ་སྣང་བ་ལས། གཏོར་མ་དང་པོ་བཅོམ་ལྡན་འདས། གཉིས་པ་ཆོས་སྐྱོང་། གསུམ་པ་ཕྱོགས་སྐྱོང་། བཞི་པ་ལས་གཤིན།
ལྔ་པ་མཁའ་འགྲོ་སྤྱི་ལ་ཕུལ་ནས། ཞེས་གསུངས་པས། དང་པོ་བཅོམ་ལྡན་འདས་ལ་འབུལ་རྒྱུ་དེ་འདིར་འཇིགས་བྱེད་ལ་གཏོར་མ་ཟུར་པ་བཤམས་ཡོད་པས་དེ་ནས་འདས་གཏོར་འབུལ་ཡུལ་བདེ་ཀྱཻ་གཉིས་ཡིན་པས། དམ་རྫས་དང་པོར་བྱིན་རླབས་དྲན་ཆེད་ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་ཕྱག་རྒྱ་དང་བཅས་པ་བྱས་ལ། གཏོར་མའི་སྟེང་གི་ནམ་མཁར་ཨེ་ཨེ་སོགས་ཀྱཻ་རྡོར་གཏོར་བསྔོ་དང་བདེ་མཆོག་གཏོར་བསྔོ་བྱ། ཟླུམ་གཏོར་གཉིས་པ་དེ་གུར་ཞལ་ནས་ཕུར་བསྲུང་གི་བར་ལ་ཡང་ཡང་བྱིན་གྱིས་བརླབས་ནས་འབུལ་རྒྱུ་ཡིན། ཕུར་བསྲུང་གཏོར་བསྔོ་རྫོགས་ནས། ཟླུམ་གཏོར་གསུམ་པ་དང་། མགྱོགས་གཏོར་གཡས་པ་སྟབས་གཅིག་ཏུ་ཨོཾ་ཨཱཿཧཱུྃ་ཧོཿ
ཕྱག་རྒྱ་བཅས་ལན་གཅིག་དང་། ཨོཾ་ཨཱཿཧཱུྃ་ཧོཿལན་གཉིས་ཀྱིས་བྱིན་གྱིས་བརླབས། རང་གི་སྙིང་ག་ནས་སོགས་དཀྱུས་བཞིན་ལ་བཀུག་པར་གྱུར་ཞེས་དང་ཧྲཱིཿཥྚིཿཡོངས་རྫོགས་ཀྱི་མཐར་ཨིནྡྲ་དུཥྚན་སོགས་སྦྱར་བ་ལན་གཅིག ཕྱོགས་སྐྱོང་རྣམས་ཞེས་པ་ནས་ཕུར་བུས་བཏབ་བར་དཀྱུས་བཞིན། དེ་ནས་ཕུར་བུ་འདེབས་ཚུལ་དང་བཅས། ཨོཾ་ཨིནྡྲ་བཛྲ་ཀཱི་ལ་ཡ་ཧཱུྃ་ཕཊ། ཨོཾ་ཡ་མཱ་ཡ་བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ། དེ་བཞིན་དུ་ཕྱོགས་སྐྱོང་སོ་སོའི་སྔགས་ཀྱི་འགོར། ཨོཾ་དང་མཇུག་ཏུ་བཛྲ་ཀཱི་ལ་ཡ་སྦྱར་བ་འདི་ཕུར་གདབ་ཀྱི་སྔགས་རྒྱས་པ་ཡིན། བསྡུ་ན་ཨོཾ་ཨནྡྲི་ཡ།
ཡ་མ་ཡཱ། ཝ་རུ་ཎཱ་ཡ་ཞེས་སོགས་ཧྲཱིཿཥྚིཿདང་མ་སྤེལ་བའི་ཕྱོགས་སྐྱོང་གི་སྔགས་པྲི་ཐི་ཝི་བྷྱཿཀྱི་བཛྲ་ཀཱི་ལ་ཡ་བཏགས་པ་ཡིན་ཀྱང་། སྔ་མ་དམིགས་པ་གསལ་ཞིང་ཕྱག་ལེན་ལ་དར་བས་དེ་བཞིན་བྱ། གང་ལྟར་ཡང་། སྤྱི་བོ་ནས་ཞེས་སོགས་དཀྱུས་བཞིན་ཕྱོགས་སྐྱོང་གི་གཏོར་སྔགས་འདིའི་མཇུག་ལ་ཡི་གེ་མང་ཉུང་སྣ་ཚོགས་ཞིག་བླ་མ་གོང་མ་སོ་སོའི་ཡིག་ཆར་ཡོད་འདུག་ཀྱང་། ངོར་ཆེན་དཀོན་མཆོག་ལྷུན་གྲུབ་ཀྱི་ཡིག་ཆ་ན་ཧ་གསུམ། ཧི་གསུམ། ཧཱུྃ་གསུམ། ཕཻཾ་གསུམ། ཕཊ་གསུམ།
ཡོད་པ་འདི་ཀ་ཡིན། གཏོར་སྔགས་འདི་དུས་རྒྱུན་དུའང་འགྲུབ་ཚེ་དྲུག་ཅུ་རྩ་བཞི་བརྗོད། མ་འགྲུབ་ན་གྲངས་ཅི་རིགས་ཡིན། ཨོཾ་བཛྲ་ཨརྒྷཾ་ཨཱཿཧཱུྃ་ནས། ཨོཾ་བཛྲ་ཤཔྟ་ཨཱཿཧཱུྃ་གི་བར་ཕྱག་རྒྱ། ཕྱོགས་སྐྱོང་འཁོར་དང་སོགས་ཀྱི་ནང་མཆོད། བདུད་བཞི་པོ་ནི་སོགས་ཤླཽ་ཀ་གཅིག་ཤུར་མ་དྲིལ་གསིལ་བཅོམ་དུང་བཅོམ་རོལ་གསུམ་བརྡེག་ལེན་ཅན་ལུགས། ཧཱུྃ་གཤིན་རྗེ་གཤེད་ཀྱི་རྣམ་སྤྲུལ་སོགས་ཤླཽ་ཀ་གཅིག་ལ་ལྷ་མཆོག་ནག་པོའི་དབྱངས་དང་གསུམ་བརྡེག་ལེན་ཅན། དེ་ཕྱིན་འདུར་གདངས་སྙིང་རྗེའི་དགྲ་བགེགས་ལ་ཚིག་རོལ་དགུ་བརྡུང་རྔ་ཕྱིར་བསྒྱུར། སྡང་བའི་དགྲ་དང་སོགས།
རྡུལ་ཙམ་ཡང་ལ་ཚིག་རོལ་དགུ་བརྡུང་གི་མཐར་ཆེམས་བརྡུང་གསུམ་བརྡེག་ལེན་ཅན་བྱས་ལ་བཞག ཟླུམ་གཏོར་བཞི་པ་དང་མགྱོགས་གཏོར་གཡོན་པ་སྟབས་ཅིག་ཏུ་ཕྱོགས་སྐྱོང་གི་གཏོར་མ་བྱིན་བརླབས་ལྟར་བྱིན་གྱིས་བརླབས་ལ། ནམ་མཁའི་ཁམས་སུ་རླུང་ནག་ཞེས་སོགས་ཀྱུས་བཞིན་ལ། བཛྲ་ས་མཱ་ཛཿའི་རྗེས་སུ་བཅོམ་དུང་བཅོམ་རོལ་རྐང་གླིང་བཅས་ཀྱི་རྗེས་སུ་གསུམ་བརྡེག་ཆུང་བཞི་ཆེ་བཅུ་སྟེ་དགུ་བརྡེག་ལེན་མེད་ཡིན། ཧཱུྃ་འདི་ནས་ལྷོ་ཡི་སོགས་ཤླཽ་ཀ་གཅིག་དང་། མ་མོ་ཀུན་གྱི་སོགས་ཤླཽ་ཀ་གཅིག་ལ་པུ་ཏྲའི་སྤྱན་འདྲེན་དད་པ་དམ་ཚིག་མའི་དབྱངས་རོལ་རྐང་གླིང་བཅས། དགེ་བ་ཅན་གྱི་བཏང་འཛིན་པ་ནས་འདུར་མ། དམ་ཚིག་དབང་གིས་བཤེགས་སུ་གསོལ་ལ་ཚིག་རོལ་གྱི་མཐར་ཆེམས་བརྡུང་རྐང་གླིང་གཡབ་དར་བཅས་ཀྱི་སྐབས་ཧྲཱིཿཥྚཱིཿཡོངས་རྫོགས་ཀྱི་མཐར་ཡ་མ་རཱ་ཛ་སོགས་དང་། ཛཿཧཱུྃ་བཾ་ཧོཿབཏགས་པ་ཚར་གཅིག་བརྗོད་ལ་གསུམ་བརྡེག་ལེན་ཅན་རྒྱས་པ་རོལ་བསྐོར་འབེབས་བཅས་བྱས་ལ་རྔ་རོལ་བཞག སླར་ཡང་སོགས་དབང་ལྷ་སྤྱན་དྲངས།
ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ནཻ་ཝི་ཏི་ཨཱཿཧཱུྃ་གི་བར་གྱིས་མཆོད། དེ་བཞིན་གཤེགས་པ་སོགས་ནས་དབུ་བརྒྱན་བར། གཡས་སྡིགས་མཛུབ་བསྒྲེང་བའི་ཕྱག་རྒྱ་དང་། ཧྲཱིཿཥྚཱིཿཡོངས་རྫོགས་ཀྱི་མཐར། ཡ་མཱ་ནས་སཏྭཾ་བར། དེ་ནས་སློབ་དཔོན་གྱིས་རྡོ་རྗེ་བསྡམས་པ་ལས་སྲིན་ལག་གཉིས་ལྷན་ཅིག་བསྒྲེང་བའི་ཕྱག་རྒྱ་བཅས། གཞན་རྣམས་ཀྱིས་རྔ་བརྡུང་འདུར་གདངས། གཤིན་རྗེའི་རྒྱལ་པོ་ནས་བཞུགས་སུ་གསོལ་གྱི་མཐར་གསུམ་བརྡེག་ལེན་ཅན་བསྡུས་པ། ཆེམས་བརྡུང་གི་བར་ལ་སྔགས་བཟླས་ལ་གསུམ་བརྡེག་ལེན་ཅན་རྒྱས་པ།
དགྲ་བགེགས་མ་ལུས་བསྒྲལ་བའི་སོགས་ནས། གཏོར་མ་འབུལ་བའི་བར་ལའང་རྔ་རོལ་བྱེད་ལུགས་དེ་ཁ་སོར་བཞག་ལ། སློབ་དཔོན་གྱིས་མཆོད་སྔགས་སོ་སོའི་མགོར་ཧྲཱིཿཥྚཱིཿབཟླ་སྐབས་བེ་ཅོན་གྱི་ཕྱག་རྒྱ་དང་། མཚན་སྔགས་སྔོན་འགྲོའི་མཆོད་སྔགས་ལ་པད་ཀོར་མཆོད་པ་སོ་སོའི་ཕྱག་རྒྱ་མཇུག་ཏུ་སེ་གོལ་གཏོགས་པ་དང་། ཤཔྟའི་ཆེམས་བརྡུང་ལ་དྲིལ་གསིལ་རྐང་གླིང་སྒང་དུང་། ཁ་དོག་དྲི་རོ་སོགས་གཏོར་འབུལ་གྱི་མཐའི་ཆེམས་བརྡུང་ལ་ཨརྒྷཾ་གྱི་གནས་སུ་བ་ལྱཾ་དི་ཞེས་པ་འདི་བཅུག་ལ་རྡོར་ཐལ་ཁ་གྱེན་བསྟན་གྱི་མཐར་སེ་གོལ། མཆོད་སྔགས་ཀྱི་པྲ་ཏཱིཙྪ་འདི་ཨརྒྷཾ་གཅིག་པུའི་རྗེས་ལ་མ་གཏོགས་གཞན་རྣམས་ལ་མི་དགོས། དེ་ནས་རྔ་རོལ་བཞག་ལ། ཨོཾ་ཀཱ་ལ་རུ་པ་སོགས་གཏོར་སྔགས་ལན་བདུན་གྱི་གཏོར་མ་འབུལ་སྐབས་རྡོར་ཐལ་ཁ་གྱེན་བསྟན་དང་། སེ་གོལ་གཏོགས།
ཟླུམ་གཏོར་ལྔ་པ་འདི་མཁའ་འགྲོ་སྤྱི་གཏོར་དང་གཞི་བདག་གཏོར་མ་ཐུན་མོང་ཡིན་པས་བྱིན་བརླབས་སྔོན་འགྲོའི་མཁའ་འགྲོ་སྤྱི་གཏོར་དང་གཞི་བདག་གཏོར་མ་གཏོར་བསྔོ་ཆེན་མོ་ལྟར་ཕུལ་ལ་འཁོན་གཅུགས་སྦྱངས་བའི་ཡིག་བརྒྱ་བདུན། ཆོས་སྐྱོང་སྤྱིའི་མགོ་གནོན་ཀྱཻ་རྡོར་དེ་བ་པི་ཙུ་གསུམ། འདི་ལས་གཤིན་གྱི་མགོ་གནོན་ལའང་སྦྱར་རུང་མོད། ཁུལ་ཆེ་བའི་ཕྱིར་ལས་གཤིན་མགོ་གནོན་ལ་དམིགས་ནས་ཧྲཱིཿཥྚཱིཿཕྲེང་འཁོར་གཅིག ཡིག་བརྒྱ་ནས་འདི་བར་ཤིབ་བུ། མགོན་པོའི་ཡི་གེ་བདུན་མ་ནས་བཟུང་ཕུར་བསྲུང་གི་བར་རྒྱུན་བཞིན་གསུམ་རེ་འུར་འདོན། ལས་གཤིན་གྱི་ཡི་གེ་བདུན་མ་དང་། ཡི་གེ་བཅུ་གཅིག་ལ་ཕྲེང་འཁོར་རེ་ཤིབ་བུ། ཨོཾ་ཀཱ་ལ་རུ་པ་སོགས་སྔགས་ཚན་གཉིས་པོ་འདི་དང་ཡུམ་གྱི་སྔགས་རྣམས་སོ་སོ་ནས་ཉེར་གཅིག་རེ་འུར་འདོན་བཟླས་ལ། ཨོཾ་བཛྲ་བྷཻ་ར་ཝ་སོགས་གཅིག་སྔོན་འགྲོའི་ཕྱི་མཆོད།
ནང་མཆོད། རྡོར་དྲིལ་སོགས་དཀྲོལ་གྱི་ཡིད་མཆོད་དང་བསྟོད་ཐུང་བྱས་ལ། ཨོཾ་ཤྲཱི་མ་ཧཱ་ཀཱ་ལ་ཡ་སོགས་རྒྱུན་གྱི་གཏོར་བསྔོའི་བཟླས་གཤམ་གྱི་ཕྱི་མཆོད་ནང་མཆོད་ནས་བཟུང་། ཕྲིན་ལས་དང་སྡོང་གྲོགས་རྒྱ་ཆེན་པོ་མཛད་དུ་གསོལ་གྱི་མཐར། བཅོམ་དུང་བཅོམ་རོལ་ཉིས་བརྡེག་ལེན་ཅན། འདི་ནས་ལྷོ་ཡི་ཕྱོགས་རོལ་ཤླཽ་ཀ་གཅིག་ལ་སྲིན་ཐུང་གི་དབྱངས་ཉིས་བརྡེག་ཅན། མ་མོ་ཀུན་གྱི་ནས་འདུར་མ་བྱས་མཐར། ཡིད་ལ་འདོད་པ་ཀུན་འགྲུབ་མཛོད་ལ་ཆེམས་བརྡུང་གསུམ་བརྡེག་ལེན་ཅན་རྒྱས་པ་བྱས་ལ་བཞག དེ་ནས་གཏོར་བསྔོའི་བཤགས་པ་བྱ། འོ་ན་ཕྱོགས་སྐྱོང་ལས་གཤིན་འདི་དག་གུར་ཞལ་གྱི་བསྐང་གསོའི་སྔོན་ལ་སོང་བས་གོང་འོག་འཆུགས་སོ་སྙམ་ན་སྐྱོན་མེད་དེ།
གུར་ཞལ་གྱི་བསྐང་གསོའི་སྔོན་ལ་གཏོར་བསྔོའི་གཞི་བདག་གཏོར་མ་ཡོད་ཅིང་། ཡུལ་སོ་སོའི་གཞི་བདག་དབང་ཐོབ་པ་རྣམས་ལས་ཀྱང་ཕྱོགས་སྐྱོང་དང་ལས་གཤིན་དགོངས་པ་མཐོ་བར་མ་ཟད་ཕྱོགས་སྐྱོང་ལས་གཤིན་གྱི་སྐོར་འདི་གཏོར་བསྔོའི་གྲས་ལས་བསྐང་གསོའི་གྲས་ལས་མི་འགྲོ་སྟེ། འཇམ་དབྱངས་མཁྱེན་བརྩེའི་དབང་ཕྱུག་གི་ལས་གཤིན་བསྐང་བའི་གཤམ་འདི་ལ་མཁས་གྲུབ་གཞན་གྱིས་མཛད་པའི་མཆོད་ཕྲེང་ཙམ་ལས་བསྐང་བ་དངོས་སུ་མི་སྣང་ཡང་། བླ་མ་ཨརྻ་དེ་ཝ་དཔོན་སློབ་ཀྱི་མཆོད་ཕྲེང་ན་མདོས་སོགས་ཀྱི་བཤད་པ་དང་། བསྐང་གསོ་ཉུང་ངུ་ཞིག་འདུག་པ་ཁུངས་སུ་བྱས་ནས་སྦྱར་ཞེས་གསུངས་པས། བསྐང་གསོ་དང་མཆོད་ཕྲེང་སོ་སོ་ཡིན་ཞིང་། ངོར་ཆེན་ཡབ་སྲས་ཀྱི་ལས་གཤིན་གཏོར་བསྔོ་ལ་མཆོད་ཕྲེང་སྦྱོར་བ་མཛད་པ་ཡིན་པས་ཕྱོགས་སྐྱོང་ལས་གཤིན་གཉིས་གཏོར་བསྔོའི་གྲས་ལ་བགྲང་ངོ་། ། བསྐང་རྫས་བྱིན་བརླབས། བསྐང་བ་ཐུགས་དམ་ཤུར་མ། བཀའ་བསྒོའི་འཇུག་གི་དགུ་བརྡུང་བྱས་ལ།
རོལ་མོ་བཞག་ལ་རྔ་ཕྱིར་བརྡུང་འདུར་ཤུར་གང་རུང་གི ཧཱུྃ་འཇིག་རྟེན་འདས་དང་སོགས། དཔང་གཟུགས་ཀྱི་མཐར། བདག་གི་མ་ཉེས་གཟུ་དང་དཔང་པོ་མཛོད་ལ། ཚིག་རོལ་དགུ་བརྡུང་གི་མཐར་གསུམ་བརྡེག་ལེན་ཅན་བྱས་ལ། ལས་གཤིན་བསྟོད་པ་ཧཱུྃ་ཁམས་གསུམ་སོགས་ཤླཽ་ཀ་གཅིག་ལ་དབྱངས་གང་ཐུགས་མ་ཐུང་བ་གསུམ་བརྡེག་ལེན་ཅན། བསྐལ་པ་མེ་འབར་ནས་འདུར་ཤུར་གང་རུང་། རྡོ་རྗེ་ཧཱུྃ་མཛད་ལ་ཚིག་རོལ་དགུ་བརྡུང་། བཅོམ་ལྡན་འདས་ཆོས་རྗེ་སོགས་ཀྱི་མཐར་ཚིག་རོལ་གྱི་མཐར་སྦྲཾ་མི་ཐེ་བའི་གསུམ་བརྡེག་གཉིས། འཐེན་རྐང་གཉིས།
དགུ་བརྡུང་འཐེན་རྐང་གཉིས། ཆེ་གཅིག ཧཱུྃ་ངཱ་ཞེས་སྦྱར་ལ། ཆོས་ཀྱི་རྒྱལ་པོ་ཤླཽ་ཀ་གཅིག་ལ་ཆོས་ཉིད་མ་ཡི་བཟློག་དབྱངས། རོལ་མོ་གསུམ་བརྡེག་འཐེན་རྐང་གཉིས་དགུ་བརྡུང་འཐེན་རྐང་གཉིས། ཆེ་གཅིག ཡ་བ་ཏི་ཡང་སོགས་ནས་འདུར་ཤུར་གང་རུང་། རལ་པ་ཚར་དགུའི་མཐར་བསྒྱུར་རོ་ལ་ཚིག་རོལ་དགུ་བརྡུང་། ཀཱ་ལ་ར་ཏྲི་ནས་ཙ་མུནྟྲི་ཡང་གི་མཐར། བསྒྱུར་རོ་ལ་ཚིག་རོལ་དགུ་བརྡུང་།
ཡ་མ་ད་ཏི་སོགས་ནས། ཡ་མ་དཾ་ཥྚིའི་མཇུག་དགྲ་བགེགས་ཐམས་ཅད་ལ་ཟ་བར་གྱིས་མཐར་བསྒྱུར་རོ་ལ་ཚིག་རོལ་དགུ་བརྡུང་། རྒྱ་ཆེན་བཞི་སོགས་ཀྱི་མཐར་བསྒྱུར་རོ་ལ་ཚིག་རོལ་དགུ་བརྡུང་། ཡས་ཀྱི་བདུད་གཡོས་སོགས་ནས། བསྒྱུར་རོ་ལ་ཚིག་རོལ་དགུ་བརྡུང་མཐར་ཆེམས་བརྡུང་། བཟློག་དུང་། གསུམ་བརྡེག་ལེན་ཅན། བཟློག་པ་འདི་གྲངས་གསོག་བྱེད་ན། དང་པོ་དེ་ལ། ཆོས་ཀྱི་རྒྱལ་པོ་ནས་མ་བཞི་རྫོགས་མཚམས་ཀྱི་ཚིག་རོལ་དགུ་བརྡུང་དང་།
གྱིང་བཞིའི་རྗེས་སུ་ཡས་ཀྱི་བདུད་གཡོས་སོགས་ཡར་བླངས་ལ་ཚིག་རོལ་དགུ་བརྡུང་བྱ། གཉིས་པ་ནས་བརྒྱད་པའི་བར་ལ་ཆོས་ཀྱི་རྒྱལ་པོ་ནས། སྐྱག་དང་དགྲ་གཤེད་ཀྱི་མཐར་བསྒྱུར་རོ་ལ་ཚིག་རོལ་དགུ་བརྡུང་གི་བར་ལ་གྲངས་བཟུང་། དགུ་པ་ལ་གཤེད་བཞི་གྱིང་དང་གྱིང་བཞི་རྫོགས་མཚམས་ཀྱི་རོལ་མོ་དང་། རྒྱལ་ཆེན་བཞི་སོགས་ཡོངས་རྫོགས་བྱའོ། ། སྐུ་རིམ་ཆེན་མོའི་སྐབས་བཟློག་བསྡུས་བརྒྱད་དང་། ཡོངས་རྫོགས་ཚར་གཅིག་བཅས་དགུ། གང་ལྟར་མགོན་པོ་ལྕམ་དྲལ་དང་ཞལ་གྱི་སྔགས་དབྱངས་ནས་བཟུང་། རྡོར་གླུ། བཀྲ་ཤིས་སྨོན་ལམ་རྫོགས་པའི་བར་བྱས་ལ།
དཔོན་སློབ་རྣམས་ཞྭ་གྱོན་ནས་ལངས། སློབ་དཔོན་རྡོར་དྲིལ་འཛིན་པས་རོལ་མོ་དཀྲོལ་སྐབས་དྲིལ་བུ་གསིལ། བཅོམ་ལྡན་གཤིན་རྗེ་གཤེད་པོ་སོགས་ལ། ཆོས་ཉིད་མའི་དབྱངས་དང་བཅས། འོས་པ་ཡིན་དང་། བསྲུང་མ་ཁྱོད་དང་། མི་བསྲུངས་ཏེ་དང་། ལས་འདི་རྣམས་དང་། སྙིང་ལ་བཞག་དང་། མ་སྒྲུབ་ན་དང་།
དེ་བས་ལས་འདི་སྒྲུབ་པར་གྱིས་ཞེས་ཤླཽ་ཀ་རེ་རེ་དང་། ཤླཽ་ཀ་ཕྱེད་དང་གཉིས་རྣམས་ཀྱི་མཐར་རོལ་མོ་གསུམ་བརྡེག་འཐེན་རྐང་དགུ་བརྡུང་སོགས་གོང་བཞིན། དགུ་བརྡུང་ཚུགས་པ་དང་བསྟུན་དུང་ཆེན་ཕྲ་ངར་གདངས་གཅིག་མ་རེ་བྱེད། ས་འོག་མ་ཀུན་ལ་རིགས་འགྲེ། ཁྱོད་ཀྱི་འཁོར་གྱི་ཞེས་སོགས་ལའང་དབྱངས་འདི་བཅུག་ལ་འཛིན་པར་བྱེད་ཀྱི་རྗེས་སུ་ཝཱ་ཡ་ར་རོལ་མོ་བླངས་ཏེ། ཁྱེད་ལ་གཉེར་དུ་གཏད་པ་ནས། བཟུང་བར་གྱིས་བར་ལ་དབྱངས་དང་བསྟུན་པའི་འཐེན་བརྡུང་མཐར་གསུམ་བརྡེག་ཐེང་རྐང་དགུ་བརྡུང་སོགས་དབྱངས་རོལ་འདི་བཞིན་ལས་གཏད་ཡོངས་རྫོགས་ལ་རིགས་འགྲེ་ཐེང་བརྡུང་རྣམས་ལ་དུང་ཆེན་མི་འབུད། གསུམ་བརྡེག་སོགས་ཚུགས་ནས་འབུད། གཙིགས་པ་ཙམ་གྱི་ཟ་བར་བྱེད་རྫོགས་ནས་རོལ་མོ་ཐེང་བརྡུང་སྐབས་མཆོད་དཔོན་གྱི་གཏོར་འཁུར་བ་ལ་ཐོག་མར་ལས་གཤིན་དང་། དེ་ནས་ཕྱོགས་སྐྱོང་གི་གཏོར་མ་གཏད་ལ་ཕྱིར་འཁྱེར།
དེའི་རྗེས་སུ་རྐང་གླིང་པ་གཉིས་གཡབ་དར་དང་བཅས་པ་མཚམས་མཚམས་སུ་རྐང་གླིང་འབུད་ཅིང་གཏོར་འཁུར་བའི་འགབ་ལ་གཡབ་སྟེ་སྒྲུབ་ཁང་ནས་གོམ་པ་ཞེ་དགུ་ལས་མི་ཉེ་བའམ། ཤིན་ཏུ་ཐག་རིང་བར་སྐྱེལ་ཐུབ་ན་དེ་བས་ཀྱང་ལེགས་པས་གང་ལྟར་ནའང་གཏོར་མ་དྲང་པོར་ཟུར་སྐྱེལ་ཕྱོགས་ལ་བསྟན་ཏེ་བཞག བ་དན་དང་གཏོར་སྣོད་བསྡུས། རྐང་གླིང་པ་གཉིས་ཀྱིས་གཡབ་དར་ས་ལ་བརྡེབ་པའམ་བརྡེབ་ཚུལ་བྱ། མགྱོགས་གཏོར་བ་ཕྱིར་སོང་བའི་སྐབས་དཔོན་སློབ་རྣམས་ཀྱི་གཞན་ཡང་འཁོར་གྱི་དཀྱིལ་འཁོར་སོགས་བསྐུལ་གྱི་ཕྲོས་བྱས་ལ་མཐར་ཆེམས་བརྡུང་གི་སྐབས་ཧྲཱིཿཥྚཱིཿབཟླ་ཞིང་དྲག་དུང་། གསུམ་བརྡེག་ལེན་ཅན་བྱས་ནས་སྟན་ལ་བཞུགས། རྒྱུན་བསྐང་གཏོར་འབུལ་སྲིད་ཞིའི་དཔལ་འབྱོར་མ་སོགས་བྱ། ཞྭ་ཕུད། ཉིན་དང་པོ་རྣམས་ལ་མཆོད་བསྟོད་མི་དགོས་པས་ཐལ་མོ་སྦྱར་ནས། བཅོམ་ལྡན་འདས་བདག་དང་སོགས་དངོས་གྲུབ་བླངས།
རྡོ་རྗེ་སེམས་དཔའི་ཡིག་བརྒྱ་ལན་གསུམ། ནོངས་བཤགས་བརྟན་བཞུགས། གཤེགས་གསོལ་རྣམས་གཏོར་བསྔོ་ཆེན་མོའི་མཇུག་བཞིན་གྱིས་འཐུས། རང་གི་དཔྲལ་བར་ཨོཾ་དཀར་པོ་ནས། ཡིད་ཀུན་ཏུ་བཟང་པོའི་བར་དགེ་བ་འདི་ཡི་མྱུར་དུ་བདག་སོགས། ཁྲོ་བོ་འབར་བའི་སོགས། བགེགས་དང་ལོག་པར་སོགས། དེ་ལས་བྱུང་བའི་སོགས། སེམས་ཅན་ཐམས་ཅད་བདེ་གྱུར་ཅིག་ནས། དེ་ཡིས་སངས་རྒྱས་མྱུར་ཐོབ་ཤོག་བར།
དགེ་བ་འདི་ཡིས་ནམ་མཁའི་མཐའ་ཀླས་སོགས་ནས། ཇི་ལྟར་བསྔོས་པ་འགྲུབ་པར་ཤོག་བར་རྒྱུན་བཞིན། ཞྭ་གྱོན་དྲིལ་གསིལ་ཀྱཻ་རྡོར་བཀྲ་ཤིས་ཀྱི་གདངས་བཅས། འཁོར་ལོའི་མགོན་པོ་སོགས་བཀྲ་ཤིས་ཤླཽ་ཀ་ལྔ་བྱས་ལ་བསྐུལ་མཚམས་ནོར་གྱི་དབང་ཕྱུག་ནས་བསྐུལ་ལ། མཇུག་རྒྱུན་བཞིན་ནོ། ། དེས་ཉིན་དང་པོ་རྣམས་ཀྱི་ཆོག་ཁྲིགས་ཡོངས་རྫོགས་བསྟན་ཟིན་ཏོ། ། གཏོར་མ་འཕེན་ཉིན་དཀྱིལ་འཁོར་དང་བཤོམས་རྣམས་ཕྲིན་ལས་ཚ་ཟེར་སོར་བཞག་ལ། གཏོར་ནང་དུ་འཇུག་རྒྱུའི་ལིངྒ་ནི་མཁན་ཆེན་སངས་རྒྱས་ཕུན་ཚོགས་ཀྱི་འཇིགས་བྱེད་དྲུག་ཅུའི་གོ་དོན་ལས་བྲིས་ལིང་རུང་བར་གསུངས་ཤིང་། བྲི་རྫས་ནི་དགྲ་ནག་གི་རྒྱུད་ལས། སྨྱོ་བྱེད་ཀྱི་ནི་ཁུ་བ་དང་།
ཞེས་པ་ལྟར། སྐེ་ཚེ་ཚྭ་བཙན་དུག་ནིམ་པ་ཞེས་པ་དབྱི་མོང་སྒ་ཕོ་རིལ་པི་ལིང་མར་ནག་ལ་ཚ་བ་གསུམ་གྱི་ཁུ་བ་བསྡུས་པས་ཚ་བའི་མར་དུ་འགྲོ། དུར་སོལ་བྱུང་ན་དམ་ཉམས་ཀྱི་རོ་སོལ་དགོས། སྨྱོ་བྱེད་ཞེས་པ་ཐང་ཁྲོམ་མའི་འབྲས་བུ་བསྲེས་པས། སྣག་ཚས་དུག་ཤོག་ལ་ལིངྒ་མཐོ་གང་པ་རིད་ཅིང་བུ་ག་རྣམས་ནས་ཁྲག་འཛག་པ། ལག་གཉིས་རྒྱབ་ཏུ་ཞགས་ནག་གིས་བསྡམས་ཤིང་། རྐང་པ་ལྕགས་སྒྲོག་གིས་བཅིངས་པའི་དཔྲལ་བར་རུས། སྙིང་ཁར་མིང་། འདོམས་སུ་ཚ་བྲིས་པ་དེ་ལྕགས་མཁར་གྱི་དབུས་སུ་མགོ་གཤམ་ལྡོག་ནས་མདུན་སློབ་དཔོན་ངོས་ལ་བསྟན་ཏེ་བཅུག་པའི་སྲུབ་ཐམས་ཅད་ཤ་ཁྲག་ཤིན་ཏུ་རློན་པ་དང་སྒོག་རྡོག་དྲུག་ཅུ་རེ་བཞིས་འགེང་། གཏོར་བཤོམས་ཀྱི་སྐབས་སུ་ཟན་ལེབ་གཅིག་ལྷག་པ་སྟེང་ནས་འགེབས་བྱེད་ལ་བསྲེ་ཞེས་པ་འདི་ཟན་ལྷག་དེ་བསྲེས་པའི་གཏོར་མ་གྲུ་གསུམ་ཟུར་རྩེ་རྣོ་བ་གཤམ་གྱིས་ལྕགས་མཁར་གྱི་ཟུར་གསུམ་ཁེབས་པ་ཞིག་བཅོས་ལ་སྟེང་ནས་བཀབ་བོ། །
ངག་འདོན་གྱི་རིམ་པ་མཆོད་པ་བྱིན་བརླབས་ནས་བཟུང་། བདག་བསྐྱེད་ཀྱི་དཀྱིལ་འཁོར་བསྡུས་བའི་བར་ཉིན་སྔ་མ་རྣམས་སོར་བཞག དེ་ནས་མདུན་གྱི་དཀྱིལ་འཁོར་ཡ་མནྟ་ཀས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་སོགས་ནས། ཡེ་ཤེས་མེ་དཔུང་དབུས་ན་བཞུགས་བར་ཕྲིན་ལས་ཚ་ཟེར་བཞིན་གྱི་གཙོ་བོ་བསྐྱེད། དེའི་ཐུགས་ཀ་ནས་ཁྲོ་བོ་ལྕགས་ཀྱུ་དང་ཞེས་སོགས་ནས། ཨ་ཀརྵ་ཡ་ཛཿབར་ཉིན་དང་པོ་རྣམས་ཀྱི་ཕྱོགས་སྐྱོང་གཏོར་བསྔོའི་སྐབས་བཞིན། ཕྱོགས་སྐྱོང་རྣམས་བཅོམ་ལྡན་འདས་ཀྱི་ཕྱོགས་མཚམས་སྟེང་འོག་རྣམས་སུ་འཁོད་པ་ནི། ཤར་དུ་བརྒྱ་བྱིན་སོགས་ནས་འབྱུང་པོའི་ཚོགས་ཐམས་ཅད་ཀྱིས་བསྐོར་བ་ཞེས་པའི་བར་གྱི་གསལ་བཏབ།
ཁྲོ་བོ་རྣམས་རང་ལ་ཐིམ། སླར་ཡང་རང་གི་སྙིང་ཁ་སོགས་ཕུར་གདབ་བྱས་ལ། རྡོ་རྗེ་འཇིགས་བྱེད་ཞལ་གཅིག་ཕྱག་གཉིས་པར་གྱུར་བར་བྱ། གཙོ་འཁོར་ཐམས་ཅད་ཀྱི་དཔྲལ་བར་ཨོཾ་དཀར་པོ་སོགས་ནས་ཡིད་ཀུན་ཏུ་བཟང་པོ་བར། རང་གི་སྙིང་ཁ་ནས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་རྡོ་རྗེ་འཇིགས་བྱེད་འཁོར་དང་བཅས་པ་ཨོཾ་བཛྲ་ས་མཱ་ཛཿ སྤྱན་འདྲེན་ནས་ཆུ་ལྷག་མ་ཡར་ལུད་པ་ལས་ཞེས་པའི་བར་ཉིན་སྔ་མ་རྣམས་སོར་བཞག་ལ་གཙོ་འཁོར་ཐམས་ཅད་ལ་མི་བསྐྱོད་པས་དབུ་བརྒྱན། དབང་གི་ལྷ་རྣམས་ཡེ་ཤེས་པའི་ཚུལ་དུ་ཨོཾ་བཛྲ་ཨངྐུ་ཤ་སོགས་གཙོ་བོའི་ཐུགས་ཀར་ཟླ་བའི་དཀྱིལ་འཁོར་ནས་ཧཱུྃ་གིས་མཚན་པ་བར་ཧྲཱིཿཥྚཱིཿལན་གསུམ་གྱི་ཕྱག་རྒྱ་གཏུགས་པ་རྣམས་བྱ། དེ་ནས་དཔོན་སློབ་ཐམས་ཅད་ལངས་ནས་ཞྭ་གྱོན། སློབ་དཔོན་གྱི་རྡོར་དྲིལ་ཧཱུྃ་མཛད་ཀྱི་ཕྱག་རྒྱ་ལྕགས་མཁར་ལ་བསྟན་ལ། ཛཿརྗེ་བཙུན་རྩ་བ་དང་ཞེས་སོགས་དགུག་གཞུག་གཞུང་བཞིན་བསྐུལ་ལ།
དམ་ཉམས་སྡིག་ཅན་ཐམས་ཅད་དགྲ་བགེགས་ཀྱི་ལིངྒ་འདི་ཉིད་ལ་མྱུར་དུ་མཆིས་པར་གྱུར་ཅིག ཞེས་དང་དྲག་རོལ་བྱ་ཞིང་། མཆོད་དཔོན་གྱིས་ལྕགས་མཁར་ལ་གུ་གུལ་བདུག སློབ་དཔོན་གྱིས་ལྕགས་ཀྱུ་ཞགས་པ་ལྕགས་སྒྲོགས་རྣམས་ཀྱི་ཕྱག་རྒྱ་བཅས་ལ། ཨོཾ་བཛྲ་ཨངྐུ་ཤ་སོགས་སྔགས་གསུམ་དང་། ཨོཾ་བཛྲ་གྷཎྜེ་ཧོཿའི་ཚེ་དྲིལ་བུ་གསིལ་ཧྲཱིཿཥྚཱིཿཅི་རིགས་བཟླ་ཞིང་དམིགས་པ་བྱ། བཀུག་པའི་དགྲ་བགེགས་རྣམས་ལྕགས་མཁར་གྱི་ནང་གི་བྲིས་ལིང་ལ་ཐིམ་པར་བསམ། དེ་འདྲ་བ་ལན་གསུམ་བྱས་པའི་རྗེས་མར་སློབ་དཔོན་གྱི་རྡོར་དྲིལ་ཐོགས་ནས་འཆམས་ཚུལ་དང་། སྦྲཾ་སྦྲཾ་༡༢༣། བདུན་བརྡུང་གསུམ་ཆེ་གཅིག་ཧཱུྃ་ངོ་ཞེས་སྦྱར་ལ།
ཞེ་སྡང་གིས་མནན་ལ་འདས་དང་མའི་གདངས་ལས་མཛོད་ཅིག་གི་རྗེས་སུ་སྦྲཾ་མི་ཐེ་བའི་བདུན་བརྡུང་སོགས་འཇམ་ཁྲོས་མ་བཞིན། སློབ་དཔོན་གྱི་རྡོར་དྲིལ་བཞག་ལ་ལྕགས་ཀྱུ་ཐོགས་ཧཱུྃ་ཛཿགཟའ་བཞིན་སོགས་ལ་དབྱངས་གོང་བཞིན་དང་། ཁུག་ཅིག་བཛྲ་ཨངྐུ་ཤའི་ཚེ་སློབ་དཔོན་གྱིས་ལྕགས་ཀྱུ་བསྐོར་ནས་གཏོར་ནང་གི་ལིངྒ་ལ་འགུག་ཚུལ། དེ་བཞིན་དུ་ཞགས་པའི་སྣེ་གཉིས་ནས་གཡས་གཡོན་ཁུ་ཚུར་གྱིས་བཟུང་ལ། ཆིངས་ཤིག་ཞེས་པའི་ཚེ་ཁུ་ཚུར་བསྐོར་ནས་མཐར་ཁ་ཕུབ་ཀྱི་འཆིངས་ཚུལ། ལྕགས་སྒྲོག་ལའང་ཞགས་པ་དང་འདྲ་བ་ལས་ཁུ་ཚུར་ཁ་གྱེན་བསྟན། དྲིལ་བུ་ལ་གཡས་རྡོ་རྗེ་དང་། གཡོན་དྲིལ་བུ་གསིལ། ཐོ་བ་དང་དགྲ་སཏྭ་གཉིས་ཀྱི་བརྡུང་ཚུལ་དང་གཤོག་ཚུལ་འདྲ། རྩེ་གསུམ་གྱི་རྩེ་ཕར་བསྟན་ཏེ་ཅུང་ཟད་གསོར།
ཕུར་བུ་ལག་པ་གཉིས་ཀྱི་སྒྲིལ་ཙམ་དང་། གཡས་ཀྱི་འདེབས་ཚུལ། རལ་གྲིས་གཤོག་ཚུལ་རྣམས་བྱས་ནས། ཁརྒ་ཧོཿའི་མཐར་རོལ་མོ་གོང་བཞིན་དང་། རྡོར་དྲིལ་ཐོགས་པའི་འཆམས་ཚུལ་དང་། མཐར་ཆེམས་བརྡུང་གི་རྡོ་རྗེ་སྙིང་གར་བཟུང་། དྲིལ་བུ་དཀྲོལ་ལ་རྣམ་ཤེས་སྤོར་དམིགས་དང་། རྣམ་པར་མི་རྟོག་སོགས་སློབ་དཔོན་གྱི་ངག་ནས་བརྗོད་ཀྱང་རུང་རྣམ་ཤེས་ཧཱུྃ་ཡིག་དེ་ལ་མཆོད་པར་བསམ་ལ། རྡོར་དྲིལ་འཛིན་བཞིན་པས་ཉེར་མཆོད་ལྔའི་ཕྱག་རྒྱ་དང་། པུཥྤེ་ནས་ནཻ་ཝི་དྱེའི་བར་བརྗོད།
ཧཱུྃ་དེ་འཇའ་འོད་ཀྱི་གུར་དང་མེ་ཏོག་གི་ཆར་བཅས་ནམ་མཁར་ཇེ་མཐོ་ཇེ་མཐོར་གཤེགས་ནས་འོག་མིན་ལོངས་སྤྱོད་རྫོགས་སྐུའི་ཐུགས་ཀར་ཐིམ་པར་བསམ་ལ་མིག་གྱེན་དུ་གཏད་ནས་མཉམ་པར་བཞག བསྒྲལ་མཆོད་ཀྱི་ཕྱག་མཚན་འདི་རྣམས་མཆོད་དཔོན་གྱི་སློབ་དཔོན་ལ་རིམ་གྱི་འབུལ་ལེན་བྱ། དེ་ནས་རོལ་མོ་གསུམ་བརྡེག་ལེན་ཅན་བྱས་ལ་རྔ་རོལ་བཞག ཞྭ་ཕུད་སྟན་ལ་འཁོད། དགྲ་བགེགས་བསྒྲལ་བའི་ཤ་ཁྲག་སོགས་མཆོད་པར་ཕུལ་བ་ཡིན་པས། སྟོང་གསུམ་མའི་འགོར་མཆོད་པ་བྱིན་བརླབས་བྱ། སྟོང་གསུམ་མ་ནས། མ་ཧེའི་ཞལ་ལ་བདག་ཕྱག་འཚལ་བར་ཉིན་སྔ་མ་རྣམས་སོར་བཞག་ལ་ཚིག་རོལ་གྱི་མཐར་གསུམ་བརྡེག་བྱས་ནས་རྔ་རོལ་བཞག འདི་སྐབས་སུ་གཞན་ཡང་རྒྱུད་སྡེ་བཞི་ཡི་ལྷ་ཞེས་སོགས་ཚུགས་པ་དང་བསྟུན་མཆོད་དཔོན་གྱིས་མཆོད་གཏོར་རྒྱག་གཏོར་ཐམས་ཅད་ལ་སྦྱངས་བདུག་བྱ། བཟླས་པའི་སྐབས་སུ་བྱ་མི་དགོས།
གཏོར་མ་རྣམས་ཨོཾ་ཡ་མནྟ་ཀ་སོགས་ཀྱིས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཀཾ་ལས་མི་མགོའི་སྒྱེད་བུ་གསུམ་གྱི་ཞེས་སོགས་གཏོར་མ་བྱིན་བརླབས་སྔགས་གསུམ་གྱི་གཏོར་འབུལ། ཨོཾ་བཛྲ་བྷཻ་ར་ཝ་གཅིག་སྔོན་འགྲོའི་ཨརྒྷཾ་ཨཱ་ཧཱུྃ་ནས། ཤཔྟ་ཨཱཿཧཱུྃ་བར་གྱི་ཕྱི་མཆོད། མཚན་སྔགས་ཀྱི་མཐར་འབྲུ་གསུམ་བཏགས་པས་ནང་མཆོད། རྡོར་འཛིན་དྲིལ་གསིལ་གྱི། གཟུགས་སྒྲ་སོགས་ཡིད་མཆོད། དུར་ཁྲོད་རྒྱན་གྱི་ནས། དུད་ཁ་མུན་ཆེན་ཁྱོད་ལ་བསྟོད་ཀྱི་བར་གྱི་བསྟོད་ཐུང་རྣམས་བྱས་ལ།
རོལ་མོ་བཅོམ་ནས་བདུན་བརྡུང་བྱེད་ཚུལ་དགུག་གཞུག་རྗེས་མ་བཞིན། འཇམ་ཁྲོས་མ་གཏོང་ཚུལ་གོང་བཞིན། ཀྱཻ་རྡོར་གཏོར་བསྔོ་ནས་ཕུར་སྲུང་གཏོར་བསྔོའི་བར། དེ་ནས་གཏོར་མ་དྲུག་ཅུ་རྩ་བཞི་བྱ་བ་ནི། ཞྭ་གྱོན། མཆོད་དཔོན་གྱིས་ལྕགས་མཁར་གྱི་སྟེང་གི་གཏོར་མ་དེ་བསལ་སྣོད་ཅིག་ཏུ་བཞག ལྕགས་མཁར་གྱི་མདུན་དུ་གཏོར་ཐེབས་གཉིས་སུ་ཤ་ཧྲུག་དང་། མཐེབ་ཀྱུ་གསུམ་རེ་བླུགས། གཞན་ཡང་བཟའ་བཏུང་སྣ་ཚོགས་ལུག་རུ། ནང་མཆོད་ཆུ་ཆང་གིས་སྦྱངས།
དཔོན་སློབ་རྣམས་ཀྱིས་གཏོར་ཐེབས་དང་པོ་དེ་ནང་མཆོད་ལྟར་བྱིན་གྱིས་བརླབས་ལ། ཕྱོགས་སྐྱོང་གི་གཏོར་སྔགས་ལན་གསུམ་གྱིས་བསྔོས། ཕྱག་རྒྱ་དང་བཅས། ཨོཾ་བཛྲ་ཨརྒྷཾ། པུཥྤཾ། དྷུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔྟ་ཨཱཿཧཱུྃ།
མཐེབ་སྲིན་གྱིས་ནང་མཆོད་གཏོར་ལ། ཕྱོགས་སྐྱོང་འཁོར་དང་བཅས་པའི་ཞལ་དུ་ཨོཾ་ཨཱཿཧཱུྃ། ཞེས་དང་། རྡོར་འཛིན་དྲིལ་གསིལ་གུར་དྲག་བཞིན་གྱི་མཆོད་རོལ་སྒང་དུང་། བདུད་བཞི་པོ་ནི་སོགས་ཤླཽ་ཀ་གཅིག་གི་བསྟོད་པ་རྣམས་ཀྱི་ཚེ་མཆོད་དཔོན་གྱིས་གཏོར་ཐེབས་དང་པོ་ལྕགས་མཁར་དུ་བླུགས་ལ། ཡང་ཤ་ཐེབས་བཤམས་ལ་སྦྱངས་བདུག གཏོར་ཐེབས་གཉིས་པ་ནས་ཉི་ཤུ་པའི་བར་ལ་བྱིན་བརླབས་བསྡུས་པ་གཞུང་བཞིན་ལས། ཨོཾ་ཨཱཿཧཱུྃ་ཧོཿཕྱག་རྒྱ་དང་བཅས་ལན་གཅིག་དང་། ཨོཾ་ཨཱཿཧཱུྃ་ལན་གཉིས། འབུལ་སྔགས་ནས་བསྟོད་པའི་བར་གོང་བཞིན།
དེ་ལྟ་བུའི་ཚུལ་གྱིས་གཏོར་ཐེབས་གཉིས་འབུལ་རེས་བྱས་ལ་ཉི་ཤུའི་བར་གྲངས་བཟུང་། ཉི་ཤུ་རྩ་གཅིག་པ་དེར་ཤ་དང་མཐེབ་ཀྱུ་བཞི་བླུག་འབུལ་སྔགས་ཚར་བཞིའི་བསྔོ་བ་ལས་གཞན་འདྲ། དེ་རྫོགས་པ་དང་སྔར་གྱི་གཏོར་མ་དེ་ལྕགས་མཁར་གྱི་སྟེང་དུ་སྦྱར། མདུང་ནག་སོགས་བཙུགས། ནང་མཆོད་ཆུ་ཆང་གིས་སྦྲན། དཔོན་སློབ་རྣམས་ཀྱིས་རོལ་མོ་གསུམ་བརྡེག་ལེན་ཅན་རྒྱས་པ་བྱས་ལ། ཕྱོགས་སྐྱོང་གི་ཕྲིན་བསྐུལ་གོང་བཞིན་བྱས་ནས། ཞྭ་ཕུད་ལས་གཤིན་གཏོར་བསྔོ་ནས་བཟུང་། རྒྱུན་བསྐང་གི་བཀའ་བསྒོ་རྫོགས་པའི་བར་འདྲ། དཔང་གཟུགས་དང་ལས་གཤིན་གྱི་བསྟོད་བསྐུལ་བཟློག་པ་རྣམས་མི་དགོས་པས་བཀའ་བསྒོའི་དགུ་བརྡུང་གི་མཐར་ཆེམས་བརྡུང་བཟློག་དུང་།
སྔགས་དབྱངས་བསྟོད་པ་སོགས་བྱས་ལ། ཕུར་བསྲུང་གི་བསྟོད་མཇུག་གསུམ་བརྡེག་ལེན་ཅན་བྱས་ནས། རྡོར་གླུ་བཀྲ་ཤིས་སྨོན་ལམ་རྣམས་བྱས་ལ། མཆོད་དཔོན་གྱིས་བཟློག་དཀྱིལ་དྲག་མཆོད་ལྕགས་མཁར་གྱི་མཐར་སྤུངས། སྣོད་རྣམས་ཁྲག་སོགས་ཀྱི་རྗེས་མེད་པར་ཁ་ཕུབ་ཏུ་བཞག སློབ་དཔོན་དང་འབག་གྱོན་མི་ཆས་སུ་གཞུག སློབ་དཔོན་གྱིས་རྡོར་དྲིལ་ཐོགས། འབག་པས་གྲི་གུག་བནྡྷ། དཔོན་སློབ་ཐམས་ཅད་ཞྭ་གྱོན་ལངས་ནས། རྔ་རོལ་རྐང་གླིང་གཡབ་དར་བཅས་བཅོམ་ལ་གསུམ་བརྡེག་ལེན་ཅན་དང་བསྟུན་པའི་འཆམས་ཁམས་གསུམ་སེམས་ཅན་སོགས་ནས།
རེ་བའི་སེམས་ཀྱིས་འདུད་ཅིང་མཆིས། བར་གྱི་རྔ་རོལ་དབྱངས་རྣམས་གོང་བཞིན་ལ་རྐང་གླིང་གཡབ་དར་བཅས་བྱས་ལ། ཕྱིར་འགྲོ་བའི་ཚེ་མདུང་དར་དུང་པ་གསེར་སྐྱེམས་ཁུར་མི་རྣམས་དང་། མཆོད་དཔོན་གྱི་ཀ་ཏོ་ར་ལྟ་བུའི་སྣོད་གཅིག་ཏུ་ཏིང་ཕོར་ནང་མཆོད་ཀྱིས་གང་བ་གཅིག་དང་། ཁྲག་གིས་གང་བ་གསུམ། དུང་ཆོས་སུ་དྲི་བཟང་གི་ཆུ་བླུག་པ་རྣམས་བཅུག་ལ་སྟན་ཁེབས་ལྟ་བུའི་ཁེབས་ཀྱིས་བཀབ་པ་ཐོགས་གཏོར་གདན་སྟག་གཟིག་སོགས་ཀྱི་པགས་པ་ཕྲག་པར་བཀལ། དེའི་རྗེས་སུ་ཐོག་མར་ལས་གཤིན་དང་། དེ་ནས་དྲུག་ཅུ་པའི་གཏོར་མ་ཁུར་མིའི་རྗེས་རྐང་གླིང་རྔ་རོལ། འབག་པ་ཟོར་ལས་པ་རྣམས་གསུམ་བརྡུང་གི་ངང་ནས་ཐོན། སློབ་དཔོན་གྱི་རྡོ་རྗེ་གསོར་ཞིང་དྲིལ་བུ་གསིལ་བཞིན་པས་ཐོན།
འཆམས་རན་པ་དང་། དྲིལ་གསིལ་བཞག འདི་བཞིན་འོག་མ་ཀུན་ལ་འགྲེ། ཇི་ལྟར་རིགས་པར་གཏོར་གདན་གྱི་སྟེང་གཏོར་མ་རྣམས་སྒྲིགས། ཛམ་སྔོན་འགྲོའི་བཞི་འགྲོས་ཅི་རིགས་ཀྱི་སློབ་དཔོན་རོལ་མོ་བའི་གྲལ་དུ་འོངས་ལ་སྦྲཾ་སྦྲཾ་མི་ཐེ་བའི་གསུམ་བརྡུང་གཉིས། འཐེན་རྐང་གཉིས། དགུ་བརྡུང་འཐེན་རྐང་གཉིས། ཆེ་གཅིག་རྣམས་བྱས་ལ་ལས་གཤིན་གྱི་བཟློག་པ། ཆོས་ཀྱི་རྒྱལ་པོའི་དབྱངས་རོལ་མོ་བྱ་བ་ནས་བཟུང་བར་གྱི་མཐར་བསྒྱུར་རོ་ལ་ཚིག་རོལ་དགུ་བརྡུང་གི་བར་བྱས་ལ། རོལ་མོ་གསུམ་བརྡུང་གི་ངང་ནས་ཇི་ལྟར་རིགས་པར་ཕྱིན་ལ།
སློབ་དཔོན་གྱིས་འཆམས་རྫོགས་ནས་གྲལ་དུ་སླེབས་བསྟུན་སྦྲཾ་སྦྲཾ་མི་ཐེ་བའི་དགུ་བརྡུང་མཐར་༡༢༣བྱས་ལ་བཞག བཟློག་པའི་ཕྲོས་རྒྱལ་ཆེན་བཞི་ཡིས་དགྲ་ཡུལ་དུ་ཞེས་སོགས་བཏང་ལ་གསུམ་བརྡུང་གི་ངང་ནས་གཏོར་མ་བརྡེག་སར་སླེབས་པ་དང་གསུམ་བརྡེག་ལེན་ཅན་རྒྱས་པ་བྱས་ལ། རྔ་རོལ་བཞག་ནས་སློབ་དཔོན་གྱི་གསེར་སྐྱེམས་ཐོགས་ལ་བདུད་རྩི་བྱིན་བརླབས་རྔ་རོལ་བཅམས་ལ་འཆམས་ཚུལ་དང་། གསེར་སྐྱེམས་ཤླཽ་ཀ་དང་པོ་གཉིས་ལ་འཁྲིལ་མཆོད་མའི་དབྱངས། འཇམ་པོའི་འཁྱིལ་འཆམས་གསུམ་བརྡེག་ལེན་ཅན། སངས་རྒྱས་ཀུན་གྱི་ནས་འདུར་ཤུར་གང་རུང་། དགྲ་བགེགས་སྒྲོལ་བའི་ཕྲིན་ལས་མཛོད་ཟེར་བ་ཐམས་ཅད་ལ་ཚིག་རོལ་དགུ་བརྡུང་། རང་རང་གནས་སུ་འགྲོ་བར་གྱིས་ལ་ཚིག་རོལ་དགུ་བརྡུང་གི་མཐར་ཆེམས་བརྡུང་བྱས་ལ། སློབ་དཔོན་གྱིས་གསེར་སྐྱེམས་ནམ་མཁའ་ས་སྟེང་ས་འོག་གསུམ་དུ་འཐོར་ཚུལ་བྱས་ལ། མཐར་རང་གིས་ཀྱང་མྱངས་ལ།
ཨོཾ་ཨཱཿཧཱུྃ་ཞེས་དང་། སརྦ་བིགྷྣན་གཙྪ་ཞེས་བརྗོད། གྲལ་དུ་སླེབས་ནས་རོལ་མོ་སྦྲཾ་སྦྲཾ་༡༢༣དགུ་བརྡུང་དང་། ༡༢༣བྱས་ལ་བཞག་ནས་དཔང་གཟུགས་ཀྱི་མཐར་ཚིག་རོལ་དགུ་བརྡུང་། ཟོར་ལམ་དབྱེ་བ་ལ་སློབ་དཔོན་ཁ་ཕྱིར་བལྟ་དང་། གཡས་ཀྱི་ཕྱག་མཚན་རྡོ་རྗེས་ཟོར་ལམ་དབྱེ་ཚུལ། བཅོལ་བའི་ཕྲིན་ལས་ལ་ཚིག་རོལ་དགུ་བརྡུང་གི་མཐར་ཆེམས་བརྡུང་སྐབས་སློབ་དཔོན་གྱིས་དྲིལ་གསིལ་རྡོ་རྗེ་གསོར་བ་དང་བཅས་འཇིགས་བྱེད་དང་། ལས་གཤིན་ཡབ་ཡུམ་གྱི་སྔགས་རྣམས་བཟླ། ས་ལོའི་ཕྱག་ལེན་ལ་གསེར་སྐྱེམས་དཔང་གཟུགས་ཟོར་ལམ་དབྱེ་བ་རྣམས་གཏོང་རིམ་འདི་བཞིན་མཛད་པ་གཏོར་བཟློག་ཕར་ཆེར་ལ་རིགས་འགྲེ། དེ་ནས་སྦྲཾ་སྦྲཾ་མི་ཐེ་བའི་གསུམ་བརྡེག་གཉིས།
འཐེན་རྐང་གཉིས། དགུ་བརྡུང་སོགས་ལས་གཏད་ཀྱི་རོལ་དབྱངས་རྣམས་བྱས་ལ། དེ་དག་གིས་ཐེང་བརྡུང་རྣམས་ལ་འཆམས་མེད། དྲིལ་བུ་གསིལ། གསུམ་བརྡེག་འཐེན་རྐང་དགུ་བརྡུང་རྣམས་ལ་འཆམས་བྱ། ལས་གཏད་ཀྱི་ཕྲིན་ལས་མྱུར་དུ་གཏད་པ་ནི་ཞེས་རྫོགས་ནས། འཐེན་བརྡུང་གི་སྐབས་སློབ་དཔོན་གྱིས་གོམ་འགྲོས་དང་། ཕྱག་མཚན་གཡས་གཡོན་དུ་གསོར་བ་དང་བཅས་གཏོར་མ་དང་ཉེ་བར་ཕྱིན་ལ་ཕོད་བརྫེས་སོགས་བདེ་ཆས་བྱ། སློབ་དཔོན་འགྲོས་ཀྱི་ཡོང་བ་དང་བསྟུན་མཆོད་དཔོན་གྱི་ལྕགས་མཁར་དང་ལས་གཤིན་གཏོར་མའི་བ་དན་རྣམས་བསྡུས། གཞན་རྣམས་རོལ་མོའི་སྐབས་སློབ་དཔོན་གྱི་གཏིང་ཕོར་གསུམ་གྱི་ཁྲག་དེ།
ལས་གཤིན་གྱི་གཏོར་མར་རིམ་བཞིན་བླུག་པ་དང་བསྟུན་གཞུང་བཞིན་སྔགས་བརྗོད། ཏིང་དུ་ནང་མཆོད་བླུག་པ་དེ་དུང་ཆོས་ཀྱི་དྲི་ཆུ་བླུག་ལ་རྡོ་རྗེའི་ཆེ་དུང་ཆོས་ཀྱི་ཁོག་དྲི་ཆུ་ལ་མ་རེག་ཙམ་དུ་བཙུགས། ཨོཾ་བཛྲ་སོགས་ལན་བདུན་བཟླས་ལ། རྒྱལ་པོ་འཁོར་བཅས་སོགས་དང་། འདི་ནི་ཁྱོད་ཀྱི་སོགས་བརྗོད་ལ་གོང་གི་སྔགས་དེ་བརྗོད་པ་དང་བསྟུན་ལས་གཤིན་གཏོར་རྩེ་ནས་ལན་གསུམ་བླུག རྡོ་རྗེ་ཐོགས་ལ་རྒྱལ་པོ་འཁོར་བཅས་ནས་ས་མ་ཡ་ཏཱིཥྚའི་བར་བརྗོད། དེ་ནས་ལས་གཤིན་གྱི་གཏོར་མ་བླངས་ལ། ཛཾ་ལན་གཡས་གཡོན་དབུས་གསུམ་དུ་གསོར་བ་དང་བཅས་ཆེམས་བརྡུང་གི་བར་ལ་ལས་གཤིན་གྱི་སྔགས་ཀྱི་མཐར། འཆི་བདག་ལས་ཀྱི་གཤིན་རྗེ་དམ་ཅན་ཆོས་ཀྱི་རྒྱལ་པོ། སྲིད་གསུམ་མ་མོའི་གཙོ་མོ་འཆི་བདག་མ་ཙ་མུནྟྲི།
ལས་ཀྱི་གཤེད་བཞི། སྒྲོལ་བའི་གྱིང་བཞི། བཀའ་མཉན་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་ཁྱེད་རྣམས་ཀྱིས་སྤྱིར་བསྟན་པ་དང་བསྟན་པ་འཛིན་པའི་གང་ཟག་རྣམས་དང་། ཁྱད་པར་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཕྱིར་བཟློག་པ་དང་།་་་་་ འདིར་སྐུ་རིམ་ཆེན་མོ་ལྟ་བུ་ལ་རྗེ་བཙུན་ས་སྐྱ་པའི་བསྟན་པ་གདུང་བརྒྱུད་བུ་སློབ་སྦྱིན་བདག་ལྷ་སྡེ་མི་སྡེ་ཆོས་སྲིད་དཔལ་འབྱོར་འཁོར་དང་བཅས་པ་རྣམས་ཀྱི་ཞེས་སྦྱར་དེ་བཞིན་དུ་མིག་བཅས་གང་དགོས་རིགས་པས་བསྒྱུར། སྤྱིར་བཏང་ལ་དཀྱུས་བཞིན། ཁྱེད་ལ་གཉེར་དུ་གཏད་པའི་དགྲ་བགེགས་ལོག་འདྲེན་ཐམས་ཅད་མྱུར་དུ་ཚར་གཅོད་པའི་ཕྲིན་ལས་མཛོད་ཅིག ཅེས་བརྗོད་ལ་ས་ལ་དྲག་ཏུ་བརྡབས། ཡང་ལྕགས་མཁར་ཐོགས་ལ་ཛཾ་ལན་གཡས་གཡོན་དབུས་གསུམ་གསོར་བ་དང་བཅས་པ་གྲུབ་ནས་ཆེམས་བརྡུང་གི་བར་ལ་ཕྲག་པ་གཡས་སུ་འཕྱར་ཏེ། འཇིགས་བྱེད་ཀྱི་རྩ་སྔགས་སྙིང་པོ་ཉེ་སྙིང་རྣམས་དང་།
ཨོཾ་བྷཱ་ཡ་ནཱ་ས་ནི་སོགས་བྷ་ཡ་ནའི་སྔགས་དང་། སུམ་ཏྲིཀ་རཀྴ་བྷྱོཿ ཐིབ་ཐིབ་ཙཀྲ་བྷྱོཿ སྙིང་ཁ་རག་དུན་ཏྲི་བྷྱོཿ ཏྲི་ཎ་ཤིག སེ་ན་གཏུབས། ཁ་རག་རྦད། དུམྦུ་བྷྱོཿ བཛྲ་ར་ཏི་རཀྴ་ཙ་ཏུརྨཱ་ར་ཡ་ཧཱུྃ། གནོད་བྱེད་དགྲ་བགེགས་ཐམས་ཅད་མཱ་ར་ཡ་ཕཊ།
ཀྱཻ་སྲིད་གསུམ་དྲེགས་པའི་དད་དཔོན་ཚངས་དབང་། བརྒྱ་བྱིན། མེ་ལྷ། གཤིན་རྗེ། སྲིན་པོ། ཆུ་བདག རླུང་ལྷ། གནོད་སྦྱིན། དབང་ལྡན། ས་ལ་འཁོར།
ཞིང་སྐྱོང་། མ་མོ། མཁའ་འགྲོ་ལ་སོགས་པ་སྲིད་པ་གསུམ་གྱིས་བསྡུས་པའི་འབྱུང་པོའི་ཚོགས་དྲག་ཤུགས་ཅན་ཁྱེད་རྣམས་ཁྲོ་བོའི་རྒྱལ་པོ་དཔལ་རྡོ་རྗེ་འཇིགས་བྱེད་ཀྱི་བཀའ་དང་དམ་ལས་མ་འདའ་བར། སྤྱིར་བསྟན་པ་དང་བསྟན་པ་འཛིན་པ་ཞེས་སོགས་ལས་གཤིན་གྱི་སྐབས་ལྟར་ལ་ཁྱེད་རྣམས་ལ་གཉེར་དུ་གཏད་པའི་ཞེས་སྦྱར་ལྕགས་མཁར་ས་ལ་དྲག་ཏུ་བརྡབས། སེམས་འཛིན་མེད་ཀྱི་ངང་ལས་རྡོ་རྗེ་གསོར་དྲིལ་བུ་དཀྲོལ། སྐད་དྲག་པོས་ཧྲཱིཿཥྚཱིཿཇི་ལྟར་རིགས་པ་བཟླས། མཆོད་དཔོན་གྱི་གྲུ་གསུམ་བདུན་བརྩེགས་རྣམས་ཀྱི་སྲོག་ཤིང་བཏོན། སློབ་དཔོན་གྱི་བརྡབ་ཕོད་དྲག་ཏུ་བརྡབས། རང་གི་གཡོན་ཕྱོགས་ལ་ཁ་བསྒྱུར་ཏེ་གཏོར་མ་རྒྱག་ས་ངོས་ལ་རྒྱབ་སྟོན་པ་དང་སྟབས་བསྟུན། སྒྲུབ་གྲོགས་རྣམས་ཀྱི་རྔ་རོལ་འཇོག་ཚུལ་ནི།
རང་རེའི་ཕྱག་ལེན་ལ། ༡༢༣༤ཞེས་པ་འདི་ཡིན། དེ་ནས་སློབ་དཔོན་གྱི་རྡོ་རྗེ་འཛིན་པ་རྒྱལ་པོ་ཡི། སོགས་བརྗོད་པ་དང་བསྟུན་རྡོ་རྗེའི་ས་གཞི། རྭ་གུར་མེ་འོད་དང་བཅས་པའི་ཐུན་མོང་བའི་བསྲུང་འཁོར་དང་། རང་རྡོ་རྗེ་འཇིགས་བྱེད་དུ་གསལ་བའི་སྐྱེ་མཆེད་སྐུ་གསུང་ཐུགས་ལྷའི་རང་བཞིན་དུ་བདག་བསྐྱེད་ཀྱི་སྐབས་སུ་བསྒོམ་པ་དེ་ཝལ་གྱིས་དྲན་པར་བྱས་ལ་རྐང་རྗེས་རྣམས་རྡོ་རྗེ་རྒྱ་གྲམ་དུ་ལམ་ལམ་གསལ་འདེབས་བཞིན་པས། འཕྲིན་ལས་ཚ་ཟེར་ལས། རང་དང་གྲོགས་རྣམས་ཧྲཱིཿཥྚཱིཿས་སྲུང་། ཞེས་གསུངས་པས། ཧྲཱིཿཥྚཱིཿབཟླས་ཀྱང་ཆོག
རང་རེའི་ཕྱག་ལེན་ལ་བཛྲ་རཀྴ་དང་ཚེ་གཟུངས་བཟླས་བཞིན་པས་སྒྲུབ་ཁང་དུ་ལོག་པ་ཡིན་པས་དེ་བཞིན་བྱ་ཞིང་། སློབ་དཔོན་གྱི་གཞུག་སྡུད་བྱས་ནས་སྔོན་ལ་མི་འགྲོ། དེ་ནས་སྒྲུབ་ཁང་དུ་སླེབས་པ་དང་སྟན་ལ་འཁོད། གཏོར་འབུལ་སྲིད་ཞི་དཔལ་འབྱོར་མ་སོགས་བྱ་སྐབས་མཆོད་དཔོན་གྱི་བཟློག་དཀྱིལ་གྱི་གཡས་ལ། ཆུ་གཅིག་སྔོན་འགྲོའི་ཉེར་སྤྱོད་ལྔ་བཤམས། བསངས་སྦྱངས་བྱིན་བརླབས་འབུལ་ཚུལ་རྣམས་གཞུང་ནས་འབྱུང་བ་ལྟར་ཡིན། རོལ་ཆེན་གྱི་བར་ལ་གཟུགས་སྒྲ་སོགས་ཡིད་མཆོད་བྱ། འགྲུབ་ན་འཇམ་དཔལ་མཚན་བརྗོད་འདོན་དགོས་པ་ནི། མཁས་གྲུབ་ངག་དབང་ཆོས་གྲགས་ཀྱི་འཇིགས་བྱེད་ཆོས་སྐོར་ལ་དྲིས་པའི་རང་ལན་དཔྱིད་ཀྱི་རྒྱལ་མོ་ལས། འདིའི་བསྟོད་ཡུལ་ནི་རྡོ་རྗེ་འཇིགས་བྱེད་ཀྱི་སྤྲུལ་གཞི་འཕགས་པ་འཇམ་དཔལ་ཉིད་མདུན་གྱི་ནམ་མཁར་སྐད་ཅིག་གི་བསམ་ནས་གུས་འདུད་བྱེད་པ་ཡིན་ལ།
དེའི་དགོས་པ་ཡང་གཏོར་མ་ཚར་རྗེས་སུ་རྒྱབ་རྟེན་གྱི་རིམ་འགྲོ་བསོད་ནམས་གསོག་ཅིང་། ལྷ་ལ་གསོལ་བ་གདབ་པའི་ཕྱིར་རྒྱས་པ་ན་མཚན་བརྗོད་རང་འདོན་པའམ། བསྡུ་ན་འདུད་ཉི་ཤུའི་བསྟོད་པ་བྱ་བ་འདི་སྐབས་སུ་བབས་ཅིང་འབྲེལ་ཆགས་པ་ཡིན་ནོ། ། ཞེས་དང་། ཡང་དེ་ཉིད་ལས་གནད་འདི་ནི་ཧ་ལ་ནག་པོའི་ཤོག་རིལ་གསུམ་གྱི་འགྲེལ་པ་རྒྱ་སྟོན་རིན་པོ་ཆེས་མཛད་པ་ལས་ཕྱི་རོལ་དུ་དགྲ་ཕྱོགས་ལ་གཏོར་མ་འཕངས་ཚར་རྗེས་ནང་དུ་ལོག་ནས་སྒྲུབ་ཁང་དུ་མཚན་བརྗོད་འདོན་པར་གསུངས་པ་དང་མཐུན་པས་འཁྲུལ་པ་མེད་པར་སེམས་སོགས་ཞེས་གསུངས་པས་ན། མཆོད་རོལ་རྫོགས་ནས། རྒྱ་གར་སྐད་དུ། ཨཱརྻ་སོགས་མཚན་བརྗོད་ཚར་གཅིག་བཏོན་ལ། བཅོམ་ལྡན་འདས་བདག་དང་སེམས་ཅན་ཞེས་སོགས་མཇུག་ཆོག་ཚང་མ་ཉིན་སྔ་མ་རྣམས་སོར་བཞག་ལ། ཨོཾ་ཁྱེད་ཀྱི་སོགས་གཤེགས་གསོལ་གྱི་མཐར་ཨོཾ་བཛྲ་བྷཻ་ར་ཝ་སོགས་གཤེགས་གསོལ་གྱི་སྔགས་རྣམས་བརྗོད་ལ།
དཀྱིལ་འཁོར་རྡུལ་ཚོན་ཡིན་ན་མཆོད་དཔོན་གྱིས་མཐའ་ནས་དབུས་སུ་རིམ་གྱིས་བསྡུས། ཐིག་རྗེས་རྣམས་ཆུས་བསྲུབས། རས་བྲིས་ཡིན་ན་གཤེགས་གསོལ་གྱི་སྔགས་རྒྱས་པ་རྣམས་བརྗོད་མི་དགོས། བཀྲ་ཤིས་ཀྱི་སྐབས་སུ་བླ་མ་ཡི་དམ་ཆོས་བསྲུང་ནོར་ལྷའི་བཀྲ་ཤིས་ཅི་ཤེས་དང་། འདིའི་བཀྲ་ཤིས་འཇིགས་རུང་དུས་མཐའི་སོགས་གུར་ཞལ་གྱི་བཀྲ་ཤིས་རྣམས་བྱས་ལ། མེ་ཏོག་གི་ཆར་དབབ། རོལ་མོའི་སྒྲ་རྒྱ་ཆེར་བྱའོ། ། ཡང་རྒྱུན་དུ་བསྒོམ་བཟླས་བྱེད་ན། སྐྱབས་འགྲོ་ནས་དཀྱིལ་འཁོར་བསྡུ་བའི་བར་བྱས་ལ། གནས་གསུམ་དང་སྐྱེ་མཆེད་བསྲུང་།
དགེ་བ་བསྔོ། ཡང་གཏོར་བསྔོས་ཆེན་མོའི་བདག་བསྐྱེད་ལ་ལེན་ན་ས་ལོའི་ཕྱག་ལེན་ལ་འོག་ནས་མདུན་བསྐྱེད་ཡོད་ཚེ་མཆོད་པ་བྱིན་རླབས་སྐྱབས་འགྲོའི་སྔོན་དུ་མཛད་པས། དེའི་ཚུལ་གནས་ཡོ་བྱིན་བརླབས་སྦྲགས་མ་ནི། ཡ་མནྟ་ཀ་དང་། སྭ་བྷཱ་ཝས་བསངས་སྦྱངས། སྟོང་པའི་ངང་ལས་གནས་ཁང་བྷྲཱུྃ་ལས་སོགས་ཀྱཻ་རྡོར་བཞིན་དང་། ཨ་ལས་ཡེ་ཤེས་ཀྱི་ཀཱ་པཱ་ལ་སོགས་འཕྲིན་ལས་ཚ་ཟེར་གྱི་མཇུག་གི་མཆོད་པ་བྱིན་བརླབས་བཞིན་ལ། རོལ་མོ་རྣམས་དྭངས་ཤིང་ཐོགས་པ་མེད་པ་རྒྱུ་འཇིག་རྟེན་དང་འཇིག་རྟེན་ལས་འདས་པ་སོགས་ཀྱཻ་རྡོར་བཞིན་གྱི་མཐར། ཨོཾ་བཛྲ་ཨརྒྷཾ་ཨཱཿཧཱུྃ་སོགས་ཆུ་གཉིས་བྱས་ཀྱང་འགལ་བ་མེད། སྐྱབས་འགྲོ་ནས་དཀྱིལ་འཁོར་བསྡུ་བའི་བར་གྱི་བདག་བསྐྱེད།
གཏོར་མ་ནང་མཆོད་ལྟར་བྱིན་གྱིས་བརླབས་པ་སོགས་བདུད་འཇོམས་སྣང་བའི་གཏེར་མཛོད་སོར་གཞག་ལ། འཇིགས་བྱེད་ཀྱི་གཏོར་བསྔོས་མཆོད་པ་ལ་མཚན་སྔགས་གཅིག་སྔོན་འགྲོའི་ཨརྒྷཾ། པཱ་དྱཾ་ནས་ཤཔྟ་ཨཱཿཧཱུྃ་གི་བར་ཕྱག་རྒྱ། མཚན་སྔགས་ཀྱི་མཐར་འབྲུ་གསུམ་བཏགས་པས་ནང་མཆོད། དཔོན་སློབ་མང་དུ་ཡོད་ན་ཡིད་མཆོད་དང་། བསྟོད་ཐུང་ཕྲིན་བཅོལ་རྣམས་ལ་དྲིལ་གསིལ་རོལ་ཆེན་ཀྱཻ་རྡོར་གཏོར་བསྔོས་བཞིན་བདེ་ཀྱཻ་ནས་ཕུར་སྲུང་གཏོར་བསྔོའི་བར་བྱ། དེ་ནས་ཕྱོགས་སྐྱོང་གཏོར་བསྔོའི་སྐབས་བསྐྱེད་ཆོག་དང་ཕུར་གདབ་རྒྱས་པ་བྱ། གཏོར་མ་ཕུལ་མཐར། ཨོཾ་ཨརྒྷཾ། པུཥྤེ་ནས་ཤཔྟ་ཨཱཿཧཱུྃ་གི་བར་ལ་ཕྱག་རྒྱ་ནང་མཆོད།
བསྟོད་པ་འཕྲིན་བཅོལ་ལ་དྲིལ་གསིལ་ལས་རོལ་ཆེན་མེད། ལས་གཤིན་དཔའ་གཅིག་གཏོར་བསྔོའི་མཆོད་པའི་སྐབས་གཡས་སྡིགས་མཛུབ་ཁོ་ན་དང་། གཡོན་གྱི་སོ་སོའི་ཕྱག་རྒྱ། ཨོཾ་ཀཱ་ལ་རུ་པ་གྲྀཧྞེ་དྱཾ་ཨརྒྷཾ་སྭཱཧཱ། དེ་བཞིན་དུ་པུཥྤཾ་ནས་ནཻ་ཝི་དྱའི་བར་ལའང་སྦྱར། ཨརྒྷཾ་གྱི་འགོའི་ཨོཾ་འདིས་ཀྱང་ཆོག འཆི་བདག་ནག་པོ་སོགས་ལ་དྲིལ་གསིལ་ལས་རོལ་ཆེན་མེད། དེ་ནས་སྤྱི་གཏོར་གཞི་བདག་སོགས་ཕུར་སྲུང་གི་བཟླས་པ་རྫོགས་ནས་ལས་གཤིན་གྱི་སྔགས་ཐུང་གཉིས་བཟླ། འཇིགས་བྱེད་ལ་མཆོད་བསྟོད་མ་བྱུང་ཀྱང་ཆོག་པས་དེ་ཕྱིན་གཏོར་བསྔོ་ཆེན་མོ་སོར་བཞག་གོ་་་་་སྐུ་རིམ་ཆེན་མོའི་གནམ་གང་གི་ཉིན་འདི་བཞིན་བྱ་ཞིང་། བདག་བསྐྱེད་ཀྱི་བཤགས་པ་རྣམས་ཕྲེང་འཁོར་རེ་དང་ལས་གཤིན་ཀྱི་སྔགས་ཐུང་གཉིས་གསུམ་རེ།
མཇུག་ཆོག་ལ་ཡིག་བརྒྱ་བཟླ་བ་སོགས་ཚང་མ་གོང་མ་རྣམས་དང་མཐུན་ཞིང་བཀྲ་ཤིས་མཚུངས་མེད་བླ་མ་སོགས་རྒྱུན་བཞིན་ལ་སྐྱེ་མེད་མའི་རྗེས་ལ། བསྲུང་འཁོར་དུར་ཁྲོད་ཞེས་སོགས་འཇིགས་བྱེད་ཀྱི་བཀྲ་ཤིས་ཤླཽ་ཀ་གཅིག་དང་སྔོན་ཚེ་རྡོ་རྗེ་འཆང་སོགས་རྒྱུན་བཞིན་ནོ། ། ཅེས་དཔལ་རྡོ་རྗེ་འཇིགས་བྱེད་རྭ་ལུགས་ཀྱི་གཏོར་མ་དྲུག་ཅུ་རྩ་བཞི་པའི་ཆོ་ག་ངོར་ཆེན་ཡབ་སྲས་རྣམས་ཀྱི་གསུང་དང་མཐུན་ཞིང་། དབྱངས་རོལ་སོགས་ཆ་ལག་ཕྲ་མོར་གྱུར་པ་རྣམས་ས་ལོ་འཇམ་པའི་རྡོ་རྗེའི་ཕྱག་ལེན་གྱི་རྗེས་སུ་འབྲང་བའི་གཏོང་དེབ་ཉུང་གསལ་གོ་བདེ་འདི་ཡང་འཇམ་པའི་དབྱངས་ཀྱི་རིགས་སུ་སྐྱེས་ཤིང་གཤིན་རྗེ་གཤེད་ཀྱི་རྣལ་འབྱོར་པ་ས་སྨྱོན་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རང་གཞན་གྱི་ལག་ལེན་ནོར་འཁྲུལ་སེལ་བའི་ཕྱིར་བཀོད་པ་འདི་ལ་ནོར་འཁྲུལ་མེད་སྙམ་ཞིང་། ཅི་སྟེ་སོ་སྐྱེ་ལས་དང་པོ་པའི་དབང་གིས་ནོར་འཁྲུལ་མཆིས་ན་འཇམ་པའི་དབྱངས་ཀྱི་སྤྱན་སྔར་བཤགས་ཤིང་འདིའི་དགེ་བས་བདུད་དང་གཤིན་རྗེའི་གཡུལ་ལས་རྒྱལ་ཏེ་འཇམ་པའི་དབྱངས་ཀྱི་གོ་འཕང་བདེ་བླག་ཏུ་ཐོབ་པ་དང་། དཔལ་ས་སྐྱའི་སྡེ་བསྟན་པ་གདུང་བརྒྱུད་དང་བཅས་པ་མི་ཉམས་དབྱར་མཚོ་ལྟར་རྒྱས་པ་གྱུར་ཅིག། །། ཡི་གེ་པ་ནི་གཞུ་ལུང་པའོ།། །། PAGE * MERGEFORMAT 2 ཀུན་དགའ་བློ་གྲོས། འཇིགས་བྱེད་ཀྱི་གཏོར་མ་དྲུག་ཅུའི་ལག་ལེན་ལ་ཉེ་བར་མཁོ་བའི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
