གསུང་འབུམ། ཀུན་དགའ་བློ་གྲོས།
པོད ༥༡
བློ་དམན་རྣམས་ཀྱི་རྟོགས་པ་རྡོ་རྗེ་འཆང་ཀུན་དགའ་བློ་གྲོས་ཀྱིས་མཛད་པ།
༄༅། །ཆེ་མཆོག་པདྨ་ཐོད་ཕྲེང་གི་སྒྲུབ་ཐབས་རྒྱས་འབྲིང་བསྡུས་གསུམ་གྱི་རྣམ་བཞག་ཉུང་ངུའི་ཚུལ་དུ་བཀོད་པ་བློ་དམན་རྣམས་ཀྱི་རྟོགས་པ་རྡོ་རྗེ་འཆང་ཀུན་དགའ་བློ་གྲོས་ཀྱིས་མཛད་པ་བཞུགས་སོ།། ན་མོ་གུ་རུ་བྷྱཿ ལྷ་སྲིན་སྡེ་བརྒྱད་འདུལ་མཛད་པའི། ། པདྨ་ཐོད་ཕྲེང་ལ་བཏུད་ནས། ། སྒྲུབ་ཐབས་རྒྱས་འབྲིང་བསྡུས་གསུམ་གྱི། ། རྣམ་དབྱེ་གོ་བདེའི་ངག་འདི་ཉོན། ། མདུན་གྱི་ནམ་མཁར་པད་ཉི་ལ། ། སྲིན་པོ་ཞིང་ཆེན་བསྣོལ་བའི་སྟེང་། ། བླ་མ་རྡོ་རྗེ་དྲག་པོ་རྩལ། ། སྐྱབས་གནས་ཀུན་འདུས་དེའི་དྲུང་དུ། །
བདག་དང་མཁའ་མཉམ་སེམས་ཅན་རྣམས། ། བྱམས་དང་སྙིང་རྗེ་ཀུན་བླངས་ནས། ། བྱང་ཆུབ་སྙིང་པོར་མཆིས་ཀྱི་བར། ། རྩེ་གཅིག་གུས་པས་སྐྱབས་འགྲོ་བྱ། ། བླ་མ་བདེ་གཤེགས་འདུས་པའི་སྐུ། ། དཀོན་མཆོག་གསུམ་གྱི་རང་བཞིན་ལ། ། བདག་དང་འགྲོ་དྲུག་སེམས་ཅན་རྣམས། ། བྱང་ཆུབ་བར་དུ་སྐྱབས་སུ་མཆི། ། གསུམ་བདུན་ཉེར་གཅིག་ལ་སོགས་བརྗོད། ། ན་མོ་སེམས་བསྐྱེད་འགྲོ་བ་ཀུན་དོན་དུ། །
བླ་མ་སངས་རྒྱས་བསྒྲུབས་ནས་ཀྱང་། ། གང་ལ་གང་འདུལ་འཕྲིན་ལས་ཀྱི། ། འགྲོ་བ་སྒྲོལ་བ་སེམས་བསྐྱེད་དོ། ། གསུམ་མམ་ཇི་ལྟར་རིགས་པ་བརྗོད། ། ཧཱུྃ་ཆོས་སྐུ་མི་འགྱུར་རྡོ་རྗེ་ཡིས། ། པདྨ་རྒྱལ་པོ་འདི་ཉིད་གསུངས། ། དང་པོ་ཆོས་རྣམས་དམིགས་མེད་ཅིང་། ། སྨྲ་བསམ་བརྗོད་བྲལ་རྫོགས་པ་ཆེ། ། བློ་འདས་ཆོས་སྐུ་མིང་འགྱུར་བའི། ། དེ་བཞིན་ཉིད་ཀྱི་ཏིང་འཛིན་བསྒོམ། །
བློ་བྲལ་དེ་ཡིས་ངང་ནས་ནི། ། སེམས་ཅན་ཀུན་ལ་ཁྱབ་པ་ཡིས། ། བརྩེ་བའི་སྙིང་རྗེ་ཆེན་པོར་བསྒོམ། ། ཀུན་ཏུ་སྣང་བའི་ཏིང་འཛིན་ནི། ། སྟོང་ཉིད་སྙིང་རྗེ་ངང་ཅན་དེ། ། འགྲོ་དོན་དཔག་མེད་བྱེད་པ་ལ། ། རྒྱུ་ཡི་ཏིང་འཛིན་རང་གི་སེམས། ། ཧཱུྃ་གི་ཡི་གེ་དམར་པོར་གྱུར། ། ཨེ་ཡཾ་རཾ་སུཾ་ཀེཾ་རཾ་བྷྲཱུྃ། ། ཨེ་ལས་ནམ་མཁའ་མཐའ་དབུས་མེད། །
ཡཾ་ལས་རླུང་གི་དཀྱིལ་འཁོར་གཏམ། ། རཾ་ལས་ཁྲག་གི་རྒྱ་མཚོ་འཁྱིལ། ། སུཾ་ལས་ཞིང་ཆེན་ས་གཞི་བརྡལ། ། ཀཾ་ལས་ཀེང་རུས་རི་རབ་བཙལ། ། རཾ་ལས་བསྐལ་བའི་མེ་ཕུང་འབར། ། བྷྲཱུཾ་ལས་དུར་ཁྲོད་གཞལ་ཡས་ཁང་། ། ཕྱི་ནི་ཐོད་རློན་བར་ནི་སྙིང་། ། སྐམ་པོས་ནང་བྱས་རྩིགས་པ་ཅན། ། གནམ་ལྕགས་གཟེར་བཏབ་གྲུ་བཞི་པ། ། སྒོ་བཞི་ཞིང་གི་རྒྱལ་མཚན་འཕྱར། །
ཚངས་པ་ཕོ་མོའི་ཀ་གདུང་ཅན། ། ཞིང་ལྤགས་ཐོག་དང་བླ་རེས་དང་། ། སྒྱུ་མའི་དྲྭ་ཕྱེད་དོན་སྙིང་འཕྱང་། ། ཕྱི་ནང་མེ་དཔུང་སྨུག་ནག་འབར། ། གཞལ་ཡས་ཁང་པ་དེ་ཡི་ནང་། ། འཁོར་ལོ་སྔོན་པོ་རྩིབས་བཞི་པ། ། མུ་ཁྱུད་རྡོ་རྗེ་རྭ་བས་བསྐོར། ། དབུས་སུ་གྲུ་གསུམ་མཐིང་ནག་འབར། ། ཟླ་གམ་དམར་ནག་གསུམ་དང་བཅས། ། གཞལ་ཡས་ཁང་པའི་ཕྱི་རོལ་དུ། །
གསེར་གྱི་འཁོར་ལོ་གཡས་སུ་འཁོར། ། དེའི་རྩེ་སྡིག་པས་མཚན་པའོ། ། མེ་ཡི་འཁོར་ལོ་གཡོན་དུ་འཁོར། ། རྩེ་བསྣོལ་བར་དུ་དགྲ་བགེགས་འཇོམས། ། དེ་རྒྱབ་རྡོ་རྗེ་གུར་ཁང་ཕུག ། ཕྱི་རོལ་ཡེ་ཤེས་མེ་ཕུང་འབར། ། དགྲ་བགེགས་འབྱུང་པོ་ཐམས་ཅད་བསྲེགས། ། དབུས་སུ་པཾ་པདྨ་མཎྜལ་ལ། ། མ་སུརྻ་མཎྜ་ལ། ཨ་ཙནྜ་མཎྜ་ལ།
རཀྵ་པ་ཏི་ར་བཾ། པདྨ་ཉི་མ་ཟླ་བའི་སྟེང་། ། སྲིན་པོ་ཞིང་ཆེན་བསྣོལ་བའི་དབུས། ། ཧཱུྃ་ཡིག་དམར་པོ་བསམ་པ་ལས། ། ཕྱོགས་བཅུར་འོད་འཕྲོས་སངས་རྒྱས་ཀྱི། ། ཐུགས་དམ་རྒྱུད་བསྐུལ་འགྲོ་དོན་བྱས། ། ཚུར་འདུས་ཧཱུྃ་ལ་ཐིམ་པ་ལས། ། བདག་ཉིད་ཟིལ་གནོན་པདྨའི་སྐུ། ། དམར་པོ་མེ་ཡི་འཕྲེང་བས་བརྒྱན། ། ཞལ་གཅིག་ཕྱག་གཉིས་བརྐྱང་བསྐུམ་བགྲད། །
གཡས་པས་རྡོ་རྗེ་ནམ་མཁར་འཕྱར། ། གཡོན་པས་ལྕགས་སྡིག་ཁ་དགུ་བསྣམས། ། དབུ་སྐྲ་སྣུམ་འབོལ་གྱེན་དུ་འཁྱིལ། ། ཐོད་སྐམ་ལྔ་ཡིས་དབུ་ལ་བརྒྱན། ། རློན་པ་ལྔ་བཅུའི་དོ་ཤལ་བྱས། ། རུས་པའི་རྒྱན་དྲུག་སྐུ་ལ་སྤྲས། ། དབུ་དང་ཕྱག་ཞབས་སྦྲུལ་གྱིས་བརྒྱན། ། གླང་ལྤགས་ཞིང་ཆེན་གཡང་གཞི་གསོལ། ། སྟག་གི་ལྤགས་པའི་འོག་ལྤགས་ཅན། ། རཀྟ་ཞག་དང་ཐལ་ཆེན་གྱི། །
ཐིག་ལེ་ཟོ་རིས་ཚོམ་བུར་བྱས། ། མེ་ཕུང་འབར་བའི་དབུས་ན་བཞུགས། ། དེ་ཡི་སྤྱི་གཙུག་བྱ་ཁྱུང་རྒྱལ། ། མཐིང་ནག་མེ་ཡི་གཤོག་པ་གདེངས། ། གནམ་ལྕགས་མེ་ཡི་ཚ་ཚ་འཕྲོ། ། དེ་སྟེང་པདྨ་ཉི་ཟླའི་སྟེང་། ། རིགས་ཀྱི་བདག་པོ་སྣང་མཐའ་ཡས། ། སྐུ་མདོག་དམར་པོ་མཉམ་བཞག་ཅན། ། དར་དང་རིན་ཆེན་སྣ་ཚོགས་བརྒྱན། ། སྐུ་ཡི་ངོ་བོ་ཚོན་གང་པ། །
དཔྲལ་བའི་མཛོད་སྤུའི་ཁྲོ་གཉེར་སྟེང་། ། གསེར་གྱི་འཁོར་ལོ་རྩིབས་བཞིའི་དབུས། ། འཇམ་དཔལ་སྐུ་མདོག་གསེར་གྱི་མདོག ། ཞལ་གཅིག་ཕྱག་གཉིས་དབུ་བརྒྱན་ཅན། ། ཕྱག་གཡས་ཤེས་རབ་རལ་གྲི་བསྣམས། ། གཡོན་པས་ཐུགས་ཀར་སྡིགས་མཛུབ་མཛད། ། ཅུང་ཟད་ཁྲོ་ཚུལ་འགྱིང་བག་ཅན། ། དེ་ཉིད་སྤྱི་བོ་ཡི་གེ་ཨོཾ། ། གསེར་མདོག་བདག་སྐུ་བྱིན་རློབ་བོ། ། མགྲིན་པ་པདྨ་འདབ་བཞིའི་དབུས། །
རྟ་མགྲིན་ཞལ་གཅིག་ཕྱག་གཉིས་དམར། ། སྤྱི་གཙུག་རྟ་མགོ་ལྗང་ཁུ་ཅན། ། རྟ་སྐད་ནམ་མཁའི་དབྱིངས་སུ་སྒྲོག ། གཡས་པས་རྡོ་རྗེ་དབྱུག་པ་འཕྱར། ། གཡོན་པས་ཐུགས་ཁར་སྡིགས་མཛུབ་མཛད། ། བརྐྱང་བསྐུམ་དོར་སྟབས་བཞུགས་པའོ། ། དེ་ཡི་མགྲིན་པར་ཡི་གེ་ཨཱ། ། དམར་པོ་བདག་གསུང་བྱིན་གྱིས་བརླབས། ། ཐུགས་ཁར་གསེར་གྱི་མཆོད་རྟེན་སེར། ། རི་རབ་བམ་རིམ་བུམ་པ་བྲེ།
འཁོར་ལོ་ཏོག་དང་ལྡན་པར་བསྒོམ། ། བུམ་པར་ཕྱག་ན་རྡོ་རྗེ་ནི། ། མཐིང་ནག་ཞལ་གཅིག་ཕྱག་གཉིས་པ། ། གཡས་པས་རྡོ་རྗེ་ནམ་མཁར་འཕྱར། ། གཡོན་པས་ཐུགས་ཁར་སྡིགས་མཛུབ་མཛད། ། ཁྲོ་གཏུམ་དྲག་པོ་བརྗིད་པའི་སྐུ། ། དེ་ཡི་ཐུགས་ཀར་ཧཱུྃ་མཐིང་ནག ། བདག་ཐུགས་བྱིན་གྱིས་བརླབས་པའོ། ། སྐུ་ཡི་ཡི་གེ་ཨོཾ་ལས་ནི། ། འོད་ཟེར་སེར་པོ་འཕྲོས་པ་ཡིས། །
སྐུ་ཡི་ལྷ་ཚོགས་སྤྱན་དྲངས་ནས། ། མཛོད་སྤུའི་འཇམ་དཔལ་དག་ལ་ཐིམ། ། སྐུ་མི་ཤིགས་རྡོ་རྗེའི་དབང་ཐོབ་གྱུར། ། གསུང་གི་སྙིང་པོ་ཨཱ་ལས་ནི། ། འོད་ཟེར་དམར་པོ་འཕྲོས་པ་ཡིས། ། གསུང་གི་ལྷ་ཚོགས་སྤྱན་དྲངས་ནས། ། མགྲིན་པའི་རྟ་མགྲིན་བདག་ལ་ཐིམ། ། གསུང་འགགས་པ་མེད་པའི་དབང་ཐོབ་གྱུར། ། ཐུགས་ཀྱི་ཡི་གེ་ཧཱུྃ་ལས་ནི། ། འོད་ཟེར་མཐིང་ནག་འཕྲོས་པ་ཡིས། །
ཐུགས་ཀྱི་ལྷ་ཚོགས་སྤྱན་དྲངས་ནས། ། ཐུགས་ཀའི་ཕྱག་རྡོར་དག་ལ་ཐིམ། ། ཐུགས་འཁྲུལ་བ་མེད་པའི་དབང་ཐོབ་གྱུར། ། ཡེ་ཤེས་གསུམ་ལས་འོད་ཟེར་གསུམ། ། ཕྱོགས་བཅུ་རྣམས་སུ་འཕྲོས་པ་ཡིས། ། རིགས་བདག་སྣང་བ་མཐའ་ཡས་དང་། ། གཞན་ཡང་རིགས་ལྔའི་སངས་རྒྱས་དང་། ། སངས་རྒྱས་ཐམས་ཅད་སྤྱན་དྲངས་ལ། ། སྣང་བ་མཐའ་ཡས་བདག་ལ་ཐིམ། ། སྐུ་གསུང་ཐུགས་དང་ཡོན་ཏན་དང་། །
འཕྲིན་ལས་ལ་སོགས་དབང་ཐོབ་གྱུར། ། དེ་ནས་བདག་གི་ཐུགས་ཀ་ནས། ། རིག་པའི་ངོ་བོ་ཧཱུྃ་དམར་ལས། ། འོད་ཟེར་ནག་པོ་གྲངས་མེད་འཕྲོས། ། ཧཱུྃ་ནག་གྲངས་མེད་འཇིག་རྟེན་ཁམས། ། སྣང་སྲིད་ཐམས་ཅད་གང་བར་བསམ། ། ཧཱུྃ་རྣམས་འོད་དུ་ཞུ་བ་ལས། ། ཁྲོ་བོ་ཡཀྴ་མེ་དབལ་ནི། ། ནག་པོ་ཞལ་གཅིག་ཕྱག་གཉིས་པ། ། སྤྱན་གསུམ་ཞལ་གདངས་མཆེ་བ་གཙིགས། །
གཡས་པས་རྡོ་རྗེ་ནམ་མཁར་འཕྱར། ། གཡོན་པས་བརྡུང་བའི་ཐོ་བ་བསྣམས། ། སྐུ་ལ་བསྐལ་པའི་མེ་ཕུང་འབར། ། དེ་འདྲའི་ཁྲོ་བོ་སྣང་སྲིད་ཁེངས། ། ལྷ་སྲིན་སྡེ་བརྒྱད་དྲེགས་པའི་ཚོགས། ། གནོད་སྦྱིན་གདོན་བགེགས་མ་ལུས་པ། ། འདར་ཞིང་དངངས་ནས་བརྒྱལ་དང་བགེགས། ། བརྡུང་ཞིང་བསྲེགས་ནས་བསད་པར་གྱུར། ། ཐུགས་ཀའི་ཧཱུྃ་ལས་འོད་འཕྲོས་པས། ། རྔ་ཡབ་གླིང་ཕྲན་སྲིན་པོའི་ཡུལ། །
པདྨ་འོད་ཀྱི་གཞལ་ཡས་ནས། ། སློབ་དཔོན་པདྨ་ཐོད་ཕྲེང་རྩལ། ། དཔའ་བོ་མཁའ་འགྲོའི་ཚོགས་དང་བཅས། ། འདུལ་དུ་བཛྲ་ས་མཱ་ཛཿ ཛཿཧཱུྃ་བཾ་ཧོཿབདག་ལ་ཐིམ། ། ཐུགས་ཀའི་ཕྱག་རྡོར་ཧཱུྃ་དག་ལ། ། སྙིང་པོ་གཤམ་བུར་བཅས་པའི་སྔགས། ། ཕྲེང་བ་ཕྲེང་ཐག་བརྒྱུས་པ་ལྟར། ། གཡས་བསྐོར་དག་ཏུ་འཁོར་བར་བསམ། ། དེ་ལས་འོད་ཟེར་འཕྲོས་པ་ཡིས། །
ནད་གདོན་སྡིག་སྒྲིབ་ཐམས་ཅད་བསྲེགས། ། ཨོཾ་ཨཱཿཧཱུྃ། ཨརྩིག་ནེརྩིག་ན་མོ་བྷ་ག་ཝ་ཏེ་ཧཱུྃ་ཧཱུྃ་ཨ་ཧཱུྃ་ཧཱུྃ་ཕཊ་ཕཊ། དྲག་པོའི་རྩ་སྔགས་འདི་ཉིད་ལ། ། ཁྲི་ཚོ་གཅིག་གི་གྲངས་བཟླས་ན། ། དྲག་པོའི་དགྲ་བགེགས་ཐམས་ཅད་ཐུལ། ། འབུམ་ཕྲག་གཅིག་ནི་བཟླས་གྱུར་ན། ། མཆོག་གི་དངོས་གྲུབ་མ་ལུས་ཐོབ། ། ཐོས་དང་དྲན་པ་ཙམ་གྱིས་ནི། ། འཇིག་རྟེན་ལྷ་སྲིན་ཐམས་ཅད་རྣམས། །
ལས་ལ་བསྐོས་པ་ཐེ་ཚོམ་མེད། ། གལ་ཏེ་གདུག་ཅན་གཟིར་འདོད་ན། ། བདག་ཉིད་པདྨའི་ཞལ་སྒོ་ནས། ། འོད་ཟེར་སྤུ་གྲི་ལྟར་འབར་བ། ། གྲངས་མེད་ཕྱི་རུ་འཕྲོས་པ་དང་། ། མདུན་དུ་ཡཀྵ་མེ་དབལ་བསམ། ། དེའི་ཞལ་ནས་འོད་ཟེར་ནི། ། གོང་དང་འདྲ་བའི་ཚུར་འཕྲོས་པའི། ། རྩེ་བསྣོལ་བར་དུ་དགྲ་བགེགས་རྣམས། ། བསད་ཅིང་གཏུབ་པར་བསམ་བྱས་ལ། །
རྩ་བའི་སྔགས་ནི་ཤམ་བུ་བཟླ། ཨ་ཡ་མ་དུ་རུ་ཙ་ཤ་ནི་ས་མ་ཡ་ཧཱུྃ་ཕཊ། ཨོཾ་བཛྲ་ཧཱུྃ། ཡཀྵ་ཧཱུྃ། རཀྵ་ཧཱུྃ། གནོད་བྱེད་གདོན་བགེགས་བསེ་མོ་དམ་སྲིའི་སྙིང་ལ་མཱ་ར་ཡ་ཧཱུྃ་ཕཊ། རཱ་ཛའི་སྙིང་ལ་མཱ་ར་ཡ་ཧཱུྃ་ཕཊ། ཇི་ལྟར་རིགས་པ་བཟླས་པའི་མཐར། ། འཕྲེང་བ་ཐལ་མོའི་བར་དུ་བཅུག་ནས། ། སྔགས་ཀྱི་བཟླས་སླར་ཕོག་བྱས་ལ། །
བདེ་བར་གཤེགས་པ་ཐམས་ཅད་ཀྱི། ། སྐུ་གསུང་ཐུགས་ཡོན་འཕྲིན་ལས་ཀྱི། ། བདག་དང་སེམས་ཅན་ཐམས་ཅད་ལ། ། བྱིན་གྱིས་བརླབས་པར་མཛད་ནས་སུ། ། མྱུར་དུ་མཆོག་གི་དངོས་གྲུབ་ནི། ། ཆེ་མཆོག་པདྨ་ཐོད་ཕྲེང་གི ། གོ་འཕང་ཐོབ་པར་བྱིན་གྱིས་རློབས། ། ཐུན་མཚམས་གཏོར་མ་འབུལ་འདོད་ན། ། སྨན་རཀ་གཏོར་མ་མཆོད་པར་བཅས། ། གཙང་ཞིང་བཟང་བ་བཤམས་ནས་སུ། །
ཨོཾ་བཛྲ་ཡཀྵ་རཀྵ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྔགས་དེ་གཉིས་ཀྱིས་བསང་སྦྱང་བྱ། སྟོང་པའི་ངང་ལས་རླུང་མེའི་སྟེང་། ། བནྡྷ་འབར་བའི་སྣོད་མཆོག་ཏུ། ། སྨན་གཏོར་རཀྟ་ཡེ་ཤེས་ཀྱི། ། བདུད་རྩིའི་རྒྱ་མཚོ་ཆེན་པོ་དང་། ། ཐོད་པའི་སྣོད་དུ་མཆོད་རྫས་ཚོགས། ། གཙང་ཞིང་བཟང་བ་ཉིད་དུ་གྱུར། ། དུང་ཕོར་འཁྱིལ་བའི་ཕྱག་རྒྱ་ཅན།
ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿ གཞོང་པ་འཁྱིལ་བའི་ཕྱག་རྒྱ་དང་། ཨོཾ་ཨཱཿཧཱུྃ་མཧཱ་བ་ལིངྟ་བཱ་ལ་བཱ་ཏེ། གུ་ཧྱ་སིདྡྷི་ས་མཱ་ཡ་ཧཱུྃ་ཧྲཱིཿཐ། པདྨ་འཁྱིལ་བའི་ཕྱག་རྒྱ་དང་། ཨོཾ་ཨཱཿཧཱུྃ་མ་ཧཱ་རཀྵ་ཛྭ་ལ་མཎྜལ་ཨ་ཧཱུྃ་ཧྲཱིཿཐ། སྔགས་ཚན་གསུམ་པོ་འདི་དག་གི ། ཇི་ལྟར་རིགས་པ་བརྗོད་པར་བྱ། ། དེ་ནས་ཕྱི་ནང་གསང་གསུམ་གྱི། ། མཆོད་པ་བྱིན་གྱིས་བརླབ་པ་ནི།
ཨོཾ་ཨཱཿཧཱུྃ་ཨི་དམ། པུཥྤཾ། དྷཱུ་པཾ། ཨཱ་ལོ་ཀཾ གནྡྷཾ། ནཻ་ཝི་དྱཾ། ཤཔྟ་མ་ཧཱ་པཱུ་ཛ་ཧོཿ ཨོཾ་ཨཱཿཧཱུྃ། མ་ཧཱ་ལཾ་པ་རཀྵ་ཙིཏྟ་གོ་རོ་ཙ་ན་ཀེཾ་ནི་རི་ཏི་མ་ཧཱ་པུ་ཛ་ཧོཿ ཨོཾ་ཨཱཿཧཱུྃ།
བོ་དྷི་ཙིཏྟ་ག་ན་གུ་ཧྱ་མ་ཧཱ་པུ་ཛ་ཧོཿ སྙིང་ཁའི་ཧཱུྃ་ལས་འོད་འཕྲོས་པས། ། རྔ་ཡབ་གླིང་ཕྲན་སྲིན་པོའི་ཡུལ། ། པདྨ་འོད་ཀྱི་གཞལ་ཡས་ནས། ། སློབ་དཔོན་པདྨ་ཐོད་ཕྲེང་རྩལ། ། དཔའ་བོའི་མཁའ་འགྲོའི་ཚོགས་དང་བཅས། ། མདུན་དུ་བཛྲ་ས་མཱ་ཛཿ རྔ་རོལ་སྒྲ་དང་སྤོས་དུད་ཅན། ཧཱུྃ་དུར་ཁྲོད་སྨུག་ནག་མེ་འབར་ཀློང་དཀྱིལ་ནས། ། དྲག་པོ་འདུལ་མཛད་པདྨ་ཐོད་ཕྲེང་རྩལ། །
བཞེངས་ཤིག་བཞེངས་ཤིག་ཆོས་ཀྱི་དབྱིངས་ནས་བཞེངས། ། འདོད་ཆགས་རཀྟའི་རྒྱ་མཚོའི་ཀློང་ནས་བཞེངས། ། ཞེ་སྡང་ཀེང་རུས་བཀྲམ་པའི་སྟེང་ནས་བཞེངས། ། གཏི་མུག་ཤ་ཆེན་སྤུངས་པའི་དབུས་ནས་བཞེངས། ། ང་རྒྱལ་མེ་ཆེན་འབར་བའི་དབྱིངས་ནས་བཞེངས། ། ཕྲག་དོག་རླུང་ནག་འཚུབ་པའི་ནང་ནས་བཞེངས། ། དགྲ་བགེགས་འབྱུང་པོ་ཡཀྴ་སྲིན་པོ་དང་། ། འཆི་བདག་གཤིན་རྗེ་འཇིག་རྟེན་དྲེགས་པའི་ཚོགས། ། ལྷ་སྲིན་སྡེ་བརྒྱད་དཔེ་དཀར་སྲོག་བདག་དང་། ། བསེ་མོ་དམ་སྲི་ས་བདག་ཀླུ་གཉན་དང་། །
བདུད་དང་མུ་སྟེགས་འདུལ་ཕྱིར་གཤེགས་སུ་གསོལ། ། མ་ཧཱ་གུ་རུ་པདྨ་ཀྲོ་དྷ་ས་པཱ་རི་ཝ་ར་ས་མཱ་ཛཿ སློབ་དཔོན་དཔའ་བོ་མཁའ་འགྲོའི་ཚོགས། ། བྱ་ཁྱུང་ཐང་ལ་བབས་པ་བཞིན། ། མདུན་གྱི་ནམ་མཁར་བྱོན་པར་བསམ། ། དེ་ནས་བཞུགས་སུ་གསོལ་བ་ནི། ། བསྐལ་པ་མེ་ལྟར་འབར་བའི་ཀློང་དཀྱིལ་ནས། ། ཏི་ར་ཞིང་ཆེན་བསྣོལ་བའི་གདན་སྟེངས་སུ། ། མ་ཧཱ་གུ་རུ་པདྨ་ཐོད་འཕྲེང་རྩལ། ། འཁོར་བཅས་རྒྱས་ཤིང་བསྟན་པར་བཞུགས་སུ་གསོལ། །
མ་ཧཱ་གུ་རུ་པདྨ་ཀྲོ་དྷ་ས་པ་རི་ཝ་ར་ས་མཱ་ཡ་ཏིཥྛནྟུ། དེ་ནས་ཕྱག་འཚལ་བྱ་བ་ནི། ། ཧཱུྃ་རང་བྱུང་པདྨ་ཐོད་འཕྲེང་དྲག་པོའི་སྐུ། ། དྲེགས་པ་ལྷ་སྲིན་སྡེ་བརྒྱད་འདུལ་མཛད་ཅིང་། ། འཁོར་བ་མ་ལུས་འདྲེན་པའི་དཔལ་གྱུར་པའི། ། གུ་རུ་དྲག་པོའི་ཚོགས་ལ་ཕྱག་འཚལ་བསྟོད། ། མ་ཧཱ་གུ་རུ་པདྨ་ཀྲོ་དྷ་ས་པཱ་རི་ཝ་ར་སཱ་ད་བནྡྷ་ན་ཀ་རོ་མི། ཆེ་མཆོག་དྲག་པོའི་ལྷ་ཚོགས་ལ། ། ལྷ་རྫས་ཕྱི་མཆོད་འབུལ་བ་ནི། ། མེ་ཏོག་བདུག་སྤོས་མར་མེ་དྲི། །
ཞལ་ཟས་རོལ་མོ་ཡིད་འོང་རྣམས། ། སྤྱན་ཤངས་ཐུགས་ཀ་སྐུ་ལུས་དང་། ། ཞལ་དང་སྙན་དུ་མཆོད་པ་འབུལ། ། ཨོཾ་བཛྲ་པུཥྤེ་ཨཱཿཧཱུྃ། ། དེ་བཞིན་དུ་དྷུ་པེ་ནས། ཤཔྟའི་བར། ཐོག་མཐའ་འདྲ་བ་སྦྱར་བས་མཆོད། ། ཆེ་མཆོག་དྲག་པོའི་ལྷ་ཚོགས་ལ། ། རང་བྱུང་ནང་མཆོད་འབུལ་བ་ནི། ། དབང་པོ་ལྔ་ཡི་མེ་ཏོག་མཆོད། །
བསུར་ཆེན་སྤོས་ཀྱི་དུད་པས་མཆོད། ། རྡོར་རྗེ་དྲི་ཆུའི་བྱུག་པས་མཆོད། ། བདུད་རྩི་དྲི་ཆེན་ཞལ་ཟས་མཆོད། ། རྐང་གླིང་ཐོད་པའི་རྔ་སྒྲས་མཆོད། ། དུག་ལྔ་ཡེ་ཤེས་ལྔ་རུ་མཆོད། ། དུག་གསུམ་སྐུ་གསུང་ཐུགས་སུ་མཆོད། ། སྣང་སྲིད་ཕྱག་རྒྱ་ཆེན་པོར་མཆོད། ། ཨོཾ་མ་ཧཱ་པུ་ཛ་སརྦ་པཉྩ་ཨཱཿཧཱུྃ། ཧཱུྃ་གདོད་ནས་རྣམ་དག་བདུད་རྩི་སྨན། ། ཡེ་ཤེས་ལྔ་རྫོགས་ཨ་མྲྀ་ཏ། །
དུག་ལྔ་སེལ་བའི་བདུད་རྩི་འདི། ། ཆེ་མཆོག་དྲག་པོའི་ཚོགས་ལ་འབུལ། ། ཨོཾ་ཨཱཿཧཱུྃ་མ་ཧཱ་པཉྩ་ཨ་མྲྀ་ཏ་ཁ་རཾ་ཁ་ཧི། ཉོན་མོངས་རྒྱུད་དྲུག་འཁོར་བ་བསྒྲོལ། ། མཉམ་མེད་མཁའ་དབྱིངས་བདེ་བ་ཆེ། ། སྦྱོར་སྒྲོལ་མ་ཧཱ་རཀྟའི་རྒྱུན། ། གུ་རུ་དྲག་པོའི་ཚོགས་ལ་འབུལ། ། ཨོཾ་ཨཱ་ཧཱུྃ་མ་ཧཱ་རཀྟ་ཁ་རཾ་ཁཱ་ཧི། བླ་མེད་མཆོད་པ་དམ་པ་འདི། ། ཡེ་ཤེས་ལྔ་ཡི་འོད་ཟེར་འཕྲོ། །
ཕུན་ཚོགས་འདོད་ཡོན་ལྔ་ཡིས་བརྒྱན། ། ཐུགས་དམ་བཞིན་དུ་བཞེས་སུ་གསོལ། ། ཨརྩིག་ནེརྩིག་སྔགས་ཀྱི་མཐར། ཨོཾ་ཨཱཿཧཱུྃ་ཛཿཧཱུྃ་བཾ་ཧོཿ རཏྣ་གུ་རུ་ཤྲཱི་བྷ་ག་ཝན་ཨེ་ཀ་ཛ་ཏི། སརྦ་ཨཻ་ཧོ་དེ་ཝ་ཏེ་ཛ་སརྦ་དྷརྨ་པ་ལ་ཏ། ཨི་དམ་བ་ལིངྟ་ཁ་ཁ་ཁཱ་ཧི་ཁཱ་ཧི། མ་མ་རཀྵ་རཀྵ་ཧཱུྃ་ཧཱུྃ་ཕཊ་སྭཱཧཱ། མ་ཧཱ་གུ་རུ་རྡོ་རྗེ་ཐོད་འཕྲེང་རྩལ་དྲག་པོ་དཔའ་བོ་མཁའ་འགྲོའི་ཚོགས་དང་བཅས་པ་རྣམས་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། གསུམ་མམ་བདུན་གྱིས་གཏོར་མ་འབུལ། །
རྡོ་རྗེ་དྲིལ་བུ་འཛིན་པ་ཡི། ། ལྷ་ཚོགས་རྣམས་ལ་བསྟོད་པར་བྱ། ། ཨོ་རྒྱན་ཆེན་པོ་པདྨ་ཐོད་འཕྲེང་རྩལ། ། སྐུ་མདོག་དམར་པོ་མེ་ཡི་མདོག་འདྲ་བ། ། བསྐལ་པའི་མེ་ཕུང་འབར་བའི་དབུས་ན་བཞུགས། ། རིན་ཆེན་རུས་པའི་རྒྱན་ཆ་རབ་ཏུ་ཁྲོལ། ། ཞིང་ཆེན་གཡང་གཞི་སྐུ་ཡི་ཤམ་ཐབས་ཅན། ། དབུ་སྐྲ་སྣུམ་འབོལ་ལྕང་ལོ་གྱེན་དུ་འཁྱིལ། ། དེ་ལས་ཚ་ཚ་དམར་སེར་སྐར་ལྟར་འཁྲུག ། སྤྱན་རྩ་དམར་ནག་སྡང་མིག་གྱེན་དུ་སྒྲིལ། །
བར་སྣང་ཁམས་ཀྱི་གདོན་ཚོགས་བརླག་པར་བྱེད། ། ཕྱག་གཡས་རྡོ་རྗེ་རྩེ་དགུ་བསྣམས་པ་ནི། ། ཧཱུྃ་དགུ་རལ་དགུས་རབ་ཏུ་བརྒྱན་པ་ནི། ། རི་རབ་ཆེན་པོ་ཀུན་ཀྱང་ཐལ་བར་བསྙིལ། ། རྒྱ་མཚོ་ཆེན་པོ་ཀུན་ཀྱང་དུམ་བུར་གཏོང་། ། གནམ་ཐེལ་དཀར་པོའི་ཀླད་པའི་རྒྱས་སུ་འགེམས། ། ཕྱག་གཡོན་ལྕགས་སྡིག་ཁ་དགུ་བསྣམས་པ་ནི། ། ཡཀྵ་རཀྵ་གནོད་བྱེད་ཐམས་ཅད་འདུལ། ། སྲོག་བདག་དཔེ་དཀར་སྙིང་ནས་ཁོངས་ནས་འབྱིན། ། བགེགས་འདུལ་པདྨ་འབྱུང་གནས་ཕྱག་འཚལ་བསྟོད། །
སྤྱི་གཙུག་རིགས་བདག་སྣང་བ་མཐའ་ཡས་དང་། ། འཕྲིན་ལས་སྤྲུལ་པ་བྱ་ཁྱུང་རྒྱལ་པོ་དང་། ། སྐུ་ཡི་སྤྲུལ་པ་འཕགས་པ་འཇམ་དཔལ་དང་། ། གསུང་གི་སྤྲུལ་པ་ཁྲོ་རྒྱལ་རྟ་མགྲིན་དཔལ། ། ཐུགས་ཀྱི་སྤྲུལ་པ་ཕྱག་ན་རྡོ་རྗེ་དང་། ། ཐམས་ཅད་སྤྲུལ་པ་ཡཀྵ་མེ་དབལ་སོགས། ། གཞན་ཡང་དཔའ་བོ་མཁའ་འགྲོ་གིང་གི་ཚོགས། ། གུ་རུ་དྲག་པོའི་ཚོགས་ལ་ཕྱག་འཚལ་བསྟོད། ། བདག་ལ་དངོས་གྲུབ་ཐམས་ཅད་སྩལ་དུ་གསོལ། ། རྗེས་ཆོག་དངོས་གྲུབ་བླང་བ་དང་། །
ལྷག་ཆད་ཁ་བསྐང་བརྟན་བཞུགས་དང་། ། གཤེགས་གསོལ་རྟག་ཆད་མཐའ་བསལ་བ། ། བསྔོ་སྨོན་ཤིས་བརྗོད་རིམ་པར་ཤེས། ། བླ་མ་ཡི་དམ་མཁའ་འགྲོ་དགོངས། ། རྣལ་འབྱོར་སྒྲུབ་པོ་བདག་ཅག་ལ། ། རྒྱས་པས་སྦྱོར་དྲུག་རྒྱས་པ་དང་། ། མོས་པས་འགྲོ་བ་དབང་དུ་བསྡུས། ། དྲག་པོས་དགྲ་བགེགས་ཚར་གཅོད་པའི། ། ཐུན་མོང་མཆོག་གི་དངོས་གྲུབ་སྩོལ། ། ཧེ་རུ་ཀ་ཡི་ཡིག་བརྒྱ་བརྗོད། །
ནོངས་པ་བཟོད་པར་གསོལ་ནས་སུ། ། བརྟན་བཞུགས་གཤེགས་གསོལ་སྐབས་བསྟུན་བྱ། ། སྙིང་ཀའི་ཧཱུྃ་ལས་འོད་འཕྲོས་པས། ། ཁམས་གསུམ་སྣོད་བཅུད་འོད་དུ་ཞུ། ། བསྲུང་འཁོར་གཞལ་ཡས་ཁང་ལ་ཐིམ། ། འཁོར་རྣམས་རང་ཉིད་གཙོ་ལ་ཐིམ། ། དེ་ཡང་རིམ་གྱིས་འོད་དུ་ཞུ། ། ཐུགས་ཀའི་ཧཱུྃ་ཡིག་དེ་ལ་ཐིམ། ། ཞབས་ཀྱུ་ཁོག་པ་མགོ་བོ་དང་། ། ཟླ་ཚེས་ཐིག་ལེ་ནཱ་ད་རྣམས། །
རིམ་པ་བཞིན་དུ་ངང་དུ་གྱུར། ། སླར་ཡང་སྟོང་ཉིད་འོད་གསལ་ལས། ། རང་ཉིད་ཆེ་མཆོག་སྐུར་གྱུར་པའི། ། དཔྲལ་མགྲིན་སྙིང་ཁར་ཨོཾ་ཨཱ་ཧཱུྃ། ། ཕྱོགས་བཅུར་བཞུགས་པའི་བླ་མ་དང་། ། ཡི་དམ་མཁའ་འགྲོ་དགོངས་སུ་གསོལ། ། དགེ་བ་འདི་ཡིས་མྱུར་དུ་བདག ། པདྨ་དབང་དྲག་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག །
ཤེས་བྱའི་དོན་ལ་མ་རྨོངས་པའི། ། བླ་མ་རྣམས་ཀྱི་བཀྲ་ཤིས་ཤོག ། གང་གི་བདེ་ལེགས་མཆོག་སྩོལ་བའི། ། ཡི་དམ་རྣམས་ཀྱི་བཀྲ་ཤིས་ཤོག ། འགྲོ་བའི་དོན་ལ་མཐུ་ལྡན་པའི། ། མཁའ་འགྲོ་རྣམས་ཀྱི་བཀྲ་ཤིས་ཤོག ། བསྟན་སྲུང་ཞིང་སྐྱོང་བར་ཆད་སེལ། ། ཆོས་སྐྱོང་རྣམས་ཀྱི་བཀྲ་ཤིས་ཤོག ། སྒྲུབ་ཐབས་རྒྱས་པའི་རིམ་པའོ། ། འབྲིང་པོ་བསྒོམ་པར་འདོད་པ་ན། །
སྐྱབས་འགྲོ་ནས་བརྩམས་དངོས་གཞི་ནི། ། ཏིང་འཛིན་རྣམ་གསུམ་བར་འདྲ་བས། ། ཧཱུྃ་གི་ཡི་གེ་དམར་པོར་གྱུར། ། གཞལ་ཡས་ཁང་པ་དོར་ནས་སུ། ། དེ་རྗེས་པདྨ་ཉི་ཟླ་དང་། ། ཞིང་ཆེན་བསྐྱེད་སྔགས་ལྷར་བསྐྱེད་ནས། ། རྒྱས་པ་བཞིན་དུ་བསྐྱེད་བསྟིམ་བྱ། ། བཟླས་པ་རྫོགས་ནས་ཐུན་མཚམས་སུ། ། སྨན་གཏོར་རཀྟ་མཆོད་པ་རྣམས། ། བསངས་སྦྱངས་བྱིན་གྱིས་བརླབས་ནས་སུ། །
སྙིང་ཁའི་ཧཱུྃ་ལས་འོད་འཕྲོས་པས། ། རྔ་གཡབ་གླིང་ཕྲན་སྲིན་པོའི་ཡུལ། ། པདྨ་འོད་ཀྱི་གཞལ་ཡས་ནས། ། སློབ་དཔོན་པདྨ་ཐོད་འཕྲེང་རྩལ། ། དཔའ་བོ་མཁའ་འགྲོའི་ཚོགས་དང་བཅས། ། མདུན་དུ་བཛྲ་ས་མཱ་ཛཿ ས་མཱ་ཡ་ཏིཥྛནྟུ། སྭ་ད་བནྡྷ་ན་ཀ་རོ་མི། ཨོཾ་བཛྲ་པུཥྤེ་ཨཱཿཧཱུྃ། དྷཱུ་པེ་ནས་བརྩམས་ཤཔྟའི་བར།
གོང་འོག་འདྲ་བ་ཀུན་ལ་སྦྱར། ཨོཾ་མ་ཧཱ་པུ་ཛ་སརྦ་པཉྩ་ཨཱཿཧཱུྃ། ཨོཾ་ཨཱཿཧཱུྃ་མ་ཧཱ་པཉྩ་ཨ་མྲྀ་ཏ་ཁ་རཾ་ཁ་ཧི། ཨོཾ་ཨཱཿཧཱུྃ་མ་ཧཱ་རཀྵ་ཁ་རཾ་ཁཱ་ཧི། ། རྩ་སྔགས་རྗེས་སུ་གཏོར་སྔགས་ནི། ། གོང་མས་སྦྱར་བས་གཏོར་མ་འབུལ། ། ཧཱུྃ་རང་བྱུང་ཐོད་འཕྲེང་དྲག་པོའི་སྐུ། ། དྲེགས་པ་ལྷ་སྲིན་སྡེ་བརྒྱད་འདུལ་མཛད་ཅིང་། ། འཁོར་བ་མ་ལུས་འདྲེན་པའི་དཔལ་གྱུར་པའི། ། གུ་རུ་ཚོགས་ལ་ཕྱག་འཚལ་བསྟོད། །
ནད་གདོན་བགེགས་དང་བར་ཆད་ཞི་བ་དང་། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། དངོས་གྲུབ་བླང་བ་མན་ཆད་ནས། ། རྒྱས་པ་ཉིད་དང་འདྲ་བ་ལས། ། དཀྱིལ་འཁོར་བསྡུ་བའི་ཁྱད་པར་ནི། ། སྙིང་ཁའི་ཧཱུྃ་ལས་འོད་འཕྲོས་པས། ། གདན་དང་འཁོར་རྣམས་འོད་དུ་ཞུ། ། རང་ཉིད་གཙོ་ལ་ཐིམ་ནས་སུ། ། དེ་ཡང་རིམ་བཞིན་འོད་དུ་ཞུ། ། ཞེས་པ་མན་ཆད་གོང་ལྟར་རོ། །
བསྡུས་པ་ཉམས་སུ་ལེན་འདོད་ན། ། སྐྱབས་འགྲོ་ནས་བཟུང་ཏིང་འཛིན་གསུམ། ། བསྒོམས་པ་རྒྱས་དང་འདྲ་བ་ལ། ། གཞལ་ཡས་ཁང་པ་དོར་ནས་སུ། ། གདན་དང་གཙོ་བོ་བསྐྱེད་པའི་རྗེས། ། དེ་ཡི་སྤྱི་གཙུག་བྱ་ཁྱུང་རྒྱལ། ། དེ་སྟེང་རིགས་བདག་སྣང་མཐའ་ཡས། ། དཔྲལ་བར་འཇམ་དཔལ་གཤིན་རྗེ་གཤེད། ། མགྲིན་པར་རྟ་མགྲིན་པདྨ་དབང་། ། ཐུགས་ཀར་ཕྱག་ན་རྡོ་རྗེ་གསལ། །
ཐུགས་ཀའི་ཧཱུྃ་གི་འཕྲོ་འདུ་ལས། ། ཞེས་པ་མན་ཆད་གོང་མཚུངས། སྨན་གཏོར་རཀྟ་མཆོད་བྱིན་རླབས། ། སྤྱན་འདྲེན་བརྟན་བཞུགས་ཕྱག་འཚལ་རྣམས། ། འབྲིང་པོ་བཞིན་དུ་བྱས་པའི་རྗེས། ། ཨོཾ་ཨཱཿཧཱུྃ། ཨི་དཾ། པུཥྤེ། དྷཱུ་པཾ། ཨཱ་ལོ་ཀེ
གནྡྷེ། ནཻ་ཝི་དྱེ། ཤཔྟ་མ་ཧཱ་པུ་ཛ་ཧོཿ མ་ཧཱ་པཉྩ་ཨ་མྲྀ་ཏ་ཁཱ་ཧི་མ་ཧཱ་རཀྟ་ཁཱ་ཧི། མ་ཧཱ་བ་ལིངྟ་ཁཱ་ཧི། བསྟོད་པ་མན་ཆད་འབྲིང་པོ་བཞིན། ། བྱ་བ་འདི་ནི་བསྡུས་པའོ། ། དེ་ལྟར་གུ་རུ་དྲག་པོ་ཡི། ། སྒྲུབ་ཐབས་རིམ་པ་གསལ་བ་འདི། ། བློ་གསལ་རྣམས་ལ་ཕན་པའི་ཕྱིར། །
ས་སྨྱོན་ཀུན་དགའ་བློ་གྲོས་ཀྱིས། ། ཨེ་ཝཾ་བྱང་ཆུབ་འབྱུང་བར་བྲིས། ། དགེ་བས་ལམ་གྱི་བར་ཆད་རྣམས། ། ཞི་ནས་པདྨ་ཐོད་འཕྲེང་རྩལ། ། དྲག་པོའི་གོ་འཕང་ཚེ་འདི་ལ། ། ཐོབ་ནས་འགྲོ་བའི་དོན་བྱེད་ཤོག། །།། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ཆེ་མཆོག་པདྨ་ཐོད་ཕྲེང་གི་སྒྲུབ་ཐབས་རྒྱས་འབྲིང་བསྡུས་གསུམ་གྱི་རྣམ་བཞག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
