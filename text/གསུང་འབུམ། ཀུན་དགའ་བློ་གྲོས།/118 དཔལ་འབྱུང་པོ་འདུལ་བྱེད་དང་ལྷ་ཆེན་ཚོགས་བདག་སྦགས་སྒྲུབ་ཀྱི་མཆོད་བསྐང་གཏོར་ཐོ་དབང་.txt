གསུང་འབུམ། ཀུན་དགའ་བློ་གྲོས།
པོད ༡༡༨
དཔལ་འབྱུང་པོ་འདུལ་བྱེད་དང་ལྷ་ཆེན་ཚོགས་བདག་སྦགས་སྒྲུབ་ཀྱི་མཆོད་བསྐང་གཏོར་ཐོ་དབང་ཆེན་དཔལ་འབར།
༄༅། །དཔལ་འབྱུང་པོ་འདུལ་བྱེད་དང་ལྷ་ཆེན་ཚོགས་བདག་སྦགས་སྒྲུབ་ཀྱི་མཆོད་བསྐང་གཏོར་ཐོ་དབང་ཆེན་དཔལ་འབར་བཞུགས་སོ།། ཨོཾ་སྭསྟི། རྗེ་བཙུན་ས་སྐྱ་པའི་ཟབ་ཆོས་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་དང་། ལྷ་ཆེན་ཚོགས་བདག་སྦགས་སྒྲུབ་ལ། གཏོར་བསྔོ་དང་བསྐང་བའི་རིགས་སྒྲིགས་ངོས་རང་ནས་སྦྱར་བའི་བྲན་གཡོག་ཡིད་འཕྲོག་དབང་གི་རྒྱལ་པོ་གཏོང་ཚུལ་གྱི་དེབ་ཐོ་བཀོད་པར། བཤོམས་ཀྱི་སྐབས་སུ་གཞན་ཚང་མ་གཞུང་བཞིན་ལ། ཙམ་བྲེ་རེ་ལས་གྲུབ་པའི་འབྱུང་འདུལ་ལ་ཟླུམ་གཏོར་དཀར་པོ་དང་། ཚོགས་བདག་གི་རྒྱུན་གཏོར་ཟླུམ་པོ་སྨུག་རྩིས་བྱུགས་པ། གཉིས་ཀའང་ཤ་མར་གྱི་བརྒྱན་པ་མཐེབ་དཀྱུས་བསྐོར་བ་ཚོགས་བདག་གི་རྟེན་བཅོས་ཚུལ་ལ། བླ་མ་གོང་མའི་ལུགས་དང་།
བླ་མ་ཕྱི་མ་རྣམས་ཀྱི་ལུགས་གཉིས་ལས། བླ་མ་གོང་མའི་ལུགས་ནི་བེའུ་བུམ་གྱི་བཤམ་བེས་གདོང་མནན་པའི་དཔེ་རིས་ལྷན་ཅིག་འབྱུང་བ་འདི་ཡིན་ལ། བླ་མ་ཕྱི་མའི་ལུགས་ནི་དེང་སང་རྗེས་གནང་ལ་མཛད་པ་འདི་ཡིན་ཀྱང་། འདིར་བླ་མ་གོང་མའི་ལུགས་བྱེད་རྒྱུར་བྲེ་རེ་ལས་གྲུབ་པའི་ཟན་རིལ་གསུམ་གྱི་གཉིས་གྲལ་སྒྲིགས་པའི་སྟེང་ཅིག་ཤིང་གཟེར་སོགས་ཀྱི་དམ་དུ་གྲགས་ལ་གསུམ་ཆར་སྨུག་རྩིས་བྱུགས་པ་ལ་མར་རྒྱན་སོགས་དཔེ་རིས་ནས་འབྱུང་བ་བཞིན། མདའ་རྒོད་སྒྲོ་མར་དར་དམར་གྱི་གཏོར་གདུགས་བཅས་གཙུག གཏོར་མ་འདི་གསུམ་ཤ་ཆང་ཆུ་མར་སོགས་ཀྱིས་སྦྲུས་ལ་གཏོར་རྫས་སྤྱིར་བདུད་རྩི་རིལ་བུ་ཚོགས་བདག་གི་གཏོར་མ་གཉིས་ལ་ཁྱད་པར་གྱི་རྫས་གྲུབ་ཆེན་ནག་པོ་སྤྱོད་པས་གཏོར་ཆོག་ནས་འབྱུང་བ་བཞིན་ནོ། ། དངོས་གཞི་ཆོ་གའི་རིམ་པར། སྔོན་འགྲོ་གཏོར་མ། གནས་ཡོ་བྱིན་བརླབས། སྐྱབས་སེམས།
རྡོར་སེམས་རྣམས་བདེ་མཆོག་བཞིན་ལ། སེམས་བསྐྱེད་ཀྱི་ཚིག་དམིགས་བསལ་ཙམ་ཁྱད་ཡིན། ཚོགས་ཞིང་གི་མཆོད་པའི་འགོའི་མཚན་སྔགས་དང་། མཇུག་གི་པྲ་ཏིཙྪ་སྭཱཧཱ། མཆོད་པ་ཐམས་ཅད་ལ་སྦྱོར། བདག་བསྐྱེད་མཆོད་བསྟོད་ལ་ཕྱག་རྒྱ་ལས་དྲིལ་བསིལ་དང་རོལ་མོ་དངོས་སུ་མི་མཛད། མདུན་བསྐྱེད་འབྱུང་འདུལ་གྱི་མཆོད་པ་ལ། རྒྱས་པར་ན་སྟོང་གསུམ་མའི་གདངས་རིང་། བསྡུ་ན་གདངས་ཐུང་། ཤིན་དུ་བསྡུ་ན་ཤུར་མ།
ནང་མཆོད་ཀྱི་འགོར་བདུད་རྩི་བྱིན་བརླབས་མ་བྱུང་ཡང་ཆོག་པས་འབྲུ་གསུམ་ལན་གསུམ་བརྗོད་པ་སོགས་རྒྱུན་བཞིན་དང་། འདི་སྐབས་འགོ་ནས་འབྱུང་བའི་ཚོགས་བདག་གི་སྔགས་ཚན་བཞི་ཞེས་པ་ནི་གཟུངས་རིང་མ་གཏོགས་པའི་སྔགས་མཚན་བཞི་ཡིན། བདུད་རྩི་འབུལ་བ་རྫོགས་ནས་འབྱུང་འདུལ་གྱི་བསྟོད་འགོར་བཅོམ་དྲིལ་མི་བྱེད་པར་ཧཱུྃ་ཟག་མེད་བདེ་བའི་སོགས་བསྟོད་པ་ལ་བཙན་འཇུས་ངོས་མ་ལུས་སེམས་ཅན་མའི་གདངས་ཐུང་དྲིལ་བསིལ་བྱེད། འདས་གཏོར་བྱིན་བརླབས་ནང་མཆོད་བཞིན་ལ། སྟེང་གི་ཨོཾ་དང་ཟླ་བ་ཌཾ་ག་རྣམས་ཀྱང་འོད་དུ་ཞུ་བ་གཏོར་མ་ལ་ཐིམ་ཞེས་བསྒྱུར། མཚན་སྔགས་སྔོན་འགྲོའི་ཕྱི་མཆོད་ཀྱི་ཤཔྟ་ལ་རོལ་ཆེན། མཚན་སྔགས་སྔོན་འགྲོའི་ནང་མཆོད། བསྟོད་པ་འབར་མའི་སྐུ་ཅན་ཤླཽ་ཀ་གཉིས་ལ་དྲིལ་བསིལ་གདངས་བཅས། ཚོགས་བདག་གི་རྟེན་གཏོར་མ་དམིགས་ནས་ནམ་མཁའ་མཛོད་ཀྱི་ཕྱག་རྒྱ་དང་སྔགས་ན་མཿསརྦ་ཏ་ཐ་ག་ཏ་བྷྱོཿནས་ཁཾ་སྭཱཧཱ་བར་ལན་གསུམ་སོགས་ཅི་རིགས། བྲིས་སྐུ་སུམྦྷ་ནིས་སྦྱངས།
སྭཱ་བྷཱ་ཝས་སྦྱངས། བསྐྱེད་ཆོག་གཞུང་བཞིན། ཚོགས་ཀྱི་བདག་པོ་ལ་ཐིམ་ཞེས་པའི་རྗེས་སུ་དྲིལ་བུ་རྒྱུན་དཀྲོལ་ནར་མ་དང་རྡོ་རྗེར་གཡབ། ལག་སོར་ལ་གྲངས་བཟུང་བ་སོགས་ཀྱི་སྒོ་ནས་སྔགས་ལན་ཉེར་གཅིག་བརྗོད། དྲིལ་བསིལ་གཞག་ནས་ཛཿཧཱུྃ་བཾ་ཧོཿནས་བཟུང་དབུ་བརྒྱན་པར་གཞུང་བཞིན། མཆོད་པ་བྱིན་རླབས་འབྱུང་འདུལ་གྱི་མདུན་བསྐྱེད་བཞིན་མཆོད་པའི་ཚིགས་བཅད་སྐབས་པང་པར་ཁུ་ཚུར་སྟེང་འོག་དུ་བཞག་ནས་རྒྱས་པར་ན་མཆོད་ཡོན་ཞབས་བསིལ་རོལ་མོ་རྣམས་ལ་དྲི་མེད་ཡིད་འོང་མའི་གདངས་རིང་མེ་ཏོག་ནས་ཞལ་ཟས་ཀྱི་བར་ལ་གདངས་ཐུང་། བསྡུ་ན་ཐམས་ཅད་ལ་གདངས་ཐུང་། ཤིན་དུ་བསྡུ་ན་ཤུར་མ། ཤཔྟའི་བར་རོལ་ཆེན། མཚན་སྔགས་ཀྱི་མཐར་འབྲུ་གསུམ་སྦྱར་བའི་ནང་མཆོད་བསྟོད་པ་དྲིལ་བསིལ་གདངས་བཅས་འཇིག་རྟེན་མཛད་མ་རྫོགས་བསྐུལ་མཚམས་ཡང་རྒྱལ་བའི་སྐུ་གསུང་སོགས་བསྐུལ་ལ་བསྟོད་པ་རྫོགས་ནས་ཚོགས་བདག་རྒྱུན་གཏོར།
ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་ཕྱག་རྒྱ་དང་བཅས་པས་བྱིན་གྱིས་བརླབས། འབུལ་ཚུལ་དང་ཕྱི་ནང་གི་མཆོད་པ་གཞུང་བཞིན་ལ་ཤཔྟར་རོལ་ཆེན། བསྟོད་པ་དྲིལ་བསིལ་གདངས་བཅས་ཐལ་སྦྱར་གྱི་ཕྲིན་འཆོལ། བཟླས་པའི་སྐབས་སུམྦྷ་ནི་དང་ཚོགས་བདག་གི་སྔགས་འབྲུ་དྲུག་མ་འཕྲེང་འཁོར། གཞན་གསུམ་སོ་སོ་ནས་ཉེར་གཅིག་རེ་གཟུངས་རིང་གསུམ་བཅས་བཟླ་རྒྱུ་ལ་ཕྲེང་འཁོར་གཉིས་ཤུབ་བུ་གཞན་རྣམས་འུར་འདོན། བཟླས་བཤམ་གྱི་འཕྲིན་བཅོལ་རྫོགས་ནས་བུམ་བསྐྱེད་རྫོགས་མཚན་སྔགས་སྔོན་འགྲོའི་ཕྱི་ནང་གི་མཆོད་པ་དང་། བསྟོད་པ་རྣམས་བྱེད་ཚུལ་འབྱུང་འདུལ་གཏོར་འབུལ་འཇུག་བཞིན། སུམྦྷ་ནི་ཕྲེང་འཁོར། ཁྲུས་སྔགས་ཉེར་གཅིག བུམ་བསྐྱེད་རྫོགས་ནས་ཁྲུས་གསོལ་ལ་ལངས་ནས།
ཞྭ་གྱོན་ཁྲུས་ཀྱི་ཚིགས་བཅད་དང་སྔགས་ལ་གདངས་དྲིལ་བསིལ་རོལ་ཆེན་སོགས་ཕྱག་ལེན་བཞིན། སྐུ་ཕྲིན་ལས་ཀྱི་ཚིགས་བཅད་དང་སྔགས་ལ་གདངས་བཅས་བྱས་ལ། ཞྭ་ཕུད་ནས་གྲལ་ལ་འཁོད། བཅོམ་དྲིལ་དང་མ་ལུས་སེམས་ཅན་མའི་གདངས་ཐུང་བཅས་མཎྜལ་འདབ་བརྒྱད་ལ་བཀོད་པའི་ཟས་སྣ་གཏེར་བུམ་རིན་ཆེན་སྣ་བདུན་རྣམས་འབུལ་བར་དམིགས་ནས། མེ་ཏོག་ཕྲེང་བ་ཞེས་སོགས་ཀྱི་ཚིགས་བཅད་བརྗོད། ཐལ་སྦྱར་གྱི་ཡན་ལག་བདུན་པ་གསུམ་བྱ་བའི་དང་པོར་ལམ་འབྲས་ཕྱག་མཆོད་ཀྱི་གདངས། གཉིས་པ་དང་གསུམ་པ་འདུར་ཤུར་གང་རུང་བཅོམ་དྲིལ་མེད་པའི་བསྟོད་པ། དྲིལ་བསིལ་གདངས་བཅས་ཀྱི་མཁའ་ལྟར་དག་ལ་ཕྱག་འཚལ་ལོ་ལ་བསྐུལ་མཚམས། ཡང་རིན་ཆེན་མེ་ཏོག་ཞེས་སོགས་ནས་བསྐུལ་ཞི་བྱེད་ཤོག་བར་ཚོགས་བདག་གི་རྟེན་གཏོར་འབྱུང་འདུལ་གྱི་གཏོར་མ་ལྟར་བྱིན་གྱིས་བརླབས། སྤྱན་གཟིགས་སོགས་ནམ་མཁའ་མཛོད་ཀྱི་སྔགས་རྒྱས་གོང་བཞིན་བྱིན་གྱིས་རླབས་ལ་བཅོམ་དུང་བཏང་།
བཅོམ་རིང་གུར་མགོན་བསྭོ་རིང་བཞིན་ལ་རྐང་གླིང་མེད་པའི་ཤླཽ་ཀ་དང་པོ་ལ་བསྭོ་རིང་གི་དབྱངས་རོལ་གཉིས་པ་དང་གསུམ་པར་དེའི་དབྱངས་ཐུང་དང་རོལ་མོ། བཞི་པའི་ལྷ་ཆེན་འཁོར་བཅས་སོགས་དང་། ལྔ་པའི་ཚེ་དང་ལོངས་སྤྱོད་སོགས་ལ་ཚིག་རོལ། ཚིག་རོལ་རྗེས་མའི་རྗེས་སུ་ཆེམས་བརྡུང་སྒང་དུང་། སྔགས་ལན་བདུན། གདན་འབུལ་གྱི་མཐར་ཚིག་རོལ་ཆེམས་བརྡུང་། རོལ་སྐོར་འབེབས་བཅས་འབུལ་སྔགས་ཀྱི་ནང་གི་མཆོད་པ་འཕྲིན་བཅོལ་རྣམས་བྱེད་ཚུལ་གུར་ཞལ་སོགས་ཀྱི་བསྐང་བ་བཞིན། མཆོད་འབུལ་ཚིགས་རྐང་བཅུ་གསུམ་ལ་མགོན་པོ་འཁོར་དང་མའི་མཆོད་དབྱངས། བདག་པོས་ཡོངས་སུ་ནས་འདུར་ཤུར་གང་རུང་། མཐུན་རྫས་འབུལ་བ་ཤླཽ་ཀ་གཅིག་ལ་དུས་གསུམ་བདེ་གཤེགས་མའི་དབྱངས་རོལ་སྦྲེལ་མཚམས་རྣམས་སུ་ཝ་ཡཱ་ཨོཾ་མོ།
ཞེས་སྦྱར། གཞན་ཡང་མཆོད་པ་སོགས་ཤླཽ་ཀ་གཅིག་ལ་ནག་པོ་མཆོད་རྟེན་གྱི་རྣམ་གཞག་ཚོགས་གཏོར་མའི་དབྱངས་རོལ་ཨོཾ་ཞེས་སྦྱར་ལ། སྤུ་སྡུག་དབྱིབས་ལེགས་སོགས་ཤླཽ་ཀ་གཅིག་ལ་མཛེས་པའི་སྤུ་སྡུག་མའི་དབྱངས་རོལ་ཨོཾ་ཞེས་སྦྱར་ལ། དེ་ལྟར་མཆོད་པ་ཤླཽ་ཀ་གཅིག་ལ་མི་འགྱུར་མའི་དབྱངས་རོལ་སྦྲེལ་མཚམས་རྣམས་སུ་ཝ་ཡཱ་ཨོཾ་མོ་ཞེས་སྦྱར། བདག་ཅག་ཡོན་མཆོད་ནས་འདུར་ཤུར་གང་རུང་། ཅི་སྟེ་འགྲུབ་པར་མ་གྱུར་ན་ལ་རོལ་མོ་བླངས་ལ། ཅི་ནས་སོགས་ཚིགས་རྐང་གསུམ་པ་སངས་རྒྱས་བསྟན་བསྲུང་མ་རྒྱས་པའི་ཕྲིན་བཅོལ་མཇུག་བཞིན་རོལ་མོ། གཞན་ཡང་ནས་འདུར་ཤུར་གང་རུང་། བསྐལ་པའི་སོགས་ལ་ཚིག་རོལ། ཞྭ་གྱོན་ལ་བསྟོད་པ་བྱ་སྟེ།
འདིའི་བསྟོད་རིང་དང་། ལྷ་མོའི་ཏིལ་མར་མ་གཉིས་ཚིགས་རྐང་འདྲ་བ་ལས། འདི་ཚིག་བཅུ་བདུན་དང་། ཏིལ་མར་མར་བཅུ་དགུ་ཡོད་པས། འདིར་ཏིལ་མར་མའི་དབྱངས་འཇུག་རྒྱུར། རྔ་གཡོག་འཕོག་མཚམས་བཅུ་པ་ནས་དལ་དུ་བཏང་བས། ཏིལ་མར་མའི་དབྱངས་ཆུག་ཅིག ཤླཽ་ཀ་གཅིག་ལ་དབྱངས་བྱེད་རྒྱུ་བཅས། དབྱངས་རྫོགས་མཚམས་ཀྱི་རོལ་ལེན་ཐང་གཉིས་དགོས། པཾ་པདྨ་ཤླཽ་ཀ་གསུམ་ལ་ཞལ་གྱི་པཾ་པདྨའི་དབྱངས་རོལ་ལན་གསུམ།
ཕྲིན་འཆོལ་ཤླཽ་ཀ་གཅིག་ལ་གང་ཐུགས་མ་ཐུང་བའི་དབྱངས་རོལ། དེ་ལྟར་བླ་མ་ཤླཽ་ཀ་གཅིག་ལ་མི་རྟོག་མ་འབྲེང་པོ་མྱུར་མགྱོགས་སྡེ་བརྒྱད་མའི་དབྱངས་རོལ། གསང་བདག་བཀའ་བསྟོད་ཤླཽ་ཀ་གསུམ་ལ་འཇམ་རྡོར་མའི་དབྱངས་རོལ་དབྱངས་མྱུར་དུ་བཏང་བ་བཅས། ཕན་བདེའི་དཔལ་འབྱོར་མ་ལ་ཚིག་རོལ་ཆེམས་བརྡུང་སྒང་དུང་། སྲིད་ཞི་དཔལ་འབྱོར་མ་འདུར་ཤུར་གང་རུང་། ཨོཾ་དཔལ་ཆེན་མ། དཔལ་མགོན་མ་ཧཱ་ཀཱ་ལའི་འཆམས་དབྱངས་རོལ་མོ། ཚོགས་ཡོད་ན་བྱིན་རླབས་གོང་གི་ནང་མཆོད་བཞིན་ལ། འོད་དུ་ཞུ་ཚོགས་ལ་ཐིམ་པས་ཚོགས་ཁ་དོག་དྲི་རོ་ཞེས་བསྒྱུར། འབུལ་ཚུལ་མདོས་ཆེན་ཇི་ལྟ་བ་བཞིན་ལ།
ཀྱཻ་རྡོར་གཏོར་སྔགས་ཀྱི་རྗེས་སུ་འབྱུང་འདུལ་གཏོར་སྔགས་ཕུར་སྲུང་གཏོར་སྔགས་ཀྱི་རྗེས་སུ། ཨོཾ་ག་ན་པ་ཏི་ས་པཱ་རི་ཝཱ་ར་ན་མཱཿ སོགས་ཚོགས་བདག་གི་གཏོར་སྔགས། འདྲེན་ལེན་ལོངས་སྤྱོད་ལྷག་གཏོར་བཅས་མདོས་ཆེན་བཞིན་ལ་འོན་ཀྱང་དཔོན་སློབ་ཐམས་ཅད་ཀྱིས་ཚོགས་ལྷག་སྡུད། འདི་ལ་གནོད་སྦྱིན་ཞལ་སྲེའི་ཚོགས་འཁོར་ལྟ་བུའི་ལྷག་གཏོར་མི་དགོས་སོ་སྙམ་ན་མ་ཡིན་ཏེ། སྐབས་འདིའི་ཚོགས་འཁོར་འདས་གཏོར་དང་རྗེས་འབྲེལ་ལ་སྦྱར་བའི་ཚོགས་ལྷག་བྱེད་པར་འཐད་དོ། ། མཇུག་ཆོག་གི་མཆོད་པའི་ཤཔྟ་ལ་རོལ་ཆེན་བསྟོད་པ་དྲིལ་བསིལ་གདངས་བཅས། ཆོ་ག་སྦྲེལ་ནས་བྱེད་ཚེ་ཉིན་དང་པོ་རྣམས་ལ་བརྟན་བཞུགས་དང་ཆབས་ཅིག་འབྱུང་འདུལ་ཚོམ་བུ་དང་། བུམ་པའི་ཡེ་ཤེས་པར་བརྟན་བཞུགས་འབུལ་བའི་དམིགས་པ་བྱེད། གྲོལ་ཉིན་ཚོམ་བུའི་ཡེ་ཤེས་པ་དང་བུམ་ནང་གི་ཡེ་ཤེས་པར།
ཨོཾ་ཁྱེད་ཀྱི་སེམས་ཅན་དོན་ཀུན་མཛོད་ཞེས་སོགས་དང་ཡེ་ཤེས་པ་གཤེགས་དམ་ཚིག་པ་རང་ལ་ཐིམ། གནས་གསུམ་བསྲུང་བ་སོགས་བྱའོ། ། ཡང་ཆོ་ག་བསྡུས་པ་ལ་དགའ་ན། བདག་མདུན་བུམ་གསུམ་གྱི་བཟླས་པར་སུམྦྷ་ནི་ཉེར་གཅིག་རེ། ཚོགས་བདག་འབྲུ་དྲུག་མ་ཕྲེང་འཁོར། སྔགས་ཐུང་གཞན་རྣམས་གསུམ་རེ། སྔགས་རིང་ཚར་གཅིག ལྷ་གཉིས་ཀྱི་བསྟོད་པ་དྲིལ་བསིལ་མ་རྣམས་ལ་གདངས་ཐུང་། མཆོད་ཕྲེང་སྔགས་བཅས་གདངས་མེད། མེ་ཏོག་ཕྲེང་བ་ཞེས་སོགས་མཆོད་ཚིག་ལ་གདངས་ཐུང་ཡན་ལག་བདུན་པ་གསུམ་ཤུར་མ།
བསྐང་གསོའི་བཅོམ་རོལ་ཐུགས་དམ་མ་ལུགས། སྤྱན་འདྲེན་ཤླཽ་ཀ་གསུམ་ལ་སྲིན་ཐུང་། དེ་འོག་ཤླཽ་ཀ་གཉིས་ལ་སོ་སོར་ཚིག་རོལ་མེད་པར་རྗེས་མའི་ཚིག་རོལ་ཆེམས་བརྡུང་མཆོད་ཕྲེང་གི་ཚིགས་རྐང་བཅུ་གསུམ་ལ་མགོན་པོ་འཁོར་དང་མའི་དབྱངས་གཉིས་རེ་མོས་ཨོཾ་འབྲས་ཆེན་ཤླཽ་ཀ་གཅིག་འདུར་མ་ཚིག་རོལ་གཞན་ཡང་མཆོད་པར་དབྱངས་རོལ་སྤུ་སྡུག་དབྱིབས་ལེགས་ཤླཽ་ཀ་གཅིག་འདུར་མ་ཚིག་རོལ། དེ་ལྟར་མཆོད་པར་དབྱངས་རོལ། བསྟོད་པ་ལེ་ཚན་ལ་དབྱངས་རོལ་གོང་བཞིན། སྔོན་ཚེ་ཐུབ་དབང་ཤླཽ་ཀ་གཅིག་འདུར་མ། དེ་ལྟར་བླ་མ་ཤླཽ་ཀ་གཅིག་བཅས་ལ་འདུར་མ་ཚིག་རོལ། དེ་ཕྱིན་གོང་བཞིན་ནོ། ། ཞེས་དཔལ་འབྱུང་པོ་འདུལ་བྱེད་དང་ཚོགས་ཀྱི་བདག་པོའི་མཆོད་གཏོར་བསྐང་བར་དབྱངས་རོལ་སོགས་ཆོ་གའི་ལག་ལེན་ཕྲ་མོ་བྱེད་ཚུལ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་སྦྱར།། །། PAGE * MERGEFORMAT 2 ཀུན་དགའ་བློ་གྲོས།
འབྱུང་པོ་འདུལ་བྱེད་དང་ཚོགས་བདག་སྦགས་སྒྲུབ་ཀྱི་མཆོད་བསྐང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
