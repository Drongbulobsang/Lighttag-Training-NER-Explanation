གསུང་འབུམ། ཀུན་དགའ་བློ་གྲོས།
པོད ༩༧
༄༅། །ཆུ་སྤྲེལ་ཟླ་བ་བདུན་པའི་ཚེས་བཞི་ལ་སྒོ་རུམ་ནང་སོ་སྨུག་ཆུང་བཅས་སུ་སྙན་ཤལ་ཕུལ་བའི་ཞལ་བྱང་དགེ།
༄༅། །ཆུ་སྤྲེལ་ཟླ་བ་བདུན་པའི་ཚེས་བཞི་ལ་སྒོ་རུམ་ནང་སོ་སྨུག་ཆུང་བཅས་སུ་སྙན་ཤལ་ཕུལ་བའི་ཞལ་བྱང་དགེ། ན་མོ་གུ་རུ་ཤྲཱི་མ་ཧཱ་ཀཱ་ལ་ཡེ། རབ་འབྱམས་རྒྱལ་བ་ཀུན་འདུས་དྲག་པོའི་སྐུ། ། རབ་འཇིགས་ཧཱུྃ་ཕཊ་ང་རོ་དྲག་པོའི་གསུང་། ། རབ་གཏུམ་གདུག་ཅན་ལ་སྡང་དྲག་པོའི་ཐུགས། ། རབ་འབྱམས་བསྟན་འགྲོ་སྐྱོང་མཛད་ནག་པོ་ཆེ། ། ལྕམ་དྲལ་བྲན་གཡོག་བཀའ་བསྟོད་འཁོར་བཅས་རྣམས། ། ས་སྐྱའི་རྗེ་བཙུན་བཀའ་དམ་རྗེས་དགོངས་ལ། ། སྤྲུལ་པ་ཡང་སྤྲུལ་ཕོ་ཉའི་ཚོགས་དང་བཅས། ། མངོན་སྤྱོད་དྲག་པོའི་ལས་ལ་མྱུར་དུ་བཞེངས། །
དེང་དུས་ཐུབ་དབང་བསྟན་པའི་མཇུག་འདིར་ནི། ། བསྟན་པ་དེ་འཛིན་སྤྱི་དང་ས་སྐྱ་པའི། ། བཞེད་གཞུང་དྲི་མེད་ལ་འཁུ་སྡིག་ཅན་བདུད། ། གཟུགས་ཅན་གཟུགས་མེད་ཆོ་འཕྲུལ་ངན་པ་ཡིས། ། མདོ་སྔགས་བཤད་སྒྲུབ་ཆོས་འཁོར་འཇིག་ལ་ཉེ། ། དེ་ལྟའི་ལས་ངན་བྱེད་པོ་དམ་ཉམས་ཀུན། ། ལོ་ཟླ་མ་འགྱངས་དྲག་པོའི་ཚར་གཅོད་ཀྱིས། ། ལུས་སེམས་ཕྲོལ་ལ་རྣམ་ཤེས་དབྱིངས་སུ་སྒྲོལ། ། གལ་ཏེ་བསྒོ་བའི་ལས་འདི་མ་བསྒྲུབ་ན། ། དབང་པོའི་གྲངས་ལྡན་བརྒྱུད་བཅས་བཀའ་ཡང་བཅག །
རྒྱུན་ཏུ་མཆོད་ཅིང་བསྒྲུབས་པ་དོན་རེ་ཆུང་། ། བདག་ཅག་རེ་བའི་བསམ་པ་གཏིང་ནས་བཅད། ། དེ་བས་དངོས་འབྱོར་ཡིད་སྤྲུལ་འདི་བཞེས་ལ། ། ཡིད་ལ་རེ་བའི་དོན་ཀུན་ལྷུན་གྲུབ་མཛོད། ། ཧཱུྃ་འདོད་ཆགས་ཁྲག་མཚོ་དམར་ནག་ཁོལ་བའི་ལྗོངས། ། ཞེ་སྡང་དྲག་པོའི་མེ་དཔུང་འབར་བའི་དབུས། ། གཏི་མུག་མུན་ཆེན་ནག་པོ་འཐིབས་པའི་དབྱིངས། ། ཕྲག་དོག་རླུང་ནག་འཚུབ་པའི་གུར་ཁང་ནས། ། ང་རྒྱལ་བདུད་འཇོམས་གཤིན་རྗེ་པུ་ཏྲ་བཞེངས། ། རལ་པ་སྤྱི་ཆིངས་དགྲ་བོའི་སྲོག་ལ་ཛ། །
གནོད་སྦྱིན་ཁ་ནས་མེ་འབར་མཐུ་མ་གཡེལ། ། རུ་འདྲེན་གནམ་ས་གང་བའི་དམག་ཚོགས་བཅས། ། མངོན་སྤྱོད་དྲག་པོས་ལས་འདི་མྱུར་དུ་སྒྲུབས། ། དེང་དུས་མ་རིག་ནག་པོ་མི་གཟུགས་ཅན། ། ས་བསྟན་ཆོས་འཁོར་འཇིག་པའི་ལས་ངན་པོ། ། དམ་ཉམས་ཚོགས་ཀུན་ལོ་ཟླ་མ་འགྱངས་པར། ། ཐལ་བའི་རྡུལ་ཕྲན་བཞིན་དུ་བརླག་པར་མཛོད། ། ད་རེས་བཅོལ་བའི་ལས་འདི་མ་བསྒྲུབས་ན། ། ཀླུ་སྒྲུབ་སྙིང་པོ་པདྨ་བཛྲ་ནས། ། བདག་གི་དྲིན་ཆེན་རྩ་བའི་བླ་མའི་བར། །
ལྷ་ཁྱོད་བསྟེན་སྒྲུབ་གསོལ་ཞིང་མཆོད་པ་དང་། ། འཕྲིན་ལས་བཅོལ་བའི་དོན་དེ་ཇི་ལྟར་ལགས། ། དེ་བས་ལྷ་རྫས་རབ་དཀར་འདིས་མཚོན་པའི། ། དངོས་འབྱོར་ཡིད་སྤྲུལ་མཆོད་པ་འདི་བཞེས་ལ། ། ལོག་པའི་ཚོགས་ཀུན་མ་ཐོགས་མྱུར་དུ་སྒྲོལ། ། བདག་གིས་བཅོལ་བའི་ཕྲིན་ལས་བསྒྲུབ་པར་མཛོད། ། ཧཱུྃ་དཀྱིལ་འཁོར་རྒྱ་མཚོའི་ཁྱབ་བདག་ཧེ་རུ་ཀ ། ངན་སྤྱོད་ཀུན་ལ་ཁྲོས་པ་སྲིན་པོའི་གཟུགས། ། ཞིང་སྐྱོང་དྲག་པོ་གཟི་ལྡན་དབང་ཕྱུག་ཆེ། ། སྲིང་མོ་མཆེད་བཞི་སྡེ་བརྒྱད་དམག་དཔུང་བཅས། །
མཐུ་སྟོབས་དྲག་ཤུལ་བསམ་གྱིས་མི་ཁྱབ་པའི། ། སྲུང་མ་འཁོར་བཅས་སྔོན་གྱི་ཐུགས་དམ་དགོངས། ། བདེ་གཤེགས་བསྟན་པ་ནུབ་ལ་ཉེ་བའི་ཚེ། ། བདུད་སྤྲུལ་གཟུགས་ཅན་གཟུགས་མེད་ཀུན་འདུས་ནས། ། ས་སྐྱའི་རྗེ་བཙུན་བསྟན་དང་དེ་འཛིན་ལ། ། ལོག་པར་འཁུ་བའི་བསམ་ངན་སྦྱོར་རྩུབ་ཀྱིས། ། ཁ་འཇམ་སེམས་སྡུག་རང་གི་ཕྱོགས་འཛིན་ཅིང་། ། རྒྱུ་འབྲས་བསྟན་སྲུང་རྣལ་འབྱོར་ཁྱད་གསོད་པའི། ། དམ་ཉམས་སྡིག་ཅན་ཇི་སྙེད་མཆིས་པ་ཀུན། ། ལོ་ཟླ་མ་འགྱངས་མངོན་སྤྱོད་འཕྲིན་ལས་ཀྱིས། །
ལུས་སེམས་ཕྲོལ་ལ་ཤ་ཁྲག་རུས་གསུམ་བཞེས། ། བདག་གིས་མཆོད་ཅིང་བསྟེན་པའི་དགོས་པ་དང་། ། རྩ་བརྒྱུད་བླ་མའི་དམ་ལས་མ་འདའ་བར། ། བསམ་པའི་དོན་ཀུན་འབད་མེད་ལྷུན་གྲུབ་མཛོད།། །། ཅེས་ཀུན་བློས་སྙིགས་དུས་མིའི་སྣང་ཚུལ་ཟིང་བཤིག་ལ་སྐྱོ་བ་སྐྱེས་པའི་རྐྱེན་གྱིས་དྲག་པོའི་དམོད་བསྐུལ་འདི་བཞིན་སྒོ་རུམ་ཡེ་ཤེས་མགོན་པོ་སོགས་ཆོས་སྲུང་རྣམས་ལ་ཕུལ་བ་ལ་བརྟེན་ནས་བསྟན་བཤིག་གང་ཡིན་གྱི་ཐོག་ཏུ་དྲག་པོའི་རྟགས་མཚན་མྱུར་དུ་སྨིན་པའི་རྒྱུར་གྱུར་ཅིག། །། སརྦ་མངྒ་ལཾ།། །། ཞུས་སོ།། །། PAGE * MERGEFORMAT 2 ཀུན་དགའ་བློ་གྲོས། སྒོ་རུམ་ནང་སོ་སྨུག་ཆུང་བཅས་སུ་སྙན་ཤལ་ཕུལ་བའི་ཞལ་བྱང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
