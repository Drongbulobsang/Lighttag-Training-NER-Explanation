གསུང་འབུམ། ཀུན་དགའ་བློ་གྲོས།
པོད ༧
ཐར་རྩེ་པཎ་ཆེན་ནམ་མཁའ་དཔལ་བཟང་གིས་མཛད་པའི་གྲྭ་ལྔའི་སྒྲུབ་དཀྱིལ་དབང་ཆོག་ལ་དོགས་གཅོད་ཐེ་ཚོམ་རྣམ་སེལ།
༄༅། །ཐར་རྩེ་པཎ་ཆེན་ནམ་མཁའ་དཔལ་བཟང་གིས་མཛད་པའི་གྲྭ་ལྔའི་སྒྲུབ་དཀྱིལ་དབང་ཆོག་ལ་དོགས་གཅོད་ཐེ་ཚོམ་རྣམ་སེལ་བཞུགས་སོ།། ཐར་རྩེ་པཎ་ཆེན་ནམ་མཁའ་དཔལ་བཟང་པོའི་གཟུངས་གྲྭ་ལྔའི་སྒྲུབ་དཀྱིལ་དབང་ཆོག་བཅས་ལ་དོགས་དཔྱོད་ཡི་གེར། ཐོག་མར་མཆོད་པ་བྱིན་རླབས་ལས། ཨོཾ་ཨཱཿཧྲཱིཿཔྲ་ཝ་ར་སརྐ་ར་པཱ་དྱཾ་པྲ་ཏཱིཙྪ་ཧཱུྃ་སྭཱ་ཧཱ། ཐོག་མཐར་སྦྱར་བའི་པྲོཀྵ་ཎཾ་ཨརྒྷཾ་པྲ་ཏཱིཙྪ་ཧཱུྃ་སྭཱ་ཧཱ། ཞེས་གསུངས་པས། ཨོཾ་ཨཱཿཔྲོཀྵ་ཎཾ་པྲ་ཏཱིཙྪ་ཧཱུྃ་སྭཱ་ཧཱ། ཨོཾ་ཨཱཿཨརྒྷཾ་པྲ་ཏཱིཙྪ་ཧཱུྃ་སྭཱ་ཧཱ། ཞེས་གསུང་རྒྱུ་ཡིན་འདུག དེ་ནས།
ཨོཾ་བཛྲ་པུཥྤེ་ཨཱཿཧཱུྃ་ནས་ཤཔྟ་ཨཱཿཧཱུྃ་བར་ལ། དེ་ཉིད་གསུམ་གྲས་ཨཱཿཧཱུྃ་རྗེས་ལ་གསུངས་པས་གོང་དུ་ཨོཾ་ཨཱཿམི་དགོས། མཇུག་ཏུ་སྭཱ་ཧཱ་མེད་པ་ཙམ་ཁྱད་པར། ཚོགས་ཞིང་མཆོད་པ་ལ་ནི་དེ་ཉིད་གསུམ་མ་སྤེལ་བའི་དབང་དུ་མཛད་པས། ཨོཾ་སརྦ་ཏ་ཐཱ་ག་ཏ་མ་ཎི་དྷ་རི་མཎྜལ་ས་པ་རི་ཝཱ་ར་ཧྲཱིཿཔྲ་ཝཱ་ར་སརྐ་ར་པཱ་དྱཾ་པྲོཀྵ་ཎཾ་ཨརྒྷཾ་པུཥྤེ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱ། ཤཔྟ་ཧཱུྃ་ཞེས་གསུང་རྒྱུ་ཡིན་འདུག
བདག་བསྐྱེད་སྐབས་དབུས་ཀྱི་གདན་གྱི་སྟེང་དུ་བདག་ཉིད་སྐད་ཅིག་གིས་བཅོམ་ལྡན་འདས་མ་སོ་སོར་འབྲང་མ་ཞེས་སོགས་ཟེར་དགོས་སམ། སོར་འབྲང་གི་གཡས་ཀྱི་ཕྱག་མཚན་གཅིག་མ་ཚང་བ་རལ་གྲི་ལྷོར་གསང་སྔགས་རྗེས་འཛིན་མ་སེར་མོ་སྐུ་མདོག་ནག་མོ་མིན་ནམ་སྙམ་པས། ལྷོར་གསང་སྔགས་རྗེས་འཛིན་མ་སྐུ་མདོག་ནག་མོ་ཡིན་ནམ། སོར་འབྲང་བསིལ་ཚལ་རྨ་བྱ་ཆེན་མོ་རྣམས་ལ། བཅོམ་ལྡན་འདས་མ་ཡོང་བ་ལྟར་ན། ཤར་དུ་བཅོམ་ལྡན་འདས་མ་སྟོང་ཆེན་མོ་སོགས། བཅོམ་ལྡན་འདས་གསང་སྔགས་རྗེས་འཛིན་ལ་ཞེས་དགོས་སམ་སྙམ། ཤར་སྒོར་རྡོ་རྗེ་ལྕགས་ཀྱུ་མ་ཞེས་དགོས་སམ་སྙམ་ཡང་། རྡོ་རྗེ་ཟེར་བ་ཆད། བདག་བསྐྱེད་བསྡུ་སྐབས་སུ་ཁམས་གསུམ་སྣོད་བཅུད་བསྡུ་བ་དཔེ་ཕལ་ཆེར་ལ།
དང་པོ་རང་ནས་ཆད་ཡོད་འདྲ་ཡང་དགོས་སམ་སྙམ། ས་ལྷའི་མཆོད་པ་བྱིན་རླབས་སྐྱབས་འགྲོའི་མགོ་བཞིན་ལ། དྷརྨ་ར་ཎི་དང་རོལ་ཆེན་མེད། ཤཔྟ་ཨཱཿཧཱུྃ་ཡིན་ཡང་ཨཱཿཆད། ས་ལྷའི་མཆོད་པར་མཚན་སྔགས་རེ་རེ་སྔོན་འགྲོའི་མཆོད་སྔགས་ལ་དེ་ཉིན་གསུམ་སྤེལ་བ་མཆོད་པ་བྱིན་རླབས་བཞིན། ས་ལྷའི་གཏོར་མ་བྱིན་རླབས་དང་འབུལ་སྔགས་ཀྱང་དཔེ་ཕལ་ཆེར་ལ་ཆད་པས། དེ་ནི་འདི་ཡིན་ཏེ། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར་ཅེས་དང་། གཡས་མཆོག་སྦྱིན་དང་ཨོཾ་པྲྀ་ཐི་ཝཱི་དེ་ཝཱི་ཨོཾ་ཨ་ཀཱ་རོ་མུ་སོགས་ལན་གསུམ་གྱིས་གཏོར་མ་ཕུལ། ལྷ་སྟ་གོན་སྲུང་འཁོར་སྤྲོ་སྔགས་ལ་ཕྱག་རྒྱ་དང་།
བརྟན་སྔགས་ལ་ཕྱག་རྒྱ་མེད། ལྷ་བསྐྱེད་ཆོག་ནི་གཙོ་མོ་ནས་བྱང་སྒོ་མའི་བར་དགོས། ཡེ་ཤེས་པ་སྤྱན་འདྲེན་གྱི་མཆོད་པ་ཚོགས་ཞིང་སྐབས་ལྟར། དབང་ལྷ་སྤྱན་འདྲེན་མཆོད་སྔགས་མ་དག་པས། ཨོཾ་པཉྩ་ཀུ་ལ་ས་པ་རི་ཝཱ་ར་གཅིག་སྔོན་འགྲོའི་ཚོགས་ཞིང་མཆོད་སྔགས་ལྟར། རབ་འབྱམས་རྒྱ་མཚོ་མའི་ཞབས་བསིལ་ལ། ཅི་བདེ་བར་ནི་བཞེས་སུ་གསོལ་གྱི་རྗེས་སུ། ཨོཾ་སརྦ་ཏ་ཐཱ་ག་ཏ་མ་ཎི་དྷ་རི་མཎྜ་ལ་ས་པ་རི་ཝཱ་ར་ཧྲཱིཿཔྲ་ཝཱ་ར་སརྐ་པཱ་དྱཾ་པྲ་ཏཱིཙྪ་ཡ་སྭཱ་ཧཱ། དེ་བཞིན་དུ་རབ་འབྱམས་སོགས། ཞབས་བསིལ་སོགས།
ཨོཾ་ནས་ས་པ་རི་ཝཱ་ར་པྲོཀྵ་ཎཾ་པྲ་ཏཱིཙྪ་ཡ་སྭཱ་ཧཱ། རབ་འབྱམས་སོགས། མཆོད་ཡོན་སོགས། ཨོཾ་ནས་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡ་སྭཱ་ཧཱ། མེ་ཏོག་ནས། རོལ་མོའི་བར་རིགས་འགྲེ། གོས་ཟུང་བྱིན་བརླབས་དང་། སྲབ་འཇམ་སོགས་སྤྱི་འགྲེ། མཚན་སྔགས་མཐར་གོས་སྔགས། གཏོར་མ་ཆ་གསུམ་ལ།
ཨོཾ་མ་ཎི་དྷ་རི་སོགས་ཀྱིས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས། ཨོཾ་ཨ་ཀཱ་རོ་མན་འདྲ། འོན་ཀྱང་བགེགས་གཏོར་འདོར་དུས། ཨོཾ་མ་ཎི་དྷ་རི་སོགས་ཀྱི་རྗེས་སུ་གསུང་རྒྱུན་ལས་འབྱུང་བའི་བགེགས་ཐམས་ཅད་ཉེ་བར་ཞི་བ་སོགས་བརྗོད་པའམ་མ་བརྗོད་ཀྱང་རུང་། སྙན་གསན་འབེབས་ཚིག་གྲངས་ཇི་ལྟར་ནུས་པ། ཉེར་མཆོད་ལྔ་ཞེས་བྱུང་ཡང་། ཇི་ལྟར་ནུས་པ་ཉེར་མཆོད་པ་མིན་ནམ། བུམ་བསྐྱེད་རྣམ་རྒྱལ་བུམ་པའི་དབུས་སུ་སྣ་ཚོགས་པདྨ་འདབ་མ་བརྒྱད་པའི་དབུས་དང་ཕྱོགས་བཞིར་སྣ་ཚོགས་པདྨ་འདབ་མ་བརྒྱད་པ་ཞེས་སོགས་བྱུང་བ་ནི། རྣམ་རྒྱལ་བུམ་པའི་དབུས་སུ་སྣ་ཚོགས་རྡོ་རྗེའི་ལྟེ་བར་གནས་པའི་སོགས་གོང་གཞལ་ཡས་ཁང་གི་གདན་བསྐྱེད་དང་འདྲ།
བཅོམ་ལྡན་འདས་མ་སོ་སོར་འབྲང་མ་ལྷ་བཅུ་གསུམ་དང་ལས་བུམ་དུ་སོར་འབྲང་གཅིག་པུ། རྒྱས་གདབ་པ་གྲུབ་ནས་མཆོད་བསྟོད་མེད་པར་གཟུངས་ཐག་བཟུང་ནས་སྔགས་བཟླ། བཟླས་པ་གྲུབ་ནས། ཧཱུྃ་བདུན་བཟླས་པའི་མེ་ཏོག་བུམ་པར་གཏོར། དབང་བཤད་ན་ལུང་དང་ལུང་དོན་མ་འབྱོར་བ་འདྲ་མོའི་སངས་རྒྱས་ཚུལ་འདུག་ཀྱང་། ཐེག་ཆེན་ལུགས་ལ་ཐོག་མར་འོག་མིན་དུ་སངས་རྒྱས་ནས། སླར་འཛམ་གླིང་དུ་རྒྱས་ཚུལ་ཡིན་སྙམ། སྡེ་སྣོད་གསུམ་གྱི་རྗེས་སུ་ཀུར་རྟགས་བྱུང་བ་ནི། ཉི་ཁྲི་༼ཁྲམ༽ཆིག་སྟོང་ཟེར་བ་རྣམས་རྟགས་སུ་བསྡུས། ཐོབ་བྱའི་འབྲས་བུའི་གོང་དུ་སྤང་རྟོགས་ལ་ཁྱད་པར་ཡོད་པར་བཤད་པ་དང་འགལ་རྒྱུའམ་གོ་མ་བདེ་བས་གསུང་འདིར་ཆད་སྐྱོན་མེད་དམ།
དྲུག་པ་རྒྱུན་བཤགས་སྔོན་དུ་འགྲོ་བའི་སླད་དུ་ཞེས་པ་ལས་མ་བྱུང་ཡང་། འོག་ཏུ་བདུན་པ་དེ་ལྟར་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལ་ཞེས་འབྱུང་བ་ལྟར་ན་རྒྱུན་བཤགས་སྔོན་དུ་འགྲོ་བའི་བྱང་ཆུབ་ཀྱི་མཆོག་ཏུ་སེམས་བསྐྱེད་པའི་སླད་དུ་ཞེས་སྦྱོར་དགོས་སམ། སྲུང་སྐུད་ལ་བསངས་སྦྱངས་ཞེས་བྱུང་བས་སྲུང་སྐུད་ལ་ལས་བུམ་གྱི་ཆུ་གཏོར་ཏེ་བསངས་སྦྱངས། དོན་ཚན་བཅུ་གསུམ་པའི་འགྲེལ་པར། དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་བྱས་ན། སྔགས་ཀྱི་སྤྱོད་པ་ཞེས་སོགས་བྱུང་བས་དམ་ཚིག་དང་སྡོམ་པ་སྲུང་སྡོམ་ཚུལ་བཞིན་དུ་བྱས་ནས་ཞེས་དགོས་སམ། སྟ་གོན་རྗེས་ཆོག་ལས། གནས་གསུམ་བསྲུང་རྗེས་བཀྲ་ཤིས་གསུང་ཡང་། བསྔོ་སྨོན་བྱར་རུང་བས། འདི་ལྟར་བསྒྲུབས་པའི་སོགས་ནས།
འདིར་ཕྱིའི་དོན་ཀུན་ཡིད་བཞིན་འགྲུབ་གྱུར་ཅིག་བར་ཚེ་ཆོག་བཞིན། དངོས་གཞིའི་སྐབས། ཆ་གསུམ་དཀྱིལ་འཁོར་མཐར་མ་བསྒྲིགས་པར་འདོད་ཡོན་ལྔའི་མཆོད་པ་རྫོགས་པ་དང་། སྟེགས་ཀྱི་ཁར་ཕྱོགས་སྐྱོང་འབྱུང་བགེགས་གཏོར་མ་རྣམས་རང་ལ་ཁ་བལྟས་ནས་བསྒྲིགས་མདུན་ཆུ་གཉིས་ཉེར་མཆོད་ལྔ་བཤམས་ལ་ཆུས་སྦྱངས། གང་ཞིག་མཚན་མོ་ཚུགས་པ་དང་། ། མཆོད་པ་ཞལ་ཟས་ནས་མཆོད་ཡོན་བར། བགེགས་གཏོར་ལ་བླུགས། སྣོད་རྣམས་ཁ་བུབ། རྡོར་དྲིལ་གསོར་དཀྲོལ་དང་། ལས་སྔགས་ཀྱིས་བགེགས་སྐྲོད་པའི་ཚེ་ཕྱོགས་སྐྱོང་འབྱུང་གཏོར་ཕྱི་དེར་བཞག
བགེགས་གཏོར་མཆོད་བཅས་རྒྱང་རིང་དོར། ལས་སྔགས་བཟླ་ཞིང་ནང་དུ་འོང་། སྒོ་ནང་དུ་བསླེབས་པ་དང་ཉེ་རེག་བྱ། ཨོཾ་བཛྲ་བེ་ག་སོགས་བརྗོད་ནས་དཀྱིལ་འཁོར་དྲུང་དུ་སོང་ལ་བསྐོར་བ་སོགས་ཡིན། ཡིག་བརྒྱས་ལྷག་ཆད་ཁ་བསྐང་གསུངས་པས། མ་འབྱོར་བ་དང་སོགས་ཚིགས་བཅད་ལྷུག་གི་ནོངས་བཤགས་དོན་ལ་ཐོབ། གླུ་དང་མེ་ཏོག་འབུལ་སྔགས་ཀྱི་གཤམ་ན། ཞེས་གསུངས་ཤིང་། རང་གི་མགོ་ལ་བཅིང་ཞེས་བྱུང་ཡང་མིན་ནམ་སྙམ་སྟེ། འབུལ་སྔགས་ཞེས་སྦྱར་ན་རང་ལ་རང་གིས་ཞེ་ས་བྱས་པར་སོང་ཞིང་།
ལྷག་པར་མགོ་ལ་བཅིངས་སྔགས་མིན་པའི་ཕྱིར། ལེན་སྔགས་མཐར་རྡོར་དྲིལ་བཅས་ཕྱག་གསུམ་འབུལ་སྐབས་བཅོམ་ལྡན་འདས་མ་སོགས་བརྗོད། དབང་བཤད་ན་དེ་ལ་རྒྱུད་སྡེ་གཉིས་དང་། གསུམ་དང་། བཞི་དང་། ལྔ་དང་། དྲུག་ཏུ་ཡོད་པ་ལས་ཞེས་བྱུང་ཡང་། དྲུག་ཏུ་འདོད་པ་སོགས་ཡོད་པ་ལས་ཞེས་དགོས་སམ་སྙམ། སོ་སོར་འབྲང་མ་གཙོར་གྱུར་པའི་གཟུངས་གྲྭ་ལྔ་ལྷ་བཅུ་གསུམ་ཞེས་དགོས་སམ། ཞུགས་ནས་དངོས་གཞི་དབང་བསྐུར་བའི་ཆོ་ག་ལ་གཉིས་ལས་ཞེས་བྱུང་ཡང་།
ཆོ་ག་གཉིས་ལས་ཞེས་གསུང་རྒྱུ་ཡིན། ཆས་འཇུག་ལ་ཨོཾ་ཞེས་པའི་རྐྱེན་གྱིས་གསུང་བ་བྱུང་ཡང་། ཨོཾ་ཞེས་པའི་བརྗོད་པའི་རྐྱེན་གྱིས་ཡིན་ནམ། སྨད་གཡོགས་བྱིན་རླབས་ལ་ཨོཾ་མ་ཎི་དྷ་རིས་བསྔགས་པས་ཞེས་པ་ལྟར་ན་སྔགས་དེས་སྨད་གཡོགས་ལ་སྔགས་བརྗོད་བྱས་པར་སོང་ཞིང་། སྔགས་པས་གསུང་ན་བྱིན་རླབས་བྱས་པར་སོང་། དབང་གི་ནང་འཇུག་ཕྱག་འཚལ་ལ། དཀྱིལ་འཁོར་གྱི་ནུབ་ཀྱི་འོད་དཔག་མེད་དང་། བྱང་གི་དོན་ཡོད་གྲུབ་པ་ཞེས་བྱུང་ཡང་སྔོན་མ་རྣམས་འདྲ་བར་དཀྱིལ་འཁོར་གྱི་ལྷ་ཚོགས་རྣམས་ལས་འོད་དཔག་མེད་ཅེས་སོགས་དང་། དོན་གྲུབ་ཅེས་སོགས་ཐོབ་སྙམ། ཕྱག་འཚལ་སྐབས་བླ་མ་དང་དཀྱིལ་འཁོར་རྗེ་བཙུན་མ་ལ་ཞེས་བྱུང་ཡང་།
བླ་མ་དང་དཀྱིལ་འཁོར་གྱི་གཙོ་མོ་རྗེ་བཙུན་མ་ལ་ཡིན་ནམ། ཡེ་ཤེས་འབེབས་སྐབས་དྲིལ་གསིལ་ཁོང་འདི་ཁྱོད་སོགས་ཤླཽ་ཀ་གཅིག་ཚར་གཅིག་དང་། ཨོཾ་ནས། ཨཱཿགསུམ་བར་ཡང་ཡང་བརྗོད། ལྷ་ངོ་བསྟན་རྗེས་ཕྱག་འཚལ་ཚིག་ཀྱཻ་རྡོར་སོགས་ནས་འབྱུང་བ་དང་འདྲ། དབང་སྟེགས་སྟེང་བསྐྱེད་གཙོ་མོ་རྐྱང་པ་ཡིན། འདིའི་ཞབས་བསིལ་སྔགས་ལ་ཕཊ་ལྷག རྡོ་རྗེ་ཅན་སོགས་གསོལ་འདེབས་ཚར་གཅིག ཕུན་སུམ་ཚོགས་པའི་བཀྲ་ཤིས་སོགས་ཁང་རྗེས་སུ་ཞེས་པའི་ཚིགས་བཅད་གསུམ་བརྗོད་པ་གསུམ་པོས་ཞེས་བྱུང་ཡང་། ཞེས་པའི་ཚིགས་བཅད་གསུམ་བརྗོད་པ་སྔོན་འགྲོའི་ཡིན་ནམ།
ཆུ་དབང་གི་སྔགས་ཨོཾ་མ་ཧཱ་སོགས་ཚར་གཅིག དབང་བསྐུར་རྡོ་རྗེ་སོགས་སྔགས་བཅས་ཀྱིས་སློབ་མ་དུ་ཡོད་ལ་དབང་བསྐུར། དབུ་རྒྱན་དབང་ལ་རལ་པའི་ནས་ཨ་བྷི་ཥིཉྩ་མི་བར་ཚར་གཅིག་དེ་ནས་སློབ་མ་རེ་རེ་བཞིན་ལ་ཨོཾ་བཛྲ་དྷ་ཏིས་སྤྱི་བོ། ཨོཾ་སརྦ་དཔྲལ་བ། ཨོཾ་རཏྣས་རྣ་ལྟག་གཡས། ཨོཾ་དྷརྨས་ལྟག་པ། ཨོཾ་ཀརྨས་རྣ་ལྟག་གཡོན་དུ་རེག་ལ་བཀོན། དྲིལ་བུའི་དབང་ལ་རྡོར་དྲིལ་བསྣོལ་དུས་ནང་ཐམས་ཅད་ཅེས་པ་ལས་མ་བྱུང་ཡང་། ལུས་ཀྱི་ནང་ཐམས་ཅད་ཡིན་ནམ། ཨོཾ་བཛྲ་གཎྜེ་སོགས་དང་བཅོམ་ལྡན་སོགས་ཚར་གཅིག་མདའ་གཞུའི་རྗེས་གནང་ལ།
དེ་རྣམས་ཀྱི་དེ་བཞིན་གཤེགས་པ་ཐམས་ཅད་དང་ཞེས་བྱུང་ཡང་། ཁྱེད་རྣམས་ཀྱི་ཡིན་ནམ་ཐབས་ཀྱི་མདའ་དྲུག་ཤེས་རབ་ཀྱི་གཞུ་ལ་བཀང་སྟེ་གསུང་ཡང་། ཤེས་རབ་ཀྱི་མདའ་དྲུག་ཐབས་ཀྱི་ཟེར་བའང་གཞན་དུ་འབྱུང་བས་གང་དག དུང་བྱིན་ཏེ་ཆོས་འདིའི་སྒྲ་སྒྲོགས་ཤིག་པའི་དོན་ཡིན་གསུང་བ་བྱུང་ཡང་ཆོས་ཀྱི་སྒྲ་སྒྲོག་ཤིག་ཟེར་རམ་སྙམ་སྟེ། དེ་རྗེས་པོ་ཏི་བྱིན་ནས་ཆོས་འདིའི་སྒྲ་སྒྲོགས་ཟེར་དགོས་པས་སོ། ། རིན་ཆེན་སྣ་བདུན་རྗེས་གནང་ནི་མ་འོངས་ནས་ཨ་བྷི་ཥིཉྩ་མི་བར་སློབ་མ་དུ་ཡོད་ལ་བྱ། དེས་གཟུངས་གྲྭ་ལྔ་ནས་གསུངས་པའི་སློབ་དཔོན་ཨ་བྷ་ཡཱ་ཀ་རིའི་ཞལ་སྔ་ནས་བཀྲལ་བའི་ཞེས་སོགས་བྱུང་ཡང་། གཟུངས་གྲྭ་ལྔ་ནས་གསུངས་པའི་དོན་སློབ་དཔོན་སོགས་དགོས་སམ། ཞེས་ས་སྐྱ་པ་ཀུན་བློས་འདིའི་ཉམས་ལེན་པ་རྣམས་ལ་ཕན་ཕྱིར་དོགས་གཅོད་དུ་བཀོད་པ་དགེ། །། PAGE * MERGEFORMAT 4 ཀུན་དགའ་བློ་གྲོས།
ཐར་རྩེ་ནམ་མཁའ་དཔལ་བཟང་གི་གྲྭ་ལྔའི་སྒྲུབ་དཀྱིལ་དབང་ཆོག་ལ་དོགས་གཅོད PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
