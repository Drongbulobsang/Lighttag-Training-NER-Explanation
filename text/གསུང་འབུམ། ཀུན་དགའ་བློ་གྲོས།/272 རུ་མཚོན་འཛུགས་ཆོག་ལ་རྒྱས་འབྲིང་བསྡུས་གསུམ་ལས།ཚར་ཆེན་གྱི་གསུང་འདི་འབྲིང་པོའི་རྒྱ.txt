གསུང་འབུམ། ཀུན་དགའ་བློ་གྲོས།
པོད ༢༧༢
རུ་མཚོན་འཛུགས་ཆོག་ལ་རྒྱས་འབྲིང་བསྡུས་གསུམ་ལས།ཚར་ཆེན་གྱི་གསུང་འདི་འབྲིང་པོའི་རྒྱས་པ་ཡིན་ཞིང་།
༄༅། །ལྕམ་དྲལ་དང་ལྷ་བརྒྱད་སོགས་ཀྱི་རུ་མཚོན་འཛུགས་ཆོག་གི་རྣམ་བཞག་དང་དབྱངས་རོལ་ཆོག་ཁྲིགས་ཀྱི་ཐོ་དགེ། རུ་མཚོན་འཛུགས་ཆོག་ལ་རྒྱས་འབྲིང་བསྡུས་གསུམ་ལས། ཚར་ཆེན་གྱི་གསུང་འདི་འབྲིང་པོའི་རྒྱས་པ་ཡིན་ཞིང་། འདིར་འབྲིང་པོ་ཁོ་ན་བྱ་ཚུལ་ནི། བཤམ་ཚར་ཆེན་གྱི་གསུང་འདི་སོར་བཞག བདག་བསྐྱེད་བླ་མེད་ཡིན་ཕྱིན་མཆོག་སྒྲུབ་ཡི་དམ་གང་རུང་གི་བྱས་པས་ཆོག་ཀྱང་། འདིར་ཀྱཻ་རྡོར་བྱ་བའི་དབང་དུ་བཏང་ནས་གནས་ཡོ་བྱིན་རླབས་ནས་ལམ་དུས་ཀྱི་དཀྱིལ་འཁོར་བསྡུ་བའི་བར་བྱ། བུམ་བསྐྱེད་ནི་ཁོ་བོས་སྦྱར་བའི་དམ་ཚིག་བསྐང་གསོའི་གོང་བཞིན། སྦྱང་ཁྲུས་ནི། ཨོཾ་སརྦ་བིགྷྣཱན་ཞེས་པ་ནས།
བཟང་ཁྲུས་རྫོགས་པའི་བར་རྒྱུན་གྱི་གཞི་བདག་ཁྲུས་གསོལ་བཞིན་ལ་བདེན་བདར་ནས་དོན་གཉིས་ལྷུན་གྲུབ་ལྟར་ལ། བདེན་པ་ཆེན་པོའི་བྱིན་གྱི་བརླབས་ཀྱིས་དཔལ་རྡོ་རྗེ་ནག་པོ་ཆེན་པོ་ལྕམ་དྲལ་གྱི་ཞེས་སམ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པའི་ཞེས་ལྕམ་དྲལ་དང་ལྷ་བརྒྱད་ཀྱི་ཁྱད་སྦྱར། གང་ལྟར་ནའང་ཕྱི་རྟེན་རུ་མཚོན་གྱི་རྒྱལ་མཚན་འཛུགས་པ་ལ་ཞེས་པ་ཙམ་མ་གཏོགས་གཞན་འདྲ། གཏོར་མ་བྱིན་རླབས་ནི་གཞུང་བཞིན་རུ་མཚོན་བསྐྱེད་ཆོག་ལ། སྭ་བྷཱ་ཝས་སྦྱངས་པའི་རྗེས་སུ། སྟོང་པའི་ངང་ལས་མདུན་དུ་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་ཞེས་སོགས་གཏོར་བསྔོ་བཞིན་ལ། ལྕམ་དྲལ་ཡིན་ན་མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོའི་སྒྲ་སྒྲོགས་པ། དེ་རྣམས་ཀྱི་མདུན་དུ་སོགས་བྲན་བདུད་བསྐྱེད་ཕོ་ཉར་འགྱེད་པའི་དཔྲལ་བར་ཨོཾ་སོགས། ཉི་མ་ལ་གནས་པའི་ཧཱུྃ་བྷྱོཿཡ་རྣམས་ལས་འོད་ཟེར་འཕྲོས་པས་འོག་མིན་རྣམ་པར་ནས།
ལྷ་མོ་དང་ནི་རྗེས་སུ་ལྷོ་ཕྱོགས་རི་རབ་ཀྱི་ཁོང་གསེང་ནས། བྲན་བདུད་གཤིན་རྗེ་ནག་པོ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་། སྤྱན་འདྲེན་གྱི་ཚིག་ནི་གཏོར་བསྔོ་བཞིན་ལ་སྔགས། ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝི་ཡེ། ཡ་མ་རཱ་ཛ་ས་པ་རི་ཝཱ་ར། ཞེས་མཆོད་པ་དང་དམ་བཞག་སོགས་ཐམས་ཅད་ལ་རིགས་འགྲེ། འབུལ་སྔགས་ལྕམ་དྲལ་ལ་རྒྱུན་བཞིན་དང་། དེ་རྗེས་བྲན་བདུད་ནང་མཆོད་ཀྱང་ལྕམ་དྲལ་གྱི་མཐར་བྲན་བདུད་ཀྱི་སྔགས་ལ་འབྲུ་གསུམ་སྦྱར་བས་ཕུལ།
འདོད་གསོལ་ལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་བདུད་གཤིན་རྗེ་ནག་པོ་འཁོར་དང་བཅས་པ་ཁྱེད་རྣམས་ཞེས་སྦྱར། འདི་གོང་གི་དམ་བཞག་ལའང་རིགས་འགྲེ། ལྷ་བརྒྱད་ཡིན་ན་བསྐྱེད་ཆོག་སོགས་གཞན་ཐམས་ཅད་གཏོར་བསྔོ་སོར་བཞག་ལ། བསམ་གྱིས་མི་ཁྱབ་པས་བསྐོར་བ་ཞེས་པའི་རྗེས་སུ་བྲན་བདུད་བསྐྱེད། སྤྱན་འདྲེན་གྱི་ཚིག་ལ་རང་བཞིན་གྱི་གནས་ནས་ལས་མཁན་ཕོ་ཉ་རྣམས་དང་། ཁྱད་པར་ལྷོ་ཕྱོགས་རི་རབ་ཀྱི་ཁོང་གསེང་ནས་སོགས་ཡང་མཚུངས། གཞན་ཚིག་བསྒྱུར་མི་དགོས་ལས་མགོན་ལྔ་ལ་གཏོར་མ་ཕུལ་བའི་རྗེས་སུ་བྲན་བདུད་ལ་ཕུལ། རཀྑ་སིའི་རྗེས་སུ་ཡ་མ་རཱ་ཛ་ས་པ་རི་ཝཱ་རཱ་དང་འབྲུ་གསུམ་གྱིས་ནང་མཆོད་འབུལ་བ་ཙམ་དམིགས་བསལ། ཁྱད་པར་གྱི་སྤྱན་འདྲེན་ལ། ལྕམ་དྲལ་ཡིན་ན།
ཧཱུྃ་དཔལ་ལྡན་ནས། རེ་མ་ཏི་ཞེས་པའི་བར་དང་། དེ་རྗེས། སྤྲིན་ལྟར་འཐིབས་པས་འདིར་གཤེགས་ཤིག གློག་ལྟར་འཁྱུག་པས་སོགས་གཞུང་བཞིན་ལྷ་བརྒྱད་ཡིན་ན། གནོད་སྦྱིན་ཡབ་ཡུམ་སོགས་ནས། གནས་འདིར་གཤེགས་ཀྱི་རྗེས་སུ། སྤྲིན་ལྟར་འཐིབས་པ་སོགས། གང་ལྟར་ནའང་བཅོམ་དུང་དང་། ད་རིང་གི་བྱིན་འབེབས།
ད་རིང་གིས་དབྱངས་འཁོར་གསུམ་བཅས་དང་། དཔོན་སློབ་མང་དུ་ཡོད་ན། སློབ་དཔོན་གྱིས་རྡོར་དྲིལ་གཡབ་དར་བྱེད་ཚུལ་ཁོ་བོས་སྦྱར་བའི་མགོན་མདོས་ཀྱི་ཕྱག་དེབ་བཞིན། ཧཱུྃ་ཡོད་པའི་འགོ་རྣམས་སུ་ཚིག་རོལ། ཚིག་རོལ་རྗེས་མ་རྫོགས་ནས་ཆེམས་རྡུང་། ལྕམ་དྲལ་ལྟར་ན་ཡི་གེ་བཅུ་གཅིག་པ། ཨེ་ཀ་ཛ་ཊི། ལྷ་མོ། བྲན་བདུད་རྣམས་ཀྱི་སྔགས་ཀྱི་མཐའ་དང་། ལྷ་བརྒྱད་ལྟར་ན་མགོན་པོའི་སྔགས་གསུམ།
ཡུམ་ཆེན། ལྷ་མོ་ལས་མཁན་གྱི་བོད་པ་གཉིས། བྲན་བདུད་ཀྱི་སྔགས་མཐར། ཨེ་སོགས་གཞུང་བཞིན་བྱས་ལ། ལེན་ཅན་རོལ་བསྐོར་འབེབས་བཅས། མཆོད་སྔགས་དང་མཚན་སྔགས་སྦྱོར་ཚུལ་ནི་གོང་གི་རིགས་འགྲེ། འོག་གི་རང་ཡི་དམ་དུ་ཞེས་སོགས་ཡར་བླངས་ལ་ཁྲིལ་ལི་ལི་ཡོད་པར་གྱུར། ཞེས་བརྗོད་ན་ལེགས། ལྕམ་དྲལ་ལ་ཤཱ་ས་ན་ཁོ་ནས་གོ་ཆོད། ལྷ་བརྒྱད་ལ་སོ་སོའི་སྔགས་དང་བོད་རྦད་བསད་གསུམ་གྱི་ཁྱད་པར་ཡོད་པ་རྣམས་ལ་འདྲེས་པར་བཟླས་ནས།
རང་གཅིག་པུ་ཡིན་ན་གཟུངས་ཐག་བསྡུ། མང་དུ་ཡོད་ཚེ་ཁ་ཤས་ཀྱིས་སྔགས་རྒྱུན་འཛིན་ན་ཤཱ་ས་ན་ཁོ་ན་བཟླ། གསོལ་ཁའི་དབྱངས་རོལ་རྣམས་ཁོ་བོས་སྦྱར་བའི་མདོས་དེབ་བཞིན། ལྕམ་དྲལ་ལྟར་ན་གསོལ་ཁ་བར་པ་ལ། གཞན་ཡང་ཡུམ་ཆེན་ཨུ་མ་དེ་ཝི། ཨེ་ཀ་ཛ་ཏི། ཀུན་ཏུ་བཟང་པོའི་རིག་མ། དཔལ་ལྡན་ལྷ་མོ་སོགས་གཞུང་བཞིན་ལ། སྣང་སྲིད་ལྷ་སྲིན་སྡེ་བརྒྱད་པའི་རྗེས་སུ་བྲན་བདུད་གཤིན་རྗེ་ནག་པོ་འཁོར་དང་བཅས་པ་ཐམས་ཅད་ཀྱི་ཞལ་དུ་སོགས། ཡུམ་ཆེན་དང་ལྷ་མོ་བྲན་བདུད་ཀྱི་གཏོར་སྔགས་རྣམས་ཀྱིས་ཕུལ།
གསོལ་ཁ་གསུམ་པ་ལ་ཤཱ་ས་ནས་ཆོག ལྷ་བརྒྱད་ལྟར་ན་གཞུང་བཞིན། གསོལ་ཁ་རྫོགས་པའི་མཐར་རོལ་མོ་ཉིས་བརྡེག་ལེན་ཅན་དུ་བསྒྱུར། མངའ་གསོལ་ཤླཽ་ཀ་དང་པོར་སྲིན་ཐུང་གི་དབྱངས་རོལ། དེ་ནས་རྔ་འཕར་མ་སོགས་རྒྱུན་བཞིན་ལ། ཁམས་གསུམ་དགྲ་བོའི་སྲོག་དབུགས་ལ། ཞེས་པའི་བར་རྔ་ནང་རྡུང་། དེ་ནས་དབང་ཞིང་རྔམས་པ་ལ་ཚིག་རོལ་གྱི་མཐར་དགུ་བརྡུང་གཅིག གཟུངས་ཐག་དང་སྔགས་ཐུན་བསྡུས། རྔ་ཕྱིར་བརྡུང་འཕར་མ་དང་བཅས།
ཧཱུྃ་དམ་ཅན་རྒྱ་མཚོ་ནས། བཀྲ་ཤིས་ཕུན་སུམ་ཚོགས་པ་ལ་ཚིག་རོལ་གྱི་མཐར་རྣམ་སྲས་བསྟོད་ཀྱི་མགོ་བཞིན། དགུ་བརྡུང་འཐེན་རྐང་ཅན་དུ་བསྒྱུར། བྲན་བདུད་ཀྱི་བསྐུལ་ཤླཽ་ཀ་གཅིག་ལ་གུར་དྲག་མཚམས་གཅོད་ཀྱི་དབྱངས་རོལ། དེ་ནས་རྔ་འཕར་མ་ཕྱིར་རྡུང་། རྫོགས་ནས་ཚིག་རོལ་དགུ་རྡུང་། ཆེམས་བརྡུང་དྲག་དུང་གསུམ་བརྡེག་ལེན་ཅན། མགོན་པོ་འཁོར་བཅས་ནས་ནུས་ལྡན་དུ་གྱུར་གྱི་བར་བརྗོད། བཅོམ་དུང་གསུམ་བརྡེག་ལེན་ཅན་བསངས་ལུགས་ཀྱི་བཅོམ་རོལ། འབུལ་ཚིག་ཤླཽ་ཀ་གཅིག་ལ་དུས་གསུམ་བདེ་གཤེགས་མའི་དབྱངས་རོལ།
དེ་ཕྱིན་རྔ་འཕར་མ་ནང་རྡུང་། ལྕམ་དྲལ་ལྟར་ན་འདོད་ཁམས་མ་ཞེས་པའི་རྗེས་སུ་བྲན་བདུད་ནག་པོ་ལྕམ་དྲལ་དང་། ། སྡེ་བརྒྱད་བཤན་པར་བཅས་པ་ཀུན། ། ཞེས་པ་མན་འདྲ། ལྷ་བརྒྱད་ལྟར་ན། དྲེགས་པ་ཕོ་རྒྱུད་མོ་རྒྱུད་བཅས་ཀྱི་རྗེས་སུ། སྡེ་བརྒྱད་བཤན་པ་སོགས་ཡར་འཐེན་ལ་ཡོངས་རྫོགས་རྫོགས་ནས་ཚིག་རོལ་ཆེམས་རྡུང་། མཇུག་གུར་དྲག་མཆོད་རོལ་ལུགས། མཐུ་སྟོབས་ཀྱི་དབང་ཕྱུག་སོགས་རབ་གནས་ཀྱི་བརྟན་བཞུགས་དང་འདྲ་བ་ཚར་གསུམ་ལ་དྲག་རོལ་གསུམ་རྫོགས་ནས་གསུམ་བརྡེག་ལེན་ཅན། དེ་ནས་བཀྲ་ཤིས་འོས་མཚམས་ཀྱི་མཐར་རོལ་མོའི་སྒྲ་རྒྱ་ཆེར་བྱས་ལ།
མཇུག་ཆོག་རྒྱུན་བཞིན། བརྟན་བཞུགས་ལས་གཤེགས་གསོལ་ནི་མ་དགོས་སོ། ། ཡང་ལྷ་བརྒྱད་ཀྱི་སྟེང་ཞལ་བསྣོན་ན། བསྐྱེད་ཆོག་སྤྱན་འདྲེན་གཏོར་བསྔོ་སྦགས་སྒྲུབ་བཞིན་བྲན་བདུད་ཀྱི་དམིགས་བསལ་ནི་གོང་དང་འདྲ། སྤྱན་འདྲེན་ལ་དད་རིང་གི་དབྱངས་འཁོར་བཞི། དེའི་འོག་ཤླཽ་ཀ་གཉིས་ལ་སྭ་རིང་བུ་དབྱངས་རོལ་མོ་བཅས། གཞན་ཐུག་ཆོག་ནང་བཞིན་འབྱིན་འཇུག་མེད་པར་བཏང་བས་ནོར་འཁྲུལ་མེད་དོ། ། ལྷ་མོ་རྐྱང་པའམ། ཞལ་དམག་ཟོར་མ། ལས་མགོན་སོགས་ལ་སོ་སོར་རུ་མཚོན་འཛུགས་ན་དེ་དག་གི་དབྱེ་བའང་རྣམ་དཔྱོད་ཅན་གྱིས་ཚར་ཆེན་གྱི་གསུང་འདི་ཁོ་ན་ལ་གཞི་བྱས།
དམིགས་བསལ་རང་རང་གི་ཆོས་སྐོར་ནས་ཁ་བསྐངས་བས་ནོར་འཁྲུལ་མེད་ཅིང་ཕུན་སུམ་ཚོགས་པ་ཞིག་ཡོང་ངོ་། ། ད་ལྟ་གདན་ས་འདི་ན་རུ་མཚོན་འཛུགས་ཆོག་བསམ་དོན་ལྷུན་གྲུབ་ཅེས་པ་ཞིག་འདུག་ཀྱང་། ས་སྐྱའི་གོང་མ་སོགས་ཆོས་སྐོར་འདི་རྒྱུས་ཡོད་ཅིག་གིས་བརྩམས་པ་མི་འདྲ་སྟེ། ཚར་ཆེན་རིན་པོ་ཆེའི་གསུང་ལ་འབྱིན་འཇུག་བྱས་པ་རྣམས་མ་འགྲིག་ཅིང་། དམག་ཟོར་མ་ལྟ་བུ་ལ་རུ་མཚོན་བཅའ་ཚུལ་མེད་པས། འབུལ་ཚུལ་འདི་ཇི་ལྟར་དྲངས། རུ་མཚོན་གྱི་ཡི་གེ་རྒྱས་འབྲིང་བསྡུས་གསུམ་གང་གིའང་ཁོངས་སུ་མི་འཇུག་སྟེ། མཇུག་ཆོག་རྒྱས་པ་ནི་ཚར་ཆེན་གྱི་ཡི་གེ་འདིའི་སྟེང་དུ་ཡང་གོང་མའི་གསུང་རབ་མང་པོ་ནས་བསྡུ་དགོས་དང་། འབྲིང་པོའི་རྒྱས་པ་ནི་ཚར་ཆེན་གྱི་ཡི་གེ་འདི་ནང་བཞིན་དང་། འབྲིང་པོ་དངོས་ནི་བཤད་མ་ཐག་པ་ལྟར་དང་།
བསྡུས་པ་ནི་ཆོས་སྐྱོང་གང་ཡིན་དེའི་བསྐང་གསོའི་མཇུག་ཏུ་རུ་མཚོན་འབུལ་ཚིག་ཁོ་ན་བརྗོད་ཀྱང་དོན་ཚང་བས་དེས་ན་གོང་གི་ཡི་གེ་དེ་ཅིར་འགྱུར་ཤེས་ལྡན་རྣམས་ཀྱིས་གཟིགས་པ་ཞུ། ཞེས་པའང་ས་སྐྱ་པ་ཀུན་བློས་སྨྲས་པའི་ཡི་གེ་པ་ནི་བསོད་འོད་ཀྱིས་བགྱིས་པ་དགེ་ལེགས།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ལྕམ་དྲལ་དང་ལྷ་བརྒྱད་སོགས་ཀྱི་རུ་མཚོན་འཛུགས་ཆོག་གི་རྣམ་བཞག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
