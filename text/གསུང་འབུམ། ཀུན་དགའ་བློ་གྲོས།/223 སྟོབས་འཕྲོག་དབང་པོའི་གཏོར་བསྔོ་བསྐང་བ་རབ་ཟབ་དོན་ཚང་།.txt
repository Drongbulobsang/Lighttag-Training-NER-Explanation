གསུང་འབུམ། ཀུན་དགའ་བློ་གྲོས།
པོད ༢༢༣
སྟོབས་འཕྲོག་དབང་པོའི་གཏོར་བསྔོ་བསྐང་བ་རབ་ཟབ་དོན་ཚང་།
༄༅། །སྟོབས་འཕྲོག་དབང་པོའི་གཏོར་བསྔོ་བསྐང་བ་རབ་ཟབ་དོན་ཚང་བཞུགས་སོ།། ན་མོ་གུ་རུ་ཙ་ཏུརྨུ་ཁ་ཡེ། རྒྱུད་སྡེའི་ངེས་གསང་སྟོབས་འཕྲོག་དབང་། ། མཆོད་ཕྱིར་ནས་ནག་རྗེན་ཕྱེ་དང་། ། ཁྲག་ཆང་མར་དང་ཁུངས་ལྡན་གྱི། ། བདུད་རྩི་རིལ་ཕྱེ་སྦྱར་བ་ལས། ། གཏོར་མ་སྙིང་གཟུགས་ཕྱོགས་བཞི་རུ། ། ཡུམ་བཞིའི་བཤོས་བུ་དེ་འདྲ་བཞི། ། དབུས་གཏོར་ཕྱེད་ཟིན་མཐའ་བསྐོར་དུ། ། མཐེབ་ཀྱུ་རྒྱུན་དུ་བརྒྱ་རྩ་ཡིས། །
བསྐོར་དཔངས་གཏོར་མའི་སུམ་ཆ་ཚམ། ། ཤ་མར་རྒྱན་ལྡན་སྨུག་རྩིས་བྱུག ། མདའ་དར་ནག་པོས་བརྒྱན་དེའི་གཡས། ། ཁྲག་ཕུད་གཡོན་དུ་ཆང་ཕུད་དང་། ། མདུན་དུ་ཆུ་གཉིས་ཉེར་སྤྱོད་ལྔ། ། ནང་མཆོད་ཆུ་ཆང་གིས་སྦྱངས་ཤིང་། ། སྤོས་བདུག་སྦྱོར་བའི་རིམ་པའོ། ། དངོས་གཞི་བདེ་ཀྱཻ་ཕུར་འཇིགས་སོགས། ། ཡི་དམ་བདག་བསྐྱེད་སྔོན་འགྲོ་བས། ། མཆོད་གཏོར།
ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་ཀྱིས་བསངས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་རླུང་མེའི་ཁྲོད། ། ཐོད་སྐམ་སྒྱེད་པུ་གསུམ་གྱི་སྟེང་། ། དུམ་གསུམ་ཐོད་པ་ཕྱི་དཀར་ཞིང་། ། ནང་དམར་ཡངས་ཤིང་རྒྱ་ཆེ་བར། ། ལྕགས་ཀྱུ་སྒྲོན་མེ་ཡེ་ཤེས་ལྔ། ། དགྲ་བགེགས་ཤ་ཁྲག་རུས་ཚོགས་བཅས། ། ཡེ་ཤེས་བདུད་རྩིའི་རྒྱ་མཚོར་གྱུར། ། ལག་པ་གཡས་གཡོན་གཉིས་ཀ་དང་། །
བྱ་ཁྱུང་ཕྱག་རྒྱ་བསྟན་ལ། ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་སོགས་བརྗོད་བྱིན་བརླབས་ནས། མདུན་གྱི་ནམ་མཁར་པད་ཉི་དང་། ། དགྲ་བགེགས་རོ་ཡི་གདན་སྟེང་དུ། ། ཧཱུྃ་ཡིག་ནག་ལྔ་ཡོངས་གྱུར་ལས། ། སྟོབས་འཕྲོག་དབང་པོ་ཞལ་བཞི་པ། ། དབུས་ནག་གཡས་དཀར་གཡོན་དམར་ཞིང་། ། སྟེང་ཞལ་དུད་མདོག་ཐམས་ཅད་ཀྱང་། ། དམར་ཟླུམ་སྤྱན་ལྡན་མཆེ་གཙིགས་ཤིང་། ། ལྗགས་འདྲིལ་སྨར་སྨིན་དབུ་སྐྲ་རྣམས། །
ཁམ་ནག་གྱེན་འབར་ཐོད་སྐམ་ལྔས། ། དབུ་རྒྱན་ཐོད་རློན་སྦྲུལ་རུས་སོགས། ། འཇིགས་པའི་རྒྱན་དང་ཚངས་སྐུད་བཅིངས། ། དྲིལ་བུ་གཡེར་གའི་གསིལ་སྒྲ་འབྱིན། ། སྟག་ཤམ་ཅན་གྱི་ཕྱག་གཡས་པ། ། གྲི་གུག་གཡོན་ན་ཐོད་ཁྲག་འཛིན། ། གཡས་འོག་རལ་གྲི་མདུང་གང་རུང་། ། གཡོན་འོག་ཐོད་ཕྲེང་འཕྱར་སྟབས་ཅན། ། བདུད་རྩིའི་བུམ་པ་མཆན་དུ་ཐོགས། ། ཞབས་གཡས་བསྐུམ་ཞིང་གཡོན་བརྐྱང་བས། །
གྱད་ཀྱི་དོར་སྟབས་ཅན་གྱི་གཡས། ། གཡུང་མོ་ནག་མོ་གཡོན་ཕྱོགས་སུ། ། གཏུམ་མོ་ལྗང་ཁུ་མདུན་ཕྱོགས་སུ། ། སྲིན་མོ་དམར་མོ་རྒྱབ་ཕྱོགས་སུ། ། སིངྒ་ལི་སེར་བཞི་ཀའང་། ། ཁྲོ་མོ་གཅེར་བུ་སྒྱུ་མ་ཡི། ། ག་ཤལ་ཅན་ལ་གྲི་ཐོད་འཛིན། ། མཐའ་བསྐོར་བཀའ་ཉན་དམག་དཔུང་བཅས། ། མེ་འབར་དབུས་བཞུགས་གནས་གསུམ་དུ། ། ཨོཾ་ཨཱཿཧཱུྃ་གི་ཡི་གེས་མཚན། །
ཐུགས་ཀའི་ཧཱུྃ་ལས་འོད་འཕྲོས་པས། ། རྒྱ་བོད་མེ་འབར་གནས་བཞི་སོགས། ། གར་བཞུགས་གནས་ནས་བྱོན་པར་གྱུར། ། ཛཿཧཱུྃ་བཾ་ཧོཿས་དམ་ཡེ་གཉིས། ། དབྱེར་མེད་ངང་དུ་རོ་གཅིག་གྱུར། ། རྡོ་རྗེ་རྩེ་ལྔའི་ཕྱག་རྒྱ་ནི། ། གོས་ཀྱི་དབྱིབས་སུ་བཅས་བྱས་ལ། ། ཨོཾ་མ་ཧཱ་ཀཱ་ལ་ཙ་ཏུརྨུ་ཁ་ས་པཱ་རི་ཝཱ་ར་ས་མཱ་ཡ་སྨ་ར་སི། ས་མཱ་ཡ་མ་ཏི་ཀྲ་མ་ཐ་ས་མཱ་ཡ་རཀྵནྟུ། སྟོབས་འཕྲོག་དབང་པོ་འཁོར་བཅས་རྣམས། །
རྩ་བརྒྱུད་བླ་མས་བཀའ་བསྒོས་ལྟར། ། དམ་ཚིག་རྗེས་སུ་དྲན་མཛོད་ལ། ། རྣམ་བཞིའི་ལས་སོགས་མྱུར་སྒྲུབས་ཤིག ། ཞེས་པས་དམ་གཞག་རྡོར་ཐལ་མཐར། སེ་གོལ་བཅས་སྔགས་འདི་བརྗོད། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ། ཌོམྦྷི་ནཱི། ཙཎྜ་ལཱི། རཀྑ་སཱི་སིངྒ་ལི། དེ་ཝཱི་ས་པཱ་རི་ཝཱ་ར་ན་མཿསརྦ་ཏ་ཐ་ག་ཏ་བྷྱོ་བི་ཤྭ་མུ་ཁེ་བྷྱཿསརྦ་ཐཱ་ཁཾ་ཨུརྒ་ཏེ་སྥ་ར་ཎ་ཨི་མཾ་ག་ག་ན་ཁཾ་བཱ་ལིཾ་དི་སྭཱཧཱ།
ལན་གསུམ་སོགས་ཀྱིས་དབུལ། ཨོཾ་ཨརྒྷཾ། པཱ་དྱཾ། པུཥྤེ། དྷུ་པེ། ཨཱ་ལོ་ཀེ གནྡྷེ། ནཻ་ཝི་དྱ། ཤཔྟ་ཨཱཿཧཱུྃ། ཨོཾ་ཨཱཿཧཱུྃ་གི་ནང་མཆོད་མཐེབ་སྲིན་གཡོན་པས་དབུལ།
སྟོབས་འཕྲོག་དབང་པོ་འཁོར་བཅས་ཀྱིས། ། བསྟན་དང་བསྟན་འཛིན་འཇིག་རྟེན་སྐྱོངས། ། བདག་ཅག་འཁོར་བཅས་བསྲུང་ཞིང་སྐྱོངས། ། མདོར་ན་ཅི་བསམ་ཀུན་འགྲུབ་མཛོད། ། གལ་ཏེ་བཟླས་པ་བྱ་འདོད་ན། ། ཞལ་བཞིའི་ཡུམ་བཞིའི་ཐུགས་ཀར་ནི། ། ཧཱུྃ་ཡིག་དཀར་ལས་བདུད་རྩི་བབས། ། བདག་ལ་ཐིམ་པས་འཁོན་སྦྱངས་བསམ། ། ཧེ་རུ་ཀ་ཡི་ཡིག་བརྒྱ་བཟླ། ། བདག་གི་ཐུགས་ཀའི་འོད་ཟེར་གྱིས། །
སྐྱབས་ཀུན་བྱིན་བསྡུས་རང་ཐིམ་བསམ། ། བདག་བསྐྱེད་སྔགས་བཟླས་མགོ་མནན་ལ། ། སླར་ཡང་འོད་རྩེར་ཕྱི་ནང་གསང་། ། མཆོད་སྤྲིན་སྤྲོས་པས་མཆོད་ནས་ཀྱང་། ། འཕྲིན་ལས་གང་བཅོལ་མཛད་མོས་ནས། ། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ། ཌཱོཾ་བྷི་ནཱི། ཙཎྜ་ལི། རཀྑ་སཱི། སིངྒ་ལཱི་དེ་ཝཱི་ཧཱུྃ་བྷྱོཿཧཱུྃ།
ཞེས་བཟླས་མཐར་གོང་བཞིན་ཕྱི་ནང་མཆོད་པ་དང་། འདོད་པ་གསོལ་བ་གཏོར་བསྔོའོ། ། གལ་ཏེ་བསྐང་བ་བྱ་འདོད་ན། གཉན་གྱི་གསུང་ཉིད་བྱིན་ཆེ་བས། ། དེ་བཞིན་སྤྱན་འདྲེན་བསྐངས་བྱས་ནས། ། འཇམ་མགོན་ས་པཎ་གྱིས་སྩལ་བའི། ། བསྟོད་དང་འདོད་གསོལ་འདི་བཞིན་ནོ། ། ཧཱུྃ་དཔལ་ལྡན་དབང་ལྡན་སྲིད་གསུམ་དབང་བསྒྱུར་ཞིང་། ། མཆེ་བ་གཙིགས་ཤིང་མཆུ་འཕྱང་ཤུགས་ཆེ་བ། ། སྒྲ་སྒྲོགས་དྲིལ་བུའི་ཕྲེང་བས་བརྒྱན་པ་ཡི། །
གཞོན་ནུའི་ལུས་ཅན་བགེགས་འཇོམས་ཁྱོད་ལ་བསྟོད། ། གཡུང་མོ་གཏུམ་མོ་སྲིན་མོ་དང་། ། སིངྒ་ལ་གནས་རྣལ་འབྱོར་མ། ། དམར་སེར་ལྗང་ནག་ཁྲོས་པའི་ཞལ། ། གྲི་གུག་ཐོད་འཛིན་བསྟོད་པར་བགྱི། ། མདོར་ན་གང་དང་གང་བཅོལ་བ། ། དེ་དང་དེ་ཡི་ལས་རྣམས་ལ། ། བཏང་སྙོམས་གཡེལ་བ་མ་མཛད་པར། ། བདག་ལ་རྗེས་སུ་བརྩེ་བར་མཛོད། ། ཞིང་སྐྱོང་ཆེན་པོ་འཁོར་བཅས་རྣམས། །
འདིར་གཤེགས་རྒྱན་པའི་གཏོར་མ་དང་། ། སྨན་རཀ་ཕུད་དང་ཛམ་བུ་ཏི། ། ཤ་ཁྲག་ལ་སོགས་འདི་བཞེས་ལ། ། རྣམ་བཞིའི་ཕྲིན་ལས་ཀུན་མཛོད་ཅིག ། ཅེས་བརྗོད་གཏོར་མ་ཁང་ཐོག་ཏུ། ། ཉིན་མོ་སྤོས་དང་མཚན་མོ་ནི། ། དཔལ་འབར་བཅས་ཤིང་ཕུད་ཆང་དང་། ། ལྷན་ཅིག་དབུལ་ལ་རྗེས་ཀྱི་ཆར། ། ཡིག་བརྒྱ་ལན་གསུམ་བརྗོད་པའི་རྗེས། ། མ་འབྱོར་པ་དང་ཉམས་པ་དང་། །
གང་ཡང་བདག་རྨོངས་བློ་ཡིས་ནི། ། བགྱིད་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། འདི་ཡི་བྲིས་འབུར་སོགས་ཡོད་ན། ། དེ་ལ་གོང་དུ་བསྐྱེད་བྱས་ནས། ། བརྟན་བཞུགས་འདི་བརྗོད་བཞུགས་པར་བསམ། ། བདག་དང་འགྲོ་ལ་ཐུགས་རྗེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་འབུལ་ན། ། དེ་སྲིད་བཅོམ་ལྡན་བཞུགས་སུ་གསོལ། །
ཞེས་དང་རྟེན་ལ་མེ་ཏོག་གཏོར། ། དམིགས་རྟེན་མེད་ན་འཁོར་བཅས་རྣམས། ། རང་ལ་ཐིམ་བསམ་གནས་གསུམ་སོགས། ། སྲུང་བ་བདག་བསྐྱེད་གང་ཡིན་བཞིན། ། བསྔོ་སྨོན་ཤིས་བརྗོད་ཅི་རིགས་བསམ། ། ཡང་ན་འདི་ལྟར་བརྗོད་པར་བྱ། ། དགེ་འདིས་འགལ་རྐྱེན་ཀུན་ཞི་ཞིང་། ། གནས་སྐབས་མཐར་སྨོན་ཀུན་འགྲུབ་པར། ། བླ་མ་ཡི་དམ་ཆོས་སྲུང་གིས། ། ཇི་ལྟར་བསྔོས་བཞིན་འགྲུབ་པར་ཤོག །
རྩ་བརྒྱུད་བླ་མ་ཡི་དམ་ལྷ། ། ཆོས་སྲུང་ནོར་ལྷས་རྣམ་ཀུན་དུ། ། ཤིས་པའི་མེ་ཏོག་ཆར་ཕབ་ནས། ། དུས་གསུམ་བཀྲ་ཤིས་དགེ་ལེགས་ཤོག ། ཅེས་འདི་རྒྱལ་ཚབ་བཀའ་དྲིན་ཅན། ། དེ་མོ་དམ་པའི་ཞབས་འགྱུར་བ། ། མགྲོན་གཉེར་བཀའ་བཅུར་མཚན་ཐོགས་པའི། ། བཞེད་པ་བསྐང་ཕྱིར་ཀུན་བློས་བྲིས།། །། PAGE * MERGEFORMAT 2 ཀུན་དགའ་བློ་གྲོས། སྟོབས་འཕྲོག་དབང་པོའི་གཏོར་བསྔོ་བསྐང་བ་རབ་ཟབ་དོན་ཚང་།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
