གསུང་འབུམ། ཀུན་དགའ་བློ་གྲོས།
པོད ༡༡༧
དྲག་པོ་སྒྲོལ་བའི་རྗེས་གནང་སྐབས་ཀྱི་ཕྱག་ལེན་གསལ་བར་བྱེད་པའི་དེབ་ཡིད་འཕྲོག་ཨུཏྤལ་གསར་པའི་དོ་ཤལ།
༄༅། །བཅོམ་ལྡན་རྡོ་རྗེ་གཞོན་ནུའི་སྨད་ལས་དྲག་པོ་སྒྲོལ་བའི་རྗེས་གནང་སྐབས་ཀྱི་ཕྱག་ལེན་གསལ་བར་བྱེད་པའི་དེབ་ཡིད་འཕྲོག་ཨུཏྤལ་གསར་པའི་དོ་ཤལ་ཞེས་བྱ་བ་བཞུགས་སོ།། དཔལ་ལྡན་བླ་མ་དམ་པ་ཁྲག་འཐུང་རྡོ་རྗེ་གཞོན་ནུ་བསོད་ནམས་རིན་ཆེན་ལ་ཕྱག་འཚལ་ལོ། ། ཕྲིན་ལས་རྒྱས་པར་གྱུར་ཅིག ། རྩིབས་བཅུ་ལྡན་པ་གསེར་མདོག་འཁོར་ལོའི་དབུས། ། དཔལ་ལྡན་བླ་མ་ཁྲག་འཐུང་ཕུར་པ་འཛིན། ། ལྔ་བཅུ་རྩ་གཅིག་ལྷ་ཡི་མགོན་པོ་ཆེ། ། གར་དགུའི་ཉམས་ལྡན་ཡོངས་འཛིན་མཆོག་བཏུད་ནས། ། གང་དེའི་སྨད་ལས་དྲག་པོའི་རྗེས་གནང་སྐབས། ། ཕྱག་ལེན་བྱ་ཚུལ་གསལ་བར་བྱེད་པའི་དེབ། ། ཡིད་འཕྲོག་ཨུཏྤལ་གསར་པའི་དོ་ཤལ་འདི། །
ཡ་རབས་མཁས་པའི་ཚོགས་ལ་སྐྱེས་སུ་འབུལ། ། ཞེས་མཆོད་པར་བརྗོད་ཅིང་བཤད་པར་དམ་བཅས་ནས། འདིར་བཅོམ་ལྡན་འདས་རྡོ་རྗེ་གཞོན་ནུའི་སྨད་ལས་དྲག་པོ་སྒྲོལ་བའི་རྗེས་གནང་གི་སྐབས་ཀྱི་ཕྱག་ལེན་འགའ་ཞིག་བརྗེད་ཐོར་བཀོད་པ་ལ། དོན་གསུམ་སྟེ། སྔོན་འགྲོ་དང་། དངོས་གཞི་རྗེས་ཀྱི་བྱ་བའོ། ། དང་པོ་ནི། ཐོག་མར་སྔོན་འགྲོ་གཏོར་མ་དཀྱིལ་ཆོག་བཞིན་ལ་ཁྱད་པར་ནི་དཀྱིལ་འཁོར་ཆེན་པོ་སྒྲུབ་ཅིང་མཆོད་པ་དང་། སློབ་མ་ལ་རྗེས་སུ་གནང་བ་བགྱིས་པར་འཚལ་ན། ཞེས་བརྗོད་པ་ཙམ་ཡིན་ནོ། །
དེ་ནས་གནས་ཡོ་བྱིན་རླབས་ཕུར་བཟློག་བཞིན་དང་། རྔ་བྱིན་དབབ་རྒྱས་བསྡུས་སྐབས་དང་བསྟུན་པ་བགྱིས་ནས། འཇམ་ཡོད་ན་དཀར་ཆག སྐྱབས་འགྲོ་ནས་བརྩམས་ནས་ཕུར་འབྲིང་ལུགས་ལ་ཙིཏྟ་ཨ་བྷི་ཥིཉྩ་ཧཱུྃ་གི་བར་བརྗོད། དེ་ནས་འཁོར་བ་ཕུར་བུ་བཞག་ལ། བཅོམ་ལྡན་རྡོ་རྗེ་གཞོན་ནུ་སོགས་ལ་དབྱངས། ཡང་དག་དོན་དུ་མ། བདེ་བར་གཤེགས་སུ་སོགས་དང་། བདེ་བར་གཤེགས་པ་ཁྱེད་ཅི་འདྲ་དབྱངས་རོལ་སོགས་ཕུར་འབྲིང་སོར་བཞག་ལ་ཀརྨ་ཀྲོ་དྷི་ཤྭ་རི་ལ་རྔ་བརྡ་སྤྲད་ལ། ཨ་ལ་རོལ་མོ་ལེན།
དེ་ནས་རོལ་མོ་གསུམ་བརྡེག་ལེན་ཅན་བླངས་ལ་བཞག་གོ ། དེ་ནས་མདུན་བསྐྱེད་ནས་ཨ་མྲྀ་ཏས་བསངས། སྭ་བྷ་ཝ་སྦྱངས། ཨོཾ་ཤཱུ་ནྱ་ཏཱ་སོགས། རྡོ་རྗེ་ཁྲོ་བོས་ཞེ་སྡང་གཅོད་སོགས་ནས། རྫ་རྔ་ཆེན་མོ་རྫ་རྔས་མཆོད་ཅེས་པའི་བར་དང་། གཞལ་ཡས་དབུས་སུ་གྲུ་གསུམ་མཐིང་ནག་འབར། ། དྲག་པོ་རྒྱ་མདུད་ཨེ་རཾ་ཉེར་གཅིག་དབུས། ། གྲུ་གསུམ་མཐིང་ནག་མུ་ཁྱུད་རྡོ་རྗེས་སྤྲས། ། ཕྱི་རོལ་དུར་ཁྲོད་ཕྱོགས་སྐྱོང་ཞིང་སྐྱོང་ཀླུ། །
ཞེས་པ་ནས། གཙོ་བོ་ལ་མི་བསྐྱོད་པ། འཁོར་རྣམས་ལ་གཙོ་བོ་ཉིད་ཀྱིས་དབུ་བརྒྱན་ཞེས་པའི་བར་བདག་འཇུག་ན་ཡོད་པས་དེར་གཟིགས་འཚལ། དེ་ནས་མཆོད་པ་བྱིན་རླབས་བསྡུས་པ་ནས་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བར། ཧཱུྃ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས།
མར་མེ། དྲི། ཞལ་ཟས། རོལ་མོ་ལ་སོགས་པ་མཆོད་རྫས་བསམ་གྱིས་མི་ཁྱབ་པ་དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་བསམ་གྱིས་མི་ཁྱབ་པར་གྱུར། ཨོཾ་བཛྲ་ཨ་ར་ལི་སོགས་ནས། བི་སྥོ་ཊ་ཡ་ཧཱུྃ་ཕཊ་ཀྱི་བར། དེ་ནས་སྒེག་ཕྲེང་གླུ་གར་སོགས་ཀྱིས་མཆོད། དེ་ནས་རང་བྱུང་གདོད་ནས་སོགས་ནང་མཆོད་ཕུར་ཆུང་བཞིན་བྱ། དེ་ནས་དམ་ཚིག་ཆེན་པོ་ལ་བསྒྲལ་ཁ་དང་པོ་ལས་མི་མཛད། དེ་ནས་ཧེ་རུ་ཀ་ཡི་གནས་བཅུ་དང་།
ཞེས་སོགས་ནས། བླ་མེད་མའི་བར་རོལ་མོ་སོགས་རྒྱུན་བཞིན། དེ་ནས་གྲུ་གསུམ་མཐིང་ནག་མ་ནས་བཟླས་པའི་བར་ཕུར་ཆེན་ཤུར་མ་གཏོང་ཚུལ་ནང་བཞིན། དེ་ནས་བརྒྱུད་འདེབས་ལ། དཔལ་ལྡན་བརྟན་གཡོ་ནས། ཐེག་ཆེན་ཆོས་ཀྱི་རྒྱལ་པོ་ལ་གསོལ་བ་འདེབས། ཞེས་པ་ཡན་དཀྱུས་བཞིན་ལ་དེའི་རྗེས་སུ། སྙན་བརྒྱུད་ལུང་དང་རིགས་པའི་གཏེར་མངའ་བ། ། རྒྱལ་བའི་སྲས་པོ་ཤེས་རབ་རྡོ་རྗེ་དང་། ། དཔག་ཡས་འགྲོ་ལ་བྱམས་དང་སྙིང་རྗེ་ཅན། །
མཁན་པོ་ཐུགས་རྗེ་ཤེས་རབ་ལ་གསོལ་བ་འདེབས། ། ཟུང་འཇུག་དབུ་མའི་ལམ་གྱིས་བརྒྱུད་གྲོལ་ནས། ། གྲུབ་པའི་སྔགས་འཆང་དྷརྨ་ཀཱིརྟིའི་མཚན། ། རབ་དགའི་སྤྱོད་པས་གཞན་དོན་ལ་དགེས་པ། ། འཕགས་པ་ནམ་མཁའི་སྙིང་པོ་ལ་གསོལ་བ་འདེབས། ། ཞེས་དང་། དེ་ནས་འཇམ་པའི་དབྱངས་ཀྱི་རྗེས་སུ་ནུས་མཐུ་ལྡན། ། སོགས་ནས། འཇམ་དབྱངས་ཀུན་དགའ་བསོད་ནམས་ལ་གསོལ་བ་འདེབས། ། ཞེས་པའི་བར་དཀྱུས་བཞིན།
དེ་ནས་ལྷ་མཆོག་ངག་གི་དབང་པོས་རྗེས་བཟུང་ཞིང་། ། ཆོས་ཀྱི་སྦྱིན་པས་སྙན་པའི་གྲགས་པ་ཅན། ། བཀའ་གདམས་བསྟན་པའི་སྲོག་ཤིང་འཇམ་དཔལ་ཆེ། ། སྤྱན་སྔ་ཆོས་ཀྱི་སྤྱན་ལྡན་ལ་གསོལ་བ་འདེབས། ། དེ་ནས། དུས་གསུམ་རྒྱལ་བའི་རྣམ་སྤྲུལ་ས་སྐྱ་པ། ། ཞེས་པ་ནས། ལེགས་པར་སྩོལ་མཛད་མ་ལ་གསོལ་བ་འདེབས། ། ཞེས་པའི་བར་དང་། དེ་ནས་སྔོན་ཚེ་ཆོས་ཀྱི་རྒྱལ་པོ་ཚུལ་ཁྲིམས་འབར། །
ཕྱི་རབས་ངག་དབང་ཆོས་ཀྱི་གྲགས་པ་ཞེས། ། དུས་འདིར་སྤྱན་སྔ་བྱམས་པ་ཀུན་དགའི་མཚན། ། སྤྲུལ་པའི་སྐྱེ་མཆོག་དམ་པ་ལ་གསོལ་བ་འདེབས། ། ཞེས་པའི་རྗེས་སུ། དྲི་མེད་གཞུང་བརྒྱ་སོགས་ནས། ཀུན་དགའ་བཀྲ་ཤིས་ཀྱི་བར། དཀོན་མཆོག་གསུམ་གྱི་བསྟན་པའི་སྲོག་ཤིང་མཆོག ། ཆོས་ཀྱི་རྒྱལ་པོ་འཛམ་གླིང་སྐྱེ་དགུའི་མགོན། ། རྡོ་རྗེ་འཛིན་པ་ངུར་སྨྲིག་འཆང་བའི་གཙོ། ། བླ་ཆེན་ཆོས་ཀྱི་རྒྱལ་པོ་ལྎ །
ངག་དབང་འགྲོ་ཀུན་དགའ་མཛད་རིགས་བརྒྱའི་གཙོ། ། བསོད་ནམས་རིན་ཆེན་བསྟན་པའི་ཉིན་མོར་བྱེད། ། བཀྲ་ཤིས་གྲགས་པ་སུམ་རྩེན་སར་སྒྲོག་པའི། ། རྒྱལ་མཚན་དཔལ་ལྡན་བཟང་པོ་ལ་གསོལ་བ་འདེབས། ། དེ་ནས་ལམ་རིམ་སྨོན་ལམ་སོགས་དཀྱུས་བཞིན་མཛད། དེ་ནས་གཏོར་བསྔོ། བསྐང་བ་རྒྱས་བསྡུས་ཅི་རིགས། ཚོགས་བྱིན་རླབས་ནས་ཚོགས་བར་པ་ཡན་བསྡུས་པ་ནང་བཞིན་མཇུག་གསུམ་བརྡེག་ལེན་ཅན། གཉིས་པ་དངོས་གཞི་ལ་སློབ་དཔོན་གྱིས་བརྡ་བྱུང་ཕྲལ། ཨེ་སྥ་ར་ཎ་བརྗོད་པ་དང་མཉམ་དུ་དཀར་པོ་རྒྱང་གྲགས་བུས་ཏེ།
བཅོམ་རོལ་སྐྱེ་མེད་མ་ལུགས་བཞིན་བྱེད། དེ་ནས་སྐྱེ་མེད་མ་དབྱངས་བྱས་ནས། ཀརྨ་ཀྲོ་དྷི་ཤྭ་རི་ཨཱ་ཞེས་པའི་བར་རྒྱུན་བཞིན་ལ་མཇུག་ཏུ་རོལ་མོ་གསུམ་བརྡེག་ལེན་ཅན་བྱས་ལ་བཞག དེ་ནས་གསུང་བཤད་རྫོགས་ནས་བརྡ་བྱུང་ཕྲལ་རོལ་མོ་འཁོར་ལོ་རྩིབས་བཅུའི་འགོ་བཞིན་དགུ་བརྡུང་གཅིག ཧཱུྃ་དྲག་པོ་རྒྱ་མདུད་ཨེ་རཾ་ཉེར་གཅིག་དབུས། གྲུ་གསུམ་ནས། དཔལ་བསྐྱེད་ལ་ཞེས་པའི་བར་རྒྱུན་བཞིན་ལ། དམ་ཉམས་དགྲ་བགེགས་སྒྲོལ་བའི་ལས་མཛོད་ཅིག་ལ་ཚིག་ལ་མནན་པའི་དགུ་བརྡུང་། དེ་ནས་ཧཱུྃ། ཡབ་གཅིག་དཔལ་ཆེན་ནས།
འཁོར་བཅས་ཀྱི་ཐུགས་དམ་དུས་ལ་བབས། ཞེས་པའི་བར། དེ་ནས། དམ་ཉམས་དགྲ་བགེགས་བསྒྲོལ་བའི་ལས་མཛོད་ཅིག དེ་བཞིན་དུ་ཤེས་པར་བྱ་སྟེ། ཤར་ཕྱོགས་ནས་འོག་ཕྱོགས་བར་རིགས་འགྲེ། དེ་ནས་དགུག་གཞུག ལས་བཞི་གདུག་པ། ཕུར་པའི་སྲུང་མ། སངས་རྒྱས་བསྟན་པ།
ཕྱོགས་སྐྱོང་བཅུ། དེ་རྣམས་ཀྱང་གོང་ལྟར་རིགས་འགྲེ། ཕྱོགས་སྐྱོང་གི་མཇུག་བཞིན་ལ་ཚིག་ལ་མནན་པའི་དགུ་བརྡུང་གི་རྗེས་སུ་ཆེམས་བརྡུང་དང་གསུམ་བརྡེག་ལེན་ཅན་བྱའོ། ། དེ་ནས་བདུད་རྩི་བྱིན་བརླབས་ནས་གསེར་སྐྱེམས་བླ་མ་རིག་འཛིན་རྫོགས་ནས་རིག་འཛིན་བསྐུལ། ཕུར་ཁ་བསྒྱུར་བ། དགུག་གཞུག་ལན་གསུམ། ཕུར་བཟློག་ཀུན་རྭ་ནང་བཞིན། དེ་ནས་གསུང་བཤད། དེ་ནས་བཅོམ་ལྡན་དཔལ་ཆེན་རོལ་མོ་སོགས་བཅུ་བདུན་ཡང་གསུང་བཤད། དེ་ནས་ང་རྒྱལ་བསྐྱེད་པ།
དཱིཔྟ་ཙཀྲ། རྒྱུད་གསུམ་བླ་མ་རྣམས་ལ་རོལ་མོ་ཕུར་བཟློག་ནང་བཞིན། ཡང་གསུང་བཤད། དེ་ནས་ན་མོ་བཅོམ་ལྡན་བར་ལན་སོ་དྲུག་ཕུར་བཟློག་ནང་བཞིན་རྫོགས་ནས་གསུང་བཤད། དེ་ནས་དགུག་གཞུག་ཚར་གཅིག་ནས་དམ་ཚིག་ཆེན་པོ་དང་། ཕྱི་ནང་གསང་བ་མའི་བར་ཕུར་བཟློག་ནང་བཞིན། དེ་ནས་གཏོར་དབང་ལ་མཆོད་རོལ་དང་། དུང་ནས་འདྲ་ཡིན། གསུམ་པ་རྗེས་ཀྱི་བྱ་བ་ནི། རྗེས་གནང་གྲུབ་ནས།
ལྷག་མ་རྒྱས་བསྡུས་གང་རིགས། གཏོར་འབུལ་བསྟན་སྐྱོང་སོགས་དང་། ཡེ་ཤེས་ལྔ་ལྡན་་་་་་ཐོ་འདི་དབུ་བྱེད་ཡེ་ཤེས་རྒྱལ་མཚན་གྱིས་ངག་བཀོད་རིན་ཆེན་ཡར་འཕེལ་གྱི་ཡིན་ནའང་། མཇུག་གི་མཆོད་བསྟོད་ཆད་འདུག་པས་སྔགས་འཆང་ཆེན་པོས་མཛད་པའི་དྲག་པོ་སྒྲོལ་དབང་གི་ཡི་གེ་རིན་ཆེན་ཕྲེང་བ་ལས། དེ་ནས་སློབ་དཔོན་རྣམས་ལངས་ཏེ། ཕྱི་མཆོད་ཁ་གསོས། མཆོད་པ་བྱིན་བརླབས་བྱས། སྒེག་ཕྲེང་སོགས་ཀྱིས་མཆོད། རང་བྱུང་ཤླཽ་ཀ་གཅིག་གིས་ནང་མཆོད། སྒེག་ཅིང་དཔལ་ནས།
བགེགས་འདུལ་བྱང་ཆུབ་སེམས་ཀྱི་ངོས་ལ་འདུད་ཀྱི་བར་བསྙེན་སྒྲུབ་གསལ་བྱེད་བཞིན་གྱིས་བསྟོད་ནས། ཡེ་ཤེས་ལྔ་ལྡན་སོགས་ལན་གསུམ་གྱིས་དངོས་གྲུབ་བླངས་ཞེས་གསུངས་ལས་ཤེས་ནུས་སོ། ། ཞེས་པའང་ས་སྐྱ་པ་ཀུན་བློས་སྨྲས་སོ། ། གདངས་མ་མཛད་རྗེས་རྟེན་ཡོད་པ་རྣམས་ལ་བརྟན་བཞུགས་ཀྱི་རྗེས་སུ་རྡུལ་ཚོན་གྱི་དཀྱིལ་འཁོར་དང་། གཏོར་མགྲོན་གྱི་རྟེན་མེད་པ་རྣམས་ལ། ཨོཾ་ཁྱེད་ཀྱིས་སེམས་ཅན་དོན་ཀུན་སོགས་ལ་གདངས་གསོལ་མཛད་རྗེས་ཡེ་ཤེས་ལྔ་ལྡན་དང་། ཨོཾ་ཁྱེད་ཀྱི་སོགས་ལ་གདངས་སོགས་ཕུར་སྒྲུབ་གྲོལ་ཉིན་བཞིན། དེ་ནས་རང་གི་ཐུགས་ཀའི་ཧཱུྃ་ལས་འོད་ཟེར་སྣོད་བཅུད་ཐམས་ཅད་ལ་ཕོག་པས་འོད་དུ་ཞུ་ནས་བསྲུང་བའི་འཁོར་ལོ་ལ་ཐིམ། དེ་དུར་ཁྲོད་བརྒྱད་ལ་ཐིམ། དེ་གཞལ་ཡས་ཁང་ལ་ཐིམ།
དེ་འཁོར་གྱི་ལྷ་རྣམས་ལ་ཐིམ། འཁོར་གྱི་ལྷ་རྣམས་ཡུམ་ལ་ཐིམ། ཨོཾ་ཤྲཱི་བཛྲ་སོགས་དང་། ཀ་ཝ་སོགས་དང་། རང་བཞིན་སེམས་སོགས་དང་། སྨོན་ལམ་བཀྲ་ཤིས་སོགས་རྒྱུན་བཞིན་ལ་ཕུར་པའི་བཀྲ་ཤིས་རྒྱས་པ་དང་། མཇུག་མཐའི་སོགས། དེ་རྣམས་ཀྱིས་བཅོམ་ལྡན་རྡོ་རྗེ་གཞོན་ནུའི་སྨད་ལས་དྲག་པོ་སྒྲོལ་བའི་སྐབས་སུ་ཉེ་བར་མཁོ་བའི་ཕྱག་ལེན་བྱ་ཚུལ་བསྟན་ཟིན་ཏོ། ། བཅོམ་ལྡན་རྡོ་རྗེ་གཞོན་ནུའི་སྨད་ལས་དྲག་པོ་སྒྲོལ་བའི་རྗེས་གནང་སྐབས་ཀྱི་ཕྱག་ལེན་གསལ་བར་བྱེད་པའི་དེབ་རྙིང་དང་། མཐོང་བ་བརྒྱུད་པའི་ཕྱག་ལེན་སོར་བཞག་སྟེ།
ཕྱོགས་གཅིག་བསྒྲིགས་པ་འདི་ལ་རང་བཟོས་དབེན་ཅིང་། ཤེས་ལྡན་ཀུན་གྱིས་འདི་ལ་ཡིད་ཆེས་མཛོད། དེ་ལྟར་ན་ཡང་བདག་བློ་རྨོངས་པ་ཡིས། ། བཅིངས་པའི་དབང་གིས་ལྷག་ཆད་ནོར་འཁྲུལ་སོགས། ། མཆིས་ན་ཕུར་པའི་ལྷ་ཚོགས་རབ་འབྱམས་དང་། ། དམ་ཅན་སྲུང་མའི་ཚོགས་ཀྱིས་བཟོད་པར་མཛོད། ། འདི་སྦྱར་དགེ་བས་བདག་ཅག་དཔོན་སློབ་ཀྱི། ། བསམ་དོན་ཆོས་དང་མཐུན་པའི་ཕྲིན་ལས་ཀྱིས། ། དབྱིག་འཛིན་གཏམས་ནས་བསྟན་འགྲོར་ཕན་པ་དང་། ། རིག་འཛིན་རྣམས་ཀྱི་གོ་འཕང་ཐོབ་པར་ཤོག །
ཅེས་པ་བཅོམ་ལྡན་རྡོ་རྗེ་གཞོན་ནུའི་སྨད་ལས་དྲག་པོ་སྒྲོལ་བའི་རྗེས་གནང་སྐབས་ཀྱི་ཕྱག་ལེན་གསལ་བར་བྱེད་པའི་དེབ་ཡིད་འཕྲོག་ཨུཏྤལ་གསར་པའི་དོ་ཤལ་ཞེས་བྱ་བ་འདི་ནི་དབུ་བྱེད་ཛྙཱ་ན་དྷྭ་ཛའི་གསུང་ལས་ཇི་ལྟར་བླང་བ་བཞིན་ཆོས་མེད་ད་ར་དྲཱ་རཏྣ་ཝདྷས་རང་ལོ་ཉེར་བདུན་པ་དུས་ཀྱི་ཕོ་ཉའི་ལོའི་གྲོ་བཞིན་ཟླ་བའི་དམར་ཆ་བཟང་པོ་སྔ་མའི་ཚེས་ལ་ལེགས་པར་བྲིས་པ་འདིས་ཀྱང་བདག་ཅག་གི་རྣམ་འདྲེན་དམ་པ་ཡབ་སྲས་རྣམས་ཞབས་པད་བསྐལ་བརྒྱར་བརྟན་ལ་ཡུན་རིང་དུ་འཚོ་ཞིང་བཞེས་ལ་ཕྲིན་ལས་རྒྱས་པའི་རྒྱུར་གྱུར་ཅིག། །། སརྦ་མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། རྡོ་རྗེ་གཞོན་ནུའི་སྨད་ལས་དྲག་པོ་སྒྲོལ་བའི་རྗེས་གནང་གི་ཕྱག་ལེན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
