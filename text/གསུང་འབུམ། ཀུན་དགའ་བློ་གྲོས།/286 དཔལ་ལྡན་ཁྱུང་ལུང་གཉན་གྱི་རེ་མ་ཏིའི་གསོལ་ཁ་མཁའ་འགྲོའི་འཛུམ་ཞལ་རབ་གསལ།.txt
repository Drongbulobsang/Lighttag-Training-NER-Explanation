གསུང་འབུམ། ཀུན་དགའ་བློ་གྲོས།
པོད ༢༨༦
དཔལ་ལྡན་ཁྱུང་ལུང་གཉན་གྱི་རེ་མ་ཏིའི་གསོལ་ཁ་མཁའ་འགྲོའི་འཛུམ་ཞལ་རབ་གསལ།
༄༅། །དཔལ་ལྡན་ཁྱུང་ལུང་གཉན་གྱི་རེ་མ་ཏིའི་གསོལ་ཁ་མཁའ་འགྲོའི་འཛུམ་ཞལ་རབ་གསལ་བཞུགས་སོ།། པདྨ་ཧེ་རུ་ཀ་ལ་ཕྱག་འཚལ་ལོ། ། མཁའ་འགྲོ་ཁྱུང་ལུང་མ་ཆེན་མོ་འཁོར་བཅས་མཆོད་ཚུལ་འདི་ལ། ཐོག་མར་ལོ་རྒྱུས་ཀྱི་དབང་དུ་བཏང་ན། རྡོ་རྗེ་མཁའ་འགྲོ་མ་བཞིའི་ལོ་རྒྱུས་ནི། སྔོན་རྒྱ་ནག་གི་ཡུལ། རྒྱ་ནག་གི་རི་བོ་རྩེ་ལྔ། ༈་་་་་རི་བོ་ལྔ་འདུས་རྩེ་ལ། ཕ་ནི་བདུད་ཀྱི་རྒྱལ་པོ་མཐོང་རྟགས་དང་། མ་ནི་མུ་བདུད་ཀྱི་རྒྱལ་མོ་བཞིན་མི་སྡུག་པ་དང་འཚོགས་པ་ལས།
སྲས་སུ་བུ་མོ་བཞི་སྐྱེས་ཏེ། ཤིན་ཏུ་མི་བསྲུན་པ་འཇིག་རྟེན་འཕུང་བར་བྱེད་པ་བཞི་ཡོད་པ་ལས། བཅོམ་ལྡན་འདས་པདྨ་ཧེ་རུ་ཀས་ ༈་་་་་རྟ་མགྲིན་བཏུལ་ཏེ། སངས་རྒྱས་ཀྱི་བསྟན་པའི་སྲུང་མར་བསྐོས་སོ། རྒྱ་ནག་རྒྱལ་པོའི་ཡུལ། ༈་་་་་།ཡུལ་རྒྱའི་ཁྲི་ཤིང་ཁྲི་སྒོ་རུ། དོང་ཁའི་གཙུག་ལག་ཁང་ན། དར་ནག་གི་འཕན་རིང་ལ་རྟེན་བཅས་ཏེ། སྲུང་མ་མཛད་ཀྱིན་ཡོད་པ་ལ།
བོད་ཀྱི་རྒྱལ་པོ་ཁྲི་སྲོང་ལྡེའུ་བཙན་གྱིས་བལ་ཡུལ་ནས། སློབ་དཔོན་པདྨ་སྤྱན་དྲངས་དཔལ་བསམ་ཡས་བཞེངས་དུས། བཀའ་སྲུང་ཀླུ་མ་གྲོས་པ་ལ་ཞུས་པས། མ་གནང་བས་ ༈་་་་་ཀླུ་གདུག་པ་ཡང་ཆེ་གྲགས། མ་མོ་དང་རྒྱལ་པོ་གཉིས་དཀོར་དད་ཆེ་བས། སློབ་དཔོན་པདྨ་འབྱུང་གནས་ཀྱིས། མོན་བུ་ནག་པོ་ཁྱུང་གཤོག་དུ་བསྡུས་ནས། དོང་ཁའི་གཙུག་ལག་ཁང་ནས། བདུད་མོ་བཞིའི་རྟེན་དར་ནག་གི་འཕན་རྫུ་འཕྲུལ་གྱིས་བརྐུས་ནས།
ཧ་ཧེ་ཧོས། ༈་་་་་སྲོག་སྙིང་ནས་དྲངས་ནས་བཀུག བྷ་རྡ་ཧོར་གྱིས་ཡུལ། ༈་་་་་ཡང་ལི་ཡུལ་ལྕང་ར་སྨུག་པོ་ནས་རྒྱལ་པོ་པེ་དཀར་སྤྱན་དྲངས་ལྕམ་དྲལ་དུ་བྱས་ནས། དཀོར་སྲུང་དུ་བསྐོས། ༈་་་་་དཔལ་བསམ་ཡས་ལྷུན་གྱིས་གྲུབ་པའི་སྲུང་མ་མཛད་ཀྱིན་བཞུགས་པའི་ཚེ། ཞང་ཞུང་གི་རྒྱལ་པོ་ལི་མན་ཞེས་བྱ་བ་དེས། མངའ་རིས་སྟོད་དུ། ཁྱུང་ལུང་དངུལ་མཁར་གྱི་གཙུག་ལག་ཁང་བཞེངས་པ་ལ། དཀོར་སྲུང་མེད་པར།
སློབ་དཔོན་ཤཱནྟིཾ་གར་བྷས། དཔལ་བསམ་ཡས་ནས་བདུད་མོ་བཞིའི་སྲོག་གི་རྟེན། དར་ནག་གི་འཕན་རིང་བརྐུས་ནས། ལྕམ་སྲིང་རྣམས་ཀྱི་སྲོག་སྙིང་ནས་དྲངས། བྱང་ལམ་བར་མ་ནས་ཡར་བྱོན། ལ་སྟོད་ལྷག་པ་ཆེའོ་ཟེར། རྒྱལ་པོ་པེ་དཀར་ཤར་ལ་ལོག བུད་མེད་རྣམས་རྫས་ལ་ཆགས་པ་ཆེ་བས། སློབ་དཔོན་གྱི་བཀའ་ཕྱིར་བྱོན་ནས། ༈་་་་་ཟངས་མཆུ་དམར་པོར་བསྡུས་ནས།
ཁྱུང་ལུང་དངུལ་མཁར་གྱི་སྲུང་མ་མཛད་ཀྱིན་བཞུགས་པའོ། ། གཅེན་མོ་ཆེ་བ་ནི་སྨན་གྱི་གཙོ་མོ་མཛད་དོ། ། འབྱུང་བ་བཞིའི་ཁ་ལོ་སྒྱུར། གནམ་སྨན་དཀར་མོ་ཞེས་ཀྱང་བྱ། ༈་་་་་བཞུགས་ས་ནམ་མཁའི་དབྱིངས་ན་བཞུགས། རྡོ་རྗེ་རབ་བརྟན་མ་ཡང་བྱ། ཕུག་བདག་སྲིད་པའི་རྒྱལ་མོ་ཡང་ཟེར་རོ། ། དེའི་འོག་མ་ནི་བདུད་མོ་བགེགས་ཐམས་ཅད་དང་བསྡོངས། བྱང་གི་འབྲོག་ཐམས་ཅད་ཀྱང་དབང་དུ་བསྡུས། བྱང་འབྲོག་རྒྱལ་མོ་ཡང་བྱ།
བྱང་སྨན་རྒྱལ་མོ་ཡང་བྱ། བྱང་གི་འབྲོག་ཆེན་འཁོར་འདུལ་དུ་གྲགས་པ་དེའོ། ། ༈་་་་་བྱང་ཁྲི་ལ་དུད་ཅེས་བྱ་བ་ན་བཞུགས། ཡང་དེའི་འོག་མ་ནི། གཙང་སྨན་རྒྱལ་མོ་ཡང་བྱ། དཔལ་ལྡན་ལེགས་འབྱོར་མ་ཡང་བྱ། ༈་་་་་གཙང་གི་གྲོམ་པ་རྒྱང་ན་བཞུགས། གྲོམ་པ་རྒྱང་གི་ལྷ་ཁང་གི་སྲུང་མ་མཛད་པ་རྒྱང་མ་ཞེས་བྱ་བ་དེའོ། ། འོག་གི་ཆུང་བ་ནི། བྱང་ཆུབ་སེམས་དཔའ་ཟླ་བ་རྒྱལ་མཚན་གྱིས་གཙུག་ལག་ཁང་བརྒྱ་རྩ་བརྒྱད་བཞེངས།
དེ་རྣམས་ཀྱི་སྲུང་མ་ལ་བསྐོས། ༈་་་་་ད་ལྟ་ཡང་བྱང་སེམས་ཟླ་བ་རྒྱལ་མཚན་གྱི་དགོན་པ་ཡིན་ཚད་བཞུགས། ར་སའི་འཛིམ་ལྷ་ཁང་དུ། སྡོང་བཙན་གྱི་དམག་དཔོན་པ་དང་། ལྕམ་དྲལ་དུ་བྱས་ཏེ། དཀོར་སྲུང་མཛད་པའི་ཁྱུང་ལུང་མར་གྲགས་པ་འདིའོ། ། འདི་ལ་སྒྲུབ་པའི་ལུགས་ནི། སློབ་དཔོན་པདྨའི་ལུགས་དང་། གྲུབ་ཐོབ་ཤཱནྟིཾ་གྷརྦྷས་མཛད་པ། བྱང་སེམས་ཟླ་རྒྱལ་གྱིས་མཛད་པ་དང་གསུམ་ལས།
འདི་སློབ་དཔོན་པདྨས་མཛད་པའི་སྒྲུབ་སྐོར་ བསྐང་བསྐུལ་ལས་ཁ་ཚར་དང་བཅས་པ། མན་ངག་བྱེ་མ་རེག་གཅོད་དུ་གྲགས་པའི་ཡིག་སྣ་འགའ་རེ་འདུག་པ་གཞན་དུ་གསལ། འདིར་བསྐང་བའི་རིམ་པ་ལ་སྦྱོར་དངོས་རྗེས་གསུམ་ལས། དང་པོ་ནི། འདིར་གནས་པའི་མགོན་ཁང་རྣམས་སམ། གནས་གང་ཡང་རུང་བར་བདག་བསྐྱེད་གང་བྱེད་ཀྱི་ཡི་དམ་དང་། ཁྱུང་ལུང་མཆེད་བཞི་མིང་པོ་བཅས་ཀྱི་སྐུ་བྲིས་འབུར་གང་རུང་གི་སྟེང་འོག་བར་གསུམ་དུ་བླ་རེ་གོ་མཚོན་ལྤགས་རིགས་སོགས་སྤྱན་གཟིགས་སྣ་ཚོགས་མཛེས་ཤིང་བརྗིད་ཆགས་པར་བཀྲམ་པའི་རྟེན་གྱི་དྲུང་སྟེགས་བང་རིམ་ཅན་ཁེབ་བཅས་ཀྱི་སྟེང་། བདག་བསྐྱེད་གང་བྱེད་ཡི་དམ་གྱི་གཏོར་མ་བཤམས་པ་ལས། འདིར་རྟ་མགྲིན་ཡང་གསང་ལ་བདག་བསྐྱེད་བྱེད་པའི་དབང་དུ་བཏང་ནས། དཔལ་བཤོས་སྙིང་གཟུགས་མ་ཤ་མར་དར་དམར་གྱིས་བརྒྱན་པའི་གཡས་སུ་བདུད་རྩི།
གཡོན་དུ་རཀྟ། སྟེང་བང་རིམ་གཉིས་པར་ལྷ་མོའི་གཏོར་མ་འབྲང་རྒྱས་དཀར་པོ་དར་དཀར་གྱིས་བརྒྱན་པའི་མདུན། ལུག་གཟུགས་ཟན་སོགས་ལ་བཅོས་པ། དེའི་མཐའ་སྐོར་དུ་དཀར་གསུམ་མངར་གསུམ་ཤིང་ཐོག་སྣ་ཚོགས་སྤུངས་པ་དང་། ཡང་དམར་གཏོར་གྲུ་གསུམ་དར་ནག་གུར་བཅས་དམར་རྒྱན་ཅི་མཛེས། ཤ་བ་ཕོ་མོའི་དང་འབྲི་མོའི་སྙིང་། བྱ་མོ་ནག་མོ་སྒོ་ང་དང་། ར་ཤ ཁྲག་སྣ་རྙེད་ཚད་མཐའ་ལ་སྤུངས་པའམ། ཡང་ན་རྫས་དེ་དག་མ་འབྱོར་ཡང་དམར་གཏོར་ཤ་རྒྱན་ཅན་གྱི་ཆོག
མིང་པོ་ལ་བཙན་བཤོས་ཟུར་གསུམ་པ་ཐོད་ཅན་མར། ཤ་དར་མར་ལུག་དམར་གྱི་སྙིང་བཅས་ཀྱིས་བརྒྱན་པའམ། ཡང་ན་གཏོར་རྐྱང་གིས་ཆོག གཏོར་མ་དེ་རྣམས་ཀྱི་དྲུང་དུ་ཆུ་གཉིས་སྔོན་འགྲོའི་ཉེར་སྤྱོད། གསེར་དངུལ་སོགས་ཀྱི་སྣོད་དུ་ཆང་ཕུད། དཀར་ཕུད་ཕྱེ་མར། ཟས་སྣ་སྣ་ཚོགས་དང་། གཞན་སྣོད་ཇི་ལྟར་རིགས་པར། རམ་རྒྱ་སྐྱེགས་བཙོད། ཞུ་མཁན་རྣམས་ཀྱིས་བཀང་བ་གཙང་སྦྲ་དང་ལྡན་པར་བཤམས།
མཆོད་གཏོར་རྣམས་ནང་མཆོད་ཆུ་ཆང་གིས་སྦྱངས། གུ་གུལ། སྤོས་དཀར། བསང་སྣའི་དུད་པས་བདུག་ལ་བཞག་གོ ། གཉིས་པ་དངོས་གཞི་ལ། བདག་བསྐྱེད་ནི། བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པའི་སྒྲུབ་ཐབས་རྒྱས་པ་ཁྲག་འཐུང་ལྷ་དགུའི་དཀྱིལ་འཁོར་ཡོངས་རྫོགས། འབྲིང་པོ་ཡབ་ཡུམ་རྐྱང་སྒྲུབ། བསྡུས་པ་དཔའ་བོ་གཅིག་པ་དང་གསུམ་འབྱུང་བ་ལས། འདིར་ཡབ་ཡུམ་རྐྱང་སྒྲུབ་རྒྱུན་གྱི་རྣལ་འབྱོར་ཉམས་སུ་ལེན་པར་འདོད་པའི་རྟེན་གྱི་གང་ཟག
འདིའི་དཀྱིལ་འཁོར་དུ་དབང་བསྐུར་བ་ལེགས་པར་ཐོབ་ཅིང་དམ་ཚིག་དང་སྡོམ་པར་ལྡན་པས། བདེ་བའི་སྟན་ལ་བསམ་གཏན་གྱི་འདུག་སྟངས་ཀྱིས་གནས་ལ། མདུན་གྱི་ནམ་མཁར་སྐྱབས་ཡུལ་རྣམས་མངོན་སུམ་ལྟ་བུར་བཞུགས་པར་དམིགས་ཏེ། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། ཡི་དམ་དཀྱིལ་འཁོར་གྱི་ལྷ་ཚོགས་རྣམས་ལྎ རྫོགས་པའི་སངས་རྒྱས་བཅོམ་ལྡན་རྣམས་ལྎ དམ་པའི་ཆོས་རྣམས་ལྎ འཕགས་པའི་དགེ་འདུན་རྣམས་ལྎ ཞེས་པ་ཉེར་གཅིག་ཙམ་དང་། བཻ་རོས། པདྨ་དབང་ཆེན་དཀྱིལ་འཁོར་ལ། ། སྒོ་གསུམ་གུས་པས་སྐྱབས་སུ་མཆི། །
རང་གཞན་དོན་ནི་རབ་སྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། པདྨ་དབང་ཆེན་བསྒོམ་བཟླས་ནི། ། བདག་གིས་སེམས་ཅན་དོན་དུ་བགྱི། ། ཞེས་ཚར་གསུམ་གྱིས་སྐྱབས་འགྲོ་སེམས་བསྐྱེད་དང་། ། བཻ་རོས། སེམས་ཅན་ཐམས་ཅད་བདེ་དང་ལྡན། ། སེམས་ཅན་སྡུག་བསྔལ་མེད་གྱུར་ཅིག ། སེམས་ཅན་བདེ་ལ་རྟག་པར་གནས། ། འགྲོ་རྣམས་སངས་རྒྱས་ཐོབ་གྱུར་ཅིག །
ཅེས་པས་ཚད་མེད་བཞི་བསྒོམ། རང་སྐད་ཅིག་གིས་ཐུན་མཚམས་ཀྱི་པདྨ་དབང་ཆེན་དུ་གསལ་བས། ཨོཾ་རཾ་བཛྲ་ཀྲོ་དྷཱ་རཀྵ་ཛྭ་ལ་རཾ་ཏིཀྞ་བི་ཤྭ་ཛྭ་ལ། ཕཊ་རཾ་རཾ། རཾ་ཨ། ཨོཾ་ཨ་ཧ་ར་ཨ་ཧ་ར་ཧཱུྃ། ཨོཾ་བཛྲ་པུཥྤེ་ཧཱུྃ། ཨོཾ་བཛྲ་དྷཱུ་པེ་ཧཱུྃ། ཐོག་མཐའ་འདྲ་བ་ལ། ཨཱ་ལོ་ཀེ
གནྡྷཾ། ནཻ་ཝི་དྱེ། ཤཔྟ། ཨོཾ་སརྦ་པཉྩ་ཨ་མྲྀ་ཏ་ཧཱུྃ། ཨོཾ་མ་ཧཱ་བ་ལིཾ་ཏི་པུ་ཛ་ཏེ་ཛཱ་ཧཱུྃ། ཨོཾ་མ་ཧཱ་པདྨ་རཀྟ་ཧཱུྃ། ཞེས་པས་ཕྱི་ནང་གསང་གསུམ་གྱི་མཆོད་རྫས་རྣམས་བྱིན་གྱིས་བརླབ། ཨོཾ་སྭ་བྷཱ་ཝ་བི་ཤུདྡྷཿསརྦ་དྷརྨཿསྭ་བྷཱ་ཝ་བི་ཤུདྡྷོ྅ཧཾཿ སྟོང་པའི་ངང་ལས་པཾ་པདྨ་མཎྜལ། སྣ་ཚོགས་པདྨའི་ལྟེ་བར།
མ་སཱུརྻ་མཎྜལ། ཉི་མའི་དཀྱིལ་འཁོར། ཨ་ཙནྡྲ་མཎྜལ། ཟླ་བའི་དཀྱིལ་འཁོར། རཱུ་ཏྲ་བཾ། བདུད་ནག་ཕོ་མོ་བྱི་ཆིངས་སུ་བསྣོལ་བའི་གདན་གྱི་སྟེང་དུ། རང་གི་རྣམ་པར་ཤེས་པ་ས་བོན་གྱི་ཡིག་འབྲུ་ཧྲཱིཿདམར་པོ་དང་། མཾ་སྔོན་པོར་གྱུར། སྥ་ར་ཎ་ཕཊ། དེ་ལས་འོད་འཕྲོས།
འཕགས་པ་མཆོད། སེམས་ཅན་གྱི་དོན་བྱས། དེ་བཞིན་གཤེགས་པ་ཐམས་ཅད་ཀྱི་གནས་གསུམ་ནས་རྡོ་རྗེ་གསུམ་གྱི་ངོ་བོ་ཡིག་འབྲུ་གསུམ་ལས་འོད་ཟེར་དཀར་དམར་མཐིང་གསུམ་སྤྱན་དྲངས་སམ་ཧ་ར་ན་ཧཱུྃ། ཚུར་འདུས་ཡིག་འབྲུ་ལ་ཐིམ་པས། པདྨ་དམར་པོ་དང་བནྡྷ་ཁྲག་གིས་གང་བའི་རྣམ་པར་གྱུར། ཏིཥྛ་བཛྲ་བརྟན་པར་བྱ། ཧྲཱིཿ མ་ཧཱ་ཀྲོ་དྷཱ་ཧ་ཡ་གྷྲི་ཝ་ཧུ་ལུ་ཧུ་ལུ་ཧཱུྃ་ཕཊཿ པདྨ་ཡོངས་སུ་གྱུར་པ་ལས། བདག་ཉིད་བཅོམ་ལྡན་འདས་པདྨ་དབང་ཆེན་སྐུ་མདོག་དམར་ནག་ཞལ་གསུམ་ཕྱག་དྲུག་ཞབས་བཞི་པ།
རྩ་བའི་ཞལ་དམར་ནག གཡས་ཞལ་དཀར་བ། གཡོན་ཞལ་ལྗང་ཁུ། ཞལ་རེ་རེ་ལ་དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ། ཞལ་བསྒྲད་ཅིང་མཆེ་བ་གཙིགས་པ། ལྗགས་འདྲིལ་བ། ཁྲོ་གཉེར་རབ་ཏུ་བསྡུས་པ། དབུ་སྐྲ་ཁམ་ནག་གྱེན་དུ་འཁྱིལ་པའི་རྩ་ཞལ་གྱི་སྤྱི་བོར་རྟ་མགོ་ལྗང་ཁུ། རྔོག་མ་དམར་པོ། ཕྲུཾ་ཕྲུཾ་སེར་པོ།
ཞུར་དཀར་པོ། རྟ་སྐད་དྲག་པོ་ལྷང་ལྷང་འཚེར་བ། སྨིན་མ་དང་སྨྲ་རའི་ཨག་ཚོམ་མེ་ལྟར་འབར་བ། ཕྱག་གཡས་ཀྱི་དང་པོ་པདྨ་དམར་པོ་འདབ་མ་བརྒྱད་པ་དང་། གཡོན་གྱི་དང་པོ་བནྡྷ་ཁྲག་གིས་གང་བ་བསྣམས་པས་ཡུམ་ལ་འཁྱུད་པ། གཡས་གཉིས་པས་ལྕགས་ཀྱུ། གཡོན་གཉིས་པས་རྒྱུ་མའི་ཞགས་པ། གཡས་གསུམ་པས་ཙནྡན་གྱི་བེ་ཅོན་དང་། གཡོན་གསུམ་པས་རལ་གྲི་རབ་ཏུ་འབར་བ་འཕྱར་སྟབས་སུ་འཛིན་པ། ཐོད་པ་སྐམ་པོ་ལྔའི་དབུ་རྒྱན་དང་།
ཚལ་བུའི་དཔུང་རྒྱན། སྐམ་པོ་རློན་པ་རིད་པ་སྟེ་ཐོད་ཕྲེང་ཚར་གསུམ་གྱི་དོ་ཤལ་ཅན། སྐུ་སྟོད་ལ་ཞིང་ཆེན་གྱི་གཡང་གཞི་དང་། གླང་ཆེན་གྱི་ཀོ་རློན་གསོལ་བ། སྟག་ལྤགས་རློན་པའི་ཤམ་ཐབས་ཅན། སྦྲུལ་རིགས་བཞི་དང་། རིན་པོ་ཆེའི་རྒྱན་གྱིས་བརྒྱན་པ། རཀྟའི་ཐིག་ལེ། ཞག་གི་ཟོ་རིས་ཐལ་ཆེན་གྱི་ཚོམ་བུ་བཀོད་པ། ཁམས་གསུམ་ལས་རྣམ་པར་རྒྱལ་བའི་རྡོ་རྗེའི་ཁྱུང་གཤོག་སྔོན་པོས་བར་སྣང་ཁྱབ་པ།
སྒེག་པ་དཔའ་བ་མི་སྡུག་པ། ། རྒོད་དང་དྲག་ཤུག་འཇིགས་སུ་རུང་། ། སྙིང་རྗེ་རྔམས་དང་ཞི་བ་སྟེ། ། གར་དགུའི་ཉམས་དང་ལྡན་པར། ཞབས་གཡས་གཉིས་བསྐུམ་ཞིང་། གཡོན་གཉིས་བརྐྱང་བའི་གྱད་ཀྱི་དོར་སྟབས་ཀྱིས་བཞུགས་པ། ཨོཾ་མ་ཧཱ་ཀྲོ་དྷི་ཤྭ་རི་ཧཱུྃ་ཕཊཿ བནྡྷ་ཁྲག་གང་ཡོངས་སུ་གྱུར་པ་ལས། དེའི་པང་ན་ཡུམ་ཆེན་པདྨ་གར་གྱི་དབང་ཕྱུག་མ་སྐུ་མདོག་མཐིང་ནག་ཞལ་གཅིག་ཕྱག་གཉིས་པ་གཡས་པས་མིའི་སྙིང་རློན་པ་བཟུང་ནས་ཡབ་ཀྱི་མགུལ་ནས་འཁྱུད་པ། གཡོན་པ་དུང་ཆེན་དམར་འཁྱིལ་ཡབ་ཀྱི་ཞལ་དུ་སྟོབ་པ།
སྤྱན་གསུམ་ཁྲག་མིག་ཏུ་ལྟ་བ། ཞལ་བསྒྲད་ཅིང་མཆེ་བ་གཙིགས་པ། རལ་པ་ནག་པོ་མུན་པ་ལྟར་འཐིབ་པས་སྐུ་སྐེད་ཡན་ཆད་ནོན་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རིན་པོ་ཆེའི་རྒྱན་གྱིས་བརྒྱན་པ། དུར་ཁྲོད་ཀྱི་ཆས་ཀྱིས་སྤྲས་པ། ཞབས་གཡས་བརྐྱང་ཞིང་གཡོན་བསྐུམ་པས་ཡབ་ལ་འཁྲིལ་བ། ཡབ་ཡུམ་གཉིས་ཀ་ཉི་མ་སྟོང་ལས་ལྷག་པའི་གཟི་འོད་འབར་བ། བསྐལ་པའི་མེ་ལྟ་བུའི་ཡེ་ཤེས་ཀྱི་མེ་དཔུང་འབར་བའི་ཀློང་ན་བཞུགས་པའོ། །
ཡེ་ཤེས་པ་སྤྱན་དྲངས་པ་ནི། ཡབ་ཀྱི་ཐུགས་ཀའི་ཧྲཱིཿལས་འོད་ཟེར་ལྕགས་ཀྱུ་ལྟ་བུ་འཕྲོས་པས། རང་བཞིན་གྱི་གནས་ནས་བཅོམ་ལྡན་འདས་པདྨ་དབང་ཆེན་ཁྲག་འཐུང་ཡབ་ཡུམ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ མདུན་གྱི་ནམ་མཁར་སྤྱན་དྲངས། ཨོཾ་སརྦ་ཏ་ཐཱ་ག་ཏ་མ་ཧཱ་པདྨ་ཤྭ་རི་ས་པ་རི་ཝཱ་ར་ཨ་པྲ་ཏཱིཙྪ་ཡེ་སྭཱཧཱ། པཱ་དྱཾ། པུཥྤེ། དྷུ་པེ། ཨཱ་ལོ་ཀེ གནྡྷེ།
ནཻ་ཝི་དྱེ། ཤཔྟ་པྲ་ཏཱིཙྪ་ཡེ་སྭཱཧཱ། མ་ཧཱ་སརྦ་པཉྩ་ཨ་མྲི་ཏ་ཁཱ་ཧི། མ་ཧཱ་རཀྟ་ཁཱ་ཧིས་ཕྱི་ནང་གསང་གསུམ་གྱིས་མཆོད། ཛཿཧཱུྃ་བཾ་ཧོཿས་གཉིས་སུ་མེད་པར་ཐིམ་པས་དམ་ཚིག་པ་དང་ཡེ་ཤེས་པ་དབྱེར་མེད་དུ་གྱུར་པར་བསམ། ཨོཾ་ཨཱཿཧཱུྃ། སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་རྣམས་ཀྱིས་མཚན་པར་གྱུར། ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ།
རང་གི་སྤྱི་བོར་ཧཱུྃ་སྔོན་པོ་ལས་བཛྲ་ཧེ་རུ་ཀ་སྔོན་པོ་རྡོ་རྗེ་དང་དྲིལ་བུ་འཛིན་པ། ཨོཾ་བུདྡྷ་ཧེ་རུ་ཀ་ཨ་བྷི་ཥིཉྩ་ཨོཾ། མཆོག་མར་ཨོཾ་དཀར་པོ་ལས་བུདྡྷ་ཧེ་རུ་ཀ་དཀར་པོ་འཁོར་ལོ་དང་དྲིལ་བུ་འཛིན་པ། སྭ་རཏྣ་ཧེ་རུ་ཀ་ཨ་བྷི་ཥིཉྩ་ཏྲཱཾ། རྣ་ལྟག་གཡས་པར་སྭ་སེར་པོ་ལས་རཏྣ་ཧེ་རུ་ཀ་སེར་པོ་རིན་པོ་ཆེ་དང་དྲིལ་བུ་འཛིན་པ། པཾ་པདྨ་ཧེ་རུ་ཀ་ཨ་བྷི་ཥིཉྩ་ཧྲཱིཿ ལྟག་པར་པཾ་དམར་པོ་ལས་པདྨ་ཧེ་རུ་ཀ་དམར་པོ་པདྨ་དང་དྲིལ་བུ་འཛིན་པ། ཧཱ་ཀརྨ་ཧེ་རུ་ཀ་ཨ་བྷི་ཥིཉྩ་ཨཱཿ རྣ་ལྟག་གཡོན་པར་ཧཱ་ལྗང་ཁུ་ལས་ཀརྨ་ཧེ་རུ་ཀ་ལྗང་ཁུ་རལ་གྲི་དང་དྲིལ་བུ་འཛིན་པ། དེ་ལྔ་ཀའང་ཐོད་སྐམ་གྱི་ཁང་བུ་རེ་རེའི་ནང་ན་བཞུགས་པས་དབུ་བརྒྱན་པར་བསམ།
དེ་ནས་སྔར་ལྟར་སྔགས་ཙམ་གྱིས་ཕྱི་མཆོད་དང་། སྔགས་ཀྱི་རྗེས་སུ། མ་ཧཱ་སརྦ་པཉྩ་ཨ་མྲྀ་ཏ་ཁཱ་ཧི། མ་ཧཱ་རཀྟ་ལ་ཁཱ་ཧི། མ་ཧཱ་བ་ལིཾ་ཏ་ཁཱ་ཧི། ཞེས་པས་སྨན་རཀ་གཏོར་གསུམ་གྱིས་མཆོད། རྒྱས་པར་རྟགས་བསྟོད་དམ། བསྡུ་ན། ཀུན་མཁྱེན་མུས་སྲད་པས་མཛད་པའི། ༈་་་་་ཧྲཱིཿ
དམར་ནག་གྲུ་གསུམ་དབང་གི་དཀྱིལ་འཁོར་ན། ། པདྨ་ཉི་ཟླ་བདུད་བསྣོལ་གདན་སྟེང་དུ། ། རྣམ་ཤེས་གནས་གྱུར་པདྨ་ཧེ་རུ་ཀ ། ཞེ་སྡང་གནས་དག་ཆོས་དབྱིངས་ཡེ་ཤེས་ངང་། ། རྒྱུད་དྲུག་ཉོན་མོངས་ཞེ་སྡང་འཇོམས་མཛད་པ། ། ཁྲོ་རྒྱལ་རྟ་མགྲིན་དཔལ་ལ་ཕྱག་འཚལ་ལོ། ། ཕྱི་ནང་གསང་བའི་མཆོད་པ་འདི་བཞེས་ལ། ། རྨད་བྱུང་རོལ་པའི་དངོས་གྲུབ་སྩལ་དུ་གསོལ། ། དགའ་བཞི་བདེ་བ་ཆེན་པོའི་དཀྱིལ་འཁོར་ནས། ། དུས་གསུམ་སངས་རྒྱས་ཐམས་ཅད་བསྐྱེད་པའི་ཡུལ། །
བདེ་སྟོང་ཟུང་འཇུག་ཤེས་རབ་ཐབས་དང་རོལ། ། དབྱིངས་དང་ཡེ་ཤེས་དབྱེར་མེད་ཁྲོ་མོའི་སྐུ། ། རྒྱུད་དྲུག་ལས་དང་ཉོན་མོངས་འཇོམས་མཛད་མ། ། ཁྲོ་མོ་གར་དབང་ཡུམ་ལ་ཕྱག་འཚལ་ལོ། ། ཕྱི་ནང་གསང་བའི་མཆོད་པ་འདི་བཞེས་ལ། ། རྨད་བྱུང་རོལ་པའི་དངོས་གྲུབ་སྩལ་དུ་གསོལ། ། ཅེས་པས་བསྟོད། བཟླས་པ་བྱ་བར་འདོད་པས་རང་གི་ཐུགས་ཀར་པདྨ་དམར་པོ་འདབ་མ་བརྒྱད་པ་གྱེན་དུ་ཁ་ཕྱེ་བའི་ལྟེ་བར་ཧྲཱིཿ འདབ་མ་རྣམས་ལ་མདུན་ནས་བརྩམས་ཏེ་གཡས་སྐོར་གྱི་སྔགས་ཕྲེང་ཁ་དོག་དམར་ནག་ཡིག་འབྲུ་གྱེན་དུ་ལངས་པས་བསྐོར་བར་བསམ། དེ་རྣམས་ལས་འོད་ཟེར་དཀར་དམར་འདྲེས་པ་ཉི་མའི་འོད་ཟེར་རམ།
གསེར་གྱི་བ་ཐག་འཛིངས་པ་བཞིན་བུན་བུན་འཕྲོས་པས། ལུས་ཀྱི་ནང་གང་བས་ནད་གདོན་སྡིག་སྒྲིབ་བག་ཆགས་དང་བཅས་པ་སྐད་ཅིག་ཉིད་ལ་སངས་དག འོད་ཟེར་བ་སྤུའི་བུ་ག་དང་། ཡབ་ཡུམ་གྱི་སྦྱོར་མཚམས་སོགས་ནས་ཕྱིར་འཕྲོས་པས། ཕྱོགས་བཅུའི་ཞིང་ཁམས་རབ་འབྱམས་ན་བཞུགས་པའི་རྩ་བརྒྱུད་ཀྱི་བླ་མ། སྒྲུབ་སྡེ་ཆེན་པོ་བརྒྱད་ལ་སོགས་པ་ཡི་དམ་ཞི་ཁྲོའི་དཀྱིལ་འཁོར་གྱི་ལྷ་ཚོགས། དཔའ་བོ་དང་རྣལ་འབྱོར་མ་དམ་ཅན་སྲུང་མའི་ཚོགས་དང་བཅས་པ་ཉེར་སྤྱོད་ལྔ་ལ་སོགས་པ་ཕྱིའི་མཆོད་པ། སྨན་རཀ་གཏོར་གསུམ་སོགས་ནང་གི་མཆོད་པ། སྦྱོར་བ་དང་སྒྲོལ་བ་སོགས་གསང་བའི་མཆོད་པ། གནས་ལུགས་རང་ངོ་ཤེས་པས་མཆོད་བྱ་མཆོད་བྱེད་དང་བྲལ་བ་དེ་ཁོ་ན་ཉིད་ཀྱི་མཆོད་པ་རྣམས་ཀྱིས་མཆོད་ཅིང་ཐུགས་དམ་རྒྱུད་བསྐུལ།
སེམས་ཅན་ཐམས་ཅད་ལ་འོད་ཟེར་ཕོག་པས་སྒོ་གསུམ་གྱི་སྡིག་སྒྲིབ་སྦྱངས། བྱེ་བྲག་ཏུ་དགྲ་བགེགས་ལོག་པར་འདྲེན་པ་རྣམས་ལ་འོད་ཟེར་ཕོག་པའི་མོད་ལ་ཚར་བཅད། ཐམས་ཅད་དཔལ་རྟ་མགྲིན་གྱི་གོ་འཕང་ལ་བཀོད། འོད་ཟེར་ཚུར་འདུས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཀྱི་ངོ་བོ་འོད་ཟེར་ཁ་དོག་སྣ་ལྔ་པ་བསམ་གྱིས་མི་ཁྱབ་པ་དང་ལྷན་ཅིག་ཏུ་མཚོ་ལ་སེར་ཆེན་བབས་པ་བཞིན་དུ་རང་ལ་ཆེམ་གྱིས་ཐིམ་པས། སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་དངོས་གྲུབ་མ་ལུས་པ་ཐོབ་པར་བསམ་ལ། ཧྲཱིཿ བདག་ཉིད་ཁྲོ་རྒྱལ་རྟ་མཆོག་དཔལ། ། ཐུགས་ཀར་པདྨ་འདབ་བརྒྱད་ཀྱི། ། གེ་སར་ལ་ནི་སྙིང་པོ་ཧྲཱིཿ ། འདབ་མ་བརྒྱད་ལ་སྔགས་ཀྱིས་བསྐོར། །
འོད་འཕྲོས་བདེ་གཤེགས་རྣམས་ལ་ཐིམ། ། ཕྱི་ནང་གསང་བའི་མཆོད་པ་འབུལ། ། སྐུ་གསུང་ཐུགས་ཀྱི་དངོས་གྲུབ་བསྡུ། ། སེམས་ཅན་སྒོ་གསུམ་སྡིག་སྒྲིབ་སྦྱངས། ། རྣལ་འབྱོར་ལུས་ངག་ཡིད་ལ་ཐིམ། ། ཞེས་པས་གསལ་བཏབ་ནས་རིག་མ་ཡོངས་པའི་དར་དང་བཅས་པས། ཧྲཱིཿ བཛྲ་ཀྲོ་དྷ་ཧ་ཡ་གྷྲི་ཝ་ཧུ་ལུ་ཧུ་ལུ་ཧཱུྃ་ཕཊཿ ཅེས་པ་དང་། ཡུམ་གྱི་ཐུགས་ཀར་པདྨའི་ལྟེ་བར་མ་ཡིག་འདབ་མ་ལ་སྔགས་ཕྲེང་གི་བསྐོར་བ་ལ་འོད་ཟེར་སྤྲོ་བསྡུ་གོང་བཞིན་བྱས་ལ།
ཨོཾ་མ་ཧཱ་ཀྲོ་དྷི་ཤྭ་རི་ཧཱུྃ་ཕཊཿ ཅེས་པ་ཇི་ལྟར་རིགས་པའི་རྗེས་སུ། འཛབ་བསྟོད་ནི། ཧྲཱིཿ པདྨ་རིགས་ཀྱི་ཁྲོ་རྒྱལ་མཆོག ། དཔལ་ཆེན་པདྨ་ཧེ་རུ་ཀ ། མི་བཟད་ཁྲོ་རྒྱལ་རྟ་མཆོག་དཔལ། ། དབང་དྲག་སྟོབས་ཆེན་རྔམས་བརྗིད་གཏུམ། ། སྐུ་མདོག་དམར་ནག་འགྱིང་ཞིང་བརྗིད། ། དབུ་གསུམ་རྣམ་ཐར་གསུམ་ཡང་སྟོན། །
ཕྱག་དྲུག་རྒྱུད་དྲུག་རྩད་ནས་གཅོད། ། ཞབས་བཞིས་འཁོར་བའི་ཆོས་བཞི་སྒྲོལ། ། དུར་ཁྲོད་ཆས་བརྒྱད་སྐུ་ལ་རྫོགས། ། རྟ་མགོ་ལྗང་ཁུ་རྟ་སྐད་འཚེར། ། མེ་དཔུང་འབར་བའི་ཀློང་ན་བཞུགས། ། རྔམས་པའི་ང་རོས་འབྲུག་སྟོང་སྒྲོག ། དྲེགས་པ་ཕོ་མོ་དབང་དུ་སྡུད། ། དབང་ཆེན་སྐུ་ལ་ཕྱག་འཚལ་བསྟོད། ། ཅེས་དང་། འཛབ་ཀྱི་དངོས་གྲུབ་བླངས་བ་ནི།
ཧྲཱིཿ ཁྲོ་རྒྱལ་དབང་ཆེན་རྟ་མཆོག་དཔལ། ། དཔལ་གྱི་སྐུ་གསུང་ཐུགས་མཆོག་ལས། ། མཆོག་གི་དངོས་གྲུབ་ཡེ་ཤེས་དབྱིབས། ། དུས་འདིར་རྣལ་འབྱོར་བདག་ལ་སྩོལ། ། ཨོཾ་པདྨ་ཏ་ཀྲྀཏ་པདྨ་ཤྭ་རི་མ་ཧཱ་ཀྲོ་དྷ་ཧ་ཡཾ་གྷྲི་ཝ་མཱ་མ་དྲག་མོ་དུནྟིཾ་ཧྲིཾ་ཧྲིཾ་ཧཱུྃ་ཛཿ ཞེས་པ་ཉེར་གཅིག་ཙམ་དང་། ཨོཾ་པདྨ་ཀྲོ་དྷ་ཀཱ་ཡ་ཝཱཀྐ་ཙིཏྟ་སིདྡྷི་ཨ་ལ་ལ་ཧོ། ཞེས་བརྗོད་པས་དངོས་གྲུབ་ཐམས་ཅད་རང་ཉིད་ཀྱིས་ཐོབ་ཅིང་བརྟན་པར་བསམ། ཡིག་བརྒྱ་ལན་གསུམ་བཟླས།
མཆོད་བསྟོད་སྔར་ལྟར་བྱ། ཆོས་སྐྱོང་གི་མཆོད་གཏོར་རྣམས། ཨོཾ་རཾ་སོགས་ཀྱིས་བསངས་སྦྱངས་ནས་བཟུང་། རཀྟ་བྱིན་རླབས་ཀྱི་བར་བདག་བསྐྱེད་བཞིན་བྱས་ལ། དམ་ཚིག་པ་བསྐྱེད་པ་ནི། རང་པདྨ་ཧེ་རུ་ཀར་གསལ་བའི་ཐུགས་ཁ་ནས་བྷྲཱུཾ་སྨུག་ནག་གཅིག་འཕྲོས། བྷྲཱུཾ་བི་ཤ་བི་ཤུདྡྷ་ཛྙཱ་ན་ཙཀྲ་མཎྜལ། ཞེས་པས་ཕྱི་རིན་པོ་ཆེ་ལས་གྲུབ་པ། ནང་ཐོད་པ་གཙིགས་པའི་སྐུ་མཁར་གྱི་ནང་དུ། ས་བོན།
༈་་་་་མ་བཞི་ཛ་དང་ལྔ་འཕྲོས་འདུས་པ་ལས། ཨོཾ་བཛྲ་དུནྟིཾ་རཀྴ་པ་དྲ་མ་བྷྱོཿ ཞེས་པས་ཤར་དུ། གཅེན་གནམ་སྨན་དཀར་མོ། གསེར་གཡུས་བརྒྱན་པ། སྐུ་ལ་དར་དཀར་གྱི་ན་བཟའ་གསོལ་བ། ཕྱག་གཡས་པ་བྱ་རྒོད་ཀྱི་རྒྱལ་མཚན་དང་། གཡོན་པ་མདའ་དར་དམར་པོ་བསྣམས་པ། ཆིབས་སུ་དུང་ཤྭ་དཀར་མོ་ལ་ཆིབས་པའོ། ། བྷྱོ་མ་མ་རཀྴ་མ་བྷྱོཿ
ཞེས་པས་བྱང་དུ་འབྲོག་སྨན་རྒྱལ་མོ། སྐུ་མདོག་ལྗང་ནག་རལ་པ་དམར་ནག་གཏིབས་པ། སྐུ་ལ་དར་ནག་གི་ཐུལ་པ་གསོལ་བ། དབུ་ལ་དར་ནག་གི་གོ་ཅོག་བསྣམས་པ། ཕྱག་ན་དར་ནག་གི་རུ་མཚོན་འཕྱར་བ། བདུད་གཡག་རོག་པོ་ལ་ཆིབས་པའོ། ། ཀྱེ་དར་མ་ར་དུན་བྷྱོ། ཞེས་པས། ལྷོར་རྡོ་རྗེ་ལེགས་འབྱོར་མ། སྐུ་མདོག་སྔོ་ནག
སྐུ་ལ་བེར་ནག་གསོལ་བ། དབུ་ལ་བདུད་ཞྭ་མནབས་པ། སྲོག་གཅོད་ཀྱི་རལ་གྲི་མདོ་ལ་བཏགས་པ། ཕྱག་ན་དར་ནག་གི་འཕན་རིང་བསྣམས་པ། རྟིང་ནས་མོན་པ་ནག་པོ་འབྲེང་ཞིང་ལག་པ་བརྫེས་པ། དྲེལ་རྟ་ནག་པོ་ལ་ཆིབས་པའོ། ། ཏྲག་རཀྴ་སྙིང་ཁ་རག་མ་བྷྱོ། ཞེས་པས། ནུབ་ཏུ་བདུད་མོ་རེ་མ་ཏི། སྐུ་མདོག་དམར་ནག་ཁྲག་གི་རལ་པ་ཅན།
སྤྱན་གཅིག་ཁྲག་མིག་ཏུ་འདུག་པ། སྐུ་ལ་གཡག་ལྤགས་རློན་པ་གསོལ་བ། ཕྱག་གཡས་མི་ལྤགས་ཀྱི་གཡང་གཞི་གཡོབས་པ། གཡོན་ཐོད་ཕྲེང་དང་ཕུར་བུ་བསྣམས་པ། ཆིབས་སུ་འབྲི་རྒོད་དམར་མོ་ཆིབས་པའོ། ། ཨོཾ་ཧེ་ས་ཤུ་ལ་ཏྲི་ཤ་ལ་ཛཿ ཞེས་པས། མིང་པོ་ལྷ་བཙན་གྱི་རྒྱལ་པོ། སྐུ་མདོག་སེར་པོ་གཡུ་ཡི་རལ་པ་ཅན། སྐུ་ལ་དར་དམར་གྱི་བེར་ཆེན་གསོལ་བ།
དབུ་ལ་ལེ་བརྒན་གྱི་འགྱིང་ཐོད་བཅིངས་པ། ཕྱག་གཡས་ཞགས་པ་དང་། གཡོན་དར་དམར་གྱི་རུ་མཚོན་བསྣམས་པ། ཆིབས་སུ་གྲོ་བོ་གཡུ་རྔོག་ལ་ཆིབས་པ། འཁོར་ལྷ་བཙན་གྱི་རྟ་དམག་འབུམ་དང་། སྨན་འབྲོག་མོ་བྲོ་རྩེ་བ་གསུམ། འབྲོག་མོ་འབྲི་གཡག་ལ་ཞོན་པ་འབུམ་དང་། མ་མོ་དལ་ཡམས་འབེབས་པ་འབུམ། གཞན་ཡང་བྱ་ནག་དང་། ཁྱི་ནག་དང་།
འབྲི་ཁྱུ་ངར་སྐད་དང་བཅས་པ་འབུམ་འབུམ་ཁུ་དང་བྷྱོ་སྒྲ་དི་རི་རི་ཡོད་པར་བསམ་མོ། ། དེ་རྣམས་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་གའི་ཧྲཱིཿལས་འོད་ཟེར་འཕྲོས་པས་རྒྱ་ནག་རི་བོ་རྩེ་ལྔ། རྒྱ་ཡུལ་བཀྲ་ཤིས་ཁྲི་སྒོར། དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་། མངའ་རིས་ཁྱུང་ལུང་དངུལ་མཁར། ཞྭ་ལུ་རྒྱན་གོང་གི་གཙུག་ལག་ཁང་། བྱང་ཁྲི་ལ་དུད།
གྲམ་པ་རྒྱང་གི་ལྷ་ཁང་། ར་ས་འཛིམ་ལ་སོགས་པའི་གནས་ཁྱད་པར་ཅན་རྣམས་ནས། རབ་འཇིགས་བདུད་མོ་མཆེད་བཞི་མིང་པོ་དང་བཅས་དང་། ཁྱད་པར་ཁྱུང་ལུང་གཉན་གྱི་རེ་མ་ཏི་འཁོར་དང་བཅས་པ་ཨོཾ་བཛྲ་ས་མཱ་ཛཿགོང་དུ་བཤད་པའི་སྤོས་དུད་རྣམས་སྦྱར་རྔ་རོལ་རྐང་གླིང་ཤུགས་པ་ལ་སོགས་པའི་སྒྲ་རྒྱ་ཆེར་བྱ་ཞིང་། དར་ནག་གིས་གཡབ། སྙན་པའི་དབྱངས་དང་བཅས་འདི་སྐད་དོ། ། ཀྱཻ་སྔོན་གྱི་བསྐལ་པ་དང་པོ་ལ། ། ཤར་ཕྱོགས་རྒྱ་ནག་ཡུལ་དུ་བཞུགས། ། དེ་ནས་བར་གྱི་བསྐལ་པ་ལ། ། དཔལ་གྱི་བསམ་ཡས་གླིང་ན་བཞུགས། །
ད་ལྟ་མངའ་རིས་སྟོད་དུ་བཞུགས། ། རྡོ་རྗེ་དམ་ཅན་མཁའ་འགྲོ་མ། ། སྲིན་མོ་རླུང་གི་ཤུགས་ཅན་མ། ། འཇིགས་གཟུགས་བུད་མེད་ཁ་དོག་བཞི། ། དྲག་མོ་རྔམས་གཟུགས་བདུད་མོའི་ཚོགས། ། བསྟན་པ་བསྲུང་ཕྱིར་སྤྱན་འདྲེན་གྱི། ། དམ་ཚིག་དབང་གིས་འདིར་གཤེགས་ཤིག ། རིན་ཆེན་ཐོད་པའི་སྐུ་མཁར་དུ། ། དགེས་ཤིང་བརྟན་པར་བཞུགས་སུ་གསོལ། ། ཨེ་ཨ་ར་ལི་ཧྲིཾ་ཧྲིཾ་ཛ་ཛཿ
ས་མ་ཡ་ཏིཥྛ་བཛྲ་ཨ་ཏི་པུ་ཧོ། བྷྱོཿ སྲིན་མོ་དམར་ནག་འཇིགས་པའི་ཚོགས། ། ལྕམ་སྲིང་འཁོར་དང་བཅས་པ་རྣམས། ། དགོས་འདོད་བདུད་རྩི་སྨན་དང་བཅུད། ། ཤ་དང་ཁྲག་དང་རྐང་དང་རུས། ། གློ་སྙིང་མཁའ་མ་ནང་ཁྲོལ་བཅས། ། བཤོས་སྐྱེམས་རིན་ཆེན་ཕུད་ཀྱིས་མཆོད། ། བསྟན་པ་བསྲུང་ཕྱིར་བཞེས་སུ་གསོལ། ། ཨོཾ་རེ་མ་ཏི་ས་པ་རི་ཝཱ་ར་མ་ཧཱ་བ་ལིཾ་ཏ་ཁཱ་ཧི།
མ་ཧཱ་པཉྩ་ཨ་མྲྀ་ཏ་ཁཱ་ཧི། མ་ཧཱ་རཀྟ་ཁཱ་ཧི། ཞེས་རྡོར་ཐལ་ཁ་ཕྱེའི་མཐར་སེ་གོལ་གཏོག་པས་སྨན་རཀ་གཏོར་གསུམ་ལན་གསུམ་བདུན་ལ་སོགས་པས་ཕུལ། རེ་མ་ཏི་ས་པ་རི་ཝཱ་ར། ཨ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ གནྡྷེ།
ནཻ་ཝི་དྱེ། ཤཔྟ་ཨཱཿཧཱུྃ། མ་གཅིག་རྡོ་རྗེ་ཁྱུང་ལུང་མ་འཁོར་དང་བཅས་པ་ཁྱེད་རྣམས་ཀྱིས་མཆོད་གཏོར་རྒྱ་ཆེན་པོ་འདི་བཞེས་ལ་དཔལ་ཆེན་པདྨ་དབང་ཆེན་དང་སློབ་དཔོན་ཆེན་པོ་པདྨ་འབྱུང་གནས་སོགས་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་སྤྱི་བྱེ་བྲག་གི་བསྟན་པ་སྲུངས། བསྟན་འཛིན་སྐྱོངས། འཇིག་རྟེན་གྱི་ལེགས་ཚོགས་སྤེལ། ཁྱད་པར་དུ་ཡང་བདག་ཅག་དཔོན་སློབ་ཡོན་མཆོད་འཁོར་དང་བཅས་པའི་འགལ་རྐྱེན་སོལ། མཐུན་རྐྱེན་སྒྲུབས། བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ལ་སྡང་ཞིང་ཐོ་འཚམས་པའི་དགྲ་བགེགས་ཐམས་ཅད་མྱུར་དུ་ཚར་གཅོད་པའི་ཕྲིན་ལས་མཛོད་ཅིག ཧཱུྃ་རྡོ་རྗེ་ནག་མོ་རེ་མ་ཏི། ། ཁྱུང་ལུང་གཉན་གྱི་སྤྱན་གཅིག་མ། །
མངའ་རིས་སྟོད་ཀྱི་མངའ་བདག་མོ། ། གཞལ་ཡས་དམ་པ་རིན་ཆེན་འདིར། ། བཞུགས་པའི་གནས་རྟེན་སྐུ་མཁར་དང་། ། ཐུགས་དགོངས་དམ་རྫས་འཕན་རིགས་རྣམས། ། མ་གཅིག་ཁྱུང་ལུང་གཉན་གྱིས་བསྐོར། ། གསེར་སྐྱོགས་དུར་པ་ལྷག་པ་ཙམ། ། དངུལ་སྐྱོགས་ཕུག་རོན་གཤིབས་པ་ཙམ། ། དར་ཟབ་འཇའ་ཚོན་སྤེལ་བ་ཙམ། ། རམ་དང་རྒྱ་སྐྱེགས་བྲེ་དང་ཁལ། ། བཙོད་དང་ཞུ་མཁན་བན་མ་བུན། །
མ་གཅིག་ཁྱུང་ལུང་གཉན་གྱིས་བསྐོར། ། སྤང་ན་རི་དྭགས་མིག་གི་ཤད། ། ཡུ་ཕུགས་བང་མཛོད་དཀོར་གྱིས་བཀང་། ། ཐུགས་དགོངས་སྤྱན་གཟིགས་དམ་ཅན་རྣམས། ། རྣལ་འབྱོར་བདག་གིས་ཁྱེད་སྒྲུབ་པས། ། གནས་ཁང་མི་ནོར་ཕྱུགས་རྣམས་ཀུན། ། སྡང་བའི་དགྲ་བོ་རྩད་ནས་ཆོད། ། དཀོར་ནོར་ཁྱེར་བའི་ཤུལ་ནས་འབྲེང་། ། ཕུང་ཞིང་གནས་གཏིབས་གྱིས་ལ་ཤོག ། ནོར་རྗེས་ཆོད་ཅིག་དམ་ཅན་མ། །
བྷྱོཿབོད་ཁམས་ཡོངས་སྐྱོང་བསྟན་མ་ཡོངས་ཀྱི་གཙོ། ། རབ་འཇིགས་དམ་ཅན་བདུད་མོ་མཆེད་བཞི་ནི། ། སྔོན་ཚེ་འོག་མིན་བདེ་ཆེན་ཕོ་བྲང་དུ། ། དབང་ཆེན་རྔམས་པས་བཀའ་དང་དམ་ལ་བཏགས། ། སློབ་དཔོན་ཆེན་པོ་པདྨ་འབྱུང་གནས་ཀྱིས། ། ཤར་ཕྱོགས་རྒྱ་ཡི་བཀྲ་ཤིས་ཁྲི་སྒོར་ནས། ། སྤྱན་དྲངས་བོད་ཡུལ་བསམ་ཡས་གཙུག་ལག་ཏུ། ། དམ་ལ་བཏགས་ཤིང་བསྟན་པའི་སྲུང་མར་བསྐོས། ། དེ་ནས་མངའ་རིས་ཁྱུང་ལུང་དངུལ་མཁར་དུ། ། དྲག་སྔགས་སློབ་དཔོན་ཤནྟིཾ་གྷརྦྷ་ཡིས། །
བཀའ་ཡི་གཉེར་གཏད་བཀའ་སྲུང་མཆོག་ཏུ་གྲགས། ། འཇིག་རྟེན་དབང་ཕྱུག་ཙནྡྲ་དྷྭ་ཛ་ཡི། ། རྗེས་སུ་འབྲངས་ནས་སྨུ་རྫིང་གཙུག་ལག་སོགས། ། ཡོངས་སུ་སྐྱོང་བའི་དམ་ཅན་མ་མོ་བཞི། ། ཁྱད་པར་ཐ་ཆུང་བདུད་མོ་རེ་མ་ཏི། ། སྲིན་མོ་དམར་ནག་ཁྲག་གི་རལ་པ་ཅན། ། མེ་འོད་འབར་བའི་རཀྟའི་མིག་གཅིག་མ། ། ཕྱག་གཡས་མི་ལྤགས་གཡང་གཞི་གཡབ་མོ་འདེབས། ། གཡོན་པ་དགྲ་སྙིང་གཟིར་བའི་ལྕགས་ཕུར་དང་། ། དམ་ཉམས་རྩིས་ལ་འདེབས་པའི་མགོ་ཕྲེང་འཛིན། །
ཁྲག་རྒྱུན་ཐིགས་པའི་གཡག་ལྤགས་རློན་པ་གསོལ། ། རླུང་གི་ཤུགས་ལྡན་འབྲི་རྒོད་དམར་ནག་ཆིབས། ། བཾ་རོ་རློན་པ་ལྔ་བརྒྱ་ཁལ་དུ་བཀལ། ། དུག་སྦྲུལ་ནག་པོ་སྟོང་གི་ཐག་པས་བསྡམས། ། གཡས་ཀྱི་རུ་འདྲེན་བཙན་རྒོད་རྟ་ཞོན་འབུམ། ། གཡོན་གྱི་རུ་འདྲེན་ནག་མོ་གཡག་ཞོན་འབུམ། ། རྒྱབ་ཀྱི་རྗེས་འབྲང་བྱང་འབྲོག་འཇིགས་མ་བརྒྱ། ། མདུན་གྱི་སྣ་འདྲེན་བདུད་གཡག་དྲག་པོ་བརྒྱ། ། ལྕགས་ཁྲ་ཧོར་པ་བརྒྱ་ནི་ཀླད་ལ་ལྡིང་། ། ཁྱི་མོ་ནག་མོ་བརྒྱ་ནི་རོལ་དུ་ཁྲིད། །
སྤྲུལ་པའི་བུད་མེད་ནག་མོས་སྟོང་གསུམ་ཁྱབ། ། མཆེད་ལྕམ་བདུད་བཙན་རྒྱལ་པོ་ཕྱི་བཞིན་འབྲངས། ། མེ་རླུང་དམར་ནག་འཚུབས་པས་ཕྱོགས་མཐའ་བསྐོར། ། སྡེ་བརྒྱད་དྲེགས་པ་ཀུན་གྱི་སྣ་འདྲེན་ནི། ། བསྐུལ་ལོ་བོས་སོ་དམ་ཅན་བདུད་མོའི་ཚོགས། ། འདིར་བྱོན་རྣལ་འབྱོར་བདག་གི་སྒྲུབ་ཁང་ན། ། མ་གཅིག་འབོད་ཅིང་བརྟེན་པའི་དམ་རྫས་ནི། ། སྙུག་རྒོད་མདའ་དང་དར་ནག་འཕན་རིང་དང་། ། གསང་བའི་བླ་རྡོ་སྲོག་འཁོར་སྙིང་སྣའི་ཚོགས། ། ཤ་ཆེན་ཟན་ཆེན་སྨན་ཕུད་རཀྟའི་ཚོགས། །
རུས་རྐང་དོན་སྙིང་ནང་ཁྲོལ་བྷནྡྷར་བཅས། ། གསུར་ཆེན་སྤོས་དུད་རྔ་ཆེན་གདུང་དབྱངས་ཀྱིས། ། བསྐང་ངོ་མཆོད་དོ་དམ་ཅན་བདུད་མོའི་ཚོགས། ། འབོད་དོ་བསྐུལ་ལོ་རྡོ་རྗེ་ཁྱུང་ལུང་མ། ། གསང་མཚན་དྲག་མོ་ཨེ་ཀ་མི་ཟན་མ། ། ཁྱེད་ལ་ཕྲིན་ལས་གཉེར་དུ་གཏད་པ་ནི། ། རྣལ་འབྱོར་བདག་གི་དགོན་གནས་ལོངས་སྤྱོད་དང་། ། དད་པའི་སྦྱིན་བདག་གུས་པའི་འཁོར་སློབ་དང་། ། མི་ནོར་ཕྱུགས་གསུམ་བསགས་པའི་གཏོས་བཅས་རྣམས། ། བཅོལ་ལོ་གཏད་དོ་བསྲུང་སྐྱོབ་སྦ་བར་མཛོད།
༈་་་་་གྲངས་བསོག་བྱེད་ན་བསྐུལ་ལོ་བོས་སོ་ནས་བསྲུང་སྐྱོབ་སྦ་བར་མཛོད་ཀྱི་བར་ལ་བྱའོ། ། ཉིན་གསུམ་བྱ་ར་མཚན་གྱི་མེལ་ཚེ་མཛོད། ། འགལ་རྐྱེན་ཀུན་སོལ་མཐུན་རྐྱེན་མ་ལུས་སྒྲུབས། ། གལ་ཏེ་ཞི་བས་འདུལ་བར་མི་འཚལ་བའི། ། གནོད་ཅིང་འཚེ་བའི་མི་དང་མི་མ་ཡིན། ། བརྙས་ཤིང་དམོད་པས་བསྟན་པ་བཤིག་བྱེད་ན། ། དེ་ཚེ་དམ་ཅན་བདུད་མོས་བྲན་གྱིས་ལ། ། ཁྲོ་ཞིང་འཁྲུགས་པའི་ལྕགས་རྟ་མཇུག་རིང་ཞོན། ། ལྟས་ངན་སྤྲུལ་པས་དགྲ་ཡུལ་མ་ལུས་ཁོངས། ། ཁ་རླངས་ནད་ཀྱི་བུ་ཡུག་སྤྲིན་ལྟར་གཏིབས། །
མི་ལྤགས་གཡབ་མོས་འཁོར་དང་མཆེད་རྣམས་བོས། ། དཔའ་བོ་བཙན་གྱི་རྟ་དམག་དེ་ལ་བསྒྱུར། ། སྲོག་གི་བདུད་མོ་ནག་མོས་ཁྲམ་ལ་ཐོབ། ། སྲོག་བདག་གྱིང་གི་ཆོ་འཕྲུལ་དེ་ལ་ཕོབ། ། མ་བདུད་འབུམ་སྡེ་སླེ་ནག་གཡབ་མོ་རྡོབས། ། བདུད་གཡག་རོག་པོའི་ཚོགས་ཀྱིས་རྭ་བརྡར་གྱིས། ། ཁྱི་མོ་ནག་མོའི་ཚོགས་ཀྱིས་བླ་ཚེ་ཁུག ། ལྕགས་ཁྲ་ཧོར་ལས་དོན་སྙིང་སྤར་གྱིས་ཐོབ། ། རླུང་ནག་བུ་ཡུག་འཚུབས་མས་ཕྱོགས་བཅུར་གཏོར། ། མདོར་ན་ཁྱེད་ཀྱི་མཐུ་སྟོབས་རྫུ་འཕྲུལ་གྱིས། །
ཞག་དང་ཟ་མ་སྐད་ཅིག་དེ་ཉིད་ལ། ། དགྲ་བགེགས་ལོག་པར་ལྟ་བའི་ཚོགས་རྣམས་ཀུན། ། ཐལ་བའི་རྡུལ་བཞིན་བརླག་པའི་ཕྲིན་ལས་མཛོད། ། བྷྱོ་མ་གཅིག་རྡོ་རྗེ་ཁྱུང་ལུང་མ། ། སྔོན་གྱི་བསྐལ་པ་དང་པོ་ལ། ། ཆོ་འཕྲུལ་ཆེན་པོས་འོག་མིན་དུ། ། བཅོམ་ལྡན་པདྨ་ཧེ་རུ་ཀའི། ། ཞལ་མཐོང་སྤྱན་སྔར་དམ་བཅས་མ། ། ཕྱག་འཚལ་སྤྱི་བོས་ཞབས་བླངས་ཏེ། ། ཁྱེད་ཀྱི་སྲོག་གི་སྙིང་པོ་ཕུལ། །
བར་དུ་སློབ་དཔོན་པདྨ་ཡི། ། ཞིང་བཅུ་སྒྲོལ་བར་དབང་ཡང་བསྐུར། ། ཡུལ་ནི་མངའ་རིས་སྟོད་ཤོད་དུ། ། ཕུང་བྱེད་ཤནྟིཾ་གྷརྦྷ་ཡིས། ། སྤྱན་སྔར་ཁས་བླངས་དམ་བཅས་པ། ། སྙིགས་དུས་སངས་རྒྱས་བསྟན་པ་སྲུངས། བྷྱོཿ ཕུང་བྱེད་དགྲ་འདུལ་བསྟན་མ་ཀུན་གྱི་གཙོ། ། དཀོར་བདག་གཉན་གྱི་ཁྱུང་ལུང་མ། ། ཡུལ་ནི་སྟོད་རིང་ལུང་གསུམ་ན། །
ཏི་སེ་གངས་ཀྱི་གཡས་རོལ་ན། ། མ་ཕམ་གཡུ་མཚོའི་གཡོན་རོལ་ན། ། ཡུལ་ནི་བདེ་ལྡན་དངུལ་མོ་གཤོངས། ། གནག་ཁྱུ་སོལ་དོང་ཕྱེ་བ་ཙམ། ། གཡག་འབྲོག་མང་པོ་འདུ་བའི་གནས། ། སྨན་འབྲོག་སྟོང་གི་འབྲོས་ས་ན། ། ལྷ་སྲིན་ཡོངས་ཀྱི་འདུ་ས་ན། ། མཁར་ནི་ཁྱུང་ལུང་དངུལ་མཁར་གྱི། ། སྟོད་ན་བདུད་ཀྱི་ན་བུན་འཐུལ། ། སྨད་ན་ཁུ་འཕང་ཤ་ར་ར། །
བདུད་བྱ་ནག་པོ་ལིང་མ་ལིང་། ། བདུད་ཁྱི་ངུ་ཟུག་དི་རི་རི། ། ཡ་མཚན་སྐུ་མཁར་ནང་ཤེད་ན། ། ཡབ་ནི་བདུད་རྗེ་མ་ཐོ་ཀ ། ཡུམ་ནི་འབྲོག་སྨན་རྒྱལ་མོ་ལ། ། མཆེད་བཞི་མིང་པོ་རྒྱལ་དང་ལྔ། ། མཆོད་སྦྱིན་གཏོར་མ་འདི་བཞེས་ལ། ། བཅོལ་པའི་ཕྲིན་ལས་འགྲུབ་པར་མཛོད། བྷྱོཿ ནང་གི་བུ་མོ་ཆེན་མོ་ནི། །
གནམ་སྨན་དཀར་མོ་སྟོང་གི་རྗེ། ། བཞུགས་ནི་ནམ་མཁའི་མཐོང་ན་བཞུགས། ། སྐུ་ནི་དཀར་མོ་སྒེག་མོ་ལ། ། ན་བཟའ་དར་དཀར་ལའུ་གསོལ། ། གསེར་གཡུ་སྤེལ་བའི་ལན་ཚར་ཅན། ། ཕྱག་གཡས་བྱ་རྒྱལ་རྒྱལ་མཚན་བསྣམས། ། གཡོན་པ་མདའ་བཟང་བྱ་རྒོད་བསྣམས། ། ལེ་བརྒན་དམར་པོའི་འཕུར་ལྕེ་བཏགས། ། ཆིབས་སུ་དུང་ཤྭ་དཀར་མོ་ཆིབས། ། དངུལ་དཀར་མེ་ལོང་ཕྱིས་ཀྱིན་གསལ། །
བུད་མེད་དཀར་མོ་སྟོང་གི་རྗེ། ། མི་དང་ལྷ་ཡི་སོ་པ་ཡིན། ། མི་ཤེས་སྨྲ་བའི་ཤག་མཁན་མ། ། མཚན་གྱི་བྱ་ར་ཁྱོད་ཀྱི་གྱིས། ། བདེན་བརྫུན་དཔང་པོ་ཁྱོད་ཀྱི་གྱིས། ། ཉེས་ལེགས་ཞལ་ལྕེ་ཁྱོད་ཀྱི་གྱིས། ། དམ་རྫས་གཏོར་མ་འདི་བཞེས་ལ། ། བཅོལ་པའི་ཕྲིན་ལས་འགྲུབ་པར་མཛོད། ། བྷྱོཿ ཡང་གཅིག་དེ་ཡི་གཅུང་མོ་བ། །
འབྲོག་མོ་བ་ལང་དྲེད་སྣ་མ། ། བྱང་གྲི་ལ་དུར་དེ་ན་བཞུགས། ། བྱང་སྨན་བྱང་འབྲོག་ཀུན་གྱི་རྗེ། ། སྐུ་མདོག་ལྗང་ནག་ཁྲོས་པ་ལ། ། སྐུ་ལ་དར་ནག་ཐུལ་པ་གསོལ། ། དབུ་ལ་དར་ནག་གོ་ཅོག་གསོལ། ། གཡས་ན་སྲོག་གཅོད་རལ་གྲི་བསྣམས། ། གཡོན་པ་དར་ནག་རུ་མཚོན་འཕྱར། ། ཆིབས་སུ་བདུད་གཡག་རོག་པོ་ཆིབས། ། ཆེད་ནས་དྲག་ཏུ་བསྐུལ་བའི་ཚེ། །
བྱང་འབྲོག་བདུད་མོ་དམག་དུ་སྦྲོན། ། སྐྱེས་ནག་དགྲ་ལ་ཐིབས་སེ་ཐིབ། ། བྱ་ནག་སྤྲིན་ལྟར་ཐིབས་སེ་ཐིབ། ། ཁྱི་ནག་ངུ་ཟུག་ཀང་སེ་ཏེ། ། འབྲོངས་པོའི་ངུར་སྐད་དེངས་སེ་དེང་། ། བུད་མེད་སྟོང་ཁམས་མེ་རེ་རེ། ། མཚོ་ནག་རྦ་རླབས་ཆི་ལི་ལི། ། མ་བདུད་དམག་སྣ་དགྲ་ལ་དྲོངས། ། ནད་མཚོན་སྔོན་དམར་དགྲ་ལ་ཐོངས། ། དགྲ་བོ་ནད་ཀྱི་དྲྭ་བར་ཆུག །
ཤ་ཁྲག་གཏོར་མ་འདི་བཞེས་ལ། ། བཅོལ་བའི་ཕྲིན་ལ་འགྲུབ་པར་མཛོད། ། བྷྱོཿ ཡང་གཅིག་དེ་ཡི་གཅུང་མོ་བ། ། དཔལ་ལྡན་རྡོ་རྗེ་ལེགས་འབྱོར་མ། ། བཞུགས་པ་གྲོམ་པ་རྒྱང་ན་བཞུགས། ། ཞི་དང་དྲག་མོའི་ཚུལ་འཛིན་མ། ། ཞི་བའི་ཚུལ་དུ་བཞུགས་ཙམ་ན། ། ལྷོ་སྨན་རྒྱལ་མོ་འབྲིང་དྷི་སྐྱོངས། ། ལྷོ་སྨན་ལྷོ་འབྲོག་ཀུན་གྱི་རྗེ། །
ཆིབས་སུ་རྐྱང་བུ་ཁ་དཀར་ཆིབས། ། སྐུ་ལ་རྨ་བྱའི་ཐུལ་པ་གསོལ། ། མཆེད་འགའ་དྲག་ཏུ་བསྐུལ་བའི་ཚེ། ། སྐུ་མདོག་སྔོན་མོ་ཁྲོས་པ་མ། ། སྐུ་ལ་བེར་ནག་དགུ་བརྩེགས་གསོལ། ། དབུ་ལ་བདུད་ཞུ་གླིང་མང་གསོལ། ། ཆིབས་སུ་བདུད་རྟ་ནག་པོ་ཆིབས། ། དར་ནག་འཕན་ལྡིང་ཀླད་ལ་བསྐོར། ། གསོད་པའི་མཚོན་ཆ་སྦོ་ལ་བཏགས། ། སྲོག་གཅོད་མོན་པ་ཕྱི་ནས་ཁྲིད། །
རིག་འཛིན་ཕོ་མོ་གདོང་ལ་བཅུག ། ཤ་ཁྲག་གཏོར་མ་འདི་བཞེས་ལ། ། བཅོལ་པའི་ཕྲིན་ལས་འགྲུབ་པར་མཛོད། ། བྷྱོཿ ནང་གི་བུ་མོ་ཐ་ཆུང་ནི། ། མ་སྨན་སྲོག་གི་རྒྱལ་མོ་ཡིན། ། སྐུ་མཁར་ཁྱུང་ལུང་གཉན་གྱི་བདག ། སྤྲུལ་པའི་བུད་མེད་དམར་ནག་འབུམ། ། ཁྲག་གི་རལ་པ་ཤ་ར་ར། ། ཁྲག་མིག་དམར་མོ་ལོག་ནས་ལྟ། །
བལྟས་པས་མེ་འོད་སྟོང་ཁམས་སྲེག ། སྐུ་ལ་གཡག་ལྤགས་རློན་པ་གསོལ། ། མི་མགོ་བཾ་པོའི་ཕྲེང་བ་བགྲང་། ། མི་ལྤགས་གཡབ་རྡོ་མ་བདུད་སྦྲན། ལྕགས་ཀྱི་ཕུར་པ་དགྲ་སྙིང་འདེབས། ། ཆིབས་སུ་འབྲང་རྒོད་དམར་པོ་ཆིབས། ། མི་རོ་ལྔ་བརྒྱ་ཁལ་དུ་བཀལ། ། སྦྲུལ་ནག་ཆུན་པོའི་ལྡིར་ཟོར་ཅན། ། ཁྱོད་ལ་གསང་བའི་མཚན་བཏགས་པ། ། ཨེ་ཀ་ནག་མོ་མི་ཟན་མ། །
མོ་ཡི་གཡས་ནས་རུ་འདྲེན་པ། ། དཔའ་བོ་བཙན་གྱི་རྟ་དམག་འབུམ། ། ཁུ་དང་བྷྱོ་སྒྲ་དེངས་སེ་དེང་། ། མདའ་སྒྲ་གཞུ་སྒྲ་འུ་རུ་རུ། ། སྲབ་སྒྲ་སྨེད་སྒྲ་སི་ལི་ལི། ། གྲི་ཐབ་ཆོ་དགུ་དགྲ་ལ་ཐོངས། ། མོ་ཡི་གཡོན་ནས་རུ་འདྲེན་པ། ། བུད་མེད་མཛོ་གཡག་ཞོན་པ་བརྒྱ། ། རྦད་ན་ཡང་ན་བཅོས་ན་དཀའ། ། བསྐུལ་ན་ཡང་ན་བསྟེན་ན་མཐུ། །
མཆོད་ན་ཁ་ལ་རྒྱས་ན་ཕུང་། ། སླེ་ནག་གཡབ་མོ་ལིངས་སེ་ལིང་། ། ཁུ་དང་བྷྱོ་སྒྲ་དེངས་སེ་དེང་། ། མ་བདུད་རྒྱལ་མོ་མགོ་ཕུར་མ། ། རིམས་ནད་ཡམས་ཁྲག་དགྲ་ལ་ཐོངས། ། མ་མོའི་རྟིང་ལ་ཤུགས་གནོན་མ། ། བྱང་སྨན་འབྲོག་མོ་རྒྱག་བརྒྱ་ཡིས། ། སྙན་པའི་གླུ་ལེན་ཀྱུ་རུ་རུ། ། མཛེས་པའི་བྲོ་རྡུང་ཁྲིགས་སེ་ཁྲིགས། ། སྨན་ཁྱི་གར་བྱེད་ཕྲུ་ལུ་ལུ། །
མོ་ཡི་གཡོན་གྱི་སྣ་འདྲེན་མ། ། བདུད་གཡག་རོག་པོ་རྭ་བསྣོལ་བརྒྱ། ། རུ་བརྡར་དེ་ནི་ཟངས་སེ་ཟང་། ། རྔ་རྩེད་དེ་ནི་ཐིབས་སེ་ཐིབ། ། ངར་སྐད་དྲག་པོ་དགྲ་ལ་འདེབས། ། སྐུ་མཁར་ཁྱུང་ལུང་བསྲུང་རྩ་ན། ། བུད་མེད་ནག་མོ་སྟོང་དུ་བརྫུ། ། བལ་ནག་གོ་ཅོག་ཐིབས་སེ་ཐིབ། ། འབྲི་རྒོད་དམར་པོ་རེ་རེ་ཞོན། ། སྐུ་མཁར་ཁྱུང་ལུང་དངུལ་གྱི་མཁར། །
ཕྱོགས་བཞི་བསྐོར་ཞིང་གད་མོ་འདེབས། ། སྐུ་མཁར་རྩེ་ལ་གཤེགས་ཙ་ན། ། ལྕགས་ཁྲ་ནག་པོ་སྟོང་དུ་བརྫུ། ། མཆུ་སྡེར་དགྲ་བོའི་སྙིང་ལ་འདེབས། ། གསང་བའི་མེ་ལྕེ་མཛད་ཙ་ན། ། ཁྱི་མོ་ནག་མོ་སྟོང་དུ་བརྫུ། ། དགྲ་བོའི་བླ་འཁྱམས་ཁྲིད་ལ་ཤོག ། ཤ་ཁྲག་གཏོར་མ་འདི་བཞེས་ལ། ། བཅོལ་པའི་ཕྲིན་ལས་འགྲུབ་པར་མཛོད། ། ཀྱཻ་ཁྱེད་ཀྱི་མིང་པོ་དགྲ་ལྷ་བ། །
ཉི་མ་ནུབ་ཕྱོགས་ཕ་ཀི་ན། ། བཙན་ཡུལ་རྔམས་པའི་རི་ཐང་མཚམས། ། ཟངས་བྲག་རྩེ་བརྒྱ་ཟངས་སེ་ཟང་། ། རྩེ་ལ་རྒོད་སྨུག་ལིངས་སེ་ལིང་། ། ལོགས་ལ་ཤྭ་རྐྱང་ཤ་ར་ར། ། སྐེད་ལ་གཅན་གཟན་ངུ་ཞིང་ཟུག ། རྩ་ན་དུག་མཚོ་ཁོལ་ལོ་ལོ། ། ཁྲག་མཚོ་ཁོལ་མ་མེ་རེ་རེ། ། ཁྲག་མཚོ་ཁོལ་མའི་ནང་ཤེད་ན། ། བསེ་མཁར་སྨུག་པོ་ལྡེམས་སེ་ལྡེམ། །
གསེར་གྱི་སྒོ་བཞི་ཁྲིགས་སེ་ཁྲིག ། གཡུ་ཡི་བ་གམ་ཡེ་རེ་རེ། ། ཡ་མཚན་སྐུ་མཁར་ནང་ཤེད་ན། ། ཕ་དང་ཡབ་ལ་མཚན་གསོལ་བ། ། རྨུ་རྗེ་གསེར་གྱི་ཅོད་པཎ་ཅན། ། མ་དང་ཡུམ་ལ་མཚན་གསོལ་བ། ། འབྲོག་སྨན་གྱི་ནི་རྒྱལ་མོ་ལགས། ། བུ་དང་སྲས་ལ་མཚན་གསོལ་བ། ། ལྷ་བཙན་དགྲ་ལྷའི་རྒྱལ་པོ་ལགས། ། རིན་ཆེན་གསེར་གྱི་ཞལ་བརྗིད་པ། །
གཡུ་རལ་སྔོན་པོ་ཤ་ར་ར། ། སྐུ་ལ་དར་དམར་བེར་ཆེན་གསོལ། ། ཟ་འོག་སྔོ་ཁྲའི་གོང་ལག་ཅན། ། རིན་ཆེན་གསེར་གྱི་སྐེད་ཆིངས་ཅན། ། དབུ་ལ་དར་དམར་འགྱིང་ཐོད་ཅན། ། ཆིབས་སུ་གྲོ་བོ་གཡུ་རྔོག་ཆིབས། ། དར་སྟན་དམར་པོ་ལྷམས་སེ་ལྷམ། ། སྟག་སྒ་ཁྲ་བོ་ཝངས་སེ་ཝང་། ། ཟངས་ཀྱི་ཡོབ་ཆེན་ཁྲོ་ལོ་ལོ། ། དངུལ་གྱི་གློ་ནན་ཁྱུག་སེ་ཁྱུག །
གསེར་སྲབ་གཡུ་མཐུར་སི་ལི་ལི། ། དར་དམར་སྲབ་སྐྱོགས་ནུ་རུ་རུ། ། སྦྲུལ་ནག་གོང་སྨེད་ཤ་ར་ར། ། སྟག་རལ་གཡས་ན་ཝངས་སེ་ཝང་། ། གཟིག་ཤུབས་གཡོན་ན་ཁྱུགས་སེ་ཁྱུག ། བཙན་གྱི་གཟེར་མདའ་དགྲ་ལ་རྒྱོབ། ། བསེ་ཕུབ་དམར་པོ་ཁྱིལ་ལི་ལི། ། གཡས་ན་བཙན་ཞགས་དགྲ་ལ་འཕེན། ། སྡང་བའི་དགྲ་བོ་ལུག་ལྟར་ཟུངས། ། གཡོན་པ་དར་དམར་རུ་མཚོན་འཕྱར། །
བཙན་དམག་འབུམ་སྡེ་དར་ལ་བསྡུ། ། གདོང་དྲག་འཇིགས་པ་བཙན་གྱི་ཚོགས། ། མི་དམར་དྲག་པོ་ཀླད་ལ་ལྡེམས་སེ་ལྡེམ། ། རྟ་དམར་རྔོག་སོགས་འོག་ན་ཁྱུགས་སེ་ཁྱུག ། དར་དམར་རུ་མཚོན་པུ་རུ་རུ། ། ཞགས་པ་དམར་མོ་བྲེངས་སེ་བྲེང་། ། དེ་འདྲའི་དམག་དཔོན་ཆེན་པོ་ལ། ། རྒྱ་གར་སྐད་ཀྱིས་མཚན་གསོལ་པ། ། ལྷ་བཙན་དགྲ་ལྷའི་རྒྱལ་པོ་ལགས། ། རྒྱ་གར་ཕལ་པས་མཚན་གསོལ་པ། །
གནོད་སྦྱིན་གཙོ་བོ་ཙེའུ་དམར་ཡིན། ། བོད་ཀྱི་སྐད་དུ་མཚན་གསོལ་པ། ། ཆེ་བཙན་རྒྱལ་པོ་ཡང་ནི་ཟེར། ། མངའ་རིས་སྟོད་དུ་མཚན་གསོལ་པ། ། བཙན་རྒྱལ་མི་ཁ་མཐུ་ཆེན་ཡིན། ། སྔོན་ཚེ་པད་མའི་རྒྱལ་པོ་ཡིས། ། ཁྱོད་ལ་གསང་བའི་མཚན་བཏགས་པ། ། རྡོ་རྗེ་དྲག་པོ་ཐོག་རྩལ་རྒོད། ། མི་གཅིག་པོ་ལ་མིང་མང་པོ། ། སྐུ་གཅིག་པོ་ལ་འཁོར་མང་པོ། །
དམར་ཟེ་གྲོ་དམར་རྟ་རུ་འཛུགས། ། ལུག་སྨུག་བྱང་དམར་འབེན་དུ་འཆང་། ། བཤོས་བཟང་ལྡེམ་པས་ཐུགས་དམ་བསྐང་། ། ཕུད་རྒོད་གཙང་མས་ཐུགས་དམ་བསྐང་། ། བཅོལ་པའི་ཕྲིན་ལས་འགྲུབ་པར་མཛོད། ། ཅེས་བརྗོད་ལ་གཏོར་མ་སྨན་རཀ་དཀར་ཕུད་ཆང་ཕུད་ཕྱེ་མར་སོགས་ཁང་ཐོག་གམ་སྐུ་མཁར་རམ། ས་གཙང་སར་ཕུལ་ལོ། ། དེ་ནས་པདྨ་ཧེ་རུ་ཀའི་ཡིག་བརྒྱ་ལན་གསུམ། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། །
བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་གསོལ། ། རྟེན་ཡོད་ན། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་འབུལ་ན། ། དེ་སྲིད་མཆོད་ཡུལ་བཞུགས་སུ་གསོལ། ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ། ཞེས་མེ་ཏོག་འཐོར། རྟེན་མེད་ན།
ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོར་པར་མཛད་དུ་གསོལ། ། ལག་པ་བསྣོལ་ལ་མཐེབ་སྲིན་གྱིས་སེ་གོལ་ཕྱིར་གཏོགས། ། རང་པདྨ་དབང་ཆེན་དུ་གསལ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དགེ་བ་འདི་ཡིས་བདག་སོགས་སེམས་ཅན་རྣམས། ། པདྨ་རྒྱལ་པོའི་གོ་འཕང་མཆོག་ཐོབ་ནས། །
མ་རིག་ལྡོངས་པའི་སེམས་ཅན་ཐམས་ཅད་ལ། ། རོལ་པའི་རྟ་སྐད་ཕྱོགས་བཅུར་སྒྲོག་པར་ཤོག ། རྒྱལ་མཚན་རྩེ་མོ་སོགས་བཀྲ་ཤིས་གང་ཤེས་བྱའོ། ། ཞེས་ཟངས་བསྟན་རྨུ་རྫིང་ལྷ་མོའི་གསོལ་མཆོད་འདི་ཡང་ཟངས་བསྟན་གཉེར་པ་ཀུན་དགའ་ཕུན་ཚོགས་སོགས་ཀྱིས་བསྐུལ་བའི་ངོར་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་སློབ་དཔོན་པདྨས་མཛད་པའི་སྒྲུབ་གཞུང་དང་། ཚར་ཆེན་རྗེའི་གསུང་རབ་རྣམས་ལ་གཞི་བརྟེན་ནས། རང་བཟོ་མེད་པར་སྦྱར་པ་འདིའི་དགེ་བས་རང་གཞན་གྱིས་བསམ་དོན་ཆོས་བཞིན་དུ་འགྲུབ་པར་གྱུར་ཅིག ཨོཾ་ཤྲཱི་པདྨ་ཧེ་རུ་ཀ་ས་མཱ་ཡ། མ་ནུ་པཱ་ལ་ཡ། པདྨ་ཧེ་རུ་ཀ་ཏྭེ་ནོ་པ། ཏིཥྛ་ཌྷི་དྷོ་མེ་བྷ་ཝ།
སུ་ཏོཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོཥྱོ་མེ་བྷ་ཝ། སརྦ་སིདྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོ། བྷ་ག་ཝཱན། པདྨ་ཧེ་རུ་ཀ མ་མེ་མུཉྩ་པདྨ་ཧེ་རུ་ཀོ་བྷ་ཝ་མ་ཧཱ་ས་མཱ་ཡ་ས་ཏྭ་ཨཿཧཱུྃ་ཕཊཿ
པདྨ་ཧེ་རུ་ཀའི་ཡི་གེ་བརྒྱ་པའོ།། །། མངྒ་ལཾ།། །། PAGE * MERGEFORMAT 16 ཀུན་དགའ་བློ་གྲོས། བཤེས་སྤྲིང་། PAGE * MERGEFORMAT 15
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
