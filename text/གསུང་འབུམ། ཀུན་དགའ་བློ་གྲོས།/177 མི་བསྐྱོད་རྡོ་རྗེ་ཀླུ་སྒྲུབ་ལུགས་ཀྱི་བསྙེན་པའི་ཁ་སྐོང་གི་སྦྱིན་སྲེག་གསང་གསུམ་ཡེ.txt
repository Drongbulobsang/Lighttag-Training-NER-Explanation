གསུང་འབུམ། ཀུན་དགའ་བློ་གྲོས།
པོད ༡༧༧
མི་བསྐྱོད་རྡོ་རྗེ་ཀླུ་སྒྲུབ་ལུགས་ཀྱི་བསྙེན་པའི་ཁ་སྐོང་གི་སྦྱིན་སྲེག་གསང་གསུམ་ཡེ་ཤེས་མེ་འོད།
༄༅། །གསང་བ་འདུས་པ་མི་བསྐྱོད་རྡོ་རྗེ་ཀླུ་སྒྲུབ་ལུགས་ཀྱི་བསྙེན་པའི་ཁ་སྐོང་གི་སྦྱིན་སྲེག་གསང་གསུམ་ཡེ་ཤེས་མེ་འོད་ཅེས་བྱ་བ་བཞུགས་སོ།། ན་མོ་གུ་རུ་ཤྲཱི་གུ་ཧྱ་ས་མཱ་ཛ་མཎྜལ་བྷྱཿ རྒྱལ་བའི་གསང་གསུམ་གཅིག་འདུས་ཡེ་ཤེས་མེས། ། མ་རིག་མུན་སེལ་གྲུབ་གཉིས་དགེ་ལེགས་ཀྱིས། ། སྣང་བ་གསལ་མཛད་བླ་མའི་ཞབས་བཏུད་ནས། ། སྦྱིན་སྲེག་ཆོ་གའི་ལག་ལེན་བཤད་ཀྱིས་ཉོན། ། འདིར་དཔལ་གསང་བ་འདུས་པ་འཕགས་ལུགས་མི་བསྐྱོད་རྡོ་རྗེའི་སྦྱིན་སྲེག་གི་ཆོ་ག་ངོར་ཆེན་རྡོ་རྗེ་འཆང་ཀུན་དགའ་བཟང་པོས་མཛད་པའི་འཕྲིན་ལས་རྒྱ་མཚོ་ལས། ཞི་རྒྱས་གཉིས་ཀྱི་སྦྱིན་སྲེག་ལ། སྦྱོར་དངོས་རྗེས་གསུམ་གྱི་སྦྱོར་བར། དབེན་པའི་གནས་སུ་ས་ཆོག་མ་བྱས་ན་དཀྱིལ་ཆོག་བཞིན་དང་།
བྱས་ན་མི་དགོས་པས། བ་བྱུང་དང་དྲི་བཟང་གིས་བྱུགས་པའི་གཞི་ལ་ཚངས་ཟུར་གྱི་ཐིག་བཏབ་སྟེ། ཞི་རྒྱས་གང་རུང་གི་ཐབ་ཁུང་གི་ཕྱིར་ལྷ་སྣམ་ཤིན་ཏུ་ཆེ་བའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་ནས་མེ་རིས་ཀྱི་བར་སྤྱི་འགྲེ་བཞིན་བྲིས་པའི་ཐབ་ཀྱི་དབུས་སྣ་ཚོགས་པདྨ་འདབ་བརྒྱད་ཀྱི་ལྟེ་བ་དང་ཐབ་ཀྱི་ཁ་ཁྱེར་ལ། ཞི་བ་ལྟར་ན་འཁོར་ལོ་དང་འཁོར་ལོའི་ཕྲེང་བ། རྒྱས་པར་རིན་ཆེན་དང་རིན་ཕྲེང་། ཕྱོགས་བཞིའི་འདབ་མ་ལ་རྡོ་རྗེ་རིན་ཆེན་པདྨ་རལ་གྲི། ཐབ་ཁུང་གི་གྲྭ་བཞིར་ཞི་རྒྱས་ཀྱི་ཁྱད། ཟླ་ཕྱེད་རྡོ་རྗེའམ། ཟླ་ཕྱེད་རིན་ཆེན་བྲི་བར་གསུང་ཞིང་། དེ་ནས་བུད་ཤིང་རྫས་དང་མཆོད་པ་ཡོ་བྱད་རྣམས་གསུང་ལ།
དངོས་གཞི་ལ་དཀྱིལ་འཁོར་གྱི་ཆོ་ག་དང་འབྲེལ་བ་དང་། མ་འབྲེལ་བའི་ལུགས་གཉིས་ལས། འབྲེལ་བ་ལྟར་ན་སྔོན་འགྲོ་གཏོར་མ་ནས་ཕྱི་རོལ་གཏོར་མ་གྲུབ་ནས་ནང་དུ་ལོག་ཏེ་ལྷག་ཆད་ཁ་བསྐོང་། གསོལ་བཏབ་སྒོ་དབྱེ། བཟོད་གསོལ་རྣམས་གྲུབ་པ་དང་། ཞི་རྒྱས་གང་རུང་གི་སྦྱིན་སྲེག་ལ་ཞུགས་ནས། འདས་པའི་མེ་ལྷ་སྤྱན་འདྲེན་གྱི་ཚེ་རྡུལ་ཚོན་གྱི་དཀྱིལ་འཁོར་གྱི་ལྷ་རྣམས་ཐབ་ནང་དུ་མེ་ཏོག་གིས་མཚན་པས་སྤྱན་དྲངས་ཏེ་ཞི་རྒྱས་ཀྱི་སྦྱིན་སྲེག་གང་རུང་འབུལ་བར་གསུང་། མ་འབྲེལ་བ་ལྟར་ན་བདག་བསྐྱེད་སྐྱབས་འགྲོ་ནས་ཉེར་བསྡུའི་བར་བྱས་ལ། སྦྱིན་སྲེག་གི་བསྲུང་འཁོར་ནས་བཟུང་ཆོ་ག་རྣམས་བྱ་བར་གསུངས་ཤིང་། འདས་པའི་མེ་ལྷའི་གཙོ་བོ་ཞི་རྒྱས་ཀྱི་ཁྱད་རྣམ་སྣང་དང་རིན་འབྱུང་གང་རུང་གོ་འཕོ་བར་གསུངས་ཤིང་།
དཀྱིལ་འཁོར་དང་འབྲེལ་མ་འབྲེལ་གང་ལྟར་ནའང་། སྦྱིན་སྲེག་གི་བསྲུང་འཁོར་གྲུབ་ནས་ཐབ་ཀྱི་ཕྱིའི་གཞལ་ཡས་ཁང་བསྐྱེད་ཆོག་དང་། བགེགས་མཐར་བྱེད་ལ་སྲེག་རྫས་ཕུལ་ནས་བསྲུང་བའི་ཕྱིར་ཐབ་ཀྱི་ཁ་ཁྱེར་ལ་བྱང་ཤར་དུ་བཞུགས་ཚར་བ་དང་། ཐབ་ནང་གི་མེའི་དབུས་སུ་གཞལ་ཡས་ཁང་གདན་དང་བཅས་པ་བསྐྱེད་པ་སོགས་གསུངས་ལ་རྗེས་ཀྱི་བྱ་བར། འདས་པའི་མེ་ལྷར་སྲེག་རྫས་ཕུལ་ཚར་བའི་རྗེས་སུ་མཆོད་བསྟོད། འདོད་དོན་གསོལ་བཏབ། བཟོད་གསོལ་རྣམས་བགྱིས་ཏེ། དཀྱིལ་འཁོར་དང་འབྲེལ་བ་ལྟར་ན། ཐབ་ནང་གི་ལྷ་རྣམས་མེ་ཏོག་གིས་མཚན་པས་སྤྱན་དྲངས་ཏེ་དཀྱིལ་འཁོར་གྱི་ལྷ་གནས་སོ་སོར་བཞུགས། མ་འབྲེལ་བ་ལྟར་ན་བསྡུ་རྒྱ་སྔགས་དང་བཅས་པས་རང་གི་ལུས་ཀྱི་དཀྱིལ་འཁོར་ལ་བསྡུ་ཞིང་།
གཞལ་ཡས་ཁང་བསྡུ་བའི་གསལ་ཁ་མ་གསུངས་པས་མི་དམིགས་པའི་ངང་དུ་བཞག འཇིག་རྟེན་པའི་མེ་ལྷ་ལྷག་མས་མཆོད་པ་སོགས་ཀྱི་རྣམ་གཞག་གསུང་ལ། ཡང་བསྙེན་པའི་ཁ་བསྐོང་གི་སྦྱིན་སྲེག་ལ་འདི་ལྟར་གསུང་སྟེ། སྔགས་ལ་མཆོག་ཏུ་གཞོལ་བའི་རྣལ་འབྱོར་པས། དཀྱིལ་འཁོར་གྱི་བསྙེན་པ་ཡོངས་སུ་རྫོགས་ནས་སྔགས་དང་འབྲེལ་པའི་སྦྱིན་སྲེག་ཁྲི་ཕྲག་གཅིག་གིས་ལྷ་ཚིམ་པར་བྱ་དགོས་པར་བཤད་པས་དེའི་ཚུལ་ཡང་། བསྙེན་པ་བྱ་བའི་གནས་དེ་ཉིད་དུ། ཞི་བའམ་རྒྱས་པའི་ཐབ་ཁུང་རྐྱང་པ་བྱས་ལ། དེའི་དྲུང་དུ་ཁ་བྱང་ཤར་དུ་བལྟས་ལ། སྲེག་རྫས་གཡས་དང་། མཆོད་རྫས་གཡོན་དུ་བཞག
རང་རྣམ་སྣང་ངམ་རིན་འབྱུང་གི་གཙོ་བྱས་པའི་དཀྱིལ་འཁོར་ཡོངས་རྫོགས་ཏིང་ངེ་འཛིན་གསུམ་ཚང་བར་བསྒོམ་ནས། མདུན་གྱི་སྲེག་རྫས་དང་མཆོད་རྫས་རྣམས་བྱིན་གྱིས་བརླབས། ཐབ་ཁུང་བྷྲཱུྃ་ལས་གཞལ་ཡས་ཁང་དུ་བསྐྱེད། དེའི་ནང་དུ་ལྷག་མོས་ལྟར་ལྷ་སོ་གཉིས་རྫོགས་པར་བསྒོམ་ནས། ནམ་མཁའ་ལ་བཏེག དེ་ནས་མེ་བླངས་ལ་སྦར་ཏེ། མར་བླུག་ལ་མ་ཤི་བ་བྱ། དེར་སྔར་ནམ་མཁར་བཏེག་པ་དེ་ཕབ་ལ། བསྟོད་པ། ཕྱི་མཆོད།
ནང་མཆོད། མཉེས་མཆོད་རྣམས་སྒྲུབ་ཐབས་ལྟར་བྱ། དེ་ནས་སྔར་ཞི་བའི་ཐབ་ཁུང་བྲིས་པ་ཡིན་ན། ལྷ་སོ་སོའི་སྔགས་ཀྱི་མཐར་རྫས་སོ་སོའི་སྔགས་དང་། བདག་གི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱཧཱ། ཞེས་པ་དང་། རྒྱས་པའི་ཐབ་ཁུང་བྲིས་ན་རིམ་པ་གཉིས་ཀྱི་རྟོགས་པ་དང་ཡོན་ཏན་ཐམས་ཅད་པུཥྚིཾ་ཀུ་རུ་ཨོཾ། ཞེས་བརྗོད། བསྡུ་ན་འབྲུ་གསུམ་གྱི་མཐར་ཞི་རྒྱས་ཀྱི་སྤེལ་ཚིག་བཅུག་པས་རུང་ངོ་། ། དེ་ལྟར་གསང་སྔགས་འབུམ་ཕྲག་རེ་ལ།
སྦྱིན་སྲེག་ཁྲི་ཕྲག་རེ་རེ་བྱའོ། ། མཐར་དཀྱིལ་འཁོར་གྱི་ལྷ་ལ་མཆོད་ཅིང་བསྟོད། དངོས་གྲུབ་བླངས། ནོངས་པ་བཟོད་པར་གསོལ་ལ། ལྷ་རྣམས་རང་གི་ལུས་དཀྱིལ་ལ་བསྡུ། ཐབ་ལ་རས་གསར་པས་གཡོགས་ལ་སྦ། ནང་པར་ཡང་ཆོ་ག་ལ་སྔར་བཞིན་འཇུག་གོ ། ཡང་ན་སྦྱིན་སྲེག་དང་བཟླས་པ་དུས་མཉམ་དུ་ཚར་བར་བྱ་སྟེ། སྔགས་བཅུ་བཟླས་ཤིང་སྦྱིན་བསྲེག་རེ་རེ་བྱས་པས། སྦྱིན་སྲེག་ཁྲི་སོང་ཙམ་ན་སྔགས་འབུམ་ཕྲག་གཅིག་ཐོན་པར་བྱ་བའམ།
ཡང་ན་ལེགས་གྲུབ་ཀྱི་རྒྱུད་ལས། ཉིན་པར་བཟླས་པ་དང་། དེ་དུ་སོང་གི་བཅུ་ཆའི་སྦྱིན་སྲེག་མཚན་མོ་བྱེད་པར་བཤད་པས་ཇི་ལྟར་རིགས་པར་ཉམས་སུ་བླངས་པས། རང་གི་ལྷག་པའི་ལྷ་མཉེས་པར་འགྱུར་ཞིང་། རྒྱུད་དེས་བསོད་ནམས་རྒྱས་ཤིང་། ཉོན་མོངས་པ་ཞི་བར་འགྱུར་རོ། ། ཞེས་གསུངས་པས་ན་རྒྱུ་མཚན་དེ་ཉིད་ཀྱི་ཕྱིར་བསྙེན་པ་དང་མ་འབྲེལ་བའི་ཞི་རྒྱས་ཀྱི་སྦྱིན་སྲེག་ལ་མི་བསྐྱོད་རྡོ་རྗེའི་དཀྱིལ་ཆོག་དང་འབྲེལ་ན་ཐབ་དཀྱིལ་གྱི་གཙོ་བོ་གོ་འཕོ་མི་དགོས། མ་འབྲེལ་བའི་སྦྱིན་སྲེག་ཡིན་ན་བདག་བསྐྱེད་མི་བསྐྱོད་པའི་སྒྲུབ་ཐབས་ཀྱི་བྱས་ནས། སྦྱིན་སྲེག་དཀྱིལ་འཁོར་གྱི་གཙོ་བོ་ཞི་བ་ལ་རྣམ་སྣང་དང་། རྒྱས་པ་ལ་རིན་འབྱུང་དུ་འཕོ།
འབྲེལ་མ་འབྲེལ་གང་ལྟར་ནའང་ཐབ་ཀྱི་ཕྱིར་བྲིས་པའི་གཞལ་ཡས་ཁང་བསྐྱེད་ཆོག་དང་། མེའི་དབུས་སུ་གཞལ་ཡས་ཁང་ལེའུ་ཚེ་དགུ་ལྷ་སྣམ་རིམ་པ་གསུམ་གདན་དང་བཅས་པ་བསྐྱེད། བསྙེན་པའི་ཁ་བསྐོང་གི་སྦྱིན་སྲེག་ལྟར་ན། ཐབ་ཀྱི་ཕྱིར་གཞལ་ཡས་ཁང་བྲི་མི་དགོས་པར་ཞི་རྒྱས་ཀྱི་ཐབ་ཁུང་རྐྱང་པ་བྲིས། བདག་བསྐྱེད་ལ་རྣམ་སྣང་ངམ་རིན་འབྱུང་གང་རུང་གི་གཙོ་བྱས་པའི་དཀྱིལ་འཁོར་བསྒོམ། ཐབ་གཞལ་ཡས་ཁང་གདན་དང་བཅས་པར་བསྐྱེད་དེ་མི་བསྐྱོད་རྡོ་རྗེ་ལྷ་སོ་གཉིས་བསྒོམ་པའི་རྣམ་གཞག་གསུང་ཞིང་། དེའི་སྦྱིན་སྲེག་གི་ཆོ་ག་ཡོངས་རྫོགས་དམིགས་བསལ་མ་མཛད་པ་རྣམས་གོང་དུ་གསུངས་པའི་ཞི་རྒྱས་ཀྱི་སྦྱིན་སྲེག་སོར་བཞག་བྱེད་པ་ནི་རྗེ་རྡོ་རྗེ་འཆང་གི་དགོངས་པ་འཁྲུལ་མེད་ཡིན་པས་དེས་ན་འདིར་བསྙེན་པའི་ཁ་བསྐོང་གི་སྦྱིན་སྲེག་བྱ་བ་ལ་སྦྱོར་དངོས་རྗེས་གསུམ་ལས། དང་པོ་ནི། ས་ཆོག་དགོས་པ་དང་མི་དགོས་པའི་རྣམ་དབྱེ་ཤེས་པར་བྱས་པའི་ས་ཕྱོགས་སུ་ཞི་བའི་ཐབ་ཁུང་བརྐོས་པའམ་བྲིས་འབུར་གང་རུང་ལས། ཕྱག་ལེན་ལ་བྲིས་པ་གཙོ་ཆེ་བས་ཐབ་འདྲི་བའི་སྟེགས་དགོས་མིན་སྐབས་དང་བསྟུན་པའི་གཞི་ལ་ས་དཀར་དང་བ་བྱུང་དྲི་བཟང་རྣམས་ཀྱིས་བྱུགས།
ཐིག་ཆེན་བརྒྱད་བཏབ་པའི་མཐོ་གང་ཟླུམ་བསྐོར་ཐབ་ཀྱི་དངོས་གཞི། དེའི་ཕྱིར་ཁ་ཁྱེར་དང་མུ་རན་སོར་བཞི་པ་རེས་བསྐོར། དེའི་ཕྱིར་སྟེགས་བུ་གྲུ་བཞི་པ་དང་། དེའི་སྤང་དང་བྲི་ཆ་མཛེས་ཕྱིར་ཆ་ག་སོར་དོ་གྲུ་བཞི་པ་རྣམས་བཏབ་པའི་ཐབ་ཀྱི་དབུས་སུ་པདྨ་འདབ་བརྒྱད་ཀྱི་ལྟེ་བར་ཞི་བའི་རྡོ་རྗེ་རྩེ་ལྔ། ཕྱོགས་བཞིའི་འདབ་མར་འཁོར་ལོ། རིན་ཆེན། པད་རལ་བྱ་བའམ། ཡང་ན་དབུས་སུ་ཚོམ་བུ་སྔོན་པོ་ཕྱོགས་བཞིར་དཀར་སེར་དམར་ལྗང་། ཡང་ན་དབུས་དང་ཕྱོགས་བཞིར་ནས་འབྲས་གང་རུང་གི་ཚོམ་བུ། ཐབ་ཀྱི་ཁ་ཁྱེར་ལ་རྡོ་རྗེའི་ཕྲེང་བ།
སྟེགས་བུ་གྲུ་བཞི་པའི་གྲྭ་བཞིར་ཟླ་ཕྱེད་རྡོ་རྗེ་རྣམས་བྲིས་པའི་ཐབ་ལ་ཁ་ཁྱེར་གྱི་སྟེང་ནས་འོ་མ་ཅན་གྱི་ཤིང་། སྲོག་ཆགས་མེད་པའི་ལྕི་བས་ཟླུམ་པོ་ཐོ་གང་གི་དཔངས་བརྩིགས་ལ། དེའི་ནང་འཇིག་རྟེན་པའི་ཤར་ལྷོར་མེ་ཚང་གི་ཏིང་ལོ་བཞག མེ་ལྷར་ཚོམ་བུ་དགོས་མིན་གྱི་བཤད་པ་མེད། ཐབ་ཀྱི་ཕྱིར་སྟེགས་བུ་གྲུ་བཞི་པའི་ཕྱོགས་བཞི་མཚམས་བརྒྱད་དང་ཤར་ནུབ་གཉིས་སུ་ལྷག་རེ་དང་བཅས་པའི་ཕུར་གདན་ཁུང་བུ་གྲུ་གསུམ་པ་བཅུ། རང་གི་གཡས་ཐབ་ཀྱི་གཡོན་ནས་གཙང་མའི་སྟེགས་དང་ཁུད་གང་རུང་ལ་འོ་མ་ཅན་གྱི་ཤིང་སྦོམ་ཕྲ་མཐེའུ་ཆུང་དང་རིང་ཐུང་ཁྲུ་གང་རྩ་རྩེ་མར་དང་སྦྲང་རྩིས་བྱུགས་པའི་ཡམ་ཤིང་བཅུ་ཆའི་གྲངས་འཛིན་སོགས་ཕོན་ཆེ་བ་དང་། འགྲུབ་ན་ཁ་ཚ་རུལ་བསུང་མེད་པའི་འབྲི་མར་ཞུ་བའི་ཁུ་བ། དེ་མིན་མར་ཁུ་གང་རུང་། ཏིལ། ཞོ།
འོ་མ། མར། ཀ་ར། བུར་དཀར། སྦྲང་དཀར་རྣམས་ཙམ་པ་དང་སྦྱར་བའི་ཟས་མཆོག འབྲས། སོ་བ། ནས། སྲན་མ། གྲོ།
དུར་བ། ཀུ་ཤ་རྣམས་ཁ་གསོའི་ཆས་དང་བཅས་པ་ཏིང་གཏོར་སྟེབ་སོགས་ཞི་བའི་སྣོད་གང་རུང་དུ་བཤམས་པ་དང་། རང་གི་གཡོན་ཐབ་ཀྱི་གཡས་སུ་སྟེགས་དང་རས་སོགས་ཀྱི་གཞིར་འབྲུ་བཀྲམ་པ་ལ་འཇིག་རྟེན་དང་འཇིག་རྟེན་ལས་འདས་པའི་ཟླུམ་གཏོར་བཀུ་བག་ཅན་ལྔའམ། གསུམ་མམ། གཅིག མེ་ལྷའི་ཟླུམ་གཏོར་རྣམས་བཤམས་པའི་མདུན་ཆུ་གཉིས་སྔོན་འགྲོའི་ཉེར་སྤྱོད་དང་ཐབ་ཀྱི་ཤར་འཇིག་རྟེན་པའི་ནུབ་ཏུ་རང་གི་སྟན་ནང་ཚང་ཅན་དེ་དང་ཐབ་ཀྱི་བར་དུ་མེ་ཡོལ་དཀར་པོ་གངས་རི་ཝཾ་དང་ཆུ་རིས། དེའི་རྒྱབ་སྟེགས་གང་རུང་ལ་རྡོར་དྲིལ་གྱི་བར་དུ་དགང་བླུགས་ཁ་སྦྱར། དུང་ཆོས་སོགས་སྣོད་གང་རུང་དུ་དྲི་བཟང་གི་ཆུ་འཐོར་ཡབ་བཅས་དང་ནང་མཆོད་འཐོར་ནས་གོས་གཟུང་། བསྲུང་འཁོར་གྱི་སྐབས་སུ་དགོས་པའི་ཕུར་པ་བཅུ། ཐོ་བ།
ཀུ་ཤའི་ཆུན་པོ་བརྒྱད། སྤོར་ལྡེ་རྣམས་བཤམ་མོ། ། གཉིས་པ་ནི། རང་ཉིད་གོས་རྒྱན་དཀར་པོས་བརྒྱན་ཅིང་སྡིག་སྒྲིབ་སོགས་ཞི་བར་འདོད་པའི་བསམ་པས་ཙོག་པུའམ་སྐྱིལ་ཀྲུང་གང་རུང་གི་འདུག་སྟངས་ཀྱིས་འཇིག་རྟེན་པའི་ཤར་དུ་ཁ་ཕྱོགས་པར་འདུག་ལ། རྗེ་རྡོ་རྗེ་འཆང་གི་སྦྱིན་སྲེག་ལས་བསྙེན་པའི་ཁ་བསྐོང་གི་དངོས་བསྟན་ལྟར་ན། རྣམ་སྣང་གཙོ་གྱུར་གྱི་དཀྱིལ་འཁོར་བསྒོམ་ཤེས་པའམ། ཡང་ན་ཤུགས་ལས་བསྟན་པ་ནི། ཡིག་ཆ་དེ་ཉིད་ལས། ཞི་རྒྱས་ཀྱི་སྦྱིན་སྲེག་དཀྱིལ་ཆོག་ལ་སྦྱར་རུང་བར་གསུངས་པ་དང་། བདག་བསྐྱེད་ཚོགས་རྟེན་ནས་ཉེར་བསྡུའི་བར་བཟླས་པ་དང་བཅས་པ་རྫོགས་བར་བྱས་ལ་ཞེས་གསུངས་པས།
མི་བསྐྱོད་རྗེའི་བདག་བསྐྱེད་བཟླས་པ་དང་བཅས་པ་བྱར་རུང་བར་གསུངས་པས་ན་ངེད་རང་གིས་བརྩམ་པའི་བསྙེན་ཡིག་མི་བསྐྱོད་དགོངས་རྒྱན་དུ་བཤད་པའི་གནས་ཡོ་བྱིན་རླབས་དང་། བདག་བསྐྱེད་བསྡུས་པ་ཉེར་བསྡུའི་བར་བྱས་ལ། ཤུ་ནྱ་ཏ་སོགས་དང་། སྟོང་པའི་ངང་ལས་སྐད་ཅིག་གིས་པད་ཟླའི་སྟེང་དུ། ཞེས་པ་ནས་འོད་དམར་པོ་འབར་བའི་དབུས་ན་བཞུགས་པ་ཞེས་པའི་བར་བསྲུང་འཁོར་གྱི་འོག་བཞིན། དེའི་ཕྲག་པ་ནས་རྐང་མཐིལ་གྱི་བར་ཐམས་ཅད་ཨེ་ལས་སྐྱེས་པའི་སེམས་དཔའི་རྡོ་རྗེ་དཀར་པོ་དེ་རྣམས་ལས་དུས་མཐའི་མེ་དང་འདྲ་བའི་ཡི་གེ་ཧཱུྃ། མེའི་འོད་ཟེར་ཅན་དཔག་ཏུ་མེད་པ་འཕྲོས་ཏེ་སའི་ཉེས་པ་ཐམས་ཅད་བསྲེགས། རང་གི་སྙིང་ཀར་ཉི་མའི་སྟེང་དུ་ཧཱུྃ་སྔོན་པོ། ཞེས་སོགས་ནས་ཕྱོགས་སྐྱོང་བཅུ་འཁོར་བཅས་ཀྱི་སྤྱི་བོར་ཟུག་པར་གྱུར་བར་སྒྲུབ་ཐབས་བཞིན། དེ་ནས་སྟེང་ལ་སོགས་པའི་ཕུར་པ་རྣམས་རིམ་པ་བཞིན་བཟུང་ཞིང་སྒྲིལ་ལ།
ཨོཾ་གྷ་གྷ་སོགས་ཀྱི་སྔགས་བརྗོད་དེ་བཏབ་པར་མོས་ཤིང་ཕུར་འོག་ཐོ་བས་བརྡུང་ལ་རང་ངམ་གྲོགས་གང་རུང་གི་གོང་དུ་བཤད་པའི་ཕུར་གདན་རྣམས་ལ་ཤར་གྱི་གཡས་ནས་བཟུང་བྱང་ཤར་གྱི་བར་དང་། ནུབ་ཀྱི་གཡོན་རྣམས་སུ་བཙུགས། དེ་ལྟར་ན། ཨོཾ་གྷ་གྷ་ནས། ཧཱུྃ་ཧཱུྃ་ཧཱུྃ་ཕཊ་ཕཊ་ཀྱི་བར་ལན་བཅུ་བརྗོད་ལ། ཞེས་སྣོད་མཛེས་ལ་བཀའ་བསྒོས་པས་ནས། འོག་རྡོ་རྗེའི་ས་གཞིར་གྱུར་བར་སྒྲུབ་ཐབས་བཞིན། དེ་ནས་ཀུ་ཤའི་ཆུན་པོ་བརྒྱད་ལ་བསངས་ཆུ་འཐོར་ཡབ་ཀྱིས་གཏོར། ཨོཾ་ཨཱཿབིགྷྣནྟ་ཀྲྀཏ་སོགས་ཀྱིས་བསངས། ཨོཾ་ཤུ་ནྱཱ་ཏ་སོགས་ཀྱིས་སྦྱངས།
ངོར་ཆེན་གྱི་སྦྱིན་སྲེག་ལས་ཀུ་ཤའི་བསྐྱེད་ཆོག་མ་གསུངས་ཀྱང་། དེའི་བསྐྱེད་ཆོག་ཙམ་སྤྱི་འགྲེས་ཁ་བསྐང་བ་ལ་ཉེས་པ་མེད་པས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་ཐབ་དང་ཡོ་བྱད་རྣམས་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར་ཞེས་དང་ཐལ་མོའི་བར་དུ་བཟུང་ལ། ཀུ་ཤ་འདི་ནི་བཟང་ཞིང་དགེ ། ཚངས་པ་ཡི་ནི་དག་བྱེད་དེ། ། དཀོན་མཆོག་གསུམ་གྱི་དག་བྱེད་ཡིན། ། ས་ལས་སྐྱེས་པའི་སྙིང་པོ་མཆོག ། འདིས་བདག་ཅག་ལ་བགེགས་མེད་པར་མཛོད་ཅིག ཨོཾ་ཨ་མྲྀ་ཏ་ཀུཎྜ་ལི་སརྦ་བིགྷྣན་ནཱ་ཤ་ཡ་ཧཱུྃ་ཕཊ། ཞེས་པ་འཁྱིལ་པའི་སྔགས་བརྗོད་ཅིང་།
ཀུ་ཤ་གཙང་མ་ཐབ་ཀྱི་ཕྱོགས་མཚམས་བརྒྱད་དུ་གཡས་བསྐོར་དུ་དང་པོའི་རྩ་བ་ཕྱི་མའི་རྩེ་མོས་ནོན་པ་དགྲམ། ཐབ་དང་ཡོ་བྱད་རྣམས་ལ་བསངས་ཆུའི་འཐོར་བ་སོགས་གོང་བཞིན་བསངས་སྦྱངས་བྱས་ལ། སྟོང་པའི་ངང་ལས་ཧཱུྃ་ལས་བྱུང་བའི་ཞི་བའི་ཐབ་པདྨ་དཀར་པོ་ཟླུམ་པོ་རྒྱར་ཁྲུ་གང་གཟབས་སུ་ཁྲུ་ཕྱེད། ཁ་ཁྱེར་དང་མུ་རན་ལ་རྡོ་རྗེའི་ཕྲེང་བས་མཚན་པ། ཕྱི་རོལ་སྟེགས་བུ་གྲུ་བཞི་བའི་གྲྭ་བཞིར་ཟླ་ཕྱེད་རྡོ་རྗེས་བརྒྱན་པ་དང་ཞིང་ཐོགས་པ་མེད་པ་བུད་ཤིང་བརྩེགས་པ་དང་བཅས་པར་གྱུར། མཆོད་རྫས་དང་བསྲེག་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་སུ་ཨཾ་ལས་མཆོད་ཡོན་ཞེས་པ་ནས། ཤཾ་ལས་རོལ་མོ་ཧཱུྃ་ལས་སྲེག་རྫས་རྣམ་པར་ཤེས་པ་ཐོགས་པ་མེད་པ་ཞི་བའི་ལས་སྒྲུབ་པའི་ནུས་པ་དང་ལྡན་པར་གྱུར། ཨོཾ་བཛྲ་ཨརྒྷཾ་སོགས་མཆོད་པ་བྱིན་རླབས་བཞིན་དང་། ཨོཾ་ཨོཾ་སྭཱཧཱ། ཨོཾ་ཤྲཱི་སྭཱཧཱ།
ཨོཾ་ཛྲིཾ་སྭཱཧཱ། ཨོཾ་ཀུ་རུ་ཀུ་རུ་སྭཱཧཱ། རྟག་ཏུ་བཤད་པའི་སྤོར་ལྡེ་ལ་བྲམ་ཟེ་རྒྱུན་བཞག་གི་མེའམ་འོ་མ་ཅན་གྱི་ཤིང་རྩུབ་པ་ལས་བྱུང་བའམ། མེ་ཤིང་ལས་བྱུང་བའི་མེས་སྦར་བ་ཐལ་མོའི་བར་དུ་བཟུང་སྟེ། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ། ཞེས་ལན་གསུམ་བརྗོད་ཅིང་ཐབ་ལ་གཡས་བསྐོར་བྱས་ལ། ཨོཾ་བཛྲ་ཛྭ་ལ་ཛྭ་ལ་ཧཱུྃ་ཕཊ་ཀྱི་མེ་ཚང་གི་ཏིང་ལོ་སྦར་རྩ་སྐམ་པོ་གཞན་དང་མར་གང་བླུགས་གསུམ་གོང་གི་ཛྭ་ལའི་སྔགས་བརྗོད་ཅིང་བླུག་པ་དང་རླུང་གཡབ་ཀྱི་གཡབ་པས་མེ་སྦར། བསངས་སྦྱངས་གོང་བཞིན་བྱས་ལ། སྟོང་པའི་ངང་ལས་ཧཱུྃ་ལས་དུས་མཐའི་མེ་དང་འདྲ་བའི་ཡེ་ཤེས་ཀྱི་མེ་རབ་ཏུ་འབར་བའི་དབུས་སུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ། དེའི་སྟེང་དུ་ཨོཾ་ཨཱཿརཾ་ཧཱུྃ་ཡོངས་སུ་གྱུར་པ་ལས་མེ་ལྷ་གྱུར་པ་ལས་མེ་ལྷ་སཱ་པ་ཀ་དཀར་པོ་མི་བསྐྱོད་པའི་ཅོད་པཎ་ཅན་དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་ན་འཁོར་ལོ།
འཕྲེང་བ་མཆོག་སྦྱིན། གཡོན་དྲིལ་བུ་དབྱུ་གུ། གནྡྷེ་བསྣམས་པ། རལ་པའི་ཐོར་ཅོག་ཅན། སྨ་ར་དང་ཨག་ཚོམ་འཆང་བ། ཀྲིཥྞ་ས་རའི་སྟོད་གཡོགས་ཅན། ཚངས་པའི་སྐུད་པ་དཀར་པོས་མཆོད་ཕྱིར་ཐོགས་བྱས་པ། སྐུ་ལས་བདུད་རྩི་དཀར་པོའི་རྒྱུན་འབབས་པ། དེའི་སྤྱི་བོར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཱཿདམར་པོ།
སྙིང་ཁར་ཉི་མ་ལ་ཧཱུྃ་སྔོན་པོ། རང་གི་སྙིང་ཁ་ནས་འཕྲོས་པའི་འོད་ཀྱིས་ཤར་ལྷོ་ནས། མེ་ལྷ་དྲང་སྲོང་གི་ཚོགས་ཀྱིས་བསྐོར་བ་བཛྲ་ས་མཱ་ཛཿ ཞེས་དང་། ལག་པ་གཡོན་པས་གཡས་པའི་མཁྲིག་མའམ་རྩ་བ་ནས་བཟུང་། གཡས་པས་ཀུ་ཤ་དང་བཅས་པའི་མི་འཇིགས་པ་སྦྱིན་པའི་ཕྱག་རྒྱ་བཅས་ལ། མཐེ་བོང་བསྐྱོད་ནས། མཐེ་བོང་གི་རྩེ་མོ་སྲིན་ལག་གི་རྩ་བར་འཛུགས་བཞིན་པའི་ཕྱག་རྒྱ་དང་། ཨོཾ་ཚུར་སྤྱོན་ཚུར་སྤྱོན་འབྱུང་པོ་ཆེ། ། ལྷའི་དྲང་སྲོང་བྲམ་ཟེ་མཆོག །
བསྲེག་བླུགས་ཞལ་ཟས་བཞེས་སླད་དུ། ། འདིར་ནི་ཡང་དག་བསྙེན་པར་མཛོད། ། ཅེས་དང་། ཨོཾ་ཨགྣ་ཡེ། ཨཱ་དཱི་བྱ་ཨཱ་དཱེ་བྱ། ཨཱ་བི་ཤ་ཨཱ་བི་ཤ་མཧཱ་ཤྲཱི་ཡེ། ཧ་པྱ་ཀ་པྱ། བཱ་ཧཱ་ནཱ་ཡ་སྭཱཧཱ། ཨོཾ་ཨཱཿཧཱུྃ་སཱ་པ་ཀ་ཨགྣི་ཡེ། ཡ་མནྟ་ཀྲྀཏ་ཛཿ
ཞེས་དང་། ལག་པ་གཉིས་ཁྲོ་བོའི་ཁུ་ཚུར་གཡོན་པའི་མཐེའུ་ཆུང་ལ་གཡས་པའི་མཛུབ་མོ་སྦྲེལ་བ་ལྕགས་ཀྱུའི་ཕྱག་རྒྱ་བྱ། ཐབ་ཀྱི་མེ་མཚམས་བཞུགས་པར་བསམ། པདྨ་ཀཱ་མ་ལ་ཡ་སྟཱཾ་གྱིས་གདན་ཕུལ་ལ། ཀུ་ཤས་བསངས་གཏོར་ནས་བླངས་པ་གཏོར་ཞིང་། ཨོཾ་ཨཱཿབིགྷྣནྟ་ཀྲྀཏ་ཧཱུྃ་ཕཊ། ལན་ཁ་ཡར་བརྗོད་པས་ཕྱི་འབྲང་གི་བགེགས་བསྐྲད། སོ་སོའི་ཕྱག་རྒྱ་དང་བཅས། ཨོཾ་བཛྲ་ཨརྒྷཾ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ་ནས།
ནཻ་ཝི་དྱ་ཨཱཿཧཱུྃ་གི་བར། ཁུ་ཚུར་རྒྱབ་སྦྱར་བ་ཞགས་པའི་ཕྱག་རྒྱ་དང་། ཨོཾ་ཨཱཿཔྲཛྙནྟ་ཀྲྀཏ་ཧཱུྃ། ཁུ་ཚུར་ཁ་གྱེན་བསྟན་གྱིས་མཛུབ་མོ་གཉིས་དང་། མཐེའུ་ཆུང་གཉིས་སྦྲེལ་བ་ལྕགས་སྒྲོག་གི་ཕྱག་རྒྱ་དང་། ཨོཾ་ཨཱཿཔདྨཱ་ཏ་ཀྲྀཏ་བཾ། གཡས་པའི་ཁུ་ཚུར་གྱི་སྟེང་དུ་གཡོན་པའི་ཁུ་ཚུར་བརྩེགས་པ་དྲིལ་བུའི་ཕྱག་རྒྱ་དང་། ཨོཾ་ཨཱཿབིགྷྣནྟ་ཀྲྀཏ་ཧོཿ ཅེས་པས་དམ་ཚིག་པ་ལ་དབྱེར་མེད་དུ་བསྟིམ། དེ་ནས་རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ།
ཨོཾ་བཛྲ་ཨ་ན་ལ་མཧཱ་བྷཱུ་ཏ་ཛྭ་ལ་ཛྭ་ལ། སརྦ་བྷསྨི་ཀུ་རུ་སརྦ་དུཥྚཾ་ཧཱུྃ་ཕཊ། ཏྲི་ཤྱ་ཛཿཧཱུྃ་བཾ་ཧོཿ ས་མ་ཡ་སྟཱཾ། ས་མ་ཡ་ཧཾ། ཞེས་ལན་གསུམ་བརྗོད་པས་དམ་ལ་བཞག་གོ ། དེ་བཞིན་གཤེགས་པའི་ཁུ་ཚུར་ལས་མཛུབ་མོ་གཉིས་བརྐྱང་བས་དགང་བླུགས་བཟུང་ལ། ཨོཾ་ཨཱཿཧཱུྃ་སཱ་པ་ཀ་ཨགྣི་ཡེ་མཱ་མ་ཤཱནྟིཾ་ཀུ་རུ་སྭཱཧཱ། ལན་བདུན་གྱི་མར་ཞུ་ཕུལ་བའི་མཐར་དགང་བླུགས་ཁ་སྦྱར་ཐབ་ལ་གཡས་སུ་བསྐོར་ཞིང་། ཨ་དཱི་བྱ།
ཨ་དཱི་བྱ། ཨ་བྷི་ཤ ཨ་བྷི་ཤ མཧཱ་ཤྲཱི། ཧ་པྱ་ཀ་པྱ། བྷ་ཧ་ན་ཡ་སྭཱཧཱ། སླར་ཡང་དེ་འདྲ་བ་ལན་གཉིས་ཏེ། དགང་བླུགས་ཀྱི་མར་འབུལ་བ་བདུན་ཚན་གསུམ་གྱི་བྱོན་ཟན་ཕུལ། ཨོཾ་ཨགྣ་ཡེ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྣ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། དེ་བཞིན་དུ་མེ་ཏོག་ནས་རོལ་མོའི་བར་དང་རོལ་ཆེན་བྱ།
མཚན་སྔགས་ཀྱི་མཐར་འབྲུ་གསུམ་སྦྱར་བས་ནང་མཆོད་མཐེབ་སྲིན་གྱིས་ཕུལ། དྲིལ་བུ་དཀྲོལ་ཞིང་། ཤེས་རབ་ཆེན་པོས་བདག་མེད་ཐུགས་ཆུད་ཅིང་། ། ཐུགས་རྗེ་ཆེན་པོས་འགྲོ་བ་ཀུན་སྒྲོལ་ཡང་། ། ཐབས་ལ་མཁས་པས་དྲང་སྲོང་ཆ་ལུགས་ནི། ། འཛིན་བྱེད་མེ་ལྷ་ཁྱོད་ལ་ཕྱག་འཚལ་ལོ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་རབ་སྩོལ་བ། ། བདག་གཞན་དོན་སྦྱོར་ས་ལ་བཞུགས། ། ཚངས་སྲས་མཆོག་ལ་ཕྱག་འཚལ་ལོ། །
ཞེས་པས་བསྟོད་ལ་སྲེག་རྫས་རྣམས་དབུལ་ཏེ། ཨོཾ་ཨཱཿཧཱུྃ། སཱ་པ་ཀ་ཨགྣ་ཡེ། ཨོཾ་བོ་དྷི་བྲྀཀྵ་ཡེ་སྭཱཧཱ། མ་མ་ཤཱནྟིཾ་ཀུ་རུ་སྭཱཧཱ། ཞེས་དང་། དེ་བཞིན་དུ། འགོའི་ཨོཾ་ཨཱཿཧཱུྃ། སཱ་པ་སོགས་དང་། མཇུག་གི་མ་མ་སོགས་ཀུན་ལ་སྦྱར་ལ་བར་གྱི་སྔགས་སོ་སོ་ནི་ཨོཾ་ཨགྣ་ཡེ་སྭཱཧཱ།
མར། ཨོཾ་སརྦ་པཱ་པཾ་ད་ཧ་ན་བཛྲ་ཡ་སརྦ་པཱ་པཾ་ད་ཧ་ད་ཧ་སྭཱཧཱ། ཏིལ། ཨོཾ་སརྦ་སཱ་པ་དེ་སྭཱཧཱ། ཟན། ཨོཾ་བཛྲ་པུཥྚ་ཡེ་སྭཱཧཱ། འབྲས། ཨོཾ་བཛྲ་བི་ཛ་ཡེ་སྭཱཧཱ། སོ་བ། ཨོཾ་མཧཱ་བེ་ག་ཡ་སྭཱཧཱ།
ནས། ཨོཾ་མཧཱ་བཱ་ལ་ཡ་སྭཱཧཱ། སྲན་མ། ཨོཾ་བཛྲ་གྷསྨ་རི་སྭ་རི་སྭཱཧཱ། གྲོ། ཨོཾ་བཛྲ་ཨ་ཡུ་ཥེ་སྭཱཧཱ། དུར་བ། ཨོཾ་བཛྲ་ཨ་པྲ་ཏི་ཧ་ཏ་སྭཱཧཱ། ཀུ་ཤ རྣམས་བདུན་རེ་ཕུལ་བའི་མཐར།
མར་དགང་བླུགས་བདུན་གསུམ་དང་། མཆོད་བསྟོད་གོང་བཞིན། བསངས་ཆུ་འཐོར་ཡབ་ཀྱིས་གཏོར་ལ། ཨོཾ་ཨཱཿབིགྷྣནྟ་ཀྲིཏ་ཧཱུྃ་ཕཊ་ཀྱི་མེ་ལ་བསངས་གཏོར་དང་། བསངས་ཆུའི་སྣོད་དེ་ཉིད་དམ། ཡང་ན་དྲི་བཟང་གི་ཆུའི་སྣོད་གཞན་ལག་ཏུ་ཐོགས། ཏིང་སོགས་སྣོད་གཞན་ཞིག་ཏུ་བླུགས་ལ། ཨོཾ་བཛྲ་ཨརྒྷཾ་སྭཱཧཱ། ཞེས་དང་། ཐབ་ཀྱི་དྲུང་དུ་བཞག་པས་མེ་ལྷར་མཆོད་ཡོན་ཕུལ་ཏེ།
མེ་ལྷ་འབར་བའི་རྣམ་པར་གྱུར། ཞེས་བརྗོད། འཇིག་རྟེན་པའི་མེ་ལྷ་མཆོད་པའོ། ། དེ་ནས་མེ་ལྷ་བསངས་ཆུའི་བསངས་སྦྱངས་སོགས་གོང་བཞིན་དང་། སྟོང་པའི་ངང་ལས་མེའི་དབུས་སུ་པདྨ་དང་ཉི་མའི་དཀྱིལ་འཁོར་གྱི་སྟེང་དུ། ཨོཾ་ཨཱཿབིགྷྣནྟ་ཀྲྀཏ་ཧཱུྃ་ཡོངས་སུ་གྱུར་པ་ལས་བགེགས་མཐར་བྱེད་སྔོན་པོ་དོན་གྲུབ་ཀྱི་ཅོད་པཎ་ཅན་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་སྣ་ཚོགས་རྡོ་རྗེ། འཁོར་ལོ། གཏུན་ཤིང་། གཡོན་ཐུགས་ཀར་སྡིགས་མཛུབ་དང་བཅས་པའི་ཞགས་པ་དང་། དྲིལ་བུ།
དགྲ་སཏྭ་འཛིན་པ། སྨ་ར་དང་སྨིན་མ་ཞེས་པ་ནས། གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ་ཞེས་པའི་བར་ཁྲོ་བཅུ་བཞིན་ལ། ཨོཾ་ཨཱཿཧཱུྃ་བིགྷྣནྟ་ཀྲྀཏ་མཱ་མ་སརྦ་བིགྷྣན་ནཱ་ཤ་ཡ་ཧཱུྃ་ཕཊ། བདུན་གྱི་མཐར། ཨ་དཱི་བྱ་སོགས་སྦྱར་བ་ལན་གསུམ། བསྲེག་རྫས་གཞན་རྣམས་ཀྱི་སྔགས་ཀྱང་འདི་ཁོ་ན་སྟེ་ཀུ་ཤའི་བར་སོ་སོ་ནས་བདུན་རེ་འབུལ་བ་རྫོགས་ནས། ཧཱུྃ་བགེགས་མཐར་བྱེད་ཐབ་ཀྱི་དབང་ལྡན་མཚམས་སུ་ཁ་ཁྱེར་ལ་འཁོད་ནས་བར་ཆད་ཐམས་ཅད་བསྲུང་བར་གྱུར། འདིར་ནི་བགེགས་མཐར་བྱེད་ཀྱི་མངོན་རྟོགས་སྒྲུབ་ཐབས་བཞིན་བྲིས་ལ། རྗེ་རྡོ་རྗེ་འཆང་གི་སྦྱིན་སྲེག་གི་ཡི་གེར་ཕྱག་མཚན་མི་འདྲ་བར་གསུངས་ཀྱང་དོན་ལ་འགལ་བ་མེད་དམ་སྙམ།
ཡང་ཐབ་དང་ཡོ་བྱད་རྣམས་ལ་བསངས་ཆུའི་བསངས་སྦྱངས་གོང་བཞིན་དང་། སྟོང་པའི་ངང་ལས་མེ་འབར་བའི་དབུས་སུ་ཆོས་ཀྱི་འབྱུང་གནས་ཟུར་གསུམ་པ། ཁ་དོག་དཀར་པོ་ཡངས་ཤིང་རྒྱ་ཆེ་བའི་དབུས་སུ་ཡཾ་ལས་ནས། པདྨ་དང་ཉི་མའི་སྟེང་ན་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་འབར་བའི་དབུས་ན་བཞུགས་པའོ་བར་སྒྲུབ་ཐབས་བཞིན། དབུས་ཀྱི་གདན་གྱི་སྟེང་དུ་སྐད་ཅིག་གིས་རྡོ་རྗེ་འཆང་སྔོན་པོ་ཞེས་བསྒྱུར། རྗེ་རྡོ་རྗེ་འཆང་གི་གསུང་གོང་དུ་དྲངས་པ་ལས་ཐབ་ཁུང་གཞལ་ཡས་ཁང་དུ་བསྐྱེད་པ་དང་། དེའི་ནང་དུ་ལྷ་བསྐྱེད་ནས་ནམ་མཁར་བཏེག མེ་སྦར་ཏེ་སླར་ནམ་མཁའ་ནས་སྔར་གྱི་གནས་སུ་སྤྱན་འདྲེན་པར་གསུངས་པ་ནི་ཆོ་ག་བསྡུས་པ་འདས་པའི་མེ་ལྷ་རྐྱང་པ་མཆོད་པའི་ལུགས་སུ་མཛད་ལ། འདིར་ཐབ་ཁུང་བསྐྱེད་པ་སོགས་འཇིག་རྟེན་པའི་མེ་ལྷ་མཆོད་པའི་རྗེས་འབྲེལ་དང་། མེའི་དབུས་སུ་གཞལ་ཡས་ཁང་བསྒོམ་པ་སོགས་ནི་རྒྱས་པའི་ལུགས་ཡིན་ནོ། །
རང་གི་སྙིང་ཁ་ནས་འོད་ཟེར་འཕྲོས་པས་འོག་མིན་ནས་དཔལ་གསང་བ་འདུས་པ་ལྷ་སུམ་ཅུ་རྩ་གཉིས་ཀྱི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་དང་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས་ལ་སྤོས་དང་བཅས་རྡོ་རྗེ་དྲིལ་བུ་འཛིན་པས། མ་ལུས་འགྲོ་བའི་རང་བཞིན་མངོན་དུ་མཛད། ། མི་བཟད་བདུད་ཀྱི་དཔུང་གིས་ཕྱག་བྱས་པ། ། རང་བྱུང་མཐའ་ཡས་འགྲོ་བའི་རང་བཞིན་ཏེ། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། ཅེས་པ་དང་། པད་ཀོར་གྱི་ཕྱག་རྒྱ་བྱ་ཞིང་། ཨོཾ་ཨེ་ཧྱ་ཧི་བྷ་ག་ཝན། ཨེ་ཧི་བྷཀྵ།
ས་མ་ཡེ། ན་ཙ། པཉྩ་ཨ་མྲྀ་ཏ་ཨརྒྷཾ་པྲ་ཏཱིཙྪ་སཾ་བྷཱུ་ཛཾ་པྲ་ས་དྷ་ཡ་མི། ཞེས་བརྗོད་པས་མདུན་དུ་བྱོན་པ་ལ། ཨོཾ་ཨཱཿཧཱུྃ་བཛྲ་དྷྲྀཀ་མཱ་མ་ཤཱནྟིཾ་ཀུ་རུ་སྭཱཧཱ། ཞེས་མར་དགང་བླུགས་བདུན་ཕུལ་བའི་མཐར། ཨ་དཱི་བྱ་སོགས་གོང་བཞིན། སླར་ཡང་དེ་འདྲ་ཚར་གཉིས་ཏེ་མར་དགང་བླུགས་བདུན་གསུམ་གྱིས་བྱོན་ཟན་ཕུལ། ཨོཾ་ཨཱཿཡ་མནྟ་ཀྲྀཏ་སོགས་དགུག་གཞུག་འཆིང་མཉེས་ཀྱི་སྔགས་རྒྱ་གོང་བཞིན། ལྷ་ཐམས་ཅད་ཀྱི་སྤྱི་བོར་ཟླ་བ་ལ་ཨོཾ་དཀར་པོ།
མགྲིན་པར་པདྨ་ལ་ཨཱཿདམར་པོ། ཐུགས་ཀར་ཉི་མ་ལ་ཧཱུྃ་སྔོན་པོ། ལྷ་ཐམས་ཅད་ལ་རང་རང་གི་རིགས་བདག་ཡབ་ཡུམ་ཀྱི་དབང་བསྐུར་ནས་བདེ་བ་ཆེན་པོའི་རང་བཞིན་དུ་གྱུར། རྗེ་རྡོ་རྗེ་འཆང་གི་སྦྱིན་སྲེག་གི་ཡི་གེར་དབུ་རྒྱན་རང་ཆས་ཅན་དུ་བསམ་གསུངས་པ་ལས་གནས་གསུམ་བྱིན་རླབས་དང་དབང་བསྐུར་བ་མ་གསུངས་ཀྱང་། ལྷ་སྟ་གོན་དངོས་གཞི་བུམ་བསྐྱེད་རྣམས་ལ་འདི་བཞིན་ཡོད་པས་རིགས་འགྲེ་སྦྱར་བར་འགལ་བ་མེད་དམ་སྙམ། ལྷ་ཐམས་ཅད་འོད་དཀར་པོ་འཕྲོ་ཞིང་ཞི་བའི་ཉམས་དང་ལྡན་པའི་སྐུ་ལས་བདུད་རྩིའི་རྒྱུན་དཀར་པོ་བབས་པས་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་བར་ཆད་ཐམས་ཅད་ཞི་བར་མཛད་ཅིང་ལྗགས་རྣམས་ལ་ཧཱུྃ་ལས་བྱུང་བའི་རྡོ་རྗེ་དཀར་པོ་ལྟེ་བ་ལ་ཧཱུྃ་གིས་མཚན་པར་གྱུར། སོ་སོའི་ཕྱག་རྒྱ་དང་བཅས། ཨོཾ་སརྦ་ཏ་ཐཱ་ག་ཏ་ཤྲཱི་གུ་ཧྱ་ས་མཱ་ཛ་མཎྜ་ལ་ས་པ་རི་ཝ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། དེ་བཞིན་དུ་མེ་ཏོག་ནས་རོལ་མོའི་མཐར་རོལ་ཆེན། ཨོཾ་ཨཱཿརུ་པ་བཛྲ་ཧཱུྃ།
ཞེས་གཟུགས་རྡོ་རྗེ་མ་དང་། དེ་བཞིན་དུ་རཱུ་པའི་གནས་སུ་ཤཔྟས་སྒྲ་རྡོ་རྗེ། གནྷེས་དྲི་རྡོ་རྗེ། ར་སས་རོ་རྡོ་རྗེ། པརྵྱས་རེག་བྱ་རྡོ་རྗེ་མ་རྣམས་ཀྱིས་མཆོད། ཨོཾ་ཨཱཿཧཱུྃ་ཧཱུྃ་ཨོཾ་སྭཱ་ཨཱཿཧཱ། ལཾ་མཾ་པཾ་ཏཾ། ཛཿཧཱུྃ་བཾ་ཧོཿ ཁཾ། མཻཾ།
ཐིཾལཱ། ཨོཾ་ཨོཾ་ཨོཾ་ཧཱུྃ་ཨོཾ་པཾ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། དཔལ་གསང་བ་འདུས་པ་ལྷ་སུམ་ཅུ་རྩ་གཉིས་ཀྱི་ཞལ་དུ་ཨོཾ་ཨཱཿཧཱུྃ། ནང་མཆོད་མཐེབ་སྲིན་གྱིས་དབུལ། རིག་མ་དང་སྙོམས་པར་ཞུགས་པས་མཆོག་ཏུ་དགའ་བའི་བདེ་བ་ཆེན་པོས་རྒྱུད་གང་བར་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཎ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ཅིང་མཁྱུད་རྒྱ་བྱ་སྟེ་གསང་མཆོད་བྱའོ། ། རྡོ་རྗེ་ཕྱག་འཚལ་བའི་སྟངས་ཀ་དང་དྲིལ་བུ་ཤླཽ་ཀ་རེའི་མཚམས་སུ་གསིལ་ཞིང་། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། །
རྡོ་རྗེ་གསུམ་མཆོག་དཀྱིལ་འཁོར་གསུམ། ། གསང་བའི་དབྱངས་ལ་ཕྱག་འཚལ་ལོ། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་གྱིས་ནི་འོད་གསལ་མཆོག ། སྟོན་པ་རྡོ་རྗེ་ཕྱག་འཚལ་ལོ། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པས་གོས་པ་མེད། ། རྡོ་རྗེ་སྐུ་ལ་ཕྱག་འཚལ་ལོ། །
རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེའི་གསུང་ལ་ཕྱག་འཚལ་ལོ། ། དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དངོས་ཉིད་དག་པ་ཉིད་ལས་བྱུང་། ། རྡོ་རྗེ་སེམས་དཔའ་ཕྱག་འཚལ་ལོ། ། ཞེས་པས་བསྟོད་པའི་མཆོད་པའོ། ། དེ་ནས་ཡམ་ཤིང་བཟུང་ལ།
ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ་ཨོཾ་བོ་དྷི་བྲྀཀྵ་ཡེ་སྭཱཧཱ། མཱ་མ་ཤཱནྟིཾ་ཀུ་རུ་སྭཱཧཱ། བཅུ་གཅིག་གིས་ཕུལ། དེ་བཞིན་དུ་མར་ནས་ཀུ་ཤའི་བར་ལའང་ཐོག་མར་ལྷ་སྔགས་བར་དུ་རྫས་སོ་སོའི་སྔགས་མཐའ་མར་ཤམ་བུའི་སྔགས་སྦྱར་ལ་སོ་སོ་ནས་བཅུ་གཅིག་རེ་ཕུལ། དེ་ནས་སྤང་པར་སྣོད་ཏིལ་བཅས་དང་དེ་བསོག་པའི་སྣོད་བཞག གཡས་པའི་མཐེབ་སྲིན་གྱིས་ཏིལ་ནས་ལེན་ཞིང་སྣོད་དུ་བླུགས་ལ། ཨོཾ་ཨཱཿབཛྲ་དྷྲྀཀ་ཧཱུྃ་ཧཱུྃ་ཞེས་གཡོན་པས་ཕྲེང་བར་གྲངས་བཟུང་ལ་སྟོང་ཕྲག་གཅིག་སོང་བ་དང་། ཏིལ་ཐབ་ཏུ་ཕུལ། ཡམ་ཤིང་ནས་ཀུ་ཤའི་བར་ལ། ཨོཾ་ཨཱཿཧཱུྃ་མཱ་མ་ཤཱནྟིཾ་ཀུ་རུ་སྭཱཧཱ།
ཁོ་ན་བཟླ་ཞིང་རྫས་སོ་སོ་ནས་བཅུ་གཅིག་རེ་ཕུལ། འདི་ནི་རྗེ་རྡོ་རྗེ་འཆང་གི་སྦྱིན་སྲེག་གི་ཡི་གེ་ལས། བསྡུ་ན་འབྲུ་གསུམ་གྱི་མཐར་ཞི་རྒྱས་ཀྱི་སྤེལ་ཚིག་བཅུག་པས་ཀྱང་རུང་ངོ་ཞེས་གསུངས་པའི་དགོངས་པའོ། ། ཚུལ་དེ་ལྟར་ལན་བཅུའི་འབུལ་ཚན་རྫོགས་པ་དང་། རྒྱས་པར་ན་རྣམ་སྣང་ནས་སྣོད་མཛེས་ཀྱི་བར་ལ་ལྷ་སྔགས་རྫས་སྔགས། བཤམ་སྔགས་རྣམས་སྦྱར་བའི་རྫས་སོ་སོ་ནས་གསུམ་རེ་ཙམ་འབུལ་བའམ། བསྡུ་ན་གཙོ་བོ་ལ་བཅུ་ཆ་ཕུལ་བ་དེས་འཁོར་རྣམས་ལའང་གོ་ཆོད་པ་ནི་གསང་སྔགས་སྤྱི་འགྲེ་བཞིན་ནོ། ། དེའི་བར་ལ་མེའི་མཚན་མ་བརྟག་སྟེ། འཇའ་དང་འདྲ་ཞིང་མདོག་སྡུག་དང་། ། བྱི་རུ་བཅག་པ་ལྟ་བུ་དང་། །
གཡས་སུ་འཁྱིལ་ཞིང་ཤིན་ཏུ་བསྣུམ། ། ཞེས་སོགས་དགེ་བའི་མཚན་མ་དང་། དེ་ལས་ལྡོག་ན་མི་དགེ་བའི་མཚན་མར་ཤེས་པར་བྱས་ལ། ཨོཾ་ཨཱཿབིགྷྣནྟ་ཀྲྀཏ་ཧཱུྃ་ཕཊ་དང་། བསངས་ཆུ་གཏོར་བས་བགེགས་བསལ། མཚན་མ་བཟང་ན་དེ་དག་མི་དགོས་སོ། ། རྗེ་རྡོ་རྗེ་འཆང་གི་སྦྱིན་སྲེག་གི་ཡི་གེར་གཤེགས་སྐྱེམས་འབུལ་བར་མ་གསུང་ཀྱང་སྦྱིན་སྲེག་གཞན་ལྟར་འབུལ་བར་སྤྲོ་ན་བྱོན་ཟན་བཞིན་ནོ། ། ཡང་རྗེ་རྡོ་རྗེ་འཆང་གི་སྦྱིན་སྲེག་གི་ཡི་གེར། དེ་ནས་སྔར་བཞིན་མཆོད་བསྟོད་བྱས་ལ། ཞེས་གསུང་ཞིང་།
དེའི་གོ་རིམ་ནི་གོང་ལྟར་ཡིན་ཞིང་། ཡང་ཡི་གེ་དེ་ཉིད་ལས་བསྙེན་པའི་ཁ་བསྐོང་གི་སྦྱིན་སྲེག་སྐབས། བསྟོད་པ། ཕྱི་ནང་། གསང་མཆོད་རྣམས་གསུངས་པས་གོ་རིམ་ཅུང་ཟད་མི་འདྲ་ཡང་། དོན་ལ་ཁྱད་ཆེར་མེད་པས། གསུམ་པ་དེ་ནས་སྦྱིན་སྲེག་གི་ལྷ་ལ་མཆོད་པ་སོགས་མཇུག་གི་བྱ་བ་རྣམས་རིམ་པ་བཞིན་འབྱུང་བ་ལས། མཆོད་པ་ནི། རང་ཞེ་སྡང་རྡོ་རྗེར་གསལ་བའི་ལུས་གཞལ་ཡས་ཁང་དུ་གྱུར་པའི་ནང་དུ་ཨཾ་ལས་མཆོད་ཡོན་མ་དཀར་མོ། ཞེས་པ་ནས།
དཀྱིལ་འཁོར་པ་རྣམས་ལ་མཆོད་པར་གྱུར་གྱི་བར་སྒྲུབ་ཐབས་བཞིན་དང་། མཆོད་པ་རྣམས་སྔར་ལྟར་བསངས་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཞེས་སོགས་གོང་ལྟར་ལས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཞེས་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས་ལ། ལྷ་ཡི་མཆོད་ཡོན་དམ་པ་འདི། ། དཀྱིལ་འཁོར་མཆོད་པ་བགྱིད་པར་འཚལ། ། ཐུགས་ནི་བརྩེ་བས་ཉེར་དགོངས་ཏེ། ། མགོན་པོ་མཆོད་པ་འདི་བཞིས་ཤིག ། ཨོཾ་ཧཱུྃ་བཛྲ་དྷྲྀཀ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་ཨོཾ་ཛི་ན་ཛིཀ་ཨརྒྷཾ་པྲ་ཏཱིཙྪ་སྭཱཧཱ།
དེ་བཞིན་དུ། ཨརྒྷཾ་མན་ཆད་ཐམས་ཅད་ལ་སྦྱར་བའི། ཨོཾ་སྭཱ་རཏྣ་དྷྲྀཀ༞ ཨོཾ་ཨཱཿཨ་རོ་ལྀཀ༞ ཨོཾ་ཧཱ་པྲ་ཛྙཱ་དྷྲྀཀ༞ ཨོཾ་ལཾ་མོ་ཧ་རཱ་ཏི༞ ཨོཾ་མཾ་དྭེ་ཥ་ར་ཏི༞ ཨོཾ་བཾ་རཱ་ག་ར་ཏི༞ ཨོཾ་ཏཾ་བཛྲ་ར་ཏི༞ ཨོཾ་རཾ་རཱུ་པ་བཛྲི༞ ཨོཾ་ཤཾ་ཤཔྟ་བཛྲི༞ ཨོཾ་གཾ་གནྡྷཾ་བཛྲི༞ ཨོཾ་རཾ་ར་ས་བཛྲི༞ ཨོཾ་ཁཾ་པརྵེ་བཛྲི༞ ཨོཾ་མཾ་མེ་ཏྲི༞ ཨོཾ་ཐིཾལཱ་ཀྵི་ཏི་གརྦྷ༞ ཨོཾ་ཨོཾ་བཛྲ་པཱ་ཎི༞ ཨོཾ་ཨོཾ་ཁ་ག༞ ཨོཾ་ཨོཾ་ལོ་ཀེ་ཤྭ་ར༞ ཨོཾ་ཧཱུྃ་མཉྫུ་ཤྲཱི༞ ཨོཾ་ཨོཾ་སརྦ་ཎི་ཝ་ར་ན་བིསྐཾ་བྷི་ནི༞ ཨོཾ་པཾ་ས་མནྟ་བྷ་དྲ༞ ཨོཾ་ཧཱུྃ་ཡ་མནྟ་ཀྲྀཏ༞ ཨོཾ་ཧཱུྃ་པྲ་ཛྙཱནྟ་ཀྲྀཏ༞ ཨོཾ་ཧཱུྃ་པདྨནྟ་ཀྲྀཏ༞ ཨོཾ་ཧཱུྃ་བིགྷྣནྟ་ཀྲྀཏ༞ ཨོཾ་ཧཱུྃ་ཨཱ་ཙ་ལ༞ ཨོཾ་ཧཱུྃ་ཊཀྐི་རཱ་ཛ༞ ཨོཾ་ཧཱུྃ་ནཱི་ལ་དཎྜ༞ ཨོཾ་ཧཱུྃ་མཧཱ་བ་ལ༞ ཨོཾ་ཧཱུྃ་ཨུཥྞི་ཥ་ཙཀྲ་ཝརྟི༞ ཨོཾ་ཧཱུྃ་སུཾ་བྷ་རཱ་ཛ་ཨརྒྷཾ་པྲ་ཏཱིཙྪ་སྭཱཧཱ། ཞེས་པས་མཆོད་ཡོན་དང་། ཆུ་སྐྱེས་དེ་བཞིན་ཐང་ལས་སྐྱེས། ། མེ་ཏོག་དམ་པ་འདི་དག་ནི། ། མཆོག་ཏུ་དད་པས་བདག་འབུལ་ན། ། ཅི་བདེ་བར་ནི་ཁྱེད་ཀྱིས་བཞེས། ། ཨོཾ་ཧཱུྃ་བཛྲ་དྷྲྀཀ་པུཥྤཾ་པྲ་ཏཱིཙྪ་སྭཱཧཱ་ནས། སུམྦྷ་རཱ་ཛའི་བར་ཨརྒྷཾ་གྱི་གནས་སུ་པུཥྤཾ་བཅུག་པ་གོང་བཞིན་དང་།
ལྷན་ཅིག་སྐྱེས་དང་སྦྱར་ལས་བྱུང་། ། དེ་བཞིན་བདུག་སྤོས་མཆོག་འདི་དག ། མཆོག་ཏུ༞ ། ཅི་བདེ་བར་ནི༞ ། པུཥྤཾ་གྱི་གནས་སུ་དྷཱུ་པཾ་བཅུག་ལ་ལྷ་སྔགས་ཚང་མས་གོང་བཞིན་དབུལ། ཞུན་མར་འབྲུ་མར་མར་མེ་འདི། ། ལྷ་རྫས་འབར་བས་མུན་པ་འཇོམས། ། མི་ཤེས་ཐམས་ཅད་ཞི་བྱའི་ཕྱིར། ། བདག་ཉིད་དད་པས་འབུལ་བར་བགྱི། ། དྷཱུ་པཾ་གྱི་གནས་སུ་དཱི་པཾ་སོགས་གོང་བཞིན།
ལྷན་ཅིག་སྐྱེས་དང་སྦྱར་བ་ཡི། ། དྲི་མཆོག་དམ་པ་འདི་དག་ནི། ། མཆོག་ཏུ༞ ། ཅི་བདེ་བར་ནི༞ ། དཱི་པཾ་གྱི་གནས་སུ་གནྡྷཾ་སོགས་གོང་བཞིན། བཟའ་དང་བཅའ་བ་ཡང་དག་ལྡན། ། ཁ་དོག་དྲི་དང་རོ་ལྡན་ཞིང་། ། ཐམས་ཅད་སྦྱར་བའི་ཞལ་ཟས་འདི། ། འབུལ་གྱིས་ཡང་དག་བཞེས་སུ་གསོལ། ། གནྡྷཾ་གྱི་གནས་སུ།
ནཻ་ཝི་དྱ་སོགས་གོང་བཞིན། སིལ་སྙན་ལ་སོགས་རོལ་མོའི་ཚོགས། ། དབྱངས་ཀྱི་ང་རོ་ལྡན་པ་འདི། ། མཆོག་ཏུ༞ ། ཅི་བདེ་བར་ནི༞ ། ནཻ་ཝི་དྱཾ་གྱི་གནས་སུ་ཤཔྟ་སོགས་གོང་བཞིན་ལྷ་སྔགས་ཚང་མས་ཕུལ། དྷརྨ་ར་ཎི་དང་རོལ་ཆེན་བྱ། དེ་ནས་འདོད་ཡོན་ལྔའི་མཆོད་པ་ནི། རིན་ཆེན་དབང་གི་རྒྱལ་པོ་བཻ་ཌཱུརྻ། ། སྔོན་པོ་ལ་སོགས་ཁ་དོག་དབྱིབས་ཀྱི་གཟུགས། །
རྣམ་གསུམ་གཟུགས་ཀྱི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་སྤྱན་ལ་དབུལ་བར་བགྱི། ། ཨོཾ་ཨཱཿརཱུ་པ་བཛྲི་ཧཱུྃ། མ་ཟིན་འབྱུང་བའི་ཚོགས་པ་ལས་བྱུང་བའི། ། སྦྱོར་བྲལ་དབྱངས་ལ་སོགས་པ་སྒྲ་ཡི་ཚོགས། ། རྣམ་གསུམ་སྒྲ་ཡི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་སྙན་ལ་དབུལ་བར་བགྱི། ། ཨོཾ་ཨཱཿཤཔྟ་བཛྲི་ཧཱུྃ་དང་རོལ་ཆེན། ག་བུར་ཨ་ཀར་ཛ་ཏི་ལ་སོགས་པ། ། ལེགས་པར་སྦྱར་བའི་བྱུག་པ་དྲི་ཡི་ཚོགས། །
རྣམ་གསུམ་དྲི་ཡི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་ཤངས་ལ་དབུལ་བར་བགྱི། ། ཨོཾ་ཨཱཿགནྡྷེ་བཛྲི་ཧཱུྃ། ལུས་མཆོག་བརྟས་བྱེད་བདུད་རྩིའི་ཟས་ལ་སོགས། ། དངར་སྐྱུར་ཁ་དང་བསྐ་ལ་སོགས་པའི་རོ། ། རྣམ་གསུམ་རོ་ཡི་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་ལྗགས་ལ་དབུལ་བར་བགྱི། ། ཨོཾ་ཨཱཿརཱ་ས་བཛྲི་ཧཱུྃ། ལུས་ལ་རེག་པ་ཙམ་གྱིས་བདེ་སྟེར་བ། ། དཔག་བསམ་གོས་ལ་སོགས་པ་རེག་བྱའི་ཚོགས། །
རྣམ་གསུམ་རེག་བྱ་རྡོ་རྗེ་མར་བྱས་ནས། ། དཀྱིལ་འཁོར་ལྷ་ཡི་ལུས་ལ་དབུལ་བར་བགྱི། ། ཨོཾ་ཨཱཿཔརྵེ་བཛྲི་ཧཱུྃ་དང་གོས་བཟུང་ཕུལ། དེ་ནས་རྒྱལ་སྲིད་སྣ་བདུན་གྱི་མཆོད་པ་ནི། བདེ་བར་གཤེགས་པ་ཐམས་ཅད་ལ་སོགས་སྔགས་དང་བཅས་པ་ཡོངས་གྲགས་དང་། ཉེ་བའི་རིན་ཆེན་བདུན་གྱི་མཆོད་པ་ནི། གཡུལ་ལས་རྒྱལ་བར་བྱེད་པའི་རལ་གྲི་དང་། ། ཚ་གྲང་གནོད་པ་སྐྱོབ་པའི་པགས་པ་དང་། ། ཡང་འཇམ་ཉོན་མོངས་མེད་པའི་མལ་ཆ་དང་། ། དགའ་མགུ་རྩེ་བར་བྱེད་པའི་ཡིད་འོང་ཚལ། །
གང་འདོད་ལྟ་ནུས་བདེ་བར་ཉལ་བའི་ཁྱིམ། ། ཐགས་བཟང་བསྲེགས་བཅད་མི་ནུས་འཇམ་པའི་གོས། ། ཆུ་ལ་མི་འཇིང་ངལ་དུབ་མེད་པའི་ལྷྭམ། ། ཉེ་བའི་རིན་ཆེན་སྣ་བདུན་འདི་དག་གིས། ། ནམ་མཁའ་རབ་འབྱམས་ཁམས་ཀྱི་མཐའ་གཏུགས་པ། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། ། ཨོཾ་སཔྟ་ཨུ་པ་རཏྣ་པཱུཙྪི་ཏི་ཨཱཿཧཱུྃ། ཞེས་བརྗོད་ཅིང་ནམ་མཁའ་མཛོད་ཀྱི་ཕྱག་རྒྱའོ། ། ནང་བདུད་རྩིའི་མཆོད་པ་ནི། བྱིན་རླབས་སྒྲུབ་ཐབས་ལྟར་བྱས་ལ་འབྲུ་གསུམ་ཚར་གཅིག་་་་་ནང་མཆོད་ནས་མཐེབ་སྲིན་གཡོན་པས་བླངས་ཏེ་གཏོར་བའི་རྡུལ་ཕྲ་རབ་དང་མཉམ་པའི་ཐོད་པ་བདུད་རྩིའི་གང་བས་མཆོད་པར་བསམ་ཞིང་།
ངག་ཏུ།་་་་་ གཏོར་སྣོད་ཀྱི་འོག་ཏུ་མི་གསུང་བར་འོག་ཏུ་ཡཾ་ལས་ཞེས་པ་གསུང་རྒྱུན་ཡིན། ཨོཾ་ཨཱཿཧཱུྃ། ལན་གཉིས། ཨོཾ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོར་གྱུར་པ་མཁྱེན་པའི་ཡེ་ཤེས། བརྩེ་བའི་ཐུགས་རྗེ་མཛད་པའི་འཕྲིན་ལས་བསམ་གྱིས་མི་ཁྱབ་པ་དྲིན་ཅན་རྩ་བའི་བླ་མ་དམ་པའི་ཞལ་དུ་ཨོཾ་ཨཱཿཧཱུྃ། རང་གི་གསང་བ་འདུས་པའི་དབང་གང་ལ་ཐོབ་པའི་མཚན་བརྗོད་པ་ཡིན་ནོ། ། དེ་ནས། རྡོ་རྗེ་འཆང་། ཕྱག་ན་རྡོ་རྗེ།
ཨིནྡྲ་བྷུ་ཏི། ཀླུ་ལས་བྱུང་བའི་ཡེ་ཤེས་ཀྱི་མཁའ་འགྲོ་མ། རྒྱལ་པོ་བི་སུ་ཀལྤ། བྲམ་ཟེ་ཆེན་པོ་ས་ར་ཧ། འཕགས་པ་ཀླུ་སྒྲུབ། ཨཱརྻ་དེ་ཝ། སློབ་དཔོན་ཤཱཀྱ་བཤེས་གཉེན། གྲུབ་ཆེན་ཀླུའི་བྱང་ཆུབ། དཔལ་ལྡན་ཟླ་བ་གྲགས་པ། སློབ་པའི་རྡོ་རྗེ།
སློབ་དཔོན་ནག་པོ་སྤྱོད་པ། ས་འདྲེས་པ་ཆེན་པོ། པཎ་ཆེན་བིརྻ་བྷ་དྲ། དེ་བ་ཨ་ཀ་ར་ཙནྡྲ། དཱི་པཾ་ཀ་ར། འགོས་ལོ་ཙཱ་བ། དབུས་པ་དགེ་སེར། བླ་མ་གནམ་ཁའུ་པ་ཆོས་ཀྱི་རྒྱལ་མཚན། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། གནམ་ཁའུ་པ་རྡོ་རྗེ་བདུད་འཇོམས།
རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། འགྲོ་མགོན་ཆོས་རྒྱལ་འཕགས་པ། ཞང་དཀོན་མཆོག་དཔལ་བ། ན་བཟའ་བྲག་ཕུག་པ། བླ་མ་དམ་པ་བསོད་ནམས་རྒྱལ་མཚན། རི་ཁྲོད་པ་བློ་གྲོས་བརྟན་པ། བླ་མ་དཔལ་ལྡན་ཚུལ་ཁྲིམས། གྲུབ་ཆེན་བུདྡྷ་ཤྲཱི། རྡོ་རྗེ་འཆང་ཀུན་དགའ་བཟང་པོ།
སེམས་དཔའ་ཆེན་པོ་དཀོན་མཆོག་རྒྱལ་མཚན། ཀུན་མཁྱེན་བསོད་ནམས་སེང་གེ ཡོངས་འཛིན་དཀོན་མཆོག་འཕེལ་བ། འཇམ་དབྱངས་སངས་རྒྱས་རིན་ཆེན། འཇམ་པའི་དབྱངས་ཀུན་དགའ་བསོད་ནམས། པཎ་ཆེན་དབང་ཕྱུག་གྲུབ་པ། འཇམ་དབྱངས་ངག་གི་དབང་ཕྱུག ཡོངས་འཛིན་དཀོན་མཆོག་ལྷུན་གྲུབ། སྔགས་འཆང་ངག་གི་དབང་པོ་ཀུན་དགའ་རིན་ཆེན། འདྲེན་མཆོག་དཀོན་མཆོག་རྒྱ་མཚོ།
སྔགས་འཆང་གྲགས་པ་བློ་གྲོས། རྡོ་རྗེ་འཆང་སངས་རྒྱས་རྒྱལ་མཚན། སྔགས་འཆང་ཀུན་དགའ་བསོད་ནམས། འཇམ་དབྱངས་བསོད་ནམས་དབང་ཕྱུག སྔགས་འཆང་ཀུན་དགའ་བཀྲ་ཤིས། བླ་མ་དཀོན་མཆོག་རྒྱལ་པོ། བདག་གི་དྲིན་ཅན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ། རྡོ་རྗེ་འཆང་སེང་གེ་རྒྱལ་མཚན་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད།
མན་ངག་གནང་། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། རྒྱས་པར་ན་ལྷ་སྔགས་ཚང་མའི་མཐར་འབྲུ་གསུམ་བཏེགས་པའམ། བསྡུ་ན། ཨོཾ་ཨཱཿཧཱུྃ། ཧཱུྃ་ཨོཾ་སྭཱ་ཨཱཿཧཱ། ལཾ་མཾ་པཾ་ཏཾ། ཛཿཧཱུྃ་བཾ་ཧོཿ ཁཾ་མཾ་ཐིཾལཱ། ཨོཾ་ཨོཾ།
ཨོཾ་ཧཱུྃ། ཨོཾ་པཾ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ། དཔལ་གསང་བ་འདུས་པ་ལྷ་སུམ་ཅུ་རྩ་གཉིས་ཀྱི་ཞལ་དུ་ཨོཾ་ཨཱཿཧཱུྃ། ཅེས་པ་བསྡུས་པ་འདི་དོན་ཚང་བས་ལེགས་སོ། ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་མཐེབ་སྲིན་གྱི་རང་གི་ལྕེ་རྩེ།
སྨིན་མཚམས། སྤྱི་གཙུག་རྣམས་སུ་ཐིག་ལེ་བྱས་ཏེ། ཨོཾ་ཨཱཿཧཱུྃ། ཞེས་བརྗོད་པས་ལུས་དཀྱིལ་གྱི་ལྷ་ཚིམ་པར་བསམ། བར་ཕུད་ཀྱི་གཏོར་མ་རྣམས་སྦྱངས། ཨོཾ་ཤྲཱི་མཧཱ་ཀཱ་ལ་ཡེ། མཧཱ་ཀཱ་ལི་དེ་ཝི་ཡེ། དྷརྨ་པཱ་ལ་ཙ་ཏུརྨུ་ཁ་ས་པ་རི་ཝཱ་ར། རྡོ་རྗེ་ནག་པོ་ཆེན་པོ་ལྕམ་དྲལ་གདོང་བཞི་པ་སོགས་དམ་ཅན་རྒྱ་མཚོ་འཁོར་དང་བཅས་པའི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་སྐྱོང་བར་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
ཕྱོགས་སྐྱོང་བཅུ། ལྷ་ཆེན་བརྒྱད། ཀླུ་ཆེན་བརྒྱད། འཇིགས་བྱེད་དགུ། རྒྱལ་ཆེན་བཞི། གཟའ་ཆེན་དགུ། རྒྱུ་སྐར་ཉི་ཤུ་རྩ་བརྒྱད་ལ་སོགས་པ་འཇིག་རྟེན་སྐྱོང་བ་ཆེན་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་གནོད་སྦྱིན། སྲིན་པོ། འབྱུང་པོ།
ཡི་དྭགས། ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང་། ཕོ་ཉ། འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས་འཁོར་དང་བཅས་པ་དང་།
གནས་བདག གཞི་བདག གྲོང་བདག ཡུལ་བདག དཀོར་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས། མྱུར་དུ་བླ་ན་མེད་པ་རྫོགས་པ་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག
ཨོཾ་ཨཱཿཧཱུྃ། གསང་མཆོད་ནི། རིག་མ་དང་སྙོམས་པར་ཞུགས་པས་མཆོག་ཏུ་དགའ་བའི་བདེ་བ་ཆེན་པོས་རྒྱུད་གང་བར་གྱུར། ཨོཾ་སརྦ་ཏ་ཐཱ་ག་ཏ་ཨཱ་ནུ་ར་ག་ཎ་བཛྲ་སྭཱ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་འཁྱུད་རྒྱ་བྱས་པའི་རྐྱེན་གྱིས་ལྷ་ཚོགས་ཐམས་ཅད་སྙོམས་པར་ཞུགས་པས་མཆོག་ཏུ་དགའ་བའི་བདེ་བས་ཐུགས་རྒྱུད་ཚིམ་པར་བསམ་མོ། ། དེ་ནས་རྡོ་རྗེ་དྲིལ་བུ་འཛིན་པས། མི་བསྐྱོད་རྡོ་རྗེ་ཡེ་ཤེས་ཆེ་སོགས། དེ་ལྟར་དེ་ཉིད་ལྔ་པས་བསྟོད། དེ་ནས་གཏོར་མ་འབུལ་བ་ནི། གཏོར་མ་རྣམས་བིགྷྣན་གྱིས་བསངས།
ཤུ་ནྱཱ་ཏས་སྦྱངས། སྟོང་པའི་ངང་ལས་གཏོར་སྣོད་ཀྱི་འོག་ཏུ་ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་དུ་ཨ་ལས་བྱུང་བའི་ཐོད་པ་ཕྱི་དཀར་ལ་ནང་དམར་བའི་ནང་དུ། པདྨ་དམར་པོ་ཨས་མཚན་པའི་ཤར་དུ། གཽ་ལས་བ་ལང་གི་ཤ ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟ་ཡི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ
ཤར་ལྷོར་བི་ལས་དྲི་ཆེན། ལྷོ་ནུབ་ཏུ་རཾ་ལས་རཀྟ། ནུབ་བྱང་དུ་ཤུ་ལས་བྱང་སེམས། བྱང་ཤར་དུ་མ་ལས་ཤ་ཆེན་གྱི་དྭངས་མ། དབུས་སུ་མུ་ལས་དྲི་ཆུ། དེ་ཐམས་ཅད་ལ་ཨོཾ་ཡིག་གིས་མཚན་པ། དེ་རྣམས་ཀྱི་སྟེང་གི་བར་སྣང་ལ་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་མེ་སྦར་བས་རྫས་རྣམས་བཞུ་ཞིང་བསྐོལ་ཏེ་འབར་བར་གྱུར། སྟེང་གི་ཟླ་བ་རྡོ་རྗེ་ཧཱུྃ་དང་བཅས་པ་ཐོད་པའི་ནང་དུ་ལྷུང་ནས་དཀྲུགས་ཤིང་།
དེ་ཉིད་འདྲེས་པས་མ་དག་པའི་དྲི་མ་ཐམས་ཅད་སྦྱངས་དག་པའི་ཤེལ་ལྟར་གྱུར། པདྨ་ཨཿདང་བཅས་པ་ལས་འོད་འཕྲོས་དྲི་མ་མེད་པར་བྱས་ནས་ཉི་མའི་མདོག་ཅན་གྱི་བདུད་རྩིའི་རང་བཞིན་དུ་རྟོགས། ཨོཾ་ལས་འོད་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཁ་ནས་ཡེ་ཤེས་ཀྱི་བདུད་རྩི་སྤྱན་དྲངས་ནས་འོག་གི་བདུད་རྩི་ལ་ཐིམ་པས་ཡེ་ཤེས་ཀྱི་བདུད་རྩི་དཔག་ཏུ་མེད་པར་སྤེལ་ཞིང་སྦར་བར་གྱུར། ཀྱཻ་རྡོར་བདེ་མཆོག་སོགས་ལའང་གཏོར་མ་བྱིན་རླབས་སོགས་སུ་མི་མཛད་པ་ཧ་ཧོ་ཧྲཱིཿམཛད། ཨོཾ་ཨཱཿཧཱུྃ། ལན་གསུམ་བརྗོད། དེ་ནས་མདུན་བསྐྱེད་ཀྱི་ལྷ་རྣམས་ཀྱི་ལྗགས་རྡོ་རྗེ་རྩེ་ལྔ་པར་གྱུར་པའི་རྭ་དབུས་མ་ལ་ཨོཾ་གྱིས་མཚན་པ་དེའི་འོད་ཟེར་གྱིས་གཏོར་མ་གསོལ་བར་བསམ་ལ། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ་དང་། ཨོཾ་ཨཱཿབཛྲ་དྷྲྀཀ་པཉྩ་ཨ་མྲྀ་ཏ་ཧཱུྃ་ནས། ཨོཾ་ཨཱཿསུམྦྷ་རཱ་ཛ་པཉྩ་ཨ་མྲྀ་ཏ་ཧཱུྃ།
ཞེས་པའི་བར་ལྷ་སྔགས་ཚང་མ་ལན་གསུམ་གྱིས་འབུལ། མཆོད་ཡོན་དང་རོལ་མོ་བཞག་པའི་ཨོཾ་བཛྲ་པུཥྤེ་ཨཱཿཧཱུྃ་སོགས་ཉེར་སྤྱོད་ལྔ་དང་བདུད་རྩིའི་མཆོད་པ་གོང་བཞིན་གྱིས་མཆོད་ལ། རྡོ་རྗེ་དྲིལ་བུ་འཛིན་པས་མི་བསྐྱོད་རྡོ་རྗེ་སོགས་དེ་ཉིད་ལྔས་བསྟོད། ཆོས་རྣམས་གཟུགས་བརྙན་ལྟ་བུ་སྟེ། ། ནས། འོན་ཀྱང་སྐྱོབ་པའི་སྲས་སུ་སྐྱེ། ། ཞེས་པའི་བར་ཡོངས་གྲགས་ཀྱིས་བདེན་པའི་སྟོབས་བརྗོད། རྡོ་རྗེ་གསུམ་དངོས་མི་ཕྱེད་སྐུ། ། ཡེ་ཤེས་ལྔ་ལྡན་བདེ་བ་ཆེ། ། འདུས་པའི་དཀྱིལ་འཁོར་ལྷ་ཚོགས་རྣམས། །
མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ཀྱི། ། ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་ཡོངས་གྲགས་ཀྱི་འཕྲིན་ལས་བཅོལ། དེ་ནས་ཀྱཻ་རྡོར་སོགས་ཡི་དམ་ཀྱི་ལྷ་དང་། སྒོས་ཀྱི་ཆོས་སྐྱོང་རྣམས་དང་། མཁའ་འགྲོ་སྤྱི་གཏོར་དགོས་ན་ཕུལ་ལ་འཇིག་རྟེན་པ་ལ། ཨོཾ་ཨཱཿཧཱུྃ། ཧཱུྃ་ཨཱ་ཨཱོཾ་གཏོར་སྣོད་ཀྱི་ཤར་དུ་སྐད་ཅིག་གིས་དབང་པོ་སེར་སྐྱ་གླང་པོ་ཆེ་ལ་གནས་པ།
གཡས་རྡོ་རྗེ་དང་། གཡོན་སྡིགས་མཛུབ་མཛད་པ། ལྷོར་གཤིན་རྗེ་སྔོན་པོ་མ་ཧེ་ལ་གནས་པ། གཡས་དབྱུག་པ་དང་། གཡོན་སྡིགས་མཛུབ་དང་བཅས་པའི་ཞགས་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་གནས་པ་ཕྱག་གཉིས་ཀྱིས་སྦྲུལ་ཞགས་འཛིན་པ། བྱང་དུ་ལུས་ངན་སེར་པོ་གཏེར་ལ་གནས་པ་གཡས་བི་ཛ་པུ་ར་ག་དང་། གཡོན་ནེའུ་ལེ་འཛིན་པ། མེར་མེ་ལྷ་དམར་པོ་ར་སྐྱེས་ལ་གནས་པ་གཡས་བགྲང་ཕྲེང་དང་། གཡོན་སྤྱི་བླུགས་འཛིན་པ།
བདེན་བྲལ་དུ་སྲིན་པོ་ནག་པོ་རོ་ལངས་ལ་གནས་པ་གཡས་རལ་གྲི་དང་། གཡོན་ཐོད་པ་འཛིན་པ། རླུང་དུ་རླུང་ལྷ་དུད་ཁ་རི་དྭགས་ལ་གནས་པ་ཕྱག་གཉིས་ཀྱི་རླུང་རས་འཛིན་པ། དབང་ལྡན་དུ་དབང་ལྡན་དཀར་པོ་གླང་ལ་གནས་པ་གཡས་རྩེ་གསུམ་དང་། གཡོན་ཐོད་པ་འཛིན་པ། སྟེང་དུ་ཚངས་པ་སེར་པོ་ངང་པ་ལ་གནས་པ་ཞལ་བཞི་པ་ཕྱག་བཞིའི་གཡས་གཉིས་ན་སྤྱི་བླུགས་དང་མི་འཇིགས་པ། གཡོན་གཉིས་ན་དབྱུག་པ་དང་བགྲང་ཕྲེང་འཛིན་པ། འོག་ཏུ་སའི་ལྷ་མོ་སེར་མོ་པདྨ་ལ་གནས་པ། གཡས་དཔང་པོར་ཁས་ལེན་པ། གཡོན་བུམ་པ་འཛིན་པ།
དེ་རྣམས་ཀྱི་མཐའ་བསྐོར་དུ་ལྷ་ཀླུ། གནོད་སྦྱིན། དྲི་ཟ། ལྷ་མ་ཡིན། ནམ་མཁའ་ལྡིང་། མིའམ་ཅི། ལྟོ་འཕྱེ་ཆེན་པོ། འབྱུང་པོ། ཡི་དྭགས། ཤ་ཟ།
སྨྱོ་བྱེད། བརྗེད་བྱེད། རྣོན་པོ་ལ་སོགས་པ་སྲིད་པ་གསུམ་གྱི་འབྱུང་པོའི་ཚོགས་དཔག་ཏུ་མེད་པས་བསྐོར་བ། དེ་རྣམས་སྐད་ཅིག་གིས་སྟོང་པ་ཉིད་དུ་གྱུར་པ་ལས་དཔལ་གསང་བ་འདུས་པའི་སྐུར་གྱུར། གཏོར་མགྲོན་རྣམས་ཀྱིས་གོང་བཞིན་དུ་གཏོར་མ་གསོལ་བར་བསམ་ལ། རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ད་ཤ་དིཀ་ཨ་བསྡྱི་ཏེ་བྷྱཿ སོགས། ངེད་རང་གིས་བརྩམས་པའི་བསྙེན་ཡིག་བཞིན་ལན་གསུམ་གྱིས་དབུལ། དེ་ནས།
ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་པུཥྤེ། དྷུ་པཾ། གནྡྷཾ། ནཻ་ཝི་དྱ་ཨཱཿཧཱུྃ། ཨོཾ་དཱ་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨོཾ་ཨཱཿཧཱུྃ་གིས་བདུད་རྩི་ཕུལ་ལ་རྡོ་རྗེ་དྲིལ་བུ་འཛིན་པས། ཨོཾ་ཕྱོགས་བཅུ་རྣམ་པར་གནས་རྣམས་དང་། ། ཞེས་སོགས་བསྙེན་ཡིག་བཞིན་བརྗོད་ནས་འཕྲིན་ལས་གཞོལ་ལ། གཞི་བདག་གཏོར་མ་སོགས་འབུལ་བ་རྣམས་ཕྱག་ལེན་རྒྱས་བསྡུས་སྐབས་དང་སྦྱར་ནས་དབུལ། མཆོད་པ་ཁ་གསོས་ལ་བསངས་སྦྱངས་བྱིན་རླབས་བྱས་ཏེ་མཚན་སྔགས་སྔོན་འགྲོའི་ཕྱི་མཆོད་དང་རྡོ་རྗེ་མ་ལྔ། ནང་མཆོད།
གསང་མཆོད་བསྟོད་པ་རྣམས་གོང་བཞིན་བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད། ཡིག་བརྒྱ་ལན་གསུམ་དང་། མ་འབྱོར་བ་དང་སོགས་ཀྱི་མཐར། གང་ཡང་བདག་ཅག་ལས་དང་པོ་པའི་སོགས་རྒྱུན་བཞིན་ནོངས་བཤགས་དང་། རྟེན་ཡོད་ན་ཕྱོགས་བཅུ་ན་སོགས་བརྟན་བཞུགས་བྱ། རྗེ་རྡོ་རྗེ་འཆང་གི་སྦྱིན་སྲེག་གི་ཡི་གེ་ལས། ཐབ་ནང་གི་ལྷ་རྣམས་བསྡུ་རྒྱ་སྔགས་དང་བཅས་པས་རང་གི་ལུས་ལ་བསྡུ་བར་གསུངས་པས་དེ་བཞིན་ནམ། རྒྱས་པར་ན། རྡུལ་ཚོན་གཤེགས་གསོལ་སྐབས་ཀྱི་བསྡུ་ཚུལ་འདི་བཞིན་བྱས་ཀྱང་མི་འགལ་བས།
རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཐབ་ནང་གི་ལྷ་རྣམས་ལ་ཕོག་པས་ལྷ་རྣམས་སྤྱན་དྲངས། རང་གི་ཕུང་པོ་ལྔ་ལ་རྒྱལ་བ་རིགས་ལྔ། ཁམས་བཞི་ལ་ཡུམ་བཞི། མིག་སོགས་ལ་སེམས་དཔའ་སེམས་མ། ཚིགས་ཆེན་བཅུ་ལ་ཁྲོ་བོ་བཅུ། ལུས་ཀྱི་ཆ་ཤས་སོ་སོ་ལ་རྟེན་གྱི་དཀྱིལ་འཁོར་རྣམས་ཐིམ་པས་རང་ཉིད་ལུས་ཀྱི་དཀྱིལ་འཁོར་དང་བཅས་པའི་ཞེ་སྡང་རྡོ་རྗེ་ཡབ་ཡུམ་དུ་གྱུར་ཏེ། དེ་དག་ཡབ་ཡུམ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་ཀྱི་འོད་ཟེར་འཕྲོས་ཏེ་སེམས་ཅན་ཐམས་ཅད་ལ་དབང་བསྐུར་ནས་སྒྲིབ་པ་དག་ནས་ཧཱུྃ་ཡིག་དུ་གྱུར་པ་དེས་ནམ་མཁའི་ཁམས་གང་བ་ཡོངས་སུ་གྱུར་པ་ལས་སེམས་ཅན་ཐམས་ཅད་རྡོ་རྗེ་འཆང་དུ་གྱུར། དེ་རྣམས་རང་གི་སྙིང་ཁའི་འོད་ཟེར་གྱིས་སྤྱན་དྲངས་ནས་རང་ཉིད་ལ་ཐིམ། ཞེས་བརྗོད། རང་ལུགས་གུར་ལྷ་བརྒྱད་དང་ཞལ་གྱི་རྟེན་མེད་ན་གཤེགས་གསོལ་མི་རུང་བས་གོང་དུ་དེ་དག་ལ་གཏོར་བསྔོ་བྱས་ཚེ་ལྷ་བརྒྱད་དང་ཞལ་རང་གི་ལུས་ལ་བསྡུ།
རང་ཉིད་ཀྱི་དད་རྟེན་སྐུ་ཐང་ལྟ་བུ་ཡོད་ན་དེ་ལ་བརྟན་བཞུགས་བྱ། རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་རྣམས། ཨོཾ་ཁྱེད་ཀྱིས་སོགས་གཏོར་མགྲོན་གཞན་རྣམས་ལ་གཤེགས་གསོལ། ཨོཾ་བཛྲ་ཛྭ་ལ་ཛྭ་ལ་ཧཱུྃ་ཕཊ། མར་དགང་བླུགས་གང་ཕུལ་ལ། མེ་ལྷ་ཞལ་ཕྱག་གི་རྣམ་པ་ཅན་དུ་གྱུར། མཆོད་བསྟོད་དང་བསྲེག་རྫས་གོང་བཞིན་ཕུལ་བའི་མཐར། མར་དགང་བླུགས་བདུན་གསུམ་ཕུལ་བའི་མཐར། མཆོད་པ་གོང་བཞིན་དང་། བསྟོད་པ་ནི།
འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཊཀྐིས་དབང་བསྐུར་བ། ། ཤེས་རབ་མཆོག་གི་ཉོན་མོངས་ཐམས་ཅད་བསྲེག ། འཛིན་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པའམ། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་སྐྱབས་པའི་ཕྱིར། ། ཐུགས་རྗེའི་དབང་གིས་སྐུར་སྤྲུལ་པ། ། རིགས་སྔགས་གྲུབ་པའི་དྲང་སྲོང་མཆོག །
ཉོན་མོངས་བསྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱིས་སྤྲུལ་པའི་ཐེག་པ་ཆིབས། ། རིག་སྔགས་གསུང་གི་བགྲང་ཕྲེང་འཛིན། ། བདུད་རྩིའི་བཅུད་ལྡན་གུནྡྷེ་བསྣམས། ། ཆོས་ཀྱི་བདུད་རྩི་ཡོངས་ལ་གསོལ། ། ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། །
དེ་བས་བསྟོད་དེ་ཕྱག་ཀྱང་འཚལ། ། ཅེས་པས་བསྟོད་ལ། མེ་ལྷའི་གཏོར་མ་བྱིན་རླབས་རྒྱས་པར་ན་གོང་བཞིན་ནམ་བསྡུ་ན་བསངས་སྦྱངས་གོང་བཞིན་དང་། སྟོང་པའི་ངང་ལས་གཏོར་སྣོད་ཐོད་པར་གྱུར་པའི་ནང་དུ་གཏོར་རྫས་ཤ་ལྔ་བདུད་རྩི་ལྔ་ཞུ་བ་ལས་བྱུང་བའི་མཆོད་སྦྱིན་གྱི་གཏོར་མ་འདོད་དགུ་འབྱུང་བའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ཧཱུྃ་ཨཱཿཨོཾ། ཞེས་བརྗོད། རྡོར་ཐལ་ཁ་ཕྱེའི་མཐར་སེ་གོལ་གཏོགས་ལ་མཚན་སྔགས་ལ་ཨ་ཀ་རོ་བཏགས་པ་ལན་གསུམ་གྱིས་ཕུལ། སོ་སོའི་ཕྱག་རྒྱ་དང་བཅས་པ། ཨོཾ་བཛྲ་པུཥྤེ་ཨཱཿཧཱུྃ་ནས་ནཻ་ཝ་དྱ་ཨཱཿཧཱུྃ་གི་བར།
མེ་སྟེ་བསྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག ། ཤར་ལྷོ་མེ་ལྷའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། མཆོད་སྦྱིན་གཏོར་མ་འདི་བཞེས་ལ། ། ཞེས་སོགས་ཀྱིས་འཕྲིན་ལས་བཅོལ། འདོད་པའི་དོན་ལ་གསོལ་བ་གདབ། ཡི་གེ་བརྒྱ་པས་ལྷག་ཆད་ཁ་བསྐང་ལ། རང་གི་དོན་དང་གཞན་གྱི་དོན། ། བསྒྲུབ་བྱེད་བསྲེག་བྱ་ཟ་བ་གཤེགས། །
ཇི་བཞིན་དུས་སུ་ཚུར་བྱོན་ཞིང་། ། བདག་གི་དངོས་གྲུབ་ཐམས་ཅད་སྒྲུབ། ། ཨོཾ་བཛྲ་མུཿ ཐལ་མོ་རྒྱབ་སྦྱར་བའི་མཐེབ་སྲིན་གྱིས་སེ་གོལ་གཏོགས། ཡེ་ཤེས་པ་གཤེགས། དམ་ཚིག་པ་རང་ལ་ཐིམ། རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དགེ་བ་འདི་ཡི་མྱུར་དུ་བདག །
སངས་རྒྱས་ཀུན་གྱི་ཀུན་བདག་ཉིད། ། རྡོ་རྗེ་འཆང་དབང་ཐོབ་གྱུར་ཅིག ། འགྲོ་བས་ཀྱང་ནི་དེ་ཐོབ་ཤོག ། བྱང་ཆུབ་ཕྱིར་ནི་སྤྱོད་གང་དང་། ། རྫོགས་སངས་རྒྱས་ཀྱང་གང་ཡིན་དང་། ། བྱང་ཆུབ་རྡོ་རྗེས་གང་གསུངས་པའི། ། སྤྱོད་དེ་གཉིས་ཀའང་བདག་སྤྱོད་ཤོག ། ཅེས་པས་བསྔོ་བ་དང་། བཀྲ་ཤིས་རྒྱས་བསྡུས་ཅི་རིགས་བྱ། དེ་ནས་མེ་མ་ཤི་བར་དུ་མི་དཀྲུག
མི་གདལ། མི་འགོམ། ལོང་མེད་ན་ཞི་བ་ལ་འོ་མ་དང་། རྒྱས་པ་ལ་དྲི་སེར་པོས་མེ་གཞིལ་ལ། ཐལ་བ་དང་སོལ་བ་རྣམས་བསྡུས་ནས་ལས་ཐམས་ཅད་པའི་བུམ་པར་བླུག་ལ་རྒྱ་མཚོར་འབབས་པའི་ཆུ་ཀླུང་དུ་དོར་ཏེ། ལས་ཀྱི་རྗེས་མི་མངོན་པར་བྱའོ། ། ཚུལ་དེ་ལྟ་བུས་ཚུགས་ཉིན་ཆོ་ག་ཚར་གཅིག དེའི་སང་ཚར་གཉིས། གྲོལ་ཉིན་ཚར་གཅིག་བྱས་པས་གཙོ་སྔགས་བཞི་ཁྲི་འགྲོ་བ་སྟེ་བསྙེན་པ་བཞི་འབུམ་གྱི་དབང་དུ་བྱས་ལ་བསྙེན་པ་ཆིག་འབུལ་ཡིན་ན་སྦྱིན་སྲེག་ཆིག་ཁྲིའི་ཁ་བསྐོང་བར་འགྱུར་བས་ཆོ་ག་ཚར་གཅིག་གིས་ཆོག་གོ ། ཞེས་དཔལ་གསང་བ་འདུས་པ་འཕགས་ལུགས་མི་བསྐྱོད་རྡོ་རྗེ་ལྷ་སོ་གཉིས་ཀྱི་བསྙེན་པའི་ཁ་སྐོང་གི་སྦྱིན་སྲེག་གི་ཆོ་ག་འདི་ཡང་འགྲེལ་ཆེན་སྒྲོན་གསལ་དང་།
རབ་འཇིགས་རྡོ་རྗེས་མཛད་པའི་སྦྱིན་སྲེག་གི་ཡི་གེའི་གསལ་བྱེད། ངོར་ཆེན་རྡོ་རྗེ་འཆང་ཀུན་དགའ་བཟང་པོས་མཛད་པའི་སྦྱིན་སྲེག་གི་ཆོ་ག་འཕྲིན་ལས་རྒྱ་མཚོ་བཞིན་ལ། ལས་སྒྲུབ་པ་དང་། བསྙེན་པའི་ཁ་སྐོང་གི་སྦྱིན་སྲེག་གཉིས་ཀྱི་དབྱེ་བ་སོ་སོར་ཤིན་ཏུ་ངེས་པར་བྱས་ཤིང་། དེའི་གསལ་བྱེད་གང་དགོས། འཇམ་མགོན་ཨ་མེས་ཞབས་ཀྱིས་མཛད་པའི་གསང་འདུས་འཕགས་ལུགས་ཀྱི་དཀྱིལ་འཁོར་གྱི་ཆོ་ག་འཕྲིན་ལས་མཁའ་ཁྱབ་ནས་ཁ་བསྐང་སྟེ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ལ་དཔལ་ས་སྐྱའི་ཟུར་འཆད་པ་བན་ཚང་དབུ་མཛད་ཆོས་རྗེ་རིན་ཆེན་རྒྱལ་མཚན་ནས་རྩོམ་ཞེས་བསྐུལ་བ་བཞིན་སྦྱར་བའོ། ། མངྒ་ལཾ།། །། PAGE * MERGEFORMAT 2 ཀླུ་སྒྲུབ། གསང་འདུས་མི་བསྐྱོད་རྡོ་རྗེ་ཀླུ་སྒྲུབ་ལུགས་ཀྱི་བསྙེན་པའི་ཁ་སྐོང་གི་སྦྱིན་སྲེག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
