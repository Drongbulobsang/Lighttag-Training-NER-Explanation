གསུང་འབུམ། ཀུན་དགའ་བློ་གྲོས།
པོད ༣༡༥
༄༅། །ཙེའུ་དམར་སྐུ་ཕེབས་སྐབས་ཕུལ་བ།།
༄༅། །ཙེའུ་དམར་སྐུ་ཕེབས་སྐབས་ཕུལ་བ།། དཔལ་ཕྲིན་ལས་ཀྱི་མགོན་པོ་ཆོས་སྐྱོང་ཡིད་བཞིན་ནོར་བུ་གང་དེའི་སྙན་དྲུང་དུ། ཞུ་བ། ད་ལམ་ངོས་སྐབས་འདིར་ལྕགས་བྱི་སྣྲོན་ཟླའི་ཉེར་གཅིག་མུས་ཆེན་རྡོ་རྗེ་འཆང་སངས་རྒྱས་རྒྱལ་མཚན་གྱི་དུས་མཆོད་ཐོག་འབྱོར་འཕྲལ་ནས་རང་བཞིན་ལྷན་སྐྱེས་ཐོག་མར་ཆོས་སྐྱོང་ཆེན་པོ་དཔོན་བློན་གྱི་ལྕོག་ལ་བཅར་འདོད་བཅོས་མིན་དང་། ནམ་འགོར་དགྱེས་བསྐྱེད་གཏོར་བསྔོ་བསྐང་བ་རྒྱས་བསྡུས་ཇི་འདྲ་བྱུང་སོང་ཡང་ལྷག་བསམ་འདོན་ཆ་དམིགས་རིམ་ཕྲ་མོ་དང་། ཚིག་རྗེས་སེམས་འབྲངས་ཙམ་ཞུས་ཐོག་སྤྲེའུ་ཟླ་བའི་དུས་ཆེན་ཉེར་ལྔར་སྲོལ་བཞིན་ལྕོག་སྟེང་ལྷ་བསངས། དེ་ནས་སེམས་བསྐྱེད་གླིང་དུ་འབྱོན་སྲོལ་ངེད་རང་ཚོའི་ཕྱིས་བྱོན་གདུང་བརྒྱུད་བླ་མ་ཕལ་ཆེར་གྱི་རྣམ་ཐར་ན་འདུག་པ་བཞིན་ཞུས་ནས། ལས་ལྡན་སྐུ་གཡར་ལ་ཞལ་གཟིགས་ཤུགས་དྲག་ཆེན་པོས་ཡུས་ཉམས་ལྷ་ལྕོག་ནས་མྱུར་སྟབས་ཀྱིས་གཤེགས་པའི་རྒྱལ་སྒོའི་ཕྱི་རོལ་དུ་ཡེ་ཤེས་ལྔ་ལྡན་ལྷ་དར་སྐྱེས་སུ་སྩལ་ཞིང་། གཞན་ཡང་གོ་བབས་རབ་དཀར་ལྷ་གོས་ཀྱི་གནང་ཆའི་ཐོག་རྡོ་སྐས་རྩེ་ནས་གདུང་རེ་རེར་ཕྱག་འདྲེན་གྱིས་གཟེངས་བསྟོད། ངེད་རང་ནས་སྔོན་གྱི་ཐུགས་དམ་བསྐུལ་བ་གུས་གསན་གྱིས་ལྷ་ཚེས་གསུམ་ཐོག་བགྱི་བ་གང་དགོས་ཞལ་སངས་གནང་བ་དང་།
དེར་མ་ཟད་ཟླ་༥ཚེས་༢༧ཐོ་རེངས་རྨི་ལམ་ངང་ནས་ལྕོག་ཏུ་མཇལ་བར་ཞི་ཉམས་ཆེན་པོའི་གསུངས་ལས། འདིར་ལྕོག་རུ་བཅའ་སྒྲིགས་ཚང་མའི་ཡོན་ཏན་རྟེན་དེ་ལ་དགྱེས་ཉམས་ཆེན་པོས་འདི་ཕྱེ་མར་གྱིས་བཀང་གསུང་བ་དང་། ལྕོག་རྒྱལ་སྒོའི་ཕྱི་ནས་དངོས་སུམ་གྱི་ཁྲི་ལྕོག་ནང་ལ་བལྟས་པའི་བཀོད་པ་གནང་འདུག་པ་འདི་ནི་ཕྱི་རྟེན་ཕྱི་བཙུགས་ནས་ནོར་གྱི་གོད་ཁ་སེལ་བ། ནང་རྟེན་ནང་དུ་བཙུགས་ནས་བང་མཛོད་སྲུང་བ་གསང་རྟེན་གསང་བར་བཅས་ནས་ལས་མཁན་གྱི་སྲོག་གཏའ་མར་བཟུང་བ་གསུངས་པ་དེ་ཟུར་རྟེན་དུ་བདག་གི་རྨི་ལམ་རང་དུ་གོ་བྱུང་བ་བཞིན་ལྷ་ཚེས་གཉིས་ལ་ཕྱི་རྟེན་བཙུགས་གསུམ་ལ་ནང་གསང་རྟེན་དགུས་དད་སྤྲོ་གསུམ་གྱིས་འཛུགས་པ་ལགས་ན་གུ་རུ་རིན་པོ་ཆེ་ཉིད་སྙིགས་དུས་འགྲོ་འདུལ་གང་ཡིན་དེའི་རྣམ་པར་ཕེབས་ནས་བསྟན་འགྲོར་སྣ་ཚོགས་ཐབས་མཁས་ཀྱི་མཛད་པས་ཕན་བདེ་སྤེལ་བར་གསུངས་པ་བཞིན་བྱང་ཕྱོགས་ཐུབ་པའི་རྒྱལ་ཚབ་རྗེ་བཙུན་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་དཔལ་བཟང་པོར་ཞབས་བརྟན་སྒྲུབ་དགོས་གང་ཡིན་གསལ་བ་ཞུ།། ༈ །མཚལ་གུང་དྲག་ཤུགས་དབང་པོར་ཕུལ་བ། ཀྱེ། རྩལ་དྲག་ལྡན་པའི་སྐུ་གསུང་ཐུགས་ཀྱིས་ནི། ། ཤུགས་ཅན་ལས་བཞི་སྐད་ཅིག་ཉེར་བསྒྲུབས་ནས། ། སྙིགས་དུས་རྒྱལ་བའི་བསྟན་སྤེལ་དམུ་རྒོད་འདུལ། ། དེ་སོགས་ངོ་མཚར་དཔལ་འཛིན་བསྟན་སྲུང་ཆེར། །
དང་པོར་རྒྱལ་སྲས་རིགས་བཀྲ་འོད་གསལ་ལྷ། ། བར་དུ་ཕྱི་ནང་གསང་བའི་སྲིན་འཁོན་གདུང་། ། མཐའ་མར་ས་འཛིན་སྐྱ་བོར་རྒྱལ་བའི་ཞིང་། ། མངོན་སུམ་སྤྲུལ་འདྲའི་གནས་ལས་མཚན་གསུམ་ལྡན། ། གང་གི་རིགས་ཆོས་འཛིན་པར་རྣམ་དཀར་ལས། ། མཐུ་སྨོན་དུས་འདིར་དཀོན་མཆོག་ཐུགས་རྗེས་གྲུབ། ། རྒྱུད་བཞིའི་རྡོ་རྗེ་འཛིན་པ་ཀུན་དགའ་བློ། ། གཞོན་ནུ་སྐལ་ལྡན་དབང་དང་ཨེ་ཡི་མིང་། ། བསྙེན་པ་དུ་མ་མཐར་ཕྱིན་འཆི་མེད་མ། ། ད་ནས་གདུང་འདིའི་དཔལ་སྟེར་དཔལ་མིང་ཅན། །
ཐབས་ཤེས་རིག་འཛིན་རྣམས་ནས་སྙན་སྒྲོན་པར། ། ལྷ་ཡི་སྐད་དང་ཀླུ་དང་གནོད་སྦྱིན་སྐད། ། ཞེས་སོགས་རང་རང་སྐད་དུ་ཆོས་སྟོན་པར། ། ཀུན་ཏུ་བཟང་པོའི་ཐུགས་སྨོན་ལས་གསུངས་བཞིན། ། ལྷ་ཡི་གཟུགས་དང་ཀླུ་དང་གནོད་སྦྱིན་གཟུགས། ། གྲུལ་བུམ་དག་དང་མི་ཡི་གཟུགས་རྣམས་དང་། ། འགྲོ་བ་ཀུན་གྱི་གཟུགས་རྣམས་ཇི་ཙམ་པར། ། ཐམས་ཅད་གཟུགས་སུ་བདག་གིས་དོན་བྱེད་དོ། ། ཞེས་སོགས་དྲི་མེད་ལུང་གིས་ངོས་བཟུང་ལྟར། ། ལྔ་བདོའི་མཐར་ཐུག་དབུས་འདྲེ་ས་མཐར་འཁྱམས། །
མཐའ་འདྲེ་དབུས་སླེབས་མི་རྣམས་མི་དགེ་སྤྱོད། ། ནད་མུག་མཚོན་གྱིས་ངན་སོང་གནས་འདྲར་བྱེད། ། དེ་ཚེ་གདུག་པ་འདུལ་ཕྱིར་དྲེགས་བྱེད་ཀྱི། ། དེད་དཔོན་མཆོག་ཏུ་སངས་རྒྱས་ཕྲིན་ལས་ཤར། ། ཚར་གཅོད་རྗེས་འཛིན་མཛད་པའི་མཐུ་སྟོབས་ཅན། ། ཁྱེད་ནི་བསམ་ཞིང་སྲིད་བཟུང་ཉིད་ལགས་ན། ། རབ་འབྱམས་རྒྱལ་བའི་ཞིང་དང་པདྨ་འོད། ། ཉེར་བཞིའི་ཡུལ་དང་སོ་གཉིས་གནས་ཀུན་དང་། ། འཇིགས་རུང་དུར་ཁྲོད་བརྒྱད་སོགས་ཉུལ་ནས་ནི། ། རྒྱལ་དང་རྒྱལ་སྲས་ཞི་ཁྲོ་རབ་འབྱམས་ལྷ། །
མཁས་གྲུབ་ཇི་སྙེད་དྲུང་དུ་སྲོག་གི་སྙིང་། ། མདོངས་གསོལ་ཕུལ་ནས་སྤྱི་བོར་རྡོ་རྗེ་བཞེས། ། ལྗགས་ལ་ཨ་མྲྀཏ་ཡི་རོ་མྱངས་པའི། ། དམ་ཚིག་གཉེར་གཏད་དྲག་པོ་ད་དགོངས་ཤིག ། ཐུབ་པའི་བསྟན་པ་རིས་མེད་གྲུབ་མཐའི་སྲོལ། ། གདུལ་བྱའི་སྐལ་བར་མཁས་གྲུབ་དེ་དེས་བཀྲལ། ། དེ་ལྟའི་རིང་ལུགས་རང་རང་བཞེད་སྲོལ་བཞིན། ། ཕྱོགས་དུས་ཀུན་ཏུ་སྤེལ་ཞིག་ས་མ་ཡ། ། མ་རིག་ལས་ཉོན་སྡིག་སྒྲིབ་ལས་བྱུང་བའི། ། སྣོད་བཅུད་མ་རུང་མི་དགེར་སྦྱོར་འདི་རྣམས། །
ཞི་རྒྱས་དབང་དྲག་གང་འདུལ་དེས་ཐུལ་ཞིག ། དགེ་འབྲས་སེམས་ཅན་འཕྲལ་ཡུན་བདེ་སྐྱིད་ཀུན། ། འཇིག་རྟེན་ཁམས་འདི་ཀུན་གྱི་ལེགས་འགྲུབ་ནས། ། མངོན་མཐོ་ངེས་ལེགས་དཔལ་ལ་སྦྱར་དུ་གསོལ། ། རིག་འཛིན་རྣམས་ལ་ལེགས་ཉེས་བླང་དོར་རྣམས། ། གསལ་བར་སྟོན་ལ་གང་བཅོལ་ཕྲིན་ལས་ཀུན། ། མྱུར་དུ་མཛོད་ཅིག་སྟོབས་ལྡན་དྲག་ཤུགས་དབང་། ། རྡོ་རྗེ་འཛིན་པའི་དམ་ཚིག་རྗེས་དྲན་མཛོད། ། རྣམ་ལྔ་མདོག་ཅན་སྒྲོན་དར་གསེར་ཕུད་དང་། ། རབ་དཀར་ཅོད་པཎ་རྣམ་བཞི་འབུལ་ལགས་ན། །
དེ་བཞིན་དགེ་བའི་གྲོགས་དན་ཡང་དག་མཛོད།། ༈ །ཚལ་གུང་དུ་བསེ་ཁྲབ་པར་འབུལ་རྒྱུ། ཧྲཱིཿ ཆེ་བཙན་དྲག་པོ་བསེ་གོ་ཅན་ལ་སོགས། ། མཚན་གྱི་རྣམ་གྲངས་ཅན་གྱི་ཆོས་སྐྱོང་ཆེར། ། འཛམ་གླིང་མཚན་གསུམ་ཉི་ཟླ་ལྟར་གྲགས་གདུང་། ། སྐྱེད་བྱེད་དེ་མྱུག་དེ་ནས་འབྱུང་འགྱུར་གྱི། ། ཐབས་ཤེས་དམ་ལྡན་རྣམས་ནས་གསོལ་འདི་དགོངས། ། སྔོན་ཚེ་རྒྱལ་དང་མཁས་གྲུབ་བཀའ་འཛིན་པའི། ། དྲེགས་བྱེད་ཁྱེད་ནས་བསྟན་འགྲོའི་བདེ་སྐྱིད་སྤེལ། །
འདིར་འདུས་ངེད་རྣམས་བླང་དོར་ལུང་བསྟན་གསོལ། ། རེ་འབྲས་ཇི་བཞིན་སྒྲུབ་པའི་དུས་ལ་བབས། ། དེ་སྐད་གསོལ་རྟེན་གསེར་ཕུད་སྒྲོན་དར་སྣ། ། ཞི་མདངས་ཁ་བཏགས་བཞི་བཅས་ས་སྐྱ་པ། ། བློ་དབང་ཨེ་དང་འཆི་མེད་མིང་འཛིན་དང་། ། གཟུངས་མ་དཔལ་མིང་ཅན་ནས་འབུལ་གྱིས་བཞེས།། །། PAGE * MERGEFORMAT 2 ཀུན་དགའ་བློ་གྲོས། ཙིའུ་དམར་སྐུ་ཕེབས་སྐབས་ཕུལ་བ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
