གསུང་འབུམ། ཀུན་དགའ་བློ་གྲོས།
པོད ༢༤༡
དཔལ་ཕྲིན་ལས་ཀྱི་མགོན་པོ་པུ་ཏྲ་མིང་སྲིང་གི་དྲག་པོའི་གཏོར་ཆེན་གནམ་ལྕགས་ཟེར་ཕྲེང་།
༄༅། །དཔལ་ཕྲིན་ལས་ཀྱི་མགོན་པོ་པུ་ཏྲ་མིང་སྲིང་གི་དྲག་པོའི་གཏོར་ཆེན་གནམ་ལྕགས་ཟེར་ཕྲེང་བཞུགས་སོ།། ན་མོ་གུ་རུ་ཤྲཱི་ཧེ་རུ་ཀ་ཀརྨ་ནཱ་ཐ་ཡ། བདུད་འདུལ་སྐུ་གསུང་ཐུགས་རྡོ་རྗེ། ། རབ་ཁྲོས་བླ་མ་གུར་མགོན་ལ། ། བཏུད་དེ་ལས་ཀྱི་མགོན་པོ་ཡི། ། དྲག་པོའི་གཏོར་བཟློག་འབྲི་བར་བྱ། ། ཞེས་མཆོད་བརྗོད་དམ་བཅའ་ཉུང་ངུ་སྔོན་དུ་བཏང་ནས། དེ་ལ་འདིར་མདོ་རྒྱུད་ཀུན་གྱི་སྲུང་མ་འཕགས་བོད་མཁས་གྲུབ་ཡོངས་ཀྱི་ཐུགས་ཀྱི་ཉིང་ཁུ་རྗེ་བཙུན་ས་སྐྱ་པ་ཡབ་སྲས་ལ་སྐུ་དང་ཆོས་ཀྱི་བཀའ་བབས་འགྲན་བྲལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་འདི་ལ་རྐྱང་སྒྲུབ་དང་སྦགས་སྒྲུབ་གཉིས། རྐྱང་སྒྲུབ་ལ་ཕོ་རྐྱང་། མོ་རྐྱང་།
འཁོར་རྐྱང་གསུམ་ལ། ཕྱི་མ་ཉིད་སྦགས་སྒྲུབ་ཀྱི་ཚུལ་དུ་ཤིས་པར་མན་ངག་རྣམས་སུ་གསུངས་པ་བཞིན་ལས། སྤྱིར་ལས་ཀྱི་མགོན་པོ་པུ་ཏྲ་ཆེན་པོ་འདི་ཉིད་ཀྱི་བསྙེན་སྒྲུབ་ལས་གསུམ་བསྐང་བ་བསྟོད་བསྐུལ་དང་མདོས་ཡིག་སོགས་མགོན་པོའི་གླེགས་བམ་རྣམས་སུ་བཞུགས་པ་ལྟར་ལས། འདིར་དྲག་པོའི་གཏོར་བཟློག་བྱ་ཚུལ་འབྲི་བ་ལ། དེ་ཡང་ཀུན་མཁྱེན་རྡོ་རྗེ་གདན་པ་ཆེན་པོ་རྒྱ་པདྨ་དབང་ཕྱུག་གི་གཏོར་མ་མགོན་པོའི་གཏོར་ཆེན་བྱ་ཚུལ་དང་། མཁས་པ་ཡོན་ཏན་ཁྲིའི་གཏོར་ཆེན་གྱི་ཡི་གེ་རྣམས་ལ་གཏོར་ཆེན་གྱི་ཡི་གེ་རྣམས་ལ་བརྟེན་ཞལ་གྱི་གཏོར་ཆེན་བྱ་ཚུལ་དགོས་ཆོས་རྣམས་སྦྱོར་བར་མཛད་པ་བཞིན། འདིར་ཡང་ཞལ་གྱི་གཏོར་མ་ཞི་དྲག་གི་ཡི་གེ་གནམ་ལྕགས་འབར་བ་ཞེས་ཀུན་མཁྱེན་རྡོ་རྗེ་གདན་པའི་གསུང་རྩ་བར་བཟུང་། དགོས་ཆོས་རྣམས་མ་འདྲེས་པར་འདྲི་བ་ལ། སྦྱོར་དངོས་རྗེས་གསུམ་ལས། དང་པོ་ལ་བྱ་བའི་སྔོན་འགྲོ་ནི།
རྟེན་གྱི་དཀྱིལ་འཁོར་བྱང་གཟིགས་དང་། སྒྲུབ་པ་པོ་ཁ་ལྷོ་ཕྱོགས་སུ་བལྟ་བའི་དབང་དུ་བྱས་ནས་སྒྲུབ་ཁང་གི་ལྷོ་ཕྱོགས་སུ། ཞིང་ཆེན་ལ་ཚོགས་བླ་རེ་བྲེས་པའི་འོག་ཏུ། སྟེགས་མཐོན་པོ་ལ་ཞིང་ལྤགས་སམ། སྟག་ལྤགས་ལ་སོགས་པ་བཀབ་པའི་སྟེང་དུ། མཉྫིའི་ཁར་ལི་ལ་སོགས་པའི་མཎྜལ་ལ་གྲི་ཁྲག་གིས་དབུས་སུ་གྲུ་གསུམ་ཆེ་བ་རྩེ་ལྷོར་བསྟན། དེའི་མདུན་རྒྱབ་དང་མཚམས་བཞིར་གྲུ་གསུམ་ཆུང་བ་རྩེ་ཕྱིར་བསྟན་རེ། དེ་རྣམས་ཀྱི་ཁར་རང་ཉིད་བླ་མ་ལས། མགོན་པོའི་རྗེས་གནང་ཐོབ་སྐབས་ཀྱི་ནས་ནག་དང་སྦགས་པའི་ནས་ནག་ཁྲག་དང་བཅས་པའི་ཚོམ་བུ་དབུས་ཆེ་བ་དང་། གཞན་རྣམས་སུ་ཆུང་བ་རེ་བཀོད།
དེའི་མཐར་མཚམས་འཛིན་གྱིས་མེ་ཏོག་ཆུ་གཉིས་ཉེར་མཆོད་ལྔས་བསྐོར། ཚོམ་བུ་མཎྜལ་བཅས་ལ་དར་ནག་གི་གུར་ཕུབ། དེའི་མདུན་གྱི་ས་གཞིར། གྲུ་གསུམ་མཐིང་ནག་མེ་འབར་བ་རྩེ་མོ་ལྷོ་ཕྱོགས་བྲིས་པའི་མཐིལ་དུ་ལིངྒ་བྲིས་པའམ། མ་བྲིས་ཀྱང་རུང་། དེའི་སྟེང་དུ་མཉྫི་ཆེས་མཐོ་བའི་སྟེང་དུ། ལྕགས་སམ་འཁར་བ་ལ་སོགས་པ་དྲག་པོའི་སྣོད་ཆེན་པོར་འབྲུ་སྣ་ལྔའི་ཕྱེ། རབ་བྲེ་བཅོ་ལྔ། འབྲིང་ཁལ་ཕྱེད། ཐ་མ་བྲེ་ལྔ་ལས་བྱས་པའི་གཏོར་མ་སྟོད་སུམ་གཉིས་གྲུ་གསུམ་དབལ་ཅན་ཟུར་རྩེ་རྣོ་བ།
པདྨ་སུམ་གཅིག་ཟླུམ་པོ། དབུས་སུ་ཆེ་བ། གཡས་གཡོན་གཉིས་སུ་དེའི་ཕྱེད་ཙམ་སླེབས་པ་སྟེ་གསུམ་བསྒྲིགས་ཀྱི་མཐར་མཐེབ་སྐྱུ་ཅན་གྱིས་ཟ་འཕྲོ་འདྲ་བ་བཅད་ཁམས་ཕྱིར་བསྟན་དྲུག་ཅུ་བཞིས་བསྐོར་བ། ཁྲག་དང་དུར་སོལ་ལ་སོགས་པའི་དམར་ནག་ཏུ་བསྒྱུར་བ། འབྲུ་ནག་གི་ཆན་དང་། འཁུར་བ་དང་། སྨན་དང་། འབྲུ་དང་། མེ་ཏོག་དང་། ཤིང་ཐོག་དང་།
ལ་དུ་དང་། ལ་ཕུག་དང་། སྒོག་བཙོང་དང་། དཀར་གསུམ་དང་། མངར་གསུམ་དང་། ཤ་ཆེན་ལ་སོགས་པའི་ཤ་སྣ་དང་། དྲི་མི་ཞིམ་པའི་རྫས་སྣ་ཚོགས་དང་། ཆང་ཕུད་ལ་སོགས་བཟའ་བཏུང་སྣ་ཚོགས་པ་བླུགས་པ་ལ། དར་ནག་དང་རྒྱུ་རློན་གྱིས་བརྒྱན་པ་བཤམ་པར་བྱ་ཞིང་། དེའི་ནུབ་ཕྱོགས་སུ།
བླ་མ་ཡི་དམ་གུར་ལ་སོགས་པའི་རྟེན་དང་། མཆོད་གཏོར་རྒྱས་པ་བཤམ་ཞིང་། ཁྱད་པར་བསོ་ཕོར་ཆང་གི་གང་བ། རིན་ཆེན་བརྡར་དུ་སོགས་རིན་ཆེན་ཕྱེ་མ་བཏབ་པ་ལ། ཤིང་གྱི་རྒྱ་གྲམ་ལ་དར་སྔོན་སོགས་ཀྱིས་བཀབ་པའི་སྟེང་གཏོར་མ་ཟུར་བརྒྱད་པ་དམར་ནག་རྩི་དང་། ཤ་དམར། རྒྱན་མདའ་དར་སྣ་ལྔ་བཅས་བཙུགས་པ་དང་། གཏོར་ཆེན་གྱི་མདུན་དུ་སྟེགས་མཛེས་པའི་སྟེང་དུ་ཐོད་པའི་སྣོད་རྣམས་སུ། དུག་ཁྲག་གི་ཨརྒྷཾ། མེ་ཏོག་ནག་པོ་དྲི་མི་ཞིམ་པ།
ཚིལ་ཆེན་གྱི་བདུག་པ། ཞུན་ཆེན་གྱི་མར་མེ། ཞག་ཆེན་གྱི་དྲི་ཆབ། ཤ་ཆེན་གྱིས་བརྒྱན་པའི་ཞལ་ཟས། བཤོས་བུ་དམར་ནག་རྣམས་ཤིན་ཏུ་ཚང་བ་སྦྲིང་ཚར་དུ་བཤམ་པར་བྱའོ། ། དེའི་བྱང་ཤར་དུ་སྒྲུབ་པ་པོའི་མདུན་དུ་འབྲུབ་ཁུང་བརྩིགས་པའམ། གྲུ་གསུམ་མེ་འབར་བ་བྲིས་པའི་ནང་ནག་པོར་བསྒྱུར་ཞིང་། ཁ་ལ་རྩང་གིས་བསྐོར་བའི་དབུས་སུ། དགྲའི་རྐང་རྗེས་ཀྱི་རྡུལ་ལ་སོགས་པ་བསྲེགས་པའི་བག་ཟན་ལ། དགྲའམ་བགེགས་ཀྱི་གཟུགས།
དམིགས་ཡུལ་རྣམས་པ་འདྲ་ཞིང་། ཉམས་ཐག་ཁྲག་དང་ཁམས་འཛག་པ། སྒྱུ་ལྟོ་ལུག་པ། རྨ་དང་ཤུ་བ་ལ་སོགས་པས་གང་བ། སྐྲ་གཡེང་བ། ཡན་ལག་བཅིངས་པ་བཟོས་ཏེ་བསྒྱེལ་ལ་བཞག་པར་བྱའོ། ། དེའི་ནུབ་གཡས་ཟུར་དུ། བཟླས་ཡུངས་དཀར་ནག ཀེ་ཚེ། ཐོང་ཕྲམ།
ལྕགས་ཕྱེ། ཟངས་ཕྱེ་རྡོ་ཕྱེ་རྣམས་བསྲེས་པའི་སྐམ་ཐུན་ཐོད་ངན་སོགས་སུ་བླུགས་པ་དང་། ཤར་ཟུར་གཡོན་དུ། གླང་རུ་གཡས་པར་ཁྲག་སྣ་དང་། དུག་སྣ་བསྲེས་པའི་རློན་ཐུན་བླུགས་པ་བཞག གཏོར་ཆེན་གྱི་ནུབ་བྱང་དུ། གསོལ་ཁའི་དུས་སུ་དགོས་པའི་སྣོད་ཆེན་པོ་ཤ་དང་། འཁུར་བ་ལ་སོགས་པའི་ཁ་ཟས་སྣ་ཚོགས་པ་དུམ་བུར་བྱས་པས་བཀང་བ་དང་། གཏོར་ཆེན་གྱི་བྱང་ཤར་དུ་ཐོད་པའམ་སྣོད་གང་རུང་དུ། ཆང་དང་ཁྲག་ལ་སོགས་པ་བཏུང་བ་སྣ་ཚོགས་ཀྱིས་བཀང་བ་བཤམ་ཞིང་།
གཞན་ཡང་བླ་བྲེ་དང་། གདུགས་དང་། འཕེན་དང་། མདའ་དར་ལ་སོགས་པས་ནམ་མཁའ་གང་བ་དང་། གོ་མཚོན་སྣ་ཚོགས་ཀྱིས་ས་གཞི་གང་བ་དང་། གཅན་ཟན་གྱི་པགས་པ་ལ་སོགས་པས་བར་སྣང་གང་བ་དང་། ཕྱི་རྟེན་གཡག་ནག་ལ་སོགས་པས་ཉེ་འཁོར་གང་བ་དང་། ཞྭ་ནག་གོས་ནག་ལ་སོགས་པར་དགོས་པའི་རྟེན་རྣམས་ཀྱིས་བར་མཚམས་གང་བར་བྱ་ཞིང་། ཚོགས་འཁོར་ཚོགས་དང་། སྒྲུབ་པ་པོ་རྣམས་ཀྱི་དྲུང་རྡོར་དྲིལ་ནང་མཆོད་རྔ་རོལ་རྐང་གླིང་གཡབ་དར་སོགས་མདོར་ན་འོག་དུ་གང་དགོས་རྣམས་བཤམ་མོ། །
གཉིས་པ་དངོས་གཞི་ལ་ཆོ་གའི་སྔོན་འགྲོ་ནི། སྒྲུབ་པ་པོ་རྣམས་སྟན་ལ་འཁོད། ལས་ཀྱི་རྡོ་རྗེས་ཟླུམ་གཏོར་ཆུས་སྦྱང་དཔོན་སློབ་རྣམས་ཀྱིས་མཆོད་སྦྱིན་གྱི་ཕྱག་རྒྱ་དང་བཅས་ཨོཾ་ཨཱཿཧཱུྃཿསརྦ་བིགྷྣཱན། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཥ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ། གྲིཧྞེ་དཾ་བ་ལྱ་དེ་སྭཱཧཱ། ལན་གསུམ་བརྗོད། རྔ་བརྡུང་ཞིང་དབྱངས་དང་བཅས་པས། ཧཱུྃ་གང་ཞིག་འབྱུང་པོ་མཐུ་ཆེན་དང་། ། སེམས་ཅན་ལ་འཚེ་བསྟན་ལ་གནོད། །
སྒྲུབ་ལ་བར་དུ་གཅོད་པ་ཡི། ། བགེགས་ཀྱི་ཚོགས་རྣམས་ཀུན་ཉོན་ཅིག ། ང་ནི་དཔལ་ལྡན་རྡོ་རྗེ་འཛིན། ། བགེགས་ཀྱི་སྟེང་ན་མཐུ་སྟོབས་མཆོག ། གལ་ཏེ་བཀའ་ལས་འདས་བྱེད་ན། ། རྡོ་རྗེ་འབར་བས་འཇོམས་པར་བྱེད། ། དེ་བས་སྔོན་གྱི་དམ་ཚིག་བཞིན། ། བྱིན་གྱིས་བརླབས་པའི་གཏོར་མ་འདི། ། དང་བའི་ཚུལ་གྱིས་རབ་ཁྱེར་ལ། ། ཅི་བདེ་བར་ནི་གཞན་དུ་དེངས། །
སརྦ་བིགྷྣན་གཙྪ། མཆོད་སྦྱིན་གྱི་གཏོར་མ་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་ཕུན་སུམ་ཚོགས་པ་དང་ལྡན་པ་འདི་རྣལ་འབྱོར་པ་བདག་ཅག་དཔོན་སློབ་རྣམས་དྲག་པོ་མངོན་སྤྱོད་ཀྱི་ལས་སྒྲུབ་པ་ལ་བར་དུ་གཅོད་པའི་གདོན་བགེགས་ལོག་པར་འདྲེན་པའི་ཚོགས་རྣམས་ལ་སྟེར་རོ། ། ཚིམ་པར་གྱིས་ལ་སའི་ཕྱོགས་འདིར་མ་གནས་པར་རྒྱངས་རིང་དུ་དེངས་ཤིག གྲོགས་བྱེད་རྣམས་ཇི་ལྟར་བཅོལ་བའི་ཕྲིན་ལས་ལ་བརྩོན་པར་མཛོད། ཅེས་བརྗོད། སུམ་བྷ་ནི་དང་། ཤཱ་ས་ན་དྲག་ཏུ་བརྗོད། གུ་གུལ་གྱི་དུད་པ་དང་། དྲག་རོལ་རྒྱུན་རིང་དུ་བྱ་ཞིང་། གཏོར་མ་ཕྱིར་དོར།
གནས་ཡོ་བྱིན་བརླབས་ནས་བཟུང་ཀྱཻ་རྡོར་སོགས་བླ་མེད་ཀྱི་ཡི་དམ་གང་རུང་གི་བདག་བསྐྱེད་དེའི་གཏོར་བསྔོ། གུར་ཞལ་སོགས་ཆོས་སྐྱོང་རྣམས་ལ་གཏོར་བསྔོ་གང་དགོས་དང་། བསྐང་བཤགས་འཕྲིན་བཅོལ་བཟློག་བསྐུལ་བསྟོད་པ་སོགས་རྒྱས་བསྡུས་གང་རུང་། གཏོར་རྫོངས་ལྷ་ཡི་ཚོགས་རྣམས་ནས། ཀུན་འགྲུབ་ཤོག་བར་བྱ། ཆོ་གའི་དངོས་གཞི་ལ་གནས་དང་མཆོད་གཏོར་བྱིན་བརླབས། མགྲོན་བསྐྱེད་ཅིང་སྤྱན་འདྲེན་བཞུགས་སུ་གསོལ། སྨན་རཀ་གཏོར་མ་འབུལ་བ། བསྐང་བ། བསྟོད་པ།
བསྐུལ་བ། ལིངྒ་སྒྲལ་བ། བཟློག བསྐུལ་རྣམས་ལས། དང་པོ་ནི། བསྐང་གཏོར་རྣམས་ཁ་གསོ་སྦྱང་བདུག་བྱ། གནས་དང་མཆོད་གཏོར། ཨ་མྲྀ་ཏས་བསངས། སྭ་བྷཱ་ཝས་སྦྱང་། སྟོང་པའི་ངང་ལས་གནས་ཁང་དུར་ཁྲོད་རོལ་པའི་ཕོ་བྲང་ཆེན་པོ་ཡངས་ཤིང་རྒྱ་ཆེ་བར་བསྐང་རྫས་རྣམས་དགྲ་བགེགས་གདུག་པ་ཅན་མ་ལུས་པ་བསད་ཅིང་བསྒྲལ་བའི་ཐོད་པ་སྟོང་གསུམ་གྱི་ཁྱོན་ལྟར་ཡངས་པའི་ནང་དུ།
དམ་ཉམས་དགྲ་བགེགས་རྣམས་ཀྱི་སྙིང་ཁྲག་དྲོན་མོ་རྒྱ་མཚོར་འཁྱིལ་བ། བཾ་ཆེན་གསར་རྙིང་བྲག་ལྟར་བརྩེགས་བ། རུས་རྐང་ཐོད་པ་ཕུང་པོར་སྤུངས་པ། དོན་སྙིང་ནང་ཁྲོལ་ལང་ལིང་འཁྲིགས་པ། ཞིང་ཆེན་གཡང་གཞི་ལྷབ་ལྷུབ་གཡོ་བ། རོ་སྐྲ་དང་རུས་ཕྲེང་གི་བན་བུན་འཐིབས་པ། རྐང་གླིང་དང་ཐོད་རྔའི་སྒྲ་སྒྲོག་པ། སྟེང་ན་བྱ་ནག་ལྕགས་སྡེར་མང་པོ་ལྡིང་ཞིང་འཁོར་བ། བར་ནས་མི་ནག་གཏུམ་པོ་མང་པོ་རྒོད་ཅིང་རྒྱུག་པ། འོག་ན་རྟ་ནག་རྟིང་དཀར་མང་པོ་རླུང་ལྟར་འཕྱོ་བ།
གཡག་རོག་ཞོལ་ཆེན་མང་པོ་རི་ལྟར་འགྱིང་བ། ལུག་ནག་གསེར་མིག་མང་པོ་འབའ་སྒྲ་སྒྲོགས་པ། ཁྱི་ནག་དམ་པོ་མང་པོ་ཁྲག་རྗེས་གཅོད་པ། བདུད་ཀྱི་དྲེའུ་ནག་པོ་དང་། སྲིན་པོའི་བོང་བུ་ག་དམར་འདུར་རྒྱུག་བྱེད་པ། དམར་ཆེན་གཏོར་མ་རི་ལྟར་སྤུང་པ། སྨན་ཕུད་བདུད་རྩི་མཚོ་ལྟར་འཁྱིལ་བ། དབང་པོའི་མེ་ཏོག་བཀྲག་མདངས་གསལ་བ། བསུར་ཆེན་གྱི་དུད་པ་རླུང་ལྟར་འཚུབས་པ། ཞུན་ཆེན་གྱི་སྒྲོན་མེས་སྟོང་གསུམ་གསལ་བ།
མཁྲིས་ཆེན་གྱི་དྲི་ཆབ་གསེར་ཞུན་ལྟར་འཁྱིལ་བ། གཞན་ཡང་ཕོ་རྟེན་རྔ་ཡབ་ནག་པོ། མོ་རྟེན་ནལ་བུའི་རྒྱལ་མཚན། གསང་རྟེན་མདའ་དར་ནག་པོ། སྲོག་འཁོར་བླ་རྡོ་ཐོད་རྫས་ལ་སོགས་པ་ཕྱི་ནང་གསང་བའི་དམ་རྫས་མཆོད་རྫས། ནམ་མཁའ་ས་གཞི་བར་སྣང་ཐམས་ཅད་གང་བ། དམ་ཅན་ཕོ་མོ་འཁོར་བཅས་མཉེས་ནས་དགྲ་བགེགས་ཐམས་ཅད་སྐད་ཅིག་ལ་སྒྲོལ་བའི་ནུས་ལྡན་དུ་གྱུར། ཨོཾ་སརྦ་བིད་པུ་ར་པུ་ར། སུ་ར་སུ་ར་ཨ་ཝརྟ་ཡ་ཨ་ཝརྟ་ཡ་ཧཱོཿ བཛྲ་སྥ་ར་ཎ་ཁཾ།
ཞེས་བརྗོད། གཉིས་པ་ནི། མགོན་པོ་འཁོར་བཅས་ཀྱི་ཚོམ་བུ། ཨ་མྲྀ་ཏས་བསང་། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལས་ཧཱུྃ་གིས་མཚན་པ་ལས་འོད་ཟེར་འཕྲོས། འོག་རྡོ་རྗེའི་ས་གཞི། འཁོར་ཡུག་རྡོ་རྗེའི་རྭ་བ་དྲྭ་བ་སྟེང་རྡོ་རྗེའི་གུར་དང་བླ་བྲེ། ཕྱི་རོལ་ཐམས་ཅད་ཡེ་ཤེས་ཀྱི་མེ་དཔུང་དམར་ནག་གཡས་བསྐོར་དུ་འབར་ཞིང་འཁྲུགས་པའི་སྲུང་འཁོར་ཡངས་ཤིང་རྒྱ་ཆེ་བའི་ནང་དུ་ཁྲག་ཞག་འཁྲུགས་པའི་རྒྱ་མཚོ་ཆེན་པོའི་ཀློང་དཀྱིལ་དུ། ཤིན་ཏུ་འཇིགས་སུ་རུང་བའི་དུར་ཁྲོད་ན།
མ་མོ་དང་། འདྲེ་དང་། རོ་ལངས་ལ་སོགས་པ་མང་པོས་གང་བ། དབུས་སུ་ཀཾ་ལས་རྐང་རུས་ཀྱི་རི་རབ་ཀྱི་སྟེང་དུ་བྷྲཱུཾ་ལས་གཞལ་ཡས་ཁང་གྲུ་བཞི་སྒོ་བཞི་པ་ཁྲོ་ལས་གྲུབ་པས་རྩིག་པའི་སྟེང་དུ་མི་མགོའི་མདའ་ཡབ་ཀྱི་ཁ་ནས་རྒྱུ་མ་དང་། དོན་སྙིང་ལྔ་པའི་དྲྭ་བ་དང་དྲྭ་བ་ཕྱེད་པ་འཕྱང་བ། ཞིང་ཆེན་གྱི་རྒྱལ་མཚན་ཟུར་ལས་བཙུགས་པ། རྡོ་རྗེའི་སྡོང་ལ་མཆོག་གི་དྲལ་མས་ཕུབ་པ། མཾ་སའི་འཇིམ་པས་བསྡམས་པ། དབུས་མཐོ་ཞིང་རྡོ་རྗེ་དང་ཙིཏྟའི་ཏོག་བྱས་པ། བསེ་སྨུག་པོའི་སྒོ་ཅན།
ནང་གི་ལྷ་སྣམ་ཤར་དཀར། ལྷོར་སེར། ནུབ་དམར། བྱང་ལྗང་། དབུས་སུ་གྲུ་གསུམ་མཐིང་ནག་འབར་བ། མི་མགོ་སྐམ་པོའི་རྭ་བ་ཟླུམ་པོས་བསྐོར་བའི་ནང་དུ་འཁོར་ལོ་སྔོན་པོ་རྩིབས་དྲུག་པའི་ལྟེ་བར་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ། བདུད་ཐམས་ཅད་ཀྱི་ངོ་བོ་མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ། ཧཱུྃ་མཐིང་ནག་ལས་འོད་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས།
དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ཆེ་ཞིང་ཆེར་འབར་བ། སྐུ་མདོག་མཐིང་ནག་ཞལ་གཅིག་ཕྱག་གཉིས་པ་གཡས་གྲི་གུག་དང་། གཡོན་པ་ཐོད་པ་ཁྲག་གིས་གང་བ་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཀྱི་དབུས་ན་རྣམ་འཕྲུལ་གྱི་གཎྜི་བསྣམས་པ། སྤྱན་གསུམ་དང་ལྡན་པ་ཞལ་མཆེ་བ་གཙིགས་པའི་གྲ་ནས་ཁྲག་འཛག་པ། དབུ་སྐྲ་སེར་པོ་གྱེན་དུ་བརྫེས་པ་མི་མགོ་སྐམ་པོ་ལྔའི་དབུ་བརྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱིས་ཀླུབས་པ།
མིའུ་ཐུང་གེལ་པའི་འདུག་སྟངས་ཀྱི་རོའི་སྟེང་ན་བཞུགས་པ། དེའི་གཡས་ན་བྱ་ནག་འབུམ་སྡེ་གཤོག་སྐོར་བྱེད་པ། གཡོན་ན་ཁྱི་ནག་འབུམ་སྡེ་འཁོང་ཞིང་ཟུག་པ། རྒྱབ་ན་ཅེ་སྤྱང་འབུམ་སྡེ་གཡལ་ཞིང་རྒྱུག་པ། མདུན་དུ་མི་ནག་འབུམ་སྡེ་གནམ་དུ་འོ་དོད་འབོད་པ། སྟེང་ན་ཁྱུང་ཆེན་འབུམ་སྡེ་ལྡིང་ཞིང་འཁོར་བ། ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པ། མདུན་གྱི་འཁོར་ལོའི་རྩིབས་དང་པོའི་སྟེང་དུ་པདྨ་དང་ཉི་མའི་སྟེང་དུ་ཏྲཾ་ལས་ཨེ་ཀ་ཛ་ཊཱི་སྐུ་མདོག་སྔོན་མོ་ཞལ་གཅིག་ཕྱག་གཉིས་ཀྱི་བདུད་རྩིས་གང་བའི་གཡུའི་བུམ་པ་ཐུགས་ཀར་འཛིན་པ་དར་དཀར་གྱི་ན་བཟས་སྟོད་གཡོག་ཤིང་། སྟག་གི་པགས་པའི་ཤམ་ཐབས་ཅན་གཡུ་ཡི་རལ་པ་ལེན་བུ་གཅིག་ཏུ་གྱུར་ནས་གཡོན་དུ་འཕྱང་བ་ཁྲོ་མོའི་རྣམ་པ་ཅན། རུས་པ་དང་རིན་པོ་ཆེའི་རྒྱན་གྱིས་བརྒྱན་པ་སེམས་དཔའི་སྐྱིལ་ཀྲུང་གིས་བཞུགས་པ།
དེའི་ལྟོ་བ་ཡངས་པའི་ནང་དུ་ཏྲག་ལས་ཁྲག་གི་རྒྱ་མཚོའི་དབུས་སུ་བྷྱོཿལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་བོང་བུ་གྭ་པ་ལ་ཞོན་པ་སྐུ་མདོག་སྔོ་ནག་ཞལ་གཅིག་ཕྱག་བཞི་མ་གཡས་ཀྱི་དང་པོ་ན་རལ་གྲི། གཉིས་པ་ན་ཐོད་པ་ཁྲག་གིས་གང་བ་འཛིན་པ། གཡོན་གྱི་དང་པོ་ན་མདུང་། གཉིས་པ་ན་རྩེ་གསུམ་གྱི་མགུལ་ན་དར་ནག་གི་བ་དན་འཕྱར་བ་འཛིན་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་ཆ་ལྔ་དང་ལྡན་པ། གླང་པོ་ཆེའི་ཀོ་བས་སྟོད་གཡོགས་ཤིང་། བ་ལང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་ཅན།
ཀླུའི་དབང་པོའི་སྐེ་རགས་བཅིངས་པ། སྤྱན་གསུམ་དང་ལྡན་ཞིང་། མི་རོ་རིངས་པ་ཁར་བཅུག་ནས་མཆེ་བ་གཙིགས་པ། སྙན་གཡས་པ་ལ་དུག་སྦྲུལ་དང་གསེར་གྱི་རིལ་བུ། གཡོན་པ་ལ་སེངྒེ་དང་གཡུའི་དྲིལ་བུས་བརྒྱན་པ། ཞབས་གཉིས་ལྕགས་སྒྲོག་གིས་མཛེས་པར་བྱས་པ། སྐུ་ལ་ཁྲག་གི་ཐིག་ལེ་དང་། ཞག་གི་ཟོ་རིས། ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་ཅིང་མི་སྡུག་པ་ལྟེ་བའི་ཐད་ཀ་ནས་ཉི་ཟླ་འཆར་བ་མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོཿའི་སྒྲ་སྒྲོགས་པ་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། །
ཨོཾ་ཤྲཱི་མ་ཧཱ་ཀཱ་ལ་ཡ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཨོཾ་མ་ཧཱ་ཀཱ་ལི་དེ་ཝི་ཡེ་ཧཱུྃ་བྷྱོཿཧཱུྃ། མགོན་པོའི་ཐུགས་ཀའི་ཧཱུྃ་དང་ལྷ་མོའི་ཐུགས་ཀའི་མྨཾ་ལས་ཏྲི་ཡིག་ནག་པོ་གཉིས་མཆེད་པ་ནི། རྩིབས་གཉིས་པར་པདྨ་ཉི་མ་རོ་ཡི་གདན་ལ་ཏྲི་ཡིག་དང་པོ་ཡཾ་དུ་གྱུར་པ་ལས། ནག་པོ་གནོད་སྦྱིན་མདོག་ནག་པོ་ཞལ་གཅིག་ཕྱག་གཉིས་པ་གཡས་གསེར་གྱི་གྲི་གུག་ནམ་མཁའ་ལ་འཕྱར་ཞིང་། གཡོན་པར་བ་ཕྱིར་གདེངས་པའི་ལག་མཐིལ་ན་ཉི་མའི་དཀྱིལ་འཁོར་འཕྱར་བ། དར་མོན་གྱི་ག་ཤ་དང་དར་གྱི་ཨང་ག་རག་བྱས་པ་ཟ་འོག་ནག་པོའི་གོས་དང་། མི་ལྤགས་ཀྱི་གཡང་གཞི་རློན་པ་ཁྲག་འཛག་པ་ལྡིང་ཐབས་སུ་གྱོན་པ་རལ་པ་གྱེན་དུ་བརྫེས་ཤིང་གསེར་གྱི་རྣ་ཆ་འཕྱང་བ་ཞབས་གཡོན་བརྐྱངས་པའི་གྱད་ཀྱི་དོར་སྟབས་ཀྱིས་བཞུགས་པ། རྩིབས་གསུམ་པར་པདྨ་ཉི་མ་རོའི་གདན་ལ་ཏྲི་ཡིག་གཉིས་པ་མྨཾ་དུ་གྱུར་པ་ལས། ནག་མོ་གནོད་སྦྱིན་མདོག་ནག་མོ་ཞལ་གཅིག་ཕྱག་གཉིས་མ།
ཕྱག་གཡས་གསེར་གྱི་སྤུ་གྲི་འཕྱར་ཞིང་། གཡོན་པར་བ་ཕྱིར་གདེངས་པའི་ལག་མཐིལ་ན་ཟླ་བའི་དཀྱིལ་འཁོར་འཕྱར་བ་དར་མོན་གྱི་ག་ཤ་དང་། དར་གྱི་ཨང་ག་རག་བྱས་པ། དར་ནག་པོ་གསེར་གྱི་ཐིག་ལེ་ཅན་གྱི་གོས་གྱོན་པ། རལ་པ་ཐུར་དུ་ཉིལ་ཞིང་བྱུ་རུའི་ལཉྩར་འཕྱང་བ། ཞབས་གཡས་བརྐྱང་གི་སྟབས་ཀྱིས་བཞུགས་པ། དེ་གཉིས་ལ་དེ་འདྲ་བ་མང་པོ་འཕྲོས་པས་འཇིག་རྟེན་གྱི་ཁམས་གང་ནས་ལས་བྱས་པ། ཨ་ལི་ཨ་ལི་མ་ཛཿཛཿ ཤཾ་ཤཾ་ལི་ཤི་དེད། ཨ་ཤྭ་དེད།
མོ་སྨུགས་སྤུ་གྲི་ཨ་ལི་མ་ཛཿཛཿ ནག་མོ་ཤ་ལ་རུབ་ཛཿཛཿ ཨོཾ་རོ་རུ་རོ་རུ་ཏྲི་ཙ་པ་ལ་ཨ་ཤུགྨེ་མ་ཧཱུྃ་མ་བྷྱོ་ཛཿཛཿ ཡབ་ཀྱི་ཐུགས་ཀའི་ཏྲི་ལས་ཏྲི་ཡིག་ནག་པོ་གཉིས་དང་། ཡུམ་གྱི་ཐུགས་ཀའི་མྨཾ་ལས་མྨཾ་ཡིག་ནག་པོ་གཅིག་མཆེད་པ་ནི། རྩིབས་བཞི་པར་དམ་ཉམས་ཀྱི་རོ་གདན་ལ་ཏྲི་ལས་གཤིན་རྗེ་མ་རུངས་པ་མོན་བུ་པུ་ཏྲ་མདོག་ནག་པོ། ཕྱག་གཡས་ཤང་ལང་རབ་ཏུ་འབར་བ་ནམ་མཁའ་ལ་འཕྱར་བ། གཡོན་པས་དམ་ཉམས་གྱི་ཀླད་ཁྲག་གིས་གང་བའི་ཐོད་པ་ཞལ་དུ་གསོལ་བ། དར་ནག་པོའི་ལྷབ་ལྷུབ་དང་། དར་མོན་གྱི་ག་ཤ་ཅན།
དར་དཀར་པོའི་ཨང་ག་རག་གསོལ་བ། རལ་པ་གྱེན་དུ་གཟིངས་ཤིང་། རྣ་བ་ལ་དུང་ལུང་འཁྲོལ་བ། ཞབས་གཡོན་བརྐྱང་གི་སྟབས་ཀྱིས་བཞུགས་པ། རྩིབས་ལྔ་པར་དམ་ཉམས་ཀྱི་རོ་གདན་ལ་ཏྲི་ལས་བདུད་མ་རུངས་པ་མོན་བུ་བྷ་ཊ་མདོག་ནག་པོ་ཕྱག་གཡས་དམ་ཤིང་འཕྱར་ཞིང་། གཡོན་པས་དམ་ཉམས་ཀྱི་སྙིང་དམར་པོ་ཁྲག་འཛག་པ་རྩ་ལག་དང་བཅས་པ་ཞལ་དུ་གསོལ་བ། དར་ནག་གི་ལྷབ་ལྷུབ་ཀྱི་སྟེང་དུ་དར་མོན་གྱི་ག་ཤ་ཅན། སྟག་རློག་གྱོན་པ་རལ་པ་གཟིངས་ཤིང་། རྣ་བ་ལ་དུང་ལུང་འཁྲོལ་བ། ཞབས་གཡོན་བརྐྱང་གི་སྟབས་ཀྱིས་བཞུགས་པ།
རྩིབས་དྲུག་པར་དམ་ཉམས་ཀྱི་རོ་གདན་ལ། མྨཾ་ལས་མོན་མོ་གསེར་གྱི་སྤུ་གྲི་མ་མདོག་ནག་མོ་ཁ་ནས་མེ་འབར་བ་ཕྱག་གཡས་གསེར་གྱི་སྤུ་གྲི་རྣོན་པོ་འཕྱར་བ། གཡོན་བདུག་པ་ཅན་གྱི་རྒྱུ་མ་ཞལ་དུ་གསོལ་ཞིང་འདྲད་པ། ཟ་འོག་ནག་ཁྲའི་གོས་གྱོན་ཞིང་། དར་མོན་གྱི་ག་ཤ་བཅིངས་པ། རལ་པ་ཐུར་དུ་འཕྱང་ཞིང་རྣ་བ་ལ་དུང་ལུང་འཁྲོལ་བ། ཞབས་གཡས་བརྐྱང་གི་སྟབས་ཀྱིས་བཞུགས་པ། དེ་ལྔ་ཀའང་སྤྱན་གསུམ་དམར་པོ་ལྡོག་ཅིང་དགྲ་གེགས་ལ་སྡང་མིག་ཏུ་ལྟ་བ། ཞལ་བགྲད་ཅིང་མཆེ་བ་གཙིགས་ནས་ལྗགས་གློག་ལྟར་འཁྱུག་པ། ཐོད་སྐམ་ལྔའི་དབུ་རྒྱན་དང་།
མགོ་རློན་ཁྲག་འཛག་པའི་དོ་ཤལ་དང་། མིའི་རྒྱུ་མ་རློན་པ་དང་རུས་པའི་འཕྲེང་བས་སྤྲས་པ། ཤིན་ཏུ་འཇིགས་ཤིང་རྔམས་པ་དགྲ་བགེགས་ཀྱི་སྲོག་དབུགས་སྐད་ཅིག་ཉིད་ལ་འཕྲོག་པའི་རྣམ་པ་ཅན། ལྕམ་དྲལ་གསུམ་གྱི་ཐུགས་ཀར་ཏྲི་ཏྲི་མྨཾ་གྱི་ས་བོན་ལས་རང་འདྲ་བའི་སྤྲུལ་པ་དཔག་ཏུ་མེད་པ་འཕྲོས་ནས་འཇིག་རྟེན་གྱི་ཁམས་ཐམས་ཅད་གང་བས་འཕྲིན་ལས་ཐམས་ཅད་ཐོག་མེད་དུ་སྒྲུབ་པ། དེ་རྣམས་ཀྱི་གཡས་ཀྱི་རུ་འདྲེན་པ་སྐྱེས་པ་དཔའ་བོ་སྟག་ཆས་བརྒྱན་པ་བརྒྱ། གཡོན་གྱི་རུ་འདྲེན་པ་དགེ་སློང་དགྲ་བཅོམ་པ་བརྒྱ། སླད་ཀྱི་རྗེས་སུ་འབྲང་བ་བནྡེ་ནག་པོ་བརྒྱ། མདུན་གྱི་ཤུགས་བྱང་འདྲེན་པ་བུད་མེད་ནག་མོ་བརྒྱ། དེ་རེ་རེ་ལའང་འཁོར་འབུམ་སྡེས་བསྐོར་བ། གཞན་ཡང་དམ་ཉམས་ཀྱི་རྗེས་གཅོད་པའི་བྱ་ནག
ཁྱི་ནག མི་ནག ལྕགས་སྤྱང་། ཅེ་སྤྱང་ལ་སོགས་པ་ཕོ་ཉ་བསམ་གྱིས་མི་ཁྱབ་པས་བསྐོར་བ། གཎྜི་ལས་སྤྲུལ་པའི་དམ་ཚིག་ཅན་རྟག་ཏུ་བསྲུང་བའི་ཁྲོ་བོའི་ཚོགས་ཁྲོ་ཞིང་རྔམས་པ། ལ་ལ་མཚོན་ཆ་སྣ་ཚོགས་འཛིན་པ། ལ་ལ་བ་དན་གཡབ་མོ་གཡོབ་པ། ལ་ལ་མི་རྐང་གླིང་བུ་འབུད་པ། ལ་ལ་རྒྱུ་མའི་ཞགས་པ་འཕེན་པ། ལ་ལ་དམར་ཆེན་རཀྟ་སྦྲེང་བ།
ལ་ལ་ཚིལ་ཆེན་དུད་པ་གཏང་བ། ལ་ལ་གཡང་གཞི་ས་ལ་རྡེབས་པ། ལ་ལ་ཧཱུྃ་ཕཊ་འབྲུག་སྒྲ་སྒྲོགས་པ། ལ་ལ་གནམ་ལྕགས་ཐོག་སེར་འབེབས་པ། ལ་ལ་སྤུ་གྲི་སོ་བརྡར་བྱེད་པ། ཁ་ཅིག་དགྲ་བོའི་ནང་ཁྲོལ་དྲོན་མོ་ཟ་བ། ལ་ལ་དགྲ་བོའི་དོན་སྙིང་སྤར་བས་འདེབས་པ། ཐམས་ཅད་ཀྱང་གློག་གི་ཕུང་པོ་འཐོར་བ་ལྟ་བུའི་མེ་ལྕེའི་ཕྲེང་བ་འཁྲུགས་པ། ཧ་ཧ་དང་ཧཱུྃ་ཕཊ་ཀྱི་ང་རོ་འབྲུག་སྟོང་ལྟར་སྒྲོག་པ་ལ་སོགས་པའི་མི་སྡུག་པའི་ཆ་ལུགས་སྣ་ཚོགས་སྟོན་པ། འུར་འུར་ཆེམ་ཆེམ་སྟོང་གསུམ་འགེངས་པ།
ཁམས་གསུམ་ཐམས་ཅད་འདར་ཞིང་གཡོ་བར་བྱེད་པ། གཞན་ཡང་སྒོ་སྐྱོང་གི་ཁྲོ་མོ་མགོ་བརྙན་ཅན་དང་། དུར་ཁྲོད་ན་གནས་པའི་ཕྱོགས་སྐྱོང་། ཞིང་སྐྱོང་། མཁའ་འགྲོ། ཤ་ཟ། ལྷ་སྲིན་སྡེ་བརྒྱད། དྲེགས་པ་ཕོ་རྒྱུད་མོ་རྒྱུད་སྤྲུལ་པ་འབུམ། ཡང་སྤྲུལ་བྱེ་བ། གནས་གསུམ་མཁའ་འགྲོ།
དམ་ཅན་རྒྱ་མཚོའི་ཚོགས་དང་བཅས་པ། ལྕམ་དྲལ་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས། འོག་མིན་རྣམ་པར་སྣང་མཛད་ཀྱི་ཐུགས་ཀ་ནས་མགོན་པོ་དང་། རང་བཞིན་གྱི་གནས་ནས་ལྷ་མོ་དང་། ཁྱད་པར་དུར་ཁྲོད་ཆེན་པོའི་གནས་བརྒྱད། ལྷོ་ཕྱོགས་བས་མཐའི་རི་སུལ། འཕགས་ཡུལ་རྡོ་རྗེ་གདན་གྱི་གནས།
བོད་ཡུལ་བསམ་ཡས་ལྷུན་གྱིས་གྲུབ་པའི་ཕོ་བྲང་། གུང་ཐང་ན་ལ་རྩེའི་གནས་གསར། དཔལ་ལྡན་ས་སྐྱའི་གཙུག་ལག་ཁང་། ཁའུའི་བྲག་རྫོང་ནག་པོ་ལ་སོགས་པ། བླ་མ་བརྒྱུད་པ་དང་བཅས་བརྟེན་ཅིང་བསྒྲུབས་པའི་གནས་རྣམས་ནས། དམ་ཅན་གནོད་སྦྱིན་ཡབ་ཡུམ། བཀའ་བསྟོད་པུ་ཏྲ་མིང་སྲིང་། ལས་བྱེད་རུ་འདྲེན་སྡེ་བཞི། དྲེགས་པ་ཕོ་རྒྱུད་མོ་རྒྱུད། སྣང་སྲིད་ལྷ་སྲིན་སྡེ་བརྒྱད་ཀྱི་དམག་ཚོགས་འཁོར་དང་བཅས་པ་མཆོད་གཏོར་བཞེས་ཤིང་འཕྲིན་ལས་སྒྲུབ་པའི་སླད་དུ།
སྐད་ཅིག་ཐང་ཅིག་ཡུད་ཙམ་ལ་སྤྲིན་ལྟར་འཐིབས་ཤིང་རླུང་ལྟར་འཚུབས་ཏེ་བྱོན་པར་གྱུར། ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་བཅས། དེ་ནས་སློབ་དཔོན་གྱི་གྲི་ལྕགས་ཀྱི་དམ་ཚིག་རྡོ་རྗེས་གཡབ། རྣལ་འབྱོར་པ་གཞན་རྣམས་ཀྱིས་རྔ་སིལ་རྣམས་བསྒྲིགས་ཏེ་རོལ་མོ་བྱིན་དབབ་ཅིང་། ལས་ཀྱི་རྡོ་རྗེ་ཁ་ཅིག་གིས། དར་ནག་སྔགས་ཅན་གྱི་གཡབ་མོས་གཡོབ་ཅིང་། ཁྲག་ཆང་ནམ་མཁར་གཏོར། གུ་གུལ་དང་། ཚིལ་ཆེན་གྱི་དུད་པ་བྱ།
གདུང་བའི་དབྱངས་ཀྱི་ང་རོ་དང་བཅས་པས། ཧཱུྃ་ཁྲག་འཐུང་དཔལ་ཆེན་ཁྲོས་པའི་རྣམ་འཕྲུལ་མཆོག་་་་་མ་ཧཱ་ཀཱ་ལ་ཡུམ་ཆེན་འདོད་ཁམས་མ་ཞེས་བཅུག ། མགོན་པོའི་བཀའ་ཉན་དྲེགས་པའི་དེད་དཔོན་ཆེ། ། སྟོབས་ཆེན་དམ་ཅན་གནོད་སྦྱིན་ཡབ་ཡུམ་གཉིས། ། མ་གཡེལ་དམ་ཚིག་དགོངས་ལ་གནས་འདིར་གཤེགས། ། གནོད་སྦྱིན་ཡབ་ཡུམ་དམ་དགོངས་གནས་འདིར་གཤེགས། ། ཞེས་ཚིག་བསྒྱུར། བདེན་ཚིག་གྲུབ་པའི་བྲམ་ཟེ་འཁྲུགས་པ་ལས། ། སྐྱེ་འགྲོའི་སྲོག་བདུད་མོན་བུ་ཕོ་མོར་སྤྲུལ། ། རྡོ་རྗེ་འཛིན་པའི་མངགས་གཞུག་ཞིང་བཅུའི་གཤེད། །
བཀའ་བསྟོད་ལྕམ་དྲལ་གནས་འདིར་མྱུར་དུ་བྱོན། ། གསོད་བྱེད་གཤིན་རྗེ་པུ་ཏྲ་གནས་འདིར་བྱོན། ། བདུད་ཆེན་མོན་བུ་བྷ་ཊ་གནས་འདིར་བྱོན། ། ཤ་ཟ་སྲིན་མོ་རལ་ཅིག་གནས་འདིར་བྱོན། ། སྟོབས་ཆེན་རུ་འདྲེན་སྡེ་བཞི་གནས་འདིར་བྱོན། ། མོན་ནག་གྱིང་ཆེན་འབུམ་སྡེ་གནས་འདིར༞ ། ནད་བདག་མ་མོ་བྱེ་བ་གནས་འདིར༞ ། སྣང་སྲིད་ལྷ་སྲིན་སྡེ་བརྒྱད་གནས་འདིར༞ ། སྤྲུལ་པ་ཡང་སྤྲུལ་བཅས་པ་གནས་འདིར་བྱོན། ། རྣལ་འབྱོར་སྙིང་ནས་གདུང་བའི་འབོད་དབྱངས་དང་། །
དར་ནག་གཡབ་མོ་གཡོབ་ཅིང་ཁྱོད་འབོད་དོ། ། ནམ་མཁའ་བར་སྣང་ཆར་སྤྲིན་གཏིབས་པ་ལྟར། ། སྔོན་གྱི་དམ་ཚིག་དགོངས་ལ་གནས་འདིར་བྱོན། ། མི་རྐང་གླིང་བུ་རྔ་ཆེན་རོལ་མོའི་སྒྲ། ། ཁྲག་ཆང་བཏུང་བ་ཤ་རུས་གཏོར་མའི་ཚོགས། ། དམ་ཅན་ཕོ་མོ་འབོད་ཕྱིར་བཤམས་ལགས་ན། ། ས་གཞི་རླུང་དམར་ཇི་བཞིན་འཚུབས་ལ་བྱོན། ། ཁྱོད་ནི་རྒྱལ་བའི་བསྟན་སྲུང་དབང་པོ་སྟེ། ། བདག་ནི་རིགས་སྔགས་འཆང་བའི་སྒྲུབ་པ་པོ། ། རྩ་བརྒྱུད་བླ་མས་ཇི་ལྟར་བཀའ་བསྒོས་པ། །
དྲན་པར་གྱིས་ལ་མ་ཐོགས་ད་ལྟ་བྱོན། ། བཛྲ་་་་་་ཨོཾ་ཤྲཱི་མ་ཧཱ་ཀཱ་ལ་ཡ། ཀཱ་ལ་་་་་་མ་ཧཱ་ཀཱ་ལི་དེ་ཝི་ཡཀྵ་་་་་ཨེ་ཀ་ཛ་ཊི། ཀཱ་ལི་ཡཀྵ་སི་་་་་་དེ་ཝི་ཨིནྡྲི་སའི་ཞེས་བཅུག ཡཀྵ་པུ་ཏྲ། རུ་ཏྲ་བྷ་ཏྲ། རུ་ལུ་རཀྵ་སི་ས་པཱ་རི་ཝཱ་ར། ཨེ་ཧྱེ་ཧི་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཧཱུྃ་མངོན་སྤྱོད་དྲག་པོའི་ཕོ་བྲང་འདིར། །
གདུག་ཅན་བཾ་ཆེན་བསྒྱེལ་བའི་ཁྲིར། ། སྟོབས་་་་་་སྟོབས་ཆེན་མགོན་པོ་འཁོར་བཅས་རྣམས་ཞེས་ཚིགས་བསྒྱུར། ཆེན་མོན་པ་ཕོ་མོ་རྣམས། ། ཁྲོ་འཁྲུགས་རྔམ་པའི་རོལ་པས་བཞུགས། ། གང་གི་སྔགས་ཀྱི་རྗེས་སུ། སརྦ་བིགྷ་ནཱན་ཤ་ཏྲུཾ་བཻ་ཏ་ཨ་པཱ་ན་ཏིཥྛན་ཏུ། གསུམ་པ་ནི། ཧཱུྃ་འབྲུ་བཅུད་དཔའ་བོ་མྱོས་བྱེད་ཆང་། ། ཞིང་བཅུ་བསྒྲལ་བའི་སྙིང་གི་ཁྲག ། སྨན་རཀ་རྒྱ་མཚོ་འཁྲིགས་པ་འདི། །
ལས་་་་་་མགོན་པོ་འཁོར་བཅས་ཞལ་དུ་འབུལ་ཞེས་ཚིག་བསྒྱུར། མགོན་ཕོ་མོའི་ཞལ་དུ་འབུལ། ། སྔགས་ཀྱི་རྗེས་སུ་མ་ཧཱ་པཉྩ་ཨ་མྲྀ་ཏ་ཁཱ་ཧི། མ་ཧཱ་ཙིཏྟ་ཁཱ་ཧཱི། མ་ཧཱ་རཀྟ་ཁཱ་ཧི། གཏོར་བསྔོ་ནས་འབྱུང་བ་བཞིན། ལྕམ་དྲལ་ལས་མགོན་རྣམས་ཀྱི་གཏོར་སྔགས་ཕྱག་རྒྱ་དང་བཅས་ཁ་ཤས་བརྗོད་པས་སོ་སོའི་བསྐང་གཏོར་དང་། ཁྱད་པར་གཏོར་ཆེན་དེ་ཉིད་པུ་ཏྲ་འཁོར་བཅས་ལ་ཕུལ། ཨོཾ་ཨརྒྷཾ་ནས་ཤཔྟ་ཨཱཿཧཱུྃ་གི་བར་གྱིས་ཕྱི་མཆོད། ཨོཾ་ཨཱཿཧཱུྃ་གིས་ནང་མཆོད་འདོད་གསོལ་གཏོར་བསྔོ་སོགས་ནས་འབྱུང་བ་བཞིན་བྱ།
བཞི་པ་ནི། ཧཱུྃ་བྷྱོཿ དཔལ་་་་་་མ་ཧཱ་ཀཱ་ལ་ཡུམ་ཆེན་འདོད་ཁམས་མ་ཞེས་ཚིག་བསྒྱུར། ལྡན་མགོན་པོའི་ལས་མཛད་མཐུ་བོ་ཆེ། ། དམ་ཅན་ཡབ་ཡུམ་མོན་པ་ལྕམ་སྲིང་གསུམ། ། སྤྲུལ་པ་ཡང་སྤྲུལ་བཅས་པའི་ཚོགས་རྣམས་ལ། ། དམ་རྫས་མཆོད་པ་འབུལ་ལོ་བརྩེ་བས་བཞེས། ། ཧཱུྃ་ལྕང་ཤེས་རྟ་ནག་རྟིང་དཀར་རླུང་ལྟར་འཕྱོ། ། འབྲོང་གཡག་རོག་པོ་ཞོལ་ཆེན་སྤྲིན་ལྟར་གཏིབས། ། བདུད་ལུག་གསེར་མིག་ལྕགས་ར་འཁྱིལ་པ་ཅན། །
ཁྱི་ནག་དོམ་པོ་འདུར་ཞིང་ཁྲག་རྗེས་གཅོད། ། བྱ་ནག་ལྕགས་སྡེར་དགྲ་སྙིང་འབྱིན་པའི་མཆུ། ། མི་ནག་གཏུམ་པོ་གད་མོས་ས་ཆེན་གཡོ། ། དྲེལ་ནག་རྟིང་དཀར་བོང་བུ་གྭ་དམར་སོགས། ། དཔའ་བོ་ཁྱོད་ཀྱི་ཕྱི་ཡི་དམ་རྫས་ཀྱིས། ། དམ་་་་་་གུར་མགོན་ཡུམ་ཆེན་དམ་ཅན་ཐུགས་དམ་བསྐངས་ཞེས་བཅུག ཅན་གནོད་སྦྱིན་ཡབ་ཡུམ་ཐུགས་དམ་བསྐངས། ། གསོད་བྱེད་གཤིན་རྗེ་པུ་ཏྲའི་ཐུགས་དམ༞ ། བདུད་ཆེན་མོན་བུ་བྷ་ཏྲའི༞ ། ཁ་འབར་སྲིན་མོ་རལ་གཅིག༞ །
སྟོབས་ཆེན་རུ་འདྲེན་སྡེ་བཞིའི༞ ། མོན་ནག་དྲེགས་པའི་ཚོགས་ཀྱི༞ ། ཐུགས་དམ་བསྐང་ཞིང་ཉམས་ཆགས་མ་ལུས་བཤགས། ། དམ་ཉམས་དགྲ་བགེགས་ཐལ་བ་རྡུལ་དུ་རློག ། ཧཱུྃཿརྔ་གཡབ་ནག་པོ་ནལ་བུའི་རྒྱལ་མཚན་དང་། ། ཚད་ལྡན་ཐོད་པ་སྙིང་ནས་གང་བ་དང་། ། དམར་ཆེན་གཏོར་མ་རི་ལྟར་སྤུངས་པ་དང་། ། ཁྲག་རྒོད་ཆང་གི་བཏུང་བ་མཚོ་ལྟར་འཁྱིལ། ། བཟའ་བཅའ་ལྡག་པའི་ཁ་ཟས་ཕྱུར་བུར་གཏམས། ། རྣོ་ངར་ལྡན་པའི་ཕྱག་མཚན་དར་སྣས་བརྒྱན། །
ཞྭ་ནག་གོས་ནག་ལྷབ་ལྷུབ་སྤྲིན་ལྟར་གཏིབས། ། སྟོབས་ཆེན་ཁྱོད་ཀྱི་ནང་གི་དམ་རྫས་ཀྱི། ། དམ་ཅན་གནོད་སྦྱིན་ཡབ་ཡུམ༞་་་་་གུར་མགོན་སོགས་གོང་བཞིན། ། གསོད་བྱེད་གཤིན་རྗེ་པུ་ཏྲའི༞ ། བདུད་ཆེན་མོན་བུ་བྷ་ཊའི༞ ། ཁ་འབར་སྲིང་མོ་རལ་གཅིག༞ ། སྟོབས་ཆེན་རུ་འདྲེན་སྡེ་བཞིའི༞ ། མོན་ནག་དྲེགས་པའི་ཚོགས་ཀྱི༞ ། ཐུགས་དམ་བསྐང་ཞིང་ཉམས་ཆགས་མ་ལུས་བཤགས། ། དམ་ཉམས་དགྲ་བགེགས་ཐལ་བ་རྡུལ་དུ་རློག །
ཧཱུྃ་སྨྱུག་རྒོད་ཚིགས་བདུན་བྱ་རོག་སྒྲོ་ཡིས་བརྒྱན། ། དར་ནག་འཕྱར་ཞིང་གནམ་ལྕགས་མེ་འུར་བཅས། ། བསེ་དང་གྲི་ལྕགས་བྱང་བུའི་ལེན་ཚར་ཅན། ། དགྲ་བགེགས་ལིངྒ་མི་ཟད་ཁྲམ་ལ་བཏབ། ། སྟག་གཟིག་རས་མོ་གཡེར་ཁའི་སྒྲ་ལྡན་པ། ། དྲེགས་པའི་བླ་རྡོ་རྫས་རྒོད་སྲོག་སྙིང་བཅས། ། འཁྲུལ་མེད་སྲོག་གི་འཁོར་ལོ་ཁ་སྦྱོར་སོགས། ། ལས་མགོན་དབང་པོའི་གསང་བའི་དམ་རྫས་ཀྱིས། ། དམ་ཅན་གནོད་སྦྱིན་ཡབ་ཡུམ་ཐུགས་དམ་བསྐངས། གུར་མགོན་སོགས་གོང་བཞིན། །
གསོད་བྱེད་གཤིན་རྗེ་པུ་ཏྲའི༞ ། བདུད་ཆེན་མོན་བུ་བྷ་ཏྲའི༞ ། ཁ་འབར་སྲིན་མོ་རལ་གཅིག༞ ། སྟོབས་ཆེན་རུ་འདྲེན་སྡེ་བཞིའི༞ ། མོན་ནག་དྲེགས་པའི་ཚོགས་ཀྱི༞ ། ཐུགས་དམ་བསྐང་ཞིང་ཉམས་ཆགས་མ་ལུས་བཤགས། ། དམ་ཉམས་དགྲ་བགེགས་ཐལ་བ་རྡུལ་དུ་རློག ། ཧཱུྃ་དམ་ཉམས་སྙིང་ཁྲག་དྲོན་མོའི་མཆོད་ཡོན་དང་། ། ཁྲག་འཛག་དབང་པོ་ལྔ་ཡི་མེ་ཏོག་དང་། ། གསུར་ཆེན་དུད་པའི་སྤྲིན་གྱི་ཕྱོགས་ཀུན་ཁྱབ། །
ཞུན་ཆེན་སྒྲོན་མེ་འབར་བས་སྟོང་གསུམ་གསལ། ། མཁྲིས་ཆེན་ག་པུར་དྲི་ཡི་ངད་ལྡང་བ། ། ཤ་རུས་བཟའ་བའི་ཚོགས་རྣམས་བྲག་ལྟར་གཙེགས། ། དུང་ཆེན་གླིང་བུའི་སྒྲ་དབྱངས་ལྷངས་སེ་ལྷང་། ། དམ་ཉམས་བསྒྲལ་བའི་ཉེར་སྤྱོད་མཆོད་པ་འདིས། ། དམ་ཅན་་་་་་གུར་མགོན་སོགས་གོང་བཞིན། གནོད་སྦྱིན་ཡབ་ཡུམ༞ ། གསོད་བྱེད་གཤིན་རྗེ་པུ་ཏྲའི༞ ། བདུད་ཆེན་མོན་བུ་བྷ་ཊའི༞ ། ཁ་འབར་སྲིན་མོ་རལ་གཅིག༞ །
སྟོབས་ཆེན་རུ་འདྲེན༞ ། མོན་ནག་དྲེགས་པའི་ཚོགས་ཀྱི༞ ། ཐུགས་དམ་བསྐང་ཞིང་ཉམས་ཆགས་མ་ལུས་བཤགས། ། དམ་ཉམས་དགྲ་གེགས་ཐལ་བ་རྡུལ་དུ་རློག ། ཧཱུྃ་དགྲ་བགེགས་ཞིང་ཆེན་གཡང་གཞི་བླ་རེ་དང་། ། རྒྱུ་རློན་ལྡ་ལྡི་དོན་སྙིང་ཚལ་པར་འཕྱངས། ། རོ་སྐྲའི་རྔ་གཡབ་རུས་པའི་རྒྱན་དྲུག་འཁྲོལ། ། རྐང་རུས་དུམ་བུས་ས་གཞི་གཅལ་དུ་བཀྲམ། ། སྟག་གཟིག་དོམ་དྲེད་ཤུན་པས་ཕྱོགས་ཀུན་ཁྱབ། ། གོ་མཚོན་དཔའ་བོའི་ཆས་རྣམས་རབ་ཏུ་བཀྲ། །
རྣལ་འབྱོར་ཁྲོས་ཤིང་དྲག་པོའི་རྒྱན་གྱིས་བཀླུབས། ། སྟོབས་ཆེན་གསང་སྔགས་ང་རོ་སྒྲོགས་པ་ཡིས། ། དམ་ཅན་་་་་་གུར་མགོན་སོགས་གོང་བཞིན། གནོད་སྦྱིན་ཡབ་ཡུམ༞ ། གསོད་བྱེད་གཤིན་རྗེ་པུ་ཊའི༞ ། བདུད་ཆེན་མོན་བུ་བྷ་ཊའི༞ ། ཁ་འབར་སྲིན་མོ་རལ་གཅིག༞ ། སྟོབས་ཆེན་མོན་ནག་སྡེ་བཞིའི༞ ། མོན་ནག་དྲེགས་པའི་ཚོགས་ཀྱི༞ ། ཐུགས་དམ་བསྐང་ཞིང་ཉམས་ཆགས་མ་ལུས་བཤགས། །
དམ་ཉམས་དགྲ་བགེགས་ཐལ་བ་རྡུལ་དུ་རློག ། ལྔ་པ་ནི། ཧཱུྃ་རབ་འཇིགས་ནག་པོ་གནོད་སྦྱིན་ནི། ། ཟ་འོག་གོས་གྱོན་མི་ལྤགས་འཕྱང་། ། གྲི་གུག་འཕྱར་ཞིང་སྤར་བ་གདེངས། ། གསེར་གྱི་རྣ་ཆ་གཡོ་ལ་བསྟོད། ། བྷྱོཿཤ་ཟ་ནག་་་་་་ཧཱུྃ་རྡོ་རྗེ་ནག་པོ་ཆེན་པོ་འདི། ། དུར་ཁྲོད་བརྒྱད་དང་ཆ་ལུགས་མང་། ། གྲི་གུག་ཐོད་ཁྲག་གཎྜི་བསྣམས། ། གོལ་བའི་སྟབས་ཀྱི་བཞུགས་ལ་བསྟོད། །
བྷྱོཿཡུམ་ཆེན་ཨེ་ཀ་ཛ་ཊཱ་ནི། ། དར་དཀར་སྟོད་གཡོགས་སྟག་བཾ་ཅན། ། ཚེ་འཛིན་བདུད་རྩིའི་བུམ་པ་འཛིན། ། སེམས་དཔའི་དཀྱིལ་ཀྲུང་ཅན་ལ་བསྟོད། ། བྷྱོཿདཔལ་ལྡན་འདོད་ཁམས་དབང་ཕྱུག་ནི། ། སྲིན་མོའི་ཆ་ལུགས་འཇིགས་པའི་སྐུ། ། གྲི་ཐོད་རྩེ་གསུམ་མདུང་འཛིན་ཅིང་། ། བོང་བུ་གྭ་དམར་ཆིབས་ལ་བསྟོད། ། ཞེས་བཅུག མོ་གནོད་སྦྱིན་ནི། །
དར་ནག་གོས་གྱོན་སྤུ་གྲི་གདེངས། ། བསྟན་དགྲའི་སྙིང་འབྱིན་སྦར་ཤ་ཅན། ། བྱི་རུའི་ལེན་ཚར་འཕྱང་ལ་བསྟོད། ། ཧཱུྃ་པུ་ཊ་མཐིང་ནག་ཤང་ལང་འཕྱར། ། ཀླད་ཁྲག་དྲོན་མོ་ཧུབ་ཀྱིས་འདེབས། ། མོན་ཌའི་ནག་པོ་ལྷབ་ལྷུབ་ཅན། ། གསོད་བྱེད་གཤིན་རྗེ་ཁྱོད་ལ་བསྟོད། ། ཧཱུྃ་གཏུམ་ཆེན་བྷ་ཊ་མུན་པའི་མདོག ། དམ་ཤིང་ཐོགས་ཤིང་དགྲ་སྙིང་ཟ། ། སྟག་རློག་མཎྚའི་ག་ཤ་ཅན། །
བདུད་ཕོ་ལས་བྱེད་ཁྱོད་ལ་བསྟོད། ། བྷྱོཿབདུད་མོ་ཁ་ནས་མེ་འབར་མ། ། གཅེར་མོར་སྤུ་གྲིས་དགྲ་སྙིང་འདོན། ། རྒྱུ་རློན་འདྲད་ཅིང་རལ་པ་འཕྱང་། ། སྲིན་མོ་ནག་མོ་ཁྱོད་ལ་བསྟོད། ། ཧཱུྃ་གཡས་ཀྱི་རུ་འདྲེན་སྐྱེས་པ་བརྒྱ། ། ཁྲོ་ཞིང་རྔམས་པའི་སྟག་ཆས་ཅན། ། གཡོན་གྱི་རུ་འདྲེན་དགྲ་བཅོམ་བརྒྱ། ། གསེག་ཤང་འཁྲོལ་ཞིང་དགྲ་ལ་རྔམ། ། རྒྱབ་ཀྱི་རུ་འདྲེན་སྔགས་ནག་བརྒྱ། །
ཕུར་བུ་སྒྲིལ་ཞིང་བན་དམར་ཐོགས། ། མདུན་གྱི་རུ་འདྲེན་བུད་མེད་བརྒྱ། ། སྦར་མོ་གདེངས་ཤིང་འོ་དོད་འབོད། ། རེ་རེའང་གྲངས་མེད་འཁོར་གྱིས་བསྐོར། ། རྒྱུགས་ཤིང་འདྲལ་བས་སྟོང་གསུམ་ཁེངས། ། མི་སྡུག་ང་རོ་འབྲུག་ལྟར་སྒྲོག ། རུ་འདྲེན་དྲེགས་པའི་ཚོགས་ལ་བསྟོད། ། ཧཱུྃ་གཞན་ཡང་སྟོབས་ཆེན་ཁྱོད་ཀྱིས་བྲན། ། སྐུ་གསུང་ཐུགས་ཀྱི་མོན་པ་གསུམ། ། དགྲ་ལ་ཐུན་འདེབས་མོན་པ་བདུན། །
ཡང་སྤྲུལ་མོན་པ་བྱེ་བ་བརྒྱ། ། ཁྲག་འཐུང་དམ་ཅན་རྒྱ་མཚོར་བཅས། ། ལྷ་སྲིན་དྲེགས་པའི་དམག་ཚོགས་ལ། ། བསྟོད་དང་གཏོར་མ་འདི་འབུལ་གྱི། ། བཅོལ་བའི་འཕྲིན་ལས་གྲུབ་པར་མཛོད། ། དྲུག་པ་ནི། ཧོཿདམ་ཅན་གནོད་སྦྱིན་ཡབ་ཡུམ་དགོངས་སུ་གསོལ། ། བཀའ་བསྟོད་པུ་ཏྲ་མིང་སྲིང་ད་ཚུལ་གསོན། ། རུ་འདྲེན་དྲེགས་པའི་དཔུང་བཅས་དམག་ལ་འཆོས། ། མོན་ནག་སྲོག་བདུད་གཤིན་རྗེ་དགྲ་ལ་བྷྱོཿ
སྔོན་ཚེ་ལྷོ་ཕྱོགས་བས་མཐའི་རི་སུལ་དུ། ། བདེན་ཚིག་གྲུབ་པའི་བྲམ་ཟེར་གྱུར་པའི་ཚེ། ། སྐྱེ་འགྲོ་སྲོག་སྡུད་བྱེད་པར་མ་བྱས་སམ། ། དེ་ཚེ་བདེན་ཚིག་གྲུབ་པ་ད་སྟོན་ཅིག ། དཀྱིལ་འཁོར་གཙོ་བོ་རྡོ་རྗེ་འཛིན་པའི་བཀའ། ། སྤྲུལ་པའི་དཀྱིལ་འཁོར་ཆེན་པོར་དབང་བསྐུར་ཏེ། ། སྲོག་གི་སྙིང་པོ་ཕུལ་ནས་ཞིང་བཅུ་ཡི། ། ཤན་པ་ཞལ་གྱིས་བཞེས་པ་བསྙེལ་ལམ་ཅི། ། ཀླུ་སྒྲུབ་སྙིང་པོ་པདྨ་བཛྲ་དང་། ། དྷརྨཱ་པ་ལའི་སྤྱན་སྔར་དམ་བཅས་པ། །
རྒྱལ་བའི་བསྟན་དང་བསྟན་འཛིན་རྣལ་འབྱོར་རྣམས། ། བསྲུང་ཞིང་སྐྱོང་བར་ཁ་ཡིས་མ་བླངས་སམ། ། བྱང་ཕྱོགས་དཔལ་ལྡན་ས་སྐྱའི་གཙུག་ལག་ཏུ། ། འཇམ་དབྱངས་རྣམ་སྤྲུལ་རྗེ་བཙུན་ས་སྐྱ་པ། ། བརྒྱུད་པར་བཅས་པས་ཉིན་མཚན་དུས་ཀུན་དུ། ། ཁྱོད་ཉིད་བརྟེན་ཅིང་བསྒྲུབས་པའི་དགོས་པ་ཅི། ། ཁྱད་པར་དྲིན་ཅན་རྩ་བའི་བླ་མ་ཡིས། ། རྣལ་འབྱོར་བདག་གི་བྲན་དུ་ཁྱོད་བསྐོས་ནས། ། དམ་ཚིག་རྡོ་རྗེ་སྤྱི་བོར་མ་བཞག་གམ། ། མི་ཟད་རྡོ་རྗེའི་བདུད་རྩི་མ་བྱིན་ནམ། །
སྔོན་གྱི་དམ་ཚིག་ཁས་བླངས་ཇི་བཞིན་དུ། ། མ་གཡེལ་མ་གཡེལ་མོན་བུ་ཕོ་མོའི་ཚོགས། ། ཤ་ཟ་ཁྲག་འཐུང་མི་ཟན་བླ་རྐུན་བཅས། ། མ་ཐོགས་རེངས་པའི་ཚུལ་གྱིས་ལས་ལ་འཆོས། ། དམར་ཆེན་གཏོར་མ་ཆེན་པོས་ཁྱོད་བསྒྲུབས་ན། ། བོས་པའི་ཚེ་ན་དམ་ཅན་སྙིང་མ་རིང་། ། སྨན་རཀ་རྒྱ་མཚོར་བཅས་ནས་ཁྱོད་བསྒྲུབས་ན། ། བསྐུལ་བའི་དུས་སུ་ལས་མགོན་བང་མ་བུལ། ། དཀའ་བ་ཁྱད་དུ་བསད་ནས་ཁྱོད་བསྒྲུབས་ན། ། རྦད་པའི་དུས་སུ་སྟོབས་ཆེན་སྩལ་མ་ཞན། །
ལུས་སྲོག་ཐད་དུ་བོར་ནས་ཁྱོད་བསྒྲུབས་ན། ། མངག་པའི་ཚེ་ལ་སྲོག་གཤེད་ཁམས་མ་ཆུང་། ། སྟོབས་ཆེན་ཁྱོད་ལ་ལས་སུ་གཏད་པ་ནི། ། སངས་རྒྱས་བསྟན་བཤིག་བླ་མའི་སྐུ་ལ་བསྡོ། ། སྐྱེ་འགྲོ་ཡོངས་ཀྱི་བདེ་བ་འཇམ་བྱེད་ཅིང་། ། སྲུང་མ་ཁྱེད་ལ་དོ་བསྡོ་ཁྱད་དུ་བསད། ། རྣལ་འབྱོར་བདག་ལ་ལྷ་མེད་ཟེར་ཞིང་བརྙས། ། དམ་ཉམས་དགྲ་བགེགས་མི་ནོར་འཁོར་བཅས་རྣམས། ། སྟོང་གསུམ་འཇིག་རྟེན་གང་ན་གནས་ཀྱང་རུང་། ། སྐད་ཅིག་ཉིད་ལ་མངོན་སུམ་འདིར་ཁུག་ཅིག །
འཇིགས་པའི་མུན་ཆེན་ནག་པོས་མདུན་ནས་སུས། ། ལས་ཀྱི་རླུང་དམར་འཚུབས་མས་རྒྱབ་ནས་ཕུལ། ། གནམ་གྱི་འཇུག་ཐག་དཀར་པོ་སྟེང་ནས་ཆོད། ། ས་བའི་རྟེན་ཕུར་ནག་པོ་འོག་ནས་ཕུད། ། དམ་ཉམས་སྙིང་ཁྲག་དམར་པོ་ཐང་ལ་ཕོས། ། དོན་སྙིང་ནང་ཁྲོལ་དྲོན་མོ་ཧབ་ཀྱིས་ཐོབ། ། ཀླད་ཁྲག་ཤ་རུས་དམར་པོ་ཆེམ་ཆེན་ཟོ། ། མི་ནོར་ཟས་གསུམ་ཐལ་བ་རྡུལ་དུ་རློག ། རྣལ་འབྱོར་བདག་ཙམ་སྐྱོང་བའི་སྩལ་མེད་ན། ། སྙིགས་དུས་རྒྱལ་བའི་བསྟན་པ་ཇི་ལྟར་བསྲུང་། །
བསྟན་ལ་གནོད་བྱེད་བྱུང་ཚེ་མི་སྒྲོལ་ན། ། ཞིང་བཅུའི་གཤེད་མར་ཁས་བླངས་ངོ་རེ་གནོང་། ། དེ་བས་དམ་རྫས་མཆོད་གཏོར་འདི་བཞེས་ལ། ། བདག་གིས་ཇི་ལྟར་བཅོལ་བའི་ཕྲིན་ལས་རྣམས། ། མ་གཡེལ་ད་ལྟ་ཉིད་དུ་བསྒྲུབ་ནས་ཀྱང་། ། བྱང་ཆུབ་བར་དུ་སྲུང་སྐྱོབ་སྡོང་གྲོགས་མཛོད། ། ཅེས་བརྗོད། བདུན་པ་ལ་སྐམ་རློན་གྱི་ཐུན་བསྐྱེད་པ། དགུག་གཞུག་བྱ་བ། ལྷ་དབྱེ་བ།
དཔང་གཟུག་པ། བསད་ལས་དངོས། ལིང་རོ་སྟོབས་པ་ལས། དང་པོ་ནི། སྐམ་རློན་གྱི་ཐུན་གཉིས་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་སྐམ་ཐུན་ཧཱུྃ་ལས་མཚོན་ཆ་སྣ་ཚོགས་ཀྱི་ཕུང་པོ་ནད་དང་། དུག་དང་མེའི་འོད་ཟེར་འཕྲོ་ཞིང་འབར་བ་འུར་འུར་སོག་སོག་ཐོག་ཐོག་གི་སྒྲ་སྒྲོགས་པ། དགྲ་བགེགས་རྣམས་སྐད་ཅིག་ལ་འཇོམས་པའི་ནུས་ལྡན་དུ་གྱུར། རློན་ཐུན་ཁྱུ་མཆོག་གི་རྭའི་ནང་དུ་བྷྱོཿ
ལས་ནད་སྣ་ཚོགས་ཀྱི་རང་བཞིན་ཁྲག་མཚོ་ཁོལ་མ་དུག་གི་རླངས་པ་ན་བུན་ནག་པོའི་ཁྲོད་ནས་འོད་ཟེར་ཁ་དོག་སྣ་ཚོགས་འཁྲུགས་པ། རྦ་རླབས་གཡོ་ཤིང་ལོང་ལོང་ཁོལ་བར་གྱུར། བདག་མདུན་གྱི་ཐུགས་ཁ་ནས་འོད་ཟེར་འཕྲོས་པས་འཇིག་རྟེན་གྱི་ཁམས་ཀྱི་དྲེགས་བྱེད་ཐམས་ཅད་མཚོན་དང་། དུག་དང་། ཡམས་ནད། རིམས་ནད་ཀྱི་རྣམ་པར་བསྡུས་ཏེ་མདུན་གྱི་ཐུན་རྣམས་ལ་ཐིམ་པས་སྐད་ཅིག་ཉིད་ལ་དགྲ་བགེགས་ཐམས་ཅད་ཐོགས་མེད་དུ་འཇོམས་པའི་ནུས་ལྡན་དུ་གྱུར། ཨོཾ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ན་ཨུ་པ་ཧ་རི་ཎེ། ཨེ་ཀ་ཨ་པཉྩི་མ་ཀ་ལོ་ཨ་ཡཾ། ཨི་དཾ།
རཏྣ་ཏྲ་ཡཱ་ཡ། ཨ་པཱ་ཀ་རི་ནཾ། ཡ་ཏི་པྲ་ཏཱི་ཛྙ་སྨ་ར་སི་ཏ་དཱ། ཨི་དཾ་དུཥྚཾ་ཁ་ཁ་ཁཱ་ཧི་ཁཱ་ཧི། མཱ་ར་མཱ་ར། གྲྀཧྞ་གྲྀཧྞ། བྷནྡྷ་བྷནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ།
དི་ན་མེ་ཀེ་ན། མཱ་ར་ཡ་ཧཱུྃ་ཕཊ། ཨོཾ་རོ་རུ་རོ་རུ་ཏྲི་ཙ་པ་ལ་ཨ་ཤུག་མེ་མ་ཧཱུྃ་མ་བྷྱོཿཛཿཛཿཏྲཀ་རཀྵ་ཁ་མུཎྚ། རུ་ལུ་རུ་ལུ་ཏྲཀ་རཀྵ། སྙིང་ཁྲག་སྙིང་བྷྱོཿ སྤུ་ཏ་སྤུ་ཏ་བྷྱོཿ ཤ་ཤ་ཏྲག ཤ་ཤ་ཏྲག ཏྲཀྨོ་ཏྲ་ཡ། སྙིང་ཁྲག་ཏྲཀྨོ་ཏྲ་པ་གནོད་བྱེད་མཱ་ར་ཡ།
ཨོཾ་མ་ཧཱ་རཀྵ་ཙིཏྟ་སྲོག་ཏུཾ་ཏུཾ། ཀ་མ་ལ་རཀྵ་ཙིཏྟ་སྲོག་ཏུཾ་ཏུཾ། གུ་ཧྱ་རཀྵ་ཙིཏྟ་སྲོག་ཏུཾ་ཏུཾ། ཧྲི་བཾ་རཀྵ་ཙིཏྟ་སྲོག་ཏུཾ་ཏུཾ། མ་མྨ་ཙཱ་ཕུར་ཙིཏྟ་སྲོག་ཏུཾ་ཏུཾ། སུ་རུ་ཙ་ལྷུཾ་ཙིཏྟ་སྲོག་ཏུཾ་ཏུཾ། ཨ་ལི་ཨ་ལི་མ་ཛཿཛཿ ཤཾ་ཤཾ་ལི་ཤི་དེད། ཨ་ཤྭ་དེད། མོ་སྨུག་སྤུ་གྲི་ཨ་ལི་མ་ཛཿཛཿ
ནག་མོ་ཤ་ལ་རུབ་ཛཿཛཿ དྷྲིག་དྷྲིག་ཡ་དུ་པ་ཤ་ནི་སོད། དུཾ་ཤིག་ཨ་གད་ཛཿ མོན་བུ་ཨ་གད་ཛཿ ཡ་སྦྲི་ཡ་སྦྲི་མོན་བུ་ཛཿ མོན་བུ་ཁྲག་ལ་འཇིབས་ཛཿསྣྲིར་ན་རྦད། དུ་ན་རྦད། ཤི་ན་རྦད། ཤག་ཤིག་རྦད། ཏྲི་ན་རྦད།
དུ་ན་རྦད། མོན་བུ་པུ་ཏྲ་ཤཾ་རྦད་ཡཾ་རྨུགས། ལིངས་འདུས། ཁཾ་ཤོད་པ། ཡ་མོ་ཛཿདགྲ་བོའི་རུས་ལ་ཁྲོལ་ཁྲོལ་རྦད། གསེར་གྱི་སྤུ་གྲི་གནོད་བྱེད་ཀྱི་སྙིང་ལ་ཡཾ་རྦད། སུཾ་ཏྲིག་རཀྵ་བྷྱོཿ ཐིབ་ཐིབ་ཙཀྲ་བྷྱོཿ སྙིང་ཁ་རག་དུནྟི་བྷྱོཿ རྦད་རྦད་ཏྲི་ན་ཤིག་ཤིག
སེ་ན་གཏུབས་གཏུབས། ཁ་རག་རྦད་དུཾ་བུ་བྷྱོཿ བཛྲ་ཙ་ཏྲི་རཀྵ་ཙ་ཏྲིར་མཱ་ར་ཡ་རྦད། ཅེས་པ་རྣམས་ལས། ཤཱ་ས་ན་དྲུག་ཅུ་རེ་བཞི་སོགས་དང་། མོའི་བོད་རྦད་བསད་གསུམ་སྦྲེལ་ནས་ཉེར་ལྔ། ཕོའི་བོད་རྦད་བསད་གསུམ་བཅུ་གསུམ། ཐུན་སྔགས་བདུན་ཙམ་སོགས། ཇི་ལྟར་རིགས་པ་བཟླས་ལ་སྐམ་ཐུན་རློན་ཐུན་ལ་མཆིལ་མ་མ་འཐོར་བར་ཕུས་བཏབ་མཐར། ཐུན་མཆོག་འབར་བ་ཁྱེད་རྣམས་ཀྱིས་ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་མངའ་མཛོད།
དགྲ་བགེགས་ཐམས་ཅད་ད་ལྟ་ཉིད་དུ་ཚར་ཆོད་ལ་བརྡེག་པའི་ལས་མཛོད་ཅིག ཅེས་ལན་གསུམ་བརྗོད། ཧོ་མོན་བུ་པུ་ཊ་སྤུན་གཉིས་པོ། སྲིང་མོ་ནག་མོ་གསེར་གྱིས་སྤུ་གྲི་མ་སྟེ། ལྕམ་དྲལ་རྣམ་པ་གསུམ་སྐུ་རྔམས་པའི་ཆ་བྱད་དང་ལྡན་པ། གསུང་འཇིགས་པའི་ང་རོ་དང་ནི་ལྡན་པ། ཐུགས་གདུག་པའི་རང་བཞིན་དང་ལྡན་པ། སྐུ་ལ་མོན་ཏྲི་དར་ནག་གི་ག་ཤ་གསོལ་བ། རྒྱན་དུ་མི་མགོ་དང་མི་ལྤགས་ཀྱི་གཡང་གཞིས་བརྒྱན་པ། ཕྱག་ན་དགྲ་སཏྭ་དང་གསོད་པའི་གསེག་ཤང་དང་སྤུ་གྲི་བསྣམས་པ།
བུད་མེད་ནག་མོ་བརྒྱས་གཤེགས་པའི་ཤུལ་ལམ་འདྲེན་པ། སྐྱེས་པ་སྟག་ཆས་ཅན་བརྒྱས་གཡས་ཀྱི་དམག་རུ་འདྲེན་པ། ཉན་ཐོས་དགྲ་བཅོམ་པ་བརྒྱས་གཡོན་གྱིས་དམག་རུ་འདྲེན་པ། སྔགས་པ་ནག་པོ་བརྒྱས་སླད་ཀྱི་རྗེས་ནས་འབྲངས་པ་ལ་སོགས་པ། བདུད་བཙན། དྲེགས་བྱེད་དཔག་ཏུ་མེད་པའི་འཁོར་དང་བཅས་པ། བསྟན་པ་བསྲུང་བ། མཆོད་ལ་གདུང་བ། དམ་ལ་གནས་པ། ཡེ་ཤེས་ཀྱི་སྤྱན་ཅན།
ལེགས་ཉེས་ཀྱི་ཤན་འབྱེད། བདེན་རྫུན་གྱི་ཤགས་འདེབས། རྣལ་འབྱོར་པའི་དཔུང་གཉེན། དམ་ཅན་གྱི་སྲུང་མ། དམ་ཉམས་ཀྱི་སྙིང་འབྱིན། དགྲ་སྡང་གི་ཤན་པ། མ་རུངས་པའི་སྲོག་གཅོད། ཟས་སུ་ཤ་ཁྲག་ལ་དགའ་བ། ལས་སུ་གནོད་བྱེད་ཀྱི་སྲོག་རྩ་གཅོད་པ། བསྟན་པ་འཇིག་པའི་དམ་ཉམས་ཀྱི་ཤ་ལ་ཟ་བ།
ཁྲག་ལ་འཐུང་བ། རུས་པ་ལ་འཆའ་བ། གཞུང་པ་འདྲེན་པ། སྲོག་རྩ་གཅོད་པ། དོན་སྙིང་འབྱིན་པ། ཀླད་པ་འབྲུ་བ། ལྤགས་པ་མཉེ་བ། ལྷ་བ་འཇིབས་པ། རྒྱུ་མ་གཟིངས་པ། མོན་པ་ལྕམ་བྲལ་ཁྱོད་བཀའ་ལ་བཏགས་པའི་བཀའ་སྲུང་།
དམ་ལ་བཏགས་པའི་དམ་ཅན་ཡིན་པས་བཀའ་མ་བཅག དམ་མ་བྲལ་བར་བཀའ་བའི་གཏོར་མ་རྒྱ་ཆེན་པོ་བཞེས་ལ། བསྟན་པའི་སྤྱི་དགྲ། སློབ་དཔོན་གྱི་སྐུ་དགྲ། རྣལ་འབྱོར་པའི་སྒོས་དགྲ། སྔ་དགྲ་ཐལ་བ། ཕྱི་དགྲ་ཤོམ་པ། ད་དགྲ་སྡང་བར་བྱེད་པའི་སྡིག་ཅན་རྨད་དུ་བྱུང་བ་རྣམས་ཚེའི་འདུ་བྱེད་སྐུམས། སྒྱུ་མའི་ལྔ་ཕུང་ཤིག རྒྱབ་བརྟེན་ལྷ་དང་ཕྱེས།
གནམ་གྱི་འཇུ་ཐག་ཆོད། སའི་བརྟན་ཕུར་ཕུད། ལུས་དང་སེམས་སུ་ཕྲོག་ཅིག ཤ་དང་རུས་སུ་ཕྱེས། མཆན་གྱི་བུ་དང་ཕྲོལ། སྒོ་བའི་ནོར་དང་ཕྲོལ། ཕུག་གི་ཟོག་དང་ཕྲོལ། སྡིག་པོ་ཆེའི་ཤ་ལ་ཟོ། ཁྲག་ལ་འཐུང་། རུས་ལ་འཆོས།
གཞུང་པ་དྲོངས། སྲོག་རྩ་ཆོད། དོན་སྙིང་ཕྱུང་། ཀླད་པ་བྲུས། ལྤགས་པ་མཉེས། ལྷ་བ་འཇིབས། རྒྱུ་མ་གཟིངས། འཁོར་ཤིག ཚང་ཀྲུགས། ཡོ་སྒྲོལ།
ཆོ་འཕྲུལ་ཐོང་། སྨྱོ་རུ་ཆུག ལྕེབ་ཏུ་ཆུག ཕོ་ལྷ་དང་ཕྱེས། ཕོ་སྲི་དང་སྤྲོད། དགྲ་ལྷ་དང་ཕྱེས། དགྲ་སྲི་དང་སྤྲོད། མོ་ལྷ་དང་ཕྱེས། མོ་སྲི་དང་སྤྲོད། ནོར་ལྷ་དང་ཕྱེས།
གོད་སྲི་དང་སྤྲོད། ཞིང་ལྷ་དང་ཕྱེས། སད་སེར་དང་སྤྲོད། གལ་ཏེ་དེ་ལྟར་མ་བྱས་ན་དམ་ལས་འདས་པ་ཡིན་པས་ཁྱེད་གསུམ་བརླག་པར་འགྱུར་རོ། ། བཅོལ་པའི་ཕྲིན་ལས་མྱུར་དུ་མཛོད་ཅིག ཅེས་བརྗོད་ཅིང་སྨན་རཀ་གི་ཕུད་གཏོར་བས་ལས་ལ་བསྐུལ་ལོ། ། གཉིས་པ་ནི། དགུག་པའི་ཕྱག་རྒྱ་བཅས་ལ། རང་ཡི་དམ་དུ་གསལ་བའི་ཐུགས་ཁའི་ཧཱུྃ་གི་འོད་ཟེར་གྱིས། མདུན་གྱི་མགོན་པོ་འཁོར་བཅས་བསྐུལ་བས།
དེ་རྣམས་ལས་རང་འདྲའི་སྤྲུལ་པ་དཔག་མེད་སྤྲོས། བསྒྲུབ་བྱའི་ལྷ་སྲུང་ཐམས་ཅད་བཀུག་ནས། ཆོས་སྐྱོང་གི་བཀའ་འཁོར་དུ་བཅུག དེ་ནས་བསྒྲུབ་བྱ་དངོས་བཀུག་ནས། ལིངྒ་ལ་བཅུག་པར་བསམ་ཞིང་། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི༞ ཆོས་ཀྱི༞ དགེ་འདུན༞ བཅོམ་ལྡན་འདས་དཔལ་ཀྱཻ་རྡོ་རྗེ་ལ་སོགས་པ་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱིས༞ དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་དང་། རྡོ་རྗེ་ནག་པོ་ཆེན་པོ་སྟོབས་འཕྲོག་པའི་གཟུགས་ཅན་གཉེན་མགོན་ཞལ་བཞི་པ་ལྕམ་དྲལ་འཁོར་དང་བཅས་པ་རྣམས་ཀྱི༞ ཁྱད་པར་དུ་དམ་ཅན་གནོད་སྦྱིན་ཡབ་ཡུམ། བཀའ་བསྟོད་པུ་ཊ་མིང་སྲིང་། ལས་བྱེད་རུ་འདྲེན་སྡེ་བཞི།
གདོང་བརྙན་སྒོ་མ་རྣམ་བཞི། འབར་བ་གཎྜི་ཁྲོ་ཚོགས། དྲེགས་པ་ཕོ་རྒྱུད་མོ་རྒྱུད། བཀའ་ཉན་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པའི་བཀའ་བདེན་པ་དང་། བདེན་པ་ཆེན་པོའི་མཐུས་བླ་མའི་སྐུ་དགྲ། བསྟན་པའི་ཡོངས་དགྲ། དམ་ཚིག་ཅན་གྱི་སྡང་དགྲ། སེམས་ཅན་ཡོངས་ལ་འཚེ་བར་བྱེད་པ་སྟེ། མདོར་ན་རྡོ་རྗེ་འཆང་གིས་རྒྱུད་སྡེ་རྣམས་སུ་མངོན་སྤྱོད་ཀྱི་ལས་བྱ་བར་གསུང་བའི་ཡུལ་དུ་གྱུར་ཅིག གང་ལ་མངོན་སྤྱོད་མ་བྱས་ན་རྡོ་རྗེ་འཛིན་པ་ལ་རྩ་ལྟུང་བཅུ་པ་འབྱུང་བའི་རྐྱེན་དུ་གྱུར་པའི་གདུགས་པ་ཅན་བསྒྲལ་བར་འོས་པ་དེ་དག་ཐམས་ཅད་མཐོ་བ་སྲིད་པའི་རྩེ་མོ་ནས།
དམའ་བ་དམྱལ་ཁམས་ཡན་ཆད་གང་ན་འདུག་ཀྱང་། རང་དབང་མེད་པར་ཁུག་ལ་ལིངྒ་འདི་ལ་ཆུག་ཅིག སྣྲི་ཡཾ་ཛཿ ཏྲི་ཡཾ་ཛཿ ཨོཾ་རོ་རུ་སོགས་མོའི་བོད་པ་དང་། ཨ་ལི་སོགས་ཕོའི་བོད་པའི་མཐར། སརྦ་ཤ་ཏྲུཾ་ཨཱ་ཀརྵ་ཡ་ཛཿ ཞེས་བརྗོད་ཅིང་རོལ་མོའི་སྒྲ་དྲག་པོ་དང་། བཤུགས་པའི་སྒྲ་ཚོགས་བྱ། ལྕགས་ཀྱུའི་ཕྱག་རྒྱ་བཅས་ལ།
ཨོཾ་སེང་ཧ་མུ་ཁ་ཧཱུྃ་ཕཊ། བཛྲ་ཨཾ་ཀུ་ཤ་ཛཿ ཞེས་བརྗོད་པས་ཕོ་ཉ་རྣམས་ཀྱི་ནང་ནས་སེང་གེའི་གདོང་ཅན་ལྕགས་ཀྱུ་ཐོགས་པ་ཞིག་གིས་དགྲ་བགེགས་དེ་ལིངྒའི་སྤྱི་བོར་ཁྲིད་དེ། ཆུའི་ཁམས་ཀྱི་ནུས་པ་ཐམས་ཅད་ཉམས་པར་བྱས། ཞགས་པའི་ཕྱག་རྒྱ་དང་། ཨོཾ་ཨ་དྱེ་མུ་ཁ་ཧཱུྃ་ཕཊ། བཛྲ་པཱ་ཤ་ཧཱུྃ། གཟིག་གི་གདོང་ཅན་སེར་མོ་ཞགས་པ་ཐོགས་པ་ཞིག་གིས། དགྲ་བགེགས་དེ་ལིངྒའི་སྤྱི་བོ་ནས་ཐོགས་མེད་དུ་བསྟིམས་ནས། སའི་ཁམས་ཉམས་པར་བྱས།
ཨོཾ་རི་ཁ་སི་མུ་ཁ་ཧཱུྃ་ཕཊ། བཛྲ་སྥོ་ཊ་བཾ། དོམ་གྱི་གདོང་ཅན་དམར་མོ་ལྕགས་སྒྲོག་ཐོགས་པས་བཀུག་པ་དང་བསྐྱེད་པའི་ལིངྒ་ཆུ་ལ་ཆུ་བསྲེས་པ་ལྟར་དབྱེར་མེད་དུ་བྱས་ཤིང་། མེའི་ཁམས་ཉམས་པར་བྱས། དྲིལ་བུའི་ཕྱག་རྒྱ་དང་། ཨོཾ་རཀྵ་མུ་ཁ་ཧཱུྃ་ཕཊ། བཛྲ་ཨ་ཝེ་ཤ་ཧོཿ དྲེད་ཀྱི་གདོང་ཅན་ལྗང་ཁུ་ཐོ་བ་ཐོགས་པ། དགྲ་བགེགས་བརྡུངས་པས་མྱོས་ནས་དྲན་མེད་དུ་སོང་བས། རླུང་གི་ཁམས་ཉམས་པར་བྱས་པར་བསམ།
དེ་ནི་སྒོ་མ་བཞིའི་གནད་ཀྱིས་དགུག་པའི་མན་ངག་ཐུན་མོང་མ་ཡིན་པའོ། ། དེ་འདྲ་ཚར་གསུམ། གསུམ་པ་ནི། ཛཿ རྗེ་བཙུན་ནས། བསྒྲལ་བར་འོས་པ་དེ་དག་ཐམས་ཅད་བར་གོང་བཞིན་གྱི་རྗེས་སུ་བསྲུང་སྐྱབས་བྱེད་པའི་ལྷ་དང་ཕྱེས་ཅིག བསྲུང་ཞིང་སྡོང་གྲོགས་མགོན་སྐྱོབ་བྱེད་པའི་ལྷ་དང་ཕྱེས་ཅིག ཕོ་ལྷ། དགྲ་ལྷ། ཞང་ལྷ།
སྲོག་ལྷ། ཡུལ་ལྷ་ལ་སོགས་པའི་ལྷ་དང་ཕྱེས་ཤིག བསྲུང་འཁོར་དང་ཡི་དམ་དང་ཆོས་སྐྱོང་ལ་སོགས་པའི་ནུས་མཐུ་དང་ཕྱེས་ཤིག རོལ་མོ་སོགས་གོང་བཞིན་དང་། ཏྲཀ་རཀྴ་ནས་སྙིང་ཁྲག་ཏྲཀྨོ་ཏྲ་སའི་བར་མོའི་རྦད་པ་དང་དྷྲིཀ་དྷྲིཀ་ནས་མོན་བུ་ཁྲག་ལ་འཇིབས་ཛཿ བར་ཕོའི་རྦད་པ་གཉིས་ཀྱི་མཐར་སརྦ་དེ་ཝ་བི་ཏིཥྛ་ཧཱུྃ་ཕཊ། ཅེས་བརྗོད་ཅིང་རང་གི་སྙིང་ག་ནས་འོད་ཟེར་ལྕགས་ཀྱུ་ལྟ་བུ་འཕྲོས་པས། དགྲ་བགེགས་ཀྱི་རྒྱུད་ལ་ཡོད་པའི་རང་བཞིན་གྱི་གནས་པའི་རྡོ་རྗེ་གསུམ་གྱི་ནུས་མཐུ། གནས་སྐབས་སུ་བླ་མས་དབང་བསྐུར་བ་ལ་སོགས་པའི་དུས་སུ་གསལ་བཏབ་ཅིང་བྱིན་གྱིས་བརླབས་པའི། འཇིག་རྟེན་ལས་འདས་པའི་ནུས་མཐུ་ཐམས་ཅད་ཨོཾ་དཀར་པོ།
ཨཱཿདམར་པོ། ཧཱུྃ་སྔོན་པོའི་རྣམ་པར་བསྡུས་ཏེ། བྱ་ཚང་ནས་འཕུར་བ་བཞིན་ཐོགས་མེད་དུ་བྱུང་ནས། རང་གི་ལུས་ངག་ཡིད་གསུམ་ལ་ཐིམ་པས་རྡོ་རྗེ་གསུམ་གྱི་རང་བཞིན་སྔར་ལས་ཀྱང་གཟི་བརྗིད་ནུས་པ་ཆེ་ཆེར་གྱུར་པར་བསམ། ཁོའི་ལུས་དེ་བཀྲག་མདངས་གཟི་བརྗིད་དང་བྲལ་བས་སྡོང་པོ་རྙིང་པ་ཉི་ལྷག་གིས་ཁྱེར་བ་ལྟར་ནག་ཧྲུལ་གྱིས་སོང་བར་བསམ། བདག་གིས་སྔགས་བཟླས་པས་གནས་གསུམ་ནས་མེ་དང་མཚོན་ཆའི་ཚོགས་སྤྲོས་པས། བྱད་མ་བསྲུང་སྐྱོབས་བྱེད་པའི་འཇིག་རྟེན་པ་ཐམས་ཅད་དཔག་ཚད་རྒྱའི་བར་དུ་བསྐྲད་པས་མགོན་སྐྱབས་དང་བྲལ་བ་མིག་རིག་རིག་འདར་ཡེད་ཡེད་འདུག་པར་བསམ། བཞི་པ་ནི། རྔ་བརྡུང་ཞིང་། དཀོན་མཆོག་གསུམ་ལ་སྨོད་པ་དང་། །
སློབ་དཔོན་ལ་ནི་སྡང་བ་དང་། ། ཐེག་པ་ཆེན་པོ་སུན་འབྱིན་དང་། ། སངས་རྒྱས་བསྟན་པ་བཤིག་པ་དང་། ། བདག་ཅག་ཡོན་མཆོད་འཁོར་བཅས་ལ། ། གདུག་ཅིང་སྡང་སེམས་ལྡན་པ་ཡི། ། བྱད་དང་རྦོད་གཏོང་བྱེད་པ་དང་། ། བསམ་ངན་སྦྱོར་རྩུབ་བྱེད་པ་ཡི། ། མི་དང་མི་མིན་གང་ཅིའང་རུང་། ། ནག་པོ་ཁྱོད་ཀྱིས་འདིར་ཁུག་ལ། ། ལིངྒ་འདི་ལ་མྱུར་དུ་ཆུག །
བསྲུང་བའི་ལྷ་རྣམས་ཀུན་དང་ཁྲོལ། ། མཐུ་དང་ནུས་པ་ཉམས་པར་གྱིས། ། ཧཱུྃ་འདི་ཡི་སྤྱི་བོར་ཁྱོད་འདུག་ལ། ། ཏིལ་ཙམ་མ་ལུས་གསོལ་བར་གྱིས། ། འདི་ཡི་ཤ་ཟོ་ཁྲག་ལ་འཐུང་། ། ཀླད་པ་རུས་པ་ནང་ཁྲོལ་ཟོ། ། རིགས་བརྒྱུད་རྩ་ནས་ཆོད་ལ་ཤོག ། འཛའ་བོ་ཀུན་དང་ཕྲོལ་ལ་ཐོང་། ། ཚེ་སྲོག་ཆོད་ལ་མེད་པར་མཛོད། ། བདག་གིས་བསྒོ་བ་མ་ཉན་ན། །
ནག་པོ་ཁྱོད་ནི་ཉམས་པར་འགྱུར། ། དེ་བས་དམ་རྫས་འདི་བཞེས་ལ། ། བཅོལ་པའི་ཕྲིན་ལས་མྱུར་དུ་སྒྲུབས། ། ལྔ་པ་ནི། རལ་གྲི་ཐོགས་ལ། སྟངས་སྟབས་དང་བཅས་པས། ཧཱུྃ་དུས་གསུམ་སངས་རྒྱས་ཐམས་ཅད་ཀྱི། ། མཐུ་སྟོབས་རྫུ་འཕྲུལ་གཅིག་གྱུར་ནས། ། ཤིན་ཏུ་དྲག་པོའི་གཟུགས་ཀྱིས་ནི། ། བགེགས་འཇོམས་པུ་ཏྲ་མིང་སྲིང་ཁྱོད། །
རྒྱལ་བའི་བསྟན་པ་བསྲུང་བ་དང་། ། རྣལ་འབྱོར་སྒྲུབ་པའི་ལས་བྱ་བར། ། རྡོ་རྗེ་འཆང་དབང་ནས་བཟུང་སྟེ། ། རྩ་བརྒྱུད་བླ་མའི་བཀའ་ཡིས་བསྒོས། ། མིང་སྲིང་རྣམས་ཀྱིས་ཞལ་ཡང་བཞེས། ། རྣལ་འབྱོར་བདག་གིས་བསྒྲུབ་ཀྱང་བསྒྲུབས། ། དེ་བས་དམ་བཅའ་མ་གཡེལ་བར། ། དྲག་པོའི་འཕྲིན་ལས་ད་མཛོད་ཅིག ། གསོད་བྱེད་པུ་ཏྲའི་དུས་ལ་བབས། ། བདུད་ཆེན་བྷ་ཊའི༞ ཁ་འབར་སྲིང་མོའི་དུས༞ །
རུ་འདྲེན་སྡེ་བཞིའི་དུས༞ ། གདོང་བརྙན་རྣམ་བཞིའི་དུས༞ ། དྲེགས་པ་ཕོ་མོའི༞ ། ལྷ་སྲིན་སྡེ་བརྒྱད༞ ། དམ་ཉམས་གདུག་ཅན་དགྲ་བགེགས་འདི། ། བསྒྲལ་བའི་འོས་དང་དུས་ཡིན་གྱི། ། ཁྱོད་ཀྱི་ཕྲིན་ལས་དྲག་པོ་ཡིས། ། ད་ལྟ་ཉིད་དུ་ཐལ་བར་རློག ། ཅེས་བརྗོད་ལ་རོལ་མོ་དྲག་པོ་སོགས་གོང་བཞིན་བྱ་ཞིང་། ཨོཾ་མ་ཧཱ་རཀྴ་ཙིཏྟ་སྲོག་ཏུཾ་ཏུཾ་ནས།
ཙ་ལྷུཾ་ཙིཏྟ་སྲོག་ཏུཾ་ཏུཾ་བར་མོའི་བསད་པ་དང་། སྣྲི་ན་རྦད་ནས་སྙིང་ལ་ཡཾ་རྦད་བར་ཕོའི་བསད་པ་གཉིས་བརྗོད་ལ། སྐམ་ཐུན་རློན་ཐུན་གྲབ་རལ་གྲིས་དུམ་བུར་གཏུབས་ལ། དེའི་སེམས་ཧཱུྃ་ཡིག་གི་རྣམ་པ། བདག་ཉིད་ཧེ་རུ་ཀ་ཡབ་ཡུམ་དུ་གསལ་བའི་ཡབ་ཀྱི་ཤངས་བུག་ནས་ཞུགས། སྐུའི་དབྱིབས་བརྒྱུད། ཐུགས་ཀར་རྗེས་ཆགས་ཀྱི་མེས་འོད་དུ་ཞུ། དྷཱུ་ཏིའི་ལམ་དག་པ་ནས་ཡུམ་གྱི་པདྨར་བབས་པས། སྐད་ཅིག་ལ་ཧེ་རུ་ཀ་ཡེ་ཤེས་ཀྱི་སྐུ་ཅན་དུ་གྱུར་པ་ལ། མཆོད་བསྟོད་མདོར་བསྡུས་བྱས།
དཔའ་བོ་དང་དཔའ་མོ་མཁའ་འགྲོའི་ཚོགས་དཔག་ཏུ་མེད་པས་བསྐོར་ནས་འཇའ་གུར་དང་སྤོས་ཀྱིས་གཏིབས་ཤིང་རོལ་མོ་དང་མེ་ཏོག་གི་ཆར་དཔག་ཏུ་མེད་པ་དང་བཅས་ཏེ། སྐད་ཅིག་དེ་ཉིད་ལ་འོག་མིན་གྱི་གནས་སུ་གཤེགས་པར་བསམས་ལ། ཕཊ་དྲག་པོ་བརྗོད་ཅིང་། མིག་གྱེན་དུ་ཡུན་རིང་དུ་བལྟ། རང་གི་སེམས་དང་བསྒྲལ་བྱའི་སེམས་སྒྲོལ་བྱེད་ཀྱི་རྣམ་འཕྲུལ་སྣ་ཚོགས་པ་རྣམས་རོ་གཅིག་ཏུ་བསྲེས་ནས། འཛིན་མེད་བློ་འདས་ཀྱི་ངང་དུ་ཇི་ཙམ་གནས་ཀྱི་བར་མཉམ་པར་འཇོག་གོ ། དྲུག་པ་ནི། ལིང་རོ་གཏོར་བསྔོའི་གཏོར་མ་བསྐང་གཏོར་གཏོར་ཆེན་བཅས་ལ་ཕུལ་ལ། ཧཱུྃ་རྡོ་རྗེ་འཛིན་དང་དུས་གསུམ་རྒྱལ་བའི་བཀའ། ། ཡི་དམ་མཁའ་འགྲོ་དམ་ཅན་ནུས་པའི་སྩལ། །
རྟེན་ཅིང་འབྲེལ་འབྱུང་ཆོས་དབྱིངས་བདེན་པའི་སྟོབས། ། རྣལ་འབྱོར་བདག་གི་ལྷག་བསམ་དག་པའི་མཐུས། ། བསྒྲལ་བའི་ཞིང་བཅུར་གྱུར་པའི་དགྲ་བགེགས་རྣམས། ། ཁྲོ་བོ་ཕོ་ཉ་འབར་བའི་ཚོགས་སྤྲོས་ཏེ། ། ཤུགས་དྲག་རྡོ་རྗེའི་མཚོན་ཆས་རབ་བསྣུན་ནས། ། ཤ་ཁྲག་རུས་པའི་ཕུང་པོར་བཅས་པ་འདི། ། ཡེ་ཤེས་བདུད་རྩི་ཆེན་པོར་བྱིན་རླབས་ནས། ། རྩ་བརྒྱུད་བླ་མ་ཡི་དམ་ཞལ་དུ་བསྟབས། ། གུར་མགོན་རལ་གཅིག་འདོད་ཁམས་ཞལ་དུ་བསྟབས། ། གནོད་སྦྱིན་ཡབ་ཡུམ་རྣམ་གཉིས་ཞལ་དུ་བསྟབས། །
གསོད་བྱེད་གཤིན་རྗེ་པུ་ཏྲའི་ཞལ་དུ་བསྟབས། ། བདུད་ཆེན་མོན་བུ་བྷ་ཊའི་ཞལ་དུ་བསྟབས། ། ཁ་འབར་སྲིང་མོ་རལ་གཅིག་ཞལ་དུ་བསྟབས། ། སྟོབས་ཆེན་རུ་འདྲེན་སྡེ་བཞིའི་ཞལ་དུ་བསྟབས། ། གདོང་བརྙན་སྒོ་མ་རྣམ་བཞིའི་ཞལ་དུ་བསྟབས། ། དྲེགས་པ་ཕོ་རྒྱུད་མོ་རྒྱུད་ཞལ་དུ་བསྟབས། ། སྣང་སྲིད་ལྷ་སྲིན་སྡེ་བརྒྱད་ཞལ་དུ་བསྟབས། ། སྤྲུལ་པ་ཡང་སྤྲུལ་ཉིང་སྤྲུལ་ཞལ་དུ་བསྟབས། ། མདོར་ན་གཙོ་འཁོར་ཡོངས་ཀྱི་ཞལ་དུ་བསྟབས། ། ཞེས་དང་།
ལས་མཁན་ཕོ་མོའི་བོད་རྦད་བསད་གསུམ་སྦྲེལ་ནས་ཉེར་གཅིག་སོགས་བཟླས་པས། དེའི་ཤ་ཁྲག་བླ་མ་ཡི་དམ་ཆོས་སྲུང་སྤྱི་དང་། ཁྱད་པར་པུ་ཏྲ་འཁོར་བཅས་ཀྱི། ཞལ་དུ་སིབ་སིབ་སོང་བས་ཏིལ་ཙམ་ཡང་མ་ལུས་པར་གསོལ་བར་བསམ། བདུན་པ་ནི། སྟན་ལས་ལངས་ཏེ་བྱང་ནས་ལྷོར་ཕྱོགས་པས། ཧཱུྃ་བསྐལ་པ་མེ་ལྟར་འབར་བའི་ཀློང་དཀྱིལ་ནས། ། ཞལ་གཅིག་ཕྱག་གཉིས་མཐིང་ནག་རྔམས་པའི་སྐུ། ། ཤང་ལང་དམ་ཤིང་སྤུ་གྲི་འབར་བ་གཡས། ། ཀླད་ཁྲག་སྙིང་དམར་རྒྱུ་རློན་གཡོན་ན་ཐོགས། །
སྤྱན་གསུམ་ཁྲོ་གཉེར་ཞལ་གདངས་མཆེ་བ་གཙིགས། ། དབུ་སྐྲ་གྱེན་བརྫེས་ཐོད་སྐམ་དབུ་ལ་བཅིངས། ། མི་མགོའི་དོ་ཤལ་སྦྲུལ་དང་རུས་པས་བརྒྱན། ། དཀར་ནག་དར་གྱི་ཨང་རག་ལྷབ་ལྷུབ་དང་། ། སྟག་སློག་ཟ་འོག་ནག་ཁྲའི་གོས་གྱོན་ཞིང་། ། དམ་ཉམས་རོ་སྟེང་བརྐྱང་བསྐུམ་སྟབས་ཀྱིས་བཞུགས། ། རྒྱལ་བའི་བཀའ་བསྟོད་པུ་ཏྲ་མིང་སྲིང་བསྟོད། ། སྣང་སྲིད་དྲེགས་པའི་དེད་དཔོན་དཔའ་བོ་ཆེ། ། གསང་བའི་ལས་མགོན་ཁྱོད་ལ་ཕྱག་འཚལ་ལོ། ། བཀའ་དང་བསྟན་པ་བསྲུང་བའི་དམ་ཚིག་ཅན། །
ཕྲིན་ལས་མགོན་པོ་ཁྱོད་ལ་ཕྱག་འཚལ་ལོ། ། གཤིན་རྗེ་བདུད་དང་གནོད་སྦྱིན་དབང་ཕྱུག་ཆེ། ། དྲེགས་པའི་དེད་དཔོན་ཁྱོད་ལ་ཕྱག་འཚལ་ལོ། ། ལོག་འདྲེན་དགྲ་བགེགས་འདུལ་བའི་མཐུ་བོ་ཆེ། ། སྲིད་གསུམ་ཟ་བྱེད་ཁྱོད་ལ་བདག་བསྟོད་དོ། ། དེ་ནས་སྔར་བཤམས་པའི་ཁ་ཟས་དུམ་བུ་རྣམས་གཏོར་མ་ལ་ནར་མར་སྦྲོན་ཞིང་། ཧཱུྃ་མགོན་པོའི་མཚན་གསོལ་གསང་བའི་ལས་མཁན་ལྔ། ། རྒྱལ་བའི་བསྟན་བསྲུང་བཀའ་ཡི་བྱ་ར་བ། ། གདུག་པ་ཚར་གཅོད་དྲག་ཤུལ་མཐུ་རྩལ་ཅན། ། བདུད་འདུལ་དཔའ་བོ་ལས་མགོན་འཁོར་བཅས་རྣམས། །
བདག་ཅག་རྣམས་ལ་བརྩེ་བས་དགོངས་སུ་གསོལ། ། འདོད་ཡོན་རྒྱ་ཆེན་གཏོར་མའི་རྒྱ་མཚོ་དང་། ། ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། ། དཔལ་ལྡན་གསང་བའི་ལས་མགོན་འཁོར་བཅས་ལ། ། གུས་པའི་ཚུལ་གྱིས་མཆོད་པ་དམ་པར་འབུལ། ། དགེས་པའི་སེམས་ཀྱིས་མཆོད་གཏོར་འདི་བཞེས་ལ། ། སྔོན་གྱི་ཐུགས་དམ་འཕྲིན་ལས་ཉེར་དགོངས་ལ། ། བདག་ཅག་དཔོན་སློབ་ཡོན་མཆོད་འཁོར་བཅས་ལ། ། མི་མཐུན་གནོད་པའི་རྐྱེན་རྣམས་ཞི་བ་དང་། ། འདོད་དོན་མཐུན་པའི་རྐྱེན་རྣམས་འགྲུབ་པ་དང་། །
ཐུབ་པའི་བསྟན་པ་རྒྱས་པར་མཛད་དུ་གསོལ། ། དེ་ནས་འདུར་དབྱངས་བྱ་ཞིང་། ཧཱུྃ་དཔལ་ལྡན་ལས་མཁན་ནག་པོ། ། རྒྱལ་བའི་བཀའ་སྲུང་དམ་པ། ། ལྷ་སྲུང་ཡོངས་ཀྱི་དེད་དཔོན། ། དུར་ཁྲོད་ཀུན་གྱི་བདག་པོ། ། རིག་འཛིན་ཡོངས་ཀྱི་སྲོག་ཤིང་། ། རྣལ་འབྱོར་ཀུན་གྱི་དགྲ་ལྷ། ། བསྟན་པ་ཡོངས་ཀྱི་བྱ་ར་བ། ། དུག་གསུམ་ནད་ཀྱི་སྨན་པ། །
བདུད་འདུལ་རྣམས་ཀྱི་དཔའ་བོ། ། དམ་ཅན་གནོད་སྦྱིན་ཡབ་ཡུམ། ། གསོད་བྱེད་གཤིན་རྗེ་པུ་ཏྲ། ། བདུད་ཆེན་མོན་བུ་བྷ་ཊ། ། ཤ་ཟ་སྲིང་མོ་རལ་གཅིག ། སྟོབས་ཆེན་རུ་འདྲེན་སྡེ་བཞི། ། གདོང་བརྙན་སྒོ་མ་རྣམ་བཞི། ། དྲེགས་པ་ཕོ་རྒྱུད་མོ་རྒྱུད། ། སྣང་སྲིད་ལྷ་སྲིན་སྡེ་བརྒྱད། ། བཀའ་ཉན་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་དམ་ཉམས་ཀུན་གྱི་སྲོག་གཅོད།
མནའ་ཟན་ཀུན་གྱི་གཤེད་མ། གནོད་བྱེད་དགྲ་བགེགས་ཀྱི་བདུད་ཕོ། དཔལ་འཕྲིན་ལས་ཀྱི་མགོན་པོ་འཁོར་དང་བཅས་པ་རྣམས་ཀྱི་ཞལ་དུ་འབུལ་ལོ། ། གསོལ་ལོ། ། མགྲོན་ནོ། ། མཆོད་པ་དམ་པ་བཞེས་སུ་གསོལ། དམ་རྫས་བདུད་རྩི་འབར་བ་འདི་བཞེས་ལ། རྣལ་འབྱོར་པ་བདག་འཁོར་དང་བཅས་པ་རྣམས་ཀྱི་ནད་དང་གནོད་པ་ཞི་བར་མཛད་དུ་གསོལ། ཚེ་དང་བསོད་ནམས་སྤེལ་དུ་གསོལ། དྲེགས་པའི་འགྲོ་བ་དབང་དུ་བསྡུས།
བར་ཆད་དགྲ་གེགས་རྡུལ་དུ་རློག རྒྱགས་ཆད་ཀྱི་མ་མཛོད། བློ་ལྷག་གི་ཕ་མཛོད། རྒྱབ་ཀྱི་སློག་པ་མཛོད། མདུན་གྱི་འཁར་བ་མཛོད། ཉིན་གསུམ་གྱི་བྱ་ར་མཛོད། མཚན་གསུམ་གྱི་མེལ་ཚེ་མཛོད། ཡོ་ན་སྲོངས། འགྱེལ་ན་སློངས། ཆད་ན་འཐུད།
བརྗེད་ན་སྐུལ། མགོ་གང་གི་ཡར་ལ་སྟོད། དཀྱུས་གང་གི་མར་ལ་སྲིངས། ལེགས་པ་བརྒྱད་དང་སྤྲོད། ཉེས་པ་སྟོང་དང་བསྣོལ། བསམ་པ་རྒྱ་མཚོ་སྒྲུབས། རེ་བ་རྒྱ་མཚོ་སྐོངས། མཐུན་པའི་དངོས་གྲུབ་སྩོལ། མི་མཐུན་པའི་ཕྱོགས་རྣམས་ཟློག དགྲ་དཔུང་ཐམས་ཅད་ཆོམས།
བགེགས་དཔུང་ཐམས་ཅད་ཤིག སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་སྟོད། སྤོ་ལ་དར་འཕྱོར། ཁྲོམ་དུ་དུང་བུས། གྲགས་པ་འཇིག་རྟེན་ཀུན་ཏུ་སྒྲོགས། དམ་ཆོས་མི་ནུབ་པའི་རྒྱལ་མཚན་ནམ་མཁའ་ལ་འཕྱོར་ཤིག ཅེས་པའི་གསོལ་ཁ་དང་། བཅོལ་བསྐུལ་བྱའོ། ། དེ་བཞིན་དུ་ཤར་དང་།
ལྷོ་དང་། ནུབ་དང་། སླར་ཡང་བྱང་ནས་ཏེ། དེ་ལྟ་བུ་ལན་ལྔར་བྱ་ཞིང་། གཞན་ཡང་གང་འདོད་ཀྱི་སྨོད་བསྐུལ་བྱའོ། ། བརྒྱད་པ་ནི། ཧཱུྃ་གནོད་སྦྱིན་ཡབ་ཡུམ་མཐུ་མ་ཆུང་། ། པུ་ཏྲ་མིང་སྲིང་ཐུགས་མ་གཡེལ། ། རུ་འདྲེན་སྡེ་བཞི་བང་མ་བུལ། ། ཕོ་ཉ་ལས་མཁན་སྩལ་མ་ཞན། །
དཔལ་ལྡན་འཕྲིན་ལས་མགོན་པོ་ནི། ། ཁྲམ་ཁ་སྒྱུར་བའི་མཐུ་བོ་ཆེ། ། བདུད་ཁ་སྒྱུར་བའི་ང་རོ་ཅན། ། དོ་ནུབ་བཟློག་བསྒྱུར་དུས་ལ་བབས། ། སྲིད་པའི་ཁྲམ་ཁ་ད་གྱུར་ཅིག ། ལྷ་འདྲེའི་དམག་སྣ་དགྲ་ལ་དྲོངས། ། གཞན་གྱི་བསམ་སྦྱོར་ངན་པ་ཡི། ། ཕུར་པའི་དཔལ་ཁ་འཕེན་པ་བཟློག ། འཚེ་ཟོར་ཡུངས་ཟོར་འཕེན་པ་བཟློག ། འབྱུང་པོའི་ཐོད་ཟོར་འཕེན་པ་བཟློག །
གཤིན་རྗེའི་འཁོར་ལོ་བསྐོར་བ་བཟློག ། བདུད་ཀྱི་ཁྲམ་ཁ་སྟོན་པ་བཟློག ། མ་མོའི་ཁྲག་ཟོར་འཕེན་པ་བཟློག ། ཀླུ་ཡི་བྱད་དུ་བཅུག་པ་བཟློག ། ཐེ་རང་སྲིད་ལ་བརྐུ་བ་བཟློག ། མུ་སྟེགས་བར་ཆད་བྱེད་པ་བཟློག ། རྒྱལ་པོའི་སྨྱོ་འབོག་བཏང་བ་ཟློག ། ལྟས་ངན་བརྒྱད་ཅུ་རྩ་གཅིག་བཟློག ། ཡེ་འདྲོག་སུམ་བརྒྱ་དྲུག་ཅུ་བཟློག ། རྨི་ལམ་ངན་དང་མཚན་ལྟས་སྡིག །
ནད་རིགས་བཞི་བརྒྱ་རྩ་བཞི་བཟློག ། ལོ་སྐེག་ཟླ་སྐེག་ཞག་སྐེག་བཟློག ། དྲང་སྲོང་གཟའ་ཡི་ཀིང་ཀང་བཟློག ། ཞང་ཞུང་གཙོ་དམར་འཕེན་པ་བཟློག ། སུམ་པས་གླང་ཟོར་འཕེན་པ་བཟློག ། བནྡེས་སྔགས་ཟོར་འཕེན་པ་བཟློག ། བོན་པོས་དབལ་ཟོར་འཕེན་པ་བཟློག ། སྐྱེས་པས་མདའ་ཟོར་འཕེན་པ་བཟློག ། བུད་མེད་དམོད་ཟོར་འཕེན་པ་བཟློག ། རླུང་གི་བཤེད་བཞི་མཆིས་པ་དང་། །
མོ་རྩིས་ངན་པ་ཐམས་ཅད་བཟློག ། མཁའ་འགྲོ་མ་དང་རོ་ལངས་དང་། ། རྒྱལ་བསེན་བར་ཆད་བྱེད་པ་བཟློག ། དེ་ལ་སོགས་ཏེ་གདུག་སེམས་རྣམས། ། ཐམས་ཅད་སྡང་བའི་དགྲ་ལ་བྷྱོཿ ཐམས་ཅད་རྦོད་གཏོང་སྟེང་དུ་བྷྱོཿ ལས་ཀྱི་མགོན་པོ་མཐུ་རྩལ་ཅན། ། འཕྲིན་ལས་དྲག་པོ་མི་བཟད་པས། ། སོད་ཅིག་ཐུལ་ཅིག་དགྲ་གེགས་རྣམས། ། གཏད་དོ་གཉེར་རོ་ཐུགས་དམ་ཅན། །
རྟགས་དང་མཚན་མ་མྱུར་དུ་ཕྱུང་། ། ལེ་ལོ་གཡེལ་བ་མ་མཛད་པར། ། བདག་གི་དཔལ་དང་གྲོགས་མཛོད་ཅིག ། བདག་གི་འཁོར་དང་ལོངས་སྤྱོད་ཀུན། ། རྟག་ཏུ་བསྲུང་སྐྱོབ་གཉེར་མཛོད་ཅིག ། ཅེས་བཟློག་པ་ཚར་གསུམ་སོགས་ཇི་ལྟར་རིགས་པ་དང་། དགུ་པ་ནི། ཧཱུྃ་བྷྱོ༔ དཔལ་ལྡན་མགོན་པོའི་བཀའ་འཁོར་ནས། ། དམ་ཅན་གནོད་སྦྱིན་ཡབ་ཡུམ་བསྐྱོད། །
མེ་རླུང་འཁྲུགས་པའི་ཀློང་དཀྱིལ་ནས། ། མི་ཟན་པུ་ཏྲ་མིང་སྲིང་བསྐྱོད། ། ཕྱོགས་བཞིའི་དམག་གི་རྣ་འདྲེན་པ། ། སྟོབས་ཆེན་རུ་འདྲེན་སྡེ་བཞི་བསྐྱོད། ། སྣང་སྲིད་ཡངས་པའི་དཀྱིལ་འཁོར་ནས། ། དྲེགས་བྱེད་ལྷ་སྲིན་སྡེ་བརྒྱད་བསྐྱོད། ། ཁྲག་ཞག་ཁོལ་མའི་རྦ་ཀློང་ནས། ། སྲོག་བདུད་མོན་ནག་གཤིན་རྗེ་བསྐྱོད། ། བསྟན་དགྲ་འཇོམས་བྱེད་གྲོང་ཁྱེར་ནས། ། སྤྲུལ་པ་ལྟས་ངན་ཆོ་འཕྲུལ་བསྐྱོད། །
ཧ་ཧའི་གད་རྒྱངས་ལྷངས་སེ་ལྷང་། ། བྷྱོཿཡི་འབོད་སྒྲ་དི་རི་རི། ། བཤུགས་པའི་གླུ་ལེན་ཀྱུ་རུ་རུ། ། རྒྱོབ་གསོད་ང་རོ་འབྲུག་ལྟར་སྒྲོགས། ། ཕྱོགས་ཀུན་མུན་ནག་ཐིབས་སེ་ཐིབ། ། མཚོན་ཆའི་མེ་སྟག་སྐར་ལྟར་འཁྲུགས། ། ཁྲག་ནད་བུ་ཡུག་ཆར་ལྟར་འབབ། ། འཇིགས་རུང་རླུང་ནག་ཚུབས་སེ་ཚུབས། ། ཤན་པའི་གྲི་བསྐོར་ལིང་སེ་ལིང་། ། མ་མོའི་ཁྲག་ཟོར་མདའ་ལྟར་འཕེན། །
ལྟས་ངན་ཆོ་འཕྲུལ་ཟིང་སེ་ཟིང་། ། དགྲ་མིང་བླ་འབོད་ལྷང་སེ་ལྷང་། ། ཀུན་ཀྱང་ཁྲོ་གཏུམ་རི་རབ་ཙམ། ། མཐོང་བ་ཙམ་གྱིས་དགྲ་སྙིང་འབྱིན། ། ལས་མཛད་མོན་པ་ཕོ་མོའི་ཚོགས། ། ཁྱེད་ལ་མཐུ་དང་རྩལ་ཡོད་ན། ། དམ་ཉམས་དགྲ་བོའི་ཡུལ་ཁམས་སུ། ། ཁྲག་ནད་དལ་ཡམས་གཟེར་ཆེན་ཕོབ། ། ལྟས་ངན་ཆོ་འཕྲུལ་ཕོ་ཉ་ཁྱེས། ། གློ་བུར་ཡེ་འདྲོག་སྣ་ཚོགས་ཐོང་། །
དགྲ་སྙིང་དམར་པོ་སྤར་གྱིས་ཐོབ། ། དགྲ་ཁྲག་དྲོན་མོ་ཧུབ་ཀྱིས་དྲོངས། ། ཞིང་ཆེན་གཡང་གཞི་གོས་སུ་གྱོན། ། ཐོད་རུས་རྒྱུ་རློན་རྒྱན་དུ་གྱིས། ། ལོ་དང་ཟླ་བར་མ་བཞག་པར། ། ཞག་དང་ཟ་མའི་དུས་ཉིད་ལ། ། དགྲ་བགེགས་དཔུང་དང་བཅས་པ་རྣམས། ། ཏིལ་འབྲུ་ཙམ་ཡང་མེད་པར་མཛོད། ། རྣལ་འབྱོར་བདག་དང་བདག་ཅག་གི ། འཁོར་དུ་གཏོགས་པའི་སྐྱེ་དགུ་རྣམས། །
ཁྱོད་ཀྱིས་བསྲུང་ཞིང་སྐྱོང་བ་དང་། ། ལས་བཞི་ལྷུན་གྱི་གྲུབ་པར་མཛོད། ། ཅེས་བྱའོ། ། དེ་ནས་ཚོགས་ཡོད་ན་ལྷག་གཏོར་བར་རྡོ་རྗེའི་གླུ། ཤིས་བརྗོད་སྨོན་ལམ་སྤྱི་བཏབས་རྗེས་ཆོག་རྣམས་རྒྱུན་བཞིན་བྱ་ཞིང་། ཚོམ་བུའི་ལྷ་ལ་བརྟན་བཞུགས་རྣམས་སོ། ། ཚུལ་དེ་ལྟ་བུའི་ཞག་སྒྲུབ་དང་། གལ་ཏེ་ཞག་སྒྲུབ་མི་བྱེད་ན་གསོལ་ཀའི་རྗེས་སུ་ཚོགས་བྱིན་རླབས་ནས། ཕུད་འབུལ་བའི་བར་བྱས་ལ། གསུམ་པ་རྗེས་ཀྱི་བྱ་བ་ལ་བསྐུལ་བ།
གསེར་སྐྱེམས་དཔང་གཟུག ཟོར་ལམ་དབྱེ་བ། འཕང་བ། རྗེས་ཆོག་རྣམས་ལས། དང་པོ་ནི། གཏོར་ཆེན་ལས་ཀྱི་མགོན་པོ་འཁོར་བཅས་ཀྱིས་གསོལ་བའི་ལྷག་མ་དེ་ཉིད་དུག་མཚོན་ནད་ཡམས་ཁྲག་མཚོ་སོགས། དགྲ་བགེགས་འཇོམས་ཤིང་རྐྱེན་ངན་བཟློག་པའི་ནུས་ལྡན་དུ་བསམས་ལ་ཐོག་མར་སྔར་གྱི་རློན་ཐུན་སྣོད་བཅས་དང་། སྐམ་ཐུན་ལྷག་རྣམས་གྱོ་མོ་གྲུ་གསུམ་གསུམ་ལ་ཚོགས་པར་སོགས་ནས་བླུགས་ཁ་བཅད་པ་རྣམས་སྣོད་དུ་བཅུག་པ་དང་། དེའི་རྗེས་སུ་གཏོར་ཆེན་སྒོ་ལ་ཕྱོགས་པར་བཞག དཀར་ལམ་འཐེན།
བཟློག་དཀྱིལ་གྲུ་གསུམ་པ་བསུབས། ཆས་པའི་སྔོན་དུ་དར་ནག་སོགས་འཕྱར། གུ་གུལ་ཚིལ་ཆེན་གྱི་དུད་པ་གསེར་སྐྱེམས་ཀྱིས་སྣ་དྲངས། རྣལ་འབྱོར་པ་རྣམས་ཀྱིས་རྔ་རོལ་སོགས་འཁྱེར། སློབ་དཔོན་དྲག་པོའི་ཆས་སུ་ཞུགས། བན་ཕུར་ཐོགས་ཤིང་། དཔོན་སློབ་རྣམས་ཀྱི་རྒྱབ་ནས་དམག་དཔུང་དང་། དགེ་འདུན་མདོ་སྒྲུབ་པ་སོགས་གང་འགྲིག་དང་བཅས་བསྒྲིགས་ལ། ཧཱུྃ་དུས་གསུམ་རྒྱལ་བའི་སྤྱན་སྔར་རང་རང་གི ། སྲོག་གི་སྙིང་པོ་ཕུལ་ནས་དམ་བཅས་པ། །
འཇིག་རྟེན་འདས་དང་མ་འདས་སྲུང་མའི་ཚོགས། ། ཀུན་གྱི་གཙོ་བོ་དཔལ་ལྡན་ནག་པོ་ཆེ། ། ལྕམ་དྲལ་བྲན་གཡོག་བཀའ་བསྟོད་འཁོར་དང་བཅས། ། རྣམ་འཕྲུལ་དུ་མས་ཧཱུྃ་ཕཊ་སྒྲ་སྒྲོགས་ཤིང་། ། ཧ་ཧའི་གད་རྒྱངས་སྲིད་གསུམ་གཡོ་བར་མཛད། ། རུ་རུ་རོ་ཞེས་གདུག་པའི་ཁྲག་རྒྱུན་གསོལ། ། མ་རའི་སྒྲ་འབྱིན་གསོད་ལ་བརྩོན་རྣམས་ཀྱིས། ། བསྟན་པ་བསྲུང་ཕྱིར་དམ་ཚིག་རྗེས་དགོངས་ལ། ། བསྟན་ལ་གནོད་བྱེད་གདུག་པའི་ཚོགས་རྣམས་ཀུན། ། དམ་བཅའ་ཇི་བཞིན་མྱུར་དུ་མངོན་པར་ཁུག །
གྲྀཧྣ་བནྡྷས་བཟུང་ཞིང་བཅིངས་ནས་ནི། ། ཧ་ན་ད་ཧས་བསྡུས་ཅིང་བརྡེག་པར་མཛོད། ། པ་ཙ་པ་ཙས་བསྲེགས་བཅད་གཏུབས་ནས་ནི། ། མ་རཱ་མཱ་རས་མྱུར་དུ་བསྒྲལ་བ་ཡི། ། ཤ་ཁྲག་ལས་གྲུབ་མཆོད་གཏོར་རྒྱ་ཆེན་འདི། ། ཁ་ཁ་ཁཱ་ཧིས་ལེགས་པ་སྟོན་པ་ཡིས། ། རང་གི་ཤ་གཅོད་བརྟུལ་ཤུགས་བཟློག་ནས་ནི། ། དམ་ཉམས་སྙིང་ཁྲག་དབུགས་ལ་མྱུར་དུ་རོལ། ། གཞན་ལ་འཁུ་བྱེད་གཏོར་མའི་ལས་བརྩམས་ཀྱིས། ། ཁ་འཇམ་སེམས་གདུག་རང་གི་ཕྱོགས་འཛིན་ཅིང་། །
བུ་ལྟར་གཅེས་པའི་གསང་བའི་དགྲ་བོ་འདི། ། མྱུར་དུ་ཚར་གཅོད་བདག་དོན་ཡོངས་རྫོགས་མཛོད། ། ཧཱུྃ་བྷྱོཿམགོན་པོ་མ་ཧཱ་ཀཱ་ལ་དང་། ། ལྷ་མོ་མི་ཕམ་སྲིད་གསུམ་བདག ། དཔལ་ལྡན་མགོན་པོ་ལྕམ་དྲལ་གྱི། ། བཀའ་ཉན་གནོད་སྦྱིན་ཕོ་མོའི་གཟུགས། ། དྲག་ལ་རྔམ་པའི་ཆ་བྱད་ཅན། ། གློག་འཁྱུག་མ་རའི་སྒྲ་སྒྲོགས་པ། ། དགྲ་བགེགས་བཾ་རིལ་ཁྲག་ལ་གཟེར། ། སྙིང་ཁྲག་འཐུང་ཞིང་མཆོངས་ཤིང་རྒྱུག །
ཁ་རླངས་འབར་བའི་མེ་སྟག་འཕྲོ། ། ཉི་ཟླ་འབར་བའི་སྦར་ཤད་ཀྱིས། ། དོན་སྙིང་དྲངས་ནས་ཞལ་དུ་གསོལ། ། ཐོག་གི་གཟེར་འདེབས་ཁྱོད་ལ་བསྟོད། ། ལྕམ་དྲལ་བཀའ་བསྟོད་མོན་པའི་གཟུགས། ། ལས་ཀྱི་མགོན་པོ་མིང་སྲིང་ལས། ། མོན་བུ་པུ་ཏྲ་ནག་པོ་ཁྱོད། ། མོན་གྱི་ག་ཤ་སྐུ་ལ་གསོལ། ། ཤང་ལང་འབར་བ་ཕྱག་ན་བསྣམས། ། མོན་བུ་པུ་ཏྲ་ཁྱོད་ལ་བསྟོད། །
མོན་བུ་བྷ་ཊ་སྟག་སློག་བཀྲ། ། དར་གྱི་ག་ཤ་སྐུ་ལ་གསོལ། ། ཤེར་ཤིང་གསལ་ཤིང་ཕྱག་ན་བསྣམས། ། བྷ་ཊ་ནག་པོ་ཁྱོད་ལ་བསྟོད། ། སྲིང་མོ་གསེར་གྱི་སྤུ་གྲི་མ། ། ནག་མོ་ཆེན་མོ་ཁ་འབར་མ། ། ཕྱག་ན་གསེར་གྱི་སྤུ་གྲི་བསྣམས། ། བདུད་མོ་ནག་མོ་ཁྱོད་ལ་བསྟོད། ། བཀའ་ཡི་དམ་ཚིག་རྗེས་དགོངས་ལ། ། རྣལ་འབྱོར་ཅན་གྱིས་བཅོལ་པའི་ལས། །
མ་གཡེལ་བརྩོན་པའི་མཐུ་སྟོབས་ཀྱིས། ། ད་ལྟ་སྒྲུབས་ཤིག་ས་མ་ཡ། ། སྔགས་དང་ཏིང་འཛིན་ཕྱག་རྒྱ་ཡིས། ། ལེགས་སྒྲུབས་བཞེད་དགུ་འབྱུང་བའི་ཟས། ། ཤ་ཁྲག་དམར་གྱི་གཏོར་མ་བཞེས། ། ཛམ་བུ་ཏི་བའི་ཞལ་ཟས་བཞེས། ། སྨན་རཀ་ཕུད་ཀྱི་མཆོད་པ་བཞེས། ། མཉེས་པའི་གཏང་རག་ཆེན་པོར་འབུལ། ། དམ་ཚིག་བཅོལ་པའི་ལས་ལ་དགོངས། ། འཁོར་བཅས་སྲུང་ཞིང་སྐྱོང་བ་དང་། །
དགྲ་བགེགས་ལོག་འདྲེན་གཞོམ་པ་དང་། ། རྒྱལ་བའི་བསྟན་པ་རྒྱས་པར་མཛོད། ། ཅེས་བརྗོད་ལ་ཟོར་རྣམས་བཏེགས། རྔ་རོལ་སོགས་གང་དུ་ཆས་པ་རྣམས། ཕྱིར་ཐུན་ཏེ་འཕེན་པར་སླེབས་པ་དང་། གཉིས་པ་གསེར་སྐྱེམས་དང་། གསུམ་པ་དཔང་གཟུག་བཞི་པ་ཟོར་ལམ་དབྱེ་བ་རྣམས་མགོན་པོའི་མན་ངག་སྤྱི་འགྲེ་བྱས་ལ། ལྔ་པ་ནི། གོང་བཞིན་བཟློག་བསྐུལ། དེ་ནས་རྭ་ཟོར་ཐོགས་ལ།
ཧཱུྃ་བྷྱོཿ ལས་ཀྱི་མགོན་པོ་ཕོ་ཉ་ནི། ། མདུན་ནས་གཤེགས་པའི་ཤུགས་འདྲེན་པ། ། བུ་མེད་གྲི་ཐོད་ཐོགས་པ་བརྒྱ། ། བྷྱོ་བྷྱོ་དེ་ནི་དགྲ་ལ་བྷྱོ། ། ཆོས་ཆོས་དེ་ནི་དམག་ལ་ཆོས། ། དམག་དཔུང་བསྐྱེད་ལ་རུ་མཚོན་ཕྱོར། ། དགྲ་བགེགས་ཐལ་བ་རྡུལ་དུ་རློག ། འཕང་། ཡང་སྐམ་ཟོར་ཐོགས་ལ།
གཡས་ནས་རུ་འདྲེན་དཔའ་རྩལ་ཅན། ། སྐྱེས་པ་སྟག་ཆས་བརྒྱན་པ་བརྒྱ། ། བྷྱོ་བྷྱོ༞ ། ཆོས་ཆོས༞ ། དམག་དཔུང༞ ། དགྲ་བགེགས༞ ། གཡོན་ནས་རུ་འདྲེན་སྤྲུལ་པའི་སྐུ། ། དགེ་སློང་འཁར་སིལ་ཐོགས་པ་བརྒྱ། ། བྷྱོ་བྷྱོ༞ ། ཆོས་ཆོས༞ །
དམག་དཔུང༞ ། དགྲ་བགེགས༞ ། རྒྱབ་ཀྱི་རྗེས་འབྲང་འཇིགས་རུང་བ། ། བནྡེ་ནག་པོ་ཕུར་ཐོགས་བརྒྱ། ། བྷྱོ་བྷྱོ༞ ། ཆོས་ཆོས༞ ། དམག་དཔུང༞ ། དགྲ་བགེགས༞ ། ཅེས་བསྐུལ་རེ་རེ་ལ་རེ་རེ་འཕེན། དེ་ནས་གཏོར་ཆེན་འཕེན་པའི་ཕྱིར།
གཙོ་བོ་བསྐུལ་བ་ནི། ཧཱུྃ་མོན་བུ་པུ་ཏྲ་གནས་ནས་བསྐྱོད། ། མོན་གྱི་ག་ཤ་སྐུ་ལ་གསོལ། ། ཤེར་ཤིང་གསེག་ཤང་ཕྱག་ན་བསྣམས། ། པུ་ཏྲ་ནག་པོ་ཁྱོད་ལ་བསྟོད། ། བསྐྱོད་ཅིག་པུ་ཏྲ་ནག་པོ་བསྐྱོད། ། རྟགས་ཀྱི་མོན་ནག་མཆེད་གཉིས་བསྐྱོད། ། མགོན་པོའི་བཀའ་འཁོར་ནག་པོ་བསྐྱོད། ། ལྕམ་སྲིང་འཁོར་བཅས་མ་ལུས་བསྐྱོད། ། དམ་ཉམས་དགྲ་བོའི་ཡུལ་དུ་བསྐྱོད། །
དམ་ཉམས་དགྲ་བོའི་སྙིང་ལ་ཞུགས། ། སྲོག་རྩ་ཆོད་ལ་སྙིང་ཁྲག་རྔུབ། ། ལྟས་ངན་སྣ་ཚོགས་དགྲ་ལ་ཐོང་། ། ཕྱག་ཆ་ཤེར་ཤིང་གསེག་ཤང་གིས། ། བསྟན་པའི་དགྲ་གྱུར་བདུད་ཀྱི་ཀླད། ། འགེམས་བྱེད་ཤེར་ཤིང་གསེག་ཤང་རྣམས། ། དམ་ཉམས་དགྲ་བོའི་ཀླད་ལ་རྒྱོབ། ། ཞགས་པ་སྐྲ་ཐག་ནག་པོ་ཡིས། ། བླ་མ་བརྙས་བྱེད་སེམས་ཅན་འཚེ། ། དཀོན་མཆོག་གསུམ་ལ་སྨོད་བྱེད་པ། །
དེ་ཡི་མགུལ་ཆིངས་ཁྲིད་ལ་ཤོག ། པུ་ཏྲ་ནག་པོའི་དུས་ལ་བབས། ། བསྟན་པ་བསྲུང་བའི་ལས་འདི་སྒྲུབ། ། ཧཱུྃ་མོན་བུ་བྷ་ཊ་སྟན་ལས་བསྐྱོད། ། དར་གྱི་ག་ཤ་སྐུ་ལ་གསོལ། ། ཕྱག་ན་སྤུ་གྲི་རྣོན་པོ་བསྣམས། ། བྷ་ཊ་ཁྱོད་ལ་བདག་བསྟོད་དོ། ། བསྐྱོད་ཅིག་བྷ་ཊ་ནག་པོ་བསྐྱོད། ། ནག་པོ་ལས་མཁན་དགྲ་ལ་བསྐྱོད། ། ཕྱག་ཆ་གསེར་གྱི་སྤུ་གྲི་ཡིས། །
དགྲ་བོའི་དོན་སྙིང་ལྔ་པོ་ཡི། ། སྲོག་རྩ་ཆོད་ལ་སྙིང་ཁྲག་རྔུབས། ། རིགས་རྒྱུད་རྩད་ནས་ཆོད་ལ་ཤོག ། ཤན་པ་ནག་པོའི་དུས་ལ་བབས། ། བསྟན་བསྲུང་ལས་ཀྱི་བྱ་ར་མཛོད། ། བྷྱོ་བྷྱོ། སྲིང་མོ་གསེར་གྱི་སྤུ་གྲི་མ། ། ནག་མོ་ཆེན་མོ་ཁ་འབར་མ། ། ཕྱག་ན་གསེར་གྱི་སྤྲུ་གྲི་བསྣམ། ། ནག་མོ་ཁྱོད་ལ་བདག་བསྟོད་དོ། །
བསྐྱོད་ཅིག་ནག་མོ་སྤུ་གྲི་བསྐྱོད། ། ལེགས་ཉེས་བཏང་འཛིན་ནག་མོ་བསྐྱོད། ། དམ་ཚིག་རྗེས་གཅོད་ནག་མོ་བསྐྱོད། ། ནག་མོ་འཁོར་བཅས་ཐམས་ཅད་བསྐྱོད། ། ཕྱག་མཚན་སྤུ་གྲི་འབར་བ་ཡིས། ། བསྟན་ལ་གནོད་བྱེད་དགྲ་བོ་ཡི། ། སྲོག་གཅོད་སྙིང་ཁྲག་དྲོན་མོ་འཐུང་། ། ནག་མོ་འཁོར་བཅས་ཐམས་ཅད་ཀྱིས། ། རིམས་དགུ་ནད་ཟེར་དགྲ་ལ་ཐོང་། ། བསྟན་སྲུང་ལས་ཀྱི་བྱ་ར་མཛོད། །
ཅེས་བརྗོད་ལ། དེ་ནས་གཏོར་ཆེན་ཕྲག་པ་གཡས་སུ་འཕྱར་ཏེ། དགྲ་གེགས་དམིགས་ཀྱིས་གསལ་བའི་སྙིང་ག་ན། རྣམ་ཤེས་ཀྱི་ངོ་བོ་ཨ་ཐུང་ཏིལ་མར་གྱི་མར་མེ་ལྟ་བུ་དེ་ལ་བརྒྱབ་པས། ཆུས་མེ་བསད་པའམ། མར་མེ་ལ་གཡབ་ཐོ་བརྡབས་པ་ལྟར་ནག་ཐུམ་གྱིས་སོང་། ཁོའི་རྒྱུད་ཀྱི་གནོད་སེམས་སྦྱོར་རྩུབ་ཐམས་ཅད་བདེ་ཆེན་གྱི་ངང་དུ་ཐིམ་པར་བསམས་ལ། རང་གི་སེམས་དང་བསྲེས་ལ་ལྟ་བ་འཛིན་མེད་ཀྱི་ངང་དུ་ཅི་གནས་འཇོག་ཅིང་། གཏོར་མ་ཁ་སྦུབས་སུ་བརྡབ། ཞིང་ལྤགས་སམ།
ཆོས་གོས་ཀྱི་གཡབ་མོ་ལན་གསུམ་བརྡབ། ཆོས་སྐྱོང་རྣམས་ཀྱིས་དགྲ་བགེགས་ཀྱི་ཤ་ཁྲག་རུས་པ་ལོངས་སྤྱོད་ཐམས་ཅད་གསོལ་ནས་རྗེས་མེད་དུ་བཏང་བར་བསམ། དེ་ནས་བསྲུང་འཁོར་གསལ་བཏབ། ཐམས་ཅད་ཕྱི་མིག་མི་ལྟ་བར་སྒྲུབ་ཁང་དུ་ལོག་གོ ། དྲུག་པ་ནི། དེ་ནས་ཚོགས་ཀྱི་འཁོར་ལོ་ལ་རོལ་བ། རྒྱུན་གཏོར་འབུལ་བ། མཇུག་ཆོག་རྣམས་རྒྱུན་བཞིན་ལ་ཚོམ་བུའི་ཡེ་ཤེས་པ་རང་ལ་ཐིམ་པའམ། ཡང་ན་གོང་དཀར་རྡོ་རྗེ་གདན་ལྟ་བུའི་གདན་ས་ཁྱད་པར་ཅན་ནས་ཕྱིར་འཁྱར་མི་དགོས་པའི་བྲིས་འབུར་གྱི་སྐུ་ཡོད་ན། དེ་ཉིད་ལ་ཐིམ་པའི་དམིགས་པ་བྱ་ཞིང་རང་བཞིན་གྱི་གནས་སུ་གཤེགས་པ་སོགས་ནི་བླ་མ་དམ་པ་རྣམས་ཀྱིས་བཞེད་པས་གུར་ཞལ་རྣམས་ཀྱི་མན་ངག་ལས་མི་བྱ་བར་གསུངས།
གོ་བསྒོ་བ་བསྔོ་སྨོན་ཤིས་བརྗོད་སོགས་སོ་སོའི་གཞུང་དང་། ཕྱག་ལེན་བཞིན་བྱའོ། ། དེ་ལྟར་བྱས་པས་གནས་སྐབས་སུ་འགལ་རྐྱེན་བར་ཆད་བཟློག་ཅིང་། གདུག་པ་ཅན་ཚར་གཅོད་པ་དང་། མཐར་ཐུག་རྡོ་རྗེ་འཛིན་པའི་གོ་འཕང་ཐོབ་པའི་རྒྱུར་འགྱུར་རོ། ། ཞེས་དཔལ་ཕྲིན་ལས་ཀྱི་མགོན་པོ་དམ་ཅན་པུ་ཏྲ་མིང་སྲིང་གི་དྲག་པོའི་གཏོར་ཆེན་བྱ་ཚུལ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ལ། གང་རྡོ་རྗེ་གདན་གྱི་ཟུར་འཆད་པ་ཀུན་དགའ་ཆོས་འཕེལ་ནས་འདི་བཞིན་དགོས་ལུགས་ལན་ཅིག་མིན་པར་ཡང་ཡང་བྱུང་བའི་ཞལ་ངོ་མ་ཅོག་པར། རྩ་བའི་ཡི་གེ་ཀུན་མཁྱེན་རྡོ་རྗེ་གདན་པ་ཆེན་པོས་མཛད་པའི་ཞལ་གྱི་གཏོར་མ་ཞི་དྲག་གི་ཆོ་ག་གནམ་ལྕགས་འབར་བ་ལ་འདིའི་ཁྱད་ཆོས་གོང་མའི་ཡིག་རྙིང་བསྐུལ་ཚིགས་བཅད་ལྷུག་དང་། ཚར་ཆེན་ཆོས་ཀྱི་རྒྱལ་པོས་མཛད་པའི་གུར་ལྷ་བརྒྱད་གཏོར་བཟློག་དགྲ་བགེགས་ཀྱི་སྟོབས་འཕྲོག་རོལ་པ་གཏོར་བསྔོ་འཕྲིན་ལས་མྱུར་འགྱོགས། བསྐང་བ་ལས་བཞི་ལྷུན་གྲུབ།
དེའི་བསྐང་རྫས་བྱིན་རླབས་རྣམས་དང་། འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པའི་གུར་ལྷ་བརྒྱད་ཀྱི་མཎྜལ་སྒྲུབ་མཆོད། ངེད་རང་ནས་བསྒྲིགས་པའི་མགོན་མདོས་རྒྱས་པ། ལས་མགོན་ལྔའི་ཐུག་ཆོག་རྣམས་ནས་སྐབས་སུ་གང་བབས་བསྒྲིགས་ཏེ། དོན་ལ་རང་བཟོའི་དྲི་མ་ཕྲ་མོ་ཙམ་ཡང་མེད་ཁུལ་འདི་ལ་ཉེས་ཚོགས་མཆིས་ན་དཔལ་ས་སྐྱའི་མན་ངག་འཛིན་པ་རྣམས་ཀྱིས་དག་ཐེར་མཛད་གྲོགས་དང་། ཆོས་སྲུང་རྣམས་ནས་ཉེས་པ་བཟོད་པར་བཞེས་ཏེ་འདིའི་དགེ་བས་རྒྱལ་བསྟན་སྤྱི་བྱེ་བྲག་ལ་གནོད་བྱེད་ལོག་སྨོན་ཅན་རྣམས་ལོ་ཟླ་མ་འགྱངས་པར་བསྒྲལ་ནས། བསྟན་འགྲོའི་དགེ་ལེགས་དབྱར་མཚོ་ལྟར་རྒྱས་པའི་རྒྱུར་གྱུར་ཅིག ཡི་གེ་པའང་རང་ཉིད་ཀྱིས་བགྱིས་སོ།། ༈ །ངེད་རང་གིས་བསྒྲིགས་པའི་པུ་ཏྲའི་གཏོར་བཟློག་གནམ་ལྕགས་ཟེར་ཕྲེང་ལ། གདན་ས་ཆེན་པོ་འདི་ཉིད་ཀྱི་འདོན་ཁྲིགས་དབྱངས་རོལ་རྣམས་སྦྱོར་ཚུལ་ནི།

ཐོག་མར་སྔོན་འགྲོ་གཏོར་མ་བསྔོ་བ་རྒྱུན་བཞིན་རྔ་བརྡུང་ལ། ཧཱུྃ་གང་ཞིག་སོགས་འདས་དང་མའི་གདངས་རོལ་མོ། རྒྱུན་བཞིན་ཆེམས་བརྡུང་སྦུགས་ལ་མཆོད་སྦྱིན་གྱི་གཏོར་མ་སོགས་དང་སུམྦྷ་ནི་སོགས་བརྗོད། འཇོག་ལུགས་རྒྱུན་བཞིན། གནས་ཡོ་བྱིན་རླབས་ནས་གཏོར་རྫོང་གི་ཀུན་འགྲུབ་ཤོག་བར་རྒྱུན་པར་མཛད་པའི་ཞལ་གྱི་གཏོར་བཟློག་བཞིན་ལ་ཞལ་གྱི་དམིགས་བསལ་རྣམས་དང་གཏོར་བསྔོའི་བཟླས་གྲངས་བསྐང་བ་སོགས་རྒྱས་བསྡུས་སྣ་ཚོགས་ལས་འཆར་ཅན་མི་དགོས། དེ་ནས་གནས་དང་ཡོ་བྱད་བྱིན་རླབས་ནས་སྥ་ར་ཎ་ཁཾ་བར། མདུན་བསྐྱེད་སྒྲུབ་སྐབས་ཨ་མྲྀ་ཏས་བསངས་བ་ནས་བཞུགས་པའོ། ། བར། ཨོཾ་ཤྲཱི་སོགས་ཚར་གཅིག མགོན་པོའི་ནས་ལས་བྱེད་པ་བར། ཨ་ལི་སོགས་ཚར་གཅིག
ཨོཾ་རོ་རུ་སོགས་ཚར་གཅིག ཡབ་ཀྱི་ནས་ས་མཱ་ཛཿབར། དེ་ནས་ལངས་ལ་སློབ་དཔོན་གྱིས་རྡོར་དྲིལ་གཡབ་དར་གཞན་རྣམས་ཀྱིས་བཅོམ་དུང་རྔ་རོལ་རྐང་གླིང་གཡབ་དར་སོགས་དང་བཅས་ཐོག་མར་རོལ་མོ་རྒྱུན་བཞིན་བཅོམ་ལ། ཆེམས་བརྡུང་རྐང་གླིང་གཡབ་དར་འཕར་ཆེན་སྔོན་འགྲོའི་འཕར་ཆུང་གསུམ་འཕར་ཆེན་གཅིག་བྱས་གཅིག་གཉིས་བྱས། གཅིག་གཉིས་གསུམ་བྱས། གཅིག་གཉིས་གསུམ་བཞི་བྱས། གཅིག་གཉིས་གསུམ་བཞི་ལྔ་བྱས། གཅིག་གཉིས་གསུམ་བཞི་ལྔ་དྲུག་བྱས། གཅིག་གཉིས་གསུམ་བཞི་ལྔ་དྲུག་བདུན་བྱས། གཅིག་གཉིས་གསུམ་བཞི་ལྔ་དྲུག་བདུན་བརྒྱད་བྱས།
གཅིག་གཉིས་གསུམ་བཞི་ལྔ་དྲུག་བདུན་བརྒྱད་དགུ་བྱས་བར་འཕར་བླངས། སུམ་བརྡུང་ནས་སྡེ་ཚན་རེ་ཚུགས་པ་དང་རྐང་གླིང་གཡབ་དར། དེ་ནས་འཕར་མེད་གཅིག་གཉིས་གསུམ་བཞི་ལྔ་དྲུག་བདུན་བརྒྱད་དགུ་བྱས། དེ་བཞིན་རིགས་འགྲེ་སྦྱར་བའི་བརྒྱད་རྡུང་། བདུན་རྡུང་། དྲུག་རྡུང་། ལྔ་རྡུང་། བཞི་རྡུང་། གསུམ་རྡུང་། གཉིས་རྡུང་།
ཆིག་བརྡུང་བར་བྱས་པའི་ལྔ་རྡུང་སྐབས་རྐང་གླིང་གཡབ་དར། ཡང་ཆིག་བརྡུང་བྱས་ནས་དགུ་བརྡུང་བར་ཡར་རིམ་བཞིན་སྤར་བའི་ལྔ་རྡུང་སྐབས་རྐང་གླིང་གཡབ་དར། དགུ་རྡུང་གི་དགུ་བྱས་ཀྱི་རྗེས་སུ་འཐེང་རྐང་གཉིས་ཆེམས་བརྡུང་རྐང་གླིང་གཡབ་དར། ཆེམས་བརྡུང་རྫོགས་ནས་སུམ་བརྡེག་ལེན་ཅན་རོལ་བསྐོར་འབེབས་བཅས་དུང་ཆེན་ཡོད་ན་འདོལ་བྱས་ལ་བཞག དེ་ནས་སྤྱན་འདྲེན་ཁྲག་འཐུང་སོགས་ནི་ཚར་ཆེན་རིན་པོ་ཆེའི་གསུང་མ་བསྒྱུར་པར་བཞག་པ་ཡིན། དེ་ནས། མཧཱ་ཀཱ་ལ་ཡུམ་ཆེན་འདོད་ཁམས་མ། མགོན་པོའི་བཀའ་ཉན་དྲེགས་པའི་དེད་དཔོན་ཆེ། གནོད་སྦྱིན་ཡབ་ཡུམ་དམ་དགོངས་གནས་འདིར་གཤེགས་ལ་ཧཱུྃ་མཛད་སྒྲ་འབྱིན་མའི་དབྱངས་རོལ་ཛར་རིང་དང་སུམ་བརྡེག་ལེན་ཅན་རྐང་གླིང་གཡབ་དར། བདེན་ཚིག་སོགས་ལའང་དབྱངས་རོལ་རྐང་གླིང་གཡབ་དར་གོང་བཞིན།
གསོད་བྱེད་སོགས་ལའང་དེ་བཞིན་འདུར་ཤུར་གང་རུང་། ས་གཞི་རླུང་དམར་ལ་ཚིག་རོལ་དགུ་བརྡུང་རྐང་གླིང་གཡབ་དར། ཁྱོད་ནི་རྒྱལ་བའི་ནས་འདུར་ཤུར་གང་རུང་། དྲན་པར་གྱིས་ལ་ཚིག་རོལ་དགུ་རྡུང་། ཆེམས་བརྡུང་རྐང་གླིང་གཡབ་དར་རྫོགས་ནས་སུམ་བརྡེག་ལེན་ཅན། དེ་ནས་སློབ་དཔོན་གྱིས་གཡབ་དར་བཞག་རྡོར་དྲིལ་དང་། ཧཱུྃ་མངོན་སྤྱོད་སོགས་འདུར་ཤུར་གང་རུང་། ཁྲོ་འཁྲུགས་ལ་ཚིག་རོལ་སུམ་བརྡེག ཆེམས་བརྡུང་རྫོགས་ནས་བསུམ་བརྡེག་ལེན་ཅན་རྡོ་དྲིལ་བཞག ཧཱུྃ་འབྲུ་བཅུད་སོགས་འདུར་ཤུར་གང་རུང་།
མགོན་པོ་འཁོར་བཅས་ལ་ཚིག་རོལ་སུམ་བརྡེག ཆེམས་རྡུང་། སློབ་དཔོན་གྱི་མཐེབ་སྲིན་གྱིས་སྨན་རཀ་འཐོར་བའི་སྟངས་ཀ་རྫོགས་ནས་སུམ་བརྡེག་ལེན་ཅན་རོལ་བསྐོར་འབེབས་བཅས་བྱས་ལ་གྲལ་ལ་འདུག དུང་ཆེན་ལ་འདོལ། ཨོཾ་ཤྲཱི་མཧཱ་ཀཱ་ལ་ཡ་སོགས་ནས་བ་ལིཾ་དི་སྭཱཧཱའི་བར་གསུམ། ཤཱ་ས་ན་གསུམ། ལྷ་མོའི་སྔགས་ལན་གསུམ། ཨ་ལི་དང་། ཨོཾ་རོ་རུ་སོགས་ཀྱི་མཐར་གཏོར་སྔགས་བཏགས་པ་གསུམ་རྣམས་རྡོར་ཐལ་སེ་གོལ་བཅས་གཏོར་མ་བསྔོས་ལ་ཨརྒྷཾ། པཱ་དྱཾ།
པུཥྤེ། དྷུཥྤེ། ཨ་ལོ་ཀེ གནྡྷེ། ནཻ་ཝི་དྱེ། ཤཔྟ་ཨོཾ་ཨཱཿཧཱུྃ་སོ་སོའི་ཕྱག་རྒྱ་བཅས་ཕྱི་མཆོད། མཐེབ་སྲིན་གྱིས་ནང་མཆོད་འཐོར་ལ་ཨོཾ་ཨཱ་ཧཱུྃ་གིས་ནང་མཆོད། དཔལ་རྡོ་རྗེ་ནག་པོ་ཆེན་པོ་ལྕམ་དྲལ། དམ་ཅན་གནོད་སྦྱིན་ཡབ་ཡུམ། བཀའ་སྡོད་པུ་ཏྲ་མིང་སྲིང་།
འཁོར་རུ་འདྲེན་སྡེ་བཞི། དྲེགས་པ་ཕོ་རྒྱུད་མོ་རྒྱུད། ཕོ་ཉ་ལས་མཁན་འཁོར་དང་བཅས་པའི་ཞལ་དུ་སོགས་གཏོར་བསྔོ་ནས་འབྱུང་བ་བཞིན་གྱིས་འཕྲིན་བཅོལ་བྱས་ལ། བཅོམ་དུང་རོལ་མོ་རྒྱུན་བཞིན་བཅོམ། ཆེམས་བརྡུང་རྐང་གླིང་འཕར་ཆུང་གསུམ། སྦྲཾ་གཅིག་གཉིས་གསུམ་བྱས་གཅིག་གཉིས་གསུམ་བྱས། གཅིག་ཞེས་བཞག ཧཱུྃ་བྷྱོཿམ་ཧཱ་ཀཱ་ལ་ཡུམ་ཆེན་སོགས་ཤླཽ་ཀ་གཅིག་ལ་ཧཱུྃ་འདྲེན་ཡོད་པའི་མགོན་པོ་འཁོར་དང་མ་བཅུག་ལ། ཚིག་བདུན་མ་དང་དགུ་མའི་ཁྱད་བསྒྱུར་རོལ་མོ་སུམ་བརྡེག་ལེན་ཅན་རྐང་གླིང་མེད། ཧཱུྃ་ཅང་ཤེས་ནས་འདུར་ཤུར་གང་རུང་།
དམ་ཉམས་སོགས་ལ་ཚིག་རོལ་སུམ་བརྡེག ཧཱུྃ་རྔ་ཡབ་སོགས་ཤླཽ་ཀ་གཅིག་ལ་གང་ཐུགས་མའི་དབྱངས་རོལ་རྐང་གླིང་མེད། བཟའ་བཅའ་ནས་འདུར་ཤུར་གང་རུང་། དམ་ཉམས་སོགས་ལ་རོལ་མོ་གོང་བཞིན། ཧཱུྃ་སྙུག་སོགས་ཤླཽ་ཀ་གཅིག་ལ་ཁྲིལ་མཆོད་མའི་དབྱངས་ཚིག་རྐང་བདུན་དགུའི་ཁྱད་བསྒྱུར་སུམ་བརྡེག་ལེན་ཅན། སྟག་གཟིག་ནས་འདུར་ཤུར་གང་རུང་། དམ་ཉམས་སོགས་ལ་རོལ་མོ་གོང་བཞིན། ཧཱུྃ་དམ་ཉམས་སོགས་ཤླཽ་ཀ་གཅིག་ལ་ནག་པོ་གནོད་སྦྱིན་མའི་དབྱངས་རོལ་ཚིག་རྐང་བདུན་དགུའི་ཁྱད་བསྒྱུར་རོལ་མོའི་སྐབས་རྐང་གླིང་མགོན་པོ་འཁོར་དང་མའི་དབྱངས་ལ་བྱེད་པ་བཞིན། མཁྲིས་ཆེན་ནས་འདུར་ཤུར་གང་རུང་། དུང་ཆེན་གླིང་བུའི་ལ་རྐང་གླིང་གདངས་གཅིག
དམ་ཉམས་སོགས་ཀྱི་རོལ་མོ་གོང་བཞི་ལ་རྐང་གླིང་མགོན་པོ་འཁོར་དང་མའི་དབྱངས་ལུགས། ཧཱུྃ་དགྲ་བགེགས་སོགས་ཤླཽ་ཀ་གཅིག་ལ་ཡང་དག་དོན་དུའི་དབྱངས་རོལ་རྐང་གླིང་མེད་ཚིག་བདུན་དགུའི་ཁྱད་བསྒྱུར། སྟག་ནས་འདུར་ཤུར་གང་རུང་། དམ་ཉམས་སོགས་ལ་ཚིག་རོལ་སུམ་བརྡེག་གོང་བཞིན་གྱི་མཐར་ཆེམས་བརྡུང་རྐང་གླིང་། སྒང་དུང་རྫོགས་ནས་ཞྭ་གྱོན། གཅིག་ལྷག་གཉིས་བརྡེག་འཕར་མར་བསྒྱུར་དུང་ཆེན་ལ་འདོལ་བྱ། ཧཱུྃ་རྡོ་རྗེ་སོགས་ཤླཽ་ཀ་གཅིག་ལ་སྲིན་གཟུགས་མའི་དབྱངས་རོལ། བྷྱོཿཡུམ་ཆེན་ནས་གྭ་དམར་ཆིབས་ལ་བསྟོད་བར་འདུར་ཤུར་གང་རུང་། ཧཱུྃ་རབ་བརྗིད་ལ་གནོད་སྦྱིན་འགྱིངས་དབྱངས་ཚིག་བདུན་དགུའི་ཁྱད་བསྒྱུར་གཉིས་བརྡེག གྲི་གུག་ནས་འདུར་ཤུར་གང་རུང་།
བྷྱོཿའདྲེན་ཡང་བཅུག་ལ་ཤ་ཟ་སོགས། ཧཱུྃ་པུ་ཏྲ་ལ་པུ་ཆེན་དབྱངས་ཚིག་བདུན་དགུའི་ཁྱད་བསྒྱུར། ཀླད་ཁྲག་མོན་ཌའི་ནས་འདུར་ཤུར་གང་རུང་། ཧཱུྃ་འདྲེན་བྷྱོཿའདྲེན་ཀུན་བཅུག་ལ། འཕྲིན་ལས་གྲུབ་པར་མཛོད་ལ་ཚིག་རོལ་རྔ་ཕྱིར་བརྡུང་མཐར་སྦྲཾ་སྦྲཾ་སྦྲཾ་གཅིག་བྱས་གཉིས་བྱས་གསུམ་བྱས། གཅིག་གཉིས་གསུམ་བྱས། གཅིག་གཉིས་གསུམ་བྱས། ཧོཿའདྲེན་ཧཱུྃ་མཛད་སྒྲ་འབྱིན་མའི་དབྱངས་ཛར་བཅས་ཤླཽ་ཀ་གཅིག་ལ་བྱ་ཞིང་དབྱངས་རྫོགས་ནས་རོལ་མོ་སྦྲཾ་སྦྲཾ་སྦྲཾ་འཐེང་རྐང་གསུམ་གོང་བཞིན་དགུ་རྡུང་གཅིག གཅིག་གཉིས་གསུམ་ཞེས་རོལ་མོ་བཞག མོན་ནག་སྔོན་ཚེ་ལྷོ་ཕྱོགས་ནས་འདུར་ཤུར་གང་རུང་།
ཤན་པར་ཞལ་བཞེས་ལ་ཚིག་རོལ་དགུ་རྡུང་། ཀླུ་སྒྲུབ་ནས་ཁྱོད་ཉིད་ལ་ཚིག་རོལ་དགུ་རྡུང་། ཁྱད་པར་ནས་མ་ཐོགས་ལ་ཚིག་རོལ་དགུ་རྡུང་། དམར་ཆེན་ནས་མངག་པའི་ལ་ཚིག་རོལ་དགུ་རྡུང་། སྟོབས་ཆེན་ནས་སྐད་གཅིག་ལ་ཚིག་རོལ་དགུ་རྡུང་། འཇིགས་པའི་ནས་མི་ནོར་ལ་ཚིག་རོལ་དགུ་རྡུང་། རྣལ་འབྱོར་ནས་བྱང་ཆུབ་ལ་ཚིག་རོལ་མཐར་བཅོ་ལྔ་བརྡེག་གསུམ་སོགས་རྔ་ཤོན་རོལ་ཚིག་ཆེམས་བརྡུང་རྐང་གླིང་དྲག་དུང་། དུང་ཆེན་ལ་ཏིལ་རྫོགས་ནས་སླར་ཡང་སྦྲཾ་སྦྲཾ་གཅིག་གཉིས་གསུམ། དགུ་བརྡུང་གཅིག གཅིག་གཉིས་གསུམ་ཞེས་བཞག་ལ།
རྐམ་རློན་ཐུན་བསྐྱེད་ཆོག་ནས་ནུས་ལྡན་དུ་གྱུར་ཞེས་དང་། འུར་འདོན་གྱི་སྔགས་རྣམས་བཟླ། འདིའི་གཞུང་ནས་འབྱུང་བ་རྣམས་ས་ལོ་ཆེན་པོས་ཞུས་དག་མ་གནང་གོང་གི་ཡིག་རྙིང་ལྟར་ཡིན། སུཾ་ཏྲིག་སོགས་ཚུགས་པ་དང་ཚོགས་པར་ཕུ་འདེབས་ཞུ། ཐུན་ཆོག་སོགས་ལན་གསུམ། རྔ་ཕྱིར་བལྟས་བཟུང་ལ་ཧོ་སོགས། གལ་ཏེ་དེ་ལྟར་མ་བྱས་ན་དམ་ལས་འདས་པ་ཡིན་པས་བཅོལ་བའི་སོགས་བརྗོད། གཞུང་ཚིག་ནི་གོང་མའི་ཡིག་རྙིང་སོར་བཞག་ཡིན། འདིར་ཅུང་ཟད་བསྒྱུར་བ་ནི་ལས་དང་པོ་པར་ཕན་ཆེད་ཡིན་ནོ། ། གང་ལྟར་དེ་ལྟར་ཞེས་པ་ནས་རོལ་མོ་ཧོད་ཀྱིས་བླངས་ལ་ཆེམས་བརྡུང་དྲག་དུང་རྐང་གླིང་གཡབ་དར།
སླར་ཡང་གོང་བཞིན་དགུ་བརྡུང་གཅིག་དགུག་གཞུག་གསུམ། ལྷ་དབྱེ་ཚར་གཅིག་ལ་ཐུན་བརྡེག་སོགས་མགོན་མདོས་བཞིན། དཔང་གཟུག་རོལ་གདངས་ཚང་མ་མགོན་མདོས་བཞིན་ལ་སློབ་དཔོན་ཌཱར་དྲི་ཐོགས་པས་འཆམས་སྟབས་བཅོལ་བའི་འཕྲིན་ལས་སོགས་ཀྱི་མཐར་སྦྲཾ་སྦྲཾ་གཅིག་བྱས། གཉིས་བྱས། གསུམ་བྱས། གཅིག་གཉིས་གསུམ་བྱས། གཅིག་གཉིས་གསུམ་བྱས་གཅིག་ཞེས་བཞག་ལ། ཧཱུྃ་ངའ་ངའ་ཞེས་དབུ་མཛད་ཀྱིས་བསྐུལ། དེ་ནས་གཞན་གྱིས་འཇུས་ལ་ངའ་ཝ་དུས་ཡུ་གསུམ་མོ་ཞེས་སོགས་མ་ཚིག་ཆེན་པོའི་འཆམས་དབྱངས་ད་མཛོད་ཅིག་གེ་ཝེ་ཞེས་རོལ་མོ་བླངས་ལ་གྲངས་བགྲང་ལུགས་དམ་ཚིག་ཆེན་པོར་དབྱངས་འཁོར་གཉིས་ཡོད་པའི་བརྗེས་མ་བཞིན་ལ་དགུ་བརྡུང་མགོན་མདོས་ཟོར་བསྐུལ་བཞིན། གསོད་བྱེད་ནས་ལྷ་སྲིན་ལ་ཚིག་རོལ་དགུ་རྡུང་།
དམ་ཉམས་ནས་ད་ལྟ་ལ་ཚིག་རོལ་དགུ་བརྡུང་མཐར་ཆེམས་བརྡུང་གི་སྐབས་སྐམ་རློན་ཐུན་བརྡེག་རལ་གྲི་སྙིང་གར་བཙུགས་རྣམས་སྤོར་དམིགས་མཆོད་པ་རལ་གྲི་གྱེན་དུ་བསྟན་པ་སོགས་མགོན་མདོས་བཞིན་དྲག་དུང་ཏིལ་སོགས་མཐོང་བརྒྱུད་བཞིན་བསྒྲལ་ལོ། ། མཆོད་དཔོན་གྱིས་གཏོར་མ་རྣམས་ལ་སྦྲན། རོལ་མོ་ཕྱི་ནང་གསང་བ་མའི་འགོ་བཞིན། རྡོ་རྗེ་འཛིན་དང་ལ་མཐོང་བརྒྱུད་རྔ་མི་བརྡུང་པའི་ལུགས་ནི་མགོན་མདོས་དེབ་ཏུ་བྲིས། འདིར་རྔ་བརྡུང་པའི་དབང་དུ་བཏང་ནས་ཚིག་རྐང་རེའི་འགོར་ཧཱུྃ་འདྲེན་བཅུག་པའི་ཕྱི་ནང་གསང་བའི་དབྱངས་རོལ། བསྒྲལ་བའི་ནས་འདུར་ཤུར་གང་རུང་། གུར་མགོན་རལ་གཅིག་ལ་ཚིག་རོལ་གྱི་རྗེས་སུ་སྦྲཾ་གཅིག་གེ་གཉིས་ཞེས་རོལ་བསྐོར་ངོས་གསུམ་མམ་བཞི་སོགས། བཞི་རྡུང་གསུམ་གཅིག་ཞེས་བཞག ཡང་ཚིག་རྐང་བཞི་ལ་ཧཱུྃ་འདྲེན་བཅུག་པའི་དབྱངས་རོལ་གོང་བཞིན། སྟོབས་ཆེན་ནས་འདུར་ཤུར་གང་རུང་།
མདོར་ན་ལ་ཚིག་རོལ་དགུ་བརྡུང་གཅིག་གཉིས་གསུམ་ཞེས་བཞག་ལ། ཐོག་མར་མོ་དེ་ནས་ཕོའི་བོད་རྦད་བསད་གསུམ་གཞུང་གི་གྲངས་ལྟར་འུར་འདོན། དེ་ནས་གནས་ཁང་ཡངས་པོ་གཏོར་ཆེན་མཐའ་ལ་ཕྱིན་ཆོག་ཡོད་ན་ལངས་ནས་གཏོར་མ་ལ་ཞལ་ཕྱོགས་པས། ཧཱུྃ་སྐལ་པ་སོགས་ཤླཽ་ཀ་གཅིག་ལ་བསྐང་གསར་སྤྱན་འདྲེན་གྱི་དབྱངས་རོལ་དེ་རྗེས་འདུར་མའི་མཐར་སུམ་བརྡེག་གསུམ། མགོན་པོས་མཚན་གསོལ་གྱི་དབྱངས་རོལ་སོགས་མགོན་མདོས་བཞིན། གསོལ་ཁའི་བཅོམ་བསྐུལ་གྱི་མཐར་དྲག་རོལ། དུང་རྐང་གླིང་ཡང་མགོན་མདོས་བཞིན་བྱས་ལ། ལས་མགོན་གྱི་གཏོར་མའི་མདུན་ནས་གསོལ་ཁའི་རྫས་དང་ཁྲག་ཆང་བསྟབ། རོལ་མོ་སུམ་བརྡེག་གསུམ་གྱི་རིང་ལ་གཏོར་མའི་གཡས་སུ་ཕྱིན་ལ་གཏོར་མ་ལ་ཞལ་ཕྱོགས་པས། ཧཱུྃ་སྐལ་པ་ལ་བདེ་ཆེན་ལྷུན་གྲུབ་མའི་དབྱངས་རོལ།
གཞན་ཐམས་ཅད་གོང་དང་འདྲ། སུམ་བརྡེག་གསུམ་གྱིས་རྒྱབ་ཏུ་ཕྱིན་ནས་གཏོར་མ་ལ་ཞལ་ཕྱོགས་པས། ཧཱུྃ་སྐལ་པ་ལ་མྱུར་མགྱོགས་སྡེ་བརྒྱད་མའི་དབྱངས་རོལ། གཞན་འདྲ། སུམ་བརྡེག་གསུམ་གྱིས་གཡོན་དུ་ཕྱིན་ནས་གཏོར་མར་ཕྱོགས་པས། ཧཱུྃ་སྐལ་པ་ལ་ཤར་ཕྱོགས་སྒོ་སྲུང་མའི་དབྱངས་རོལ། གཞན་འདྲ། གསུམ་བརྡེག་གསུམ་གྱིས་མདུན་དུ་ཕྱིན་ནས་གཏོར་མར་ཕྱོགས་པས་ཧཱུྃ། ངའ། ངའ།
ཞེས་དང་། སྐལ་པ་ལ་བཻཌཱུར་སྔོན་པོའི་དབྱངས་རོལ། གཞན་འདྲ། གསོལ་ཁ་ལ་བསྟོད་པ་ནས་བཅོམ་བསྐུལ་གྱི་བར་ལན་ལྔ་བྱེད་པ་འདི་རྩ་བའི་ཡིག་རྙིང་གི་དགོངས་པ་རང་ལུགས་བླ་མ་གོང་མའི་ཕྱག་ལེན་གྱི་རྒྱུན་ཡར་ཀླུང་པ་ཁུ་དབོན་ནས་བརྒྱུད་ཀུན་མཁྱེན་རྡོ་རྗེ་གདན་པ་ལ་བཀའ་བབས་པ་སོར་བཞག་ཡིན། རྗེས་མའི་ཆེམས་བརྡུང་རྫོགས་པ་དང་། སྦྲཾ་སྦྲཾ་གཅིག་གཉིས་གསུམ་དགུ་བརྡུང་གཅིག སྦྲཾ་གཅིག་གཉིས་གསུམ་དགུ་བརྡུང་གཅིག གཅིག་གཉིས་གསུམ་ཞེས་གྲལ་ལ་འཁོད། བཟློག་པ་གྲངས་བསོག་བྱེད་མི་བྱེད་ཀྱི་དབང་གིས་རོལ་ཚིག་རྣམས་ཐོབ་ཐང་རྒྱུན་བཞིན། འདོན་ཁྲིགས་ཀྱང་རྒྱུན་བཞིན།
རྗེས་མའི་ཚིག་རོལ་རྫོགས་པ་དང་སྦྲཾ་གཅིག་གཉིས་གསུམ་བྱས། གཅིག་གཉིས་གསུམ་བྱས་འཐེང་རྐང་གཉིས་དགུ་བརྡུང་གཅིག་འཐེང་རྐང་གཉིས་ཆེ་གཅིག་བྱས་ལ་ཧཱུྃ་ངོ་བྷྱོཿཝཱ་ཡ་དཔལ་ལ་ལྡན་ནེ་ཞེས་སོགས་དྲག་བསྐུལ་ཤླཽ་ཀ་གཅིག་ལ་བདུད་རྒྱལ་བསྐུལ་གྱི་དབྱངས་རོལ་ཕྱོགས་བཞི་ནས་འདུར་ཤུར་གང་རུང་། སྤྲུལ་པ་ལ་ཚིག་རོལ་དགུ་རྡུང་། ཧ་ཧི་ནས་མཐོང་བ་ཙམ་གྱིས་ལ་ཚིག་རོལ་དགུ་རྡུང་། ལས་མཛད་ནས་ཏིལ་འབྲུ་ལ་ཚིག་རོལ་དགུ་རྡུང་། རྣལ་འབྱོར་ནས་ལས་བཞི་ལ་ཚིག་རོལ་དགུ་རྡུང་། གཞུང་ན་འདི་ལས་མེད་འོན་ཀྱང་འཕེན་དུས་ཕྱི་རོལ་དུ་འདོན་ཆ་རྣམས་ཀྱང་བྱང་ཁྱད་ནང་དུའང་སྒྲུབ་རིང་འདོན་སྲོལ་ཡོད་པ་ནི་སྔགས་འཆང་ཀུན་དགའ་བཀྲ་ཤིས་ཀྱི་སྐུ་ཐོག་ལ་ཚུགས་པའི་ཞལ་ཀྱི་གཏོར་བཟློག་སྐབས་མངོན་སྤྱོད་རོལ་པའི་སྡེ་ཚན་ནང་དུའང་འདོན་པ་བཞིན་ཡིན་པས། ཧཱུྃ་བྷྱོཿསོགས་བུད་མེད་བསྐུལ་གྱི་ཚིག་རོལ་དགུ་རྡུང་། ཆེམས་རྡུང་། དེ་བཞིན་སྐྱེས་པ་དགེ་སློང་སྔགས་པ་རྣམས་ལའང་འགྲེ།
སྔགས་པའི་ཆེམས་བརྡུང་རྫོགས་པ་དང་སུམ་བརྡེག་ལེན་ཅན་ཧཱུྃ་འདྲེན་བཅུག་པའི་མོན་བུ་པུ་ཏྲ་ཤླཽ་ཀ་གཅིག་གི་དབྱངས་རོལ། བསྐྱོད་ཅིག་ནས་འདུར་ཤུར་གང་རུང་། བསྟན་པ་སྲུང་བ་ལ་ཚིག་རོལ་དགུ་བརྡུང་བར་གོང་གི་རིགས་འགྲེ། ཧཱུྃ་འདྲེན་བཅུག་པའི་མོན་བུ་བྷ་ཊ་ཤླཽ་ཀ་གཅིག་ལ་དབྱངས་རོལ་སོགས་ནས། བྱ་ར་མཛོད་ལ་ཚིག་རོལ་དགུ་བརྡུང་བར་གོང་གི་རིགས་འགྲེ། བྷྱོ་བྷྱོཿཞེས་ལྷན་ཅིག་བརྗོད་ལ་སྲིང་མོའི་དབྱངས་རོལ་ནས་དགུ་བརྡུང་བར་ཡང་རིགས་འགྲེའི་མཐར་ཆེམས་བརྡུང་དུང་ཆེན་ལ་ཏིལ་སྦྲཾ་གཅིག་གཉིས་ཞེས་ཞྭ་ཕུད། ཚོགས་སོགས་མགོན་བཞིན་ནོ། ། འཕེན་ཉིན་གསོལ་ཁ་བཅོམ་བསྐུལ་གྲུབ་ནས་སུམ་བརྡེག་ལེན་ཅན་བྱས་ལ་ཚོགས་ཕུད་འབུལ་བའི་བར་བྱས་ནས་སྐམ་ཐུན་འབྱིམ་སྐྱོང་གྲུ་གསུམ་དུ་བགོས་ལ་བླུག་སྐམ་རློན་གྱི་ཐུན་དེ་རྣམས་སླ་ངར་བཅུག གཏོར་ཆེན་ཕབ་ལ་ཞལ་ཕྱིར་བསྒྱུར་བ་སོགས་གཞུང་བཞིན་སློབ་དཔོན་ཆས་ཞུགས་ནས་རྒྱལ་བའི་བསྟན་པ་རྒྱས་པར་མཛོད་བར་མགོན་མདོས་བཞིན། གདོང་མ་བཞིའི་བསྐུལ་ཡང་བཅུག་གཞུང་དུ་ཐུན་གཏོར་མ་གསུང་ཡང་མགོན་མདོས་བཞིན་བྱར་རུང་བས་དྲུག་ཅུ་པ་སོར་བཞག་ལ་འཕྲིན་བཅོལ་བཟློག་པ་མེད་པར།
བསེ་མགོན་དྲག་བསྐུལ་ནས་ཞལ་དྲག་བསྐུལ། རྫོགས་པ་དང་ཕྱིར་ཐོན་ཚུལ་རོལ་ཚིག་མཐོང་ཐོས་བརྒྱུད་པ་བཞིན་ཇི་ལྟར་རིགས་པར་བཞི་འགྲོས་སོགས་མཐོང་ཐོས་བརྒྱུད་པ་བཞིན། པུ་ཏྲའི་དྲག་བསྐུལ་ཧཱུྃ་དམ་ཅན་མོན་བུ་སོགས་ཡང་འགྲོ་ཚུལ་རྒྱུན་བཞིན། འཕེན་པ་སླེབ་པ་དང་གསེར་སྐྱེམས་དཔང་གཟུག་ཟོར་ལམ་དབྱེ་བ་རྣམས་དྲུག་ཅུ་བཞིན། ཟོར་ལམ་དབྱེ་བའི་ཆེམས་རྡུང་རྫོགས་ནས་དགུ་བརྡུང་གཉིས་བཟློག་པ་དྲུག་ཅུ་པ་བཞིན། དྲག་བསྐུལ་གྱི་དབྱངས་རོལ་ཚིག་རྣམས་གོང་བཞིན། བུ་མེད་བསྐུལ་གཏོང་རིང་སློབ་དཔོན་རྭ་ཟོར་ཐོགས་ནས་འཕེན་པར་འགྲོས་ཀྱིས་འགྲོ་ཚུལ་ཟུར་བཟློག་མདའ་ཟོར་བཞིན། རྭ་ཟོར་དང་སྐམ་ཟོར་གསུམ་འཕང་ཚུལ་ཞལ་གྱི་རྭ་རྣོའི་ཟོར་བཞིན་འོན་ཀྱང་འུར་ཀྱོང་མི་དགོས། དེ་ནས་གཏོར་ཆེན་མ་བླང་གོང་བྷན་ཕུར་ཐོགས་ནས་དབྱངས་རོལ་དང་བསྟུན་པའི་འཆམས་ཚུལ། སྲིང་མོའི་བསྐུལ་རྫོགས་པས་དགུ་བརྡུང་ལ་གཏོར་ཆེན་ཐོགས་ནས་འཆམས་ཛཾ་ལན་སོགས་ནས་བཀྲ་ཤིས་རྫོགས་པའི་བར་མགོན་མདོས་བཞིན་ལ་བྲོ་བརྡུང་མི་དགོས།
འཛུག་གཏོར་འབུལ་བའམ་ཡང་ན་སང་ལྟ་བུར་འཛུག་གཏོར་འབུལ་ན་ནང་དུ་སླེབས་ནས་ཚོགས་ལ་ལོངས་སྤྱད། ལྷག་གཏོར་སྲིད་ཞིའི་དཔལ་འབྱོར་སོགས་སོ། ༈ །ཡང་འདི་ཉིད་རྐྱང་པ་བྱེད་པ་ལྟར་ན་བདག་བསྐྱེད་རང་རེའི་ཕུར་ཆུང་བྱེད་པའི་དབང་དུ་བཏང་ན་ཕུར་གཏོར་གཅིག་སྨན་རཀ་ཆུ་གཉིས་སྔོན་འགྲོའི་མཆོད་པ། པུ་ཏྲའི་ཟུར་བརྒྱད། རྒྱག་གཏོར་རྣམས་དང་མཎྜལ་དང་གཏོར་དྲུང་གི་མཆོད་པ་ལས་གཞན་མཆོད་གཏོར་གང་ཡང་མི་དགོས། སྔོན་འགྲོ་གཏོར་མ་གོང་བཞིན། ཕུར་ཆུང་རྒྱུན་བཞིན། དེ་ནས་བཟློག་གཞུང་ནས་འབྱུང་བའི་གནས་དང་མཆོད་གཏོར་བྱིན་རླབས་སོགས་ནས་བསྐུལ་རྫོགས་པའི་བར་གོང་བཞིན། ཚོགས་བྱེད་ན་ཕུར་ཆུང་ལུགས་མི་བྱེད་ན་ཡེ་ཤེས་ལྔ་ལྡན་སོགས་རྒྱུན་བསྐང་ལུགས་སོ། ། འཕེན་ཉིན་རྣམ་བཞག་གཞན་གོང་བཞིན་ལ་ཐུན་གཏོར་བཞི་ཡར་སླེབས་ནས་སྲིད་ཞིའི་དཔལ་འབྱོར་མན་རྒྱུན་བཞིན།
ཚོམ་བུའི་གཤེགས་གསོལ་མགོན་མདོས་བཞིན་ཚོགས་བྱས་ཁ་སང་ནས་བསགས་པའི་ལྷག་མ་གཞུང་བསྡུས་པས་གཏོང་ལུགས་སོགས་ཕྱག་ལེན་བཞིན་ནོ།། །། PAGE * MERGEFORMAT 2 ཀུན་དགའ་བློ་གྲོས། འཕྲིན་ལས་ཀྱི་མགོན་པོ་པུཏྲ་མིང་སྲིང་གི་དྲག་པོའི་གཏོར་ཆེན། PAGE * MERGEFORMAT 33
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
