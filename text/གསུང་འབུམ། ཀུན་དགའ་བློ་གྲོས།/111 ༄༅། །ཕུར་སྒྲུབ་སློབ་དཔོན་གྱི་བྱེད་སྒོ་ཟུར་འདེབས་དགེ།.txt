གསུང་འབུམ། ཀུན་དགའ་བློ་གྲོས།
པོད ༡༡༡
༄༅། །ཕུར་སྒྲུབ་སློབ་དཔོན་གྱི་བྱེད་སྒོ་ཟུར་འདེབས་དགེ།
༄༅། །ཕུར་སྒྲུབ་སློབ་དཔོན་གྱི་བྱེད་སྒོ་ཟུར་འདེབས་དགེ། སྭསྟི། གདན་ས་ཆེན་པོ་དཔལ་ལྡན་ས་སྐྱར་ཕུར་སྒྲུབ་མཛད་པའི་ཚེས་གཅིག་ཆོག་བསྒྲིགས་ཚོགས་གྲུབ་པ་དང་། ཚོགས་དཔོན་གྱིས་འོ་ཕུར་སྒྲུབ་ཆེན་མོའི་ཆོག་བསྒྲིགས་ཀྱི་སྐབས་འདིར་ས་ཆོག་ནས་བསྒྲིགས་དགོས་པས། ཐོག་མར་སྔོན་འགྲོ་གཏོར་མ་ཙམ་ཏེ། ས་སྦྱངས་བ་ལྷ་སྟ་གོན་གྱི་བར་དང་། དངོས་གཞི་ཇི་ལྟར་བལྟམས་པ་ནས། མཇུག་བཀྲ་ཤིས་ཀྱི་བར་མཛད་པ་ཕྱག་ལེན་དུ་གདའ་བས་ད་ལམ་ཡང་མཛད་པར་ཞུ་ཞེས་དང་། བསྐུལ་རིས་སུ་ཡིན་གྱིས་དེ་བཞིན་བྱས་ནས། བདག་གི་དོན་ཡོད་དཀྱིལ་འཁོར་བྲིའི་བར།
ཇ་མཆོད། དེ་ནས་ཨོཾ་བཛྲ་ཀྲོ་དྷ་ནས། དམ་ཚིག་ལ་དགོངས་འཁོད་པར་གྱུར་བར་སྟ་གོན་སྒྲིག་ལུགས་དུས་ཕྱིས་འདི་ལས་མི་འདུག སྔ་མོ་དེའི་འཕྲོ་ནས་བཛྲ་ས་མཱ་ཛཿབར་མཛད་འདུག ཇི་ལྟར་ནས། དངོས་གྲུབ་ཐོབ་བར་བདག་འཇུག་ཚང་མ། དེ་ནས་ཞྭ་གྱོན། སྐྱེ་མེད་ནས། དངོས་གྲུབ་རྣམ་གཉིས་འཕེལ་བའི་བཀྲ་ཤིས་ཤོག་བར། རྡོར་དྲིལ་དུང་ཆོས་སོགས་ཀྱི་ཚབ་ཕྲེང་བས་མཛད།
སྔགས་དང་འདོན་ཆ་གསུམ་ཡོད་པ་རྣམས་རེ་རེ། དཔེར་ན་མ་ཏྲི་ཛཿབཞི་དགོས་རྒྱུ་ལ་གཅིག་གདངས་གང་ཡོད་བཅས་གྲུབ་པ་དང་ཚོགས་དཔོན་གྱི། འོ་འདི་ལོའི་ཕུར་སྒྲུབ་ཆེན་མོའི་ཆོ་ག་ཕྱག་ལེན་དབྱངས་རོལ་གར་འཆམས་དུས་ཆེན་སྐབས་ན་བཟའ་གཟབ་སྤྲོས་མཛད་དགོས་སོགས་སོ་སོར་ནས་ཐུགས་འཁུར་བསྐྱེད་པའི་བླ་མ་གོང་མའི་དགོངས་རྫོགས་དང་། སྡེ་བསྟན་པའི་ཞབས་ཏོག་དུ་འགྱུར་ངེས་རང་དགོས་རྒྱུ་ཡིན་པས་དེ་བཞིན་དང་། འཆམས་སྦྱོང་དང་དངོས་གཞིའི་སྐབས་ཐམས་ཅད་དུ་པད་སྐོར་དང་འཆམས་སྣ་སོགས་དུ་མཛད་ཐམས་ཅད་ཀྱིས་འཆམས་དཔོན་ལ་གཟིགས་ནས་ཟང་ཟིང་དུ་མ་སོང་བ་ཞིག་དང་། ད་ལྟ་ཀ་འཆམས་སྦྱོང་ལ་ཧྲུག་སྟེ་ཕེབས་པ་ཞུ། ཞེས་དགྱེས་ནས་འཆམས་སྣ་བས་འཆམས་གྲལ་ཐོ་ཤེར་གྲུབ་ཅིང་། རོལ་བསིལ་རྔ་གྲལ་ལ་འཁོད་གྲུབ་པ་དང་བཅོམ་རོལ་བྱས་འཆམས་ཐོན། རྡོ་རྗེ་ནས་ཀེང་རུས་བར་གཉིས་རེ། རིན་ཆེན་ལྔ་ལས་མ་སྒོ་བཞི་ཀར་མཛད།
འཆམས་ཇ་དང་པོ་ཀེང་རུས་རྫོགས་མཚམས། གཉིས་པ་གུང་གསེང་བཅས། བྱང་བཤགས་རྫོགས་མཚམས། གསུམ་པ་སྦྲུལ་ནག་འཁྱོག་འགྲོས་རྫོགས་མཚམས། བསྟན་སྐྱོང་ཡོངས་རྫོགས་ལོག་མཚམས། ཞྭ་རྡོར་ཕོར་རྣམས་ཐོ་ཤེར་རྩིས་སྤྲོད། སྟང་སྟབས་ཧཱུྃ་ཀ་ར་གཅིག་པུ། སྟེང་ཕྱོགས་མནོལ་ཡས་བསྡུ། མས་བསྡུ། ཀཱི་ལ་ཡའི་འགྲོས་ཚར་གཅིག
བླ་བྲང་དང་སྤྱི་པའི་ཇ་ཞུས་བླ་མཆོད་དུང་གསལ་རྣམས་སོ། ༈ །ཚེས་གསུམ་ལ་ཕུར་ཆུང་རྔ་བརྡུང་མ་སྒེག་ཕྲེང་གླུ་གར་ལ་སློབ་དཔོན་ཌཱ་དྲིལ་བཟླས་པ་རྫོགས་པའི་ཀཱི་ལ་ཡ་ཡི་དངོས་གྲུབ་སྩོལ་ཟེར་བ་དང་ཇ་མཆོད་པ་མ་ཐུག་ན་གཏོར་མ་བྱིན་རླབས་མཛད་པར་ཞུ་ཟེར་དགོས་ཤིང་། ཐུག་ན་ཇ་གྲུབ་ནས་ཟེར། བདག་གི་དོན་ཡོན་དཀྱིལ་འཁོར་བྲི་རྫོགས་ནས་དུས་ཕྱིས་ཚོགས་ལ་མི་བཞུགས་པས་ཚོགས་པས་གསོལ་བ་ཆོས་སྤྱོད། གསོལ་བ་གྲུབ་ནས་ཆས་བཞུགས་གྲུབ་པའི་འཆམས་སྣ་བ་བསུར་བྱུང་བ་དང་ཕུར་ཁང་དུ་ཕྱིན་ཆས་བཞུགས་ཕྱོགས་བཞི་གསོལ་གདབ། བགེགས་སྤྲོས་ཚར་གསུམ་གྲུབ་ནས་ལྷོ་སྒོ་བརྒྱུད། མཚམས་རྡོ་ལྷོའི་སྒོ་ནས་འབྱོན་སྲོལ་གྱི་འཆམས་བཞུགས་པའི་རྗེས་སུ་དཔོན་གཡོག་ཚོ་ཕྱིན་ནས་ར་དཔྲལ་མ་བཏབ་ན་ཞིང་སྟེང་བཏབ་ན་ཚིགས་ཁ་བྱང་མའི་འགོ་གསེར་སྐྱེམས། རྒྱལ་བ་དགོངས་བརྒྱུད་རིགས་འཛིན་བསྐུལ་བལ་པོ་ནས་བལ་པོར་བར་ཤུར་མ། རྒྱ་གར་ཤེས་བཟང་ནས་དབྱངས་རོལ། ཕུར་ཁ་བསྒྱུར་བ།
དེ་ནས་ས་སྐྱ་ཚོགས་སུ་འཆམས་དཔོན་དབུས་སུ་སླེབས་པ་དང་པད་འགྲོས་བཞག་ཁྲི་ཤིང་འཁྱིལ་འདུག་གི་འཆམས་བཤད་རྫོགས་ནས་པད་སྐོར་གཅིག རོལ་འགྲོས་ས་གཞི་འཁོད་སྙོམས་ནས་དམ་ཉམས་བླ་འགུག་གསོལ་ཇ་བཏང་། སྟེང་བར་འོག་བྱིན་རླབས། རྡོ་རྗེ་ཕྱེད་བརྐྱང་ཚར་གསུམ་རེ། རྒྱ་གྲམ་གཉིས། ཨེ་ལས་ནས་ཀེང་རུས་བར་ཚར་གསུམ། གུང་གསེང་འདུས་ནས་ཇ། རིན་ཆེན་ལྔ་ལས་སྒོ་བཞི་འགྱིང་ཆེན་ནས་ཡུམ་ཆེན་བར་ཇ་གྲུབ་ནས། ཕྲ་ཕྱག་སྒོ་མ་བྱང་གཤེགས་བར། གུང་གསེང་བརྒྱ་ཚོ་དཔོན་བན་ཚང་དབུ་བྱེད།
གྲྭ་ཚང་མཆོད་དཔོན་བདེ་གླིང་དབུ་བྱེད་རྣམས་མགྲོན་འབོད། འདུས་ནས་བྱ་ཁྲ་མན་བམ་ལེན་ནས་སྦྲུལ་ནག་རྫོགས་པའི་ཇ་གྲུབ་ནས་འཆམས་སྦྱོང་བཞིན། ཕུར་ཁང་ཞལ་ཆེན་ལྷོར་ངེད་རང་མཛོད་པ། བན་ཚང་དབུ་བྱེད་གསུམ། གྲྭ་ཚང་མཆོད་དཔོན། ཕྱག་མཚན་འཁུར་མི་རབ་འབྱམས་པ། གདུག་པ་གང་ཡོད་ལ་དཀར་ཁུང་བཞུགས་གྲལ་ཇ་གཅིག ཆབ་གྲུབ་ནས་སྟང་སྟབས། ཕུར་གདབ་སྲུང་འཁོར་རྟག་ཆད་མཐའ་གསལ། ཞྭ་ཕོད་སོགས་བསྡུས།
ཆོས་གྲྭར་རེ་ཞིག་འཐེན་ཙམ་བྱས་ཐོག་གྲལ་གདན་སོགས་སྒྲིགས་གྲུབ་ནས་དུང་གསལ་དགང་དུང་བསྐང་བ་ཐུགས་དམ་མ་ཤུར་མ། ནག་རྔམ། ཚོགས་བསྡུས་པ་མཇུག་ཆོག་རྒྱུན་བསྐང་ལུགས། ཚེས་བཞིའི་སྟ་གོན་སྙན་གསན། གུང་གསེང་འདུས་ནས་བུམ་བསྐྱེད་མཛད་པ་ཞུ་ཟེར་དགོས། ལྷ་རྣམས་འོད་དུ་ཞུ་བས་བུམ་པའི་ཆུར་གྱུར་ཟེར་བ་དང་། གཏོར་མ་བྱིན་བརླབས་མཛད་པར་ཞུ་ཟེར་དགོས། ཚོགས་གྱེས་ནས་ཐིག་ཚོན་བྱིན་རླབས་དགོང་མོ་ཕུར་བཀོད་ལ་རཀྵའི་རྗེས་སུ་ཨོཾ་བཛྲ་ཀཱི་ལི་སོགས་ཚར་ཅིག རྒྱལ་ཆེན་ཐོ་འཛུགས་བུམ་འབུལ། བཟོད་གསོལ་བྱིན་རླབས་གསོལ་འདེབས།
དངོས་གཞི་དང་པོར་ཚེས་ལྔ་ནས་ཚ་དོ་རྦག་ཐོག་ཡབ་རྗེ་ཀུན་དགའ་བློ་གྲོས་ལ་མཆོད་བསྔོ། བདག་འཇུག་གྲུབ་ནས་གཏོར་མ་བྱིན་རླབས་ཚོགས་སྐད། གཉིས་ནས་ཉེར་དགུའི་བར་གསོལ་ཆུང་གྲུབ་ནས་བུམ་བསྐྱེད་ཚོགས་སྐད། ༈ །ཚེས་བཅུ་གཉིས་ལ་སྒྲོ་མོ་ལུང་པའི་དགོངས་རྫོགས། གཉེར་ཚང་ནས་འཕར་ཇ་བསྔོ་རྟེན། མཆོད་དཔོན་བརྒྱུད་པར་མཆོད་བསྔོ་འདི་རྩ་བ་རང་དཔོན་སློབ་དེ་ཉིད་ནས། འཇམ་དབྱངས་བསོད་ནམས་དབང་ཕྱུག་གི་དགོངས་རྫོགས་ཕུར་སྒྲུབ་ཉིན་གཅིག་འཕར་བ་དེ། དེང་སང་གནམ་གང་གི་འདི་ཡིན་འདུག་ཀྱང་མཆོད་བསྔོ་ནི་སྒྲེ་མོ་ལུང་པ་མང་ཐོས་བསོད་ནམས་ཆོས་འཕེལ་ལ་མཛད། ༈ །བཅོ་ལྔའི་གཞུང་ཇ་རྒྱབ་རའི་ཐོག་འཇམ་མགོན་ཨ་མེས་ཞབས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་དགོངས་རྫོགས། ༈ །བཅུ་དྲུག་གཞུང་ཇའི་ཐོག་དེ་ཉིད་སྐུ་མཆེད་རྣམས་ཀྱི་ཡུམ་དམ་ཆོས་རྒྱལ་སྲས་མོ་ལྷ་སྲས་བསོད་ནམས་རྒྱལ་མོར་གཤིན་བསྔོ།
༈ །བཅུ་བདུན་གཞུང་ཇར་དེ་ཉིད་ཀྱི་ཇོ་ལགས་སྐུ་འཕྲེང་ངག་དབང་ཀུན་དགའ་དབང་རྒྱལ་གྲགས་པ་རྒྱལ་མཚན་དཔལ་བཟང་པོས་མཆོད་བསྔོ། ༈ །བཅོ་བརྒྱད་གཞུང་ཇར་སྐུ་མཆེད་དེ་དག་གི་ཡབ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོའམ། མཚན་གཞན་ངག་དབང་བསོད་ནམས་རྒྱལ་མཚན་དཔལ་བཟང་པོར་མཆོད་བསྔོ། ༈ །བཅུ་དགུ་གཉེར་ཚང་དུ་བླ་མ་མཆོད་དཔོན་དཀོན་མཆོག་རྒྱལ་པོས་སྦྱོར་འཇགས་ཇ། བསྔོ་རྟེན་ཐོག སྔགས་འཆང་ངག་དབང་ཀུན་དགའ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོར་མཆོད་བསྔོ་དང་སྦྱིན་བདག་མི་བརྒྱུད་ཤི་གསོན་ལ་བསྔོ་སྟེ་དབང་སྟོད་བཅུ་དཔོན་པ་ཡིན་པས་གཉེར་དཔོན་བསོད་ནམས་དར་པོ། སྡེ་ཆུང་པ་ཆོས་དབང་བཀྲ་ཤིས། གཉེར་དཔོན་བཀྲ་ཤིས་འོད་ཟེར། གྲྭ་པ་དབང་ཕྱུག་བཀྲ་ཤིས། སྡེ་ཆུང་པ་རིན་ཆེན་ཕུན་ཚོགས།
རྩ་གཉེར་ཚེ་དབང་རྣམ་རྒྱལ་སོགས་འབྲེལ་ཐོགས། ༈ །ཉེར་གཅིག་ལ་ནི་ཚྭ་དེ་ལོག་ཐོག་མུས་ཆེན་སངས་རྒྱས་རྒྱལ་མཚན་ལ་མཆོད་བསྔོ། ༈ །ཉེར་ལྔའི་གཞུང་ཇ་ཐུད་འབྲས་སིལ་ཐོག་འཇམ་དབྱངས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོར་མཆོད་བསྔོ། ༈ །འདི་སྔ་ཐོག་འཇམ་མགོན་ཨ་མེས་ཞབས་ནས་ཕྱག་མཛོད་བསོད་ནམས་འོད་ཟེར་གྱི་ཚེས་མཆོད་ལ་མཛད་འདུག་ཀྱང་ངེད་རང་དྲན་དུས་བསོད་ནམས་དབང་ཕྱུག་དགོངས་རྫོགས་ལ་འགྱུར་འདུག་པ་བཞིན་མ་བསྒྱུར་བར་བཞག་པ་ཡིན་ནོ། ། བདག་འཇུག་གྲུབ་ནས་གཏོར་བསྔོའི་ཚོགས་སྐད། ཉེར་ལྔའི་གུར་དྲག་གི་སྤྱན་འདྲེན་དུང་རྐང་གླིང་དྲིལ་རོལ་རྣམ་བཞག་འཇམ་དབྱངས་བསོད་ནམས་དབང་པོའི་རོལ་ཡིག་ནང་བཞིན་རང་དགོས་ཀྱང་ངེད་རང་དྲན་དུས་མི་འདུག དེ་འདྲ་བྱེད་བསམ་ཡང་སྔར་མ་བྱུང་ད་མཛད་ནས་དབྱངས་ཀྱི་རྔ་ཕོག་མཚམས་ཆེ་བ་རེ་ལ་ཌཱ་མ་རུའི་སྒྲ་རེ་ཛར་དང་རོལ་མོ་ལ་ཌཱ་དྲིལ་བསྐལ་པ་དང་རང་བྱུང་ལ་སློབ་དཔོན་རང་ནས་དཀྲོལ་བའི་རོལ་སིལ་གང་ཡིན། ཕྱི་ནང་མཆོད་པར་ཌཱ་དྲིལ། དགུག་གཞུག་བསྐུལ་དྲེགས་པའི་རོལ་མོ་ལ་གཡས་རྡོ་རྗེ་གཡོན་ཕུར་པ་འཛིན་པའི་ལག་གཉིས་གཡས་བརྐྱང་གཡོན་བརྐྱང་དབུས་བརྐྱང་། ཆེ་མཆོག་མའི་ཕྱག་གཡས་ལ་རྡོ་རྗེ་བསྣུན་ཚུལ།
གཡོན་ལ་ཕུར་པ་བསྣུན་ཚུལ། གནོད་བྱེད་ལ་རྡོར་ཕུར་ཆུ་སྲིན་རྣམ་རོལ། ཕྱག་རྒྱས་བཟུང་ནས་རོལ་མོའི་སྐབས་གཡས་གཡོན་དབུས་འཇོག་འཆམས་བརྡུང་ཕུར་སྒྲིལ་འདེབས་རལ་གྲིའི་བཏུབ་པ་གྲུབ་ནས་གཡས་གཡོན་དབུས་སུ་ལིང་སྣོད་རེ་བཅས་འདེབས་ཚུལ་མཐའི་ཆེམས་བརྡུང་ལ་རྡོ་རྗེ་ཐུགས་ཀ་དྲིལ་བུ་དྲག་དཀྲོལ་འཇོག་མཚམས་རོལ་མོ་དང་བསྟུན་པ་མཇུག་ཆོག་མཆོད་པ་ཌཱ་དྲིལ་བཀྲ་ཤིས་དྲིལ་བསིལ་རྣམས། ༈ །ཉེར་བདུན་རྔ་འཆམས་ལ་བླ་མ་རིག་འཛིན་ཕུར་ཁ་བསྒྱུར་བ་ང་རྒྱལ་བསྐྱེད་པ། རྒྱུད་གསུམ་མ་རྣམས་དབྱངས་འཁོར་གཉིས་འཆམས་ཐང་གཉིས། རྒྱུད་གསུམ་དང་པོར་རྩེ་གསུམ་གཅིག གཉིས་པར་གཉིས། རྡོ་རྗེ་ཕྱེད་བརྐྱང་གཉིས་རེ་འཆམས་གྲལ་དུ་བྱོན་ནས། རྒྱ་གྲམ་གཅིག རྔ་འཆམས་གྲུབ་ནས་ཉུང་འཆམས་པ་གསུམ།
ཧཱུྃ་མཛད་སྒྲ་འབྱིན་ཤླཽ་ཀ་གཅིག་གྲུབ་འཆམས་ཀྱི་ཐོན་འཆམས། འཆམས་དཔོན་གྱི་དབུས་སུ་སྐོར་ཅིག་རྫོགས་ནས་དགུག་གཞུག་ཚར་ཅིག པད་སྐོར་ཛམ། སེང་གེའི་བརྗིད་འཆམས། དང་པོའི་མཐར་རྐྱང་འགྲོའི་གཉིས་པ་ནས་དྲེད་མོ་དང་པོ་བར་ཉིས་འགྲོས། སེངྒེ་གཉིས་རྫོགས་ནས་ཇ། ༈ །སྟག་སྤྱང་དྲེད་རྣམས་གཉིས་རེ། དྲེད་མོ་རྗེས་མར་རྐྱང་འགྲོས། དགུག་གཞུག་མེད་པར་ཆེམས་བརྡུང་རོལ་སིལ་འབེར་ལེན་སོགས་གདབ་ཚུལ་དང་གཉིས། གུང་གསེང་ཇ།
གདབ་ཁ་དྲུག་ཡས་བསྡུ། མས་བསྡུ་བཞི་འགྲོས་གྲི་བསྐོར་མ། བྲེལ་དལ་རེ་མོས། ཕྱི་ནང་གསང་བ་ཡས་བསྡུ་མས་བསྡུ། ལོག་འཆམས་འབག་རྩིས་བླ་བྲང་སྤྱི་པའི་ཇ་ཞུས། ཕུར་དབང་དངོས་གཞི་ཡོད་སྐབས་དང་། ཉེར་བརྒྱད་ནས་ཚེས་གཅིག་བར་ཆེ་བའི་ཡོན་ཏན་ཤུར་མ་ཕུར་དབང་ཡོད་ན་སྒྲུབ་མཆོད་གྲོལ་ནས་སྐུ་རིམ་མེད་སྒྲུབ། དཔུང་སྐུད་གསོལ་བ་ཆོས་སྤྱོད་སྐབས་འདེགས། ཉེར་བརྒྱད་སྒྲུབ་མཆོད་གྲོལ་ནས་ཉེར་དགུའི་དུང་གསལ་དུར་ཁྲོད་བདག་པོའི་འཆམས་རྒྱུག ཉེར་དགུའི་གཏོར་བསྔོ་རྫོགས་ནས་ཚོགས་སྩལ་དུ་གསོལ་གྱི་རྗེས་སུ་གསུམ་བརྡེག་ལེན་ཅན།
གསོལ་བ་ཆོས་སྤྱོད་སོགས་གྲུབ་ནས་ཆས་སུ་བཞུགས། ལྷོ་སྒོ་ནས་འབྱོན་པ་བྱིངས་ཀྱི་བྱ་ཁྲ་མའི་ཤར་བར་རྔ་རྩེ་གཡོན་བསྟན། དེ་ནས་གཡས་བསྟན། བླ་མ་རིག་འཛིན་ནས་རྒྱུད་གསུམ་མའི་བར། རྡོ་རྗེ་ཕྱེད་བརྐྱང་རྣམ་གསུམ་རྒྱུད་གསུམ་མ་དང་པོར་རྩེ་གསུམ་གཅིག གཉིས་པ་དང་གསུམ་པར་གཉིས་ཏེ། བླ་མ་རིག་འཛིན་གསུམ་རྫོགས་ནས་ཇ། རྒྱུད་གསུམ་མ་གཉིས་རྫོགས་ནས་ཇ། ཕྱིར་རྒྱ་གྲམ་གཉིས་ལོག་འཆམས། ནོར་སྐྱོང་འཆམས་པ།
མཆོད་དཔོན། བམ་འཛིན་རྣམས་ལ་བཀའ་བསྒོ། ༈ །ཚེས་གསུམ་ལྟར་མགྲོན་འབོད། ནོར་སྐྱོངས་ཆས་བཞུགས་གྲུབ་པའི་བརྡའ་བྱུང་བ་དང་། གསེར་སྐྱེམས་བླ་མ་རིག་འཛིན། རིག་འཛིན་བསྐུལ་ར་ཕོ་དཔྲལ་བར་མཛད་པ་བཞིན། ཕུར་ཁ་བསྒྱུར་བར་འཆམས་དཔོན་ལྷོ་གཟིགས། ལྷ་སྲུང་སྤྱན་འདྲེན་ལ་བྱང་གཟིགས། དེའི་སྔགས་ཕྱག་ལ་ལྷོ་གཟིགས། ང་རྒྱལ་བསྐྱེད་པར་བྱང་གཟིགས།
དེའི་སྔགས་དང་དཱསྟི་ལ་ལྷོ་གཟིགས། རྒྱུད་གསུམ་ལ་བྱང་གཟིགས། རྒྱུད་གསུམ་མའི་མཐའི་དགུ་རྡུང་མཐར་གསུམ་བརྡེག་ལེན་ཅན། དེ་ནས་སློབ་དཔོན་རོལ་སིལ་རྔ་གྲལ་ཤར་གཟིགས། དུང་རྒྱ་གླིང་ནུབ་ལྟ། བཅོམ་རོལ་ཉུང་འཆམས་དང་པོ། དུར་ཁྲོད་བདག་པོ། ཉུང་འཆམས་གཉིས་རྣམས་གྲུབ་ནས་གྱེས་ཆས་ཞུགས་གྲུབ་པ་དང་གོང་གི་ཞལ་ལྟ་ཕྱོགས་དེ་ཀས་ཧཱུྃ་མཛད་སྒྲ་འབྱིན་དབྱངས་རོལ་ཚར་གསུམ་རྫོགས་པའི་ཆེམས་བརྡུང་ལ་འཆམས་སྣ་བ་ཐོན་སོང་བ་དང་། འཆམས་ཁང་ནས་ཆས་སློབ་དཔོན་གྱིས་རྐྱང་འགྲོས་ལིངྒའི་མཐའ་འཁོར་བ་དང་། རྔ་རོལ་སྒྲ་བཞག
རྡོར་དྲིལ་ཧཱུྃ་མཛད་ཕྱག་རྒྱ་དང་བཅས་རྔ་དཔོན་ལ་གསལ་བྱས་པའི་དགུག་གཞུག་ཆེམས་རྡུང་། འཇོག་མཚམས་རོལ་དཔོན་ལ་གསལ་བྱས་པ་གསུམ་གྱི་རྗེས་མར་ཚེ་སྲོག་ཡེ་ཤེས་སུ་བསྒྱུར་བ་གྲུབ་ནས་བྷན་རལ་ཐོག་པའི་འབག་དཀྲུག་ཅི་རིགས་མཐར། གཅིག་གེ་གཉིས་གསུམ་མོ་བཞི་ཞེས་དང་། པད་སྐོར་ཛམ་ལྔ་རྐྱང་འགྲོས་པད་སྐོར་སེངྒེ་བརྗིད་འཆམས་གསུམ་གྱི་དང་པོར་བརྐྱང་འགྲོས་གཉིས་པ་གཉིས་ལ་ཉིས་འགྲོས་ཇ། སྟག་མོ་ནས་དྲེད་མོ་བར་གསུམ་རེའི་དྲེད་མོ་གཉིས་རྫོགས་ནས་གུང་གསེང་། འདུས་ནས་ཇ། དྲེད་མོ་རྐྱང་འགྲོས། དགུག་གཞུག་གཅིག ཚེ་སྲོག་ཡེ་ཤེས་སུ་བསྒྱུར་བ་མ་དགོས་བྷན་རལ་ཐོར་ནས་འབག་དཀྲུགས་ཅི་རིགས་མཐར་འབེར་ལེན་ཤུས་འགྲོས་བཅས་གཡས་སྐོར་དགུའི་བདུན་ལ་གཡས་ཕབ་ལྕགས་འཐེན་གཉིས། བཞི་འགྲོས་གྲིས་བསྐོར་བྲེལ་བ་གདབ་ཚུལ་གཉིས།
བཞི་འགྲོས་གྲི་བསྐོར་དལ་བ་ཇ། གཙོ་ཕུར་ཐོགས་ནས་གདབ་ཀ་དང་པོ་ཁྲོ་བཅུ་ཀུན་འདུས་ཕུར་པ་ཐོགས་ནས་འབག་དཀྲུགས་འབེར་སོགས་གོང་བཞིན་འགྲོས་བྲེལ་བ་ཕུར་བཏབ་གྲུབ་ནས་ཕྲ་ཕྱག་སྒོ་མ་ཀུན་འདུས་ཕུར་པ་འབག་དཀྲུགས་སོགས་གོང་བཞིན་བཞི་འགྲོས་དལ་བ་ཕུར་བཏབ་གྲུབ་ནས་ལྕགས་རལ་འབག་དཀྲུགས་བཞི་བྲེལ་བ་གུང་གསེང་། སྐུ་མགྲོན་ཕུལ་རྗེས་འདུས་ནས་ཇ། རལ་གྲིས་བཏུབ་ནས་ཐུན་དུ་སོགས་འབག་དཀྲུགས་བཞི་འགྲོས་དལ། ཐུན་བརྡེག ཐོ་བ་ཐོག་ནས་འབག་དཀྲུགས་བཞི་འགྲོས་བྲེལ་བ། ཐོ་བརྡུང་གྲུབ་ནས་རལ་གྲིས་བཏུབ། བན་རལ་འཆམས་གྲལ་འཆམས་འགོ་འཆམས་གཞུག་མཚམས་སུ་ཕྱི་ནས་དམར་དགྱེད་མ་གྲུབ་བར་ལ་འབག་དཀྲུགས་གྲུབ་པ་དང་། འབེར་ལེན་གཡས་བསྐོར་གཡོན་བསྐོར་གཅིག་གཉིས་ཞེས་བཞག་ནས་ཕྱི་ནང་གསང་བ་ལིང་རོ་གཏོར་གྲུབ་ནས་འཆམས་འཆར་གྱི་སྣེར་མྱུར་སྟབས་ཀྱིས་རྒྱུག་ཛམ་བཞི་འགྲོས་གྲི་བཤགས་ཀྱི་ལོག་ནས་འཆམས་གཞུག་པ་འཆམ་སྐབས་བསེ་ཐེབ་གྱོན་ནས་ཆས་ཏེ་ཀ་ཁོང་བཞུགས་གྲལ་ཚེས་གསུམ་བཞིན་འཆམས་ཆས་བཞག དགོང་དུང་བསྐང་གསོ་སོགས་འཕྲོས།
ཚེར་མི་དགོས། གནམ་གང་ལ་གཏོར་བསྔོ་རྫོགས་གསོལ་ཆུང་གསོལ་བ་ཐུགས་དམ་མ་འགོ་དབྱངས་འབུལ་སྔགས་སོགས་རྫོགས་ནས་ཇ་མཆོད་ཚོགས་བཤགས་རྫོགས་ནས་གསུམ་བརྡེག་ལེན་ཅན་མི་དགོས། གུང་གསེང་། ལྷག་མ་རྒྱས་པ་འབར་མའི་མཐའ་ཆེམས་བརྡུང་ལ་དཔོན་སློབ་ལ་རོལ་བསིལ་ཡོད་ན་བཞག་ནས་འབར་བའི་ཕྱག་རྒྱ་ཁ་བཀྲུ་ཡང་རོལ་བསིལ་དཀྲོལ་བ་ལྷག་མ་གྲུབ་ནས་སྤྱི་སྟབས་སོགས་སོ། ༈ །ཚེས་གཅིག་བསྐང་བ་གྲུབ་ནས་གསོལ་བ་གྲུབ་པའི་བཟང་སྤྱོད་རྗེས། བསྟན་པ་ཡུན་རིང་གནས་པའི་བཀྲ་ཤིས་ཤོག་ཟེར་བ་དང་། འོ་འཕར་་་་་་ལོ་གང་ཡིན་གྱི་མིང་སྤོས་བ་ཞེས་པའི་ལོ་འདིས་སྐྱབས་མགོན་རྣམ་གཉིས་སོགས་བླ་མ་གོང་མའི་དུས་དྲན་མཆོད་འབུལ་དང་བསྟན་པ་སྤྱི་རིམ་ཕུར་སྒྲུབ་ཆེན་མོ་མཛད་སྐབས་དབྱངས་རོལ་འཆམས་ཆོ་ག་ཕྱག་ལེན་ཕྲ་མོ་ཚུན་ལ་སོ་སོ་ནས་ཐུགས་འཁུར་བསྐྱེད་པས་བླ་མ་གོང་མའི་དགོངས་པ་རྫོགས་ཤིང་སྡེ་བསྟན་པའི་ཞབས་ཏོག་འགྱུར་ངེས་ལགས་པས་ཤིན་དུ་ལེགས་ཤིང་བཤད་ལས་པས་ཀྱང་དམ་པ་གོང་མའི་གསུང་རབ་ལེགས་བཤད་ཀྱི་སྐྱེས་ངོ་མཚར་གྱི་གནས་སུ་གྱུར་པས་དེས་ན་ད་ལམ་གཏོར་འབུལ་གྱི་སྐབས་སོགས་འཕྲོས་འདི་ལའང་ཀུན་སྤྱོད་ལེགས་ཤིང་ཐུགས་རྟོག་གང་ཞིབ་ཞུ་ཞེས་བརྗོད་ནས་ལྷ་ཁང་རྩེར་པུ་ཏྲ་བསྐུལ་ཇ་ཇ་མཆོད་སྤྱི་བསྟབ། བསྟན་སྐྱོང་སྲིད་ཞི་དཔལ་འབྱོར། ཕྱོགས་སྐྱོང་གཤེགས་གསོལ། སློབ་དཔོན་རྡོར་དྲིལ་ཕུར་ཁང་དུ་དཀྱིལ་འཁོར་བསྐོར་བ་ལན་གསུམ་གྲུབ་ནས་གྲལ་ལ་འགྲོ་བ་དང་དུང་གསལ་རོལ་མོ་བཞག་ནས་ཕྱི་མཆོད།
ནང་མཆོད། བསྟོད་པ་ཐལ་སྦྱར་ཡེ་ཤེས་ལྔ་ལྡན་གདངས་དང་པོ་རིང་བ་བར་པ་དེ་ལས་ཐུང་ཙམ། རྗེས་མ་དེ་ལས་ཀྱང་ཐུང་ཙམ། བསྔོ་བ་ཡིག་བརྒྱ་མ་འབྱོར་བ་ཚིགས་བཅད་ལྷུག བརྟན་བཞུགས་གཤེགས་ཚིག་དཀྱིལ་ཆོག་ནས་འབྱུང་བ། ཨོཾ་ཁྱེད་ཀྱི་ཕྱག་རྒྱ་བཅས་གདངས་རིང་གཉིས། གདངས་ཐུང་གཅིག སློབ་དཔོན་རྡོ་རྗེ་ཐུགས་ཀ་དྲིལ་བུ་རྒྱུན་ཆགས་རོལ་མོ་གཞན་རྣམས་ཀྱི་སྒྲ་བཅས་བྱུང་བ་དང་། མཆོད་དཔོན་གྱི་དཀྱིལ་འཁོར་ལ་ཕུལ་བའི་རྣམ་རྒྱལ་ལས་བུམ་བསྡུས་སློབ་དཔོན་གྱིས་རྡོ་དྲིལ་བཞག་ནས་ཤར་གྱི་དབང་ཕྱུག་མའི་ཕུར་པ་དང་པོ་ནས་གཡས་བསྐོར་གྱི་བྱང་ཤར་ཕུར་པའི་བར་བསྡུ་བར་ཕུར་གདན་ལ་བཙུགས་པ་དེ་ཕྱུང་ནས་ཕུར་གདན་གཞན་བསྡུད་བཅུག གྲྭའི་བུམ་དུང་བཞི་མཆོད་དཔོན་པས་བསྡུས།
ཤར་ནས་བཟུང་སྒོ་མའི་ཕུར་པ་ཧཱུྃ་མཛད་ཕུར་པ་ནས་རྟ་མགྲིན་བར། ནུབ་བྱང་ནས་བྱང་ཤར་བར། ནུབ་གཡོན་སྟོབས་པོ་ཆེའི་ཕུར་པ་བསྡུས་ནས་གཙོ་ཕུར་གྱི་སྐུ་མདུན་དུ་ཕྱིན་ནས་དེ་བསྡུས་སྟེ་ཐམས་ཅད་ཕུར་གདན་ལས་ངེས་པར་དབྱུང་དགོས། དབང་ལྡན་གྱི་རྩིག་པ་རྡོ་རྗེའི་རྩེས་ཤིག ཤར་ནས་བཟུང་གཡས་བསྐོར་གྱི་ཕྱོགས་མཚམས་ཐིག་སྟེང་ཕྱི་ནས་ནང་དུ་རྡོ་རྗེ་རྩེས་འཐེན་པ་དབུས་སུ་སླེབས་པ་བྱས་ནས་རྡོ་རྗེ་ཐུགས་ཀ་དྲིལ་བུ་རྒྱུན་ཆགས། གཞན་གྱི་སྣམ་རས་གཙང་མས་དཀྱིལ་འཁོར་མཐའ་ནས་དབུས་སུ་བསྡུས་རྡུལ་ཚོན་སྣོད་གཞན་དུ་བླུག་ཚར་བ་དང་། སློབ་དཔོན་གྱི་ལས་བུམ་གྱི་ཆུ་ཐིག་རིས་ལ་བྲན་ནས་གཞན་གྱི་དེ་ཕྱི་སྐབས་སློབ་དཔོན་གྲལ་ལ་བྱོན་ནས་དུང་གསལ་རོལ་མོ་བཞག ཨོཾ་ཤྲཱི་བཛྲ་ཀུ་མཱ་ར་སོགས་ནས་འདྲ་བ་ལས། བཀྲ་ཤིས་རྒྱས་པར་བརྗོད་ཅིང་མེ་ཏོག་གཏོར་ཏེ་ཉིན་བདེ་སོགས་ཀྱི་རོལ་མོ་དང་བསྟུན་ཤིས་ནས་མཆོད་དཔོན་གྱི་སྣོད་དུ་ཡོང་བར་བྱས་ལ་གྲོལ་དུང་གྲུབ་པའང་མཆོད་དཔོན་གྱི་ཕུར་བཏབ་བཅུ། རྒྱལ་ཆེན་སྐུ་ཐང་བསྡུས་མ་ཀ་དྲུང་གི་གདན་སྟེང་དུ་རོལ་རྩེས།
གོས་བེར་ཕོད་གོང་ཐེབ་རྔ་འབག་ཕྱག་མཚན་རྩེས་བླང་ནས་ལོག སང་ལྷ་ཁང་རྩེར་བསང་བསྐང་གསོ་གོང་བཞིན་ག་ཡ་དྷ་རའི་བུམ་ཆུ་ལ་ཕུར་སྒྲུབ་བུམ་ཆུའི་ཕུད་ཕུལ། ཚུར་ཞུས་ཡང་ཕུད་ཕར་སློག སང་ནས་བཟུང་མགོན་ཁང་ལྔའི་གཏང་རག་བྱའོ།། །། ཞེས་ས་སྐྱ་པ་ཀུན་བློས་རང་གི་བུ་རྒན་པས་ཕུར་སྒྲུབ་ཚོགས་དཔོན་མཛད་སྐབས་འདི་འདྲ་དགོས་གསུངས་པ་བཞིན་བྲིས་པ་ཕྱོགས་དུས་ཀུན་དུ་དགེ། །། PAGE * MERGEFORMAT 2 ཀུན་དགའ་བློ་གྲོས། ཕུར་སྒྲུབ་སློབ་དཔོན་གྱི་བྱེད་སྒོ་ཟུར་འདེབས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
