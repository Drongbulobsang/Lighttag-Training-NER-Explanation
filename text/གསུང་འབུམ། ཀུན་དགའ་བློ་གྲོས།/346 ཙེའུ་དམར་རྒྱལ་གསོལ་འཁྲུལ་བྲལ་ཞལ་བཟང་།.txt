གསུང་འབུམ། ཀུན་དགའ་བློ་གྲོས།
པོད ༣༤༦
ཙེའུ་དམར་རྒྱལ་གསོལ་འཁྲུལ་བྲལ་ཞལ་བཟང་།
༄༅། །ཙེའུ་དམར་རྒྱལ་གསོལ་འཁྲུལ་བྲལ་ཞལ་བཟང་བཞུགས་སོ།། ཙེ་དམར་གསོལ་མཆོད་བྱ་ཚུལ་སྟེགས་བུ་ཁེབས་ལྡན་ལ་འབྲུ་བཀྲམ་ཁར་རྟ་མགྲིན་གཏོར་མ་གཡས་སུ་སྨན། གཡོན་དུ་རཀྟ། དེའི་འོག་དུ་དབུས་སུ་ཡ་བ་སྐྱ་བདུན་བཙན་གཏོར། གཡས་སུ་སྨན། གཡོན་དུ་རཀྟ། མདུན་དུ་དྲག་མཆོད། དེའི་ཕྱིར་ཆུ་གཉིས་སྔོན་འགྲོའི་ཉེར་མཆོད། གཞན་ཡང་གསེར་སྐྱེམས། སྤྱན་གཟིག་སོགས་གང་འབྱོར་དང་།
ཐུགས་ཆོག་སོགས་ནས་འབྱུང་བའི་གསོལ་ཁའི་ཆས་སོགས་བཤམ་ལ་སྦྱངས་བདུག་བྱས་ཏེ། ཨོཾ་ཨ་མྲྀ་ཏ་ཀུཎྜ་ལིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀཱ་པ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་མཆོག ཞལ་ཟས་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར།
ཨོཾ་བཛྲ་ཨརྒྷཾ་ཨཱཿཧཱུྃ་ནས། ཤཔྟའི་བར་འབྲུ་གསུམ་སྤེལ་བའི་མཆོད་པ་བྱིན་གྱིས་བརླབས་པའི་མཐར། དྷརྨ་ར་ཎི་རོལ་ཆེན་དང་བཅས་པས་བྱིན་དབབ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པ་ནས། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ་བར་ལན་ཉི་ཤུ་རྩ་གཅིག སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ་དེའི་ཆེད་དུ་ཁྲོ་བོའི་རྒྱལ་པོ་རྟ་མཆོག་རོལ་པའི་སྒོམ་བཟླས་ཉམས་སུ་བླང་བར་བགྱིའོ། ། ལན་གསུམ། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་པཾ་ལས་པདྨ་དང་།
རཾ་ལས་ཉི་མ། ཀླུ་བརྒྱད་བསྣོལ་བའི་སྟེང་དུ་ཧྲཱིཿལས་པདྨ་ཧྲཱིཿས་མཚན་པ། དེ་ལས་འོད་ཟེར་འཕྲོས་འཕགས་པ་མཆོད་སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས། རང་ཉིད་ཁྲོ་བོའི་རྒྱལ་པོ་དཔལ་རྟ་མགྲིན་སྐུ་མདོག་དམར་པོ་ཞལ་གསུམ་ཕྱག་དྲུག་པ། རྩ་ཞལ་དམར་པོ་གཡོན་ཞལ་ལྗང་གུ་གཡོན་ཞལ་དཀར་པོ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ་ཞལ་བགྲད་པ། མཆེ་བ་གཙིགས་ཤིང་ལྗགས་འདྲིལ་བ། སྨིན་མ་དང་། སྨ་ར་དང་།
དབུ་སྐྲ་ཁམ་སེར་གྱེན་དུ་བརྫེས་པ་དབུ་གསུམ་གྱི་གཙུག་ན་རྟ་མགོ་གསུམ་ཁ་གདངས་ཤིང་། རྟ་སྐད་འཚེར་བ། རྔོག་མའི་གསེབ་ནས་མེ་སྟག་འཕྲོས་པས་སྟོང་གསུམ་གང་བ། ཕྱག་དྲུག་གི་གཡས་ཀྱི་དང་པོ་ན་རྡོ་རྗེ། གཉིས་པ་ན་ཁ་ཊྭཱཾ་ག གསུམ་པ་ན་རལ་གྲི། གཡོན་གྱི་དང་པོ་ན་སྡིགས་མཛུབ། གཉིས་པ་ན་མདུང་ཐུང་། གསུམ་པ་ན་རྒྱུ་ཞགས་འཛིན་པ། གླང་ཆེན་གྱི་ཀོ་རློན་དང་ཞིང་ཆེན་གྱིས་གཡང་གཞིས་སྟོད་གཡོགས་པ།
སྟག་གི་ལྤགས་པའི་ཤམ་ཐབས་ཅན། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་བྱས་པ། མི་སྐྲའི་ཚངས་སྐུད་དང་། ཁྲག་གི་ཐིག་ལེ། ཞག་གི་ཟོ་རིས། ཐལ་ཆེན་གྱི་ཚོམ་བུའི་བརྒྱན་པ། ཞབས་གཡས་པ་བཞི་བསྐུམས་ཞིང་། གཡོན་པ་བཞི་བརྐྱངས་པས་ཀླུ་ཆེན་པོ་བརྒྱད་སྦྲུལ་གྱི་རྣམ་པར་བརྫིས་པ། ཡེ་ཤེས་ཀྱི་མེ་འབར་བའི་ཀློང་དཀྱིལ་དུ་བཞུགས་པ།
དེའི་བ་སྤུའི་བུ་ག་ཐམས་ཅད་རྟ་མགྲིན་ཚོན་གང་པས་གོ་མཚམས་མེད་པར་གཏམས་པ། རང་དང་དེ་ཐམས་ཅད་ཀྱི་ཞལ་ནས་སྔགས་ཀྱི་སྒྲ་འབྲུག་སྟོང་ལྟར་སྒྲོག་ཅིང་མེ་དཔུང་འབར་བས་གདོན་བགེགས་ལོག་འདྲེན་ཐམས་ཅད་གཞོབ་ཐུལ་ཐུལ་བསྲེག་པར་གྱུར། ཨོཾ་ཧྲཱིཿཔདྨ་ཏ་ཀྲིཏ་བཛྲ་ཀྲོ་དྷ་ཧ་ཡ་གྲི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་བརྒྱ་སྟོང་ལ་སོགས་པ་བཟླའོ། ། བཟླས་པའི་མཐར། ཨོཾ་བཛྲ་དུན་བྷྱོཿ ཏིག་ནན་ཧཱུྃ་ཧཱུྃ་ཛཿཛཿས་མ་ཡ་ཛཿ ས་མ་ཡ་བཟློག ས་མ་ཡ་བྷྱོཿ ས་མ་ཡ་བཏུབས།
ས་མ་ཡ་བྱེར། ས་མ་ཡ་རྦད། ས་མ་ཡ་རྦད་རྦད་ཕཊ་ཡ་འབྱུང་པོ་མཱ་ར་ཡ་ཛཿཛཿ ཅེས་པའི་དྲག་སྔགས་འདི་ཡང་ཉེར་གཅིག་ཙམ་རེ་བཟླས་པའི་མཐར། ཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་སོགས་དང་། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཁྲོ་བོའི་རྒྱལ་པོ་རྟ་མཆོག་རོལ་པའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། བདུད་རྩི། ཨ་མྲི་ཏས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་གདུང་པ་ལྟ་བུ་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། དེའི་སྟེང་དུ་ཨ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ། དེའི་ནང་དུ་གོ་གུ་ད་ཧ་ན་ལས་ཤ་ལྔ། བི་ར་ཤུ་མ་མུ་ལས་བདུད་རྩི་ལྔ། བྷྲཱུཾ་ཨཾ་ཛྲཱིཾ་ཁཾ་ཧཱུྃ་ལས་ཡེ་ཤེས་ལྔའི་ངོ་བོ་རྣམས་གསལ་བའི་སྟེང་དུ་ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་རྣམས་བརྩེགས་པ་ལས་འོད་ཟེར་འོག་ཏུ་འཕྲོས་པས་རླུང་གཡོས་མེ་སྦར་རྫས་རྣམས་ཞུ་བས་རླངས་པ་ཡིག་འབྲུ་གསུམ་ལ་ཕོག་པས་བདུད་རྩིའི་རྒྱུན་འཛག ཡང་འབྲུ་གསུམ་ལས་འོད་ཟེར་ཕྱོགས་བཅུར་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡང་དག་པའི་ཡེ་ཤེས་ཀྱི་བདུད་རྩི་རྣམས་འབྲུ་གསུམ་དཀར་དམར་མཐིང་གསུམ་གྱི་རྣམ་པར་བྱོན་ནས་རྫས་སྟེང་གི་ཡིག་འབྲུ་གསུམ་ལ་ཐིམ་པས།
ཡིག་འབྲུ་བརྗིད་དང་ལྡན་པ་ཐོད་པའི་ནང་དུ་ལྷུང་བ་འོད་དུ་ཞུ་བ་སྔར་གྱི་བདུད་རྩི་རྣམས་དང་གཉིས་སུ་མེད་པར་གྱུར་ནས། ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ དེ་བཞིན་གཏོར་མའང་བྱིན་བརླབས། རཀྟའི་སྣོད་ཨ་ལས་ཐོད་པ་ཡངས་པར་ར་ལས་དགྲ་བགེགས་བསྒྲལ་བའི་ཁྲག་ལས་བྱུང་བའི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ། ཞེས་བྱིན་བརླབས། མདུན་གྱི་ནམ་མཁར་པཾ་ལས་པདྨ་དང་། རཾ་ལས་ཉི་མ་ཀླུ་བརྒྱད་བསྣོལ་བའི་སྟེང་དུ་ཧྲཱིཿལས་པདྨ་ཧྲཱིཿས་མཚན་པ་དེ་ལས་འོད་ཟེར་འཕྲོས། འཕགས་པ་མཆོད།
སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་བ་ལས་ཁྲོའི་རྒྱལ་པོ་དཔལ་རྟ་མགྲིན་སྐུ་མདོག་དམར་པོ་ཞལ་གསུམ་ཕྱག་དྲུག་པ་རྩ་ཞལ་དམར་པོ། གཡས་ཞལ་ལྗང་གུ། གཡོན་ཞལ་དཀར་པོ། ཞལ་རེ་རེ་ལ་སྤྱན་གསུམ་དང་ལྡན་པ། ཞལ་བགྲད་པ་མཆེ་བ་གཙིགས་ཤིང་ལྗགས་འདྲིལ་བ། སྨིན་མ་དང་། སྨ་ར་དབུ་སྐྲ་ཁམ་སེར་གྱེན་དུ་བརྫེས་པ། དབུ་གསུམ་གྱིས་གཙུག་ན་རྟ་མགོ་ལྗང་གུ་གསུམ་ཁ་གདངས་ཤིང་རྟ་སྐད་འཚེར་བ་རྔོག་མའི་གསེབ་ནས་མེ་སྟག་འཕྲོ་བས་སྟོང་གསུམ་གང་བ་ཕྱག་དྲུག་གི་གཡས་ཀྱི་དང་པོ་ན་རྡོ་རྗེ། གཉིས་པ་ན་ཁ་ཊྭཱཾ་ག
གསུམ་པ་ན་རལ་གྲི། གཡོན་གྱི་དང་པོ་ན་སྡིགས་མཛུབ། གཉིས་པ་ན་མདུང་ཐུང་། གསུམ་པ་ན་རྒྱུ་ཞགས་འཛིན་པ། གླང་ཆེན་གྱི་ཀོ་རློན་དང་ཞིང་ཆེན་གྱིས་གཡང་གཞིའི་སྟོད་གཡོགས་པ། སྟག་གི་པགས་པའི་ཤམ་ཐབས་ཅན། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་བྱས་པ། མི་སྐྲའི་ཚངས་སྐུད་དང་། ཁྲག་གི་ཐིག་ལེ་ཞག་གི་ཟོ་རིས་ཐལ་ཆེན་གྱི་ཚོམ་བུའི་བརྒྱན་པ།
ཞབས་གཡས་པ་བཞི་བསྐུམས་ཞིང་གཡོན་པ་བཞི་བརྐྱངས་པས་ཀླུ་ཆེན་པོ་བརྒྱད་སྦྲུལ་གྱི་རྣམ་པར་བརྫིས་པ་ཡེ་ཤེས་ཀྱི་མེ་འབར་བའི་ཀློང་དཀྱིལ་དུ་བཞུགས་པ། དེའི་བ་སྤུའི་བུ་ག་ཐམས་ཅད་རྟ་མགྲིན་ཚོན་གང་པས་གོ་མཚམས་མེད་པར་གཏམས་པ། དེ་ཐམས་ཅད་ཀྱི་ཞལ་ནས་སྔགས་ཀྱི་སྒྲ་འབྲུག་སྟོང་ལྟར་སྒྲོག་ཅིང་། མེ་དཔུང་འབར་བས་གདོན་བགེགས་ལོག་འདྲེན་ཐམས་ཅད་གཞོབ་ཐུལ་ཐུལ་བསྲེག་པའི་སྐུ་ཅན་དུ་གྱུར་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དེ་ལས་འོད་ཟེར་འཕྲོས་པས་སངས་རྒྱས་བྱང་སེམས་ཐམས་ཅད་ཁྲོ་བོའི་རྒྱལ་པོ་དཔལ་རྟ་མགྲིན་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། སླར་ཡང་འོད་འཕྲོས་པས་དབང་གི་ལྷ་ཚོགས་བཛྲ་ས་མཱ་ཛཿ ཨོཾ་ཨ་བྷི་ཥིཉྩ་ཏུ་མཾ།
བཛྲི་བྷ་ཝ་ཨ་བྷི་ཥིཉྪ་ཧཱུྃ། ཞེས་གསུང་ཤིང་བུམ་པའི་ཆུས་སྤྱི་བོ་ནས་དབང་བསྐུར་སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་བླ་མའི་ངོ་བོ་འོད་དཔག་ཏུ་མེད་པས་དབུར་བརྒྱན། ཨོཾ་ཧྲཱིཿཔདྨ་ཏ་ཀྲིཏ་བཛྲ་ཀྲོ་དྷ་ཧ་ཡ་གྲི་ཝ་ཧུ་ལུ་ཧཱུ་ལུ་ཧཱུྃ་ཕཊ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། སརྦ་ཤ་ཏྲུན་བིགྷྣན་མ་ར་ཡ་ཧཱུྃ་ཕཊ། ལན་གསུམ་སོགས་ཀྱིས་གཏོར་མ་བསྔོས། ཨོཾ་བཛྲ་ཀྲོ་དྷ་རཱ་ཛ་པདྨ་ཧེ་རུ་ཀ་ས་པ་རི་ཝཱ་ར་སོགས་སྔོན་དུ་འགྲོ་བས་ཆུ་གཉིས་ཉེར་སྤྱོད་རོལ་མོ་རྣམས་པྲ་ཏཱིཙྪ་སྭཱཧཱའི་མཐའ་ཅན་གྱིས་མཆོད། མཚན་སྔགས་ལ་མ་ཧཱ་པཉྩ་ཨ་མྲྀ་ཏ་ཁ་རཾ་ཁཱ་ཧི།
མ་ཧཱ་རཀྟ་ཁ་རཾ་ཁཱ་ཧི། ཞེས་བཏགས་པས་སྨན་རཀ་གིས་མཆོད། རྡོ་རྗེ་དྲིལ་བུ་འཛིན་པས། ཧྲཱི་སྤྱན་རས་གཟིགས་སྤྲུལ་ཧྲཱིཿལས་ཁྲོ་བོའི་སྐུ། ། ཆོས་རྗེ་འོད་དཔག་མེད་པ་རྡོ་རྗེ་ཆོས། ། ལོག་འདྲེན་བགེགས་ཀྱི་ཚོགས་རྣམས་འདུལ་མཛད་པའི། ། རྟ་མགྲིན་རྟ་སྐད་བཞད་ལ་ཕྱག་འཚལ་ལོ། ། ཉེས་པའི་སྐྱོན་བྲལ་པདྨ་དམར་པོའི་སྟེང་། ། འཁོར་བའི་འདམ་སྐེམས་ཚ་ཟེར་རྒྱས་པའི་སྐུ། ། དུག་ལྔའི་རང་བཞིན་ཀླུ་ཆེན་གདན་སྟེང་དུ། །
བརྐྱངས་བསྐུམས་རོལ་པའི་བཞུགས་ལ་ཕྱག་འཚལ་ལོ། ། འགྲོ་ལ་རྗེས་ཆགས་སྐུ་མདོག་དམར་བའི་མདངས། ། ལོག་འདྲེན་ཚར་གཅོད་རྩ་ཞལ་མཆེ་བ་གཙིགས། ། གཡས་སྔོ་གཡོན་དཀར་ཁྲོ་དང་འདོད་པའི་ཉམས། ། སྐུ་གསུམ་ཞལ་ལྡན་ཁྱེད་ལ༞ ། དུས་གསུམ་གཟིགས་པའི་སྤྱན་གསུམ་ཉི་ཟླར་འཁྱིལ། ། དུག་གསུམ་ཚར་གཅོད་མཆེ་གཙིགས་ལྗགས་འདྲིལ་བཞད། ། ཁམས་གསུམ་དབང་སྡུད་སྐྲ་སྨིན་སྨ་ར་འབར། ། སྣ་ཚོགས་ཉམས་ལྡན་ཁྱེད་ལ༞ ། རྟ་མགོ་ལྗང་ཁུ་དྲག་པོས་སྒྲ་དབྱངས་ཀྱིས། །
གནས་གསུམ་མ་མོ་མཁའ་འགྲོ་དབང་སྡུད་ཅིང་། ། གདོན་བགེགས་ལོག་འདྲེན་ཀུན་གྱི་སྙིང་རབ་འགས། ། སྲིད་གསུམ་གཡོ་མཛད་ཁྱེད་ལ༞ ། རྔོག་མའི་གསེབ་ནས་མེ་སྟག་འཕྲོས་པ་ཡིས། ། སྟེང་འོག་ཕྱོགས་མཚམས་ཀུན་ཏུ་ཡོངས་ཁྱབ་པས། ། ཡེ་ཤེས་མེ་དཔུང་རྭ་བ་བླ་རེ་གུར། ། བར་ཆད་ཀུན་འཇོམ་ཁྱེད་ལ༞ ། ཕྱག་དྲུག་གཡས་གསུམ་རྡོ་རྗེ་ཁ་ཊྭཱཾ་ག ། མེ་འབར་རལ་གྲི་འཕྱར་བའི་སྟང་སྟབས་ཀྱི། ། མ་རིག་བདུད་དཔུང་ཕྱེ་མར་འཐག་མཛད་པའི། །
མཐུ་སྟོབས་བསམ་ཡས་ཁྱེད་ལ༞ ། གཡོན་གསུམ་སྡིགས་མཛུབ་མདུང་ཐུང་རྒྱུ་ཞགས་ཀྱིས། ། གདུག་ཅན་གཟིར་དང་ཉོན་མོངས་ཀུན་འབིགས་ཤིང་། ། བགེགས་ཀུན་འཆིང་ཞིང་སྣོད་བཅུད་དབང་སྡུད་པའི། ། དགོས་པ་དཔག་མེད་ཁྱེད་ལ༞ ། ཕ་རོལ་ཕྱིན་དྲུག་དག་པའི་ཕྱག་རྒྱ་དྲུག ། འཁོར་འདས་དཔལ་འབྱོར་སྩོལ་བའི་རིན་ཆེན་བརྒྱན། དུག་ལྔའི་ཀླུ་འདུལ་སྦྲུལ་གྱི་ཆུན་པོ་སོགས། ། རྒྱན་ཀུན་འཛིན་པ་ཁྱེད་ལ༞ ། གླང་ལྤགས་ཞིང་ཆེན་སྟག་གི་ཤམ་ཐབས་སོགས། །
རུ་ཏྲ་དཔའ་བཀོང་ན་བཟའ་ལྷབ་ལྷུབ་གསོལ། ། ཡེ་ཤེས་མེ་དཔུང་འབར་བའི་གཟི་འོད་ཀྱིས། ། སྣོད་བཅུད་ཟིལ་གནོན་ཁྱེད་ལ༞ ། དགོད་ཅིང་དྲག་ཤུལ་འཇིགས་སུ་རུང་བ་ཡིས། ། བཞད་པའི་ང་རོས་རྒྱལ་ཀུན་མཆོད་པ་དང་། ། སྒྲུབ་ལ་མཆོག་སྩོལ་མ་རུང་ཕྱེར་འཐག་པའི། ། པདྨ་དབང་ཆེན་གསུང་ལ༞ ། སྙིང་རྗེ་རྔམ་དང་ཞི་བའི་རོལ་པ་ཡི། ། འགྲོ་ལ་བརྩེ་དང་ལོག་འདྲེན་ཚར་གཅོད་ཅིང་། དེ་སྟེང་ཟུང་འཇུག་ངང་ལས་མ་གཡོས་པའི།
པདྨ་དབང་ཆེན་ཐུགས་ལ༞ ། ཁྱོད་ཀྱི་ཡོན་ཏན་དགོས་འདོད་དབང་རྒྱལ་དང་། ། ཕྲིན་ལས་སྣ་ཚོགས་ནམ་མཁའི་མཐའ་ཀླས་པའི། ། འཁོར་བ་ཇི་སྲིད་སེམས་ཅན་དོན་མཛད་པ། ། ཐུགས་རྗེ་ཆེ་ལྡན་ཁྱེད་ལ༞ ། དེ་ལྟར་ཁྲོ་རྒྱལ་རྟ་མཆོག་རོལ་པ་ལ། ། རྩེ་གཅིག་དད་པས་མཆོད་དང་བསྟོད་པའི་མཐུས། ། བསྟན་འགྲོ་ཕན་བདེ་བུམ་པ་བཟང་པོ་ལྟར། ། ནམ་ཡང་མི་ནུབ་རྒྱས་པར་མཛད་དུ་གསོལ། ། བདག་ཅག་དཔོན་སློབ་ཡོན་མཆོད་འཁོར་བཅས་ལ། །
སྔོན་གྱི་ལས་སམ་འཕྲལ་རྐྱེན་ལས་གྱུར་པའི། ། སྡིག་སྒྲིབ་ནད་གདོན་བྱེད་ཁ་རྦོད་གཏོང་སོགས། ། མི་མཐུན་ཕྱོགས་ཀུན་ཞི་བར་མཛད་དུ་གསོལ། ། ཁྱེད་སྐུ་བསྒོམ་ཞིང་གཟུངས་སྔགས་བཟླས་པ་དང་། ། མི་འགྱུར་བདེ་ཆེན་ཏིང་འཛིན་བསྒོམ་པའི་མཐུས། ། ཚེ་བསོད་དཔལ་འབྱོར་ལུང་རྟོགས་ཡོན་ཏན་སོགས། ། མཐུན་རྐྱེན་མ་ལུས་རྒྱས་པར་མཛད་དུ་གསོལ། ། བསྟན་འགྲོའི་དོན་ཆེན་ཡུན་དུ་བསྒྲུབ་པའི་ཕྱིར། ། བདག་གི་སྲིད་ཞི་དགེ་ལེགས་མ་ལུས་ཀུན། ། ཁབ་ལེན་རྡོ་ཡིས་ལྕགས་ཕྱེ་བསྡུས་པ་ལྟར། །
འབད་མེད་དབང་དུ་འདུ་བར་མཛད་དུ་གསོལ། ། ཁྱེད་ནི་རྒྱལ་བའི་དྲག་པོའི་ཕྲིན་ལས་ཏེ། ། དེ་ཕྱིར་ཞི་བའི་མི་ཐུལ་དགྲ་བགེགས་ཀུན། ། སྐད་ཅིག་ཉིད་ལ་ཐལ་བ་རྡུལ་དུ་རློག ། མི་མཐུན་ཕྱོགས་ཀུན་འཇོམས་པར་མཛད་དུ་གསོལ། ། མདོར་ན་དེང་ནས་བྱང་ཆུབ་སྙིང་པོའི་བར། ། བདག་སོགས་འཁོར་བར་འཁྱམས་པའི་ཡིད་ཅན་ཚོགས། ། ཁྲོ་རྒྱལ་རྟ་མཆོག་རོལ་པས་རྗེས་བཟུང་ནས། ། གནས་སྐབས་མཐར་ཐུག་ལེགས་ཚོགས་མ་ལུས་སྩོལ། ། དེ་ནས་ཆོས་སྐྱོང་གྱི་ཞི་མཆོད་གོང་བཞིན་བྱིན་བརླབས།
དྲག་མཆོད་བསངས་སྦྱངས་ནས། ཞུ་བ་ལས་བྱུང་བའི་བར་གོང་བཞིན་ལ། དགྲ་བགེགས་བསྒྲལ་བའི་ཁྲག་གི་ཨརྒྷཾ། དབང་པོའི་མེ་ཏོག ཚིལ་ཆེན་གྱི་བདུག་པ། ཞུན་ཆེན་གྱི་མར་མེ། མཁྲིས་པའི་དྲི་ཆབ། ཤ་རུས་ཞལ་ཟས། རྐང་གླིང་རོལ་མོ་རྣམས་དྭངས་ཤིང་སོགས་གོང་བཞིན། སྨན་རཀ་གཏོར་གསུམ་བྱིན་རླབས་གོང་བཞིན།
གསེར་སྐྱེམས་གོང་བཞིན་སྤྱན་གཟིག་སོགས་ལ་དམིགས་ནས་ཐལ་མོ་ཁོང་སྟོང་། སྭ་བྷཱ་ཝ་སོགས་མཛོད་རྒྱ་སྔགས་བཅས། འཁྱིལ་སྔགས་རྒྱ་བཅས། མཆོག་སྦྱིན་མཉམ་བཞག ཨོཾ་ཨ་ཀ་རོ་སོགས་ནས་ཨ་དྱ་ནུཏྤནྣ་ཏྭད་ཨོཾ་ཨཱཿསྭཱཧཱ། གཡོན་ཁུ་ཚུར། གཡས་ཁུ་ཚུར་ལས་མཛུབ་མོ་བསྒྲེང་བ་དང་། ཨོཾ་ཛྙཱ་ན་སོགས་ན་མཿས་མནྟ་སོགས་དབང་བསྒྱུར་གྱི་སྔགས་རྒྱ་སྟེ། སྔགས་དྲུག་ཕྱག་དྲུག་གིས་བྱིན་གྱིས་བརླབས། མཛོད་རྒྱ་དང་།
ཨོཾ་སརྦ་བིད་པཱུ་ར་སོགས་ནས་བཛྲ་སྥ་ར་ཎ་ཁཾ་གིས་སྤེལ་ལ། རྟེན་ཡོད་མེད་ཅི་ལྟར་ཡང་བསངས་སྦྱངས། སྟོང་པའི་ངང་ལས་བཙན་ཡུལ་བཟང་ཐང་དམར་པོ་ཟངས་བྲག་གནམ་ལ་བསྙེགས་པ། རྩེ་ལ་རྒོད་སྨུག་ལྡིང་བ། ལོགས་ལ་བཙན་སྐྱ་རྒྱུ་བ། སྐེད་ན་གཅན་གཟན་ངུར་བ། རྩ་བར་དུག་ཆུ་འཁོལ་བ་བྲག་རི་དམར་པོའི་ནང་དུ་ཁྲག་མཚོ་འཁོལ་ཞིང་བསེ་མཁར་སྨུག་པོ་ཟངས་ཀྱི་སྒོ་ལྕགས་ཅན་བཙན་མཁར་འཇིགས་སུ་རུང་བའི་དབུས་ན་ཏྲི་བདུན་ཡོངས་སུ་གྱུར་པ་ལས་ལྷ་བཙན་དགྲ་ལྷའི་རྒྱལ་པོ་ཙེའུ་དམར་སྐུ་མདོག་དམར་ལྗང་རལ་པ་དམར་པོ་མེ་འོད་འཁྲིགས་པ། སྤྱན་ནས་མེའི་སྐར་མདའ་འཁྲུག་པ། ཞལ་ནས་ཁྲག་གི་སེར་ཆེན་འབེབས་པ། མཆེ་བ་རྣོན་པོ་གངས་རི་ལྟར་གཙིགས་པ།
ལྗགས་གློག་ལྟར་འཁྱུག་པ་ཁྲོ་ཞིང་འཇིགས་ལ་རྔམ་ཞིང་གཏུམ་པ། སྐུ་ལ་དར་དམར་གྱི་བེར་ཆེན་ཟ་འོག་སྔོ་ཁྲའི་གོང་ལག་ཅན་གསོལ་བ་རིན་ཆེན་གསེར་གྱི་སྐེ་རགས་བཅིངས་པ། དབུ་ལ་དར་དམར་གྱི་ཐོད་ཅན། སྟག་དོང་གཡས་དང་གཟིག་ཤུབ་གཡོན་དུ་འཕྱངས་བ། བསེ་ཕུབ་དམར་པོ་རྒྱབ་དུ་འཁྱིལ་བ། ཕྱག་གཡས་བཙན་གྱི་ཞགས་པ་དམར་པོས་དགྲ་བོ་འཆིང་ཞིང་། གཡོན་བསེ་མདུང་དམར་པོ་དར་དམར་གྱིས་རུ་མཚོན་ཅན་སྙིང་ལ་བསྣུན་པ། རྟ་བྲ་བོ་སྒབ་ནག་དར་གདན་དམར་པོ་སྒ་ཁྲ་བོ་དངུལ་གྱི་ཡོབ་ཐག་ཟངས་ཀྱི་ཡོབ་ཆེན་གསེར་གྱི་སྲབ། གཡུའི་མཐུར་མདའ། དར་དམར་གྱི་སྲབ་སྐྱོགས།
སྦྲུལ་ནག་གི་གོང་སྨད་བྱས་པ་ལ་བཅིབས་ནས་སྟོང་གསུམ་བསྐོར་བ། སྐུ་ལ་ཞལ་གྱི་ལྷ་བཙན་སྐུ་མདོག་དཀར་ཁྲོ་གཏུམ་ཅན་སྐུ་ལ་ཟ་འོག་དམར་ཁྲའི་གོས་དང་དར་དམར་གྱི་ཐོད་གསོལ་བ། གཡས་སྟག་དོང་དང་གཡོན་དུ་གཟིག་ཤུབ་འཕྱང་བ། ཕྱག་གཉིས་གསེར་མདའ་གཞུར་བཀང་སྟེ་དགྲ་བོའི་སྙིང་ལ་བསྡིག་པ། སྨུག་པོ་ཤ་གདོངས་སྒ་སྲབ་ཅན་ལ་བཅིབས་པ། གྲོ་ཤོད་བོད་ཀྱི་སྒང་དམག་རྗེ་སྐུ་མདོག་དམར་པོ་མེ་འོད་འབར་བ་རྔམས་ཤིང་འཇིགས་པ་སྐུ་ལ་ལེབ་རྒན་གྱི་འཇོལ་བེར་དང་དར་དམར་གྱིས་ཐོད་བཅིངས་པ། སྟག་དོང་གཡས་དང་གཟིག་ཤུབ་གཡོན་དུ་འཕྱང་བ། ཕྱག་གཡོན་ཟངས་ཞགས་དམར་པོས་དགྲ་བོ་བཅིངས་ཏེ་གཡས་ཀྱི་ཤང་བརྡེག་པ། མཚལ་ལུ་རྟིང་དཀར་སྒ་སྲབ་ཅན་ལ་བཅིབས་པ། ར་ཙ་གོས་སྔོན་གྱི་ཀླུ་བཙན་སྐུ་མདོག་དམར་ནག་འཇིགས་སུ་རུང་བ།
སྐུ་ལ་ཆུ་དར་སྔོན་པོའི་རལ་གུ་ལ་དུག་སྦྲུལ་གྱི་སྐ་རགས་བཅིངས་པ། དར་སྔོན་གྱི་ཐོད་ཅན་སྟག་དོང་གཡས་དང་གཟིག་ཤུབ་གཡོན་དུ་འཕྱང་བ། ཕྱག་གཡས་ལྕགས་མདུང་ནག་པོ་དང་གཡོན་དུག་སྦྲུལ་གྱི་ཞགས་པ་འཕེན་པ། རྟ་སེར་པོ་སྒ་སྲབ་ཅན་ལ་བཅིབས་པ་རྡོ་རེངས་དམར་པོས་གྲིབ་བཙན་སྐུ་མདོག་དམར་པོ་འཇིགས་པའི་གཟུགས་ཅན་བེར་དམར་གྱི་སློག་པ་དང་། དར་དམར་གྱི་ཐོད་གསོལ་བ། སྟག་དོང་གཡས་དང་གཡོན་དུ་གཟིག་ཤུབ་འཕྱང་བ། ཕྱག་གཡས་བསེ་མདུང་དམར་པོ་དང་གཡོན་བཙན་གྱི་རྒྱུ་ཞགས་བསྣམས་པ། རྐྱང་དམར་སྦོ་དཀར་སྒ་སྲབ་ཅན་ལ་བཅིབས་པ། ཀམ་ཀ་ཐོད་ནག་བདུད་བཙན་སྐུ་མདོག་ལྗང་ནག་ཤིན་ཏུ་འཇིགས་པ། སྐུ་ལ་དར་ནག་བེར་ཆེན་དང་བདུད་དར་ནག་པོ་ཐོད་དུ་བཅིངས་པ།
སྟག་དོང་གཡས་དང་གཡོན་དུ་གཟིག་ཤུབ་འཕྱང་བ། ཕྱག་གཡས་དར་ནག་གི་རུ་ཚོན་འཕྱར་ཞིང་། གཡོན་པས་འབྲེང་ཞགས་བླ་ལ་འདེབས་པ། རག་པ་གཞུང་ནག་སྒ་སྲབ་ཅན་ལ་བཅིབས་པ། རྩལ་ཐོག་རྒྱུག་གི་གྲིབ་བཙན་སྐུ་མདོག་ཁྲག་ལྟར་དམར་བ་སྐུ་ལ་ཟངས་ཁྲབ་དམར་པོ་དང་དབུ་ལ་དར་དམར་གྱི་ཐོད་བཅིངས་པ། སྟག་དོང་གཡས་དང་གཡོན་དུ་གཟིག་ཤུབ་འཕྱང་བ། ཕྱག་གཡས་བསེ་མདུང་དམར་པོ་མེ་འོད་འཕྲོ་བ་གསོར་ཞིང་། གཡོན་ཟངས་ཀྱི་རལ་གྲི་གློག་ལྟར་འཁྱུག་པ། རྟ་མཆོག་རླུང་གི་གཤོག་པ་སྒ་སྲབ་ཅན་ལ་བཅིབས་པ། བདུན་ཀའང་རི་ཁྱི་སྤྱང་ཀི་རོལ་དུ་ཁྲིད་པ།
རི་བྱ་ཕོ་རོག་སྟེང་དུ་ལྡིང་བ། བཙན་དམག་འབུམ་སྡེའི་འཁོར་གྱི་བསྐོར་བ་དང་བཅས་བཞུགས། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ག་ནས་འོད་ཟེར་འཕྲོས་པས། ཨུ་རྒྱན་མཁའ་འགྲོའི་གླིང་དང་འཕགས་ཡུལ་མེ་འབར་གྱི་དུར་ཁྲོད། ལི་ཡུལ་ལྕགས་ར་སྨུག་པོ། དཔལ་བསམ་ཡས་མི་འགྱུར་ལྷུན་གྱི་གྲུབ་པའི་གཙུག་ལག་ཁང་། དཔལ་ལྡན་ས་སྐྱའི་གཙུག་ལག་ཁང་ལ་སོགས་པ་ནས་གནོད་སྦྱིན་ཙེའུ་དམར་པོ།
ལྷ་བཙན་དགྲ་ལྷའི་རྒྱལ་པོ། གནོད་སྦྱིན་ཡང་ལེ་བེར། ཀུན་ཁྱབ་དྲག་པོ་རྩལ་འཁོར་དང་བཅས་པ་ཨོཾ་བཛྲ་ས་མཱ་ཛཿ བཅོམ་རོལ་བསངས་ལུགས་ཕན་བདེ་ཀུན་འབྱུང་ཤླཽ་ཀ་དང་པོར། ཧཱུྃ་འདྲེན་པ་གཞན་ལ་མེད་པ་བཅས་ཤླཽ་ཀ་གསུམ་ལ་ཧཱུྃ་མཛད་སྒྲ་འབྱིན་མའི་དབྱངས་གསུམ་བརྡེག་ལེན་ཅན་བཅས་ཚར་གསུམ། ཕྱི་རབས་དུས་སུ་ནས་རྒྱུན་བཞིན་བཅས། ཧཱུྃ་ཕན་བདེ་ཀུན་འབྱུང་བསྟན་པ་རིན་པོ་ཆེ། ། གཡེལ་མེད་སྲུང་བའི་ཆོས་སྐྱོང་ཡིད་བཞིན་ནོར། ། མཐུ་ལྡན་ཀུན་ཁྱབ་རྡོ་རྗེ་དྲག་པོ་རྩལ། ། གློག་ལྟར་མྱུར་བས་ཐུགས་རྗེས་གཤེགས་སུ་གསོལ། །
སྔོན་ཚེ་ཐུབ་པའི་དབང་པོ་རྟ་མགྲིན་གྱིས། ། དཀྱིལ་འཁོར་ཆེན་པོར་དབང་བསྐུར་དམ་ཚིག་ཕོག ། བསྟན་པ་བསྲུང་བར་ཁས་བླངས་དམ་བཅས་པའི། ། དམ་ཚིག་ལྡན་པའི་ཆོས་སྐྱོང་གནས་འདིར་བྱོན། ། དེ་རྗེས་སློབ་དཔོན་པདྨ་འབྱུང་གནས་ཀྱི། ། དབང་བསྐུར་གསང་བའི་མཚན་གསོལ་བསམ་ཡས་སོགས། ། བོད་ཡུལ་གཙུག་ལག་ཁང་གི་སྲུང་མ་རུ། ། བཀའ་བསྒོས་བཞིན་དུ་གནས་འདིར་ད་ལྟར་བྱོན། ། ཕྱི་རབས་དུས་སུ་ཆོས་རྗེ་བླ་མ་དང་། ། ས་སྐྱ་ལོ་ཙཱ་ལ་སོགས་བསྟན་འཛིན་གྱི། །
སྐྱེས་ཆེན་མང་པོས་འཕྲིན་ལས་མགོན་པོ་རུ། ། མངའ་གསོལ་ཞལ་བཞེས་དྲན་པས་ད་བྱོན་ཅིག ། ཁྱད་པར་སྙིགས་དུས་བསྟན་པའི་གསལ་བྱེད་མཆོག ། སྤྲུལ་པའི་སྐྱེས་ཆེན་སྔགས་འཆང་ཆོས་ཀྱི་རྗེ། ། ངག་གི་དབང་པོ་ཀུན་དགའ་རིན་ཆེན་གྱིས། ། བསམ་ཡས་མི་འགྱུར་ལྷུན་གྱི་གྲུབ་པ་ཡི། ། བསྟན་པའི་ཉམས་གསོ་མཐའ་དག་མཐར་ཕྱིན་ཚེ། ། སྤྱི་དང་བྱེ་བྲག་བསྟན་པ་རིན་པོ་ཆེ། ། བསྲུང་ཞིང་སྐྱོང་བའི་གཉེར་གཏད་བཀའ་བསྒོས་ཤིང་། ། ཞལ་བཞེས་ཇི་བཞིན་མ་ཐོགས་མྱུར་དུ་བྱོན། །
དེས་ན་དང་པོ་བཅོམ་ལྡན་རྟ་མགྲིན་བཀའ། ། དེ་རྗེས་སློབ་དཔོན་པདྨ་འབྱུང་གནས་བཀའ། ། དེ་ནས་འཁོན་གདུང་རིམ་པར་བྱོན་པའི་བཀའ། ། ཇི་ལྟར་བསྒོས་ཤིང་འཕྲིན་ལས་བཅོལ་བ་ལྟར། ། ད་ལྟ་སྔགས་འཆང་བདག་གི་ཉེར་བསྐུལ་གྱིས། ། བསྟན་པ་འཇིག་ལ་ཐུག་པའི་དུས་འདི་ལ། ། ཐུགས་རྗེ་མཐུ་སྟོབས་རྫུ་འཕྲུལ་དཔུང་བསྐྱེད་ནས། ། སྐད་ཅིག་ཉིད་ལ་ཡུད་ཀྱི་གཤེགས་སུ་གསོལ། ། ཞེས་བརྗོད་ཅིང་རོལ་མོ་གསུམ་བརྡེག་དང་། ཆེམས་བརྡུང་གི་རྗེས་སུ་ཆེ་བ་གཉིས་བརྡབ་ལ་བཞག
དེ་ནས་འདུར་གདངས་དང་བཅས་པས་འདི་སྐད་དུ། ཧཱུྃ་ཀ་བ་ཀེང་རུས་མི་མགོའི་རྩིག་པ་ཅན། ། ཁ་བད་ལྕང་ལོས་བྱས་པའི་དྲག་པོའི་གནས། ། ག་པུར་སྤོས་དཀར་གསུར་དུད་སྤྲིན་ལྟར་གཏིབས། ། ང་ཡི་སྲུང་མ་གནས་འདིར་གདན་ལ་བཞུགས། ། ཆེམས་བརྡུང་མཐར་གསུམ་བརྡེག་ལེན་ཅན། ཕྱི་མཆོད་ནི་རྔ་བརྡུང་མགོན་པོ་འཁོར་དང་མའི་དབྱངས་རོལ་གསུམ་བརྡེག་ལེན་ཅན་བཅས་རིགས་འགྲེ་ཤེས་པར་བྱས་ལ། ཧཱུྃ་ལྷ་ཡི་མཆོད་ཡོན་དམ་པ་འདིས། ། གནོད་སྦྱིན་མཆོད་པ་བགྱིད་པར་འཚལ། ། ཐུགས་ནི་བརྩེ་བས་ཉེར་དགོངས་ཏེ། །
མགོན་པོ་མཆོད་པ་འདི་བཞེས་ཤིག ། ཅེས་པར་དབྱངས་རོལ་འདུར་ཤུར་གང་རུང་གི ཨོཾ་ཤྲཱི་དྷརྨཱ་པཱ་ལ་མ་ཧཱ་ཡཀྵ་རཱ་ཛ་ས་པ་རི་ཝཱ་ཨརྒྷཾ་པྲ་ཏཱིཙྪ་ཡ་སྭཱཧཱ། གསུམ་བརྡེག་ལེན་ཅན་བསྡུས་པ། དེ་བཞིན་དུ་ལྷ་ཡི་ཞབས་བསིལ་སོགས། མཆོད་ཚིག་སོ་སོར་རང་རང་གི་སྔགས་དམིགས་བསལ་སྒྱུར་དགོས་མ་གཏོགས་གཞན་ཚང་མ་དབྱངས་རོལ་ཡོད་མེད་ཀྱི་རྣམ་གཞག་བཅས་གོང་གི་རིགས་འགྲེ་ཤེས་པར་བྱ། ཆུ་གཉིས་ཉེར་མཆོད་རོལ་མོ་རྣམས་རྫོགས་ནས། སྲིད་ཞིའི་ཕུན་ཚོགས་དཔལ་སྟེར་བའི། ། འཁོར་ལོ་ནོར་བུ་བཙུན་མོ་བློན། ། གླང་ཆེན་རྟ་མཆོག་དམག་དཔོན་སྟེ། །
རིན་ཆེན་སྣ་བདུན་ཁྱེད་ལ་འབུལ། ། དབྱངས་རོལ་གོང་བཞིན། ། མཚན་སྔགས་འདྲ། སཔྟ་རཏྣ་པྲ་ཏཱིཙྪ་ཡ་སྭཱཧཱ། རྔ་བརྡུང་དང་རོལ་མོ་འདྲ་འོག་མ་རྣམས་ལའང་ཤེས་པར་བྱའོ། ། གཟུགས་མཛེས་སྒྲ་སྙན་ཞིམ་པའི་དྲི། ། རོ་བརྒྱའི་བཟའ་བཏུང་བདེ་མཆོག་གི ། རེག་བྱ་འདོད་པའི་ཡོན་ཏན་ལྔས། ། གནོད་སྦྱིན་ཙེའུ་དམར་མཉེས་གྱུར་ཅིག ། མཚན་སྔགས་ལ་པཉྩ་ཀ་མ་གུ་ཎ་པྲ་ཏཱིཙྪ་ཡ་སྭཱཧཱ།
གཞན་ཡང་བཀྲ་ཤིས་བྱེད་པའི་རྟགས། ། འཁོར་ལོ་དཔལ་བེའུ་བུམ་པ་དང་། ། པདྨ་དུང་དཀར་གསེར་གྱི་ཉ། ། གདུགས་དང་རྒྱལ་མཚན་ཁྱེད་ལ་འབུལ། ། མཚན་སྔགས་ལ་ཨཥྚ་མངྒ་ལ་དྲ་བྱ་པྲ་ཏཱིཙྪ་ཡ་སྭཱཧཱ། ཕྱི་མཆོད་སྟེ། རྟགས་བརྒྱད་མཆོད་སྔགས་ཀྱི་སྭཱཧཱའི་རྗེས་ཀྱི་གསུམ་བརྡེག་ལེན་ཅན་བསྡུས་པ་རྫོགས་ན་ཞྭ་གྱོན་སྦྲཾ་སྦྲཾ་སྦྲཾ་འཐེན་སྐང་གསུམ། གསུམ་བརྡེག་ལེན་ཅན། རང་གི་ཐུགས་ཀ་ནས་འོད་ཟེར་ཚ་རྩུབ་འཕྲོས། གནོད་སྦྱིན་བསྐུལ་བས་སྤྲུལ་པ་ཡང་སྤྲུལ་སོགས་ཀྱི་བསྒྲལ་ལས་མཛད་པར་བསམས་ལ་རྔ་ཕྱིར་བརྡུང་གི་ཛཿ
ཝའ། ཝའ། ཝཱའཡ། དགོངས་ཤིག་ཙེའུ་དམར་ཤུལ་དྲག་ཅན། ། བསྟན་འགྲོར་སྡང་པའི་དགྲ་བགེགས་རྣམས། ། སངས་རྒྱས་དངོས་སུ་རྫུ་བ་དང་། ། བླ་མ་མཁན་དང་རྒྱལ་བློན་བཙུན། ། ཕ་མ་ཉེ་འབྲེལ་ལ་སོགས་པ། ། ལེགས་བརྫུས་ཉེས་པ་འཁྲིད་པ་དང་། ། གདུག་ཅིང་གཏུམ་པས་དངོས་སུ་རྒོལ། །
ཕྱི་ནང་གསང་གསུམ་གར་གནས་ཀྱང་། ། ད་ལྟ་ཉིད་དུ་འདིར་ཁུག་ལ། ། འཇིགས་རུང་ཤུལ་དྲག་མཚོན་ཆ་ཡི། ། དྲག་ཏུ་བསྣུན་ལ་ལུས་སེམས་སྟེང་། ། ཡ་ངའི་མནར་གཅོད་སྡུག་བསྔལ་ཐོང་། ། སྲོག་ཆོད་དབུགས་ལོང་ཤ་ཁྲག་རུས། ། ལྤགས་སོགས་བཟའ་བཏུང་རྒྱན་གོས་གྱིས། ། ཞེས་པའི་བར་དམ་ཚིག་ཆེན་པོའི་འཆམས་དབྱངས་རོལ་མོ་བཅས་ལ་བཅུ་གཅིག་རྡུང་མེད་པར་གསུམ་བརྡེག་ལེན་ཅན་རྫོགས་ནས་ཆེམས་རྡུང་། མཚན་སྔགས་ཀྱིས་མཐར་སརྦ་ཤ་ཏྲུན་བགྷྣིན་མཱ་ར་ཡ་ཧཱུྃ་ཕཊ། གསུམ་བརྡེག་ལེན་ཅན།
རྔ་རོལ་བཞག་ལ། ནང་མཆོད་ནི། དགྲ་བགེགས་རྣམས་ནི་ཐམས་ཅད་ཀྱིས། ། རཀྟའི་རྒྱ་མཚོ་རབ་འཁྱིལ་བ། ། ལྦུ་བའི་ཕྲེང་བ་འཁྲིགས་པ་ཡིས། ། ཨརྒྷཾ་མཆོག་གི་མཆོད་པ་འདི། ། ཕྲིན་ལས་མགོན་པོ་གནོད་སྦྱིན་ཆེ། ། ཙེའུ་དམར་འཁོར་དང་བཅས་ལ་འབུལ། ། དམ་ཚིག་དབང་གིས་བཞེས་ནས་ཀྱང་། ། བཅོལ་བའི་ཕྲིན་ལས་སྒྲུབ་པར་མཛོད། །
ཨོཾ་ཤྲཱི་དྷརྨཱ་པཱ་ལ་ཡ་མ་ཧཱ་ཡཀྵ་རཱ་ཛ་ས་པ་རི་ཝཱ་ར་མ་ཧཱ་རཀྟ་ས་མུ་དྲ་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ་ཤེས་པར་བྱས་ལ། གཞན་ཚང་མ་འཕགས་པ་རིན་པོ་ཆེ་བློ་གྲོས་རྒྱལ་མཚན་གྱིས་མཛད་པའི་བདུད་རྩི་ལྔ་མཆོད་བཞིན། གདངས། ཕྱག་རྒྱ་སྔགས་དབྱངས། རྔ་རོལ་སོགས་ཕྱག་ལེན་བཞིན། མ་ཧྭ་པཉྩ་ཨ་མྲྀ་ཏ་བ་ལིཾ་ཏ་པཱུ་ཛི་ཏེ་ཨཱཿཧཱུྃ་བར་ཆེམས་བརྡུང་རྗེས་ཀྱི་གསུམ་བརྡེག་ལེན་ཅན་རྫོགས་ནས་རྔ་རོལ་བཞག ཨོཾ་ཧྲཱིཿཡཀྵ་རཱ་ཛ་ས་པ་རི་ཝཱ་ར་ཨི་དཾ་བ་ལིཾ་བྷུ་ཛ་ཁ་ཁ་ཁཱ་ཧི་ཁཱ་ཧི་སརྦ་ཤ་ཏྲུན་བིགྷྣན་མཱ་ར་ཡ་ཧཱུྃ་ཕཊ། བདུན་སོགས་ཀྱི་གཙོ་འཁོར་རྣམས་ལ་གཏོར་མ་བསྔོས། ཆོས་སྐྱོང་ཆེན་པོ་འཁོར་དང་བཅས་པ་རྣམས་ཕྱི་ནང་གསང་གསུམ་གྱི་བསྐང་རྫས་ཀྱི་མཆོད་གཏོར་རྒྱ་ཆེན་པོ་འདི་བཞེས་ལ་སོགས་ནས་སྡོང་གྲོགས་རྒྱ་ཆེན་པོ་མཛད་དུ་གསོལ་པར་རྒྱུན་བཞིན།
འཕྲིན་ལས་མཆོད་པའི་དབྱངས་རྔ་བརྡུང་བཅས། ཟག་མེད་བདེ་བ་ཀུན་གྱི་མཛོད། ། མཆོད་པའི་ལྷ་མོའི་འདོད་ཡོན་ལྔར། ། གནོད་སྦྱིན་ཙེའུ་དམར་དགྱེས་དགུར་རོལ། ། གསང་བའི་མཆོད་པ་བཞེས་སུ་གསོལ། ། ཞེས་བསྟན་མ་བཅུ་གཉིས་སོགས་དང་སྙོམས་འཇུག་མཛད་པར་བསམ་ལ། གསུམ་བརྡེག་ལེན་ཅན་མཐར་ཆེམས་བརྡུང་མཚན་སྔགས་མཐར། དེ་ཝི་ཨ་ནུ་ར་ག་པྲ་ཏཱིཙྪ་ཡ་སྭཱཧཱ། ཞེས་དང་གསུམ་བརྡེག་ལེན་ཅན། ཧཱུྃ་ཅ་རེ་བཤམས་པའི་མཆོད་གཏོར་སྤྱན་གཟིགས་དང་། །
ཆ་ལང་རྔ་དང་རྐང་གླིང་རོལ་མོའི་སྒྲ། ། ཇ་ཆང་ཤ་ཁྲག་བཟའ་བཏུང་སྣ་ཚོགས་པ། ། ཉ་ཕྱིས་ལ་སོགས་སྣོད་བཟང་བཀང་སྟེ་འབུལ། ། གང་ཐུགས་མ་ཐུང་བའི་དབྱངས་རོལ། ཏ་ལའི་ལྗོན་འདྲའི་ཡིད་འཕྲོག་མཆོད་པའི་རྫས། ། ཐ་མལ་བློ་འདས་ཞིང་ཁམས་ཀུན་གང་བར། ། ད་ལྟ་བློ་ཡིས་སྤྲུལ་སྟེ་སྲིད་མཐའི་བར། ། ན་རྒ་སྐྱེ་འཆི་སྤང་པ་ཁྱེད་ལ་འབུལ། ། པ་རེ་པུ་རེའི་ཆགས་སྡང་བློ་ངན་འདིས། ། ཕ་མས་བརྒྱུད་པའི་བསྲུང་མས་ཐུགས་འགལ་བ། །
བ་གླང་ལྟ་བུ་བདག་འདྲས་འགྱོད་པས་བཤགས། ། མ་ལུས་བྱང་ཞིང་དག་པར་མཛད་དུ་གསོལ། ། ཙ་ཏུར་ལས་ཀྱི་མདངས་ལྡན་དར་ཟབ་དང་། ། ཚ་གྲང་གདུང་སྐྱོབ་སྲོག་ཆགས་ལྤགས་པའི་ཚོགས། ། ཛ་རེ་རཀྟ་འཛག་པའི་མགོ་ཕྲེང་དང་། ། ཝ་དང་སྤྱང་ཀི་རྟ་གཡག་བྱ་ནག་ཚོགས། ། ཞ་ཉེ་མ་འདྲེས་དངུལ་སོགས་རིན་ཆེན་དང་། ། ཟ་མ་བཅུད་ལྡན་ཚོགས་འཁོར་རི་ལྟར་སྤུང་། ། འ་འུར་སྙན་བརྗིད་དབྱངས་ཀྱི་ང་རོ་དང་། ། ཡ་རབ་དགྱེས་པའི་ཡོ་བྱད་བསམ་མི་ཁྱབ། །
རཱ་ཧུ་ལ་སོགས་ལས་མཁན་རྔམ་པའི་ཚོགས། ། ལ་སེ་སེང་སོགས་གོས་བཟང་མཚར་དུ་དངར། ། ཤ་ཁྲག་རུས་པའི་དམར་གཏོར་རི་རབ་ཙམ། ། ས་གཞི་རི་ཀླུང་བཀང་འདྲའི་མཐུན་རྫས་འདི། ། ཧ་ཧའི་བཞད་སྒྲ་སྒྲོག་པ་ཁྱོད་ལ་འབུལ། ། ཨ་ཡིག་དོན་ལྡན་ཆོས་ཀྱི་གནས་ལུགས་མཆོག ། བླ་མ་ཡི་དམ་ཆོས་སྐྱོང་རང་སེམས་རྣམས། ། དབྱེར་མེད་ཤེས་པའི་ལྟ་བས་རྒྱས་བཏབ་པས། ། སྣང་བ་འགག་མེད་ལྷག་བསམ་དམིགས་པའི་འཕྲུལ། ། བསྟན་སྲུང་ཀུན་དུ་དགྱེས་པའི་མཆོད་སྤྲིན་འདི། །
སྔར་བཅོལ་ལེགས་པའི་གཏང་རག་གཉེན་པོ་དང་། ། ད་བཅོལ་ལེགས་པའི་གསོལ་འདེབས་ཆེན་པོར་འབུལ། ། དགྱེས་པའི་བཞེས་ནས་རྣལ་འབྱོར་བདག་ཅག་ལ། ། ད་དུང་བསྟན་པ་འཛིན་པའི་སློབ་བུའི་ཚོགས། ། རིགས་དང་ཆོས་ལས་སྐྱེས་པ་མང་འཕེལ་ནས། ། སྔགས་འཆང་ཡབ་སྲས་བསྟན་འདིར་ཆེར་རྒྱས་མཛོད། ། ཁ་བ་རི་འདིའི་རྒྱལ་པོ་རྒྱལ་ཕྲན་དང་། ། འབངས་རྣམས་འཁོར་བཅས་དེ་ཡི་ལྷ་སྲུང་ཀུན། ། བདག་ཅག་བརྒྱུད་པར་བཅས་པའི་དབང་འདུས་ནས། ། ལྗོངས་འདི་ས་སྐྱའི་བསྟན་པས་ཁྱབ་པར་མཛོད། །
དད་བརྩོན་ཤེས་རབ་སྙིང་རྗེར་ལྡན་པ་ཡི། ། བསྟན་པ་འཛིན་ནུས་གང་ཟག་ཐམས་ཅད་ཀྱང་། ། འཁྲུལ་ཟད་གོང་མའི་བཞེད་གཞུང་སྣོད་གྱུར་ཏེ། ། དེ་རྒྱུན་དབྱར་མཚོ་བཞིན་དུ་འཕེལ་བར་མཛོད། ། དད་པ་དམན་ཅིང་དགེ་བས་བློ་གྲོས་དམན། ། ཆོས་ལ་འཇུག་པའི་སྐལ་བ་ཆུང་རྣམས་ཀྱང་། ། བསྟན་དང་བསྟན་འཛིན་མཆོད་ལ་སྤྲོ་བའི་བློས། ། ཀུན་ཀྱང་དཀར་པོའི་ལས་ལ་འཇུག་པར་མཛོད། ། བདག་ཅག་རྣམས་ལ་བསམ་ངན་སྦྱོར་རྩུབ་ཀྱིས། ། གནོད་ཅིང་འཚེ་བའི་དམ་ཉམས་དགྲ་བགེགས་རྣམས། །
མཐུ་ལྡན་ཁྱེད་ཀྱིས་ལོ་ཟླ་མ་འགྱངས་པར། ། ཆོས་དབྱིངས་བསྒྲལ་ཏེ་གནོད་པས་མི་ཚུགས་མཛོད། ། དེང་སང་བདེ་བར་གཤེགས་པའི་བསྟན་པ་ནི། ། འབབ་ཆུ་ཟད་པའི་རྫིང་བཞིན་ཉིན་རེ་འཕྲི། ། འདི་འདྲ་བཀའ་སྲུང་རྣམས་ཀྱིས་མ་གཟིགས་སམ། ། ལོག་སྒྲུབ་མཐའ་དག་མྱུར་དུ་ཚར་གཅོད་མཛོད། ། སྔགས་འཆང་བདག་ཅག་དཔོན་སློབ་ཡོན་བདག་བཅས། ། དུས་འདིར་ཚེ་རིང་ནད་མེད་བསམ་དོན་འགྲུབ། ། ཕྱི་མ་ལྷན་ཅིག་དག་པའི་ཞིང་བགྲོད་ནས། ། སླར་ཡང་སྤྲུལ་པའི་བསྟན་པར་རྒྱས་པ་མཛོད། །
རྩ་བརྒྱུད་བླ་མ་རྣམས་ཀྱི་ཐུགས་རྗེ་དང་། ། རིན་ཆེན་དཀོན་མཆོག་གསུམ་གྱི་བྱིན་བརླབས་དང་། ། ཆོས་སྐྱོང་ཡིད་བཞིན་ནོར་བུའི་མཐུ་རྩལ་གྱིས། ། སྔར་བཞིན་ཡིད་ལ་རེ་བ་ཀུན་འགྲུབ་མཛོད། ། བར་རྒྱུན་བཞིན། ཧཱུྃ། མཐུ་ལྡན་ཀུན་ཁྱབ་རྡོ་རྗེ་དྲག་པོ་རྩལ། ། ཁྱེད་ནི་སྔོན་ཚེ་འོག་མིན་ཆེན་པོ་རུ། ། ཞེ་སྡང་མེ་དཔུང་འབར་པའི་ཀློང་དཀྱིལ་དུ། ། རཀྟ་ཆགས་པའི་རྦ་ཀློངས་འཁྲུག་པའི་དབུས། །
དམར་ནག་གྲུ་གསུམ་འབར་བའི་དཀྱིལ་འཁོར་ན། ། བཅོམ་ལྡན་རྟ་མགྲིན་དབང་གི་རྒྱལ་པོ་ཉིད། ། ཁམས་གསུམ་དབང་སྡུད་ཏིང་འཛིན་ཉིད་ལ་བཞུགས། ། དེ་ཚེ་དུག་ལྔ་ཆོས་ཉིད་ངང་རོལ་པའི། ། བདུད་དང་དམུ་དང་བཙན་དང་རྒྱལ་པོ་དང་། ། གྱིང་དང་གནོད་སྦྱིན་མཐུ་ལྡན་གྲངས་མེད་དང་། ། སྟོབས་ལྡན་རྩལ་དྲག་ལྡན་པ་ཁྱེད་ཀྱང་འདུས། ། དེ་ལྟར་རྟ་མགྲིན་དྲེགས་པའི་འཁོར་རྣམས་ཀྱིས། ། གདུག་རྩུབ་ཁ་རླངས་མཐུ་ཡི་ནད་མཚོན་གྱིས། ། བསྐལ་པའི་འཇིག་རྟེན་སྟོང་པར་ཉེ་བའི་ཚེ། །
རྟ་མགྲིན་འཁོར་གྱི་ཁྲོད་ནས་མཁའ་འགྲོ་མ། ། རྡོ་རྗེ་པདྨ་ཁྲོ་དབང་རྒྱལ་པོ་ལ། ། གསོལ་བ་བཏབ་པས་བཅོམ་ལྡན་རྟ་མགྲིན་གྱིས། ། གཏུམ་པོའི་རྩ་སྔགས་འབྲུག་ལྟར་བསྒྲགས་པ་ལས། ། འཁོར་གྱི་དྲེགས་པ་ཐམས་ཅད་འདར་ཞིང་དངངས། ། དེ་ཚེ་དྲེགས་བྱེད་ཀུན་དང་གནོད་བྱེད་གཙོ། ། ཙེའུ་དམར་ཁྱོད་ལ་བཅོམ་ལྡན་རྟ་མགྲིན་གྱིས། ། དབང་བསྐུར་དམ་ཚིག་ཕོག་ནས་སངས་རྒྱས་ཀྱིས། ། བསྟན་པ་སྲུང་བར་ཁས་བླང་དམ་བཅས་ཤིང་། ། དེ་རྗེས་སློབ་དཔོན་པདྨ་འབྱུང་གནས་ཀྱིས། །
རྒྱ་གར་དུར་ཁྲོད་ཆེན་པོ་མེ་འབར་གྱི། ། གཉའ་རི་དམར་ནག་གྲུ་གསུམ་རྔམ་པའི་དབུས། ། སྲིན་མཚོ་འཁོལ་མ་མེ་ལྕེ་རིས་ཀྱི་འགྲམ། ། བྲག་དམར་སྲིན་པོ་ལང་འདྲའི་སྒྲུབ་གནས་སུ། ། སློབ་དཔོན་ཆེན་པོ་རྩེ་གཅིག་སྒྲུབ་ལ་གཞོལ། ། དེ་ཚེ་དུས་གཅིག་ཚེ་ན་སྲོད་ཀྱི་ཆར། ། སྤྱང་ཀི་ཁྲག་གི་རལ་ཅན་བདུན་བྱུང་སྟེ། ། དེ་དག་ངུ་བཞིན་པདྨ་འབྱུང་གནས་ལ། ། གནོད་པར་བརྩམས་ཚེ་སློབ་དཔོན་ཆེན་པོ་ཡིས། ། རྟ་མགྲིན་རྒྱལ་པོའི་ཏིང་འཛིན་རབ་བརྟན་པས། །
ཕྱག་གཡས་རྡོ་རྗེ་འཕྱར་བས་གཅན་གཟན་རྣམས། ། རྟ་མཆོག་ཞོན་པའི་སྐྱེས་བུ་བདུན་གྱུར་ཏེ། ། སློབ་དཔོན་ཉིད་ལ་ཕྱག་བཙལ་བཟོད་གསོལ་ནས། ། བདག་ནི་གནོད་སྦྱིན་རྒྱལ་པོ་ཙེའུ་དམར་ཏེ། ། སྔོན་ཚེ་བཅོམ་ལྡན་ཁྲོ་རྒྱལ་རྟ་མགྲིན་གྱིས། ། དབང་བསྐུར་དམ་ཚིག་ཕོག་ནས་སངས་རྒྱས་ཀྱི། ། བསྟན་པ་བསྲུང་བར་ཁས་བླངས་དེ་ཉིད་ཡིན། ། རྒྱ་གར་ཡུལ་དུ་གནོད་སྦྱིན་ཙེའུ་དམར་ཞེས། ། ཡོངས་སུ་གྲགས་ཤིང་བོད་ཡུལ་གངས་ཁྲོད་ན། ། མཐུ་ལྡན་ལྷ་བཙན་ཞེས་སུ་འབོད་དེ་མཆིས། །
དེ་ལྟར་གསོལ་ཏེ་པདྨས་བཀའ་བསྩལ་པ། ། ཁྱོད་ཀྱི་གནས་དང་སྲོག་སྙིང་གང་ཡིན་སྨྲོས། ། སླར་ཡང་གནོད་སྦྱིན་རྒྱལ་པོས་འདི་སྐད་གསོལ། ། བདག་གི་གནས་ནི་འཕགས་ཡུལ་འདི་ཉིད་དང་། ། གཙང་གི་སེང་ཕུག་བྱ་བ་དེ་ཡང་ལགས། ། ཕ་ནི་དམུ་རྗེ་ལེགས་པ་ཞེས་བྱ་དང་། ། མ་ནི་བཙན་རྗེ་ཟླ་བ་ཐོད་དཀར་གྱི། ། བུ་མོ་གནོད་སྦྱིན་བཟང་འགྲན་མ་ཞེས་བྱ། ། སྲོག་གི་སྙིང་པོ་སྔོན་ཚེ་རྟ་མགྲིན་གྱིས། ། དམ་བཏགས་ཚེ་ན་གསུངས་པའི་བཀའ་དྲི་བའི། །
མཁའ་འགྲོ་རྡོ་རྗེ་པདྨས་བསྡུས་མཛད་པའི། ། རྒྱུད་ཆུང་གང་དེ་བྲག་རི་ཆེན་པོ་འདིས། ། སྟོད་ཕྱོགས་བྲག་རི་སྲུབ་ལྡན་འདི་ཡི་ནང་། ། བསེ་ལས་བྱས་པའི་གའུ་སེན་གང་པ། ། དེ་ན་ཡོད་ཀྱི་ལོངས་སྤྱོད་མཛད་དུ་གསོལ། ། བདག་གི་སངས་རྒྱས་བསྟན་པའི་སྲུང་མ་བགྱིད། ། དེ་ལྟར་གསོལ་བས་པད་འབྱུང་རབ་དགྱེས་ཏེ། ། ཟབ་མོའི་དཀྱིལ་འཁོར་ཆེན་པོར་དབང་བསྐུར་ཏེ། ། གསང་མཚན་ཀུན་ཁྱབ་རྡོ་རྗེ་དྲག་པོ་རྩལ། ། ཞེས་བཏགས་རྒྱུད་ཀྱང་གཏེར་ནས་སྤྱན་དྲངས་ཏེ། །
གནོད་སྦྱིན་ཁྱེད་ཉིད་སློབ་དཔོན་སྲུང་མ་མཛད། ། དེ་ནས་གུ་རུ་པདྨ་བོད་ཡུལ་དུ། ། བྱོན་པའི་དུས་སུ་གློག་ལྟར་མྱུར་བ་ཡི། ། རྟ་མཆོག་ཞོན་པའི་སྐྱེས་བུ་བདུན་དག་གི ། མངའ་རིས་དཔལ་ཐང་ནས་བསུས་བསམ་ཡས་ཀྱི། ། མི་འགྱུར་ལྷུན་གྱིས་གྲུབ་པའི་གཙུག་ལག་ཁང་། ། འགྲན་ཟླ་བྲལ་བའི་གནས་མཆོག་དེ་ཉིད་བར། ། སྐྱེལ་དང་བསུ་བའི་ཕྲིན་ལས་ཆེར་སྒྲུབ་པས། ། སློབ་དཔོན་དགེས་པའི་གསུང་ལས་གནོད་སྦྱིན་གྱིས། ། རྒྱལ་པོ་ཙེའུ་དམར་གནས་པའི་ཡུལ་དེ་ནི། །
གནས་མཆོག་དེ་ན་ངེས་པར་ཡོད་ཅེས་གསུངས། ། ཕྱིས་དུས་འགྲོ་མགོན་བསོད་ནམས་རྒྱལ་མཚན་དང་། ། ཁྱད་པར་བསྟན་པའི་ཉི་མ་སྔགས་འཆང་རྗེ། ། ངག་གི་དབང་པོ་ཀུན་དགའ་རིན་ཆེན་གྱིས། ། བསམ་ཡས་མི་འགྱུར་ལྷུན་གྱིས་གྲུབ་པ་ཡིས། ། གཙུག་ལག་ཁང་ཆེན་རྣམས་ཀྱི་ཉམས་གསོ་དང་། ། དགེ་འདུན་འདུ་བའི་ཆོས་གྲྭ་གསར་འཛུགས་སོགས། ། བསྟན་པའི་མེ་རོ་གསོ་བར་མཛད་ཚེ་ཡང་། ། སྟོབས་ལྡན་གནོད་སྦྱིན་ཁྱོད་ཀྱི་ཕྲིན་ལས་ཀྱི། ། རྣམ་སྤྲུལ་དུ་མས་བསྟན་འཛིན་བསྟན་པར་བཅས། །
འཕེལ་ཞིང་རྒྱས་པར་མཛད་ཅེས་ཡོངས་གྲགས་ལ། ། དེས་ན་དང་པོ་བཅོམ་ལྡན་རྟ་མགྲིན་དང་། ། བར་དུ་སློབ་དཔོན་པདྨ་འབྱུང་གནས་ཞབས། ། མཐའ་མར་འཁོན་སྟོན་ས་སྐྱའི་རྗེ་བཙུན་མཆོག ། རིམ་པར་བྱོན་པ་རྣམས་དང་ཁྱད་པར་དུ། ། སྔགས་འཆང་བླ་མའི་བཀའ་ལས་མ་འདའ་བར། ། སྤྱིར་གྱི་བསྟན་དང་ཁྱད་པར་ས་སྐྱ་པའི། ། བསྟན་པ་རིན་ཆེན་འཕེལ་ཞིང་རྒྱས་པའི་ཕྱིར། ། རིན་ཆེན་ཐོད་སྣོད་མཁའ་ལྟར་ཡངས་པའི་ནང་། ། ཤ་ཁྲག་གཏོར་མ་ཀ་ར་ཤིང་ཏོག་སོགས། །
རོ་བཅུད་ལྡན་པའི་བཟའ་བ་རི་ལྟར་སྤུང་། ། ཁྲག་ཞག་ཆང་དང་རྒྱ་ཇ་ལ་སོགས་པའི། ། རོ་བརྒྱ་ལྡན་པའི་བཏུང་བ་མཚོ་ལྟར་བསྐྱིལ། ། ག་པུར་གུར་གུམ་ཙན་དན་དཀར་དམར་དང་། ། སྤོས་དཀར་ལ་སོགས་དྲི་ཞིམ་ཐུ་ལུ་ལུ། ། ངོ་མཚར་སྤོས་དུད་སྤྲིན་ལྟར་ཐིབས་སེ་ཐིབས། ། གཞན་ཡང་མདའ་མདུང་རལ་གྲི་ཤང་ལང་སོགས། ། རྣོ་ངར་ལྡན་པའི་མཚོན་ཆ་བགྲང་ཡས་དང་། ། ཁྲབ་རྨོག་ཞིབ་སོགས་གོ་ཆ་བསམ་མི་ཁྱབ། ། གསེར་དངུལ་བྱི་རུ་མུ་ཏིག་མུ་མེན་དང་། །
པད་རཀ་མརྒད་ལ་སོགས་རིན་ཆེན་ཚོགས། ། ཁ་ཐི་དིང་ཕོན་ལ་སི་སེང་ལ་སོགས། ། གོས་དང་དར་ཟབ་མང་པོས་ས་གཞི་ཁེངས། ། སེང་གེ་སྟག་གཟིག་དོམ་དྲེད་འཕར་བ་དང་། ། གུང་དང་སྤྱང་ཁྱི་ལ་སོགས་གཅན་གཟན་ཚོགས། ། རྟ་ནག་རྟིང་དཀར་གླང་ཆེན་མ་ཧེ་དང་། ། ཤྭ་བ་གནའ་བ་བསེ་རུ་དགོ་བ་གཉན། ། གཡག་རྒོད་སྟོབས་ལྡན་ར་ལུག་མང་པོ་དང་། ། རྨ་བྱ་ནེ་ཙོ་ཁུ་བྱུག་ངང་པ་སོགས། ། སྤུ་སྡུག་ཡིད་འོང་ལྡན་པའི་བྱ་ཡི་ཚོགས། །
སྲོག་ཆགས་རྣམས་ཀྱང་དབང་པོ་ཀུན་ཚང་ཞིང་། ། རིན་ཆེན་རྒྱན་སྤྲས་བུ་ཡུག་འཚུབ་པ་ཙམ། ། གཞན་ཡང་བཀྲ་ཤིས་རྟགས་བརྒྱད་རིན་ཆེན་བདུན། ། བུམ་བཟང་དཔག་བསམ་ཤིང་དང་འདོད་འཇོའི་བ། ། ཡིད་བཞིན་ནོར་སོགས་དངོས་འབྱོར་ཡིད་སྤྲུལ་གྱི། ། མཆོད་སྤྲིན་ས་དང་བར་སྣང་ཁྱབ་པ་འདི། ། གནོད་སྦྱིན་ཙེའུ་དམར་ཞེས་སུ་ཡོངས་གྲགས་པའི། ། འཕྲིན་ལས་མགོན་པོ་འཁོར་དང་བཅས་ལ་འབུལ། ། ཀུན་ཀྱང་ཚིམ་ཞིང་རབ་ཏུ་དགེས་གྱུར་གཅིག ། ད་ནི་འདོད་པའི་འཕྲིན་ལས་བཅོལ་བ་ནི། །
སྔགས་འཆང་བདག་གི་ལྷག་བསམ་རྣམ་དག་འདི། ། སྔར་བཞིན་འབད་མེད་ཡིད་བཞིན་འགྲུབ་པ་དང་། ། རྣལ་འབྱོར་བདག་ལ་བསམ་ངན་སྦྱོར་རྩུབ་ཀྱིས། ། གནོད་ཅིང་འཚེ་བའི་དམ་ཉམས་དགྲ་བགེགས་རྣམས། ། ལོ་ཟླ་མ་འགྱངས་སྙིང་ཁྲག་ཐང་ལ་འཕོས། ། ལུས་སེམས་འཁྲོལ་ལ་རྣམ་ཤེས་དབྱིངས་སུ་སྒྲོལ། ། བསྐུལ་ལོ་རྦད་དོ་གནོད་སྦྱིན་མཐུ་མ་ཆུང་། ། སྣང་སྲིད་དབང་བསྡུས་ཕྲིན་ལས་རབ་རྒྱས་མཛོད། ། གཞན་ཡང་རྣལ་འབྱོར་བདག་ཅག་དཔོན་སློབ་རྣམས། ། ཚེ་མཐར་ཕྱིན་ཅིང་བསམ་དོན་ཀུན་འགྲུབ་སྟེ། །
དཔལ་ལྡན་ས་སྐྱའི་ཆོས་སྲིད་དཔལ་འབྱོར་རྣམས། ། ཡར་ངོའི་ཟླ་ལྟར་འཕེལ་ཞིང་རྒྱས་པར་མཛོད། ། སྔགས་འཆང་བདག་གི་རིགས་བརྒྱུད་དྲི་མེད་ཀྱིས། ། རྒྱུན་ཆད་མེད་པར་བསྟན་པ་འཛིན་པ་དང་། ། དབུས་གཙང་ཁམས་ཀྱི་འགྲོ་བ་མ་ལུས་པ། ། དབང་དུ་འདུས་ཤིང་དོན་གཉིས་ལྷུན་གྲུབ་མཛོད། ། གྲངས་གསོག་ཡོད་མེད་གང་རིགས། གྲངས་གསོག་བྱེད་ན་དང་པོ་ཡོངས་རྫོགས་རྒྱུན་བཞིན་ལ་ཆེམས་བརྡུང་མེད་པ། གཉིས་པ་སོགས་ནས་གྲངས་ཇི་གསོག་བར། སྤྱིར་གྱི་བསྟན་དང་ཁྱད་པར་ས་སྐྱ་པའི་ནས།
དོན་གཉིས་ལྷུན་གྲུབ་མཛོད་བར་ལ་གྲངས་བཟུང་། རྗེས་མར་ཆེམས་བརྡུང་སྦྲཾ་གཅིག་གཉིས། ཞེས་དང་དབྱངས་རོལ་བཅས། ཧཱུྃ་བྱིན་རླབས་ཐུགས་རྗེའི་བདག་ཉིད་བླ་མ་དང་། ། དངོས་གྲུབ་མྱུར་དུ་སྩོལ་མཛད་ཡི་དམ་ལྷ། ། བར་ཆད་ཀུན་སེལ་བསྟན་སྲུང་རྒྱ་མཚོའི་ཚོགས། ། བདག་ལ་གསན་ཅིང་དགོངས་པར་མཛད་དུ་གསོལ། ། ཁྱེད་རྣམས་རང་བཞིན་ཅིར་ཡང་མ་གྲུབ་ཀྱང་། ། ལོག་རྟོག་འཁྲུལ་པའི་དབང་གིས་དེ་དང་དེར། ། ཞེན་ཅིང་འཛིན་པས་བདེན་པར་སྒྲོ་བཏགས་ཏེ། །
མ་རིག་ལས་ངན་བསགས་པ་མཐོལ་ལོ་བཤགས། ། སྣང་བའི་ངོ་བོ་བསྐྱེད་རིམ་ལྷ་ཡིན་ཀྱང་། ། མ་དག་ཐ་མལ་འཛིན་པས་སྒྲིབ་གྱུར་ཏེ། ། བསྐྱེད་རིམ་སྒོམ་དང་སྔགས་ཀྱི་བཟླས་བརྗོད་ལ། ། གཡེལ་ཞིང་བག་མེད་གྱུར་པ་མཐོལ་ལོ་བཤགས། ། ཆོས་རྣམས་རང་བཞིན་སྟོང་ཞིང་བདག་མེད་ཀྱང་། གཟུང་འཛིན་འཁྲུལ་པའི་བག་ཆགས་ཞེན་པ་ཡིས། ། རྫོགས་རིམ་བདེ་ཆེན་ཕྱག་རྒྱ་ཆེན་པོ་ལ། ། ཀུན་རྟོག་དྲི་མས་གོས་པ༞ ། བསྲུང་བར་བྱ་རྒྱུ་དབང་བཞིའི་དམ་ཚིག་ལ། །
ལེ་ལོ་བརྗེད་ངེས་བག་མེད་དབང་གྱུར་པས། ། མཉམ་གཞག་རྗེས་སྤྱོད་བཟའ་སྲུང་མི་འབྲལ་བའི། ། དམ་ཚིག་རྣམས་དང་འགལ་བ་མཐོལ་ལོ༞ ། ཁྱད་པར་ཆོས་སྐྱོང་སྲུང་མའི་སྐུ་གསུང་ཐུགས། ། དམ་ཚིག་ཉམས་ཆགས་མཆོད་གཏོར་ཆག་པ་དང་། ། བསྙེན་སྒྲུབ་མ་ནུས་བག་མེད་སྤྱོད་པ་ཡིས། ། གཙང་སྦྲ་ཆུང་དང་འབགས་བཙོག་ཕུད་ཉམས་ཤིང་། ། རྒྱུ་ཆུང་བཤམས་ཉེས་དམ་རྫས་མ་ཚང་དང་། ། སྐུ་ཡི་རྣམ་པ་མི་གསལ་སྔགས་མ་དག ། གཉིད་དང་བྲེ་མོའི་གཏམ་གྱིས་དུས་འདའ་ཞིང་། །
ཏིང་འཛིན་ལྷོད་དང་བསྒོམ་ལ་མི་བརྩོན་པས། ། ཐ་མལ་ཡིད་གཡེངས་འཛབ་བཟླས་ཉུང་བ་དང་། ། མདོར་ན་ལུས་ངག་ཡིད་ཀྱི་སྤྱོད་པ་རྣམས། ། རང་བཞིན་བཅས་པའི་ཁ་ན་མ་མཐོ་བ། ། བགྱིས་དང་བགྱིད་སྩལ་བགྱི་པའི་ལས་རྣམས་དང་། ། ལུང་དུ་མ་བསྟན་ནོངས་པ་གང་བགྱིས་ཀུན། ། རབ་ཏུ་གནོངས་ཤིང་འགྱོད་པས་བཤགས་ལགས་ན། ། དམིགས་མེད་ཐུགས་རྗེའི་ཀློང་དུ་བཟོད་པར་གསོལ། ། སྡིག་སྒྲིབ་ཉེས་ལྟུང་དག་པར་བྱིན་གྱིས་རློབ། ། གྲངས་གསོག་ཡོད་མེད་གང་རུང་།
འཕྲིན་བཅོལ་ནི། བདག་ཅག་འཁོར་དང་བཅས་པ་ཐམས་ཅད་ལ། ། རྨི་ལམ་ལྟས་སྡིག་སྐལ་བ་ངན་པ་དང་། ། ནད་དང་གདོན་དང་དུས་མིན་འཆི་ལ་སོགས། ། མི་མཐུན་ཕྱོགས་རྣམས་ཞི་བར་མཛད་དུ་གསོལ། ། བདག་ཅག་རྣམས་ལ་ཕན་པར་གང་སེམས་པ། ། དེ་དག་ཀུན་གྱི་ཚེ་དང་བསོད་ནམས་དང་། ། འཁོར་དང་ལོངས་སྤྱོད་མཐུ་དང་དབང་ཕྱུག་སོགས། ། རྟག་ཏུ་མི་ཉམས་རྒྱས་པར་མཛད་དུ་གསོལ། ། ལྷ་དང་མི་དང་ཀླུ་དང་གནོད་སྦྱིན་སོགས། །
འགྲོ་བ་ཀུན་གྱི་གདུག་པའི་སེམས་ཞི་ནས། ། ཐམས་ཅད་བདག་གི་དབང་དུ་གྱུར་ནས་ཀྱང་། ། ཐེག་མཆོག་བསྟན་པའི་སྣོད་དུ་འགྱུར་བར་མཛོད། ། སྔོན་ལས་འཕྲལ་རྐྱེན་ལས་བྱུང་གདུག་པ་ཅན། ། བསྟན་དང་བསྟན་འཛིན་གཙུག་ལག་དགོན་གནས་འཇིག ། སྐྱེ་འགྲོ་ཀུན་དང་བདག་ལ་སྡང་བ་ཡི། ། དམ་ཉམས་དགྲ་བགེགས་སྒྲོལ་བའི་འཕྲིན་ལས་མཛོད། ། ཞེས་པ་ལྟ་བུ་རང་རང་བློ་བསྟུན་བསྟན་འགྲོ་སྤྱི་བྱེ་བྲག་ལ་ཕན་པའི་འཕྲིན་བཅོལ་དང་། ཁྱད་པར་བསམ་ཡས་པེ་ཧར་ལྕོག་ཏུ་གཟུགས་ཅན་ལ་འཁྲུལ་མེད་བརླམས་པར་གསོལ་བ་ལྟ་བུ་ཡིན་ན། ཁྱོད་ཀྱི་དང་པོ་བཅོམ་ལྡན་རྟ་མགྲིན་དང་། །
བར་དུ་སློབ་དཔོན་པདྨ་འབྱུང་གནས་ཞབས། ། ཐ་མར་གསར་་་་་་བཀའ་གདམས་ས་དགེ་སོགས་རྙིང་་་་་་བཀའ་གཏེར་དག་སྣང་རྒྱུད་འཛིན་མཁས་གྲུབ་ཇི་སྙེད་ཚོགས། ། རིམ་པར་བྱོན་པ་རྣམས་དང་ཁྱད་པར་དུ། ། སྔགས་འཆང་བླ་མའི་བཀའ་ལས་མ་འདའ་བར། ། སྡེ་བརྒྱད་རྦ་ཀློང་འཁྲུག་པའི་ལྕོག་ཆེན་དུ། ། སྐལ་བར་ལྡན་བརླམས་ལུང་གསལ་འཕྲིན་ལས་མཛོད། ། ཅེས་པ་ལྟ་བུའི་འཕྲིན་བཅོལ་གྲུབ་ནས་གསོལ་ཁ་ནི། གཏོར་མ་ཆེ་བའི་གཡས་སུ་ཤ་དམར་པོའི་དུམ་བུ་དགུ་དང་ཆང་ཕུད་གཙང་མ་བཞག གཡོན་དུ་ཕྱེ་མར་དང་ཁྲག་ཆབ་བཞག མདུན་དུ་ལས་ཀྱི་རྡོ་རྗེ་ཞིག་གིས་ལྕགས་སྣོད་གཙང་མའི་ནང་དུ་གཡས་ནས་ཤ་རེ།
གཡོན་ནས་ཕྱེ་མར་མཐེབ་སྐྱུ་རེ་བཅུག གསོལ་ཁ་ཚར་ལ་དེ་འདྲ་བ་ལན་གསུམ་གཏོར་ཆེན་ལ་བཏབ་ཅིང་། གཡས་གཡོན་ནས་ཁྲག་ཆང་ཡང་ཐིགས་རེ་བླུག རྣལ་འབྱོར་པ་གཞན་རྣམས་ཀྱིས་རོལ་མོའི་བྱེ་བྲག་ཀུན་ཐོགས་ནས། མདུན་གྱི་གཏོར་རྫས་དགྲ་བགེགས་ཀྱི་ཤའི་རི་བོ། ཁྲག་གི་རྒྱ་མཚོ། རུས་པའི་གྲམ་ཁྲོད་ཆེན་པོས་སྟོང་གསུམ་ཐམས་ཅད་ཁྱབ་པར་བསམ། དེ་རྣམས་ཙེའུ་དམར་འཁོར་དང་བཅས་པའི་ཞལ་དམར་གནམ་ཙམ་གདེངས་པའི་ནང་དུ་སིབ་ཀྱིས་བཏབ་པས་ཧབ་ཐོབ་ཏུ་བཞེས་ནས་ཐུགས་རྒྱུད་ཟག་མེད་ཀྱི་བདེ་བས་མཉེས་ནས། བདག་གི་བཅོལ་བའི་ལས་ཐམས་ཅད་ཐོགས་པ་མེད་པར་སྒྲུབ་པར་བསམ་ལ། དབྱངས་དང་བཅས་པས།
ཧཱུྃ་མགོན་པོའི་མཚན་གསོལ་གནོད་སྦྱིན་ཙེའུ་དམར་ཆེ། ། རྒྱལ་བའི་བསྟན་བསྲུང་བཀའ་ཡི་བྱ་ར་བ། ། གདུག་པ་ཚར་གཅོད་དྲག་ཤུལ་མཐུ་རྩལ་ཅན། ། བདུད་འདུལ་དཔའ་བོ་གནོད་སྦྱིན་འཁོར་བཅས་རྣམས། ། བདག་ཅག་རྣམས་ལ་བརྩེ་བས་དགོངས་སུ་གསོལ། ། འདོད་ཡོན་རྒྱ་ཆེན་གཏོར་མ་རྒྱ་མཚོ་དང་། ། ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། ། ཕྲིན་ལས་མགོན་པོ་ཙེའུ་དམར་འཁོར་བཅས་ལ། ། གུས་པའི་ཚུལ་གྱིས་མཆོད་པ་དམ་པར་འབུལ། ། དགེས་པའི་སེམས་ཀྱིས་མཆོད་གཏོར་འདི་བཞེས་ལ། །
སྔོན་གྱི་ཐུགས་རྗེ་འཕྲིན་ལས་ཉེར་དགོངས་ལ། ། བདག་ཅག་དཔོན་སློབ་ཡོན་མཆོད་འཁོར་བཅས་ལ། ། མི་མཐུན་གནོད་པའི་རྐྱེན་རྣམས་ཞི་བ་དང་། ། འདོད་དོན་མཐུན་པའི་རྐྱེན་རྣམས་འགྲུབ་པ་དང་། ། ཐུབ་པའི་བསྟན་པ་རྒྱས་པར་མཛད་དུ་གསོལ། ། དེ་ནས་འདུར་དབྱངས་བྱ་ཞིང་། ཧཱུྃ། དཔལ་ལྡན་མགོན་པོ་དམར་པོ། ། ས་གསུམ་དབང་ཕྱུག་ཆེན་པོ། ། རྒྱལ་བའི་བཀའ་བསྲུང་དམ་པ། །
ལྷ་སྲུང་ཡོངས་ཀྱི་དེད་དཔོན། ། དུར་ཁྲོད་ཀུན་གྱི་བདག་པོ། ། རིག་འཛིན་ཡོངས་ཀྱི་སྲོག་ཤིང་། ། རྣལ་འབྱོར་ཀུན་གྱི་དགྲ་ལྷ། ། བསྟན་པ་ཡོངས་ཀྱི་བྱ་ར་བ། ། དུག་གསུམ་གྱི་ནད་ཀྱི་སྨན་པ། ། བདུད་འདུལ་རྣམས་ཀྱི་དཔའ་བོ། ། དམུ་རྗེ་ལེགས་པའི་སྲས་མཆོག ། གནོད་སྦྱིན་ཙེའུ་དམར་པོ། ། ལྷ་བཙན་དགྲ་ལྷའི་རྒྱལ་པོ། །
གནོད་སྦྱིན་ཡང་ལེ་བེར། ། ཀུན་ཁྱབ་རྡོ་རྗེ་དྲག་པོ་རྩལ། ། དམ་ཉམས་ཀུན་གྱི་སྲོག་གཅོད། ། མནའ་ཟན་ཀུན་གྱི་གཤེད་མ། ། གནོད་བྱེད་དགྲ་བགེགས་ཀྱི་བདུད་པོ་ཁྱེད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི་ཁཱ་ཧི། ཅེས་བརྗོད་ཅིང་། གཏོར་བསྔོ་ནས་འབྱུང་བའི་གཏོར་སྔགས་དང་། བསྙེན་སྔགས་གསལ་འདེབས་པ་ལ་ལན་གསུམ་རོལ་ཆེན་དང་བཅས་པས་གསོལ་ཁ་དང་པོ་བཏབ། ཡང་སྔར་བཞིན་བཤམས་ལ། གཞན་ཡང་ཡབ་རྗེ་དམུ་རྗེ་ལེགས་པ།
ཡུམ་ཆེན་གནོད་སྦྱིན་བཟང་འདྲེན་མ། གསང་ཡུམ་གངས་དཀར་ཤ་མེད། བདུད་བཙན་ནག་པོ། ལྷ་བཙན་དཀར་པོ། བྲག་བཙན་དམར་པོ། ཀླུ་བཙན་མཐུ་བོ། དྲི་བཙན་མོན་མོ་ཐུ་རུ་རྒྱུ། བདུད་འདུལ་གྱི་དམག་དཔུང་ཉི་ཁྲི་ཆིག་སྟོང་། ལྷ་དམག་བྱེ་བ་དུང་ཕྱུར། ཕྱོགས་སྐྱོང་ཞིང་སྐྱོང་།
མདུན་གྱི་ཤུགས་འདྲེན། གཡས་གཡོན་གྱི་རུ་འདྲེན། རྒྱབ་ཀྱི་རྗེས་ཉུལ། སྐྱོ་གསང་། ཨ་ཙ་རའི་ཚོགས། སྤྲེའུའི་ཚོགས་སྣང་སྲིད་ལྷ་སྲིན་སྡེ་བརྒྱད་ཀྱི་དམག་ཚོགས་འཁོར་དང་བཅས་པ་ཐམས་ཅད་ཀྱི་ཞལ་དུ་ཨོཾ་ཁ་ཁ་ཁཱ་ཧི་ཁཱ་ཧི། མཆོད་པ་དམ་པ་འབུལ་ཞིང་གསོལ་ལོ། ། མཆོད་དོ། ། རོལ་ཆེན་དང་། ཨ་ཀ་རོའི་སྔགས་མང་དུ་བཟླས་ལ་གསོལ་ཁ་གཉིས་པ་བཏབ།
ཡང་བཤམས་ལ། རྡོ་རྗེ་འཛིན་པའི་བཀའ་དང་བསྟན་པ་རིན་པོ་ཆེ་ལ་དགོངས་ཏེ། ཁྱེད་རྣམས་ཀྱིས་དགྱེས་ཤིང་མོས་པའི་ཐབས་ཀྱིས་བཞེས་ལ་རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་ཀྱི་ནད་དང་གནོད་པ་གདོན་བགེགས་ཐམས་ཅད་ཞི་བར་མཛོད། ཚེ་དང་བསོད་ནམས་དང་། དཔལ་འབྱོར་ཐམས་ཅད་རྒྱས་པར་སྤེལ། དབང་ཕྱུག་དང་ནུས་མཐུ་བསྐྱེད། སྙན་པ་དང་གྲགས་པ་སྒྲུབ། དྲེགས་པའི་འགྲོ་བ་ཕོ་མོ་ཐམས་ཅད་དབང་དུ་བསྡུས། གནོད་བྱེད་དགྲ་བགེགས་ཐམས་ཅད་ཐལ་བ་རྡུལ་དུ་རློགས་ཅིག གཞན་ཡང་བདག་ཅག་རྣམས་ཀྱི་རྒྱགས་ཆད་ཀྱི་མ་དང་།
བློ་ལྷག་གི་ཕ་མཛོད་ཅིག རྒྱབ་ཀྱི་སློག་པ་དང་། མདུན་གྱི་འཁར་བ་མཛོད། ཉིན་གསུམ་གྱི་བྱ་ར་དང་། མཚན་གསུམ་གྱི་མེལ་ཚེ་མཛོད། ཡོ་ན་སྲོངས། འགྱེལ་ན་སློང་། ཆད་ན་མཐུད་ཅིག རལ་ན་ཚེམས་ཤིག སྟོར་ན་ཚོལ་ལ།
བརྗེད་ན་བསྐུལ་ཅིག མགོ་གང་གི་ཡར་ལ་བསྟོད་ལ། དཀྱུས་གང་གི་མར་ལ་སྲིངས་ཤིག གཞན་ཡང་ལེགས་པ་བརྒྱ་དང་སྤྲོད་ལ། ཉེས་པ་སྟོང་དང་བསྣོལ་ཅིག བསམ་པ་ཡིད་བཞིན་དུ་བསྒྲུབ་ལ། རེ་བ་རྒྱ་མཚོ་ལྟ་བུར་བསྐོངས་ཤིག མཐུན་པའི་དངོས་གྲུབ་སྩོལ་ལ། མི་མཐུན་པའི་ཕྱོགས་ཐམས་ཅད་བཟློག་ཅིག གནོད་བྱེད་ཀྱི་དགྲ་བགེགས་བཟློག་པའི་རུ་མཚོན་གྱི་རྒྱལ་མཚན་ལ་བརྟན་པར་བཞུགས་ཏེ།
དགྲ་དཔུང་བཅོམ་ལ་བགེགས་དཔུང་ཐམས་ཅད་བཤིག་ཅིག དམག་དཔུང་བསྐྱེད་ལ་རུ་མཚོན་འཕྱོར་ཅིག སངས་རྒྱས་ཀྱི་བསྟན་པ་སྲུངས་དཀོན་མཆོག་གི་དབུ་འཕངས་བསྟོད་ཅིག གཞན་ཡང་སྤོ་ལ་དར་འཕྱོར་ལ། ཁྲོམ་དུ་དུང་བུས་ཤིག གཏམ་ངན་རྒྱུན་ཆོད་ལ། སྙན་གྲགས་འཇིག་རྟེན་དུ་སྒྲོགས་ཤིག དམ་ཆོས་མི་ནུབ་པའི་རྒྱལ་མཚན་ནམ་མཁའ་ལ་འཕྱོར། མཐོ་རིས་དང་ཐར་པ་དང་བྱང་ཆུབ་སྒྲུབ་པའི་མགོན་གྲོགས་མཛོད་ཅིག སྐྱབས་དང་།
དཔུང་གཉེན་དང་། བརྟེན་དང་། གླིང་མཛོད་ཅིག བདག་ཅག་གི་ཇི་ལྟར་བསྒོ་བ་བཞིན་བཅོལ་བའི་ཕྲིན་ལས་ཐམས་ཅད་མྱུར་དུ་སྒྲུབས་ཤིག གོང་གི་གཏོར་སྔགས་ལན་གསུམ། ཨ་ཀ་རོ་རོལ་ཆེན་དང་བཅས་པས་གསོལ་ཁ་གསུམ་པ་བཏབ། སླར་ཡང་དེ་འདྲ་བ་ཚང་མ་ཚར་གཉིས་ཏེ་ཡོངས་དྲིལ་ཚར་གསུམ་རྫོགས་པ་དང་། དེ་དག་གི་ལྷག་མ་ལུས་པ་རྣམས་ཀྱང་བཏབ། དེ་ནས་མངའ་གསོལ། དཔངས་བསྟོད་རྒྱས་པར་བྱ་བ་ནི།
ཤླཽ་ཀ་གཉིས་ལ་སྟོང་ཉིད་མའི་བུ་དབྱངས་རོལ་མོ་བཅས་པས། ཀྱཻ་པདྨ་དབང་གི་བཀའ་ཉན་ཅིང་། ། སྲིད་ཞིའི་དྲེགས་པ་མ་ལུས་པ། ། ཀུན་གྱི་གཙོ་བོ་གནོད་སྦྱིན་ཆེ། ། ཀུན་ཁྱབ་དྲག་རྩལ་དགོངས་སུ་གསོལ།་་་་་ གསང་མཚན། ། ཙེའུ་དམར་པོ་དགོངས་སུ་གསོལ།་་་་་ རྒྱ་གར་ཡུལ་གྱི་མཚན། ། མཐུ་ལྡན་ལྷ་བཙན་དགོངས་སུ་གསོལ།་་་་་ བོད་ཡུལ་གྱི་མཚན་རྙིང་པ། །
དེ་རིང་ཁྱེད་ལ་མངའ་གསོལ་ལོ། ། གནོད་སྦྱིན་ཆེན་པོ་དཔངས་བསྟོད་དོ། ། སྔོན་ཚེ་པདྨ་དབང་ཆེན་གྱི། ། སྤྱན་སྔར་ཁས་བླང་དམ་བཅས་བཞིན། ། བསྟན་སྲུང་ཆེན་པོར༞ ། གནོད་སྦྱིན་ཆེན་པོར༞ ། རྒྱ་གར་དུར་ཁྲོད་མེ་འབར་དུ། ། རྒྱལ་དབང་པདྨས་དམ་ལ་བཏགས། ། དམ་ཅན་ཆེན་པོར༞ ། གནོད་སྦྱིན་ཆེན་པོར༞ །
དུས་གསུམ་སངས་རྒྱས་ཐམས་ཅད་ཀྱི། ། འཕྲིན་ལས་ཕོ་ཉ་མཛད་པའི་ཕྱིར། ། ཕོ་ཉ་ཆེན་པོར༞ ། གནོད་སྦྱིན་ཆེན་པོར༞ ། མི་འགྱུར་སྐུ་མདོག་སྨུག་ནག་ཞལ། ། གཏུམ་དྲག་རྔམས་པ་སྲིན་པོའི་གཟུགས། ། འཇིགས་བྱེད་ཆེན་པོར༞ ། གནོད་སྦྱིན་ཆེན་པོར༞ ། བསྟན་དང་བསྟན་འཛིན་སྐྱེས་བུ་རྣམས། ། དབུ་འཕང་བསྟོད་དང་བསྲུང་བའི་ཕྱིར།
བསྲུང་མ་ཆེན་པོར༞ ། གནོད་སྦྱིན་ཆེན་པོར༞ ། བསེ་རྨོག་མེ་འོད་འབར་བ་དང་། ། བསེ་ཁྲབ་སྡིག་པའི་ལུས་ཅན་སོགས། ། ཆེ་བཙན་ཆེན་པོར༞ ། གནོད་སྦྱིན་ཆེན་པོར༞ ། བསྟན་དང་བསྟན་འཛིན་སྐྱོང་བའི་ཕྱིར། ། ཕྱག་གཡས་མདུང་དམར་ཕྱོགས་བཅུར་འཕྱར། ། དཔལ་མགོན་ཆེན་པོར༞ ། གནོད་སྦྱིན་ཆེན་པོར༞ །
དབང་དྲག་ལས་རྣམས་སྒྲུབ་པའི་ཕྱིར། ། གཡོན་པ་བཙན་ཞགས་དམར་པོ་བསྣམས། ། བཙན་རྒོད་ཆེན་པོར༞ ། གནོད་སྦྱིན་ཆེན་པོར༞ ། སྟག་རལ་གཟིག་ཤུབ་ལ་སོགས་པ། ། དཔའ་བོའི་ཆས་ཀྱིས་རྣམ་པར་བཀྲ། ། མཐུ་སྟོབས་ཆེན་པོར༞ ། གནོད་སྦྱིན་ཆེན་པོར༞ ། གང་བཅོལ་འཕྲིན་ལས་སྒྲུབ་པའི་ཕྱིར། ། ཞབས་ལ་སག་ལྷྭམ་ཡུ་རིང་གསོལ། །
ཕྲིན་ལས་མགོན་པོ༞ ། གནོད་སྦྱིན་ཆེན་པོར༞ ། རིག་འཛིན་ཚེ་དཔལ་བསྐྱེད་པའི་ཕྱིར། ། མུ་མེན་བྱི་རུའི་དོ་ཤལ་འཕྱང་། ། གཟི་བརྗིད་ཆེན་པོར༞ ། གནོད་སྦྱིན་ཆེན་པོར༞ ། སྣང་སྲིད་ཆོས་ཀུན་གསལ་བའི་ཕྱིར། ། དངུལ་དཀར་མེ་ལོང་ཐུགས་དཀར་མཛེས། ། ཡེ་ཤེས་ཆེན་པོར༞ ། གནོད་སྦྱིན་ཆེན་པོར༞ །
སྟོང་གསུམ་ཡུད་ཀྱིས་བསྐོར་བའི་ཕྱིར། ། རྫུ་འཕྲུལ་རྟ་ཡི་སྟེང་ན་བཞུགས། ། མྱུར་མགྱོགས་ཆེན་པོར༞ ། གནོད་སྦྱིན་ཆེན་པོར༞ ། ཁམས་གསུམ་སྲོག་ལ་དབང་བསྒྱུར་ཕྱིར། ། འཁོར་དུ་དྲེགས་པའི་ཚོགས་ཀྱིས་བསྐོར། ། སྲོག་བདག་ཆེན་པོར༞ ། གནོད་སྦྱིན་ཆེན་པོར༞ ། རྒྱལ་བའི་བསྟན་དང་བསྟན་འཛིན་བཅས། ། བུ་བཞིན་སྐྱོང་བའི་ངང་ཚུལ་ཅན། །
དམ་ཚིག་ཆེན་པོར༞ ། གནོད་སྦྱིན་ཆེན་པོར་དཔངས་བསྟོད་དོ། ། ལྷ་མིའི་ལོངས་སྤྱོད་ཕུན་ཚོགས་དང་། ། ཕྱི་ནང་གསང་བའི་དམ་རྫས་རྣམས། ། ཏིང་འཛིན་སྔགས་རྒྱས་བྱིན་བརླབས་ནས། ། རི་དང་རྒྱ་མཚོ་མཉམ་པ་རུ། ། འཁོར་བ་ཇི་སྲིད་གནས་ཀྱི་བར། ། ཁྱེད་ཀྱི་སྤྱན་ལམ་འབྱུང་གྱུར་ཅིག ། འདི་ལྟར་ཁྱེད་ལ་མངའ་གསོལ་བས། ། དཀོན་མཆོག་གསུམ་གྱི་དབུ་འཕང་མཆོག །
རི་རབ་རྩེ་ལྟར་མཐོ་བར་མཛོད། ། བསྟན་དང་བསྟན་འཛིན་སྐྱེས་བུ་རྣམས། ། དཔག་བསམ་ཤིང་ལྟར་རྒྱས་པར་མཛོད། ། འཇིག་རྟེན་བདེ་སྐྱིད་ཕུན་སུམ་ཚོགས། ། བུམ་པ་བཟང་པོ་ལྟ་བུར་མཛོད། ། རྣལ་འབྱོར་བདག་གི་བསམ་པའི་དོན། ། འདོད་འཇོའི་བ་མཆོག་བཞིན་དུ་མཛོད། ། ཕྲིན་ལས་རྣམ་བཞི་བཅོལ་བའི་ལས། ། མ་རྨོས་ལོ་ཏོག་ལྟ་བུར་མཛོད། ། མདོར་ན་རྩ་བརྒྱུད་བླ་མའི་བཀའ། །
བསྟན་སྲུང་ཁྱེད་ཀྱི་ཁས་བླངས་བཞིན། ། གནས་སྐབས་མཐར་ཐུག་རེ་སྨོན་ཀུན། ། ཡིད་བཞིན་ནོར་བུ་ཁྱེད་ཀྱིས་སྩོལ། ། དེའི་རྗེས་སུ་བསྐུལ་ཞིང་རྦད་དགོས་ན་གནད་བསྐུལ་ནི། ཧཱུྃ། མཐུ་ལྡན་ཀུན་ཁྱབ་རྡོ་རྗེ་དྲག་པོ་རྩལ། ། སྔོན་ཚེ་འོག་མིན་ཆོ་འཕྲུལ་བསྟན་ཞིང་དུ། ། རྟ་མཆོག་རོལ་པའི་དབང་བསྐུར་དམ་ཚིག་ཕོགས། ། བཀའ་བསྒོས་ཁས་བླངས་དྲན་པའི་དུས་ལ་བབས། ། བར་དུ་རྒྱ་གར་དུར་ཁྲོད་མེ་འབར་དུ། །
གྲུབ་པའི་དབང་ཕྱུག་པདྨ་ཀཱ་རའི་དྲུང་། ། སྲོག་གི་སྙིང་པོ་ཕུལ་ཞིང་དམ་ལ་བཏགས། ། བསྟན་སྲུང་ཁས་བླངས་དྲན་པའི་དུས་ལ་བབ། ། ཕྱི་རབས་དུས་སུ་འཇམ་དབྱངས་ས་པཎ་དང་། ། ཆོས་རྗེ་བླ་མ་ལ་སོགས་སྔགས་འཆང་རྗེ། ། ཡབ་སྲས་བརྒྱུད་པར་བཅས་པས་དུས་ཀུན་ཏུ། ། མཆོད་གསོལ་ཕྲིན་བསྐུལ་དྲན་པའི་དུས་ལ་བབ། ། ཁྱད་པར་སྔགས་འཆང་ངག་གི་དབང་པོ་ཡིས། ། བསམ་ཡས་ཉམས་གསོ་གསར་བཞེངས་མཛད་པའི་ཚེ། ། སྤྱི་དང་བྱེ་བྲག་བསྟན་པ་སྲུངས་ཤིག་ཅེས། །
གཉེར་གཏད་བཀའ་བསྒོས་དྲན་པའི་དུས་ལ་བབ། ། ད་ལྟ་ལྔ་བདོ་རྟགས་ཙམ་འཛིན་ཉེའི་དུས། ། མི་རྣམས་ཕལ་ཆེར་མི་དགེ་བཅུ་ལ་སྤྱོད། ། ཁྱད་པར་བསྟན་དགྲ་གཟུགས་ཅན་གཟུགས་མེད་སོགས། ། ཁ་ཟས་བཟང་པོ་དུག་དང་བསྲེས་པ་ལྟར། ། མཛེས་པའི་ཟོལ་གྱིས་ངན་འགྲོའི་གཡང་ས་སྟོན། ། རྣམ་དག་བསྟན་པའི་མཇུག་འདི་རྙོག་མར་བྱས། ། བསྟན་འཛིན་རྣམས་ཀྱི་སྐུ་ཚེའི་མཛད་འཕྲིན་བཀུམས། ། དགེ་འདུན་སྡེ་རྣམས་བཤད་སྒྲུབ་ཉམས་སུ་བཅུག ། ཉེས་མེད་སེམས་ཅན་སྡུག་བསྔལ་རྒྱ་མཚོར་འཕངས། །
མི་བདག་བདག་རེའི་སྟོབས་ལྡན་འབྱུང་པོ་འགས། ། ཡ་ངའི་འཕྲུལ་གྱིས་འགྲོ་ཀུན་རྨོངས་སུ་བཅུག ། གནོད་སྦྱིན་ཙེའུ་དམར་ཁྱེད་འཁོར་བཅས་པ་ལ། ། དངོས་དང་བརྒྱུད་པའི་སྒོ་ནས་ཐོ་འཚམས་ཤིང་། ། ཡང་དག་བསྟན་དང་དེ་འཛིན་སྐྱེས་བུ་ལ། ། ལོག་པར་ལྟ་བའི་གཟུགས་ཅན་གཟུགས་མེད་ཀུན། ། མ་ཐོགས་མྱུར་དུ་སྒྲོལ་བའི་དུས་ལ་བབ། ། ཁྱེད་ཀྱི་མཐུ་སྟོབས་རྫུ་འཕྲུལ་བསམ་ཡས་ཀྱི། ། དམ་ཉམས་ཕྱི་ནང་གསང་གསུམ་དགྲ་བགེགས་ཀུན། ། གཟུངས་ཤིག་ཆིངས་ཤིག་སྒོ་གསུམ་གྲུ་གུ་ལྟར། །
ཁུག་ཅིག་དྲོངས་ཤིགས་ཁར་རྗེ་དབང་ཐང་ཀུན། ། ཕྱེ་ཅིག་གནོན་ཅིག་གཉེན་དང་སྟོབས་འབྱོར་ཚོགས། ། ཆོད་གཅིག་སྐྲོད་གཅིག་སྲོག་དང་སྲུང་སྐྱོབས་རྣམས། ། ཆོམ་ཤིག་སྡིགས་ཤིག་རིགས་བརྒྱུད་ཡུལ་འཁོར་བཅས། ། ཐལ་བའི་རྡུལ་བཞིན་བརླག་པའི་ཕྲིན་ལས་མཛོད། ། སྤྱི་དང་བྱེ་བྲག་བསྟན་པ་རིན་པོ་ཆེ། ། ད་ལྟ་ལྷག་མ་ཙམ་འདི་མི་བསྲུང་ན། ། རིམ་གྱིས་ནུབ་ཚེ་བསྲུང་བྱ་གང་ཡིན་དེ། ། ཇི་ལྟར་ལེགས་པར་བདག་ལ་གསུང་དུ་གསོལ། ། བདེ་སྡུག་ཕལ་ཆེར་ལས་ལ་རག་ལས་པས། །
སེམས་ཅན་ལས་དབང་བཅོས་སུ་མི་བཏུབ་ན། ། ལས་མིན་ཞིག་ཏུ་བབ་པར་མི་འགྱུར་བས། ། ཐུགས་རྗེའི་སྲུང་སྐྱོབ་དེས་ཀྱང་ཅི་ཞིག་འཚལ། ། བསྟན་པ་བསྲུང་ཞིང་འཇིག་རྟེན་མི་སྐྱོང་ན། ། སྔོན་གྱི་ཁས་བླངས་དམ་བཅས་དེ་ཉིད་གང་། ། དྲག་ཤུལ་ནུས་པ་དེ་ཡང་རྫུན་དུ་འགྱུར། ། རྩ་བརྒྱུད་བླ་མ་སླུས་པར་མི་འགྱུར་རམ། ། གནས་གཞི་འདི་ཙམ་བསྲུང་བའི་མཐུ་མེད་ན། ། སྔོན་ཚེ་པདྨས་བོད་ཀྱི་གཙུག་ལག་ཁང་། ། བྲེ་ཙམ་ཡན་ཆད་བསྲུང་ཞེས་བཀའ་བསྒོས་པ། །
མེ་ལོང་ཧས་བཏབ་ཇི་བཞིན་འགྱུར་ཏ་རེ། ། བསྟན་ལ་གནོད་བྱེད་བྱུང་ཚེ་མི་སྒྲོལ་ན། ། དྲེགས་བྱེད་ཡོངས་ཀྱི་དེད་དཔོན་མཛད་ནས་སུ། ། སྟོང་གསུམ་འདུལ་བའི་མཐུ་རྩལ་ཡོད་དོ་ལོ། ། ཁྲོ་གཏུམ་སྟོང་སྒྲ་དེས་ཀྱང་དགོས་པ་ཅི། ། དེ་བས་དམ་རྫས་མཆོད་གཏོར་འདི་བཞེས་ལ། ། ཕྱི་ནང་གསང་བའི་གཟུགས་ཅན་གཟུགས་མེད་ཀྱི། ། དམ་ཉམས་དགྲ་བགེགས་ལོག་པར་ལྟ་བ་ཀུན། ། ཁྱོད་ཀྱི་མི་ཐུབ་གང་ཡང་མེད་པས་ན། ། མྱུར་དུ་དྲག་པོའི་ལས་ཀྱི་ཚར་གཅོད་མཛོད། །
ནམ་མཁའ་སྟོང་པ་ལ་ནི་ཚད་མ་འཛུགས། ། འཇིག་རྟེན་ཕྱི་མ་ལ་ནི་དུས་མ་འདེབས། ། རང་བཞིན་གྲུབ་པའི་སྐྱེ་འཆིར་འཁུས་མ་འདེབས། ། ལས་དབང་བཙན་ཅེས་ཐ་སྙད་མ་འདོགས་པར། ། བཅོལ་བའི་ཕྲིན་ལས་མྱུར་དུ་སྒྲུབ་པར་མཛོད། ། རྒྱལ་བསྟན་དེ་འཛིན་བཅས་པ་དར་བ་དང་། ། འཇིག་རྟེན་ཁམས་འདིར་བདེ་སྐྱིད་ཕུན་སུམ་ཚོགས། ། ཁྱད་པར་མི་འགྱུར་ལྷུན་གྲུབ་རྟེན་བརྟེན་པར། ། དགེ་འདུན་སྡེ་འབངས་བཅས་པ་དར་ཞིང་རྒྱས། ། མདོ་སྔགས་ཆོས་ཚུལ་དབྱར་མཚོ་ལྟ་བུར་འཕེལ། །
བསམ་པའི་དོན་ཀུན་ཆོས་བཞིན་འགྲུབ་པ་དང་། ། ནག་ཕྱོགས་རྩད་ནས་གཅོད་པའི་འཕྲིན་ལས་མཛོད། ། ཚིག་རོལ་དགུ་བརྡུང་གསུམ་བརྡེག་ལེན་ཅན། སྐུ་གཟུགས་སོགས་ཡོད་ན་བརྟན་བཞུགས་ཡེ་དྷར་སྔོན་འགྲོ་རབ་གནས་ཀྱི་གཞུང་རྣམས་ནས་འབྱུང་བ་བཞིན་ལ། བྱེ་བྲག་ཏུ་ཡང་རྟེན་འདི་ལ་དཔལ་འཕྲིན་ལས་ཀྱི་མགོན་པོ་གནོད་སྦྱིན་ཙེའུ་དམར་པོ་འཁོར་དང་བཅས་པ་བརྟན་པར་བཞུགས་ནས་སངས་རྒྱས་ཀྱི་བསྟན་པ་སྲུངས་སོགས་ནས། ཡིད་བཞིན་དུ་འགྲུབ་པའི་འཕྲིན་ལས་དང་སྡོང་གྲོགས་རྒྱ་ཆེན་པོ་མཛད་དུ་གསོལ། བར་ཚར་གང་འགྲུབ། མེ་ཏོག་ཆར་དང་རོལ་མོའི་སྒྲ་དང་བཅས་བྱས་མཐར། དྲིལ་བསིལ་གདངས་བཅས་འགྲོ་ལ་བདེ་སྐྱིད་སོགས་སྨོན་ལམ་གང་ཤེས་སྐབས་སུ་བབས་པ་རྣམས་དང་། བཀྲ་ཤིས་ཀྱི་ཚིག་དུ་མ་བརྗོད་མཐར་རོལ་མོ་བྱས་ལ་སྤྱི་བསྐང་གི་འཕྲོས་ཡོད་ན་བྱ།
གོང་དུ་བདག་བསྐྱེད་རྫོགས་ནས་འདི་ལ་བཙན་འཇུས་ཡིན་ན་རྗེས་ཆོག་བྱ། ཁ་བསྐོང་གི་འཕྲོས་ལྟར་ན། ཡིག་བརྒྱ་ལན་གསུམ། ནོངས་པ་བཟོད་གསོལ་རྟེན་ཡོད་ན་བརྟན་བཞུགས། མེད་ན་གཤེགས་གསོལ་གནས་གསུམ་བསྲུངས། དགེ་བ་བསྔོ། བླ་མ་ཡི་དམ་ཆོས་སྲུང་གི་བཀྲ་ཤིས་སྤྱི་དང་། གང་ཞིག་ཡིད་བཞིན་ནོར་བུར་གསོལ་བཏབ་ན། ། འདོད་པའི་དངོས་གྲུབ་མ་ལུས་སྩོལ་བ་ལྟར། ། དད་པ་ཅན་ཀུན་ནམ་ཡང་མི་བསླུ་བའི། །
དཔལ་ལྡན་རྩ་བརྒྱུད་བླ་མའི་བཀྲ་ཤིས་ཤོག ། སྣ་ཚོགས་སྐུ་གསུང་ཐུགས་ཀྱི་སྒྱུ་འཕྲུལ་གྱིས། ། གང་ལ་གང་འདུལ་མཛད་འཕྲིན་ཕ་མཐའ་ཡས། ། དངོས་གྲུབ་རྣམ་གཉིས་སྩོལ་བ་ལྷག་པའི་ལྷ། ། ཡི་དམ་རྒྱལ་བ་རྒྱ་མཚོའི་བཀྲ་ཤིས་ཤོག ། པདྨ་རཱ་གའི་ལྷུན་པོར་ཚ་ཟེར་གྱིས། ། ལན་བརྒྱར་འཁྱུད་འདྲ་འཇིགས་རུང་ཁྱོད་ཀྱི་སྐུ། ། གར་དགུའི་ཉམས་ཀྱིས་གདུག་པ་ཀུན་འདུལ་བ། ། དབང་དྲག་རྟ་མཆོག་རོལ་པའི་བཀྲ་ཤིས༞ ། རབ་འབྱམས་རྒྱལ་བའི་ཕྲིན་ལས་སྒྲུབ་པའི་རིགས། །
སྣ་ཚོགས་སྐུ་དང་མཛད་པ་རྒྱ་མཚོ་ཡིས། ། ཕྲིན་ལས་རྣམ་བཞི་འབད་མེད་སྒྲུབ་མཛད་པའི། ། བསྟན་སྲུང་དམ་ཅན་རྒྱ་མཚོའི༞ ། ཁྱད་པར་གང་གི་མཐུ་སྟོབས་མེ་ཆེན་གྱིས། ། བར་ཆད་མི་མཐུན་ཚང་ཚིང་ཀུན་བསྲེགས་ནས། ། དགེ་ལེགས་དཔལ་འབྱོར་སྣང་བའི་འོད་པོ་ཆེ། ། རྒྱལ་ཆེན་འཁོར་དང་བཅས༞ ། མི་མཐུན་རྒུད་ཚོགས་ཆོས་ཉིད་ངང་དུ་ཞི། ། མཐུན་རྐྱེན་ཕུན་ཚོགས་འབད་མེད་ལྷུན་གྱིས་འགྲུབ། ། བསྟན་འགྲོར་ཕན་བདེ་ཉི་མའི་འོད་ལྟར་གསལ། །
ཕྱོགས་དུས་ཀུན་དུ་དགེ་བའི་བཀྲ་ཤིས་ཤོག། །། ཅེས་གནོད་སྦྱིན་ཆེན་པོ་ཙེའུ་དམར་མཆོད་ཚུལ་འདི་ནི་ས་སྐྱའི་གདུང་རབས་ཁ་ཤས་ཀྱི་གསུང་སྤྱིར་བཏང་མི་གསལ་བ་རྣམས་ཕྱོགས་གཅིག་ཏུ་བསྒྲིགས་པར་གཞན་ཡང་སྦྱར་དུ་རུང་བའི་གུ་ཡངས་སུ་ས་སྐྱ་པ་ཀུན་བློས་རབ་བྱུང་བཅུ་གསུམ་པའི་ཆུ་སྦྲུལ་སྣྲོན་ཟླའི་བསམ་ཡས་མདོ་སྡེ་ལྷ་མཆོད་བགྱི་བར་དགོས་པ་ཁྱད་པར་ཅན་ཞིག་མཐོང་ནས་སྦྱར་བའོ།། །། PAGE * MERGEFORMAT 2 ཀུན་དགའ་བློ་གྲོས། ཙིའུ་དམར་རྒྱལ་གསོལ་འཁྲུལ་བྲལ་ཞལ་བཟང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
