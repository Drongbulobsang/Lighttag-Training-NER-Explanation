གསུང་འབུམ། ཀུན་དགའ་བློ་གྲོས།
པོད ༡༧༦
དཔལ་གསང་བ་འདུས་པ་འཕགས་ལུགས་མི་བསྐྱོད་རྡོ་རྗེའི་བསྙེན་ཡིག་མི་བསྐྱོད་དགོངས་རྒྱན།
༄༅། །དཔལ་གསང་བ་འདུས་པ་འཕགས་ལུགས་མི་བསྐྱོད་རྡོ་རྗེའི་བསྙེན་ཡིག་མི་བསྐྱོད་དགོངས་རྒྱན་བཞུགས་སོ།། སྭསྟི། རྣམ་དག་འོད་གསལ་ཆོས་ཀྱི་དབྱིངས། ། བདེ་ཆེན་འགྱུར་མེད་ལོངས་སྤྱོད་རྫོགས། ། གསང་གསུམ་འདུས་སྐུ་སྤྲུལ་པའི་སྐུ། ། བླ་མ་མི་བསྐྱོད་རྡོ་རྗེར་འདུད། ། གང་གི་ལམ་གྱིས་གྲོལ་བརྙེས་པ། ། འཕགས་བོད་པཎ་གྲུབ་ཐམས་ཅད་དང་། ། རྒྱུད་འདི་གསུང་བར་ཞལ་བཞེས་པའི། ། བསྟན་སྲུང་ཚོགས་ཀྱིས་དགེ་ལེགས་སྩོལ། །
དཔལ་ལྡན་འདུས་པའི་བསྐྱེད་རིམ་ལ། ། བརྟེན་ནས་གྲུབ་གཉིས་སྒྲུབ་པའི་ཐབས། ། རབ་འབྲིང་ཐ་མའི་བསྙེན་པ་ཡི། ། རྣམ་དབྱེ་ཅུང་ཟད་བཤད་ཀྱི་ཉོན། ། འདིར་དཔལ་གསང་བ་འདུས་པ་འཕགས་ལུགས་མི་བསྐྱོད་རྡོ་རྗེའི་བསྙེན་ཐབས་ཉུང་ངུའི་ངག་གིས་བཀོད་ན། དེ་ལ་སྤྱིར་བསྙེན་པ་རབ་འབྲིང་ཐ་གསུམ་གསུངས་པའི་དང་པོ་ནི། རབ་ཡི་དམ་ལྷའི་སྣང་བ་ཐོབ་པ་ཞིག་ཡིན་ཏེ། བརྟག་གཉིས་ལས། རབ་མཐོང་སྔགས་ཀྱི་ཕ་རོལ་སོན། ། ཞེས་སོ། །
གཉིས་པ་ནི། འབྲིང་མཚན་མའི་བསྙེན་པ་ཡིན་ཏེ། ཀླུ་སྒྲུབ་ཀྱི་དཀྱིལ་ཆོག་ཉི་ཤུ་པ་ལས། མཚན་མ་ངེས་པར་ཐོབ་པའོ། ། ཞེས་སོ། ། གསུམ་པ་ནི། མཐའ་མ་གྲངས་བསྙེན་ཡིན་ཏེ། གྲངས་ནི་གཙོ་བོ་ལ་འབུམ་དང་། འཁོར་ལ་ཁྲི་བཟླས་དགོས་པ་ཡང་། དཀྱིལ་ཆོག་དེ་ཉིད་ལས།
དཀྱིལ་འཁོར་བདག་པོ་བཟླས་པ་འབུམ། ། དེ་ལས་གཞན་པ་ཁྲི་རུ་བཟླས། ། ཞེས་གསུངས་པ་བཞིན། འགོས་ཀྱི་སྟོང་ཐུན་དང་། རྡོ་རྗེ་འཆང་གི་དཀྱིལ་ཆོག་ཡེ་ཤེས་རྒྱ་མཚོ་སོགས་རང་ལུགས་ཀྱི་ཡིག་ཆ་རྣམས་ལས་ཀྱང་དེ་བཞིན་བཤད་པས་དེ་ལྟར་བྱ་བའམ། ཡང་ན་སྤྱི་འགྲེས་བཞིན་བཞི་འགྱུར་བཟླ་དགོས་པ་ནི། སྡོམ་འབྱུང་ལས། རྫོགས་ལྡན་ལ་ནི་བཟླས་བྱ་གཅིག ། ཉིས་འགྱུར་གསུམ་ལྡན་ལ་བཟླས་བྱ། ། གསུམ་འགྱུར་གཉིས་ལྡན་ལ་རབ་བརྗོད། །
རྩོད་ལྡན་བཟླས་པ་བཞི་འགྱུར་རོ། ། ཞེས་པ་བཞིན་འདིར་ཟླ་བ་གཅིག་ལ་གཙོ་བོ་ལ་བཞི་འབུམ་དང་། འཁོར་ལ་བཞི་ཁྲི་བཟླ་བའི་དབང་དུ་བྱས་ནས་བཤད་ན་གནས་ལ་སོགས་པ་བསྙེན་པ་ལ་དགོས་པའི་མཚན་ཉིད་རྣམས་རྒྱུད་དང་རྒྱ་བོད་ཀྱི་གཞུང་རྣམས་ཀྱི་ལུགས་དང་སྦྱར་བས་ཞིབ་བཤད་རེ་བླ་མ་གོང་མ་མང་པོས་རྒྱུད་སྡེ་རབ་འབྱམས་ཀྱི་བསྙེན་ཡིག་རྣམས་སུ་གསུངས་པས་འབྲི་མ་དགོས་ཤིང་། བྲིས་ཀྱང་སྙིགས་དུས་བློ་ཆུང་རྣམས་ཆོས་ལ་དོན་གཉེར་ཆུང་ཞིང་། འཇིག་རྟེན་ཀྱི་བྱ་བ་ལ་སྤྲོས་པ་ཆེ་བས། དམ་པའི་ཆོས་ཀྱི་ཞིབ་བཤད་དམ། བོད་ཆོས་རྒྱལ་གྱི་དགེ་ཁྲིམས་ལྟ་བུའི་མཚོན་པའི་འཕྲལ་ཡུན་དུ་ཕན་པ་རྣམས་ཞིབ་གླེང་བྱས་ཚེ་ཚིག་ཉོག་ཏུ་གོ་ནས་རྣ་བ་དང་། མིག་གི་སྤྱོད་ལམ་དུ་མི་འགྱུར་བའི་ཐབས་ཁོ་ན་བྱེད་པས་འདིར་ཡང་དེ་དང་ཆ་འདྲ་སྙམ་ནས་སྙིང་པོ་དམར་བསྡུས་སུ་བཀོད་པ་ནི། གང་དུ་བྱ་བའི་གནས་མཚམས་མ་གྲོལ་གྱི་བར་རང་དབང་ཅན་བྱི་དོར་བྱས་ལ་བླ་རེ་ཡོལ་བ་སོགས་ཅི་འབྱོར་གྱི་རྒྱན་དང་། རྟེན་གསུམ་རྣམས།
བཀོད་པ་མཛེས་པར་བཞུགས་སུ་གསོལ་ཞིང་། ཁྱད་པར་གསང་འདུས་ཆོས་སྲུང་དང་བཅས་པའི་སྐུ་བྲིས་འབུར་གང་རུང་ལ་ཞལ་ཕྱོགས་པའི་དྲུང་དུ་མཆོད་གཏོར་བཤམས་པའམ། རྟེན་རྣམས་མེད་ཀྱང་རུང་། རང་གི་མདུན་སོགས་ཐག་ཉེ་འགྱང་གང་རུང་དུ་སྟེགས་བུ་བང་རིམ་རས་སོགས་ཀྱི་ཁེབ་ཅན་འབྲུ་བཀྲམ་པ་ལ། བདུད་རྩི་རིལ་བུ་དང་སྦྱར་བའི་ཟླུམ་གཏོར་མཐེབ་སྐྱུ་ཅན་ཤ་མར་དང་སོགས་ཀྱིས་བརྒྱན་པ་འདས་གཏོར་དང་འཇིག་རྟེན་པའི་གཏོར་མ་བྱེད་ན། དང་པོ་འདས་གཏོར་གཉིས་པ་གུར་གསུམ་པ་ཞལ་བཞི་པ་ལས་མགོན་ལྔ་པ་མཁའ་འགྲོ་སྤྱི་ཕྱོགས་སྐྱོང་གཞི་བདག་གི་གཏོར་མ་རྣམས་བཤམས། ཡི་དམ་དང་ཆོས་སྐྱོང་གཞན་ལ་འབུལ་བཞིན་པ་ཡིན་ན། དེ་དག་གི་གཏོར་མའང་རང་རང་གི་ཕྱག་ལེན་བཞིན་དང་། དེ་རྣམས་ཀྱི་དྲུང་དུ་ཆུ་གཉིས་སྔོན་འགྲོའི་ཉེར་མཆོད་སྦྲེངས་ཚར་དང་། ཐུན་གཞན་ལ་དགོང་མོ་ཐུན་ལ་ནི་ངེས་པར་བྱེད་དགོས།
གཏོར་བསྔོ་བྱེད་ན་ཁ་གསོ་རྒྱུའི་མཐེབ་སྐྱུ་གཙང་མ་གྲིབ་སྐམ་མ་ཕོན་མེན། དེ་གོས་ལས་སྙུག་མ་སོགས་ཀྱི་བསྐམ་པ། གཏོར་མ་རྣམས་ཆུ་ཆང་གིས་སྦྱོང་ཆས་ཀུ་ཤའི་འཐོར་ཡབ་སོགས་དང་། གུ་གུལ་རིང་བུ་སོགས་སྤོས་ཅི་འབྱོར་འདུས་བྱས་པའི་དྲུང་རྡོ་ཤིང་ས་ཕག་སོགས་གང་རུང་གི་སྒྲོམ་སྟེང་རང་གི་མལ་བཤམས་པའི་འོག་ས་དཀར་གྱིས་རྡོ་རྗེ་རྒྱ་གྲམ་བྲིས། མལ་གྱི་མདུན་དུ་ལྕོག་སྟེང་རྡོར་དྲིལ་ནང་མཆོད་འཐོར་ནས་རྣམས་དང་། ཡི་དམ་ཆོས་སྐྱོང་གཞན་ལ་གཏོར་མ་འབུལ་སྐབས་དཀྲོལ་དགོས་ན་ཌཱ་མ་རུའང་བཤམ། བཟའ་བཏུང་མེ་ཤིང་མཚམས་གཡོག་གཉིས་གསུམ་ལྷ་རྗེ་སོགས་ཀྱང་དགོས་སྐབས་དང་བསྟུན་པའི་གྲ་བསྒྲིགས། ཕྱོགས་མཐའི་ཡི་གེ་རྣམས་ཀྱང་ཐོག་མ་ནས་དམིགས་ཁོངས་སུ་བཅུག་པའི། ལན་འདེབས་མལ་མིན་པ་ནས་བཏང་། དེར་མ་འཐུས་པ་བྱུང་ན།
ཡི་གེ་སོགས་ཞག་གཉིས་གསུམ་ཕྱིར་བཞག་རིམ་གྱིས་སྤོས་བདུག་ནས་ནང་དུ་བླང་སྟེ་ལན་བྱེད་ཚུལ་འདྲ། དད་གཤིན་གྱི་དཀོར་རྫས་ལ་ཤིན་ཏུ་འཛེམ། གནས་ཁང་ཕྱགས་དར་མི་བྱ། སྔས་སྟན་ལྕོག་རྩེ་སོགས་མི་སྤོ། སྐྲ་སེན་ཁ་སྤུ་མི་འབྲེག ཁྲུས་མི་བྱ། མཚམས་ཚུགས་ནས་མ་གྲོལ་གྱི་བར་འཕྲོས་གཏམ་ཡེ་མི་བྱ་བའམ། དེ་ཙམ་མ་ལྕོགས་ན་ཐུན་གྱི་སྒང་ལ་གཞན་དང་འཕྲོས་པ་ལྟ་ཅི། ཆིག་ལབ་དང་གསོལ་འདེབས། ཡི་དམ་གཞན་གྱི་སྔགས་འདྲེན་པ་སོགས་མི་བྱ།
ཆབ་གསེང་སོགས་ཀྱང་མལ་ཁོ་ནར་སྣོད་དུ་བྱ་བ་ལས་ཐུན་སྐབས་ལོངས་པ་དང་འགྲོ་མི་ཉན། མཚམས་ལ་ཞུགས་ནས་འགོ་དལ། བར་འཇུར། མཇུག་དལ་བ་ཞིག་དགོས་པ་སོགས་བླང་དོར་རྣམས་མ་བརྗེད་པར་བྱས་ནས་ཟླ་བ་གང་ཡང་རུང་བའི་མར་ངོའི་ཉེར་གསུམ་སོགས་མཁའ་འགྲོ་འདུ་བའི་དུས་ཁྱད་པར་ཅན་ལ་ཐོག་མར་གནས་ཁང་དེར་ཆ་གསུམ་ཡིད་ཆེས་པ་བཏང་། བགེགས་གཏོར་ཕྱིར་དོར་བའི་ཚེ། ཁྲོ་སྔགས་དུ་མས་བསྔགས་པའི་ཡུངས་དཀར་གྱིས་བྲབ་ཅིང་གུ་གུལ་གྱིས་བདུག སེམས་ཀྱིས་གནས་ཁང་བགེགས་དང་བྲལ་བར་ཐག་བཅད། སྒྲུབ་ཁང་གི་ཕྱི་རོལ་རང་དབང་འདུས་པར་ཐོ་དཀར་མངོན་ཅན་བྲིས་པའམ་རྩིག་པ་གང་རུང་ལ་ཕྱག་ལེན་རྒྱས་པ་ལྟར་ན་རྒྱལ་ཆེན་བསྐྱེད་ཆོག་སོགས་བྱ་བའམ། བསྡུ་ན་བགེགས་བསྐྲད་བརྟན་བཞུགས་ཤིས་བརྗོད་བྱ་བའམ། ཤིན་ཏུ་བསྡུ་ན་བྲིས་བཙུགས་གང་རུང་ཁོ་ནས་ཆོག་པ་ནི་བླ་མ་གོང་མ་རྣམས་ཕྱག་ལེན་ལ་སྣ་ཚོགས་སྣང་བའི་ཕྱིར་རོ། །
ཐམས་ཅད་མི་རྟག་པར་འདུག་པས། སེམས་ཀྱིས་འཇིག་རྟེན་གྱི་སྤྲོས་པ་ཕལ་ཆེར་ཐག་བཅད། དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་རྣམས་དྲན་ཞིང་། རྡོ་རྗེ་ཐེག་པའི་ཉེ་ལམ་ལ་བརྟེན་ནས་འདི་ཕྱི་བར་དོ་སྐྱེ་བ་བཅུ་དྲུག་ཚུན་ཆད་དུ་འབྲས་བུ་འགྲུབ་པར་གསུངས་པ་རྣམས་ལ་ངེས་ཤེས་བརྟན་པོས་བློ་བླ་མ་དཀོན་མཆོག་ལ་ལིངས་ཀྱིས་བཀལ་ལ། འགྲུབ་མིན་གྱི་ཐེ་ཚོམ་དང་། ཟླ་ཁང་འདི་ལ་ངེས་པར་སོང་ན་སྙམ་པའི་སྡུག་བརྩིར་དེ་འདྲ་མ་ཡིན་པར། བློ་ལྷོད་བྱས་ལ་ཕྱི་རོལ་དགྲ་གཉེན་བར་མའི་སྣང་ཚུལ་དང་།
ནང་ནད་གདོན་ཆོ་འཕྲུལ་སེམས་ལ་རྣམ་རྟོག་འཆར་སྒོ་གང་བྱུང་ཡང་། དགག་སྒྲུབ་སྤང་བླང་མི་བྱ་བར། ཁོ་རང་གི་ངང་དུ་བཤིག་ནས་ཟས་སྤྱོད་སྨན་སོགས་མཐུན་རྐྱེན་བསྟེན་པ་དང་། བྱིང་བ་བྱུང་ན། གནས་ཁང་བསིལ་དཀར་གོས་སོགས་སྲབ་ཅིང་། ཟས་ཅུང་ཟད་ཉུང་བ་དང་། བཟླས་དམིགས་ལ་ཧུར་གྱིས་སྒྲིམ། རྒོད་ནས་སེམས་མི་ཆགས་པ་འོལ་རྒྱུ་རྒྱལ་འབྱམས་སོགས་བྱུང་ན། གནས་ཁང་དྲོ་མུན། གོས་དྲོ།
ཟས་བཅུད་ཅན་བསྟེན། མངོན་རྟོགས་དང་སྔགས་སོགས་ཤུབ་བུ་བྱ། འཁྲིད་ཐོབ་པ་ཡིན་ན་བསྐྱེད་རིམ་གྱི་སེམས་འཛིན་ལ་ཞུགས་པའམ། དེ་མིན་བཟླས་དམིགས་ལ་རྩེ་གཅིག་དང་། ཐ་ན་ཚིག་རྗེས་ལ་སེམས་ཧྲིལ་གྱིས་འགྲོ་བ་ཞིག་བྱས་ནས་བསྙེན་པ་ཚད་ལྡན་ཞིག་བྱ་སྙམ་པའི་བློ་ཡང་ཡང་གསལ་བཏབ་ལ། ཐོག་མ་རང་གང་ལ་མོས་པའི་བླ་མའི་གསོལ་འདེབས་དང་། ཤེས་ན་བརྒྱུད་འདེབས་ཀྱང་བྱ། མཚམས་ལ་ཞུགས་པའི་ཐུན་དང་པོ་ལ་གནས་ཁང་དང་མཆོད་རྫས་བྱིན་རླབས་བྱ་དགོས་པས་རྡོ་རྗེའི་རྩེས་ནང་མཆོད་གཏོར་ལ། ཨོཾ་ཨཱཿབིགྷྣཱནྟ་ཀྲྀཏ་ཧཱུྃ་ཕཊ། བསངས།
ཨོཾ་ཤུནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྦྱངས། སྟོང་པའི་ངང་ལས་གནས་ཁང་ཧཱུྃ་ལས་བྱུང་བའི་རྡོ་རྗེའི་ས་གཞི་རྭ་གུར་མེ་འོད་དང་བཅས་པ་ཡངས་ཤིང་རྒྱ་ཆེ་བའི་ནང་དུ་སྣ་ཚོགས་པདྨ་དང་སྣ་ཚོགས་རྡོ་རྗེའི་ལྟེ་བར་བྷྲཱུྃ་ལས་བྱུང་བའི་གཞལ་ཡས་ཁང་གྲུ་བཞི་པ། སྒོ་བཞི་པ། རྩིག་པ་རིམ་པ་ལྔ་དང་ལྡན་ཞིང་རྟ་བབས་བཞིས་མཛེས་པ། སྟེང་ཐོག་རིམ་པར་ཕུབ་ཅིང་རྒྱན་སྣ་ཚོགས་ཀྱིས་སྤྲས་པའི་ནང་གི་མཆོད་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་སུ། ཨོཾ་ལས་མཆོད་ཡོན། པཾ་ལས་མེ་ཏོག དྷཾ་ལས་བདུག་སྤོས། དཾ་ལས་མར་མེ།
གཾ་ལས་དྲི་ཆབ། ནཾ་ལས་ཞལ་ཟས། ཤཾ་ལས་རོལ་མོ། ཧཱུྃ་ལས་མཆོད་རྫས་གཞན་རྣམས་དྭངས་ཤིང་ཐོགས་པ་མེད་པ་ངོ་བོ་བཟང་ཞིང་རྒྱ་ཆེ་བ། ས་དང་ནམ་མཁའ་བར་སྣང་ཐམས་ཅད་ཁྱབ་པ། འཕགས་པ་ཀུན་ཏུ་བཟང་པོ་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ་ཞིག་བླ་མ་དང་དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨརྒྷཾ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། ནས། ཨོཾ་བཛྲ་ཤཔྟ་ཨཱཿཧཱུྃ།
གི་བར་ས་པའི་སྔགས་དང་ཕྱག་རྒྱས་བྱིན་བརླབས་པའི་མཐར། དྷརྨ་ར་ཎི་ལན་གསུམ། གྱིས་བྱིན་གྱིས་བརླབས། ཐུན་གཞན་རྣམས་ལ་འདི་མི་དགོས། བསྒྲུབ་ཐབས་ཀྱི་ངག་འདོན་བླ་མ་གོང་མས་མཛད་པ་སྣ་ཚོགས་ཡོད་ཀྱང་། ལས་དང་པོ་པ་རྣམས་ཀྱིས་སྒྲུབ་ཐབས་རྒྱས་པ་ཉམས་སུ་བླང་བདེ་བ་ནི། སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱིས་མཛད་པའི་གསང་འདུས་མི་བསྐྱོད་པའི་སྒྲུབ་ཐབས། གཞན་ཕན་དོན་ཡོད་ཉིད་ཞེས་གསུངས་པས་དེ་བཞིན་ཉམས་སུ་བླངས་པ་བཟླས་པ་ལ་གྲངས་བཟུང་། ཐུན་གྱི་རྗེས་གཙོ་བོ་དོན་དམ་ལ་བཞུགས་པ་དང་། གླུས་བསྐུལ་བཞེངས་བསྟོད་སྒྲུབ་ཐབས་རྒྱས་པ་ལ་བསྟོད་པ་སྔོན་དང་མཆོད་པ་རྗེས་ལ་བྱ་དགོས།
འདིར་ཚིག་གཉིས་མི་གསལ། ཉེར་བསྡུའི་བར་བྱས་ལ་གཏོར་བསྔོ་བྱ་བ་ནི་གོང་དུ་བཤམས་པའི་གཏོར་མ་རྣམས་ནང་མཆོད་ཆུ་ཆང་གིས་སྦྱངས། སྤོས་ཀྱིས་བདུག གཏོར་མགྲོན་བསྐྱེད་པ་ནི། ཨོཾ་ཨཱཿབིགྷྣཱན་སོགས་ཀྱིས་བསངས། ཤཱུ་ནྱཱ་ཏས་སྟོང་པར་སྦྱངས། སྟོང་པའི་ངང་ལས་མདུན་དུ་ཧཱུྃ་ལས་བྱུང་བའི་རྡོ་རྗེའི་ས་གཞི་རྭ་གུར་མེ་འོད་དང་བཅས་པ་ཡངས་ཤིང་རྒྱ་ཆེ་བའི་ནང་དུ་སྣ་ཚོགས་པདྨ་དང་། སྣ་ཚོགས་རྡོ་རྗེའི་ལྟེ་བར། བྷྲཱུཾ་ལས་བྱུང་བའི་གཞལ་ཡས་ཁང་གྲུ་བཞི་པ། སྒོ་བཞི་པ།
རྩིག་པ་རིམ་པ་ལྔ་དང་ལྡན་ཞིང་། རྟ་བབས་བཞིས་མཛེས་པ། སྟེང་ཐོག་རིམ་པར་ཕུབ་ཅིང་། རྒྱན་སྣ་ཚོགས་པས་སྤྲས་པའི་དབུས་སུ། ཐུན་མོང་གི་གདན་སྣ་ཚོགས་པདྨ་སུམ་ཅུ་སོ་གཅིག ཐུན་མོང་མ་ཡིན་པའི་གདན་དབུས་སུ་བཤམ་པ། ཤར་ཕྱོགས་པ་རྣམས་ལ་ཟླ་བ་སོགས་ནས་ཁྲོ་བཅུ་ལ་ཉི་མའི་གདན་བར་སྒྲུབ་ཐབས་བཞིན། དེ་ནས་རང་སྐད་ཅིག་གིས་དོན་ཡོད་གྲུབ་པར་གསལ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀའི་ཧཱུྃ་ལས་འོད་འཕྲོས།
ཁམས་གསུམ་གྱི་སེམས་ཅན་ཐམས་ཅད་སྐྱེ་གནས་བཞིས་བསྡུས་པ་ལ་ཕོག་པས། དེ་རྣམས་ཀྱི་སྡིག་སྒྲིབ་སྦྱངས། སླར་ཡང་འོད་ཟེར་གྱིས་འགྲོ་བ་ཐམས་ཅད་བསྡུས་ནས། གཞལ་ཡས་ཁང་གི་ནང་དུ་ཕྱིན་པ་ཙམ་གྱིས་སེམས་ཅན་དེ་རྣམས་སྐད་ཅིག་གིས་ལྷ་སུམ་ཅུ་སོ་གཉིས་སུ་གྱུར་ནས། སོ་སོའི་གདན་ལ་བཞུགས་པ་ནི། སྤྲོ་ན་དབུས་སུ་ཞེ་སྡང་རྡོ་རྗེ་ནག་པོ་མི་བསྐྱོད་པའི་ཅོད་པཎ་ཅན་ཞེས་སོགས་གཙོ་འཁོར་རྣམས་ཀྱི་ཞལ་ཕྱག་གསལ་བཏབ། བསྡུ་ན་དབུས་སུ་ཞེ་སྡང་རྡོ་རྗེ། ཤར་དུ་རྣམ་པར་སྣང་མཛད། ཞེས་སོགས་དང་། རིམ་པ་གཉིས་པའི་ཤར་ལྷོའི་གྲར་གཟུགས་རྡོ་རྗེ་མ་ནས།
གཙོ་བོ་མདུན་དུ་རེག་རྡོ་རྗེ་མའི་བར། རིམ་པ་གསུམ་པའི་ཤར་གྱི་སྣམ་བུའི་གཡས་སུ་བྱམས་པ། གཡོན་དུ་ས་སྙིང་སོགས་ནས། གཡོན་དུ་ཀུན་བཟང་གི་བར། ཤར་སྒོར་གཤིན་རྗེ་གཤེད་ནས་འོག་ཏུ་གནོད་མཛེས་ཅེས་པའི་བར་ལྷ་སོ་སོའི་མཚན་བརྗོད་ལ། ཐམས་ཅད་ཀྱང་རང་རང་གི་སྐུ་མདོག་ཕྱག་མཚན་རྒྱན་ཆ་ལུགས་སོ་སོའི་རྣམ་པ་ཅན། བཞུགས་སྟབས་དང་བཅས་པ་གསལ་བར་གྱུར་ཞེས་བརྗོད་ཅིང་གསོལ་བཏབ་རྒྱས་བསྡུས་གང་ལྟར་ནའང་། དེ་ནས་འོག་གི་གནོད་མཛེས་ལས་གནོད་མཛེས་གཉིས་པ་རང་གི་མདུན་དུ་འདུས་ཏེ་བཀའ་ནོད་པ་ལས། སངས་རྒྱས་ཐམས་ཅད་ཁུག་ཅེས་བཀའ་བསྒོས་པས། དེས་རང་བཞིན་གྱི་གནས་ནས་ཡེ་ཤེས་ཀྱི་དཀྱིལ་འཁོར་ལྷ་སུམ་ཅུ་སོ་གཉིས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཱཿ
བསྡུ་རྒྱ་སེ་གོལ་གྱིས་སྤྱན་དྲངས། རྡོ་རྗེ་མ་ལྔས་མཆོད་ནས་ཛཿཧཱུྃ་བཾ་ཧོཿ དམ་ཚིག་པ་དང་གཉིས་སུ་མེད་པར་ཐིམ་པར་བསམ་མོ། ། གཏོར་མ་རྣམས། བིགྷྣཱན་གྱིས་བསང་། ཤཱུ་ནྱ་ཏས་སྦྱངས། སྟོང་པའི་ངང་ལས་གཏོར་སྣོད་ཀྱི་འོག་ཏུ་ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར། དེའི་སྟེང་དུ་ཨཱ་ལས་བྱུང་བའི་ཐོད་པ་ཕྱི་དཀར་ལ་ནང་དམར་བའི་ནང་དུ། པདྨ་དམར་པོ་ཨས་མཚན་པའི་ཤར་དུ་གཽ་ལས་བ་གླང་གི་ཤ
ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤར་ལྷོར་བི་ལས་དྲི་ཆེན། ལྷོ་ནུབ་ཏུ་རཾ་ལས་རཀྟ། ནུབ་བྱང་དུ་ཤཱུཾ་ལས་བྱང་སེམས། བྱང་ཤར་དུ་མཾ་ལས་ཤ་ཆེན་གྱི་དྭངས་མ། དབུས་སུ་མུ་ལས་དྲི་ཆུ། དེ་ཐམས་ཅད་ལ་ཨོཾ་ཡིག་གིས་མཚན་པ།
དེ་རྣམས་ཀྱི་སྟེང་གི་བར་སྣང་ལ། ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་ལས་བྱུང་བའི་རྡོ་རྗེ་སྔོན་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གཡོས་མེ་སྦར་བས་རྫས་རྣམས་ཞུ་ཞིང་བསྐོལ་ཏེ་འབར་བར་གྱུར། སྟེང་གི་ཟླ་བ་རྣམས་ཧཱུྃ་དང་བཅས་པ་ཐོད་པའི་ནང་དུ་ལྷུང་ནས་དཀྲུགས་ཤིང་། དེ་ཉིད་འདྲེས་པས་མ་དག་པའི་དྲི་མ་ཐམས་ཅད་སྦྱངས། དག་པ་ཤེལ་ལྟར་གྱུར། པདྨ་ཨཱཿདང་བཅས་པ་ལས་འོད་འཕྲོས་དྲི་མ་མེད་པར་ཉི་མའི་མདོག་ཅན་གྱི་བདུད་རྩིའི་རང་བཞིན་དུ་རྟོགས། ཨོཾ་ལས་འོད་འཕྲོས་པས་ཕྱོགས་བཅུའི་སངས་རྒྱས་ཐམས་ཅད་ཀྱི་ཐུགས་ཁ་ནས་ཡེ་ཤེས་ཀྱི་བདུད་རྩི་སྤྱན་དྲངས་ནས་འོག་གི་བདུད་རྩི་ལ་ཐིམ་པས་ཡེ་ཤེས་ཀྱི་བདུད་རྩི་དཔག་ཏུ་མེད་པར་སྤེལ་ཞིང་སྦ་བར་གྱུར། ཨོཾ་ཨཱཿཧཱུྃ།
ལན་གསུམ་བརྗོད། དེ་ནས་མདུན་བསྐྱེད་ཀྱི་ལྷ་རྣམས་ཀྱི་ལྗགས་རྡོ་རྗེ་རྩེ་ལྔ་པར་གྱུར་པའི་རྭ་དབུས་མ་ལ་ཨོཾ་གྱིས་མཚན་པ་དེའི་འོད་ཟེར་གྱིས་གཏོར་མ་གསོལ་བར་བསམ་ལ། རྡོ་རྗེ་ཐལ་མོ་ཁ་གྱེན་ཕྱེ་བའི་ཕྱག་རྒྱ་དང་། ༈ ཀྱཻ་རྡོར་བདེ་མཆོག་སོགས་ལའང་གཏོར་མ་བྱིན་རླབས་ལོགས་སུ་མི་མཛད་པ་ཧ་ཧོ་ཧྲིཿས་མཛད། ཨོཾ་ཨཱཿབཛྲ་དྷྲྀཀ་པཉྩ་ཨ་མྲྀ་ཏ་ཧཱུྃ་ནས། ཨོཾ་ཨཱཿསུམྦྷ་རཱ་ཛ་པཉྩ་ཨ་མྲྀ་ཏ་ཧཱུྃ། ཞེས་པའི་བར་ལྷ་སྔགས་ཚང་མ་ལན་གསུམ་གྱིས་འབུལ། ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ནེ་ཝི་ཏེ་ཨཱཿཧཱུྃ་བར་གྱི་ཕྱི་མཆོད། ཨོཾ་ཨཱཿཧཱུྃ་ཧཱུྃ་ཨོཾ་སྭཱ་ཨཱཿཧ་སོགས་ཀྱི་ནང་མཆོད་རྡོ་རྗེ་དྲིལ་བུ་འཛིན་པས།
མི་བསྐྱོད་རྡོ་རྗེ་སོགས་དེ་ལྔ་པས་བསྟོད། ཆོས་རྣམས་གཟུགས་བརྙན་ལྟ་བུ་སྟེ། ། ནས། འོན་ཀྱང་སྐྱོབ་པའི་སྲས་སུ་སྐྱེ། ། ཞེས་བའི་བར་ཡོངས་གྲགས་ཀྱིས་བདེན་པའི་སྟོབས་བརྗོད། རྡོ་རྗེ་གསུམ་དངོས་མི་ཕྱེད་སྐུ། ། ཡེ་ཤེས་ལྔ་ལྡན་བདེ་བ་ཆེ། ། འདུས་པའི་དཀྱིལ་འཁོར་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། །
ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་ཡོངས་གྲགས་ཀྱི་ཕྲིན་ལས་བཅོལ། དེ་ནས་ཀྱཻ་རྡོ་རྗེ་སོགས་ཡི་དམ་ཀྱི་ལྷ་དང་། སྒོས་ཀྱི་ཆོས་སྐྱོང་རྣམས་ལ་རང་རང་གི་ཕྱག་ལེན་བཞིན་གྱི་གཏོར་མ་ཕུལ། དེ་ནས་མཁའ་འགྲོ་སྤྱི་གཏོར་འབུལ་ན་ཕྱོགས་སྐྱོང་གི་གཏོར་མ་ལ་འདི་ནས། ཨོཾ་ཨཱཿཧཱུྃ་ཧཱུྃ་ཨཱཿཨོཾ། གཏོར་སྣོད་ཀྱི་ཤར་དུ་སྐད་ཅིག་གིས་དབང་པོ་སེར་སྐྱ་གླང་པོ་ཆེ་ལ་གནས་པ་གཡས་རྡོ་རྗེ་དང་གཡོན་སྡིགས་མཛུབ་མཛད་པ། ལྷོར་གཤིན་རྗེ་སྔོན་པོ་མ་ཧེ་ལ་གནས་པ་གཡས་དབྱུག་པ་དང་གཡོན་སྡིགས་མཛུབ་དང་བཅས་པའི་ཞགས་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་གནས་པ་ཕྱག་གཉིས་ཀྱིས་སྦྲུལ་ཞགས་འཛིན་པ།
བྱང་དུ་ལུས་ངན་སེར་པོ་གཏེར་ལ་གནས་པ་གཡས་བི་ཛ་པུ་ར་ཀཱ་དང་། གཡོན་ནེའུ་ལེ་འཛིན་པ། མེར་མེ་ལྷ་དམར་པོ་ར་སྐྱེས་ལ་གནས་པ་གཡས་བགྲང་ཕྲེང་དང་། གཡོན་སྤྱི་བླུགས་འཛིན་པ། བདེན་བྲལ་དུ་སྲིན་པོ་ནག་པོ་རོ་ལངས་ལ་གནས་པ་གཡས་རལ་གྲི་དང་། གཡོན་ཐོད་པ་འཛིན་པ། རླུང་དུ་རླུང་ལྷ་དུད་ཁ་རི་དྭགས་ལ་གནས་པ་ཕྱག་གཉིས་ཀྱིས་རླུང་རས་འཛིན་པ། དབང་ལྡན་དུ་དབང་ལྡན་དཀར་པོ་གླང་ལ་གནས་པ་གཡས་རྩེ་གསུམ་དང་། གཡོན་ཐོད་པ་འཛིན་པ། སྟེང་དུ་ཚངས་པ་སེར་པོ་ངང་པ་ལ་གནས་པ་ཞལ་བཞི་པ་ཕྱག་བཞིའི་གཡས་གཉིས་ན་སྤྱི་བླུགས་དང་མི་འཇིགས་པ།
གཡོན་གཉིས་དབྱུག་པ་དང་བགྲང་ཕྲེང་འཛིན་པ། འོག་ཏུ་སའི་ལྷ་མོ་སེར་མོ་པདྨ་ལ་གནས་པ། གཡས་དཔང་པོ་ཁས་ལེན་པ། གཡོན་བུམ་པ་འཛིན་པ། དེ་རྣམས་ཀྱི་མཐའ་སྐོར་དུ། ལྷ་ཀླུ་གནོད་སྦྱིན། དྲི་ཟ་ལྷ་མ་ཡིན། ནམ་མཁའ་ལྡིང་། མིའམ་ཅི། ལྟོ་འཕྱེ་ཆེན་པོ།
འབྱུང་པོ། ཡི་དྭགས། ཤ་ཟ། སྨྱོ་བྱེད། བརྗེད་བྱེད། གནོན་པོ་ལ་སོགས་པ་སྲིད་པ་གསུམ་གྱི་འབྱུང་པོའི་ཚོགས་དཔག་ཏུ་མེད་པས་བསྐོར་བ། དེ་རྣམས་སྐད་ཅིག་གིས་སྟོང་པ་ཉིད་དུ་གྱུར་པ་ལས་དཔལ་གསང་བ་འདུས་པའི་སྐུར་གྱུར། གཏོར་མགྲོན་རྣམས་ཀྱིས་གོང་བཞིན་དུ་གཏོར་མ་གསོལ་བ་བསམས་ལ། རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ད་ཤཱ་དིཀ་ཨ་བ་སྦི་ཏེ་བྷྱཿཨེ་ཧེ་ཨ་བ་སྦི་བྷྱཿཙ།
དཱེ་བ། ནཱ་ག ཡཀྵ། གནྡྷ་རྭ། ཨ་སུ་ར། ག་རུ་ཌཱ། ཀིནྣར། མ་ཧོ་ར་ག བྷུ་ཏ། པྲེ་ཏ།
པི་ཤ་ཙ། ཨུནྨ་དཱ། ཨ་པསྨ་ར། ཨོསྟ་ར་ཀ་ཨ་ཏི་བྷྱོ། བ་ལིཾ་དཱ་བ་ཡ་མ་གྲེ་ཧི་ཏྭ་སུ་ཁ། སྭ་མ་ན་སུ་ལཱ་བྷི་ནོ་བྷ་ཝནྟུ། སྭཱ་ནལྐནི་རུ་པ་དྲ་བཾ་ཀུརྦནྟུ། སརྦ་བུདྷ་ཨ་དྷིཥྛ་ནེ་ན། ཨོཾ་ཨཱཿཧཱུྃ། ཨི་དཾ།
ཨ་མྲྀ་ཏ་པཥྱི་བྷུཀྟཱ། མ་མ་ས་པ་རི་ཝཱ་ར་སྱ། ཤིནྟིཾ་ཀུརྦནྟཱུ། སྭ་སྟི་སྭཱཧཱ། རྡོ་རྗེ་ལན་གསུམ་གྱིས་ཕུལ། དེ་ནས། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་པུཥྤཾ། དྷུ་པཾ། དཱི་པཾ། གྷནྡྷཾ།
ནཻ་ཝི་དྱཾ་ཨཱཿཧཱུྃ། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨོཾ་ཨཱཿཧཱུྃ། གིས་བདུད་རྩི་ཕུལ་ལ་རྡོ་རྗེ་དྲིལ་བུ་འཛིན་པས། ཨོཾ་ཕྱོགས་བཅུ་རྣམ་པར་གནས་རྣམས་དང་། ། འདིར་ནི་ཀུན་ཏུ་གནས་པ་དང་། ། ལྷ་དང་ཀླུ་དང་གནོད་སྦྱིན་དང་། ། དྲི་ཟ་ལྷ་མིན་ནམ་མཁའ་ལྡིང་། ། མིའམ་ཅི་དང་ལྟོ་འཕྱེ་ཆེ། ། འབྱུང་པོ་ཡི་དྭགས་ཤ་ཟ་དང་། ། སྨྱོ་བྱེད་དང་ནི་བརྗེད་བྱེད་དང་། །
གནོན་པོ་ལ་སོགས་པ་རྣམས་ལ། ། གཏོར་མ་འབུལ་གྱི་བསྣམས་ནས་ཀྱང་། ། བདེ་དང་ཡིད་བདེ་ཐོབ་གྱུར་ཅིག ། གནས་འདིར་ཉེར་འཚེ་མེད་པར་མཛོད། ། སངས་རྒྱས་ཀུན་གྱི་བྱིན་རླབས་ཀྱིས། ། ཨོཾ་ཨཱཿཧཱུྃ་གིས་བདུད་རྩི་ཡི། ། བཟའ་བ་ལ་ནི་ལོངས་སྤྱོད་ནས། ། བདག་ཅག་འཁོར་དང་བཅས་པ་ཡིས། ། ཞི་དང་བཀྲ་ཤིས་མཛད་དུ་གསོལ། ། རྡོ་རྗེ་ཐུགས་ཀར་བཟུང་ལ།
རྡོ་རྗེ་འཆང་གིས་བཀའ་བསྒོས་ཤིང་། ། བསྟན་པ་སྐྱོང་བར་ཞལ་བཞེས་པ། ། འབྱུང་པོའི་བདག་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་བཞེས་ལ། ། ཞེས་སོགས་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་ཕྲིན་ལས་བཅོལ་ལ་གཞི་བདག་གཏོར་མ་འབུལ། དེ་ནས་གཏོར་བསྔོ་གཞན་དང་སྦྲེལ་ན་སྔགས་བཟླ་བ་དང་བསྟོད་པ་སོགས་ཅི་དགོས་བྱ། ལྷག་ཆད་ཁ་བསྐང་ནོངས་བཤགས་བརྟན་བཞུགས་གཤེགས་གསོལ་སོགས་སྐབས་བསྟུན་བྱ། མ་འབྲེལ་ན་རྡོ་རྗེ་འཆང་གི་གཏོར་ཆོག་ཏུ་འདི་རང་གི་འདས་གཏོར་དང་།
འཇིག་རྟེན་པའི་གཏོར་འབུལ་ལས་མ་གསུངས་འདུག་ཀྱང་། འདས་མ་འདས་ཀྱི་གཏོར་འབུལ་གྱི་མཚམས་སུ་དཔལ་མགོན་ཞལ་གྱི་གཏོར་མ་ཕུལ་ན་ལེགས་པས། དེའི་གཏོར་ཆོག་རྣམས་གྲངས་མང་ཡང་གདན་ས་འདིའི་ཕྱག་ལེན་ལྟར་ན། ཨོཾ་ཨཱཿཧཱུྃ་ཧ་ཧོ་ཧྲིཿ ལན་གསུམ། ཕྱག་རྒྱ་དང་བཅས་པས་བྱིན་གྱིས་བརླབས། མདུན་གྱི་ནམ་མཁར་པདྨ་ཉི་མ་མི་རོའི་སྟེང་དུ་ཧཱུྃ་ལས་རྡོ་རྗེ་གྲི་གུག་སོགས་ནས། མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ་བར། དྲིལ་གསིལ་དང་ཞལ་གྱི་སྔགས་ཐུང་། དཔལ་ལྡན་སྲིད་གསུམ་སོགས་ཤླཽ་ཀ་གཅིག
དམ་རྫས་མཆོད་གཏོར་ནས་བསམ་དོན་ཆོས་བཞིན་འགྲུབ་པར་མཛོད་བར། ས་ལོའི་གསུང་རྒྱུན་གཏོར་བསྔོ་ཆེན་མོ་བཞིན། དེས་ན། འདིར་རང་ལུགས་ཀྱི་གཏོར་ཆོག་རྐྱང་པ་བྱས་ཚེ། འཇིག་རྟེན་པའི་གཏོར་བསྔོའི་རྗེས་སུ་ཡིག་བརྒྱ་ནོངས་བཤགས། ཨོཾ་ཨཱཿཧཱུྃ། འཁྱུད་པའི་ཕྱག་རྒྱ་བྱས་ལ། ལྷ་རྣམས་རང་གི་ལུས་ལ་ཐིམ། ཞེས་བརྗོད་པའི་རྟེན་ཡོད་ན་བརྟན་བཞུགས། འཇིག་རྟེན་པ་རྣམས་ལ་བཛྲ་མུཿས་གཤེགས་གསོལ།
རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དགེ་བ་འདི་ཡིས་སོགས། སྒྲུབ་ཐབས་བཞིན་དང་། བཀྲ་ཤིས་ནི། གདོད་ནས་རྣམ་དག་འོད་གསལ་ཆོས་ཀྱི་སྐུ། ། བདེ་ཆེན་འགྱུར་མེད་ཟུང་འཇུག་ལོངས་སྤྱོད་རྫོགས། ། གསང་གསུམ་འདུས་བའི་རང་བཞིན་སྤྲུལ་པའི་སྐུ། ། རིགས་ལྔ་ཡུམ་བཞི་སེམས་དཔའ་སེམས་མའི་ཚོགས། །
ཁྲོ་བཅུ་ལ་སོགས་གདན་གསུམ་ཚང་བ་ཡིས། ། དཀྱིལ་འཁོར་མཆོག་གི་བཀྲ་ཤིས་དམ་པ་དེས། ། སྐྱེ་དགུ་ཀུན་དང་བདག་ཅག་འཁོར་བཅས་རྣམས། ། ཆོས་དང་དགེ་ལེགས་རྒྱས་པའི་བཀྲ་ཤིས་ཤོག ། ཅེས་སོགས་བཀྲ་ཤིས་ཅི་ཤེས་བྱའོ། ། དེ་ལྟར་དགོང་ཐུན་ལ་སྒྲུབ་ཐབས་རྒྱས་པ་བྱས་ནས་ཐུན་གཞན་ལ་བསྡུར་རུང་བ་ནི། རྗེ་རྡོ་རྗེ་འཆང་གིས་མཛད་པའི་སྒྲུབ་ཐབས་དངོས་གྲུབ་རྒྱ་མཚོ་ལས། ཐུན་འོག་མ་གསུམ་ལ། སྔར་བཞིན་རྒྱས་པར་བསྒོམས་པའམ། དེ་ཙམ་མི་ནུས་ན།
སྐྱབས་འགྲོ་སེམས་བསྐྱེད་དང་ཚད་མེད་བཞི་བསྒོམ་པ་སྔོན་དུ་འགྲོ་བས་བསྲུང་འཁོར་ནས་རྗེས་ཆགས་ཀྱི་མཆོད་པ་ཡན་ཆད། དང་པོ་སྦྱོར་བ་རྫོགས་པར་བསྒོམས་ལ། དེའི་མཐར་བཟླས་པ་དང་མཆོད་བསྟོད་ཉེར་བསྡུ་སོགས་བྱའོ། ། དེའི་ཚེ་ལྷ་མོའི་ལུས་ལ་བསྡུ་བའི་སྐབས་སུ་གདན་རྣམས་ཀྱང་རང་ལ་བསྡུའོ། ། ཐུན་བཞི་ཀའམ་རྗེས་སམ། མ་གྲུབ་ན་ཐུན་ཐ་མའི་མཇུག་ཏུ། འཇིག་རྟེན་དང་འཇིག་རྟེན་ལས་འདས་པའི་ལྷ་ཚོགས་རྣམས་ལ་གཏོར་མ་འབུལ་ཏེ། དེའི་ཆོ་ག་ཡང་ཁོ་བོས་ལོགས་སུ་བཀོད་པ་ལྟར་རོ། ། ཞེས་གསུངས་པས་དེ་ཡི་ཚུལ་ནི། སྲོད་ཐོ་རེངས་སྔ་ཐུན་གསུམ་ལ།
བདག་དང་འགྲོ་བ་ནས་བཟུང་། ཉམས་སུ་བླང་བར་བགྱིའོ་བར་བྱས་ལ་དེ་ནས། སེམས་ཅན་ཐམས་ཅད་བདེ་བ་དང་བདེ་བའི༞ སྡུག་བསྔལ་དང་སྡུག་བསྔལ་མེད་པའི༞ ཉེ་རིང་ཆགས་སྡང་དང༞ ཅེས་ཚད་མེད་བཞི་བསྒོམས་ཏེ་བསོད་ནམས་ཀྱི་ཚོགས་བསགས་པའོ། ། དེ་ནས། ཨོཾ་སྭཱ་བྷཱ་ཝ་ཤཱུདྷཿསརྦ་དྷཱརྨཿསྭཱ་བྷཱ་ཝ་ཤཱུདྡྷོ྅ཧཾ། ཆོས་ཐམས་ཅད་རྒྱུ་འབྲས་ངོ་བོ་གསུམ་དང་བྲལ་སྟོང་པ་ཉིད་དུ་གྱུར། ཞེས་བརྗོད་ཅིང་བསམས་ལ་ཡེ་ཤེས་ཀྱི་ཚོགས་སོ། གཉིས་པ་སྲུང་འཁོར་བསྒོམ་པ་ལ་གསུམ་གྱི་དང་པོ་བདག་བསྲུང་བ་ནི། སྟོང་པའི་ངང་ལས་སྐད་ཅིག་གིས་པད་ཟླའི་སྟེང་དུ་བདག་ཉིད་རྡོ་རྗེ་འཆང་ཆེན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ། འོད་ཀྱི་དཀྱིལ་འཁོར་གྱིས་རྣམ་པར་མཛེས་ཤིང་།
སྐྱེས་བུ་ཆེན་པོའི་མཚན་སུམ་ཅུ་རྩ་གཉིས་དང་། དཔེ་བྱད་བརྒྱད་ཅུས་བརྒྱན་པ། རིན་པོ་ཆེ་སྣ་ཚོགས་ཀྱི་རྒྱན་དང་། དར་སྣ་ཚོགས་ཀྱི་ན་བཟའ་ཅན། རང་འདྲའི་ཡུམ་རྡོ་རྗེ་དབྱིངས་ཀྱི་དབང་ཕྱུག་མས་འཁྱུད་པ། སྒྱུ་མ་ལྟ་བུའི་སྐུ་ཅན་དུ་གྱུར། ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་དེ་བཞིན་གཤེགས་པ་ཐམས་ཅད་སྤྱན་དྲངས། སྤྱི་གཙུག་ནས་ཞུགས་ཏེ། ཞུ་བ་ལས་བྱུང་བའི་བྱང་སེམས་རྡོ་རྗེ་ལམ་ནས་ལྷ་མོའི་པདྨར་བབས་པ་ལས་ཧཱུྃ་དུ་གྱུར། དེ་ལས་རྡོ་རྗེ་དེ་ལས་མི་བསྐྱོད་པའི་སྐུར་གྱུར་བ་ཐུགས་ཀར་དྲངས།
བཛྲ་དྷཱིཀ་ཅེས་པས་ཐུགས་ཀ་ནས་ཕྱིར་ཕྱུང་། ཕྱོགས་བཅུར་འཕྲོས་པས། སངས་རྒྱས་ཀྱི་མཛད་པ་ཐམས་ཅད་མཛད། ཁྱད་པར་སེམས་ཅན་ཐམས་ཅད་ཀྱི་ཞེ་སྡང་སྦྱངས། མི་བསྐྱོད་པའི་གོ་འཕང་ལ་བཀོད། སླར་གཅིག་ཏུ་བསྡུས། ཡེ་ཤེས་པ་དང་དབྱེར་མེད་དུ་འདྲེས་ནས། རང་ལ་རྗེས་སུ་ཞུགས་པས་སྔར་གྱི་ཟླ་བ་ནི་གདན་དུ་གྱུར་པའི་སྟེང་དུ་བདག་ཉིད་ཞེ་སྡང་རྡོ་རྗེ་སྐུ་མདོག་མཐིང་ནག་ཁྲོ་བ་དང་འདོད་ཆགས་ཆེན་པོ་འདྲེས་པའི་ཉམས་ཅན། རྩ་ཞལ་ནག་པོ་ཁྲོས་པ། གཡས་ཞལ་དཀར་པོ་ཞི་བ།
གཡོན་ཞལ་དམར་པོ་ཆགས་པའི་ཉམས་ཅན། ཕྱག་དྲུག་གི་གཡས་ན་རྡོ་རྗེ་རྩེ་དགུ། འཁོར་ལོ། པདྨ། གཡོན་དྲིལ་བུ། རིན་ཆེན། རལ་གྲི་འཛིན་པ། འོད་དམར་པོ་འབར་པའི་དབུས་ན་བཞུགས་པ། གཉིས་པ་གནས་སྲུང་བ་ནི། རང་གི་སྙིང་ཁར་ཉི་མའི་སྟེང་དུ་ཧཱུྃ་སྔོན་པོ།
དེ་ལས་ཁྲོ་བོ་བཅུ་དཔག་ཏུ་མེད་པ་སྤྲོས། གདུག་པ་ཅན་ཐམས་ཅད་ཚར་བཅད། ཚུར་འདུས་ཁྲོ་བོ་བཅུའི་སྐུར་གྱུར་ནས་རང་གི་སྟེང་འོག་ཕྱོགས་མཚམས་རྣམས་སུ་འཁོད་པ་ནི། ཤར་ཏུ་གཤིན་རྗེ་གཤེད། ལྷོར་ཤེས་རབ་མཐར་བྱེད། ནུབ་ཏུ་རྟ་མགྲིན། བྱང་ཏུ་བགེགས་མཐར་བྱེད། ཤར་ལྷོར་མི་གཡོ་བ། ལྷོ་ནུབ་ཏུ་འདོད་རྒྱལ། ནུབ་བྱང་དུ་དབྱུག་སྔོན་ཅན།
བྱང་ཤར་དུ་སྟོབས་པོ་ཆེ། སྟེང་དུ་གཙུག་གཏོར་འཁོར་ལོས་བསྒྱུར་བ། འོག་ཏུ་གནོད་མཛེས་རྣམས་ཁྲོ་བོའི་རྒྱན་ཆ་ལུགས་ཐམས་ཅད་དང་ལྡན་པ། པདྨ་དང་ཉི་མའི་སྟེང་ན་གཡོན་བསྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཞེས་པས་བསྐྱེད་པ་ཞལ་ཕྱག སྐུ་མདོག་སོགས་ལྷག་མོས་ལྟར་བསམ། དེ་ནས། འོག་གི་གནོད་མཛེས་ལས་གནོད་མཛེས་གཉིས་པ་བྱུང་། མདུན་དུ་འདུག་སྟེ། བདག་གི་ཅི་བགྱིས་ཞེས་བཀའ་ནོད་པར་གྱུར།
ཨོཾ་སུམྦྷ་ནི་སུམྦྷ་ཧཱུྃ། གྲིཧྞ་གྲིཧྞ་ཧཱུྃ། གྲིཧྞ་པཱ་ཡ་གྲིཧྞ་པཱ་ཡ་ཧཱུྃ། ཨ་ན་ཡ་ཧོཿབྷ་ག་ཝཱན། བིདྱ་རཱ་ཛ་ཧཱུྃ་ཕཊ། ཅེས་གནོད་མཛེས་ལ་བཀའ་བསྒོས་པས་གནོད་མཛེས་ཕྱག་གཡས་ཀྱི་རྡོ་རྗེ་ལྕགས་ཀྱུར་གྱུར་ནས། བགེགས་ཀྱི་གཙོ་བོ་ཕྱོགས་སྐྱོང་བཅུའི་སྙིང་ཁ་ནས་ལྕགས་ཀྱུས་བཀུག མགྲིན་པ་ནས་ཞགས་པས་བཅིངས། མཚོན་ཆ་ལྷག་མ་རྣམས་ཀྱིས་བསྡིགས་བཞིན་པས་བཀུག་ནས། ཁྲོ་བོ་བཅུ་ལ་གཏད་པས།
ཕྱི་རོལ་དུ་ཧཱུྃ་རིང་པོ་ལས་གྲུབ་པའི་ཁྲོན་པའི་ནང་དུ་བཅུག་པར་གྱུར། བྱང་གི་བདུད་རྩི་འཁྱིལ་བའི་ཐུགས་ཀ་ནས། རྡོ་རྗེ་ཕུར་བུ་སྟོད་ཁྲོ་བོ་བདུད་རྩི་འཁྱིལ་བའི་རྣམ་པ་ཅན། སྨད་མདུང་རྩེ་གཅིག་པའི་དབྱིབས་ཅན་མེ་འབར་བ་བཅུ་འཕྲོས་ཏེ་ཕྱོགས་སྐྱོང་བཅུ་འཁོར་བཅས་ཀྱི་སྤྱི་བོར་ཟུག་པར་གྱུར། ཨོཾ་གྷ་གྷ། གྷཱ་ཏ་ཡ་གྷཱ་ཏ་ཡ་སརྦ་དུཊྚཾ་ཕཊ་ཕཊ། ཀཱི་ལ་ཀཱི་ལ་ཡ། སརྦ་པཱ་པཾ་ཕཊ་ཕཊ་ཧཱུྃ་ཧཱུྃ་བཛྲ་ཀཱི་ལ་ཡ། བཛྲ་དྷཱ་ར་ལ་ཨཛྙ་པཱ་ཡ་ཏི་སརྦ་བིགྷྣན་ཀཱ་ཡ་ཝཱཀྐ་ཙིཏྟ་བཛྲ་ཀི་ལ་ཡ་ཧཱུྃ་ཧཱུྃ་ཧཱུྃ་ཕཊ་ཕཊ་ཅེས་གནོད་མཛེས་ལ་བཀའ་བསྒོས་པས་གནོད་མཛེས་ཀྱི་ལྕགས་ཀྱུ་དེ་རྡོ་རྗེ་ཐོ་བ་མེ་འབར་བར་གྱུར་ནས། ཕུར་བུའི་སྤྱི་བོ་ནས་བརྡུངས་པས་བགེགས་རྣམས་ཀྱི་སྤྱི་གཙུག་ནས་རྐང་མཐིལ་བར་ཕུག་སྟེ།
ས་འོག་རིམ་པ་བདུན་གྱི་བར་སོན་པར་ཕུར་བུའི་བཏབ་པས། ལུས་གཡོ་བ་མེད། ངག་རླུང་རྒྱུ་བ་མེད། ཡིད་རྣམ་པར་རྟོག་པ་མེད་པར་འོད་གསལ་གྱི་ངང་དུ་ཐིམ་པར་གྱུར། གནོད་མཛེས་གཉིས་པ་འོག་གི་གནོད་མཛེས་ལ་ཐིམ། ཁྲོ་བོ་རྣམས་དང་ཕུར་བུ་ལས་མེ་འོད་ཕྱོགས་བཅུར་འཕྲོས་པས། བགེགས་ཀྱི་འཁོར་གདུག་པ་ཅན་རྣམས་འཚིག་ཅིང་ཕྱོགས་བཞིར་བྲོས། མེ་ལྕེ་རྣམས་སླར་བསྡུས་ཕྱི་རོལ་དུ་མེའི་རྭ་བར་གྱུར། ན་མཿས་མནྟ་ཀཱ་ཡ་ཝཱཀྐ་ཙིཏྟ་བཛྲ་ནཾ། ཌ་ཀི་ཧཱུྃ་ཛཿཞེས་བརྗོད་པས།
ཁྲོ་བོའི་ཕྱི་རོལ་དུ་རྡོ་རྗེའི་རྭ་བ་དང་། ནང་དུ་ཧཱུྃ་ལས་གུར་དང་། འོག་རྡོ་རྗེའི་ས་གཞིར་གྱུར། ཞེས་བརྗོད་ཅིང་བསམ་མོ། ། གསུམ་པ་རྣལ་འབྱོར་སྲུང་བ་ནི། ལྷ་ཐམས་ཅད་ཀྱི་སྤྱི་བོར་ཟླ་བ་ལ་ཨོཾ་དཀར་པོ། མགྲིན་པར་པདྨ་ལ་ཨཿདམར་པོ། སྙིང་ཁར་ཉི་མ་ལ་ཧཱུྃ་སྔོན་པོ། ཞེས་བརྗོད། དེ་ནས་ཞེ་སྡང་རྡོ་རྗེ་དང་ཁྲོ་བཅུ་ལ་དམིགས་ནས།
ཨོཾ་ཨཱཿཧཱུྃ། ལན་བཅུ་གཅིག་བཟླས་ལ། སྐུ་གསུང་ཐུགས་རྡོ་རྗེའི་རང་བཞིན་དུ་གྱུར། ཞེས་བརྗོད་པ་སྔོན་འགྲོའོ། ། གཉིས་པ་དངོས་གཞི་ལ་གསུམ། དང་པོ་སྦྱོར་བ་ནི། དཀྱིལ་འཁོར་རྒྱལ་མཆོག་ལས་རྒྱལ་མཆོག་གོ ། དང་པོ་ལ་གཉིས་ཀྱི། དང་པོ་རྟེན་བསྐྱེད་པ་ནི། དངོས་པོ་མེད་ལ་བསྒོམས་པ་མེད། །
སྒོམ་པར་བྱ་བ་སྒོམ་པ་མིན། ། དེ་ལྟར་དངོས་པོ་དངོས་མེད་པས། ། བསྒོམས་པ་དམིགས་སུ་མེད་པའོ། ། སྣོད་བཅུད་བསྲུང་བའི་འཁོར་ལོ་དང་བཅས་པ་འོད་གསལ་སྟོང་པ་ཉིད་ཀྱི་རང་བཞིན་དུ་ཐིམ། ཞེས་བརྗོད་ཅིང་བསམ་པ་ཡེ་ཤེས་ཀྱི་བསྐྱེད་པའོ། ། སྟོང་པའི་ངང་ལས་ནམ་མཁའི་ཁམས་སུ་ཆོས་ཀྱི་འབྱུང་གནས་ཟུར་གསུམ་པ། ཁ་དོག་དཀར་པོ་ཡངས་ཤིང་རྒྱ་ཆེ་བའི་དབུས་སུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ། དེའི་སྟེང་དུ་ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ། དེའི་སྟེང་དུ་ལཾ་ལས་ས་ཡི་དཀྱིལ་འཁོར་གྲུ་བཞི་སེར་པོ།
རླུང་གཡོས་མེ་འབར་ཞིང་ཆུ་བསྐོལ་ཏེ། དེས་ཞུ་ནས་ཐམས་ཅད་རོ་གཅིག་ཏུ་འདྲེས་པ་ལས་སྣ་ཚོགས་རྡོ་རྗེར་གྱུར། ཞེས་བརྗོད་ཅིང་བསམ་ལ་རྡོ་རྗེས་ཕྱེད་པའོ། ། དེའི་སྟེང་དུ་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ། སྒོ་བཞི་པ། རིན་པོ་ཆེའི་རྩིག་པ་ཕྱི་ནས་རིམ་པ་བཞིན། དཀར། སེར། དམར། ལྗང་།
སྔོ་བའི་རྩིག་པ་རིམ་པ་ལྔ་དང་ལྡན་པའི་སྟེང་དུ། རིན་པོ་ཆེའི་ཕ་གུ་སེར་པོ་ལ་རིན་པོ་ཆེའི་འཕྲ་ཡིས་མཛེས་པ། དེའི་སྟེང་དུ་རིན་པོ་ཆེ་བྲེ་ཕུལ་གྱི་སྟེང་གསེར་གྱི་སྐ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་བྱུང་བའི་དྲྭ་བ་དང་དྲྭ་བ་ཕྱེད་པ་དང་། དྲིལ་བུ་དང་། རྔ་ཡབ་དང་། མེ་ཏོག་གི་ཕྲེང་བ་དང་། མེ་ལོང་དང་། ཟླ་བ་རླུང་གིས་བསྐྱོད་པ་ལ་སོགས་པས་བརྒྱན་པ། བྱ་འདབ་ལ་ཐུར་དུ་འཕྱང་བའི་རིན་པོ་མེའི་སྟར་བུ། སྟེང་དུ་མདའ་ཡབ་པདྨ་འདབ་མ་ཕྱེད་པའི་དབྱིབས་ཀྱིས་བསྐོར་བ།
དེ་དག་གི་བར་སྣང་རྣམས་སུ་རྒྱལ་མཚན་དང་། བ་དན་དང་། རྔ་ཡབ་ལ་སོགས་པས་བརྒྱན་པ། ཟུར་རྩེ་བཞིའི་གདུགས་བཞིས་མཛེས་ཤིང་། ཕྱི་འགྲམ་འདོད་ཡོན་གྱི་སྣམ་བུ་ལ་གཟུགས་མ་སྣ་ཚོགས་པས་མཆོད་པ་བྱེད་བཞིན་པ། སྒོ་དང་སྒོ་ཁྱུད་ཀྱི་མཚམས་དང་། ཟུར་བཞིར་ཟླ་བ་ཕྱེད་པ་ལ་གནས་པའི་རྡོ་རྗེ་ནོར་བུས་སྤྲས་པ། སྒོ་བཞིའི་མདུན་དུ་སྟེགས་བུ་གྲུ་བཞི་པའི་སྟེང་དུ། བུམ་པ་ལ་གནས་པའི་ཀ་བ་གཉིས་གཉིས་ཀྱིས་བཏེག་པའི་རིན་པོ་ཆེའི་རྟ་བབས་སྣམ་བུ་བཅུ་གཅིག་དང་ལྡན་པའི་རྩེ་མོ་ཆོས་ཀྱི་འཁོར་ལོ་དང་། གཡས་གཡོན་དུ་རི་དྭགས་ཕོ་མོ་དང་བཅས་པ།
སྣམ་བུ་སོ་སོ་ལ་རྒྱལ་མཚན་དང་། བ་དན་ལ་སོགས་པས་བརྒྱན་པ། ཕྱིའི་ས་བཞི་ལ་རིན་པོ་ཆེ་སྣ་བདུན་ལ་སོགས་པ་འདོད་ཡོན་སྣ་ཚོགས་ཀྱིས་གང་བའོ། ། དེའི་ནང་དུ་ལྷ་སྣམ་རིམ་པ་གཉིས་ཤར་དཀར། ལྷོ་སེར། ནུབ་དམར། བྱང་ལྗང་བའི་དབུས་སུ། དཀྱིལ་འཁོར་ནང་མའི་ཕྱི་ནས་འོད་ཟེར་ལྔས་བསྐོར་བའི་ནང་དུ་རྡོ་རྗེ་རྩེ་གསུམ་པ་ཟླུམ་པོར་བསྐོར་བ་ལ་བརྟེན་པའི་ཀ་བ་ཤར་ཏུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ།
བྱང་དུ་རལ་གྲིས་མཚན་པའི་ཀ་བ་གཉིས་གཉིས་ཀྱིས་བཏེག་པའི་སྟེང་། རྡོ་རྗེའི་གདུང་གིས་མཛེས་པར་ཕུབ་པའི་ཕྱིའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པ། ལྷ་དང་མི་ལས་ཁྱད་པར་དུ་འཕགས་པའི་ཁང་བཟང་དྭངས་ཤིང་ཐོགས་པ་མེད་པ། ཕྱི་བལྟས་ནང་གསལ། ནང་བལྟས་ཕྱི་གསལ་བའི་གཞལ་ཡས་ཁང་དུ་གྱུར་པའི་ནང་དུ་ཐུན་མོང་གི་གདན་སྣ་ཚོགས་པདྨ་སུམ་ཅུ་རྩ་གཅིག ཐུན་མོང་མ་ཡིན་པའི་གདན་གཙོ་བོ་དང་ཤར་ཕྱོགས་པ་རྣམས་ལ་ཟླ་བ་དང་། མཱ་མ་ཀི་ལ་རྡོ་རྗེ། དེ་མ་གཏོགས་པའི་ལྷོ་ཕྱོགས་པ་རྣམས་ལ་རིན་པོ་ཆེ། ནུབ་ཕྱོགས་པ་རྣམས་ལ་པདྨ་དམར་པོ། བྱང་ཕྱོགས་པ་རྣམས་ལ་སྣ་ཚོགས་རྡོ་རྗེ།
ཁྲོ་བོ་བཅུ་ལ་ཉི་མའི་གདན་ཏེ། ཐམས་ཅད་ཀྱང་ལྷ་རྫས་ཀྱི་རིན་པོ་ཆེ་ལས་གྲུབ་པའི་གཞལ་ཡས་ཁང་གདན་དང་བཅས་པར་གྱུར། ཞེས་པས་རྟེན་བསྐྱེད་པའོ། ། གཉིས་པ་བརྟེན་པ་ལྷ་བསྐྱེད་པ་ལ་གསུམ། ལྷག་མོས་ཀྱི་ཏིང་ངེ་འཛིན། རྣལ་འབྱོར་བཞིའི་ཏིང་ངེ་འཛིན། རྗེས་ཆགས་ཀྱི་ཏིང་ངེ་འཛིན་ཏོ། ། དང་པོ་ལྷག་མོས་ནི། བདག་ཉིད་སྐད་ཅིག་གིས་དབུས་ཀྱི་གདན་གྱི་སྟེང་དུ། རྡོ་རྗེ་འཆང་སྔོན་པོ་མི་བསྐྱོད་པའི་ཅོད་པཎ་ཅན་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེ་འཁོར་ལོ་པདྨ་སྔོན་པོ།
གཡོན་དྲིལ་བུ་རིན་ཆེན་རལ་གྲི་འཛིན་པ། སེམས་དཔའི་སྐྱིལ་ཀྲུང་གིས་བཞུགས་པ། དེའི་པང་ན་ཡུམ་རེག་རྡོ་རྗེ་མ་སྔོན་མོ་མི་བསྐྱོད་པའི་ཅོད་པཎ་ཅན། སྔོ་དཀར་དམར་བའི་སོགས་གོང་བཞིན། རལ་གྲི་འཛིན་པ་དང་སྙོམས་པར་འཇུག་པ། ཤར་དུ་རྣམ་སྣང་དཀར་པོ་མི་བསྐྱོད་པའི་ཅོད་པཎ་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་ན་འཁོར་ལོ་རྡོ་རྗེ་པདྨ་དཀར་པོ། གཡོན་གོང་བཞིན། ལྷོར་རིན་འབྱུང་སེར་པོ་མི་བསྐྱོད་པའི་ཅོད་པཎ་ཅན། སེར་ནག་དཀར་བའི་ཞལ་གསུམ་ཕྱག་དྲུག་གཡས་ན་ནོར་བུ་རྡོ་རྗེ་འཁོར་ལོ།
གཡོན་ན་དྲིལ་བུ་པད་སེར་རལ་གྲི་འཛིན་པ། ནུབ་དུ་འོད་དཔག་མེད་དམར་པོ་མི་བསྐྱོད་པའི་ཅོད་པཎ་ཅན། དམར་ནག་དཀར་བའི་ཞལ་གསུམ་ཕྱག་དྲུག་གི་གཡོན་དང་པོས་དྲིལ་བུ་དང་བཅས་པའི་པདྨ་དམར་པོའི་རྩ་བ་དཀུར་བརྟེན་པ་འཛིན་པ། གཡས་དང་པོས་ཐུགས་ཀར་པདྨ་ཁ་འབྱེད་པར་མཛད་པ། གཡས་ལྷག་མས་རྡོ་རྗེ་འཁོར་ལོ་གཡོན་ལྷག་མས་རིན་ཆེན་རལ་གྲི་འཛིན་པ། བྱང་དུ་དོན་གྲུབ་ལྗང་ཁུ་མི་བསྐྱོད་པའི་ཅོད་པཎ་ཅན། ལྗང་ནག་དཀར་བའི་ཞལ་གསུམ་ཕྱག་དྲུག་གི་གཡས་ན་རལ་གྲི་སྣ་ཚོགས་རྡོ་རྗེ་འཁོར་ལོ། གཡོན་དྲིལ་བུ་པད་ལྗང་ནོར་བུ་འཛིན་པ། དེ་ཐམས་ཅད་ཀྱང་དབུ་སྐྲ་རལ་པའི་ཐོར་ཅོག་ཏུ་བྱས་པ་ལ་རིན་པོ་ཆེའི་ཅོད་པཎ་པྲོག་ཞུ་ལ་སོགས་པ་རིན་པོ་ཆེའི་རྒྱན་བརྒྱད་ཀྱིས་བརྒྱན་པ། ལྷ་རྫས་ཀྱི་ན་བཟས་ག་ཤལ་དང་དར་སྣ་ཚོགས་ཀྱི་ཤམ་ཐབས་ཅན།
མཚན་བཟང་པོ་སུམ་ཅུ་རྩ་གཉིས་དང་དཔེ་བྱད་བཟང་པོ་བརྒྱད་ཅུས་བརྒྱན་པའོ། ། ཤར་ལྷོར་སྤྱན་མ་དཀར་མོ་རྣམ་སྣང་གི་ཅོད་པཎ་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་ན་འཁོར་ལོ་རྡོ་རྗེ་ཨུཏྤལ་དཀར་པོ། གཡོན་དྲིལ་བུ་རིན་ཆེན་རལ་གྲི་འཛིན་པ། ལྷོ་ནུབ་ཏུ་མཱ་མ་ཀཱི་སྔོན་མོ་མི་བསྐྱོད་པའི་ཅོད་པཎ་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེ་འཁོར་ལོ་ཨུཏྤལ་སྔོན་པོ་རྩ་བ་དམར་བ། གཡོན་གོང་བཞིན། ནུབ་བྱང་དུ་གོས་དཀར་མོ་དམར་མོ་འོད་དཔག་མེད་ཀྱི་ཅོད་པཎ་ཅན། དམར་ནག་དཀར་བའི་ཞལ་གསུམ་ཕྱག་དྲུག་གི་གཡོན་དང་པོས་དྲིལ་བུ་དང་བཅས་པའི་ཨུཏྤལ་དམར་པོའི་རྩ་བ་དཀུར་བརྟེན་པ་འཛིན་པ། གཡས་དང་པོས་ཐུགས་ཀར་ཨུཏྤལ་ཁ་འབྱེད་པར་མཛད་པ།
གཡས་ལྷག་མས་རྡོ་རྗེ་འཁོར་ལོ་གཡོན་ལྷག་མས་རིན་ཆེན་རལ་གྲི་འཛིན་པ། བྱང་ཤར་དུ་སྒྲོལ་མ་ལྗང་ཁུ་དངོས་གྲུབ་ཀྱི་ཅོད་པཎ་ཅན། ལྗང་ནག་དཀར་བའི་ཞལ་གསུམ་ཕྱག་དྲུག་གི་གཡས་ན་སྣ་ཚོགས་རྡོ་རྗེ་འཁོར་ལོ། རྡོ་རྗེས་མཚན་པའི་ཨུཏྤལ། གཡོན་དྲིལ་བུ་རིན་ཆེན་རལ་གྲི་འཛིན་པ། རིམ་པ་གཉིས་པའི་ཤར་ལྷོར་གཟུགས་རྡོ་རྗེ་མ་དཀར་མོ་རྣམ་སྣང་གི་ཅོད་པཎ་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་མེ་ལོང་དམར་པོ་འཛིན་པ། གཡས་ལྷག་མས་རྡོ་རྗེ་དང་ཨུཏྤལ་དཀར་པོ། གཡོན་ལྷག་མས་རིན་ཆེན་རལ་གྲི་འཛིན་པ། ལྷོ་ནུབ་ཏུ་སྒྲ་རྡོ་རྗེ་མ་སེར་མོ་རིན་འབྱུང་གི་ཅོད་པཎ་ཅན།
སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་པི་ཝཾ་སྔོན་པོ་བསྒྲེངས་པ། གཡས་ལྷག་མས་འཁོར་ལོ་དང་ཨུཏྤལ་སྔོན་པོ། གཡོན་ལྷག་མས་གོང་བཞིན། ནུབ་བྱང་དུ་དྲི་རྡོ་རྗེ་མ་དམར་མོ་འོད་དཔག་མེད་ཀྱི་ཅོད་པཎ་ཅན། དམར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་དྲི་ཡི་དུང་ཆོས་འཛིན་པ། གཡས་ལྷག་མས་རྡོ་རྗེ་འཁོར་ལོ། གཡོན་ལྷག་མས་གོང་བཞིན། བྱང་ཤར་དུ་རོ་རྡོ་རྗེ་མ་ལྗང་ཁུ་དོན་གྲུབ་ཀྱི་ཅོད་པཎ་ཅན། ལྗང་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རོའི་སྣོད་འཛིན་པ། གཡས་ལྷག་མས་འཁོར་ལོ་རྡོ་རྗེས་མཚན་པའི་ཨུཏྤལ་གཡོན་ལྷག་མ་གོང་བཞིན།
གཙོ་བོའི་མདུན་དུ་རེག་རྡོ་རྗེ་སྟེ་ལྷ་མོ་དགུ་པོ་ཐམས་ཅད་ཀྱང་ཤིན་ཏུ་སྒེག་པ། བཞིན་འཛུམ་ཞིང་ཟུར་མིག་ལྟ་བ་ལ་སོགས་པས་མཛེས་པ་ལང་ཚོ་དར་ལ་བབ་ཅིང་རིན་པོ་ཆེ་དང་དར་སྣ་ཚོགས་ཀྱི་ན་བཟས་བརྒྱན་པ་འདོད་ཡོན་ལྔ་ལ་རོལ་པའོ། ། རིམ་པ་གསུམ་པའི་ཤར་གྱི་སྣམ་བུའི་གཡས་སུ་བྱམས་པ་གཡོན་དུ་ས་སྙིང་གཉིས་དཀར་པོ་རྣམ་སྣང་གི་ཅོད་པཎ་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་བྱམས་པའི་གཡས་དང་པོས་ཀླུ་ཤིང་གི་མེ་ཏོག་སྡོང་པོ་དང་བཅས་པ་འཁོར་ལོས་མཚན་པ་འཛིན་པ། ས་སྙིང་གི་གཡས་དང་པོ་འཁོར་ལོ་འཛིན་པ། གཉིས་ཀའི་གཡས་ལྷག་མས་རྡོ་རྗེ་པདྨ་དཀར་པོ། གཡོན་དྲིལ་བུ་རིན་ཆེན་རལ་གྲི་འཛིན་པ། ལྷ་མོའི་སྣམ་བུའི་གཡས་སུ་ཕྱག་རྡོར་གཡོན་དུ་ནམ་སྙིང་གཉིས་སེར་པོ་རིན་འབྱུང་གི་ཅོད་པཎ་ཅན། སེར་ནག་དཀར་བའི་ཞལ་གསུམ་ཕྱག་དྲུག་སོགས་རིན་འབྱུང་ལྟར་བསྐྱེད། ནུབ་ཀྱི་སྣམ་བུའི་གཡས་སུ་འཇིག་རྟེན་དབང་ཕྱུག་གཡོན་དུ་འཇམ་དཔལ་གཉིས་དམར་པོ་འོད་དཔག་མེད་ཀྱི་ཅོད་པཎ་ཅན།
དམར་ནག་དཀར་བའི་ཞལ་གསུམ་ཕྱག་དྲུག་སོགས་འོད་དཔག་མེད་ལྟར་བསྐྱེད། བྱང་གི་སྣམ་བུའི་གཡས་སུ་སྒྲིབ་སེལ་གཡོན་དུ་ཀུན་བཟང་གཉིས་ལྗང་ཁུ་དོན་གྲུབ་ཀྱི་ཅོད་པཎ་ཅན། ལྗང་ནག་དཀར་བའི་ཞལ་གསུམ་ཕྱག་དྲུག་སོགས་དོན་འགྲུབ་ལྟར་བསྐྱེད། དེ་ཐམས་ཅད་ཀྱང་ཞི་ཞིང་སྒེག་པའི་ཉམས་དང་ལྡན་པ་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟའ་ཅན་འོད་ཀྱི་དཀྱིལ་འཁོར་གྱི་དབུས་ན་རྡོ་རྗེའི་སྐྱིལ་མོ་ཀྲུང་གིས་བཞུགས་པའོ། ། ཤར་སྒོར་གཤིན་རྗེ་གཤེད་ནག་པོ་རྣམ་སྣང་གི་ཅོད་པཎ་ཅན། ནག་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་དབྱུག་པ་འཁོར་ལོ་རྡོ་རྗེ། གཡོན་ཐུགས་ཀར་སྡིགས་མཛུབ་དང་བཅས་པའི་ཞགས་པ་དང་དྲིལ་བུ་གྲ་སཏྭ་འཛིན་པ། ལྷོ་སྒོར་ཤེས་རབ་མཐར་བྱེད་དཀར་པོ་རིན་འབྱུང་གི་ཅོད་པཎ་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེ། རྡོ་རྗེས་མཚན་པའི་དབྱུག་པ་དཀར་པོ་རལ་གྲི།
གཡོན་སྔ་མ་དང་འདྲ་བ། ནུབ་སྒོར་རྟ་མགྲིན་དམར་པོ་འོད་དཔག་མེད་ཀྱི་ཅོད་པཎ་ཅན། དམར་ནག་དཀར་བའི་ཞལ་གསུམ་ཕྱག་དྲུག་གི་གཡས་ན་པདྨ་རལ་གྲི་གཏུན་ཤིང་། གཡོན་དྲིལ་བུ་སྙེམས་པ་དང་བཅས་པས་དཀུར་བརྟེན་པ་དང་དགྲ་སཏྭ་ཞགས་པ་འཛིན་པ། བྱང་སྒོར་བགེགས་མཐར་བྱེད་སྔོན་པོ་དོན་གྲུབ་ཀྱི་ཅོད་པཎ་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་སྣ་ཚོགས་རྡོ་རྗེ། འཁོར་ལོ་གཏུན་ཤིང་། གཡོན་གཤིན་རྗེ་གཤེད་དང་འདྲ། ཤར་ལྷོར་མི་གཡོ་བ་ནག་པོ་རྣམ་སྣང་གི་ཅོད་པཎ་ཅན། ནག་དཀར་དམར་བའི་ཞལ་གསུམ་ཕྱག་དྲུག་གི་གཡས་རལ་གྲི་རྡོ་རྗེ་འཁོར་ལོ།
གཡོན་ཐུགས་ཀར་སྡིགས་མཛུབ་དང་དགྲ་སཏྭ་ཞགས་པ་འཛིན་པ། ལྷོ་ནུབ་ཏུ་འདོད་རྒྱལ་སྔོན་པོ་རིན་འབྱུང་གི་ཅོད་པཎ་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཧཱུྃ་མཛད་ཀྱི་ཕྱག་རྒྱ་འཆིང་བ་གཡས་ལྷག་མ་རྡོ་རྗེ་རལ་གྲི། གཡོན་ལྷག་མས་ཞགས་པ་ལྕགས་ཀྱུ་འཛིན་པ། ནུབ་བྱང་དུ་དབྱུག་སྔོན་ཅན་སྔོན་པོ་འོད་དཔག་མེད་ཀྱི་ཅོད་པཎ་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེས་མཚན་པའི་དབྱུག་པ་སྔོན་པོ་རལ་གྲི་འཁོར་ལོ། གཡོན་ཐུགས་ཁར་སྡིགས་མཛུབ་དང་བཅས་པའི་ཞགས་པ་པདྨ་དགྲ་སཏྭ་འཛིན། བྱང་ཤར་དུ་སྟོབས་པོ་ཆེ་སྔོན་པོ་དོན་གྲུབ་ཀྱི་ཅོད་པཎ་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེས་མཚན་པའི་དབྱུག་པ་ནག་པོ། རྡོ་རྗེ་འཁོར་ལོ།
གཡོན་ཐུགས་ཁར་སྡིགས་མཛུབ་དང་བཅས་པའི་ཞགས་པ་རྩེ་གསུམ་དགྲ་སཏྭ་འཛིན་པ། སྟེང་དུ་གཙུག་ཏོར་འཁོར་ལོས་སྒྱུར་བ་སྔོན་པོ་མི་བསྐྱོད་པའི་ཅོད་པཎ་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་གཙུག་ཏོར་གྱི་ཕྱག་རྒྱ་སྤྱི་བོར་མཛད་པ། གཡས་ལྷག་མས་རྡོ་རྗེ་པད་མ། གཡོན་ལྷག་མས་སྡིགས་མཛུབ་དང་རལ་གྲི་འཛིན་པ། འོག་ཏུ་གནོད་མཛེས་སྔོན་པོ་མི་བསྐྱོད་པའི་ཅོད་པཎ་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་རྡོ་རྗེ་འཁོར་ལོ་རིན་ཆེན། གཡོན་ཐུགས་ཀར་སྡིགས་མཛུབ་དང་བཅས་པའི་ཞགས་པ་པདྨ་རལ་གྲི་འཛིན་པ། ཁྲོ་བོ་ཐམས་ཅད་ཀྱང་སྨ་ར་དང་སྨིན་མ་དབུ་སྐྲ་དམར་སེར་གྱེན་དུ་བརྫེས་པ། ཞལ་རྣམ་པར་འགྱུར་ཞིང་དམར་ལ་ཟླུམ་པའི་སྤྱན་གསུམ་དང་ལྡན་པ་མཆེ་བ་རྣོན་པོ་གཙིགས་ཤིང་།
ཧ་ཧའི་གད་རྒྱང་སྒྲོགས་པ། གསུས་ཁྱིམ་ཆེ་ཞིང་འཕྱང་བ། རིན་པོ་ཆེ་དང་ཀླུ་ཆེན་པོ་བརྒྱད་ཀྱིས་བརྒྱན་པ། སྟག་གི་པགས་པའི་ཤམ་ཐབས་ཅན། པདྨ་དང་ཉི་མའི་སྟེང་ན་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཞེས་བརྗོད་ཅིང་བསམ་པ་སྟེ། ལྷག་མོས་ཀྱི་ཏིང་ངེ་འཛིན་བསྒོམ་པའོ། ། དེ་ནས། ལྷ་སོ་སོའི་ཐུགས་ཀ་ནས་འོད་ཟེར་འཕྲོས། སེམས་ཅན་ཐམས་ཅད་བཀུག
དཀྱིལ་འཁོར་གྱི་སྒོ་བཞི་ནས་རྡོ་རྗེ་སེམས་དཔའི་འཇུག་པས་ཞུགས་ཏེ། ལྷ་རྣམས་ཀྱི་སྐུ་མཐོང་བས་སྒྲིབ་པ་དག བྱང་ཆུབ་སེམས་ཀྱི་འོད་ཟེར་གྱིས་དབང་བསྐུར་བས། རྡོ་རྗེ་སེམས་དཔའི་བྱིན་རླབས་ཀྱིས་རྒྱུད་རྣམ་པར་དག་ནས་དེ་བཞིན་གཤེགས་པ་ཐམས་ཅད་ཀྱི་བདེ་བ་དང་ཡིད་བདེ་བ་ཐོབ་པས་རྡོ་རྗེ་སེམས་དཔར་གྱུར་ནས་རང་རང་གི་ཞིང་དུ་གཤེགས་པར་གྱུར། ཞེས་བརྗོད་ཅིང་བསམ་པ་ལྷག་མོས་ཀྱི་མཛད་པའོ། ། གཉིས་པ་སྦྱོར་བཞིའི་དང་པོ་སྦྱོར་ནི། རང་གི་སྙིང་རྗེའི་འོད་ཟེར་གྱིས་ལྷ་རྣམས་གདན་དང་བཅས་པ་སྤྱན་དྲངས་ཏེ། རང་གི་ལུས་ཀྱི་གནས་སོ་སོར་འཁོད་པ་ནི། སྤྱི་བོར་རྣམ་པར་སྣང་མཛད། མགྲིན་པར་འོད་དཔག་མེད།
སྙིང་ཀར་མི་བསྐྱོད་པ། ལྟེ་བར་རིན་ཆེན་འབྱུང་ལྡན། བརླ་རྩར་དོན་ཡོད་གྲུབ་པ། ལྟེ་བར་སྤྱན་མ། སྙིང་ཀར་མཱ་མ་ཀཱི། མགྲིན་པར་གོས་དཀར་མོ། སྤྱི་བོར་སྒྲོན་མ། མིག་ཏུ་སའི་སྙིང་པོ། རྣ་བར་ཕྱག་རྡོར། སྣར་ནམ་མཁའི་སྙིང་པོ།
ལྕེར་འཇིག་རྟེན་དབང་ཕྱུག སྙིང་ཁར་འཇམ་དབྱངས། རྡོ་རྗེའི་སྒོར་སྒྲིབ་སེལ། ཚིག་མཚམས་རྣམས་སུ་ཀུན་བཟང་། སྤྱི་གཙུག་ཏུ་བྱམས་པ། མིག་གི་སྒོར་གཟུགས་རྡོ་རྗེ་མ། རྣ་བར་སྒྲ་རྡོ་རྗེ་མ། སྣར་དྲི་རྡོ་རྗེ་མ། ལྕེར་རོ་རྡོ་རྗེ་མ། རྡོ་རྗེའི་སྒོར་རེག་རྡོ་རྗེ་མ།
ལག་པ་གཡས་པར་གཤིན་རྗེ་གཤེད། གཡོན་པར་གཞན་གྱིས་མི་ཐུབ་པ། ཁར་རྟ་མགྲིན་རྡོ་རྗེར་བདུད་རྩི་འཁྱིལ་པ། དཔུང་པ་གཡས་པ་མི་གཡོ་བ། གཡོན་པར་འདོད་རྒྱལ། པུས་མོ་གཡས་པར་དབྱུག་སྔོན་ཅན། གཡོན་པར་སྟོབས་པོ་ཆེ། སྤྱི་བོར་གཙུག་ཏོར་འཁོར་ལོས་བསྒྱུར་བ། རྐང་མཐིལ་གཤིན་རྗེ་གནོད་མཛེས་རྒྱལ་པོ་རྣམས་རང་གི་ཕུང་པོ་དང་། ཁམས་དང་།
སྐྱེ་མཆེད་རྣམས་ངོ་བོ་དབྱེར་མེད་པར་གྱུར་ཏེ། རང་གི་ལུས་དེ་བཞིན་གཤེགས་པ་ཐམས་ཅད་ཀྱི་རྡུལ་ཕྲ་རབ་ལས་གྲུབ་པའི་ལུས་ཀྱི་དཀྱིལ་འཁོར་དུ་གྱུར། ཞེས་བརྗོད་ཅིང་བསམ་པ་དང་། ལྷག་མོས་ལུས་ལ་བསྡུ་བའོ། ། དེ་ནས། ལུས་ཀྱི་ལྷ་རྣམ་སྣང་སྤྱན་མ། གཟུགས་རྡོ་རྗེ་བྱམས་པ། སའི་སྙིང་པོ། གཤིན་རྗེའི་གཤེད། མི་གཡོ་བ་རྣམས་འོད་གསལ་དུ་ཐིམ།
རིན་འབྱུང་། མཱ་མ་ཀཱི། ཕྱག་རྡོར། སྒྲ་རྡོ་རྗེ། གཞན་གྱིས་མི་ཐུབ་པ། འདོད་རྒྱལ་རྣམས་འོད་གསལ་དུ་ཐིམ། འོད་དཔག་མེད། གོས་དཀར་མོ། དྲི་རྡོ་རྗེ། ནམ་སྙིང་།
རྟ་མགྲིན། དབྱུག་སྔོན་ཅན་རྣམས་འོད་གསལ་དུ་ཐིམ། དོན་གྲུབ། སྒྲོལ་མ། འཇིག་རྟེན་དབང་ཕྱུག རོ་རྡོ་རྗེ། སྒྲིབ་སེལ། ཀུན་བཟང་། བགེགས་མཐར་བྱེད། སྟོབས་པོ་ཆེ་རྣམས་འོད་གསལ་དུ་ཐིམ།
སྟེང་འོག་གི་ཁྲོ་བོ་གཉིས་རེག་རྡོ་རྗེ་དང་བཅས་པ་འཇམ་དཔལ་ལ་ཐིམ། འཇམ་དཔལ་གཙོ་བོ་མི་བསྐྱོད་པ་ལ་ཐིམ། དེ་ཡང་འོད་གསལ་དུ་ཐིམ། ཞེས་བརྗོད་ཅིང་བསམ་པ། ལྷག་མོས་དོན་དམ་པའི་དཀྱིལ་འཁོར་བསྡུ་བའོ། ། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཐམས་ཅད་སྟོང་པ་འོད་གསལ་འཁོར་འདས་དེ་བཞིན་ཉིད་དུ་གྱུར། ཞེས་བརྗོད་ཅིང་བསྒོམ་པ། དེ་བཞིན་ཉིད་ལས་བྱང་ཆུབ་པའོ། ། སྟོང་པའི་ངང་ལས་གཞལ་ཡས་ཁང་གི་དབུས་ཀྱི་ནམ་མཁར་ཧཱུྃ་སྔོན་པོ་ལས་ཉི་མའི་དཀྱིལ་འཁོར།
དེའི་སྟེང་དུ་ཨོཾ་དཀར་པོ་ལས་ཟླ་བའི་དཀྱིལ་འཁོར། དེའི་སྟེང་དུ་ཨཱཿདམར་པོ་ལས་པདྨ་དམར་པོ་འདབ་མ་བརྒྱད་པ། དེའི་སྟེང་དུ་ཨོཾ་ཨཱཿཧཱུྃ་རྣམས་སྟེང་ནས་སྟེང་དུ་བརྩེག་པ། ཡིག་འབྲུ་གསུམ་དང་པདྨ་ཡས་མར་ཐིམ། ཉི་མ་མས་ཡར་ཐིམ་སྟེ་ཐམས་ཅད་འདུས་པ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུར་གྱུར། དེ་ལས་འོད་འཕྲོས་ཕྱི་ནང་སྣོད་བཅུད་ཐམས་ཅད་བསྡུས་ནས་ཟླ་བ་ལ་ཐིམ་པས། རང་གི་སེམས་འོད་གསལ་བའི་བདག་ཉིད་དུ་གྱུར། ཨོཾ་དྷརྨཱ་དྷ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་བསམ་པ་ཟླ་བ་ལས་བྱང་ཆུབ་པའོ། ། གཉིས་པ་རྗེས་སུ་རྣལ་འབྱོར་ནི།
ཟླ་བའི་སྟེང་དུ་ཨོཾ་ཨཱཿཧཱུྃ། ཞེས་བརྗོད་ཅིང་བསམ་པ་ས་བོན་ལས་བྱང་ཆུབ་པའོ། ། དེ་ལས་འོད་འཕྲོས་ཕྱོགས་བཅུ་ནས་རིགས་ལྔ་འཁོར་བཅས་སྤྱན་དྲངས་ཏེ། ཡིག་འབྲུ་གསུམ་ལ་ཐིམ་པས། རྡོ་རྗེ་དཀར་པོ་རྩེ་ལྔ་པ་ཨོཾ་ཨཱཿཧཱུྃ་གིས་མཚན་པར་གྱུར། བཛྲ་ཨཱཏྨ་ཀོ྅ཧཾ། ཞེས་བརྗོད་ཅིང་བསམ་བྱ་གྲུབ་མཚན་ལས་བྱང་ཆུབ་པའོ། ། རྡོ་རྗེ་ཨོཾ་ཨཱཿཧཱུྃ་དང་བཅས་པ་ཡོངས་སུ་གྱུར་པ་ལས། བདག་ཉིད་དང་པོའི་མགོན་པོ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པ་པདྨ་ཟླུམ་པོའི་གདན་ལ་རྡོ་རྗེའི་སྐྱིལ་ཀྲུང་གིས་བཞུགས་པ། མཚན་དཔེས་སྤྲས་ཤིང་ལོངས་སྤྱོད་རྫོགས་པའི་སྐུ་ཅན་དུ་གྱུར།
ཞེས་བརྗོད་ཅིང་བསམ་པ། སྐུ་རྫོགས་པ་ལས་བྱང་ཆུབ་པའོ། ། གསུམ་པ་ཤིན་ཏུ་རྣལ་འབྱོར་ནི། དང་པོའི་མགོན་པོའི་ཐུགས་ཀ་ནས་མི་བསྐྱོད་པ་སྤྲོས། དེས་ནམ་མཁའི་ཁམས་ཐམས་ཅད་ཁྱབ་པར་བྱས། སེམས་ཅན་ཞེ་སྡང་ཅན་རྣམས་ཀྱི་ཞེ་སྡང་གི་སྒྲིབ་པ་སྦྱངས། སླར་སྐུ་གཅིག་ཏུ་གྱུར་པ་བདག་ཉིད་ལ་རྗེས་སུ་ཞུགས་པས་བདག་ཉིད་སྤྲུལ་པའི་སྐུ་རྡོ་རྗེ་སེམས་དཔའ། སྐུ་མདོག་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེ་འཁོར་ལོ་པདྨ། གཡོན་དྲིལ་བུ་རིན་ཆེན་རལ་གྲི་འཛིན་པ། ཞབས་གཉིས་རྡོ་རྗེའི་སྐྱིལ་ཀྲུང་གིས་བཞུགས་པ།
ཞེས་བརྗོད་ཅིང་བསམ་པ་ནི་སྤྲུལ་སྐུར་བསྒྱུར་བའོ། ། དེའི་ལུས་ཀྱི་མདུན་རྒྱབ་དང་གཡས་གཡོན་གཉིས་ཏེ་བཞི་གཞལ་ཡས་ཁང་གྲུ་བཞི། རླུང་རྒྱུ་བའི་བུ་ག་བཞི་ནི་སྒོ་བཞི་སྣ་རྩེ་བཞི་ནི་རྟ་བབ་བཞི། རླུང་ལྔ་ནི་རྩིགས་པ་ལྔ། ལྕེའི་རྣམ་ཤེས་རིན་ཆེན་ཕ་གུ། རྒྱུ་མ་དྲྭ་བ། རྒྱུས་པ་དྲྭ་ཕྱེད་པ། བྱང་སེམས་དཀར་པོ་ཟླ་ཕྱེད། མིག་གི་རྣམ་ཤེས་མེ་ལོང་། རྣ་བའི་རྣམ་ཤེས་བ་དན།
སྣའི་རྣམ་ཤེས་མེ་ཏོག་གི་ཕྲེང་བ། ལུས་ཀྱི་རྣམ་ཤེས་དར་འཕན། མིག་རྟ་བབས་ཀྱི་སྟེང་གི་ཆོས་ཀྱི་འཁོར་ལོའི་མཚན་མ། ཡིད་ཀྱི་རྣམ་ཤེས་རི་དྭགས། སྣ་རྟ་བབས་ལ་གནས་པའི་བ་དན། ལྕེ་དྲིལ་བུ། རྣ་བ་སྒོ་དང་སྒོ་ཁྱུད་ཀྱི་མཚམས་དང་། ཟུར་གྱི་རྡོ་རྗེ་རིན་པོ་ཆེ། ལུས་ཀྱི་ཚོགས་རྣམས་རྔ་ཡབ་ལ་སོགས་པ་གཞལ་ཡས་ཁང་གི་རྒྱན། རྐང་བརྒྱད་ནི་ཀ་བ་བརྒྱད།
ཡིད་དབང་དབུས་ཀྱི་པདྨ། ལྟེ་བ་བུམ་པ་སྟེ་རྡོ་རྗེ་འཆང་གི་ལུས་རང་བཞིན་གྱིས་གྲུབ་པའི་དཀྱིལ་འཁོར་དུ་གྱུར་པའི་སྤྱི་བོར་གཟུགས་ཕུང་གི་ངོ་བོར་ཨོཾ། མགྲིན་པར་འདུ་ཤེས་ཀྱི་ངོ་བོ་ཨཱཿ སྙིང་ཀར་རྣམ་ཤེས་ཀྱི་ངོ་བོ་ཧཱུྃ། ལྟེ་བར་ཚོར་བའི་ངོ་བོ་སྭཱ། བརླ་རྩར་འདུ་བྱེད་ཀྱི་ངོ་བོ་ཧ། ལྟེ་བར་ས་ཁམས་ཀྱི་ངོ་བོ་ལཾ། སྙིང་ཁར་ཆུ་ཁམས་ཀྱི་ངོ་བོ་མཱཾ། མགྲིན་པར་མེ་ཁམས་ཀྱི་ངོ་བོ་པཱཾ། སྤྱི་བོར་རླུང་ཁམས་ཀྱི་ཏཱཾ།
མིག་ཏུ་མིག་དབང་གི་ངོ་བོ་ཐིཾལཱ། རྣ་བར་རྣ་བའི་དབང་པོའི་ངོ་བོ་ཨོཾ། ལྕེར་ལྕེའི་དབང་པོའི་ངོ་བོ་ཨཱ། སྙིང་ཀར་ཡིད་དབང་གི་ངོ་བོ་ཧཱུྃ། རྡོ་རྗེའི་སྒོར་ལུས་དབང་གི་ངོ་བོ་ཨོཾ། ཚིགས་རྣམས་སུ་ཚིགས་མཚམས་ཀྱི་ངོ་བོ་པཾ། སྤྱི་གཙུག་ཏུ་རྩ་རྒྱུས་ཀྱི་ངོ་བོ་མཱཻཾ། མིག་གི་སྒོར་གཟུགས་ཀྱི་ངོ་བོ་ཧྲཱིཿ རྣ་བར་སྒྲའི་ངོ་བོ་ཧཱུྃ། སྣར་དྲིའི་ངོ་བོ་བཾ།
ལྕེར་རོའི་ངོ་བོ་ཧོ། རྡོ་རྗེའི་སྒོར་རེག་བྱའི་ངོ་བོ་ཁཾ། ལག་པ་གཡས་པར་གཡས་པའི་ངོ་བོ་ཧཱུྃ། གཡོན་པར་གཡོན་པའི་ངོ་བོ་ཧཱུྃ། ཁར་ཁའི་ངོ་བོ་ཧཱུྃ། རྡོ་རྗེར་རྡོ་རྗེའི་ངོ་བོ་ཧཱུྃ། དཔུང་པ་གཡས་པར་གཡས་པའི་ངོ་བོ་ཧཱུྃ། གཡོན་པར་གཡོན་པའི་ངོ་བོ་ཧཱུྃ། པུས་མོ་གཡས་པར་གཡས་པའི་ངོ་བོ་ཧཱུྃ། གཡོན་པར་གཡོན་པའི་ངོ་བོ་ཧཱུྃ།
སྤྱི་བོར་སྤྱི་བོའི་ངོ་བོ་ཧཱུྃ། རྐང་མཐིལ་གཉིས་སུ་རྐང་མཐིལ་གྱི་ངོ་བོ་ཧཱུྃ་སྟེ། རང་གི་ཕུང་ཁམས་སྐྱེ་མཆེད་ཐམས་ཅད་ལྷའི་ངོ་བོར་གྱུར། ཞེས་བརྗོད་ཅིང་དེ་རྣམས་ཀྱི་ངོ་བོར་བསམ་པས། བསྡུས་པའི་ཚུལ་གྱིས་ལུས་དཀྱིལ་བསྒོམ་པའོ། ། བཞི་པ་རྣལ་འབྱོར་ཆེན་པོ་ནི། རང་གི་སྤྱི་བོར་ཟླ་བ་ལ་གནས་པའི་ཨོཾ་དཀར་པོ་འོད་ཟེར་ལྔ་འཕྲོ་བ། དེ་ལས་སྤྱན་མའི་ཚོགས་སྤྲོས། དེ་དག་གི་རང་བཞིན་གྱི་གནས་ནས་རྣམ་སྣང་སྤྱན་མ་དང་སྙོམས་པར་འཇུག་པ་དཔག་ཏུ་མེད་པ་སྤྱན་དྲངས་ཏེ། ནམ་མཁའ་ཁྱབ་པར་གང་བའི་དབུས་སུ་གཙོ་བོ་སྐུ་རྡོ་རྗེ་མཚན་དཔེས་སྤྲས་པའི་མདུན་དུ་བདག་ཉིད་འདུག་སྟེ།
དཔལ་ལྡན་སངས་རྒྱས་སྐུ་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེའི་སྐུས་ནི་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད༞ ། དེང་བདག༞ ། རྡོ་རྗེའི་སྐུས༞ ། ཞེས་གཙོ་འཁོར་ཐམས་ཅད་ལ་གསོལ་བ་བཏབ་པས། རྣམ་སྣང་འཁོར་བཅས་བདག་གི་སྤྱི་གཙུག་ནས་ཞུགས་པས་རང་གི་ལུས་སྐུ་རྡོ་རྗེའི་རང་བཞིན་དུ་གྱུར།
སངས་རྒྱས་ཀུན་གྱི་སྐུ་གང་ཡིན། ། ཕུང་པོ་ལྔ་ཡིས་རབ་བཀང་ནས། ། སངས་རྒྱས་སྐུ་ཡི་ངོ་བོ་ཡིས། ། བདག་ཀྱང་དེ་དང་འདྲ་བར་ཤོག ། ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་བ་སོགས་སྐུ་བྱིན་གྱིས་བརླབས་པའོ། ། ལྕེར་པདྨ་ལ་གནས་པའི་ཨཱཿདམར་པོ་འོད་ཟེར་ལྔ་འཕྲོ་བ། དེ་ལས་གོས་དཀར་མོའི་ཚོགས་སྤྲོས། དེ་དག་གིས་རང་བཞིན་གྱི་གནས་ནས་འོད་དཔག་མེད་གོས་དཀར་མོ་དང་སྙོམས་པར་འཇུག་པ་དཔག་ཏུ་མེད་པ་སྤྱན་དྲངས་ཏེ། ནམ་མཁའ་ཁྱབ་པར་གང་བའི་དབུས་སུ་གཙོ་བོ་གསུང་རྡོ་རྗེ་མཚན་དཔེས་སྤྲས་པའི་མདུན་དུ་བདག་ཉིད་འདུག་སྟེ།
ཆོས་ཀྱི་གསུང་ལམ་དཔལ་ལྡན་པ། ། རྡོ་རྗེ་མི་ཕྱེད་གསུམ་བསྒོམ་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེའི་གསུང་གིས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད༞ ། དེང་བདག༞ ། རྡོ་རྗེ་གསུང༞ ། ཞེས་གཙོ་འཁོར་ཐམས་ཅད་ལ་གསོལ་བ་བཏབ་པས། འོད་དཔག་མེད་འཁོར་བཅས་བདག་གི་མགྲིན་པ་ནས་ཞུགས་པས་རང་གི་ངག་གསུང་རྡོ་རྗེའི་རང་བཞིན་དུ་གྱུར།
རྡོ་རྗེ་ཆོས་ཀྱི་གསུང་གང་ཡིན། ། ངེས་པའི་ཚིག་ནི་ཕུན་སུམ་ཚོགས། ། བདག་གི་ཚིག་ཀྱང་དེ་འདྲ་ཞིང་། ། ཆོས་འཛིན་པ་དང་འདྲ་བར་ཤོག ། ཨོཾ་སརྦ་ཏ་ཐཱ་ག་ཏ་ཝཀྐ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་བ་སོགས། གསུང་བྱིན་གྱིས་བརླབ་པའོ། ། སྙིང་ཁར་ཉི་མ་ལ་གནས་པའི་ཧཱུྃ་སྔོན་པོ་འོད་ཟེར་ལྔ་འཕྲོ་བ་དེ་ལས་མཱ་མ་ཀཱིའི་ཚོགས་སྤྲོས། དེ་དག་གིས་རང་བཞིན་གྱི་གནས་ནས་མི་བསྐྱོད་པ་མཱ་མ་ཀཱིའི་སྙོམས་པར་འཇུག་པ་དཔག་ཏུ་མེད་པ་སྤྱན་དྲངས་ཏེ། ནམ་མཁའ་ཁྱབ་པར་གང་བའི་དབུས་སུ།
གཙོ་བོ་ཐུགས་རྡོ་རྗེ་མཚན་དཔེས་སྤྲས་པའི་མདུན་དུ་བདག་ཉིད་འདུག་སྟེ། དཔལ་ལྡན་རྡོ་རྗེ་ཐུགས་འཆང་བ། ། རྡོ་རྗེ་མི་ཕྱེད་གསུམ་བསྒོམས་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེའི་ཐུགས་ཀྱིས་མཛད་དུ་གསོལ། ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད༞ ། དེང་བདག༞ ། རྡོ་རྗེ་ཐུགས༞ ། ཞེས་གཙོ་འཁོར་ཐམས་ཅད་ལ་གསོལ་བ་བཏབ་པས་མི་བསྐྱོད་པ་འཁོར་བཅས་བདག་གི་སྙིང་ཁ་ནས་ཞུགས་པས།
རང་གི་སེམས་ཐུགས་རྡོ་རྗེའི་རང་བཞིན་དུ་གྱུར། ཀུན་ཏུ་བཟང་པོའི་ཐུགས་གང་ཡིན། ། གསང་བའི་བདག་པོ་བློ་ལྡན་པ། ། བདག་ཀྱང་དེ་དང་འདྲ་འགྱུར་ཞིང་། ། རྡོ་རྗེ་འཛིན་དང་མཚུངས་པར་ཤོག ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་བ་སོགས་ཐུགས་བྱིན་གྱིས་བརླབས་པའོ། ། བདག་ཉིད་རྡོ་རྗེ་འཆང་ཆེན་པོའི་སྐུ་གསུང་ཐུགས་དབྱེར་མི་ཕྱེད་པའི་རང་བཞིན་དུ་གྱུར། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་སྟེ་སྒོ་གསུམ་བྱིན་གྱིས་བརླབས་པའོ། །
རང་གི་སྙིང་ཁའི་ཧཱུྃ་གི་འོད་ཟེར་གྱིས་ཡེ་ཤེས་སེམས་དཔའ་སྤྱན་དྲངས། ཧཱུྃ་ལ་ཐིམ་དེ་ཡོངས་སུ་གྱུར་པ་ལས་སྙིང་ཀར་ཟླ་བ་ལ་གནས་པའི་རང་འདྲའི་ཡེ་ཤེས་སེམས་དཔའ་གསུང་ལོངས་སྐུའི་བདག་ཉིད་ཅན་ཡུངས་དཀར་གྱི་ཚད་ཙམ། དེའི་ཐུགས་ཀར་ཉི་མའི་སྟེང་དུ་རྡོ་རྗེ་སྔོན་པོའི་ལྟེ་བར་ཐུགས་ཆོས་སྐུའི་ངོ་བོ་ཏིང་ངེ་འཛིན་སེམས་དཔའ་ཧཱུྃ་ནག་པོ་འོད་འབར་བ། ཞེས་བརྗོད་ཅིང་བསམ། རང་གི་སྤྱི་གཙུག་ཏུ་རྡོ་རྗེ་འཆང་སྐུ་མདོག་དཀར་པོ་ཞལ་གཅིག་ཕྱག་གཉིས་པ་རང་འདྲའི་ཤེས་རབ་མ་ལ་འཁྱུད་པ། རྡོ་རྗེའི་སྐྱིལ་ཀྲུང་གིས་བཞུགས་པ་སྙོམས་འཇུག་མཛད་དེ། བདུད་རྩི་འཛགས་པས་སེམས་དཔའ་གསུམ་ཚིམ་ཞིང་མཉེས་པར་གྱུར། ཞེས་བརྗོད་ཅིང་བསམ་པ་ནི། སེམས་དཔའ་སུམ་བརྩེགས་སྒོམ་པའོ། ། གསུམ་པ་རྗེས་ཆགས་ཀྱི་ཏིང་ངེ་འཛིན་ནི།
རང་གི་སྙིང་ཁ་ནས་ཡེ་ཤེས་ཀྱི་ཕྱག་རྒྱ་ཕྱུང་སྟེ། དེ་ཁཾ་ལས་རྡོ་རྗེ། དེ་ལས་རེག་རྡོ་རྗེ་མ་སྔོན་མོ་སོགས་ཞལ་ཕྱག་རྣམས་གོང་བཞིན་གསལ་བཏབ། དེའི་སྤྱི་བོར་གཟུགས་ཕུང་གི་ངོ་བོ་ཨོཾ། ཞེས་པ་ནས། སྤྱི་བོར་རླུང་ཁམས་ཀྱི་ངོ་བོ་ཏཱཾ། ཞེས་པའི་བར་དང་། ས་སྙིང་ལ་སོགས་པར་སེམས་དཔའ་བརྒྱད་མི་འགོད་པར། མིག་གི་སྒོར་གཟུགས་ཀྱི་ངོ་བོ་ཛཿནས་རྡོ་རྗེའི་ཚབ་ཏུ། བྷ་གའི་རྩེ་མོར་རེག་བྱའི་ངོ་བོ་ཁཾ།
ཞེས་འདོན་པ་བསྒྱུར། ལག་པ་གཡས་པར་གཡས་པའི་ངོ་བོ་ཧཱུྃ། ཞེས་པ་ནས། རྐང་མཐིལ་གཉིས་སུ་རྐང་མཐིལ་གྱི་ངོ་བོ་ཧཱུྃ་སྟེ་དེ་ཐམས་ཅད་ཀྱང་ལྷའི་ངོ་བོར་གྱུར། ཞེས་པའི་བར་གོང་བཞིན་བརྗོད་ཅིང་། འོན་ཀྱང་ཁྲོ་བོ་བཅུའི་སྐབས་སུ་རྡོ་རྗེ་ཞེས་པའི་དུས་སུ་བྷ་གར་བྷ་གའི་ངོ་བོ་ཧཱུྃ་ཞེས་བརྗོད། ལྷ་ཡི་ངོ་བོར་བསམ་པའི་ཚེ། ལག་པ་གཡས་ལ་སོགས་པའི་གནས་རྣམས་སུ་ཁྲོ་བོ་བཅུའི་ཚབ་ཏུ་རོ་ལང་མ་ལ་སོགས་པ་ཁྲོ་མོ་བཅུར་བསྒོམ་པ་སྟེ་ཕྱག་རྒྱ་འདུ་བྱས་པའོ། ། རང་གི་གསང་གནས་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པ། རྩེ་མོར་ཨོཾ་དཀར་པོས་མཚན་པ།
ཡུམ་གྱི་མཁའ་ཨ་ལས་པདྨ་དམར་པོ་འདབ་མ་བརྒྱད་པར་གྱུར། ཞེས་བརྗོད་ཅིང་བསམ་ལ་རྡོ་རྗེ་པདྨ་འདུ་བྱའོ། ། ཡབ་ཡུམ་སྙོམས་པར་ཞུགས་པས་རྡོ་རྗེ་དང་པདྨའི་ནང་འོད་ཟེར་ལྔས་གང་བས་རིན་འབྱུང་དུ་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་ར་ག་ཎ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་སྙོམས་པར་ཞུགས་པས་རང་རྡོ་རྗེ་འཆང་དུ་གྱུར། ཧཱུྃ་ཕཊ། ལུས་དཀྱིལ་གྱི་ལྷ་ཐིག་ལེར་ཞུ་ནས་པདྨར་བབ་པས། དེ་བཞིན་གཤེགས་པ་ཐམས་ཅད་བྱང་ཆུབ་སེམས་ཀྱིས་མཆོད་པར་གྱུར། ཨོཾ་སརྦ་ཏ་ཐཱ་ག་ཏ་པུ་ཛ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད་ཅིང་བསྒོམ།
ཅུང་ཟད་མཉམ་པར་བཞག གཉིས་པ་དཀྱིལ་འཁོར་རྒྱལ་ཆོག་གི་སྒྲུབ་ཐབས་བསྡུས་པའི་སྐབས་འདིར་མི་དགོས། གསུམ་པ་ལས་རྒྱལ་ཆོག་ལ་བརྒྱད་ལས། དང་པོ་ཕྲ་ཐིག་གི་རྣལ་འབྱོར་ནི། རང་གཙོ་བོར་གསལ་བའི་རྩ་ཞལ་གྱི་སྣ་རྩེར་ཐིག་ལེར། སེམས་ཅུང་ཟད་གཏད་པའོ། ། གཉིས་པ་རྡོ་རྗེའི་བཟླས་པ་ནི། ཡིད་ཀྱི་འབྲུ་གསུམ་ཅི་ནུས་སུ་བཟླའོ། ། གསུམ་པ་ངག་བཟླས་པ་ནི། ལྷ་རང་རང་གི་ཐུགས་ཀའི་ས་བོན་ལ་བཟླས་བྱའི་སྔགས་ཀྱིས་བསྐོར་བར་བསམ།
སྔགས་བཟླ་བའི་ཚེ་ས་ནོན་ལས་ལྷ་ཚོགས་སྤྲོས། དེས་འགྲོ་བའི་དོན་བྱས། སྔགས་དང་ལྷན་ཅིག་ཐུགས་ཀའི་ས་བོན་ལ་ཐིམ་པར་བསམ་མོ། ། བཟླས་བྱའི་སྔགས་ནི། ཨོཾ་ཨཱཿཧཱུྃ། དེ་ཁོ་ན་ཉིད་ཀྱི་སྙིང་པོ་ཅི་མང་བཟླས། ཨོཾ་ཨཱཿབཛྲ་དྷྲཱིཀ་ཧཱུྃ་ཧཱུྃ། ཨོཾ་ཨཱཿཛི་ན་ཛིཀ་ཨོཾ་ཧཱུྃ། ཨོཾ་ཨཱཿརཏྣ་དྷྲྀཀ་སྭཱ་ཧཱུྃ། ཨོཾ་ཨཱཿཨཱ་རོ་ལླིཀ་ཨཱཿཧཱུྃ།
ཨོཾ་ཨཱཿཔྲཛྙཱ་དྷྲྀཀ་ཧཱ་ཧཱུྃ། ཨོཾ་ཨཱཿམོ་ཧཱ་ར་ཏི་ལཱཾ་ཧཱུྃ། ཨོཾ་ཨཱཿདྭེ་ཥ་ར་ཏི་མཱཾ་ཧཱུྃ། ཨོཾ་ཨཱཿརཱ་གཱ་ར་ཏི་པཾ་ཧཱུྃ། ཨོཾ་ཨཱཿབཛྲ་ར་ཏི་ཏཱཾ་ཧཱུྃ། ཨོཾ་ཨཱཿརུ་པ་བཛྲི་ཛ་ཧཱུྃ། ཨོཾ་ཨཱཿཤཔྟ་བཛྲི་ཧཱུྃ་ཧཱུྃ། ཨོཾ་ཨཱཿགནྡྷ་བཛྲི་བཾ་ཧཱུྃ། ཨོཾ་ཨཱཿར་ས་བཛྲི་ཧོཿཧཱུྃ། ཨོཾ་ཨཱཿཔརྵེ་བཛྲི་ཁཾ་ཧཱུྃ།
ཨོཾ་ཨཱཿམཻ་ཏྲི་མཻཾ་ཧཱུྃ། ཨོཾ་ཨཱཿཀྵི་ཏི་གརྦྷ་ཐིཾལཱ་ལ་ཧཱུྃ། ཨོཾ་ཨཱཿབཛྲ་པཱ་ཎི་ཨོཾ་ཧཱུྃ། ཨོཾ་ཨཱཿཁ་གརྦྷ་ཨོཾ་ཧཱུྃ། ཨོཾ་ཨཱཿལོ་ཀི་ཤྭ་ར་ཨོཾ་ཧཱུྃ། ཨོཾ་ཨཱཿམཉྫུ་ཤྲཱི་ཧཱུྃ་ཧཱུྃ། ཨོཾ་ཨཱཿསརྦ་ཎི་ཁ་ར་ཎ་བིསྐཾ་བྷི་ནི་ཨོཾ་ཧཱུྃ། ཨོཾ་ཨཱཿས་མནྟ་བྷ་དྲ་པཾ་ཧཱུྃ། ཨོཾ་ཨཱཿཡ་མནྟ་ཀྲྀཏ་ཧཱུྃ་ཧཱུྃ། ཨོཾ་ཨཱཿཔྲཛྙཱ་ཏ་ཀྲྀཏ་ཧཱུྃ་ཧཱུྃ།
ཨོཾ་ཨཱཿཔདྨནྟ་ཀྲྀཏ་ཧཱུྃ་ཧཱུྃ། ཨོཾ་ཨཱཿབིགྷྣནྟ་ཀྲྀཏ་ཧཱུྃ་ཧཱུྃ། ཨོཾ་ཨཱཿཨཱ་ཙ་ལ་ཧཱུྃ་ཧཱུྃ། ཨོཾ་ཨཱཿཊཀྐི་རཱ་ཛ་ཧཱུྃ་ཧཱུྃ། ཨོཾ་ཨཱཿནཱི་ལ་དཎྚ་ཧཱུྃ་ཧཱུྃ། ཨོཾ་ཨཱཿམ་ཧཱ་བ་ལ་ཧཱུྃ་ཧཱུྃ། ཨོཾ་ཨཱཿཨུཥྞི་ཥ་ཙཀྲ་ཝརྟི་ཧཱུྃ་ཧཱུྃ། ཨོཾ་ཨཱཿསུམྦྷ་རཱ་ཛ་ཧཱུྃ་ཧཱུྃ། ཞེས་པ་རྣམས་ཅི་ནུས་སུ་བཟླས། བཟླ་ཚར་བ་དང་།
བདེ་བར་གཤེགས་པ་ཐམས་ཅད་ཀྱིས་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་གསང་པ་འདུས་པའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད། བཞི་པ་གཙོ་བོ་དོན་དམ་ལ་བཞུགས་པ་དང་། ལྔ་པ་གླུའི་བསྐུལ་བ་ནི་སྒྲུབ་ཐབས་བསྡུས་པའི་སྐབས་འདིར་མི་དགོས། དྲུག་པ་བསྟོད་པ་དང་མཆོད་པ་གོང་འོག་བསྒྱུར་ནས་བྱ་བ་ནི། རང་གི་ལུས་གཞལ་ཡས་ཁང་དུ་གྱུར་པའི་ནང་དུ་ཨོཾ་ལས་མཆོད་ཡོན་མ་དཀར་མོ། པཾ་ལས་མེ་ཏོག་མ་སེར་མོ། དྷཾ་ལས་བདུག་སྤོས་མ་སྔོན་མོ། དཾ་ལས་མར་མེ་མ་དམར་མོ།
པཾ་ལས་དྲི་ཆབ་མ་ལྗང་ཁུ། ནཾ་ལས་ཞལ་ཟས་མ་དཀར་མོ། ཤཾ་ལས་རོལ་མོ་མ་སྔོན་མོ་རྣམས་ཞལ་གཅིག་ཕྱག་གཉིས་ཀྱིས། རང་རང་གི་མཆོད་རྫས་འཛིན་པ། འཛུམ་པའི་བཞིན་ལ་མཛེས་པའི་མདངས་དང་ལྡན་པར་གྱུར། ཨོཾ་བཛྲ་སྥ་ར་ཎ་ཁཾ། ཞེས་དང་དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བྱས་ལ་སེ་གོལ་གཏོགས་ཏེ། རང་གི་བ་སྤུའི་བུ་ག་ནས་ཕྱིར་སྤྲོས། དཔག་ཏུ་མེད་པར་གྱུར་ཏེ་དཀྱིལ་འཁོར་གྱི་མཐའ་སྐོར་དུ་འཁོད་ནས་དཀྱིལ་འཁོར་པ་རྣམས་ལ་མཆོད་པར་གྱུར། ཨོཾ་སརྦ་ཏ་ཐཱ་ག་ཏ་ཤྲཱི་གུ་ཧྱེ་ས་མཱ་ཛཿ
མཎྜལ་ས་པ་རི་ཝཱ་ར། པུཥྤེ། དྷཱུ་པེ། དཱི་པེ། གནྡྷེ། ནཻ་ཝི་ཏེ་ཨཱཿཧཱུྃ། ཨོཾ་ཨཱཿརཱུ་པ་བཛྲི་སོགས་རྡོ་རྗེ་མ་ལྔས་མཆོད། དེ་ནས་ནང་མཆོད། བིགྷྣཱན་གྱིས་བསངས། ཤུ་ནྱཱ་ཏས་སྦྱངས།
སྟོང་པའི་ངང་ལས་འོག་ཏུ་ཡཾ་ལས་རླུང་གི་དཀྱིལ་འཁོར་སོགས་བྱིན་རླབས་བྱས་ལ། ཨོཾ་ཨཱཿཧཱུྃ་ལན་གཅིག་བརྗོད་པས་བྱིན་གྱིས་བརླབས་ལ། ཨོཾ་ཨཱཿཧཱུྃ་ཧཱུྃ། ཨོཾ་སྭ་སོགས་ས་བོན་གྱི་མཐར་འབྲུ་གསུམ་བཏགས་པས་ནང་མཆོད་ཕུལ། རིག་མ་དང་སྙོམས་པར་ཞུགས་པས་སོགས་ནས། ཨཏྨ་ཀོ྅ཧཾ། ཞེས་པའི་བར་བརྗོད་པས་གསང་མཆོད་དང་། དེ་ནས་ཐལ་མོ་སྦྱར་ལ། མི་བསྐྱོད་རྡོ་རྗེ་སོགས་དེ་ཉིད་ལྔ་པས་བསྟོད། བདུན་པ་ཉེར་བསྡུ་བྱ་བ་ནི།
རང་གི་ཐུགས་ཁའི་ས་བོན་གྱི་འོད་ཟེར་གྱིས་གཞལ་ཡས་ཁང་སྤྱན་དྲངས་ཏེ། རང་གི་ལུས་ཀྱི་དཀྱིལ་འཁོར་ལ་ཐིམ་པས་རང་ཞེ་སྡང་རྡོ་རྗེ་ཡབ་ཡུམ་དུ་གྱུར། ཞེས་བརྗོད། བརྒྱད་པ་ལས་ཀྱི་རབ་དབྱེ་ལས། ལུས་རྒྱས་པ། མ་ཞུ་བ་སེལ་བ་གཉིས་དགོས་ན་བྱ་ཞིང་། ཁ་ཟས་ཀྱི་རྣལ་འབྱོར་ནི་རྒྱུན་དུ་བྱུང་ནའང་ལེགས་པས་དེའི་ཚུལ་ནི། ཁོ་བོས་བརྩམས་པའི་བསྐྱེད་རིམ་རྣམ་བཤད་བཞིན་ནོ། ། ཐུན་གཞན་རྣམས་ལ་འདི་བཞིན་བྱས་ནས། གཏོར་བསྔོ་བྱེད་ན་གོང་གི་བསྡུས་པ་དེ་ནང་བཞིན།
མ་གྲུབ་ཀྱང་ཆད་སྐྱོན་མེད། རྗེས་ཆོག་གི་རྣམ་དབྱེ་རྣམས་ཀྱང་གོང་གི་དེས་ཤེས་སོ། ། དེ་ལྟ་བུའི་ཚུལ་གྱིས་ཉམས་སུ་བླང་ལ་འཆར་ནུབ་གཉིས་དང་ཕྱེད་གཉིས་ཏིང་འཛིན་འཇིག་པའི་དུས་ཡིན་པས་ཐུན་བར་བྱ། དེའི་ཚུལ་ཡང་ཐོ་རངས་ཅི་རིགས་ནས་ལངས་ལ། གོང་ཉི་མ་ཤར་བར་ཐོར་ཐུན། དེ་མཚམས་གཏོར་མ་ཚེ་སྒྲུབ་སོགས་ཆག་མེད་ཡོད་ན་བྱ། རང་གི་སྒྲུབ་ཁང་ལ་ཉི་མ་ཤར་ནས། ཉི་མ་ཕྱེད་བར། ཕྱེད་ཀྱི་སྒང་ལ་ལྟོ་ཟ་ཞིང་ཕྱག་དང་བསྐོར་བ་སོགས་ཅི་འགྲུབ་ཕྱེད་ཡོལ་ནས་ཉི་མ་མ་སྒས་ཙམ་བར། ཉི་མ་ཟེར་ཐག་ཆོད་ནས་ནམ་ཕྱེད་ཙམ་བར་རྟག་འགྲུས་སུ་བྱས་ལ།
བཟླས་པའི་གྲངས་འཛིན་ཚུལ་ནི་ཐུན་ཐམས་ཅད་ལ་ཐོག་མར་འབྲུ་གསུམ་ཅི་ནུས་བཟླས། དེ་ནས་གཙོ་བོའི་སྔགས་ལ་བཞི་འབུམ་ལ་སོགས་ཀྱི་བར་དེ་ཁོ་ན་ལ་ཐུན་གྱི་དངོས་གཞི་དང་། མཇུག་ཏུ་འཁོར་སྔགས་རྣམས་གསུམ་ཙམ་རེ་བཟླས། གཙོ་བསྙེན་སོང་ནས་འཁོར་རྣམས་ལ། བཞི་ཁྲི་རེ་བཟླས་པའི་སྐབས། གཙོ་སྔགས་དེ་ཕྲེང་སྐོར་ཙམ་དང་། གཞན་རྣམ་སྣང་སོགས་ལ་རིམ་གྱིས་གྲངས་བཟུང་ནས་སོགས་ཚར་རིམ་ཉུང་བ་དང་། མ་སོང་བ་རྣམས་ལ་ཐུན་གྱི་དངོས་གཞི་བྱས་ན་གྲངས་བསྙེན་མཐར་ཕྱིན་བྱའོ། ། བཟླས་བྱའི་ཕྲེང་བ་རྣམ་གྲངས་མང་ཡང་བོ་དྷི་ཙིཏྟས་གོ་ཆོད་ཅིང་ཕྲེང་བ་བྱིན་རླབས་བུ་ལུགས་ལ་འདུག་ཀྱང་ས་ལུགས་ལ་མ་གསལ། དེ་ལྟར་བྱས་པས་དངོས་ཉམས་རྨི་ལམ་གང་རུང་དུ་གཙོ་འཁོར་རྣམས་ཀྱི་སྐུ་མཐོང་བ་དང་།
འབྲུ་གསུམ་སོགས་སྔགས་ཀྱི་སྒྲ་ཐོས་པ་དང་། ཆགས་སྡང་རྨོངས་གསུམ་གྱི་རྟོག་པ་ཞི་ནས་ཏིང་ངེ་འཛིན་སྐྱེ་བ་སོགས་སྐུ་གསུང་ཐུགས་འགྲུབ་པའི་རྟགས་དང་། སྡིག་སྒྲིབ་དག་པའི་རྟགས་སོགས་ཅི་རིགས་མཐོང་བའི་མཚན་མའོ། ། དེ་ལྟར་བསྙེན་པ་ལེགས་པར་མཐར་ཕྱིན་ནས་ལྷག་ཆད་ཁ་བསྐང་བ་དང་། སྔགས་ཀྱི་ནུས་པ་དབྱུང་བའི་ཕྱིར་བཅུ་ཆའི་སྦྱིན་སྲེག་བྱ་བ་ནི་རྗེ་རྡོ་རྗེ་འཆང་གིས་མཛད་པའི་སྦྱིན་སྲེག་གི་ཡི་གེ་འཕྲིན་ལས་རྒྱ་མཚོ་གཞིར་བཞག དེ་ལ་ཟུར་འདེབས་ཅུང་ཟད་དགོས་པ་རྣམས་དེའི་རྗེས་འབྲང་གི་ཡིག་ཆ་རྣམས་ལས་རྟོགས་པར་བྱའོ། ། སྦྱིན་སྲེག་ཚར་བའི་སང་ལྟ་བུ་ཆོས་སྐྱོང་ལ་གཏོར་མ་རྒྱས་པར་ཕུལ། ཚོགས་ཀྱི་འཁོར་ལོ་ལ་ལོངས་སྤྱོད་ནས་བཀྲ་ཤིས་ཀྱིས་མཐའ་བརྟེན་རྒྱས་པར་བྱས་ལ་ཕྱི་རོལ་གྱི་ཐོ་དེ་རང་གཞན་གང་རུང་གིས་བསྡུ། དེ་ནས་དམ་ཚིག་ཅན་གཉིས་གསུམ་ནས་བཟུང་རིམ་གྱིས་ཕྲད་ནས་གྲོལ་བ་མ་གཏོགས་དེ་མ་ཐག་མང་པོའི་གསེབ་ཏུ་མི་འགྲོ་བར་གསུངས་ཀྱང་། དེང་སང་ནི་རྣམ་དབྱེ་ཆེར་མི་འཇུག་གོ །
དེ་ལྟར་གྲངས་དང་མཚན་མའི་བསྙེན་པ་མཐར་ཕྱིན་པ་འདིའི་དབང་བསྐུར་རྒྱུད་བཤད་ཁྲིད་སྟོན་ལས་ཚོགས་རབ་འབྱམས་མཐའ་དག་སྒྲུབ་པ་ལ་དབང་བ་ཡིན་པས་གནས་སྐབས་ཤེས་པར་བྱས་ནས་བསྟན་འགྲོའི་དོན་ལ་གཅིག་ཏུ་བརྩོན་པར་བྱས་པས་རང་གཞན་ལ་འཕྲལ་ཡུན་གྱི་ཕན་བདེ་ཐམས་ཅད་འབད་མེད་ལྷུན་གྲུབ་ཏུ་འབྱུང་ངོ་། ། ཞེས་དཔལ་གསང་བ་འདུས་པ་མི་བསྐྱོད་རྡོ་རྗེའི་བསྙེན་པ་བྱེད་ཚུལ་འདི་ཡང་ངེད་རང་ནས་དཔལ་ས་སྐྱའི་སྔགས་གྲྭ་བདེ་ཆེན་གླིང་གི་བཅའ་ཡིག་གསར་རྩོམ་བགྱིས་སྐབས་འདི་སོགས་བསྙེན་ཐབས་ཁ་ཤས་བརྩམས་པར་ཁས་བླངས་ཀྱང་། གཞན་གྱིས་དེ་ལ་སྤྲོ་བ་ཆེན་པོའི་སྒོ་ནས་བསྐུལ་མ་གསལ་འདེབས་བྱེད་མཁན་མི་འདུག་རུང་། རང་གི་ཁས་བླངས་དང་ལྷག་བསམ་མི་འགོག་པའི་ཕྱིར། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས། འགོས་ཀྱི་སྟོང་ཐུན་དང་། ངོར་ཆེན་ཀུན་དགའ་བཟང་པོས་མཛད་པའི་སྒྲུབ་དཀྱིལ། སྔགས་འཆང་ཆོས་ཀྱི་རྒྱལ་པོས་མཛད་པའི་སྒྲུབ་ཐབས། འཇམ་མགོན་ཨ་མེས་ཞབས་ཀྱིས་མཛད་པའི་སྒྲུབ་དཀྱིལ་རྣམ་བཤད་ཆེན་མོ་རྣམས་ལ་གཙོ་བོར་བརྟེན་ཞིང་སྤྱི་འགྲེ་རྣམས་རྒྱུད་སྡེ་དང་མཐུན་པར་རང་གི་བློ་གྲོས་ཀྱིས་སྦྱར་སྟེ་བསྡེབས་པ་དགེ་ལེགས་འཕེལ།། །། PAGE * MERGEFORMAT 2 ཀུན་དགའ་བློ་གྲོས།
གསང་འདུས་འཕགས་ལུགས་མི་བསྐྱོད་རྡོ་རྗེའི་བསྙེན་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
