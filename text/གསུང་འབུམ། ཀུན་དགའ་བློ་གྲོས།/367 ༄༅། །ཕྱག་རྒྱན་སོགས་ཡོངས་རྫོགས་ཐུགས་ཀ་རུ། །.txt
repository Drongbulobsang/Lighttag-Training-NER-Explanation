གསུང་འབུམ། ཀུན་དགའ་བློ་གྲོས།
པོད ༣༦༧
༄༅། །ཕྱག་རྒྱན་སོགས་ཡོངས་རྫོགས་ཐུགས་ཀ་རུ། །
༄༅། །ཕྱག་རྒྱན་སོགས་ཡོངས་རྫོགས་ཐུགས་ཀ་རུ། ། གསེར་འཁོར་རྩིབས་བཞིའི་ལྟེ་བའི་གཡས་སུ་དྷཱིཿ གཡོན་ཨ་རྩིབས་བཞིར་ར་དང་པ་ཙ་ན། ། དེ་ལས་འོད་འཕྲོས་བདག་གཞན་མུན་པ་སྦྱངས། ། རང་གི་ལྕེ་སྟེང་དྷཱིཿཡིག་ཉལ་ཐབས་ལ། ། འཇམ་མགོན་བླ་མའི་ལྗགས་ཀྱི་དྷཱིཿཡིག་འཕྲོས། ། ངག་གི་སྒྲིབ་སྦྱངས་ཤེས་བྱ་རབ་འབྱམས་ཤེས། ། མཆོག་དང་ཐུན་མོང་དངོས་གྲུབ་ཐོབ་པར་གྱུར། ། ཨོཾ་ཨ་ར་པ་ཙ་ན་དྷཱི་ཞེས་ཅི་ནུས་དང་། ། དབུགས་ཐང་གཅིག་ལ་དྷཱིཿབརྒྱ་རྩ་སོགས་བཟླས་ལ།
འཇམ་མགོན་བླ་མ་འོད་ཕུང་དམར་པོར་ཞུ། ། རང་གི་སྤྱི་བོ་ནས་ཐིམ་སྒོ་གསུམ་འདྲེས། ། ཀ་དག་གདོད་མའི་ཡེ་ཤེས་ཐུགས་ཀྱི་དབྱིངས། ། ཁ་དོག་ལྔ་ལྡན་ལོངས་སྤྱོད་རྫོགས་པའི་སྐུ། ། གང་དུའང་འཆར་བ་ཚད་མེད་སྤྲུལ་པ་ཆེ། ། བདག་སོགས་སེམས་ཅན་ཀུན་གྱིས་མྱུར་ཐོབ་ཤོག ། གཏི་མུག་མུན་པ་སེལ་བའི་ཉི་མ་ཤར། ། བྱམས་དང་སྙིང་རྗེ་འབྱོངས་བའི་བདུད་རྩིའི་འོད། ། བྱིན་རླབས་ཆར་འབེབས་དངོས་གྲུབ་སྤྲིན་ཕུང་གིས། ། འཕྲལ་ཡུན་དགེ་ལེགས་རྒྱས་པའི་བཀྲ་ཤིས་ཤོག །
ཅེས་འདི་ས་སྐྱ་པ་ཀུན་བློས། ། སྐུ་སེ་ངག་དབང་དགེ་ལེགས་ཀྱིས། ། བསྐུལ་དོན་བཞིན་དུ་གང་ཐོན་བྲིས། ། མཁས་རྣམས་ཐུགས་ཁྲེལ་མི་གནང་ཞུ།། ༈ །ཨོཾ་སྭསྟི། དཀོན་མཆོག་ལ་སྐྱབས་བྱང་སེམས་བསྐྱེད། ། ལན་གསུམ་སོགས་ཅི་རིགས། སྟོང་པའི་ངང་ལས་པད་ཟླའི་སྟེང་། ། རང་ཉིད་སྤྱན་རས་གཟིགས་དབང་དཀར། ། ཕྱག་བཞི་དང་པོ་ཐུགས་ཀར་ནི། །
ཐལ་སྦྱར་གཡས་གཉིས་ཤེལ་ཕྲེང་དང་། ། གཡོན་གཉིས་པད་སྡོང་ནོར་བུ་བསྣམས། ། སྤྱན་གཉིས་ཞལ་འཛུམ་རལ་ཅོག་ཅན། ། རིན་ཆེན་དར་གྱི་རྒྱན་གོས་མཛེས། ། ཀྲྀཥྞའི་པགས་པས་ནུ་གཡོན་བཀབ། ། རྡོ་རྗེ་སྐྱིལ་ཀྲུང་སྟབས་ཀྱིས་བཞུགས། ། དེ་ཡི་ཐུགས་ཀར་ཧྲཱིཿདཀར་མཐར། ། ཡི་གེ་དྲུག་མས་བསྐོར་བ་ལས། ། འོད་འཕྲོས་བདག་དང་འགྲོ་དྲུག་གི ། སྡིག་སྦྱངས་འཕགས་པའི་བྱིན་རླབས་ཞུགས། །
ཨོཾ་མ་ཎི་པེདྨ་ཧཱུྃ། ། ཞེས་ཅི་ནུས་མཐར། ཇོ་བོ་བདག་དང་སེམས་ཅན་ལ། ། གནས་སྐབས་མཐར་ཐུག་དངོས་གྲུབ་སྩོལ། ། དགེ་བས་བདག་གཞན་སྒྲིབ་བྱང་ནས། ། འཕགས་པའི་གོ་འཕང་མྱུར་ཐོབ་ཤོག། །། ཅེས་པ་འདི་ས་སྐྱ་པ་ཀུན་བློས། གློ་མོ་ཕུན་ཚོགས་སྒྲོལ་མའི་ངོར་བྲིས། མེ་བྱ་ཟླ་༥ཚེས་ལ།། ༈ །གསོལ་འདེབས་སྲིད་ཞིའི་མཆོག་གྱུར་བཞུགས།།
ན་མོ་གུ་རུ་བྷྱཿ བསོད་ནམས་ཁ་བའི་ལྷུན་པོར་ལེགས་བཞུགས་ཤིང་། ། ལུང་རྟོགས་བདག་མེད་སེང་གེའི་ང་རོ་ཅན། ། གང་དེའི་རིང་ལུགས་པདྨ་བཞད་པའི་ཚལ། ། བསྟན་འཛིན་སྦྲང་རྩིའི་རྒྱལ་མཚན་ལ་ཕྱག་འཚལ། ། ཀུན་ཏུ་མཁྱེན་གསལ་བརྩེ་བའི་ཁུར་ལྡན་ཞིང་། ། མཐུ་སྟོབས་ནུས་པས་ཕྱོགས་དུས་རྣམ་ཀུན་ཏུ། ། བསྟན་དང་འགྲོ་བའི་ཕན་པ་ལྷུར་བཞེས་པའི། ། ཆོས་རྗེ་སྙིགས་དུས་དཔལ་མགོན་ལ་ཕྱག་འཚལ། ། དཔལ་ལྡན་ས་སྐྱའི་རྗེ་བཙུན་བཀའ་སྲོལ་མཆོག །
ཐུན་མོང་མིན་པའི་དགོངས་འབྲེལ་མཁས་གྲུབ་ཆེ། ། ཀུན་མཁྱེན་སྨྲ་བའི་སེངྒེའི་གདན་ས་པ། ། འགྲན་བྲལ་ཕྱོགས་ལས་རྣམ་རྒྱལ་ལ་ཕྱག་འཚལ། ། དེ་ལྟར་གསོལ་བས་གཞན་གནོད་གཞིར་བཅས་བྲལ། ། བྱམས་དང་སྙིང་རྗེ་སྨོན་འཇུག་བྱང་སེམས་འབྱོང་། ། སྨིན་གྲོལ་བདུད་རྩིའི་རོ་དང་མི་འབྲལ་བས། ། རྒྱལ་བའི་བསྟན་ལ་བྱ་བ་བྱེད་པར་ཤོག ། བདག་ཅག་མཐོང་ཐོས་དྲན་རེག་ཐམས་ཅད་ཀྱང་། ། གནས་སྐབས་རྒུད་བྲལ་བདེ་དགའི་དཔལ་འབྱོར་རྒྱས། ། ས་ལམ་མཐར་ཕྱིན་ཀུན་མཁྱེན་རྒྱལ་བ་ཡི། །
གོ་འཕང་མྱུར་ཐོབ་སྲིད་ཞིའི་མཆོག་གྱུར་ཅིག ། ཅེས་པ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་ལ་ཐུབ་བསྟན་རྣམ་རྒྱལ་གྱི་མཁན་རིན་པོ་ཆེ་པདྨ་རྒྱལ་མཚན་གྱི་དབོན་རྣམས་ནས་གསོལ་འདེབས་འདི་བཞིན་བསྐུལ་བ་ལྟར། རྒྱལ་བས་ཆོས་འཁོར་བསྐོར་བའི་དུས་ཆེན་ཉིན་སྦྱར་བའོ། ། མེ་བྱ་ལོར། ། སརྦ་མངྒ་ལཾ།། ༈ །ཨོཾ་སྭསྟི། སྤྲོས་བྲལ་ཆོས་དབྱིངས་ནམ་མཁར་དམིགས་མེད་ཀྱི། ། ཐུགས་རྗེའི་ཉི་འོད་གཟུགས་སྐུའི་རྣམ་རོལ་གྱིས། ། བསྟན་འགྲོའི་པདྨོ་བཞད་པའི་གཉེན་གཅིག་པུ། ། སྐྱབས་གནས་ནམ་མཁའི་ནོར་བུས་དགེ་ལེགས་སྩོལ། །
ཞེས་ཤིས་པར་བརྗོད་པའི་ཚིག་ཉུང་ངུས་སྔུན་བསུས་ཏེ། དེ་ལ་འདིར་རྒྱལ་བ་རྣམས་ནི་རྒྱུན་ཆད་མེད་པར་འགྲོ་ལ་རྗེས་ཆགས་ཀྱིས་སྐུ་གསུམ་ཡེ་ཤེས་ལྔ་ལྡན་མངོན་དུ་མཛད་ནས་འཁོར་བ་ཇི་སྲིད་བར། གང་འདུལ་དེར་སྟོན་གྱིས་སེམས་ཅན་གྱི་དོན་རྒྱུན་ཆད་མེད་པར་མཛད་པ་བཞིན་གངས་ལྗོངས་བསྟན་འགྲོའི་མགོན་དུ་བསམ་བཞིན་བྱོན་པའི་འོད་གསལ་ལྷའི་གདུང་། མཐུ་ཆེན་འཁོན་གྱི་རིགས་འཛིན། དཔལ་ལྡན་ས་སྐྱ་པ་ཞེས་མཚན་མཆོག་གསུམ་ལྡན་གྱི་གདུང་རབས་རིན་པོ་ཆེ་སྔར་བྱོན་ཟིན་པ་རྣམས་ནི་མཁས་གྲུབ་ཀྱི་ཕྲེང་བ་བར་མ་ཆད་པས། ཡུལ་དུས་གནས་སྐབས་ཐམས་ཅད་དུ་རྣམ་དཀར་འཕྲིན་ལས་བཟང་པོའི་རྒྱུན་རྒྱ་ཆེ་མུ་མེད་དུ་བཞུགས་པ་བཞིན། རྒྱ་དར་རྩེ་མདོའི་གདུལ་བྱ་རྣམས་ཀྱི་རེ་བ་བསྐོང་བའི་ཕྱིར་གང་གི་རིང་ལུགས་འཛིན་པ་ཕ་རི་སྒར་ཞེས་དང་། ཟུ་རུ་སྦུག་ཅེས་དགོན་གནས་ནས་བླ་གྲྭ་རིམ་ཅན་གྱིས་འགྲོ་དོན་སྐྱོང་མུ་དང་། ཚོང་ཁག་ལོ་རེས་ཀྱིས་འགྲིམ་འགྲུལ་སོགས་འབྲེལ་ལམ་ཡོད་པ་བཞིན་ལ། ས་ཕྱོགས་འདིར་ནི་རྒྱ་བོད་འདུས་ཚོགས་ཆེ་ཞིང་ས་ཡུལ་གཉན་པས་སྔ་ཐོག་ས་འགུལ་བློས་མི་འཁྱུད་པ་དང་།
དུས་ཕྱིས་མེ་ཆུས་ཉེར་འཚེ་སོགས་ཀྱིས་འགྲོ་རྣམས་ཉམ་ཐག་ཤར་བ་དེ་བཞིན་མ་བཟོད་པར། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་ཀུན་ལ་ཕན་པའི་ལྷག་བསམ་ཟོལ་མེད་དུ་ཡོད་པ་ངོས་ནས་ཕ་རི་སྒར་དགོན་པ་གསར་བཞེངས་སུ་བཞུགས་རྒྱུའི་སྨན་སྐུ་དཔལ་ས་སྐྱའི་རྗེ་བཙུན་རྡོ་རྗེ་འཆང་དང་ཞལ་མི་གཉིས་པ་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། ས་སྐྱ་པཎྜི་ཏ་ཆེན་པོ་ཀུན་དགའ་རྒྱལ་མཚན། འགྲོ་བའི་མགོན་པོ་འཕགས་པ་རིན་པོ་ཆེ་བློ་གྲོས་རྒྱལ་མཚན་ཏེ་གོང་མ་ལྔ་དང་། སྙིགས་དུས་བསྟན་པའི་ཉི་མ་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན། མཁས་གྲུབ་འགྲན་ཟླ་ཀུན་བྲལ་འཇམ་མགོན་ཀུན་དགའ་བསོད་ནམས་བཅས་བླ་སྐུ་དང་། འབྱུང་འདུལ། གུར་ཞལ་འཁོར་བཅས།
ནོར་ལྷ་བཅས་ཀྱི་སྨན་སྐུ་དང་། ཕ་སྒར་ཟུར་སྦུག་གཉིས་ཀྱི་རྟེན་གཙོར། སངས་རྒྱས་རྡོ་རྗེ་འཆང་གི་སྐུ་ཟངས་གསེར་ལས་གྲུབ་པ་འདི་རྣམས་བཞེངས་ཤིང་ནང་བཞུགས་རིང་བསྲེལ་རྣམ་བཞི་སྲིད་ན་དཀོན་པ་ས་ལུགས་ཉིད་གཙོ་ཆེར་བཞུགས་པའི་འདོད་གསོལ་བསྟན་འགྲོ་སྤྱི་ལ་དགོས་པ་དམ་པ་གོང་མ་རྣམས་ཀྱི་གསུང་བཞིན་དང་། དམིགས་བསལ་ཕྱོགས་དེའི་སྣོད་བཅུད་ཡོངས་ལ་གོ་བ་ངེད་རང་ནས་གསར་རྩོམ་གཤམ་གསལ་ལྟར་བཞུགས་པ་འདི་རྣམས་ལ། ངོས་ནས་རབ་གནས་འབྲིང་པོའི་ཆོ་ག་ལག་ལེན་རྣམ་པར་དག་པས་བྱིན་གྱིས་བརླབས་ཏེ། སོ་སོའི་དམ་ཡེ་དབྱེར་མེད་རོ་གཅིག་ཏུ་བགྱིས་པ་བཞིན་གསོལ་བ་བཏབ་ན་མཆོག་ཐུན་དངོས་གྲུབ་འབད་མེད་དུ་སྩོལ་ངེས་པ་ཡིན་པས་དད་དང་དམ་ཚིག་ལྡན་པའི་གདུལ་བྱ་རྣམས་ནས་དགོན་གནས་རྟེན་བླ་གྲྭ་བཅས་པ་མཆོད་ཡུལ་དུ་བཟུང་བའི་ཞབས་ཏོག་བསྙེན་བཀུར་ཡང་དག་མཛད་འཚལ། འདི་ན་མཐོང་བས་ཡིད་ཅན་དང་བ་འདྲེན། ། ཚུལ་བཞིན་བསྟེན་ན་དགོས་འདོད་ཆར་བཞིན་འབེབས། ། ཡིད་བཞིན་དབང་རྒྱལ་ལྟ་བུའི་རྟེན་རྣམས་ལ། ། ཕྱག་མཆོད་གསོལ་འདེབས་རེ་བ་དོན་ལྡན་འགྱུར། །
ཞེས་དཔལ་ས་སྐྱ་ཡོན་ཏན་རིན་པོ་ཆེའི་འབྱུང་གནས་དམ་པ་ནས་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་དར་རྩེའི་མདོའི་ཕ་སྒར་ཟུར་སྦུག་དགོན་རྣམ་གཉིས་སུ་བཞུགས་རྒྱུའི་རྟེན་གྱི་དཀར་ཆག་ཉུང་ངུ་དོན་ཚང་དུ་བྲིས།། ༈ །འདོད་གསོལ་ལ། ཡང་དག་པར་རྫོགས་པའི་སངས་རྒྱས་སྐུ་བཞི་ཡེ་ཤེས་ལྔའི་བདག་ཉིད་རྒྱལ་བ་རྡོ་རྗེ་འཆང་ཆེན་པོ་ཞེས་གདུལ་བྱ་སོ་སོའི་རྩ་བའི་བླ་མ་དམ་པར་གྱུར་པ། ཐུན་མོང་མཆོག་གི་དངོས་གྲུབ་ཀུན་གྱི་འབྱུང་གནས་མཆོག་ལ་ཕྱག་འཚལ་ཞིང་སྐྱབས་སུ་མཆིའོ། ། སྤྱིར་སེམས་ཅན་ཐམས་ཅད་དང་ཁྱད་པར་རྒྱ་དར་རྩེ་མདོ་སྣོད་བཅུད་ཀུན་ལ་བྱིན་གྱིས་བརླབས་ཏུ་གསོལ། འདིར་སྐྱེས་པའི་སེམས་ཅན་རྣམས་དང་བྱེས་ནས་ཡོང་བའི་འགྲོ་བ་སེར་སྐྱ་ཕོ་མོ་དུད་འགྲོ་གཟུགས་ཅན་གཟུགས་མེད་དང་བཅས་པའི་ཚེ་འཁོར་བ་ཐོག་མ་མེད་པ་ནས་བསགས་པ་དང་། ད་ལྟ་གསོག་བཞིན་པ་དང་། མ་འོངས་པ་ན་གསོག་པར་འགྱུར་བའི་མི་དགེ་བ་བཅུ། མཚམས་མེད་པ་ལྔ། དེ་དང་ཉེ་བ་ལྔ་ལ་སོགས་པ་སྒོ་གསུམ་གྱིས་བསགས་པའི་ལས་ངན་སྡིག་སྒྲིབ་བག་ཆགས་དང་བཅས་པ་བྱང་ཞིང་དག་པ་དང་།
སླར་ཡང་དེ་ལྟ་བུ་མི་བགྱིད་པར་བྱིན་གྱིས་བརླབས་ཏུ་གསོལ། ལས་ངན་དེ་དག་གི་འབྲས་བུ་ངན་སོང་སོགས་སྲིད་པའི་སྡུག་བསྔལ་བཟོད་དཀའ་མྱོང་དགོས་པ་རྣམས་ལས་མྱུར་དུ་ཐར་པར་མཛད་དུ་གསོལ། ལུང་པ་འདི་ཉིད་དུ་ས་གཡོ་བ། ཆུ་འཁྲུགས་པ། མེ་འབར་བ། རླུང་ནག་འཚུབ་པ། ལྕེ་འབབ་པ། ནད་རིམས་སྣ་ཚོགས། ལོ་ཏོག་ཉེས་པ། འཁྲུགས་པ་སོགས་ཀྱིས་སྣོད་བཅུད་ཡོངས་ལ་གནོད་ཅིང་འཚེ་བས།
སྡུག་བསྔལ་དཔག་ཏུ་མེད་པ་སྐྱེད་པར་བྱེད་པ་དེ་དག་ལས་རྣམ་པ་ཀུན་ཏུ་བསྲུང་ཞིང་སྐྱོབ་པར་མཛད་དུ་གསོལ། གཞིས་བྱེས་འགྲོ་བ་ཐམས་ཅད་ཚེ་རིང་ནད་མེད་བདེ་སྐྱིད་ལོངས་སྤྱོད་མ་ཚང་པ་མེད་པའི་འཚོ་བས་དུས་འདའ་ཞིང་བསམ་དོན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། བྱམས་སྙིང་རྗེ་བྱང་ཆུབ་ཀྱི་སེམས་བཅོས་མིན་རྒྱུད་ལ་སྐྱེས་ནས་རྒྱལ་བའི་བསྟན་པ་རིན་པོ་ཆེ་སོ་སོའི་སྐལ་པ་དང་འཚམས་པར་ཉམས་སུ་བླངས་ཏེ་མངོན་མཐོ་ངེས་ལེགས་མྱུར་དུ་འགྲུབ་པར་བྱིན་གྱིས་བརླབས་ཏུ་གསོལ། མདོར་ན་སྲས་བཅས་སངས་རྒྱས་ཐམས་ཅད་ཀྱི། ། ཐུགས་ཀྱི་དགོངས་པ་ལེགས་ཚོགས་ཇི་སྙེད་ཀུན། ། བདག་དང་མཁའ་མཉམ་འགྲོ་བ་མ་ལུས་པས། ། མྱུར་དུ་འགྲུབ་པར་བྱིན་གྱིས་བརླབ་ཏུ་གསོལ། ༈ །ན་མོ་གུ་རུ་བི་རུ་པ་ལ་ཡ། རྒྱལ་བ་ཀུན་གྱི་འཕྲིན་ལས་ཐམས་ཅད་གདུལ་བྱ་སོ་སོའི་མོས་ངོ་དང་མཐུན་པར་སྩོལ་ཕྱིར་བདག་གི་དྲིན་ཅན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་རྡོ་རྗེ་འཆང་བསོད་ནམས་རིན་ཆེན་གྱི་ཞལ་སྔ་ནས་དང་། བདག་གི་དྲིན་ཆེན་རྩ་བའི་བླ་མ་དམ་པ་ཐར་རྩེ་རྡོ་རྗེ་འཆང་ནམ་མཁའི་མཚན་ཅན་དང་།
བདག་གི་དྲིན་ཆེན་རྩ་བའི་བླ་མ་དམ་པ་གནས་གསར་རྡོ་རྗེ་འཆང་ལེགས་པའི་མཚན་ཅན་སོགས་བདག་ལ་བཀའ་དྲིན་ཆེ་བའི་རྩ་བའི་བླ་མ་དམ་པ་རྣམས་དང་། དཔལ་ས་སྐྱའི་གདུང་རབས་རིན་པོ་ཆེ་རྣམས་ནས་མདོ་སྔགས་རིག་གནས་སོགས་ཟབ་རྒྱས་ཆོས་ཚུལ་གསན་པའི་རྒྱ་བལ་བོད་ཀྱི་མཁས་གྲུབ་ཇི་སྙེད་བྱོན་པ་རྣམས་དང་། ངོར་རྫོང་གོང་ཚར་སོགས་བསྟན་འཛིན་མཁས་གྲུབ་རིམ་པར་བྱོན་པ་རྣམས་དང་། དེ་དག་གི་ཐུགས་ཉམས་སུ་བསྟར་ཞིང་མཆོག་ཐུན་དངོས་གྲུབ་སྩོལ་བར་མཛད་པའི་ལྷག་པའི་ལྷ་མཆོག་ཞི་རྒྱས་དབང་དྲག་གི་རྣམ་རོལ་དུ་སྟོན་པ་རྣམས་དང་། བླ་མ་དམ་པ་དེ་རྣམས་དང་དབྱེར་མ་མཆིས་ཀྱང་ལྡོག་པ་ཐ་དད་སྐུ་དང་གྲིབ་མ་ལྟར་འགྲོགས་པའི་ཆོས་སྐྱོང་སྲུང་མ་རྣམས་དང་། འདོད་དགུ་སྩོལ་བའི་དབང་ནོར་ལྷ་ཚོགས་རྣམས་དང་བཅས་པས། སྤྱིར་སྣོད་བཅུད་ཐམས་ཅད་དང་། བྱེ་བྲག་དཔལ་ས་སྐྱ་པ་ལ་ལྟོས་པ་རྣམས་དང་། དེའི་ནང་ནས་ཀྱང་རྒྱ་དར་རྩེ་མདོའི་ཕ་རི་སྒར་པས་མཚོན་ཡུལ་གྲུ་ཞིང་ཁང་ནོར་རྫས་ཆོས་སྡེ་དཀོན་མཆོག་གསུམ་གྱི་རྟེན་དང་བཅས་བསྲུང་ཞིང་སྐྱོང་བ་དང་བྱིན་གྱིས་བརླབས་པར་མཛད་ནས་འགལ་རྐྱེན་བར་ཆད་གང་གིས་ཀྱང་མི་ཚུགས་ཤིང་། མཐུན་རྐྱེན་འཕྲལ་ཡུན་དགེ་བའི་འདོད་སྨོན་མཐའ་དག་ཡིད་བཞིན་དུ་འགྲུབ་པར་བྱིན་གྱིས་བརླབ་ཏུ་གསོལ།
ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་དུས་གསུམ་དགེ་འབྲས་རྣམ་དག་ལ་སྨིན་ནས་དུས་རྟག་ཏུ་བདེ་སྐྱིད་ཁོ་ནས་འཚོ་བ་དང་། དགེ་བའི་རང་བཞིན་དུ་གནས་པའི་རྒྱུར་གྱུར་ཅིག མདོར་ན་སྲས་བཅས་སངས་རྒྱས་ཐམས་ཅད་ཀྱི། ། ཐུགས་ཀྱི་དགོངས་པ་ལེགས་ཚོགས་ཇི་སྙེད་ཀུན། ། བདག་དང་མཁའ་མཉམ་འགྲོ་བ་མ་ལུས་པས། ། མྱུར་དུ་འགྲུབ་པར་བྱིན་གྱིས་བརླབ་ཏུ་གསོལ། ། ཞེས་དཔལ་ས་སྐྱའི་གཞི་ཐོག་བླ་བྲང་གི་ཡང་རྩེ་འཛམ་གླིང་ཕུན་ཚོགས་དཔལ་འབར་ནས། ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་བྲིས།། ༈ ཕུར་པའི་འདོད་གསོལ་བཞུགས་སོ།། ན་མོ་གུ་རུ་ཤྲཱི་བཛྲ་ཀུ་མཱ་ར་ཡ།
ཆོས་སྐུ་ཀུན་ཏུ་བཟང་པོ། ལོངས་སྐུ་རྒྱལ་བ་རིགས་ལྔ། སྤྲུལ་སྐུ་རིགས་གསུམ་མགོན་པོ་སྟེ་རྒྱལ་བ་དགོངས་པའི་བརྒྱུད་པ། ལྷ་དྲེགས་ལྡན་ཆོས་སྐྱོང་། ཀླུ་ཀླུ་རྒྱལ་འཇོག་པོ། གནོད་སྦྱིན་སྐར་མདའ་གདོང་། སྲིན་པོ་བློ་གྲོས་ཐབས་ལྡན། མི་ལི་ཙ་བཱི་དྲི་མེད། རྒྱལ་པོ་རབ་གསལ་ཟླ་བ། ཨོ་རྒྱན་པདྨ་འབྱུང་གནས།
བི་མ་ལ་མི་ཏྲ། ཤཱི་ལཱ་མཉྫུ། སྣ་ནམ་རྡོ་རྗེ་བདུད་འཇོམས། མཁར་ཆེན་ཡེ་ཤེས་མཚོ་རྒྱལ་སོགས་རིགས་འཛིན་རིག་པའི་བརྒྱུད་པ། འཁོན་སྟོན་ཀླུ་དབང་བསྲུང་བ་སྐུ་མཆེད་ནས་དཀོན་མཆོག་རྒྱལ་པོའི་བར་དུ་བྱོན་པ་རྣམས་དང་། དཔལ་ས་སྐྱའི་རྗེ་བཙུན་གོང་མ་ལྔ། དེའི་དབོན་བརྒྱུད་ཡེ་ཤེས་འབྱུང་གནས། བདག་ཉིད་ཆེན་པོ་བཟང་པོར་དཔལ། དེ་ལས་འཕྲོས་པའི་གཞི་ཐོག་བླ་བྲང་། རིན་ཆེན་སྒང་བླ་བྲང་།
ལྷ་ཁང་བླ་བྲང་། དུས་མཆོད་བླ་བྲང་སྟེ་ཁག་བཞིའི་གདུང་རབས་ལས། དུས་མཆོད་པའི་གྲས་རྩེ་ཐོག་བླ་བྲང་པ་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་ཡབ་སྲས་དབོན་བརྒྱུད་ཟམ་མ་ཆད་པར་བྱོན་པ་དང་། གཞན་ཡང་ཞལ་སློབ་ཁའུ་པ། བུ་ལུང་པ་ལོ་མཆོག དགའ་ལྡན་པ། གན་པ་བ། གཞན་ཡང་དཔལ་ལྡན་ཚུལ་ཁྲིམས། ངོར་ཆེན་རྡོ་རྗེ་འཆང་། གུ་གེ་པཎ་ཆེན།
གློ་བོ་མཁན་ཆེན་སོགས་བརྒྱུད་པ་གསུམ་ལྡན་གྱི་གང་ཟག་སྙན་ཁུང་བརྒྱུད་པ་རྣམས་དང་། གཞན་ཡང་རྫོགས་ཆེན་བརྒྱུད་པའི་བླ་མ། སྒྱུ་འཕྲུལ་བརྒྱུད་པའི་བླ་མ། ཕར་ཕྱིན་ཐེག་པའི་བརྒྱུད་པ་རྣམས་དང་། དམ་པ་རིགས་བརྒྱ། འཇམ་དཔལ་སྐུ། པདྨ་གསུང་། ཡང་དག་ཐུགས། བདུད་རྩི་ཡོན་ཏན། འཕྲིན་ལས་ཕུར་པ།
མ་མོ་རྦོད་གཏོང་། དམོད་པ་དྲག་སྔགས། འཇིག་རྟེན་མཆོད་བསྟོད་སྒྲུབ་པ་ཆེན་པོ་བཀའ་བརྒྱད་ཀྱི་ལྷ་ཚོགས། ཁྱད་པར་དུ་ཡང་ལྷག་པའི་ལྷ་མཆོག་དཔལ་ཆེན་རྡོ་རྗེ་གཞོན་ནུ། ཡུམ་ཆེན་འཁོར་ལོ་རྒྱས་འདེབས། ཧཱུྃ་ཀ་ར། རྣམ་པར་རྒྱལ་བ། དབྱུག་པ་སྔོན་པོ། གཤིན་རྗེ་གཤེད། མི་གཡོ་མགོན་པོ།
རྟ་མགྲིན་རྒྱལ་པོ། འདོད་པའི་རྒྱལ་པོ། བདུད་རྩི་འཁྱིལ་པ། ཁམས་གསུམ་རྣམ་རྒྱལ། སྟོབས་པོ་ཆེ་སྟེ་ཁྲོ་བོ་བཅུ། སྒྲ་འབྱིན། སྒེག་མོ། སྡེར་མོ། དུར་ཁྲོད། གཏུན་ཁུང་།
གཏུམ་མོ། མདའ་སྙེམས། སྒྲ་མཛད། གསོད་མ། རིག་བྱེད་དེ་ཁྲོ་མོ་བཅུ། ཕག སྟག གཡག ཤ གཟིག
བྱི་ལ། ཅེ་སྤྱང་། སེང་གེ དྲེད། དོམ། གདོང་ཅན་ཏེ་ཕྱག་བརྙན་བཅུ། རྨིག་བུ། བྱ་རྒོད། བྱ་རོག ཁྭ་ཏ།
འུག་པ། སྤུ་ཤུད། ཁྲ། ཕ་ཝང་། སྲེ་མོང་། བྱི་བའི་གདོང་ཅན་ཏེ་ཕྲ་མན་བཅུ། སྤུ་ཤུད། བྱ་རོག སྲིན་བྱ། ཁྲ་མགོ་ཅན་ཏེ་སྒོ་མ་བཞི།
བཛྲ་ཀཱི་ལ་ཡ། བུདྡྷ་ཀཱི་ལ་ཡ། རཏྣ་ཀཱི་ལ་ཡ། པདྨ་ཀཱི་ལ་ཡ། ཀརྨ་ཀཱི་ལ་ཡ་ཏེ་སྲས་མཆོག་ལྔ་བཅས་རྩ་བའི་ལྷ་ལྔ་བཅུ་རྩ་གཅིག་དཔལ་ལྡན་དཀར་མོ་ཉི་ཟླ། བདུད་རྒྱལ་ཐོད་ཕྲེང་ཅན། མི་སྲིན་མོ། ཚངས་མ། འཁྲུགས་མོ། དབང་མོ།
མཇུག་སྲེད་མ། གཞོན་ནུ་མ། ནག་མོ་ཆེན་མོ། དམར་མོ། བདུད་རྩི་མ། ཞི་བ་མོ། བེ་ཅོན་མོ། སྲིན་མོ། ཟ་བ་མོ། དམར་སེར་ཆེན་མོ།
དགའ་བ་མོ། མྱོས་མ། གཅིག་སྤྱོད་མ། ཡིད་འཕྲོག་མ། གྲུབ་མོ། རླུང་མོ། བུམ་རྣ། གསོད་བྱེད་མ། མེ་མོ། ཕག་མོ།
རྒན་བྱེད་མོ། སྣ་ཆེན་མོ། ཆུ་ལྷ་མོ། སེར་ནག་ཆེན་མོ་སྟེ་དབང་ཕྱུག་མ་ཉེར་བརྒྱད། རེ་མ་ཏི། རེ་མ་ཊ། རེ་མ་ཛ། རེ་མ་ཛུ་སྟེ་བདག་ཉིད་མ་བཞི། སྤྱང་ཀི། འཕར་བ།
ཝ། ཁྱི་གདོང་སྟེ་ཤཱ་ན་མ་བཞི། སྤྱིན་བྱིན། ཡ་བྱིན། བསེ་བྱིན། ཕག་བྱིན་ཏེ་ས་བདག་མ་བཞི། གཽ་རཱི། ཙཽ་རི། པྲ་མོ་ཧཱ། བེཏྟ་ལཱི།
པུཀྐ་སཱི། གྷསྨ་རི། སྨེ་ཤ་ནཱི། ཙཎྜ་ལི་སྟེ་གནས་མ་བརྒྱད། སེང་། སྟག ཝ། ཁྱི། བཞད། ངུར་བྱ།
ཁྭ་ཏ། འུག་པའི་གདོང་སྟེ་ཡུལ་མ་བརྒྱད། སྟག ཕག དྲེད། སྤྱང་སྟེ་སྒོ་མ་བཞི། ཀུན་དྲག་མ། གཡའ་མ་སྐྱོང་། ཀུན་བཟང་མ། བགེགས་ཀྱི་གཙོ་སྟེ་བདུད་མོ་བཞི།
གཡུ་བུན་མ། དཔལ་གྱི་ཡུམ། རླུང་མོ། གྲགས་མོ། རྒྱལ་སྟེ་གནོད་སྦྱིན་མོ་བཞི། བོད་ཁམས་སྐྱོང་། སྨན་གཅིག་མ། གཡར་མོ་བསིལ། གཟུགས་ལེགས་མ་སྟེ་སྨན་མོ་བཞི་སོགས་མདོར་ན་རྩ་གསུམ་མཆོག་གསུམ་སྐྱབས་གནས་ཐམས་ཅད་དཔལ་རྡོ་རྗེ་གཞོན་ནུའི་རྟེན་འདི་ལ་བརྟན་པར་བཞུགས་ནས་དཔལ་ས་སྐྱ་པ་ཆེན་པོ་དྲིན་ཆེན་རྩ་བའི་བླ་མ་དམ་པ་ཀུན་དགའ་བློ་གྲོས། རིགས་སྲས་དབང་སྡུད་སྙིང་པོ།
ཨེ་ཝཾ་བཟང་པོ་སྟེ་ཞལ་ངོ་རྣམ་པ་གསུམ། སྐུ་མཆེད་རྗེ་བཙུན་མ་དབོན་མོ་བཅས་དང་བདག་འཆི་མེད་དཔལ་འབྱོར་བཟང་མོ་ཕ་མ་སྤུན་ལྟོས་བཅས་ཐམས་ཅད་ཀྱི་བརྒྱུད་བྱིན་གྱིས་བརླབས་ནས་མཆོག་ཐུན་མོང་གི་དངོས་གྲུབ་ཐམས་ཅད་ད་ལྟ་ཉིད་དུ་བསྩལ་དུ་གསོལ། བརྩེ་བས་དགོངས་ཤིག ཐུགས་རྗེས་གཟིགས་ཤིག ནུས་མཐུས་སྲུངས་ཤིག བྱང་ཆུབ་མ་ཐོབ་བར་སྐྱབས་གནས་རེ་ས་གཞན་ན་མེད་དོ། ། མྱུར་དུ་རྗེས་སུ་བཟུང་དུ་གསོལ། འཇམ་དབྱངས་རྣམ་སྤྲུལ་བྱེ་བས་གངས་ཅན་འདིར། ། མདོ་རྒྱུད་མན་ངག་ཆོས་འཁོར་བསྐོར་བ་དང་། ། གྲངས་མེད་འགྲོ་བའི་དོན་མང་མཛད་ནས་ཀྱང་། །
འཁོར་བ་ཇི་སྲིད་གནས་པར་བཞུགས་སུ་གསོལ། ། ངག་དབང་ཀུན་ལ་དགའ་བདེའི་དཔལ་སྟེར་མཁས། ། སྙན་པའི་གྲགས་པས་ཡོངས་ཁྱབ་ས་སྐྱ་པའི། ། གདུང་སོགས་བདག་གི་ལུས་ལས་སྒྱུ་འཕྲུལ་ཆར། ། རྒྱལ་བ་བལྟམས་ལྟར་གེགས་མེད་དོན་མང་ཤོག ། གངས་ཅན་བོད་ཀྱི་ལྟེ་བ་རྡོ་རྗེ་གདན། ། དཔལ་ལྡན་ས་སྐྱའི་ཆོས་སྲིད་རྒྱས་བྱེད་པའི། ། སྤྲུལ་པའི་གདུང་བརྒྱུད་རྒྱུན་ཆད་མེད་པ་ཡང་། ། བདག་ནས་མ་འོངས་སྲིད་མཐའི་བར་འབྱོན་ཤོག ། རྒྱལ་དང་རྒྱལ་སྲས་སྤྲུལ་པའི་སྐུ། །
ས་སྐྱའི་རྗེ་བཙུན་གདུང་རབས་མཆོག ། ཇི་སྲིད་འཁོར་བ་མ་སྟོང་བར། ། དེ་སྲིད་རྒྱུན་ཆད་མེད་པར་ཤོག ། མཁས་བཙུན་བཟང་ལྡན་ས་སྐྱའི་གདུང་རབས་ཀུན། ། ཞབས་པད་བརྟན་ཅིང་བཞེད་དགོངས་མཐར་ཕྱིན་ནས། ། བསྟན་འགྲོ་ཀུན་ལ་འཕྲལ་ཡུན་ཕན་བདེའི་སྒོ། ། བརྒྱ་ཕྲག་འབྱེད་པའང་བདག་ནས་རིམ་འབྱོན་ཤོག ། བདག་གི་བསོད་ནམས་འདི་ཡིས་ནི། ། སེམས་ཅན་ཐམས་ཅད་མ་ལུས་པ། ། སྡིག་པ་ཐམས་ཅད་སྤངས་ནས་ནི། །
རྟག་ཏུ་དགེ་བ་བྱེད་པར་ཤོག ། མདོར་ན་སྲས་བཅས་སངས་རྒྱས་ཐམས་ཅད་ཀྱི། ། ཐུགས་ཀྱི་དགོངས་པ་ལེགས་ཚོགས་ཇི་སྙེད་ཀུན། ། བདག་དང་མཁའ་མཉམ་འགྲོ་བ་མ་ལུས་པས། ། མྱུར་དུ་འགྲུབ་པར་བྱིན་གྱིས་བརླབ་ཏུ་གསོལ།། ༈ །ཆོས་གྲགས་ཀྱི་སྐུའི་འདོད་གསོལ་བཞུགས་སོ།། ཨོཾ་སྭསྟི་སིདྡྷི། ལྔ་བདོའི་དཔལ་མགོན་བདག་ཅག་སྟོན་པ་ཡི། ། བསྟན་པ་དག་པར་བསྒྲུབ་ཕྱིར་བསམ་བཞིན་དུ། ། ལྷོ་ཕྱོགས་རྒྱལ་དབང་གཙུག་ནོར་མུ་སྟེགས་རིགས། །
ལེགས་འཁྲུངས་གཞོན་ནུ་སྒྲ་མཁན་དེ་ལ་འདུད། ། ཞང་པོ་གཞོན་ནུ་ལེགས་ལྡན་གྱིས་བསྐྲད་པས། ། མུ་སྟེགས་མཐར་མཛད་ནང་པའི་བསྟན་ལ་བྱོན། ། དྷརྨཱ་ཀིརྟིའི་མཚན་འཆང་དབང་ཕྱུག་སྡེར། ། ཚད་མའི་གཞུང་གསན་སློབ་དཔོན་ལས་ལྷག་འདུད། ། སློབ་དཔོན་གྲུབ་མཐའ་འཁྲུལ་འབྱིན་བཀའ་གནང་ཐོབ། ། གྲངས་ཅན་གསང་ཚིག་ཐབས་མཁས་འཕྲུལ་གྱིས་མཁྱེན། ། རྩོད་ལ་ཟླ་མེད་དྲིལ་བསྒྲགས་ཕལ་ཆེར་བྲོས། ། དོ་ཟླར་འོས་རྣམས་ཚར་བཅད་དེ་ལ་འདུད། ། སྟོབས་ལྡན་མེ་ཏོག་རྒྱས་པའི་སྒོ་དྲུང་དུ། །
མཁས་པའི་དྲིལ་བསྒྲགས་ཕྱོགས་ལས་རྣམ་རྒྱལ་ནི། ། ང་མིན་སུ་ཞེས་ཞལ་གྱིས་བཞེས་པའི་ཚེ། ། དཔལ་ལྡན་ཆོས་གྲགས་སྙན་དབྱངས་བསྒྲགས་ལ་འདུད། ། སྦྱིན་བདག་དེ་རྒྱུས་རབ་བྱེད་སྡེ་བདུན་དང་། ། རྣམ་འགྲེལ་ལེའུ་དང་པོའི་འགྲེལ་བཤད་སོགས། ། དུ་མའི་གམ་དུ་ཕྱིན་ཚེ་ཕྲག་དོག་གིས། ། ཁྱི་མཇུག་བཏགས་ཀྱང་ངོ་མཚར་གསལ་བསྟན་འདུད། ། ལུང་རིགས་ཐུགས་རྗེའི་ཐོག་མདའ་ལོག་འདྲེན་དགྲ། ། རྨད་བྱུང་བྱིན་རླབས་ཆུ་རྒྱུན་སྐྱེ་དགུའི་གཉེན། ། རྒྱལ་བས་ལུང་བསྟན་མཁས་གྲུབ་རྒྱ་མཚོ་ཡི། །
དཔལ་ལྡན་ཆོས་ཀྱི་གྲགས་པ་དེ་ལ་འདུད། ། རྒྱུ་རྐྱེན་རྟེན་འབྲེལ་དུ་མས་འཇིམ་བཟང་ནི། ། བཟོ་རིག་མཁས་པའི་ལག་པའི་འཕྲུལ་འཁོར་ལས། ། གང་གི་སྣང་བརྙན་རྒྱ་གར་པཎ་ཆེན་དབྱིབས། ། ཆོས་དབྱིངས་མེ་ལོང་མདངས་ཅན་དེ་ལ་འདུད། ། ཕྱག་གཡས་ཤེས་རབ་རལ་གྲིས་གཏི་མུག་གཅོད། ། ཕྱག་གཡོན་བདག་མེད་སྒྲ་སྒྲོགས་རྣམ་འགྲེལ་གཞུང་། ། འགྲོ་ལ་མི་འཇིགས་སྐྱབས་སྦྱིན་སྩོལ་བའི་ཕྱག ། མཐའ་གཉིས་གནོན་པའི་ཕྱེད་ཀྲུང་ཅན་ལ་འདུད། ། ཀུན་རྨོངས་རྒོལ་གཟུགས་ཀུན་དཀྲིས་ཀུན་འཁྲུགས་མདངས། །
ཡང་དག་བསྟན་ལ་ལྷུར་ལེན་འདུད་པའི་དབྱིབས། ། འགྲོ་རྣམས་དེ་ལྟའི་དཔལ་ལ་འགོད་དོ་ཞེས། ། དགེ་སློང་ཆ་ལུགས་མཛེས་པས་སྤྲས་ལ་འདུད། ། དོན་དམ་རིགས་བདག་པཎ་ཞྭ་རྩེ་རིང་ནི། ། དཀོན་མཆོག་དབུ་འཕང་མཐོ་ཕྱིར་གྱེན་དུ་བསྒྲེངས། ། སྤོབས་པའི་གདེངས་ལྡན་ཞྭ་ལག་རླུང་བསྐྱོད་ཚུལ། ། རྣམ་པར་བརྗིད་པའི་དཔལ་འཛིན་དེ་ལ་འདུད། ། མ་རྟོགས་ལོག་རྟོག་ཐེ་ཚོམ་དྲྭ་བ་ཡི། ། རྒྱར་ཆུད་འཁྲུལ་པའི་གཞུང་ལུགས་ཚར་གཅོད་པའི། ། རྣམ་དག་རིག་གཞུང་འགྲེལ་པ་བདུད་རྩིའི་བཅུད། །
ལེགས་མྱོང་རིག་པར་སྨྲ་བ་ཁྱེད་འདྲར་ཤོག ། བསིལ་ལྡན་ཁ་བའི་ལྗོངས་འདིར་རྔོག་ལོ་ཆེས། ། དང་པོར་བསྒྱུར་མོད་འཇམ་མགོན་ས་སྐྱ་པ། ། ཀུན་དགའ་རྒྱལ་མཚན་གང་གིས་འགྱུར་མཛད་པའི། ། རྣམ་དག་བཤད་པའི་རྒྱུན་འདི་ཆེར་རྒྱས་ཤོག ། འཇམ་མགོན་བླ་མའི་དོན་གྱི་དགོངས་པ་ནི། ། འཁྲུལ་མེད་ལེགས་མཁྱེན་བསོད་ནམས་སེང་གེའི་ཞབས། ། ལེགས་པའི་བློ་གྲོས་ངག་དབང་ཆོས་གྲགས་རྗེའི། ། ལུགས་འཛིན་བློ་གསལ་རྒྱ་མཚོ་ཆེར་རྒྱས་ཤོག ། དེ་ལ་བརྟེན་ནས་རྒྱལ་བའི་རིང་ལུགས་ལས། །
ཕྱིར་ཕྱོགས་ལོག་སྨྲ་ཀུན་གྱི་རོ་འཛིན་སྙིང་། ། ཚལ་པར་བཀས་ནས་ལེགས་བཤད་འཆི་མེད་བཅུད། ། འཁོར་བའི་ཚ་གདུང་སེལ་ཀུན་ཆེར་རྒྱས་ཤོག ། བློ་དང་དབང་མིང་ཨེ་ཐོག་འཆང་བ་ལས། ། རིགས་ལམ་གཞུང་ལུགས་ཕྱོགས་བཅུར་རབ་འཕེལ་ནས། ། དཔལ་ལྡན་ས་སྐྱའི་རིང་ལུགས་རྣམ་དག་གིས། ། འཁྲུལ་མེད་ལམ་བཟང་སྟོན་འདི་ཆེར་རྒྱས་ཤོག ། དཔལ་ལྡན་བླ་མ་དམ་པ་ཆོས་གྲགས་སྤྲུལ། ། དཔལ་ལྡན་གནས་གསར་རྡོ་རྗེ་འཆང་ཆེན་དེའི། ། དཔལ་ལྡན་བཀའ་སྲོལ་དྲི་མེད་ཉིན་མོའི་མགོན། །
དཔལ་ལྡན་འོད་བརྒྱ་འགོག་མེད་ཆེར་རྒྱས་ཤོག ། ཅེས་འདི་ས་སྐྱའི་གདུང་གི་མཆོག ། དབང་སྡུད་སྙིང་པོས་ཆོས་གྲགས་སྐུ། ། ལེགས་བཞེངས་རྣམ་འགྲེལ་གཞུང་འཛིན་ཆེད། ། འདོད་གསོལ་གང་དེ་ཀུན་བློས་དགེ། ༈ །ཧཱུྃ་སྐལ་བཟང་རྣམ་འདྲེན་ཤཱཀྱའི་རྒྱལ་པོ་ཡི། ། གཉིས་མེད་ཡེ་ཤེས་ཐུགས་ལས་སྤྲུལ་པ་ཡི། ། མི་ཟད་འབར་བའི་ཁྲོ་བོ་དུད་ཁ་ཆེ། ། རྡོ་རྗེ་དབྱུག་པས་ཀེག་འཚུབ་འཇོམས་པའི་གཤེད། ། སྲི་ཅན་གཡུལ་ལས་རྒྱལ་བའི་འཕྲིན་ལས་མཛོད། །
གཉིས་མེད་བསྲུང་བའི་འཁོར་ལོ་མེ་འོད་འབར། ། སྦྱིན་བདག་གནོད་པའི་ཀེག་སྲི་གདུག་རྩུབ་ཀུན། ། དམིགས་མེད་མེ་དཔུང་འབར་བའི་ཀློང་བསྲེགས་ནས། ། ཀེག་ངན་གཡུལ་ལས་རྒྱལ་བའི་འཕྲིན་ལས་མཛོད། དཀོན་མཆོག་གསུམ་དང་བླ་མ་རྡོ་རྗེ་འཛིན། ། ཤཱཀྱའི་རྒྱལ་པོ་གསང་སྔགས་རིག་སྔགས་མཐུས། ། རིག་འཛིན་རྣལ་འབྱོར་ཆོས་ཉིད་གདོད་ནས་དག ། ཆོས་ཅན་རྒྱུ་འབྲས་བསླུ་མེད་བདེན་མཐུ་ཡིས། ། རྒྱུ་སྦྱོར་ཡོན་བདག་གནོད་འཚེའི་ནད་གདོན་དང་། ། བར་ཆད་མི་མཐུན་ཕྱོགས་གྱུར་ཐམས་ཅད་དང་། །
ཁྱད་པར་ལོ་ཀེག་ཟླ་ཀེག་ཞག་ཀེག་དང་། ། ཟ་ཀེག་ཆེ་སྲི་ཆུང་སྲི་དར་སྲི་དང་། ། དུར་སྲི་ནད་སྲི་གོད་སྲི་ཕུང་སྲི་དང་། ། རྒྱལ་སྲི་དགྲ་སྲི་གདོན་གྱི་སྲི་ལ་སོགས། ། ཀེག་སྲིའི་གནོད་པ་མཐའ་དག་དགྲ་བགེགས་ཀྱི། ། སྟེང་དུ་སྒྱུར་ཅིག་ཟློག་ཅིག་མ་ར་ཡ།། །། འདི་ཡང་ས་སྐྱ་པ་ཀུན་བློས་རང་གཞན་གྱི་ཀེག་ངན་བཟློག་ཕྱིར་བྲིས།། །། PAGE * MERGEFORMAT 8 ཀུན་དགའ་བློ་གྲོས། ཕྱག་རྒྱན་སོགས་ཡོངས་རྫོགས་ཐུགས་ཀ་རུ། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
