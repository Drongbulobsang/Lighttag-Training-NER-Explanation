གསུང་འབུམ། ཀུན་དགའ་བློ་གྲོས།
པོད ༥༤
བླ་ཆེན་འཕགས་པའི་དངུལ་གདུང་རིན་པོ་ཆེའི་དཀར་ཆག་དགེ་ལེགས་བཅུད་ཀྱི་ཉིང་ཁུ་མྱོང་གྲོལ་ཆེན་མོ།
༄༅། །བླ་ཆེན་འཕགས་པའི་དངུལ་གདུང་རིན་པོ་ཆེའི་དཀར་ཆག་དགེ་ལེགས་བཅུད་ཀྱི་ཉིང་ཁུ་མྱོང་གྲོལ་ཆེན་མོ་བཞུགས་སོ།། ཨོཾ་སྭ་སྟི་སིདྡྷཾ། བསྟན་པའི་གཙོ་བོ་ཐུབ་དབང་ལྷ་ཡི་ལྷ། ། དེ་སྲས་གསུང་གི་མངའ་བདག་འཇམ་པའི་དབྱངས། ། གང་གི་རྣམ་སྤྲུལ་རྗེ་བཙུན་ས་སྐྱ་པ། ། ཡབ་སྲས་བརྒྱུད་པར་བཅས་ལ་ཕྱག་བགྱི་འོ། ། སྔོན་ཚེ་སྤྲུལ་པའི་ལོ་ཙཱ་དཔལ་བརྩེགས་བསྲུང་། ། ཕྱི་རབས་རྒྱལ་སྲས་ས་སྟོན་རིར་གྲགས་པ། ། འཛམ་གླིང་བྱང་ཕྱོགས་སྐྱོང་ཕྱིར་སླར་བྱོན་པའི། ། དཔལ་ལྡན་འཕགས་པའི་མཚན་ཁྱོད་བསྔགས་པར་འོས། །
འཁྲུངས་མ་ཐག་ནས་ངོ་མཚར་རྣམ་ཐར་གྱི། ། སྐྱེས་མཆོག་འཕགས་པ་ཞེས་སུ་ཀུན་ལ་གྲགས། ། རྩོད་བྲལ་མཁས་གྲུབ་དུ་མའི་ཆོས་ཀྱི་མཛོད། ། མ་ལུས་ཀུན་གྱི་བདག་པོ་མ་ལགས་སམ། ། མཐའ་ཡས་འགྲོ་བའི་དོན་མང་མཛད་པའི་ཕྱིར། ། ཀུན་གྱི་མཆོད་འོས་ས་སྐྱའི་གདུང་རིགས་སུ། ། བསམ་བཞིན་སྐྱེ་བ་བཞེས་པའི་སྤྲུལ་པའི་སྐུ། ། འཕགས་པའི་མཚན་གང་དོན་ལ་གནས་གྱུར་པ། ། འགྲོ་བ་འདྲེན་མཛད་ཁྱེད་ལ་འགྲན་ནུས་པ། ། འགའ་ཞིག་ཡོད་ན་ལ་ལ་སྟོན་པར་རིགས། །
ཁ་ཅིག་ཆོས་ཀྱི་འབྱོར་པས་ཕྱུག་གྱུར་ཀྱང་། ། སྲིད་པའི་འབྱོར་པས་རང་སྲོག་འཚོ་བ་ཙམ། ། ས་སྐྱོང་རྒྱལ་པོ་སྲིད་ལ་དབང་འབྱོར་ཡང་། ། ཆོས་ཀྱི་དབང་ཕྱུག་ཉིན་མོའི་སྐར་མ་ཙམ། ། སྲིད་པའི་འབྱོར་པ་འཁོར་ལོ་བསྒྱུར་རྒྱལ་དང་། ། ཆོས་ཀྱི་འབྱོར་པ་ཟས་གཙང་སྲས་ལྟ་བུ། ། གང་ཟག་གཅིག་ལ་ངོ་མཚར་རྨད་བྱུང་ཆོས། ། མ་ལུས་རྫོགས་པར་མངའ་བ་ཁྱོད་ལྟ་བུ། ། སྔོན་ཆད་མ་བྱུང་ཕྱིས་ཀྱང་མི་འབྱུང་བར། ། མངོན་སུམ་གྲུབ་ཕྱིར་སྙིང་ནས་དད་པས་འདུད། །
འཇམ་དབྱངས་རྣམ་སྤྲུལ་རྒྱུན་མི་ཆད་པའི་གནས། ། གདན་ས་ཆེན་པོ་དཔལ་ལྡན་ས་སྐྱ་ཡི། ། འབུམ་ཐང་གཙུག་ལག་ཁང་གི་དཀར་ཆག་འདི། ། བསྟན་དང་འགྲོ་ལ་ཕན་ཕྱིར་འཆད་ལ་སྤྲོ། ། དེ་ལ་འདིར་མཉམ་མེད་ཤཱཀྱའི་རྒྱལ་པོའི་བསྟན་པ་རིན་པོ་ཆེའི་མངའ་བདག་རྗེ་བཙུན་ས་སྐྱ་པ་ཞེས་སྙན་པའི་བ་དན་སྲིད་པ་གསུམ་ན་གཡོ་བའི་གདུང་རབས་རིན་པོ་ཆེའི་ཕྲེང་བ་འདི་ཉིད་ལ་མཁས་གྲུབ་ཀྱི་སྐྱེས་བུ་བཟང་པོ་རིམ་པར་བྱོན་པ་རྣམས་ཀྱི་ནང་ནས་མཆོག་ཏུ་གྱུར་པ་རྗེ་བཙུན་གོང་མ་ལྔ་ཞེས་རྩོད་དུས་ཀྱི་རྒྱལ་བ་གཉིས་པ་ལྟ་བུ་དེ་དག་གི་ནང་ཚན་བླ་ཆེན་ཆོས་ཀྱི་རྒྱལ་པོ་འཕགས་པ་རིན་པོ་ཆེ་བློ་གྲོས་རྒྱལ་མཚན་དཔལ་བཟང་པོ་དེ་ཉིད་ཀྱི་ཕྱི་རྟེན་གསེར་འབུམ་ཆེན་མོར་ཉམས་གསོ་གསར་བཞེངས་ལྟ་བུར་བགྱིས་པའི་དཀར་ཆག་མདོ་ཙམ་འབྲི་ན། དེ་ཡང་སྐྱེས་ཆེན་དམ་པ་འདི་ནི་བསྟན་པ་སྔ་དར་གྱི་ལོ་ཙཱ་བ་ཆེན་པོ་ཀ་བ་དཔལ་བརྩེགས་ཀྱི་སྐུ་སྐྱེར་སློབ་དཔོན་ཆེན་པོ་པདྨ་འབྱུང་གནས་ཀྱི་ལུང་བསྟན་གསལ་པོ་ཡོད་ཅིང་། སྤྱན་རས་གཟིགས་དང་གསུང་གླེང་རྟག་ཏུ་མཛད་པའི་ས་སྟོན་རི་པར་གྲགས་པ་ཅིག་གི་སྐུ་སྐྱེ་དེ་མ་ཐག་པར་ཞལ་གྱིས་བཞེས། དེའི་གྲྭ་པ་རྣམས་ངོ་མཁྱེན་པ་སོགས་ཆུང་ངུ་ནས་བྱིས་པའི་སྤྱོད་པ་ལས་འདས། བསླབ་པའི་གནས་དང་སྒྱུ་རྩལ་ཚེགས་ཆུང་ངུས་མཁྱེན། བླ་མ་འདི་དང་འགྲོ་མགོན་ཕྱག་ན་སྟེ་སྐུ་མཆེད་གཉིས་ཀས་སྒོ་རུམ་དུ་ཉི་ཟེར་ལ་ན་བཟའ་དང་འཁོར་གསུམ་བཀལ།
ཀུན་གྱིས་འདི་ནི་འཕགས་པའོ་ཞེས་བསྒྲགས་པས་འཕགས་པར་གྲགས། དགུང་ལོ་གསུམ་པ་ལ་སྒྲུབ་ཐབས་མཚོ་སྐྱེས། བརྒྱད་པ་ལ་སྐྱེས་རབས། དགུ་པ་ལ་བརྟག་གཉིས་ཐུགས་ལས་གསུངས། ཚོགས་པ་ཐམས་ཅད་ཤིན་ཏུ་ངོ་མཚར། དེ་ལྟར་ན་སྐྱེས་སྟོབས་ཀྱི་ཐུགས་རབ་ནི་ཆོས་རྗེ་ལས་ཀྱང་ལྷག་པར་མཁས་པ་རྣམས་ལ་གྲགས་སོ། ། བཅུ་པ་ལ་ཆོས་རྗེའི་ཕྱག་ཕྱིར་གོང་དུ་བྱོན་པའི་མར་ལམ་ཟུལ་ཕུར། ཆོས་རྗེ་པས་མཁན་པོ། ཟུལ་ཕུ་བ་ན་བཟའ་འཕྲོད་གསོལ་དུ་གྲགས་པ་ཆོས་དབང་བས་སློབ་དཔོན་མཛད་ནས་རབ་ཏུ་བྱུང་། སྐྱོར་མོ་ལུང་པ་ཤེས་རབ་སེང་གེ་ལ་ཀཱ་རི་ཀཱ་གསན་ཏེ་ལྷག་པར་ཚུལ་ཁྲིམས་ཀྱི་བསླབ་པས་ཕྱུག་པར་མཛད་དོ། །
དེ་ལྟར་དགུང་ལོ་བཅུ་བདུན་པའི་བར་ཆོས་རྗེ་ལས་དབང་ཁྲིད་བཤད་པ་ཕལ་ཆེར་རྫོགས། ཤིན་ཏུ་མཉེས་ནས་ཆོས་དུང་། ལྷུང་བཟེད། ཕྱག་དཔེ། ཚོགས་པ་རྣམས་གཏད། བསྟན་པའི་ཁུར་བསྐུར། བཅུ་བདུན་པ་ཆོས་རྗེ་དང་། བཅོ་བརྒྱད་པ་ལ་བྱང་ཕྱོགས་རྒྱལ་པོ་གོ་དན་ཡང་གཤེགས། དེ་ནས་སེ་ཆེན་གྱིས་གདན་དྲངས། བརྟག་པ་དང་དྲི་བ་ལ་སོགས་པའི་སྒོ་ནས་ཡིད་ཆེས་ཤིང་།
བཙུན་མོས། མཚམས་སྦྱར་ནས་མོས་གུས་ཁྱད་པར་ཅན་ཚུད། དགུང་ལོ་བཅུ་དགུ་པ་ཆུ་མོ་གླང་གི་ལོ་གསར་ལ་སེ་ཆེན་གན་གྱིས་དབང་བསྐུར་ཞུས། གཡང་ཀྲིའུ་ལས་བྱས་པའི་ཡི་གེ་དང་རིན་པོ་ཆེའི་རི་མོ་ཡོད་པའི་དམ་ག་ཕུལ། ཏི་ཤྲཱིའི་མཚན་གསོལ། གསེར་དང་མུ་ཏིག་གི་སྣམ་སྦྱར། སྐུ་ཆོས། ཕྱམ་ཚེ། དབུ་ཞྭ། ཆགས་ལྷྭམ།
བཞུགས་གདན། གསེར་གྱི་ཁྲི། གདུགས། གསོལ་ཞལ། གསོལ་སྡེར་ལ་སོགས་ཚང་མ། རྔ་མོང་དང་ཆིབས་དྲིལ་གསེར་གྱི་སྒ་སྐོར་ཚང་མ་གཙོ་བོར་དབུས་གཙང་གི་ཁྲི་སྐོར་བཅུ་གསུམ། སྒོས་སུ་གཙང་ཆུ་མིག་གི་ཁྲི་སྐོར་དུ་གང་གཏོགས་ཕྱག་ཕྱིར་ཕུལ། ཕྱི་ལོ་སྟག་ལོ་དེ་ལ་བནྡྷེ་ཤེད་བསྐྱེད་བོད་ཡིག་ཏུ་བྲིས་པ་དང་། དངུལ་བྲི་ཆེན་ལྔ་བཅུ་རྩ་དྲུག ཇ་སིག་ཉིས་བརྒྱ།
གོས་ཡུག་བརྒྱད་ཅུ་དང་། དར་ཡུག་སྟོང་དང་བརྒྱ་ཕུལ་ལོ། ། སྟག་ལོ་འདི་ལ་རྒྱ་གར་དུ་རུ་ཀས་བཟུང་ཡོད་མཚམས་ཧོར་དམག་ཁྱེར། དེ་བཞིན་གཤེགས་པའི་ཚེམ་མཆེ་བ་གདན་འདྲེན་པར་བྱེད། དེ་བར་འཕགས་པ་རིན་པོ་ཆེ་བྱང་ངོས་སུ་བྱོན། ཆོས་རྗེའི་སྐུ་འབུམ་བཞེངས། འུ་ཡུག་པ་གདན་འདྲེན་བཏང་ནས་མདོ་ཁམས་སུ་བསྙེན་རྫོགས་མཛད་རྩིས་ལ་འུ་ཡུག་པ་གྲོང་སྙེ་ཐང་པ་གྲགས་པ་སེངྒེས་མཁན་པོ་མཛད། ལས་སློབ་ཇོ་གདན་བྱང་ཐང་པ་བསོད་རྒྱལ། གསང་སྟོན་ཡར་ལུང་པ་བྱང་རྒྱལ། དད་དགེ་མཁན་པོ་སྒྲོ་དང་གནམ་འཕར་བ་སོགས་ཆོས་རྗེའི་བུ་ཆེན་མང་པོ་བསགས་ནས་དགུང་ལོ་ཉེར་གཅིག་པ་ཤིང་མོ་ཡོས་ལོ་ཟླ་བ་ལྔ་པའི་ཚེས་བཅུ་བཞིའི་ཉིན།
རྒྱ་བོད་ཀྱི་མཚམས་ཧེ་ཅིའུ་དང་ཉེ་བའི་སར་རྒྱལ་བའི་བསྟན་པ་ལ་ཞུགས་པ་ཡོངས་སུ་རྫོགས་པ་དགེ་སློང་གི་སྡོམ་པ་རྣམ་པར་དག་པ་བཞེས་སོ། ། དགུང་ལོ་ཉེར་གསུམ་པའི་སྦྲུལ་གྱི་ལོ་ཟླ་བ་བཞི་པའི་ཚེས་བཅུ་གསུམ་པའི་ནུབ་མོ། ། ཆོས་རྗེ་མངོན་སུམ་དུ་བྱོན་ནས་ཟབ་རྒྱས་ཀྱི་ཆོས་གསུང་ལུང་བསྟན་དབུགས་དབྱུང་བས་བསྟོད་པ་ཡང་མཛད། ཐོས་པ་རྒྱ་མཚོ་མ་ཡང་དེ་དུས་མཛད་པར་བྱེད་དོ། ། དེ་ནས་ཧོར་ཡི་གེ་མེད་པ་ལ་ཡིག་གསར་བརྩམས། དེའི་ཕུད་ལ་བནྡྷེ་ཤེད་བསྐྱེད་ཐགས་མ་ཕུལ། དབང་ཡོན་བར་མ་ལ་བོད་ཆོལ་ཁ་གསུམ། ཐ་མ་ལ་རྒྱའི་མི་ཡུར་ཆེན་མོ་ཕུལ། བོད་ཐམས་ཅད་ས་སྐྱ་པའི་ཆོས་ལུགས་ལས་གཞན་པ་བྱེད་དབང་མེད་པའི་ལུང་འབུད་གསུང་བ་ལ། རང་རང་གི་ཆོས་ལུགས་གང་ཡོད་བསྐྱང་དུ་འཇུག་པ་ཅིས་ཀྱང་དགོས་གསུང་ནས།
ཡོན་མཆོད་གཉིས་ཀའི་འཇའ་ས་ཐམས་ཅད་ལ་རང་རང་གི་ཆོས་ལུགས་ལ་འབད་པ་ཐོན་གསུངས་པ་ཤ་སྟག་ཡོད་པས་དབང་སྤུས་ཤིན་ཏུ་བཟང་བ་ཡིན་ནོ། ། རྒྱ་ནག་གི་ཆོས་ལུགས་ལོག་པར་སྤྱོད་པའི་ཟིན་ཤིང་སྟོན་པ་བཅུ་བདུན་བསྟན་པ་ལ་ཤིན་དུ་སྡང་བར་ཡོད་པ་རྣམས་ནི་རིག་པ་རྣམ་དག་གིས་བཏུལ་ནས་བསྟན་པ་ལ་བཙུད། རྒྱ། ཧོར། ལྗང་། ཡུ་གུར། མི་ཉག་ལ་སོགས་པའི་སྐལ་ལྡན་སྣོད་དུ་རུང་བ་རྣམས་ལ། རབ་བྱུང་བསྙེན་རྫོགས་ལོ་རེའི་ནང་དུ་སྟོང་ཕྲག་རེ་ཙམ་རང་གིས་གནང་བ་དང་། མཁན་པོ་འདུལ་འཛིན་ཆོས་མགོན་ཞེས་བྱ་བ་སྨན་རྩེའི་ཡུལ་དུ་བརྫངས་ནས། དེས་ཀྱང་རབ་བྱུང་དགུ་བརྒྱ་ཙམ་དང་།
རྗེ་ཉིད་ཀྱིས་གནང་བ་སྔ་རྟིང་དྲིལ་བ་ལ་བཞི་སྟོང་བཞི་བརྒྱ་ཉེར་ལྔ་མཛད་དེ། རྒྱ་ནག་གི་རྒྱལ་ཁམས་རབ་བྱུང་གིས་གང་བར་མཛད་དོ། ། དེ་ནས་དགུང་ལོ་ཉེར་བརྒྱད་པ་ཆུ་ཕོ་ཁྱི་ལ་ཆ་རྐྱེན་མང་དུ་བསྐུར་བར་མཛད་པ་རྣམས་ལ་བརྟེན་ནས། དཔོན་ཆེན་ཤཱཀྱ་བཟང་པོས་དབུ་རྩེ་སྒོ་གསུམ་གསེར་ཐོག་ཆེན་མོ་དང་བཅས་པ། གསེར་འབུམ་ཆེན་མོ་གཡུ་ཐོག་དང་བཅས་པ་དང་། ཐུབ་པ་ཆེན་པོའི་གསེར་སྐུ་ལ་སོགས་པ་བཞེངས། དེའི་ཕྱི་ལོ་ཆུ་མིག་ཆོས་འཁོར་སྔོན་མ་ལ་དགེ་འདུན་བརྒྱད་ཁྲི་ཙམ་ལ་འབུལ་འགྱེད་གྱ་ནོམ་པ་གནང་། ཧོར་ཡུལ་ནས་ཡར་བྱོན་པའི་ལམ་ཁར་མདོ་ཁམས་ཙམ་མདོ་གནས་གསར་དུ་ཉེ་གནས་ཆེན་པོ་རིན་ཆེན་སྟོན་ཚུལ་གྱིས་དོ་དམ་བྱས་ནས་གསེར་གྱི་གླེགས་བམ་ཕྱེད་དང་ཉིས་སྟོང་ལ་སོགས་པ་རྟེན་གསུམ་སྡེ་དགོན། མི་ནོར་གྱི་འབུལ་བ་གྲངས་མེད་པ་བཞེས་ནས་དགུང་ལོ་སོ་གཅིག་ཤིང་མོ་གླང་ལ་ས་སྐྱར་ཕེབས། གསེར་ཐོག་ཆེན་མོའི་གཞུག་ཚགས།
གསེར་འབུམ་བཀྲ་ཤིས་སྒོ་མང་། རྗེ་གོང་མའི་ཕྱག་རྟེན་སྐྱ་འབུམ་བདུན་ལ་གསེར་གྱི་གདུགས་ཆོས་འཁོར། སྒོས་སུ་ཆོས་རྗེའི་ཕྱི་རྟེན་ལ་གསེར་ཐོག བཀའ་འགྱུར་ལ་སོགས་པ་གསེར་གྱི་པུ་ཏི་ཉིས་བརྒྱ་ལྷག་པ་ལ་སོགས་པ་བཞེངས། དེ་ལྟ་བུའི་བསྟན་པའི་མངའ་བདག་ཆོས་ཀྱི་རྒྱལ་པོ་འཇིག་རྟེན་གྱི་གཙོ་བོར་གྱུར་ནས་ཀྱང་། མདོ་སྔགས་དབང་བཤད་ཀྱི་རྒྱུད་ཟབ་མོ་ཉམས་ཀྱི་དོགས་ནས། དེ་དུས་ཀྱི་དགེ་བའི་བཤེས་གཉེན་མཁས་བཙུན་བཟང་བ་དང་། ལུང་རྒྱ་ཆེ་བ་ཆུང་འབྲིང་མཐའ་དག་བླ་མར་བསྟེན། རང་བཞེད་པའི་ཆོས་དེ་འདུག་ན་མོ་བཙུན་ཕལ་པ་གཅིག་ལ་འདུག་ཀྱང་། ང་རྒྱལ་དང་།
ཁེངས་པ་དང་། གཞན་གྱིས་སྨོད་པ་སོགས་གང་ལ་ཡང་མི་དགོངས་པར་གུས་པས་གཙུག་ཏུ་བཞེས་ནས་ཆོས་ཞུས་ཏེ། དེ་དག་གི་རྣམ་ཐར་རྒྱས་པ་གསན་ཡིག་སོགས་ནས་གསལ་ལོ། ། ཆོས་ཀྱི་ཆེད་ཡིན་ཀྱང་འདི་ལྟ་བུའི་ཆེ་འགྱིངས་བཅག་པ་ནི་གཞན་སུས་ཀྱང་སྒྲུབ་པར་དཀའོ། ། དེ་ནས་དགུང་ལོ་སོ་གསུམ་པ་མེ་མོ་ཡོས་ལ་འགྲོ་མགོན་ཕྱག་ན་སྐུ་གཤེགས་པའི་ཆོས་འཁོར་ཆུ་མིག་ཏུ་མཛད་པ་ལ་དགེ་འདུན་དགུ་ཁྲི་ལ་འབུལ་འགྱེད་བགྲང་བ་ལས་འདས་སོ། ། དེ་རྗེས་དེ་མ་ཐག་ཧོར་གྱིས་གདན་འདྲེན་པར་ནན་ཆེས་ནས་ལོ་གཞུག་དེ་ལ་འདམ་དུ་ཕེབས་པར་བྱོན། ཕྱིས་ལོ་ས་ཕོ་འབྲུག་ལ་པཎ་ཆེན་ཤཱཀྱ་བཟང་པོས་ལྷ་ཁང་ཆེན་མོ་བཞེངས། ཁྲི་སྐོར་བཅུ་གསུམ་བསྐུལ། དཔོན་ཆེན་ཀུན་དགའ་བཟང་པོ་དང་སྦྲེལ་ནས་རྫོགས་པར་གྲུབ། རིན་ཆེན་སྒང་།
ལྷ་ཁང་བླ་བྲང་། དུས་མཆོད་བླ་བྲང་རྣམས་ཀྱང་བཞེངས་སོ། ། གོང་དུ་ཕེབས་ནས་དགུང་ལོ་སོ་དྲུག་པ་ལྕགས་ཕོ་རྟ་ལ་དབང་ཞུས་པའི་ཚེ། མི་ཉག་རྒྱ་རྒོད་ཀྱི་རྒྱལ་པོའི་ཤེལ་དམ་ལ་བཅོས་བྱས་ནས་ཤེལ་དམ་གླིང་དྲུག་མ་དང་། མུ་ཏིག་གི་འཇའ་ས་ཕུལ། གནམ་གྱི་འོག་སའི་སྟེང་ན་རྒྱ་གར་ལྷའི་སྲས་པོ། སྤྲུལ་པའི་སངས་རྒྱས། ཡི་གེ་རྩོམ་མི། རྒྱལ་ཁམས་འཇགས་སུ་འཇུག་པ་པོ། གནས་ལྔ་རིག་པའི་པཎྜི་ཏ་འཕགས་པ་ཏི་ཤྲཱི་ཞེས་མཚན་གསོལ།
དངུལ་བྲེ་ཆེན་སྟོང་ར་ཆེན་དང་། གོས་དར་ལྔ་ཁྲི་དགུ་སྟོང་ལ་སོགས་པ་ཕུལ། མཇལ་རེས་ཀྱི་མཐོང་ཕྱག་དང་མཇལ་དངུལ་བྲེ་ཆག་མེད་སོགས་མཛད་པས། རྒྱལ་པོའི་འཕྲལ་གྱི་འབུལ་བ་ཀུན་དྲིལ་བས་གསེར་བྲེ་བརྒྱད་ལྷག་དངུལ་བྲེ་སྟོང་ར་ཆེན། གོས་དར་བཞི་ཁྲི་ལ་སོགས་པ་བྱུང་བར་བཤད་དོ། ། དེ་ནས་ཞོ་གཉིས་པ་མེ་ཕོ་ཁྱི་ལོ་ལ་ས་སྐྱར་ཕེབས། བོད་ཀྱི་དགེ་བཤེས་སྐྱ་བཙུན་ཐམས་ཅད་ལ། བོད་ཀྱི་དབང་བཤད་ལུང་མན་ངག་ཐམས་ཅད་ང་ལ་ཡོད་པས་ཉན་དུ་ཤོག་ཅེས་བཀའ་གནང་ནས། ཞེ་དྲུག་པའི་བར་ལ་ཆོས་དང་ཟང་ཟིང་གི་ཆར་ཕབ། ཁྱད་པར་གླང་ལོ་ལ་ཆུ་མིག་ཆོས་འཁོར་ཆེན་མོ་ལ་ཞག་བཅོ་ལྔའི་བར་དུ་དགེ་འདུན་འབུམ་ཕྲག་གཅིག་ལ་ཆོས་དང་ཟང་ཟིང་གི་སྦྱིན་པ་མཛད་ཚུལ་བསམ་གྱིས་མི་ཁྱབ།
དེ་ལྟར་བསྐྱངས་པའི་སློབ་མའི་མཆོག་ཀྱང་ཤར་ནུབ་གུང་གསུམ། ཁང་གཉན་ཞང་གསུམ། ལ་རུ་བ། ཉན་ཆེན་པ། སྤྲུ་ལུང་པ། ལོ་མཆོག དགའ་ལྡན་པ་བཀྲ་ཤིས་དཔལ། ཞང་དཀོན་མཆོག་དཔལ། གསལ་ལ་བ་འོད་ཟེར་འབུམ། དབུས་པ་སེང་འབུམ།
དམ་པ་ཀུན་དགའ་གྲགས་ལ་སོགས་པ་བརྒྱུད་པ་འཛིན་ངེས་ཀྱང་མང་དུ་བྱོན། གཞན་གྱི་སྣང་ངོར་བསྟན་པའི་རྟོགས་པའི་ཡོན་ཏན་ཡི་དམ་གྱི་ལྷའི་ཞལ་གཟིགས་པ་དང་། འོད་གསལ་རྒྱུན་མི་ཆད་པ་དང་། མངོན་པར་ཤེས་པའི་ཡོན་ཏན་དཔག་ཏུ་མེད་པ་མངའ་སྟེ་སྐྱིད་གྲོང་དུ་ཇོ་བོའི་དྲུང་དུ་བྱོན་པའི་ཚེ། རྗེ་བཙུན་སྤྱན་རས་གཟིགས་དབང་ཕྱུག་ཞལ་གཟིགས་པ་ལ་མནལ་ལམ་དུ་བསྟོད་པ་མཛད་པ་དང་། རི་བོ་རྩེ་ལྔར་བྱོན་པའི་ཚེ། རྗེ་བཙུན་འཇམ་པའི་དབྱངས་ཀྱི་ཞལ་གཟིགས་ནས་བསྟོད་པ་མཛད་པ་དང་། ཡང་ཆོས་རྗེ་ས་པཎ་བྱང་ངོས་ལ་འབྱོན་པའི་དུས་སུ། ཡང་དགོན་པས་མཇལ་ཏེ། བླ་མ་ནི་གོང་ལ་གཤེགས་པར་གདའ།
བདག་ཅག་སློབ་མ་རྣམས་ལ་ཕྱག་དང་བསྙེན་བཀུར་བྱེད་པ་དང་། མོས་གུས་ཀྱི་གནས་སུ་གྱུར་པའི་སྐུ་ཚབ་ཅིག་འཚལ་བར་གདའ་བ་ལ། དབོན་པོ་འདི་པ་ཡང་དག་པ་ལགས་སམ་ཞུས་པས། དབོན་པོ་རྣལ་མ་ལགས་གསུངས་ནས། བླ་མ་འདི་ཕ་ཚད་ན་རྡོ་གཅིག་འདུག་པ་ལ་བརྙེས། སྤྱན་མ་བཙུམ་པར་མནལ་དུ་སོང་འདུག་པ་བསྟན་ནས། འདི་འོད་གསལ་ཟིན་པའི་རྟགས་ལགས། སྤྱིར་ངེད་ཀྱི་མི་རྒྱུད་རྣལ་མ་ལ་འོད་གསལ་ཅུང་ཟད་རེ་རྒྱུན་མི་ཆད་དུ་ཡོད་པ་ཡིན་གསུང་། རྒྱ་གར་གྱི་པཎྜི་ཏ་གོ་ཏི་ཤྲཱི་བྷ་དྲ་ལ་མཚན་མོ་རྨི་ལམ་ཇི་ལྟར་བྱུང་བ་ཐམས་ཅད། བདག་ཉིད་ཆེན་པོ་འདིའི་མངོན་པར་ཤེས་པས་མཁྱེན་ནས།
ནང་པར་པཎྜི་ཏ་ལ་གསུང་བྱོན་པའི་ཚེ། མ་ཧཱ་གུ་རུ་ལ་མངོན་པར་ཤེས་པ་ཨ་ཙེ་ཟེར་ཞིང་དད་པར་གྱུར་ཏོ། ། བླ་མ་འདི་གོང་ནས་ཕེབས། འུ་ཡུག་ན་བཞུགས་དུས་ཕྱོགས་སུ་ཁྲལ་སྡུད་བྱུང་བ་ལ། ཤོང་ལྷ་ཕུ་བའི་ཇོ་གདན་ཅིག་གིས་ཞུ་བ་ལ་ཕྱིན་དུས། སྒར་གྱི་མཐར་སེམས་ཅན་ལ་འཚེ་བ་བྱེད་པ། ཧོར་སོག་མང་པོས་མཐའ་བསྐོར། བླ་མ་འདི་པ་འཇའ་ལི་གཅིག་ལ་བཞུགས། གཡས་ན་རྩོམ་པ་མཛད་པའི་ཡིག་མཁན། གཡོན་ན་བཀའ་ཤོག་འབྲི་བའི་ཡིག་མཁན།
མདུན་དུ་རྒྱུན་གཏོར་ཤོམ་པའི་གཏོར་སྐད་བཏོན་ནས་ཆབ་གཏོང་བ་རྣམས་མཐོང་བས། ཇོ་གདན་གྱི་བསམ་པ་ལ་བླ་མ་ཅིའི་བླ་མ་སེམས་ཅན་ལ་འཚེ་བ། མཐའ་ཧོར་སོག་གིས་བསྐོར་བ། གཡོན་གྱི་བཀའ་ཤོག་ནི་ང་ཞུ་བ་ལ་འོང་པ་དང་འདྲ། གཞན་དཔྱད་པ་ཡིན། གཡས་ཀྱི་རྩོམ་པས་ཅི་བྱེད། ཆོས་སེམས་ཐོག་ཏུ་མི་འཇོག ཚིག་གཅིག་ཀྱང་མི་བསྔོ་བའི་གཏོར་སྐད་ཀྱིས་ཅི་བྱེད། བླ་མར་མི་འདུག་སྙམ་པ་ཅིག་བྱུང་བ་དང་། བདག་ཉིད་ཆེན་པོ་འདིས་ཇོ་གདན་ལ་སྤྱན་ཅེར་ཏེ་གཟིགས་ནས།
གཏོར་མ་འདི་ལ་བཤམས་པས་ཐོབ་པ་ཁོས་བཤམས་པ་ཡིན། དམིགས་པས་ཐོབ་པ་དེ་ངས་བྱེད། བསྔོས་པས་ཐོབ་པ་དེ་ཁྱེད་ཀྱིས་གྱིས་གསུངས་པ་དང་། ཇོ་གདན་ཤིན་ཏུ་སྐྲག་ནས། མངོན་པར་ཤེས་པ་ཐོགས་པ་མེད་པ་མངའ་བར་འདུག་པ་ལ། ངས་ལོག་ལྟ་བྱས་པ་མ་ལེགས་སྙམ་ནས་ལུས་ཐམས་ཅད་ས་ལ་ཕབ་པའི་ཕྱག་བྱས། བཤགས་པ་ཕུལ། མཆོག་ཏུ་ངོ་མཚར་བར་གྱུར་ཏེ་བསྟོད་ཚིག་གི་སྒྲ་དབྱངས་ཀུན་ཏུ་སྒྲོག་པར་གྱུར། བླ་མའི་མཛད་སྤྱོད་ཐམས་ཅད་གང་ལ་གང་འདུལ་དུ་རྟོགས། སེམས་ཅན་གསོད་གཅོད།
ཁྲལ་འུ་ལ་སོགས་རང་གི་ལས་སུ་གོ་ནས་ངེས་པའི་ཤེས་པ་ཁྱད་པར་ཅན་སྐྱེས་པར་གྱུར་ཏོ། ། དེ་ལྟར་དགུང་ལོ་བཅོ་བརྒྱད་པ་ནས་ཞེ་དྲུག་པའི་བར་ཉི་ཤུ་རྩ་དགུའི་བར་ལ་གདན་ས་ཆེ་འབྲིང་ཆུང་གསུམ། རྒྱ་བོད་ཀྱི་ཆོས་སྡེ་ཕལ་མོ་ཆེའི་བདག་རྐྱེན་བཀོད་བཞག་སྐྱོང་དར་ལ་སོགས་པས་ཉིན་མཚན་འདས་པར་མཛད་ནས་ཞེ་དྲུག་པ་ལྕགས་ཕོ་འབྲུག་གི་སྨལ་པོ་ཟླ་བའི་ཉི་ཤུ་གཉིས་ལ་དཀོན་མཆོག་གི་དྲུང་དུ་མཆོད་པ་རྒྱས་པར་ཤོམས་གསུངས་ནས་རྡོ་རྗེ་སྐྱིལ་ཀྲུང་མཛད། རྡོར་དྲིལ་ཐུགས་ཀར་བསྣོལ་བའི་ངང་ནས་རྨ་བྱ་ཆེན་མོ་དང་། དཔལ་མགོན་ཀླུ་སྒྲུབ་ལ་སོགས་པ་མངོན་སུམ་དུ་གཟིགས་པ་སོགས་ངོ་མཚར་གྱི་ལྟས་དུ་མ་དང་བཅས་ཏེ། ལྷ་ཁང་ཆེན་མོའི་བླ་བྲང་དུ་བདེ་བར་གཤེགས་སོ། ། དེ་སྐབས་སུ་བསྟན་འཛིན་གྱི་སྐྱེས་བུ་དུ་མ་དང་སྦྱིན་བདག་གི་གཙོ་བོ་སྟོང་ཁུན་གོང་མ་ཆེན་པོ་ཡུམ་སྲས་བློན་འབངས་དང་བཅས་པ་དང་ཁྲི་སྐོར་བཅུ་གསུམ་ལ་དོ་དམ་ཞལ་ལྟ་མཛད་པའི་ས་སྐྱ་དཔོན་ཆེན་རྣམས་ཀྱིས་དགོངས་རྫོགས་མཆོད་སྤྲིན་རྒྱ་མཚོ་ལྟ་བུར་བསྒྲུབས་ཤིང་། ཁྱད་པར་ཉིད་ཀྱི་སྐུའི་དབོན་པོ་དྷརྨ་ཕ་ལ་རཀྵི་ཏས་ནང་རྟེན་ལྷ་ཁང་ཆེན་མོའི་ཁྱམས་སྟོད་ན་བཞུགས་པའི་ཐུབ་དབང་ལྷ་ཆེན་དཔལ་འབར། ཕྱི་རྟེན་གསེར་འབུམ་ཆེན་མོ་ལྷ་ཁང་ལྡེབས་བྲིས་དང་བཅས་པ་གསར་བཞེངས་མཛད་པ་ལ་ཤར་ཆེན་འཇམ་དབྱངས་རིན་ཆེན་རྒྱལ་མཚན་དང་། བླ་མ་བདག་ཉིད་ཆེན་པོ་བཟང་པོ་དཔལ་གཉིས་ཀྱི་སྐུ་དུས་ལ་གསེར་ཐོག་གི་གཞི་བཏིང་།
ལ་སྟོད་ན་ཟླུམ་པ་དཔོན་ཆེན་ཀུན་གཞོན་གྱིས་གསེར་ཕིབ་བཀལ་དུས་དབུ་རྩེའི་གསེར་ཕིབ་ལས་ཅུང་ཟད་ཆུང་བར་བྱུང་བས་གསེར་ཕིབ་ཆུང་བ་ཞེས་གྲགས། དེ་ལྟར་སྐྱེས་ཆེན་དམ་པ་དེ་དག་གི་རྟེན་བཞེངས་མཆོད་རྒྱུན་བཟང་པོ་དང་བཅས་པར་བསྒྲུབས་པར་མཛད་མོད། བར་སྐབས་སུ་སི་ཏུ་བྱང་རྒྱལ་ལ་སོགས་པ་བསྟན་དགྲ་གདུག་པ་ཅན་བྱས་ཤེས་དྲིན་གཟོའི་བློ་མེད་པ་དུ་མ་ཞིག་གིས་གདན་ས་ཆེན་པོ་ལ་ཞབས་འདྲེན་བློས་མི་འཁྱུད་པ་ཞུས་དུས་ནས་བཟུང་རིམ་པས་འཇིག་ཉེ་ལ་ཐུག་སྐབས་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གྱིས་རྗེ་བཙུན་གོང་མའི་ཕྱི་རྟེན་ཡོངས་རྫོགས་ལ་ཉམས་གསོ་མཛད་དུས་ངོ་མཚར་བའི་ལྟས་བསམ་གྱིས་མི་ཁྱབ་པ་བྱུང་ཚུལ་གོང་གི་རྣམ་ཐར་ངོ་མཚར་རྒྱ་མཚོ་ན་གསལ་བ་ལྟར་དང་། ཡང་དེ་ནས་རིང་པོ་མ་ལོན་པར་འཇམ་མགོན་ཨ་མེས་ཞབས་ཀྱིས་ཉམས་གསོ་མཛད་ཚུལ་ནི། འདྲེན་པ་གོང་གི་རྟོགས་བརྗོད་མཁན་ཆེན་མཁས་པའི་དབང་པོ་བསམ་གཏན་རྒྱ་མཚོའི་གསུང་རྩོམ་མ་ལས། དེ་ནས་རྗེ་ཉིད་དགུང་ལོ་ཞེ་དྲུག་པ་ཉི་མ་ཞེས་པ་ཆུ་མོ་ལུག་ལོའི་སྐབས་ཤིག་ཉེར་གཅིག་གི་བླ་མཆོད་འབུམ་ཐང་དུ་མཛད་པའི་ཚེ། ས་ཆེན་དང་། སློབ་དཔོན་རྩེ་མོའི་ཕྱི་རྟེན་སྐུ་འབུམ་གཉིས་ལས་དབང་གི་ཆུ་རྒྱུན་དྭངས་ལ་མང་བ་ཉི་མ་གཉིས་ཀྱི་བར་དུ་བབ་པས། རྗེ་ཉིད་མཆོད་རྟེན་འདི་དག་བྱིན་རླབས་ཆེ་བར་སྔར་ལས་ཀྱང་ཐུགས་ཡིད་ཆེས་ཤིང་ཐུགས་དད་ཆེ་བར་གྱུར། དེ་མཐུན་སྤྲེལ་ལོ་ནས་ལོ་ཡང་ཤིན་ཏུ་ལེགས་ཤིང་།
མི་རྣམས་བདེ་བས་འཚོ་བ་འདི་བྱུང་སྣང་ཞིང་། དེ་ནས་མ་འགྱངས་པར་འབུམ་ཐང་ལ་ཞིག་གསོས་ཞིག་ཀྱང་གནང་བས། རྗེ་བཙུན་ཆེན་པོའི་ཕྱི་རྟེན་ལས་ཁྲུས་ཆུ་འབྱུང་བ་སྔ་སོར་ནས་ཆད་ཅིང་། ས་ཆེན་དང་། སློབ་དཔོན་རིན་པོ་ཆེའི་ཕྱི་རྟེན་གཉིས་ལ་ཡང་ཆོ་འཕྲུལ་སོགས་དུས་ཆེན་རྣམས་ལ་ཅུང་ཟད་རེ་མ་གཏོགས། རྒྱུན་དུ་འབྱུང་བ་ཞིག་དེ་སྔ་མེད་ཀྱང་། དེ་དུས་ཞིག་གསོས་གྲུབ་འཕྲལ་ནས་ཟླ་བ་དུ་མའི་བར་དུ་ཉིན་རེ་བཞིན་ཁྲུས་ཆུ་ཏིང་རེ་ཙམ་རེ་མཆོད་རྟེན་གསུམ་ཆར་ནས་འབབ་ཅིང་། དེ་ནས་བཟུང་སྟེ་ད་ལྟའི་བར་ཉི་མ་གཅིག་གཉིས་མ་གཏོགས་ཕལ་ཆེར་རྒྱུན་མི་ཆད་པར་འབྱོན་པ་ཤིན་ཏུ་ངོ་མཚར་བའི་གནས་སུ་སྣང་ཞིང་། དེ་བཞིན་དུ་འཕགས་པ་རིན་པོ་ཆེའི་ཕྱི་རྟེན་གཏོར་འབུམ་གྱི་གཙུག་ལག་ཁང་གི་ལྷོ་སྐྱ་ཡོངས་རྫོགས་དང་། སྟེང་གི་གསེར་ཏོག་གི་ཤིང་རྣམས་གསར་དུ་རྩ་བ་ནས་སྤོད་པ་མཛད་ཅིང་།
ཟངས་ལེན་གསེར་བྱུགས་མ་རྣམས་ཕལ་ཆེར་མདོག་འདོན་དང་། གླིང་གཉིས་ཙམ་གསར་པ་སྤོ་བ་སོགས་ཀྱི་ཉམས་གསོ་དང་བསྟུན། ནང་གི་ལོགས་བྲིས་ལ་རྩ་བརྒྱུད་ཀྱི་བླ་མ་མང་པོའི་སྐུ་དང་། འོད་དཔག་མེད་ཀྱི་ཞིང་བཀོད་སྣང་བ་མཐའ་ཡས་ཀྱི་སྐུ་བརྒྱ་ཕྲག་ལྔ་ལྷག་ཙམ་སོགས་བྲི་བར་མཛད་ཅིང་། གཞན་ཡང་དར་འཕན་ཏིང་བདུན་ཆ། རོལ་མོ་ལ་སོགས་མཆོད་ཆ་མང་པོ་དང་བཅས་པའི་ཉམས་གསོ་གསར་བཞེངས་ལྟ་བུ་མཛད་པའི་སྐབས་དེར། རྗེ་ཉིད་ཉིན་གཅིག་ལ་གྲྭའི་གསེབ་ཏུ་ཞལ་བཀོད་ཞིག་ལ་ཕེབས་པའི་ཚེ། གཏོར་འབུལ་ལ་བྱིན་རླབས་ཞུ་བར་མཛད་པ་ན། དེ་མ་ཐག་མཆོད་རྟེན་གྱི་བུམ་བཟང་ལས་བྱུང་བ་འདྲ་བའི་དྲི་བཟང་ཁྱད་པར་ཅན་ཞིག་ཐུལ་གྱིས་བྱུང་ནས་འབུམ་ཐང་གི་སྟེང་འོག་ཐམས་ཅད་ཁྱབ་ནས་ཀུན་ཀྱང་ངོ་མཚར་དུ་འཛིན་པ་ཞིག་བྱུང་འདུག་པ་འདི་ནི་དཔལ་ལྡན་འཕགས་པ་དགེས་པའི་མཚན་མའམ། ཡང་ན་དཀར་ཕྱོགས་ལ་དགའ་བའི་ལྷ་དག་གནས་དེར་མཆོད་པ་ལ་ལྷག་པའི་རྟགས་མཚན་དུ་གོར་མ་ཆག་ཅིང་།
ཞེས་གསུངས་པ་ལྟར་ཡིན་ལ། དེ་རྗེས་སུ་སྔགས་འཆང་མངྒའི་མཚན་ཅན་གྱིས་ཞབས་ཏོག་མཛད་ཚུལ་ནི། རྗེ་དེ་ཉིད་ཀྱི་རྣམ་ཐར་ཆེན་འདུས་པའི་རྒྱ་མཚོ་ལས། ཡང་རབ་མྱོས་ཞེས་པ་ལྕགས་ཕོ་རྟ་ལོ་ནས་བཟུང་གདན་ས་ཆེན་པོ་དཔལ་ལྡན་ས་སྐྱའི་ངོ་མཚར་བའི་རྟེན་རྣམ་བཞི་སྤྲུལ་པའི་ལྷ་ཁང་ཆེན་མོས་མཚོན་ཏེ་གཙུག་ལག་ཁང་དང་སྐུ་གསུང་ཐུགས་ཀྱི་རྟེན་རྣམས་ལ་ཉམས་ཆག་ཕྲན་བུ་བྱུང་བ་རྣམས་གསོ་བར་མཛད་པ་ནི་གཙོ་བོར་ཡབ་རྗེ་དམ་པ་ཁམས་གསུམ་ཆོས་ཀྱི་རྒྱལ་པོ། སྔགས་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་རྣམ་གཉིས་ཀྱི་དགོངས་པ་ཡོངས་སུ་རྫོགས་པའི་ཕྱིར་དང་། ལྷག་པར་སྔགས་འཆང་བསྟན་པའི་ཉི་མར་སྐུའི་སྐྱེ་བ་བཞེས་པའི་ཐོག་གདན་ས་ཆེན་པོའི་བསྟན་པའི་མེ་རོ་གསོ་བར་མཛད་སྐབས་དཀའ་སྤྱད་སྡུག་འཁུར་མཛད་པ་རྣམས་སྔོན་གནས་དྲན་པ་ལྟ་བུའི་མོད་ལ་རང་རེ་རྣམས་སྔོན་ས་སྐྱ་ཟེར་བའི་གྱང་གོག་དམར་ཙམ། ནང་གི་རྟེན་གསུམ་རྣམས་བྱ་མང་འདུ་བའི་ཤིང་གོག་ལྟ་བུར་སྐྱ་ཧྲུལ་བ། དམ་པའི་ཆོས་རྣམས་མུན་གླིང་དུག་ལོ་ལྟར་རླུང་གི་ཡར་ལོག་མར་ལོག་བྱེད་དུས་བསྟན་ཚུགས་ཀྱི་རེ་བ་བྱེད་དགོས་བྱུང་ན། ད་ལྟར་ཇི་ལྟར་ཧྲུལ་ཀྱང་ཟླ་བ་གསུམ་ཁོངས་སུ་འདེམས་པ་ཞིག་ངེས་པར་ཡོང་བས་ཐོག་མར་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་གསེར་འབུམ་མཐོང་གྲོལ་ཆེན་མོའི་ངོས་ཀྱི་གོས་ཆེན་འཐུལ་བ་དང་། གསེར་ཆབ་གསར་སྒྲོན་དེ་ཉིད་ཀྱི་འདྲ་སྐུ་རྨེ་བ་ཅན་ལ་དཔེ་བྱས་པའི་སྐུ་བརྙན་ཆེ་བ་གསར་བཞེངས།
གསེར་འབུམ་གྱི་ཆོས་འཁོར་ཡན་ལ་གསེར་ཟངས་བསྐྱར་འབུལ་གསེར་ཕིབ་ཤིང་བསྒྲིགས་ནས་བཟུང་བསྐྱར་འགེལ་ཐོག གནམ་རྒྱན་ས་རྒྱན་སོགས་ལག་འབྱོར་རྣམས་རིམ་གྱིས་མཆོད་ཁང་ཞབས་ཏོག་དུ་ཕུལ་བའི་འདྲེན་མཆོག་རྣམ་གཉིས་ལ་སོགས་ཏེ་གོང་མ་རྡོ་རྗེ་འཆང་རྣམས་ཀྱི་ཐུགས་ཀྱི་དགོངས་པ་ཡོངས་སུ་རྫོགས་ནས་དེ་དག་གི་བྱིན་བརླབ་རྒྱུད་ལ་འཇུག་པ་ཞིག་བྱུང་ན་འདི་དང་ཕྱི་མ་གང་དུའང་བདེ་བར་གདའ་བས་དེ་བཞིན་རིམ་གྱིས་བགྱིས་ཕེབས་ལྟར། ཐོག་མར་ལོགས་བྲིས་སྐྱོན་རིགས་ལ་ཨརྒའི་ཆོ་ག་ཡང་དག་པར་མཛད་པའི་ཉམས་གསོ་གསར་བཞེངས་ལྟ་བུ་བཀའ་བསྩལ་གྱི་སྟེང་། ཁམས་གསུམ་ཆོས་ཀྱི་རྒྱལ་པོའི་སྐུ་བརྙན་བྱིན་རླབས་ཀྱི་གཟི་བྱིན་འབར་བ། ཡབ་རྗེ་དམ་པའི་སྐུ་བརྙན་བྱིན་རླབས་ཀྱི་དྲི་བསུང་འཐུལ་བ། དེ་དག་ལ་བཞུགས་གདན། དབུ་བསྙེལ་ན་བཟའ། སྟེང་དུ་གོས་བཟང་བསྒྲིགས་ཀྱི་བླ་བྲེ་ཕྱོགས་ཀུན་ཁྱབ་པ། གདུང་ཁེབས། འཕན།
ས་རྒྱན་ལ་དྲིལ་བུ་སོགས། ཕྱག་ཆ་ཆ་ཚང་རེ། སྦུག་སིལ་ཆ་ཁ་ཡར། ཏིང་བདུན་ཚར་མེ་དམ། མར་མེ་འཁོར་མོར་འབུལ་བ་སོགས་མཛད་སྐབས། གསེར་ཕིབ་སྔར་ལས་ཐོ་གང་ཙམ་གྱིས་མཐོ་བ་བཀོད་པའི་ཟངས་འགེབས་སྐབས་བཟོ་རིགས་པ་དག་གིས་ཟངས་ཀྱིས་ཕྱེད་ཙམ་ཨེ་ལྡང་གསར་བརྡུང་དགོས་ཚུལ་ཞུས་པར་རྣམ་འདྲེན་འདི་ཉིད་ཀྱི་གསུང་ལས་གསར་བརྡུང་མི་དགོས་པ་ངེད་ཀྱིས་ཁག་འཁུར་བས་ཟངས་བཀབ་པའི་མཐུས་གནང་བ་ལྟར་བཀབ་པའི་ད་ལྟ་མིག་ལྡན་ཀུན་གྱི་གཟིགས་གསལ་ལྟར་གྱུར་པ་ནི་འདི་ལགས་ཤིང་། འདིའི་གསེར་འཕྲུའི་རྩེ་མའི་ནང་གཞུག་རྣམས་རྗེ་དམ་པ་འདི་ཉིད་རང་གིས་ཕྱག་བཞེས་གནང་བའི་ནང་གཟུངས་བྱིན་རླབས་ཅན་དང་། ཁྱད་པར་དཔལ་ལྡན་ས་སྐྱ་པའི་ཆོས་སྲིད་ཆབ་སྲིད་ཡར་ངོའི་ཟླ་བ་ལྟར་འཕེལ་བའི་འཕྲིན་བཅོལ་འདོད་གསོལ་ཡང་དག་པར་མཛད་རྗེས་ཕོ་བྲང་བཞི་ཐོག་ཏུ་ཕེབས་སྐབས་གྲ་ཕྱི་ཨེམ་ཇིས་དཀར་གང་ཤིན་ཏུ་དངོས་གཙང་བ་ཞིག་དང་དར་དཀར་རིང་བ་གཅིག དངུལ་སྲང་ལྔ། གསེར་གྱི་ལྗང་པ་རྡུམ་གཅིག
གོས་ཡུག་དམར་པོ་གཅིག་རྣམས་ཕྱག་ཏུ་འབྱོར་བས་ཐུགས་དགྱེས་ཏེ་ཆོས་ཀྱི་རྒྱལ་པོ་འཕགས་པའི་ཞབས་ལ་ལྷག་པར་དད་པའི་མར་མེའི་རྒྱུན་འདི་དེ་སྐབས་ནས་འབུལ་བར་མཛད་པ་ཡིན། ཞེས་བཤད་པ་ལྟར་ཡིན་ལ། འོན་ཀྱང་དེ་སྐབས་ཀྱི་སྐུ་འདྲ་རྨེ་བ་ཅན་ལ་འདྲ་བཞེས་གསར་བཞེངས་དེ་ཉིད་དང་། ཨ་མེས་ཞབས་ཀྱི་སྐུ་དེ་ད་ལྟ་གཡུ་ཐོག་གཙུག་ལག་ཁང་ན་བཞུགས་པ་འདི་ཉིད་ཡིན་ལ། ཕྱིས་སུ་བདག་ཅག་གི་རྣམ་འདྲེན་དམ་པ་དཔལ་ས་སྐྱ་པ་ཆེན་པོ་རྡོ་རྗེ་འཆང་རཏྣའི་མཚན་ཅན་དེ་ཉིད་དགུང་གྲངས་བཅུ་བཞིར་ཕེབས་པ་ས་ཁྱི་ལོར་གསེར་འབུམ་བཞུགས་པའི་གཙུག་ལག་ཁང་གི་གསེར་ཕིབ་མདོག་འདོན་ཤིང་ཆ་གསར་སྤོ། གཙུག་ལག་ཁང་ཕྱི་རྒྱར་ཉམས་གསོ་གང་དགོས་གནང་མོད། སྔ་སོར་གོག་སྟོབས་ཆེས་པ་དང་། ས་ཡུལ་ཡང་ཆུ་འགྲོས་ཀྱིས་མི་བརླིང་བ་བཅས་ལོ་རེ་གཉིས་འཁྱོལ་བ་ལས་སྲ་ཐང་ཞིག་མ་བྱུང་འདུག་པས་སྙིགས་མའི་དུས་འདིར་གོང་མ་དེ་དག་གི་གདུང་རྒྱུད་ཁྱད་པར་ཅན་དུ་སྐྱེ་སྐལ་བཟང་པོ་ཐོབ་ཀྱང་། ལུགས་གཉིས་ཡོན་ཏན་གྱི་ཆ་ནས་ཞབས་འོག་རྡུལ་ཕྲན་གྱི་དོད་ཀྱང་མི་འཕེར་བ་ས་སྐྱ་པ་ངག་དབང་ཀུན་དགའ་བློ་གྲོས་དང་། ངག་དབང་ཀུན་དགའ་བསོད་ནམས་མཐུ་སྟོབས་དབང་ཕྱུག་གཉིས་ལ་མི་ཐེག་མཛོ་ཁལ་བེའུས་འཁུར་དགོས་ཀྱི་རྣམ་ཐར་ཤར་སྐབས་གདན་ས་ཆེན་པོའི་འཛིན་སྐྱོང་སྤེལ་གསུམ་གང་སར་རང་སྐལ་ཚང་མ་དཀོན་མཆོག་ཐུགས་ཞེ་མི་ཁྲེལ་བ་བགྱིད་མུར།
ཆུ་མོ་བྱ་ལོར་གཙུག་ལག་ཁང་འདི་ཉིད་ལ་ཉམས་གསོ་བགྱིས་ཚུལ་ནི། སྤྱིར་བླ་མ་གོང་མ་རིམ་ཅན་གྱི་ཕྱག་ནས་ཕོག་པའི་རྟེན་རྣམས་ལ་ཞིག་བཟོ་མི་རུང་མོད། འོན་ཀྱང་རྒྱུད་སྡེ་རིན་པོ་ཆེ་དུ་མའི་དགོངས་པ་རྒྱ་བོད་མཁས་གྲུབ་རྣམས་ཀྱིས་བཀྲལ་བའི་ཨརྒའི་ཆོ་ག་རྣམས་ལས་ཆུང་ངུ་ཆེན་པོར་གཏོང་བ་དང་། ངན་པ་བཟང་པོར་སྤོ་བ། འོ་བརྒྱལ་པ་ནས་བཞུགས་གནས་ཁྱད་པར་ཅན་དུ་སྤྱན་དྲངས་པ་སོགས་ལ་ཕན་ཡོན་བསམ་གྱིས་མི་ཁྱབ་པ་གསུངས་པ་མ་ཟད། མ་འོངས་ལུང་བསྟན་རྣམས་ལས་ཀྱང་། བདེ་སྐྱིད་ཀྱི་གནད་ཁྱད་པར་ཅན་ལ་བཞེངས་པའི་རྟེན་བརྟེན་པར་ཉམས་གསོ་རབ་གནས་བསྐྱར་ན་བསྟན་འགྲོ་ལ་ཕན་ཐོགས་པར་གསུངས་པ་བཞིན། འཕགས་བོད་པཎ་གྲུབ་རྒྱལ་བློན་བྱང་ཆུབ་སེམས་དཔའ་རིམ་པར་བྱོན་པ་རྣམས་ཀྱིས་ཀྱང་། ཉམས་པ་གསོ་བ་དང་། གསར་བསྐྲུན་མཛད་པའི་ལོ་རྒྱུས་ཤིན་ཏུ་མང་བར་བཞུགས་པས་གཙུག་ལག་ཁང་རྟེན་བཅས་ཉམས་གསོ་བགྱིས་པས་བསྟན་འགྲོ་ལ་གནོད་དོགས་མི་འདུག་ཀྱང་།
སྙིགས་དུས་འགྲོ་བ་ཁ་མང་དོན་ཆུང་རྣམས་ཀྱི་མོས་ངོ་དང་མཐུན་པར་ཉམས་གསོ་ཞུས་པ་ལེགས་མིན་དཀོན་མཆོག་བློས་བཀལ་གྱི་བརྟག་སྒྲིལ་ཞུས་པར། ཉམས་གསོ་བགྱི་བ་བཟང་ཐོན་བྱུང་བ་བཞིན། ངེད་རང་ནས་རྗེ་བཙུན་གྲགས་པ་དང་། ཀུན་མཁྱེན་གོ་རམས་པའི་གསུང་རབ་བཞིན་རྙིང་པ་གསར་སྤོའི་ཨརྒའི་ཆོ་ག་ཡང་དག་པར་ཞུས་ཏེ་ཕྱི་ནང་ཚང་མར་རྩ་བ་ནས་བཞེངས་པའི་ཞབས་ཏོག་ཞུས་སྐབས་ནག་ཕྱོགས་ལ་དགའ་བ་དག་གི་ཆོ་འཕྲུལ་ལྟ་བུས་བཟོ་ལས་པ་ཁ་ཤས་ལས་ནད་ཀྱིས་མནར་བ་སོགས་མི་འཚམས་པ་འདྲ་ཞིག་ཤར་ཡང་། རང་གི་གོ་དོན་ལ། ཤཱཀྱ་ཐུབ་པའི་སྐྱེས་རབས་སོགས་ལོ་རྒྱུས་ཚད་ལྡན་དག་ལས་བསྟན་འགྲོ་ལ་ཕན་པའི་བགྱི་བ་ཞིག་བརྩམས་ན། དེ་ལ་འདོད་པའི་དབང་ཕྱུག་སོགས་ནག་ཕྱོགས་སྟོབས་ཆེན་རྣམས་ཀྱིས་ཆོ་འཕྲུལ་ཡ་ང་བའི་སྒོ་ནས་འཇིག་རྟེན་པ་རྣམས་ཁ་དྲངས་ཏེ་དེ་ལས་བཟློག་པར་གསུངས་ཤིང་། མདོ་ལས་ཀྱང་། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང་། ། ཞེས་གསུངས་པ་མངོན་དུ་གྱུར་སྙམ་ཞིང་།
གཞན་ཡང་ལྷ་རྣམས་ཀྱི་བྱིན་རླབས་ཀྱི་མཐུ་ལས། ནམ་མཁའ་གཡའ་དག་ཅིང་ས་གཞི་འཚུབ་མས་དབེན་པ་སོགས་སྤྱིར་བཏང་ལ་ལེགས་ཚོགས་ཆེ་ཡང་། རི་ཀླུང་གི་རྩྭ་དང་ཞིང་རྣམས་ལ་སོས་ཚད་ཀྱིས་ཉེན་ཤིན་ཏུ་ཆེ་རུང་། བླ་མ་དཀོན་མཆོག་གི་ཐུགས་རྗེ་རྩྭ་འབྲུ་གཉིས་ཆར་ལ་དེ་ལོ་སྒེར་དུ་སྐྱོན་ཅི་ཡང་མ་བྱུང་བ་སོགས་ཕྱི་འབྱུང་བ་རྣམས་ཆ་སྙོམས་ཤིང་། ནང་དུ་ཤེས་ལྡན་གཟུར་གནས་རྣམས་ས་རྡོ་ཤིང་སོགས་ལས་ཡོས་སྟོབས་ཆེན་རྣམས་ལ་སྒོ་གསུམ་འཇུག་པ་ཆིག་སྒྲིལ་རང་བཞིན་གྱིས་གྲུབ་པ་སོགས། མདོར་ན་སྔོན་གྱི་ངག་རྒྱུན་དུ། ། བསམ་ཡས་མ་བཞེངས་ལྷུན་གྱིས་གྲུབ། ། ཅེས་ཟེར་བ་དང་ཆ་འདྲར་བྱུང་བའི་གཙུག་ལག་ཁང་འདི་ཉིད་བརླིང་ཁྱད་ཞལ་ལྷོ་གཟིགས་སུ་བསྒྱུར། ས་འབུམ་གསེར་དངུལ་སོགས་རིན་པོ་ཆེ་ལས་གྲུབ་པར་བགྱིས་པ་འདི་ཉིད་ཀྱི་ཐིག་རྩ་ཐར་རྩེ་པཎ་ཆེན་ནམ་མཁའ་དཔལ་བཟང་གི་གསུང་ལ། འཇམ་མགོན་སངས་རྒྱས་ཕུན་ཚོགས་ཀྱིས་གསུང་མཆན་མཛད་པ་དེ་ནང་བཞིན་དང་།
མཆོད་རྟེན་སྒྲུབ་ཆོག་ཐུན་མོང་མ་ཡིན་པ་བུ་སྟོན་ཡབ་སྲས། ཀུན་མཁྱེན་མཁྱེན་བརྩེའི་དབང་ཕྱུག མཁན་ཆེན་བསོད་ནམས་མཆོག་གྲུབ་བཅས་ཀྱི་ཡིག་སྟེང་ནས་ལག་ལེན་རྣམ་པར་དག་པ་བསྒྲུབས་ཤིང་སྔོན་གྱི་ཕྱག་ལེན་ལ་དྲི་མེད་རྣམ་གཉིས་ཀྱི་དཀྱིལ་འཁོར་མཆོད་རྟེན་གྱི་ནང་དུ་བཞུགས་ཚེ་རྡོ་ཤིང་རས་གང་རུང་ལ་ཆུ་ཚོན་གྱིས་འབྲི་བར་མཛད་ཀྱང་། འདི་སྐབས་སུ་ངེད་རང་ནས་སྤྲོས་ཁྱད་གསར་བཅོས་ལྟ་བུས་དཀྱིལ་འཁོར་གཉིས་ཆར་བློས་བླངས་སུ་གྲུབ་པ་ཞིག་ལྷ་བཟོ་དབུ་རྙིང་ཚུལ་ཁྲིམས་བཀྲ་ཤིས་ལ་ངག་བཀོད་བགྱིས་ཏེ་ཆགས་ཚད་དང་ལྡན་པར་བཞེངས་ཤིང་། དེ་གྲས་འོད་ཟེར་དྲི་མེད་དཀྱིལ་འཁོར་དབུས་ནས་སྲོག་ཤིང་ཐོན་དགོས་པས་དཀྱིལ་འཁོར་ཀྱང་ལྷུ་སྒྲིག་ཆོག་བགྱིས་པ་འདི་ལ་འགལ་བ་མེད་པ་ནི་གསེར་ཟངས་ཀྱི་བློས་བླངས་ལ་གཞི་ལྷས་པས་རྟོགས་སླ་ཤིང་། དཀྱིལ་འཁོར་སོ་སོར་ངེད་རང་ནས་རབ་གནས་སྒྲུབ་མཆོད་སུམ་ཅུ་ལ་ཉུང་མཐའ་བྱས་པ་སོང་བ་འདི་དག་གཙོར་གྱུར་གྱི་ཞབས་བར་དབུ་གསུམ་གྱི་གཟུངས་བཞུགས་ཚུལ་ལ། མཆོད་རྟེན་གྱི་ས་ཁྲིར་ངེད་རང་ནས་བསྒྲུབས་པའི་ཀླུ་བུམ་དགུ། ས་འཛིན་ནས་སེང་ཁྲིའི་ཕྱེད་ཙམ་བར་ཤིང་སྒམ་དྲེས་ཞོགས་རྩི་མ་རྡོ་ཆལ་སྒྲིགས་རྣམས་སུ་གནོད་སྦྱིན་འཁོར་ལོའི་བང་མཛོད་བཞུགས་ཚུལ་ལ་ཐར་རྩེ་རྡོ་རྗེ་འཆང་ནམ་མཁའ་བསམ་གྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོས་ཀུན་བློ་མཆེད་ལ་བསྩལ་བའི་ནོར་བུའི་རིགས་ཞིག་དང་ཊཾ་རྙིང་མདའ་གཞུ་མ། ངེད་རང་མཆེད་ཀྱིས་བསམ་གཏན་ཁང་བུ་དང་ཕྱག་གཉེར་གཞུང་ནས་ཕུལ་གྲས། དངུལ་དཀར་གྱི་བཀྲ་ཤིས་རྫས་བརྒྱད།
དུང་དཀར་གཡས་འཁྱིལ། གསེར་ཞོ་སུམ་ཅུ་ཁ་ཡར། དངུལ་སྲང་ལྔ་བཅུ་ཁ་ཡར། གཡུ། མུ་ཏིག བྱི་རུ། སྤོས་ཤེལ། གཡང་ཏྲི། དུང་། མཆོང་།
མུ་མེན། གཟི། ཉ་ལྕིབ། ཟངས་ལྕགས། ཤེལ་སོགས་རིན་པོ་ཆེའི་ཐུམ། གོས་ཇུས་དཀར་ཡུག་སོགས་ཡུག་བཅོ་ལྔ་ཁ་ཡར། ཁ་སྨན་བྱང་དར་ལིང་སོགས་ཀྱི་ཕོན་དཀར་ཡུག་སོགས་རས་ཆ་སྣ་ཚོགས། འགོ་སྣམ་བོད་སྣམ་སོགས་སྣམ་རིགས། ཇ་མར་ཤིང་འབྲས། སྨན་སྣ།
ཚྭ་ནས་འབྲས་གྲོ་སྲན་སོགས་འབྲུ་སྣ་སྟོབས་ཆེ་བ། གཞན་ཡང་རོལ་སིལ་ཏིང་ཤགས། དཀར་ཡོལ་འབྲས་ཤེལ་ཡུ་རིང་སོགས་འཇིག་རྟེན་གྱི་དངོས་པོ་ཅི་འབྱོར་གྱིས་སྒམ་རྣམས་ཕྱུར་བུར་བཀང་བའི་སྟེང་། དབྱུ་གུ་མའི་འབྲུ་འཕེལ་འཁོར་ལོ་དང་གནོད་སྦྱིན་འཁོར་ལོ་གསར་བྲིས་ཆེ་ལེགས་ངེད་རང་ནས་ནུས་ཅན་དུ་བསྒྲུབས་པ་ནོར་འཁྲུལ་མེད་པར་བཀྲམ་པའི་སྟེང་གདན་སའི་པར་མ་ལ་འདྲ་ལེན་གྱི་པད་གཟུངས་ཚང་མ་གསེར་བྲིས་ཚར་གཅིག་དང་པད་གཟུངས་པར་མ་སོ་སོ་ནས་ཕྱེ་སུམ་བརྒྱར་ཉུང་མཐའ་བྱས་ལ། དེ་ནས་བང་རིམ་བཞི་པ་བར་གསེར་འབུམ་རྙིང་པ་ནས་བྱོན་པའི་ས་ཚ་ཆེ་ཆུང་སྣ་ཚོགས་དབུ་ཞབས་མ་ལོག་པར་འབྲུའི་ཕུང་པོ་སྤུངས་པ་ལྟ་བུ། བུམ་ལྡིར་གྱི་སྨད་ཕྱོགས་ན་གཙུག་ཏོར་དྲི་མེད་ཀྱི་དཀྱིལ་འཁོར་དང་བར་ཐོག་བཀབ་པའི་སྟོད་ཕྱོགས་ན་འོད་ཟེར་དྲི་མེད་ཀྱི་དཀྱིལ་འཁོར་བཞུགས་པའི་རྟེན་གཙོ་སོ་སོའི་གཟུངས་གཞུག་ལ་འཕགས་ཆེན་དེ་ཉིད་ཀྱི་ཕྱག་ཏུ་གཡས་རུ་ནས་བྱུང་བའི་དེ་བཞིན་གཤེགས་པའི་རིང་བསྲེལ། ག་ར་འཇོང་ནས་བྱུང་བའི་རིང་བསྲེལ། གྲ་ཐང་ནས་བྱུང་བའི་རིང་བསྲེལ་རྣམས་དང་། གཙོ་འཁོར་ཐམས་ཅད་ལ་སོ་སོའི་གཟུངས། དཀྱིལ་འཁོར་དེ་དག་ལ་སོ་སོའི་མཆོད་པ་འོས་འཚམས་དང་།
སྤྱི་རྒྱུད་ནས་གསུངས་པའི་རྒྱལ་མཚན་མཚན་ཉིད་ཅན་གྱིས་བསྐོར་བའི་ཕྱི་ནས་སྲུང་འཁོར་རས་བྲིས་མ་གུར་ཟླུམ་ཕུབ་པ་ལྟ་བུའི་ཕྱིར་ཤིང་སྐྱོར་གྱི་བརླིང་ཆ་བཅས། དེས་མ་ཁེངས་པའི་ས་སྟོང་བུམ་ལྡིར་ན་གསེར་འབུམ་རྙིང་པ་ནས་བྱོན་པའི་སྨྲི་ཏའི་ཕྱག་བཏབ་མ་འདྲ་བའི་ཐུབ་དབང་བདུན་ཅུ་ཁ་ཡར། སྔར་གྱི་གཙུག་ལག་ཁང་རྙིང་མར་འཇམ་མགོན་ཨ་མེས་ཞབས་ཀྱི་ལྡེབས་བྲིས་འོད་དཔག་མེད་ཀྱི་སྐུ་ལྔ་བརྒྱ་ཁ་ཡར་བཞེངས་པར་མཛད་པ་རྣམས་ཀྱི་ཚབ་ངེད་རང་ནས་ལག་བཏབ་འོད་དཔག་མེད་སྐུ་ལྔ་བརྒྱ་ཁ་ཡར་དང་། བར་གཟུངས་རྒྱུད་སྡེ་བཞི་རགས་བསྡུས་དང་། ཁྱད་པར་གཟུངས་ཆེན་སྡེ་ལྔ་གསེར་བྲིས་མ་རེས་ཐོག་དྲངས་པར་ཆ་བརྒྱ་ཕྲག་ལྷག་ངེས། སྒྲིབ་སེལ་གྱི་གཟུངས་ཕོན་ཆེ་བ། འགྲོ་ལ་བདེ་སྐྱིད་མ་སོགས་འདོད་གསོལ་གསར་རྙིང་སྣ་མང་གསེར་འབུམ་གཟུངས་རྙིང་གྲས་རྡོ་རྗེ་གུར་གྱི་རྒྱུད། མངོན་རྟོགས་རྒྱན། སྡུད་པ་ཚར་གཉིས། གསུང་ངག་རྡོ་རྗེའི་ཚིག་རྐང་རྣམས་སྐྱ་ཆོས་རྔོ་ཆོས་འདྲེས་མའི་ཤོག་ཁྲོད་ལ་འཕགས་པ་རིན་པོ་ཆེའི་སྐུ་བརྒྱ་བྲིས་མ་མཚར་བ།
ངེད་རང་ནས་དྲི་མེད་རྣམ་གཉིས་ཀྱི་གཞུང་བཞིན་བསྒྲུབས་པའི་ས་ཚ་ཆུང་ངུ་གཟུངས་ཅན་བརྒྱ་ཕྲག་བརྒལ་བ། དེ་དག་གི་རྟེན་གྱི་གཙོ་བོར་ཐུབ་པའི་དབང་སྐུ་གསེར་ཟངས་མ་ཆེ་ལེགས་ཤིག་བཞུགས་པ་འདིའི་ལོ་རྒྱུས་ནི། འཇམ་མགོན་ཨ་མེས་ཞབས་ཀྱིས་མཛད་པའི་དཔལ་ས་སྐྱའི་གདུང་རབས་དགོས་འདོད་ཀུན་འབྱུང་གི་འཕགས་པ་རིན་པོ་ཆེའི་རྣམ་ཐར་ལས་འདི་ལྟར་འབྱུང་སྟེ། དེ་ནས་སྐུ་གདུང་ཞུགས་ལ་ཕུལ་བས། བླ་མ་འདི་མངའ་ཐང་ཤིན་ཏུ་ཆེ་བ་ལ་བརྟེན་ནས་གཙུག་ལག་ཁང་མང་དུ་བཞེངས་པ། རྒྱ་བོད་ཀྱི་བར་ལ་ཡང་ཡང་འབྱོན་འགྲུལ་སོགས་ལུགས་གཉིས་ཀྱི་གནང་སྐྱོང་ཆེས་ཆེ་བའི་ཁྲལ་འུ་ལག་སོགས་ལ་མི་སྡེ་སྐལ་དམན་རྣམས་མ་དད་པའི་དམ་ཚིག་གི་ཉེས་པ་ཅུང་ཟད་ཀྱི་རྣམ་པས་གདུང་རུས་ཕལ་ཆེར་ནག་པོར་བྱུང་ཞིང་། དེའི་ཚེ་སློབ་དཔོན་གྲགས་པ་གཞོན་ནུ་བྱ་བ་འཇམ་དབྱངས་སྔོན་པོར་གྲགས་པས་གདུང་ཁང་ཞལ་མ་ཕྱེ་བ་ལ་དྲུང་དུ་ཕྱིན་ནས། རང་ཉིད་ཀྱི་དབུ་ཞལ་བ་ལ་བརྡབ་སྟེ་ཡུས་པའི་ཚུལ་དུ་གསོལ་བ་དྲག་ཏུ་བཏབ་པས། གདུང་ཁང་གི་སེང་བུག་གཅིག་ནས་སོལ་བ་རྡོག་པོ་གཅིག་འཕུར་བྱུང་བ་ལ། དེ་བྲད་པས་ཕྱག་གི་མཐེ་བོང་གི་ཚིགས་ཀྱི་གདུང་རུས་གཅིག་ལ་ཁབ་ཕྲ་མོ་ཙམ་གྱི་རིགས་ལྔ་བཞེངས་སྐུའི་རྣམ་པ་ཙམ་བྱོན་པ་སླར་ཡང་གསོལ་བ་བཏབ་པས་ཞལ་ཕྱག་རྒྱན་ལ་སོགས་པ་ཤིན་ཏུ་གསལ་བར་བྱོན།
དེ་ཉིད་ཤང་གྲུད་ཀྱི་དགོན་པ་རིན་ཆེན་མཛོད་ཀྱི་ལྷ་ཁང་ན་སློབ་དཔོན་གྲགས་གཞོན་གྱི་ནང་རྟེན་ཐུབ་པའི་སྐུའི་ནང་ན་བཞུགས་སོ་ཞེས་ཀྱང་གྲགས་ཤིང་། ཡང་ལོ་རྒྱུས་གཞན་ལས་ཕྱིས་འགའ་ཞིག་གིས་གདུང་དེ་བཞུགས་པའི་སྐུ་དེ་བཤས་ནས་དེང་སང་རྒྱ་མཚོ་བའི་ལག་ན་ཡོད་པར་གསུང་མོད་ཀྱང་གདུང་རུས་ངོ་མཚར་ཅན་དེ་ཉིད་བཞུགས་པའི་ཐུབ་དབང་གི་སྐུ་ལྷ་ཁང་ཆེན་མོའི་འཛམ་གླིང་གཡས་བཞག་དང་བཟོ་རྒྱུན་མཐུན་པ་རྐང་གང་པའི་ཚད་ཙམ་པ་འཁྲུལ་མེད་དེ་ཉིད། བར་སྐབས་སུ་ལྷ་ས་རྫོང་པའི་ལག་ཏུ་འཁྱར་བ། རྗེ་བཙུན་དམ་པ་ཀུན་དགའ་གྲོལ་མཆོག་གི་ཕྱག་ཏུ་བྱུང་ནས་སྨིན་འགྲོར་བཞུགས་པ་དེ་ཉིད་དུས་ཕྱིས་ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་བདག་གི་ལག་ཏུ་རྩོལ་མེད་དུ་བྱུང་བ་འདི་ཡིན་ནོ། ། ཞེས་གསུངས་པའི་སྐུ་འདྲ་རིན་པོ་ཆེ་དེ་ཉིད་འཇམ་མགོན་བསོད་ནམས་དབང་ཕྱུག་གིས་གཞི་ཐོག་དབང་ཁང་སྨིན་གྲོལ་བདེ་ཅན་གྱི་རྟེན་གྲལ་གྱི་གྲས་སུ་མཛད་པ་དེ་ཉིད་མཆོད་རྟེན་འདིར་གཟུངས་འབུལ་གྱི་ཚེ་པད་གདན་འདོད་གསོལ་གྱིས་མཚན་ཞིང་ན་བཟའ་བཅས་དང་། ཡང་འཕགས་པ་རིན་པོ་ཆེའི་སྐུ་འདྲ་ཕྱག་ནས་མ། ངོར་ཆེན་ཀུན་དགའ་བཟང་པོ་དང་། རྗེ་བཙུན་ཀུན་དགའ་གྲོལ་མཆོག་གཉིས་ཀྱིས་སྐུ་ཚེ་ཧྲིལ་པོར་བྱེས་ཁྱེར་མཛད་པའི་ཐུགས་དམ་རྟེན་ཚེ་དཔག་མེད་ལྷ་དགུའི་དཀྱིལ་འཁོར་བྱིན་ཅན་རྣམས་འདོད་གསོལ་བཅས་བཞུགས་སུ་གསོལ་བའི་མཐར་བཟང་གོས་སྤུས་ལེགས་ཀྱི་ཡོལ་བ་དང་བར་ཐོག་གཉིས་ལ་བཟང་གོས་སྤུས་ལེགས་ཀྱི་བླ་བྲེ་ཤར་ལྡན་རེ་རེ། བྲེ་ནང་ན། རྡོ་རྗེ་ཀླུ་འཇིམ་གྱི་ཐུབ་དབང་།
བྱམས་མགོན། སློབ་དཔོན་སྲིན་ཐོད་མ། གྲུབ་ཆེན་བིརྺ་པ། ཨ་ཏི་ཤའི་པར་སྐུ་ཕྱག་ནས་མ། འབྲོག་མི་ལོ་ཙཱ་བ། ས་སྐྱ་པ་ཆེན་པོ། རྗེ་བཙུན་གོང་མ་ལྔའི་ལེབ་པར་འཇམ་མགོན་ཨ་མེས་ཞབས་ཀྱི་ཕྱག་ནས་མ། གོང་དཀར་རྡོ་རྗེ་གདན་པ། སྔགས་འཆང་ཀུན་དགའ་རིན་ཆེན། འཇམ་མགོན་བསོད་ནམས་དབང་པོ།
སྔགས་འཆང་གྲགས་པ་བློ་གྲོས། འཇམ་མགོན་ཨ་མེས་ཞབས། ཡབ་རྗེ་རྡོ་རྗེ་འཆང་གི་སྐུ་རྣམས་སོ་སོའི་ཕྱག་ནས་མ། ཕྱི་རྟེན་སྐོར་ལ། ས་འབུམ་གཟུངས་རྙིང་གྲས། རྗེ་བཙུན་སྐུ་མཆེད། ས་པཎ་རྣམས་ཀྱི་དབུ་སྐྲ་དང་། རྗེ་བཙུན་གྲགས་པའི་པུར་རུས། འཕགས་པའི་གདུང་ཚ་སུམ་ཅུ་སོ་བདུན་རྣམས་དངུལ་གྱི་སྤར་བུ་ངོ་མཚར་ཅན་དུ་བཞུགས་པ། གསར་ཕུལ་དམ་རྫས་སྐོར་ལ།
དཀར་པོ་རྣམ་གསུམ། ས་པཎ་རྣམས་ཀྱི་སིལ་བུ་སོ་སོ་ནས་ལྔ་བཅུ་ང་གཅིག་རེ། འཕགས་པའི་སིལ་བུ་བརྒྱ་ཐམ་པ། བདག་ཆེན་བློ་གྲོས་རྒྱལ་མཚན་གྱི་ཁྲི་རྡོའི་དུམ་བུ། ས་ལོའི་སིལ་བུ་ང་གཅིག གྲོལ་མཆོག་ཁྲི་རྡོའི་དུམ་བུ། སྤྱན་སྔ་ངག་དབང་ཆོས་གྲགས་ཀྱི་སིལ་བུ་གཅིག སྔགས་འཆང་ཆེན་པོའི་སིལ་བུ་དགུ་བཅུ་གོ་བདུན། བཅུ་རྡོ་གསུམ། བསོད་ནམས་དབང་པོའི་སིལ་བུ་ཉེར་གཅིག
གྲགས་པ་བློ་གྲོས་ཀྱི་བཅུ་རྡོ་ལྔ། མཁན་ཆེན་ངག་དབང་ཆོས་གྲགས་ཀྱི་སྟོང་རྡོའི་དུམ་བུ། ཨ་མེས་ཞབས་ཡབ་སྲས་གཉིས་ཀྱི་སྟོང་རྡོ་གསུམ་རེ། ཤར་ཆེན་ཤེས་རབ་འབྱུང་གནས་ཀྱི་དམ་རྫས་དུམ་བུ། རྩེ་གདོང་བསོད་ནམས་བསྟན་འཛིན་དབང་པོའི་དམ་རྫས་དུམ་བུ། རྗེ་སངས་རྒྱས་ཕུན་ཚོགས་ཀྱི་སིལ་བུ་བཅུ་བདུན། སྔགས་འཆང་ཀུན་དགའ་བཀྲ་ཤིས་ཀྱི་སྟོང་རྡོ་ལྔ། སིལ་བུ་སུམ་བརྒྱ་དང་གཅིག རྗེ་ཚུལ་ཁྲིམས་དཔལ་བཟང་གི་སིལ་བུ་ལྔ། ཡབ་རྗེ་རྡོ་རྗེ་འཆང་གི་སིལ་བུ་སྟོང་དང་བདུན།
བཅུ་རྡོ་ལྔ། བརྒྱ་རྡོ་བདུན། སྟོང་རྡོ་ལྔ། ཁྲི་རྡོ་གཅིག བསེ་འབག་ནག་པོ་འཕུར་ཤེས་ཀྱི་ཞལ་ནས་བདུད་རྩི་རིལ་བུའི་སྟོང་རྡོ་རློན་པར་བྱོན་པའི་དུམ་བུ་རྣམས། ཡང་ན་བཟའ་སོགས་ཀྱི་སྐོར་ལ། འཁོན་དཀོན་མཆོག་རྒྱལ་པོའི་ན་བཟའ། མར་པའི་སྐུ་བེར། ས་ཆེན་གར་ཆས་དང་ན་བཟའ། རྗེ་བཙུན་གྲགས་པའི་ན་བཟའ་དང་ཕྱག་ཁུག
ཁ་ཆེ་པཎ་ཆེན་གྱི་དབུ་ཞྭ། ས་པཎ་སྐུ་སྐེད། འཕགས་པའི་དབུ་བསྙེན། དབུ་ཞྭ། སྐུ་ཆོས། སྐུ་བེར། ཆོས་རྗེ་བླ་མའི་སྐུ་ཆོས། བུ་སྟོན་སྐུ་ཆོས། གཙང་པ་རྒྱ་རས་པའི་ན་བཟའ། ཡེ་ཤེས་རྒྱལ་མཚན་པུར་རས།
ངོར་ཆེན་ཀུན་དགའ་བཟང་པོ། གྲུབ་ཆེན་ཐང་སྟོང་རྒྱལ་པོ། རོང་སྟོན། པཎ་ཆེན་ནགས་རིན། རྒྱལ་ཚབ་ཀུན་དགའ་དབང་ཕྱུག་རྣམས་ཀྱི་ན་བཟའ། ཁའུ་བདག་ཆེན་ཞབས་ཡུ། ཡོངས་འཛིན་དཀོན་མཆོག་འཕེལ། ས་ལོ་དཀོན་མཆོག་ལྷུན་གྲུབ་རྣམས་ཀྱི་ན་བཟའ། སངས་རྒྱས་སེངྒེའི་པུར་རས། སྔགས་འཆང་ཀུན་དགའ་རིན་ཆེན་གྱི་སྐུ་ཤམ།
ཚར་ཆེན་ན་བཟའ་སྐུ་རགས། འ་ཞྭ་ནམ་མཁའ་དོན་གྲུབ་ཀྱི་པུར་ཆས་ཕྱིང་པ། མཁྱེན་བརྩེའི་དབང་ཕྱུག་ན་བཟའ། ཡོལ་གཞོན་ནུ་བློ་གྲོས་སྐུ་རགས། བསོད་ནམས་བཟང་པོའི་ན་བཟའ། དབང་ཕྱུག་རབ་བརྟན་དབུ་ཞྭ། ན་བཟའ། གཟིམ་ཐུལ། ཞབས་ཡུ། པུར་རས།
མགོན་པོ་བསོད་ནམས་མཆོག་ལྡན་དང་། མཁན་ཆེན་ངག་དབང་ཆོས་གྲགས་ཀྱི་ན་བཟའ། ཨ་མེས་ཞབས་ཀྱི་ན་བཟའ་ཕུར་དར། ཤངས་ཕྱིས། བསོད་ནམས་དབང་ཕྱུག་ན་བཟའ། ཀུན་དཀའ་བཀྲ་ཤིས་ཀྱི་ན་བཟའ་དང་ཕུར་དར་ཏེ་འདི་རྣམས་ཀྱི་དུམ་བུ་རེ། འབྲོག་མི་དང་ས་པཎ་གྱི་པུར་ཐལ། དབོན་སྟོན་སྐྱེར་སྒང་པའི་པུར་རུས། ཐེག་ཆེན་སྐུ་ཤ་དང་པུར་ཐས་པུར་སོལ། ངོར་ཆེན་དང་རྒྱལ་ཚབ་དམ་པའི་པུར་ཐལ།
འཇམ་དབྱངས་ནམ་མཁའ་རྒྱལ་མཚན་གྱི་དབུ་ཐོད་དང་པུར་ཐལ། མུས་ཆེན་སངས་རྒྱས་རིན་ཆེན་གདུང་རུས། སྤྱན་སྔ་ངག་དབང་ཆོས་གྲགས་ཀྱི་པུར་ཚ། སངས་རྒྱས་སེངྒེའི་པུར་ཐལ་རིལ་བུ། སྔགས་འཆང་ཆེན་པོའི་དབུ་ཐོད། ཞུན་ཐིགས། ཆབ་སེར་རིལ་བུ། དཀོན་མཆོག་དཔལ་ལྡན་དང་ཚར་ཆེན་གྱི་པུར་རུས། མཁྱེན་བརྩེའི་པུར་རུས་རིལ་བུ། ཡོལ་གཞོན་ནུ་བློ་གྲོས་ཀྱི་པུར་ཚ།
སྔགས་འཆང་གྲགས་པ་བློ་གྲོས་ཀྱི་པུར་རུས། ཆབ་སེར་རིལ་བུ། པུར་ཚ། སྒར་ཆེན་དབུ་ཐོད། ཀླུ་སྒྲུབ་རྒྱ་མཚོའི་གདུང་རུས། ཨ་མེས་ཞབས་ཀྱི་གདུང་རུས། ཐུགས་ཀྱི་དུམ་བུ། ཞབས་སེན། ཤར་པ་ཤེས་རབ་འབྱུང་གནས་དང་། བཀའ་འགྱུར་བའི་པུར་རུས།
བསོད་ནམས་དབང་ཕྱུག་གི་པུར་རུས་གདུང་ཐལ། ཀ་ཡེ་བསྟན་པ་རབ་རྒྱས་དབུ་ཐོད། སྔགས་འཆང་ཀུན་དགའ་བཀྲ་ཤིས་ཀྱི་དབུ་ཐོད་སྐུ་མཚལ། ཞུན་ཐིགས་ཏེ་དེ་རྣམས་ཀྱི་དུམ་བུ་སྣེ་འདུས། ཡང་དཀར་པོ་རྣམ་གསུམ། ས་པཎ། ངོར་ཆེན། གྲུབ་ཆེན་ཐང་སྟོང་རྒྱལ་པོ། རྒྱལ་ཚབ་ཀུན་དགའ་དབང་ཕྱུག ཤེས་རབ་རྒྱ་མཚོ།
དཔལ་ལྡན་བཀྲ་ཤིས། ས་ལོ། སྤྱན་སྔ་ངག་དབང་ཆོས་གྲགས། ལྷ་མཆོག་སེང་གེ དཀོན་མཆོག་ལྷུན་གྲུབ། སྔགས་འཆང་ཆེན་པོ། འདོམས་ཐོག་བདག་ཆེན་ཀུན་དགའ་ལེགས་པ། ཚར་ཆེན་བསོད་ནམས་དབང་པོ། ཐར་རྩེ་པཎ་ཆེན། སྔགས་འཆང་གྲགས་པ་བློ་གྲོས།
དབང་ཕྱུག་རབ་བརྟན། ལྕགས་ཟམ་འགྱུར་མེད་བདེ་ཆེན། ངག་དབང་ཆོས་གྲགས། ཨ་མེས་ཞབས་ཡབ་སྲས། བསྟན་པ་རབ་རྒྱས་བཟང་པོ་རྒྱལ་མཚན། མཁྱེན་རབ་བྱམས་པ་ངག་དབང་ལྷུན་གྲུབ། སྔགས་འཆང་ཀུན་དགའ་བཀྲ་ཤིས། མཁྱེན་བརྩེ་རབ་བརྟན་རྣམས་ཀྱི་དབུ་ལོ། ཡང་བྱང་སེམས་ཆོས་འཕགས་དང་། སངས་རྒྱས་ཀྱི་ཆིབས་པ་ངང་པ་གསེར་ལྡན་གྱི་ཚེམས།
སློབ་དཔོན་ཆེན་པོ་དང་མཚོ་རྒྱལ་གྱི་ཕྱག་བྲིས་གཏེར་ཤོག རིལ་བུ་ཨ་རྒྱ་མ། ཇོ་བོ་རྗེའི་ཕྱག་ཚ་དང་། ཕྱག་ནས། ནཱ་རོའི་རུས་རྒྱན། ཨ་མེས་དམ་པའི་ཚེམས། མངའ་བདག་མྱང་གི་གཏེར་ཤོག བླ་མ་དམ་པའི་ཐུགས་དམ་གཏོར་མ། བདག་ཆེན་བློ་གྲོས་རྒྱལ་མཚན་གྱི་མགོན་པོད་མེ་འབར་པུ་སྟི་དངོས་ཀྱི་ཐུམ། མུས་ཆེན་སངས་རྒྱས་རྒྱལ་མཚན་དང་སྒར་ཆེན་གྱི་ཕྱག་ཕྲེང་།
མཁན་ཆེན་ངག་དབང་ཆོས་གྲགས་ཀྱི་རྣམ་རྒྱལ་གཟུངས་རིང་ཁྲི་ཚར་མཛད་དུས་ཀྱི་མཐོར་ནས། སྔགས་འཆང་ཀུན་དགའ་བཀྲ་ཤིས་དང་། ཡབ་རྗེ་རྡོ་རྗེ་འཆང་གི་ཕྱག་ནས། ཇོ་བོ་ཤཱཀྱ་མུ་ནེར་ཁྲུས་གསོལ་བུམ་ཆུ་ཟན་རིལ། སངས་རྒྱས་ཕུན་ཚོགས་དང་། ཡོངས་འཛིན་སངས་རྒྱས་ཡེ་ཤེས་ཀྱི་དྷཱིཿཡིག་རིལ་བུ། ཐང་སྟོང་རྒྱལ་པོ་ལ་ཚེ་དཔག་མེད་ཀྱིས་དངོས་སུ་གནང་བའི་ཚེ་རིལ། མཁྱེན་བརྩེའི་དབང་ཕྱུག་དང་དབང་ཕྱུག་རབ་བརྟན་གྱི་སྐྱེ་བདུན་རིལ་བུ། བཀའ་འགྱུར་བའི་རྟེན་འདུས་རིལ་བུ། སྔགས་འཆང་ཀུན་དགའ་བཀྲ་ཤིས་ཀྱི་གྲུབ་རྒྱལ་རིལ་བུ་སོགས་གསར་རྙིང་རིལ་སྣ་ཤིན་ཏུ་མང་བ་སྟེ་དེ་རྣམས་སོ་སོ་ནས་ཕྲན་བུ་རེ།
གདུང་ཚའི་སྐོར་ལ། ས་བཟང་འཕགས་པ། ཤེས་རབ་རྒྱ་མཚོ། ཀུན་དགའ་དབང་ཕྱུག་རྣམས་ཀྱི་གདུང་ཚ་མཆོད་དགུ་མ། ལྷ་མཆོག་སེང་གེའི་གདུང་འདམ་ལ་རྣམ་རྒྱལ་མཆོད་རྟེན། དཀོན་མཆོག་དཔལ་ལྡན་གདུང་འདམ་ལ་འཇམ་དབྱངས། བསོད་ནམས་དབང་ཕྱུག་གདུང་འདམ་ལ་ཚེ་དཔག་མེད་དྲུག འཇམ་དབྱངས་གཉིས། སྒྲོལ་ལྗང་བདུན། ཀུན་དགའ་བཀྲ་ཤིས་ཀྱི་གདུང་འདམ་ལ་བསོད་ནམས་དབང་ཕྱུག་གསུམ།
དེ་ཉིད་རང་གི་སྐུ་དགུ། ཚེ་དཔག་མེད་གསུམ། རྣམ་རྒྱལ། སྒྲོལ་དཀར། འཇིགས་བྱེད་རྣམས་རེ་རེ། ཡབ་རྗེ་རྡོ་རྗེ་འཆང་གི་གདུང་འདམ་ལ་ས་པཎ་གསུམ། རྗེ་ཉིད་ཀྱི་སྐུ་དྲུག ཐང་སྟོང་རྒྱལ་པོ་གཅིག འཇིགས་བྱེད་དང་། མ་འཇོམས་གསུམ་རེ།
སྒྲོལ་ལྗང་གཅིག ཡོངས་འཛིན་བྲག་རྩ་བའི་གདུང་འདམ་ལ་སློབ་དཔོན། ས་པཎ། སྔགས་འཆང་ཀུན་དགའ་བཀྲ་ཤིས། ཡབ་རྗེ་རྡོ་རྗེ་འཆང་། མི་འཁྲུགས་པ། དྲག་མཐིང་། འཇིགས་བྱེད། འཇམ་དབྱངས་རྣམས་རེ་རེ། ཚེ་དཔག་མེད་བཞི།
ཡོངས་འཛིན་སངས་རྒྱས་ཡེ་ཤེས་ཀྱི་གདུང་འདམ་ལ། རྡོ་རྗེ་འཆང་། ཐུབ་དབང་། རྟ་མགྲིན་སྐྱེར་སྒང་། སྤྱན་རས་གཟིགས། གདུགས་དཀར་ཕྱག་གཉིས། རི་ཁྲོད་མ། སྒྲོལ་དཀར་མ། ཕྱག་རྡོར། རྗེ་ཉིད་ཀྱི་སྐུ་རྣམས་རེ་རེ།
དམ་རྫས་སྨན་འདམ་ལས་གྲུབ་པའི་སློབ་དཔོན། རྣལ་འབྱོར་དབང་ཕྱུག ས་ཆེན། ས་པཎ། ཐང་སྟོང་རྒྱལ་པོ། སྔགས་འཆང་ཀུན་དགའ་བཀྲ་ཤིས། མཁའ་སྤྱོད་མ། འཇིགས་བྱེད། འོད་དཔག་མེད། ཚེ་དཔག་མེད།
སྒྲོལ་དཀར། མཆོད་དགུ་མ་རྣམས་དང་། སྨན་འདམ་ལས་གྲུབ་པའི་ཚེ་དཔག་མེད་གཉིས། འདམ་ཐོག་རྟེན་འདམ། རྟེན་འདམ་དཔེ་ལ་ངེད་རང་གི་དཀར་ཆག་ནང་བཞིན་བཅས་བཞུགས། ཆོས་འཁོར་ལ་རྒྱུད་སྡེ་བཞི་རགས་བསྡུས། སྡོམ་གསུམ་གུར་ཞལ་རྣམས་ཀྱི་བླ་རྒྱུད་སོ་སོ་ནས་བརྒྱ་ཕྲག་བརྒལ་བ། དྲི་མེད་རྣམ་གཉིས། གོང་མ་ལྔའི་དབུ་བླ། གྲུབ་ཆེན་བརྒྱད་ཅུ།
དཔལ་ས་སྐྱའི་གདུང་རབས་མཚན་བྱང་རྣམས་གསེར་བྲིས་མ་རེ་རེ། སྲོག་ཤིང་རྩེར་འོད་ཟེར་དྲི་མེད་ཀྱི་གཟུངས་མདོ་ཡུག་བྲིས། གཙུག་ཏོར་རྣམ་རྒྱལ་གྱི་གཟུངས། དངུལ་གྱི་ཟ་མ་ཏོག་ཆུང་ངུའི་ནང་གཟུངས་རྙིང་གྲས་རྒྱ་ཡུལ་ནས་བྱུང་བའི་རིང་བསྲེལ། ས་པཎ་གྱི་རིང་བསྲེལ་བཞི་སོགས་དང་། ཏོག་ལ་གདུགས་དཀར་གྱི་འཁོར་ལོ་དང་ཙཀླི་བཅས་བཞུགས་སུ་གསོལ་ནས་དེ་ལ་བརྟེན་པའི་རྒྱལ་མཚན་འཛུགས་ཆོག་ཀྱང་བགྱིས་ཤིང་། དབུ་ཞབས་བར་གསུམ་གྱི་གཟུངས་རྣམས་ཀྱི་སྲུབ་འཚངས་སུ་དྲི་བཟངས་ཤུག་ཕྱེ་ཕོན་ཆེ་བ་ལ་རི་བོ་རྩེ་ལྔའི་འཇམ་དབྱངས་སྐུ་མཚལ་རིལ་བུ། རྩྭ་ཀུན་བཟང་སོགས་རྒྱ་བོད་གནས་ཆེན་རྣམས་ཀྱི་ས་སྣ་རྡོ་སྣ་གཙང་མ་སྣ་ཚོགས་བསྲེས་པས་ཕྱུར་བུར་གཏམས་ཏེ་བཞུགས་པ་ལགས། དེ་ལྟ་བུའི་སྐུ་གདུང་རིན་པོ་ཆེ་དེ་ཉིད་ཀྱི་ཕྱི་ནས་རིན་པོ་ཆེའི་ན་བཟའ་ཕྲ་རྒྱན་སོགས་གསོལ་བའི་དངོས་པོ་དུ་སོང་བཀོད་པར་རྒྱ་དངུལ་སྲང་དགུ་བརྒྱ་ལྔ་བཅུ་ང་གཉིས་ཞོ་བཅུ་གཉིས་སྐར་མ་བཅུ། གསེར་མགུར་ཞོ་ལྔ་བརྒྱ་དང་བཅུ་གསུམ་པ་དྲུག
ཟངས་ཁལ་བརྒྱ་དང་བཅུ་ཉག་དྲུག་སྤོར་དོ། རྩི་རྒྱུ་དངུལ་སྲང་བཅུ་གཅིག་དང་ཞོ་དྲུག རྩི་ཟངས་ཁལ་གཉིས་ཉག་དྲུག་སྤོར་དོ། དངུལ་ཆུ་རྒྱ་ཐུར་གྱི་སྲང་བདུན་བརྒྱ་དང་བཅུ་གཉིས། ཏེ་ཚ་ཁལ་གཅིག་ཉག་བཅོ་ལྔ། སྟར་བུ་ཁལ་གཅིག་ཉག་བཅུ་གཅིག་སྤོར་གང་། ཚྭ་ས་བྲེ་བདུན། སྤོས་དཀར་ཉག་དོ། རིན་པོ་ཆེ་དང་གོས་དར་གྱི་རྒྱན་སྐོར་ཞིབ་པར་དེབ་ན་གསལ་ཞིང་། འདིར་རགས་རིམ་ཙམ་བཀོད་ན།
ཤེལ་ཁ་དོག་དང་དབྱིབས་སྣ་ཚོགས་བརྒྱ་དང་ཞེ་བརྒྱད་སྐོར། སྤྱི་ཁེབས་གཡུ་ཁྲ་མ་བཅོ་བརྒྱད་སྐོར། དངུལ་ག་བཞི། གསེར་པད་བཅུ་བདུན་སྐོར། དཔྲལ་གཡུ་ཉེར་དགུ་སྐོར། སྐོང་སྣ་བཅོ་ལྔ་སྐོར། བྱི་རུ་ཆེ་ཆུང་སྣ་ཚོགས་སྡོམ་དགུ་བརྒྱ་བཅུ་གཉིས་སྐོར། མུ་མེན་མུ་འདྲ་དབྱིབས་སྣ་ཚོགས་བདུན་བརྒྱ་དྲུག་བཅུ་རེ་དགུ་སྐོར། ཉ་ལྕིབས་ཉིས་བརྒྱ་བཅུ་དྲུག་སྐོར། སྤོས་ཤེལ་ཆེ་ཆུང་སྣ་ཚོགས་དྲུག་བརྒྱ་དྲུག་ཅུ་རེ་ལྔ་སྐོར།
གཡུ། མཆོང་། གཡང་ཏྲི། མུ་ཏིག་སོགས་རྡོག་གྲངས་ཁ་ཤས། རིན་ཆེན་ཞུམ་མིག་དང་དབྱིག་གཅིག དར་གོས་བཟང་པོ་སྣ་ཚོགས་ཡུག་བཅས་ཀྱིས་ལེགས་པར་སྤྲས་པའི་གདུང་རྟེན་འདི་ཉིད་བཞུགས་པའི་གཙུག་ལག་ཁང་གི་ལྡེབས་བྲིས་ལ། བདག་ཅག་གི་སྟོན་པ་ལ་གནས་བརྟན་བཅུ་དྲུག་གནས་གཡོག་སྦྱིན་བདག་བཅས་ཀྱིས་བསྐོར་བ་དང་། སངས་རྒྱས་མར་མེ་མཛད་དང་བྱམས་པ་རྣམས་ཞིང་ཁམས་སོ་སོའི་རྟེན་གཙོར་བཞུགས་པ་ལ། ཚེ་དཔག་མེད། རྣམ་རྒྱལ།
སྒྲོལ་དཀར། རྒྱན་དྲུག་མཆོག་གཉིས། མཁན་ཆེན་ཞི་བ་འཚོ། ཨཱ་ཙརྻ་པདྨ་ཀཱ་ར། སད་མི་མི་བདུན། རྗེ་བཙུན་གོང་མ་ལྔ། ཆོས་རྗེ་བླ་མ། ཐེག་ཆེན། བདག་ཆེན་ཁའུ་པ། ས་ལོ།
སྔགས་འཆང་ཆེན་པོ། འཇམ་མགོན་ཨ་མེས་ཞབས། ཡབ་རྗེ་རྡོ་རྗེ་འཆང་། ངེད་རང་མཆེད་བཅས་ཀྱི་དབུ་བླ་ཚང་མ། བདེ་ཆེན་ཞིང་བཀོད། ཆོས་རྒྱལ་མེས་དབོན་རྣམ་གསུམ། བློན་པོ་ཐུ་མི་དང་མགར་ལྷ་བཙུན་ཁུ་དབོན། བླ་ཆེན་དགོངས་པ་རབ་གསལ། ལོ་ཆེན་རིན་ཆེན་བཟང་པོ། འབྲོག་མི་ལོ་ཙཱ་བ།
འགོས་ཁུག་པ་ལྷས་བཙན། རྭ་ལོ་རྡོ་རྗེ་གྲགས། ངོར་རྫོང་ཚར་གསུམ། འཕགས་པ་རིན་པོ་ཆེའི་སྦྱིན་བདག་ཆེན་པོ་སེ་ཆེན་གོ་སེ་ལ་ཡུམ་སྲས། རྒྱལ་ཆེན་བཞི། ངེད་རང་མཆེད་འཁོར་བཅས་སྦྱིན་བདག་གི་ཚུལ་དུ་བཀོད་པའི་མདུན་གྱི་ནམ་མཁར་ངེད་རང་ལ་ཆུང་ངུའི་དུས་སུ་རྨི་ལྟས་ཡ་མཚན་ཅན་བྱུང་བའི་བཀོད་པ་རྣམས་དང་། ཀ་གདུང་ཤིང་བརྩེགས་རྟེན་དེ་དག་གི་བར་མཚམས་དང་གཤམ་བཅས་ལ་བཀྲ་ཤིས་པའི་རི་མོ་ངོ་མཚར་ཅན་དང་། ཚོན་མདངས་བཟང་ཞིང་གསེར་ཤོག་སོགས་ཀྱིས་ངོ་མཚར་བར་སྤུད་པར་གྲང་གསེར་མགུར་ཞོ་བརྒྱད། གསེར་ཤོག་ཕྲེང་མ་བརྒྱ་བམ་ཉིས་བརྒྱ་ཉེར་བརྒྱད། དངུལ་ཤོག་བརྒྱ་བམ་དགུ།
མཚལ་ས་འདེགས་ཀྱི་ཁལ་གསུམ་ཉག་གང་སྤོར་གང་། མཐིང་ཉག་བཅོ་བརྒྱད་དང་སྤོར་གསུམ། སྤང་མ་འདེགས་ཁལ་དྲུག་དང་ཉག་བཅུ་དྲུག་སྤོར་གསུམ། དཀར་རེག་ཉག་བཅོ་ལྔ་སྤོར་དོ། ། གྲོག་ཚག་བྲེ་བརྒྱད། ལི་ཁྲི་རྒྱ་ཐུར་གྱི་སྲང་དགུ་དང་ཞོ་བརྒྱད། ལྷ་དབང་རྩེའི་བཙག་ཁལ་གཅིག་བྲེ་བདུན། བབ་བླ་ཉག་དགུ་སྤོར་དོ། གཡུ་ཁ་ཁལ་གཉིས་ཉག་བརྒྱད་སྤོར་གང་། རྒྱ་ཚེས་བྲེ་བདུན།
རམ་འདེགས་ཉག་དྲུག་དང་སྤོར་གང་། བུ་རམ་ཉག་བཅུ། སྦྲང་ཉག་གསུམ། བསྲ་རྩི་དྲུག་ཕིང་ཕྱེད་དོ་བཅས་སོང་ཞིང་། དངུལ་གདུང་རིན་པོ་ཆེའི་གཡས་གཡོན་ལ་རྟེན་ཁྲི་འཁོར་ལོའི་སྟེང་དཔལ་ས་སྐྱའི་གདན་རབས་རིན་པོ་ཆེའི་སྨན་སྐུ་བཟོ་ཁྱད་ཅན་བཞུགས་པ་འདི་རྣམས་ཀྱི་སྐུ་རྒྱུ་ལ། ཆོས་རྗེ་མུས་སྲད་པས་ལམ་འབྲས་བླ་བརྒྱུད་བཞེངས་ཚུལ་ལས། བླ་མ་སོ་སོའི་བཞུགས་གནས་སྐུ་འབུམ་སོགས་ཀྱི་ས་དང་། གསོལ་ཆུ། སྒྲུབ་ཆུ། བུམ་ཆུ་སོགས་འདྲེས་ན་བྱིན་རླབས་ཆེ་བར་གསུངས་པ་བཞིན།
འཁོན་སྐུ་འབུམ། དཔལ་ཆེན་ཕོ་བྲང་། བྲ་འོ་ལུང་ཕུ་མདའ། བ་རི་ཕྱི་རྟེན། གཡུ་མཁར་མོ། འཕྲུ་མ། སྐུ་འབུམ་རྣམ་རྒྱལ། བླ་བྲང་ཤར་པ་ཆེན་ཕུག དབུ་རྩེ་མདོ་ཕུག རྩེ་མོའི་གདུང་ཐལ་ལས་གྲུབ་པའི་མཆོད་རྟེན།
ཕྱི་རྟེན། མཁའ་སྤྱོད་ལ་གཤེགས་དུས་ཀྱི་བཞུགས་ཁྲི་ཞབས་རྗེས་ཅན། རྩེ་མོ་ཕུག རྗེ་བཙུན་རིན་པོ་ཆེའི་ཕྱོགས་བཞིའི་ཕུག་ཆེན། སྒོ་རུམ་དཔེ་ཁང་། སྤྱོད་ཡུལ་ཕུག སྒོ་རུམ་ལྟག་ས་པཎ་གྱི་ཐུགས་གཉེར་བཞུགས་ཁྲི། ངམ་རིང་རྟག་བདེ་ཀླུ་ཁུང་། འཕགས་པ་ཕུག ལྷ་ཁང་བླ་བྲང་གཡུ་ཐོག
སྐུ་འབུམ། ཤིང་ཁང་བླ་བྲང་། བླ་བྲང་ཤར་ཏོང་། གཞི་ཐོག་སྐྱ་རྙིང་། རིན་སྒང་བླ་བྲང་། གཟིམ་ཁང་འབྲུག་རིས་མ། བྱས་འགྱུར་བླ་བྲང་ཤར་ནུབ། སྐྱེད་ལྷས་སུམ་ཅུ་རྩ་གསུམ། ལྷ་ཁང་རྩེ་པོ་ཏ་ལ། ཕུ་རི་བྱང་ཆུབ་རྫོང་དང་གླང་བྲག
གཞི་ཐོག་རྩེའི་བསམ་འགྲུབ་སྐྱིད་པ། འབུམ་ཐང་ན་བཞུགས་པའི་ཕྱི་རྟེན་སོ་སོའི་ས་སྣ་གཙང་མ། ག་ཡ་རྡ་རའི་བུམ་ཆུ། འཇམ་ཆུ། ནང་སོ་ཆུ་མིག ཆུ་མིག་རྫིང་ཁ། མདའ་ཆུ། བླ་བྲང་ཤར་སྒྲུབ་ཆུ། བྱས་འགྱུར་གསང་བའི་སྒྲུབ་ཆུ། འཕྲུ་མའི་སྔགས་འཆང་སྒྲུབ་ཆུ།
བསམ་བརླིང་ཆུ་སྣ། སྒྲོལ་མའི་ཁྲོན་ཆུ། ངམ་རིང་། ས་ཆེན་པུར་ཐལ་མཚོར་སྦྱངས་ཀྱི་ཆུ། གཡས་རུ་གཙང་ཆུ། རྟེན་འདམ་དཔེ་གྲགས་མ། སྨན་སྣ་ཀུན་འདུས། རིན་ཆེན་ཀུན་འདུས། དྲི་བཟང་རྣམས་འཇིམ་པ་བཟང་པོར་བསྲེས་པའི་རྒྱུ་ལས་གྲུབ་པའི་རྟེན་གཙོ་འཇམ་དབྱངས་ས་ཆེན་གྱི་ཞལ་གཟིགས་ནང་བཞིན་དང་། བླ་མ་སོ་སོའི་སྐུ་བརྙན་རྣམས་མངོན་རྟོགས་ཡིག་རྙིང་དུ་ཞལ་གསལ་བ་ལྟར་དང་།
མི་གསལ་བ་རྣམས་སོ་སོའི་རྣམ་ཐར་ནས་འབྱུང་བའི་སྐུ་ནའི་བགྲེས་གཞོན་གྱི་བབས་དང་བསྟུན་འདྲ་ཉམས་ཅན་དུ་བཞེངས་ཏེ་བཞུགས་སུ་གསོལ་བའི་གཡས་བསྟར་ལ་རྗེ་བཙུན་འཇམ་པའི་དབྱངས་འཁོན་དཀོན་མཆོག་རྒྱལ་པོ། དཔལ་ས་སྐྱ་པ་ཆེན་པོ་ཀུན་དགའ་སྙིང་པོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། འགྲོ་བའི་མགོན་པོ་ཆོས་རྒྱལ་འཕགས་པ། ཤྲཱི་དྷརྨ་ཕ་ལ་རཀྵི་ཏ། ཕན་བདེའི་འབྱུང་གནས་བདག་ཉིད་ཆེན་པོ་བཟང་པོ་དཔལ། འཇམ་དབྱངས་དོན་ཡོད་རྒྱལ་མཚན། ཏ་དབོན་བློ་གྲོས་རྒྱལ་མཚན། བཞི་ཐོག་པ་བློ་གྲོས་རྒྱལ་མཚན། གཞི་ཐོག་ཀུན་དགའ་དབང་ཕྱུག
བདག་ཆེན་བློ་གྲོས་རྒྱལ་མཚན། སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན། སེམས་དཔའ་ཆེན་པོ་གྲགས་པ་བློ་གྲོས། འཇམ་པའི་དབྱངས་བསོད་ནམས་དབང་ཕྱུག དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ། བདག་བྷུ་སུ་ཀུ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་རྣམས་སོ། ། གཡོན་བསྟར་ལ་བ་རི་ལོ་ཙཱ་བ་ཆེན་པོ་རིན་ཆེན་གྲགས་པ། སློབ་དཔོན་རིན་པོ་ཆེ་བསོད་ནམས་རྩེ་མོ། ཆོས་ཀྱི་རྗེ་ས་སྐྱ་པཎྜིཏ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ། སློབ་དཔོན་རིན་ཆེན་རྒྱལ་མཚན།
ཤར་པ་འཇམ་དབྱངས་ཆེན་པོ། མཁས་བཙུན་ནམ་མཁའ་ལེགས་པ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། ཏ་དབོན་ཀུན་དགའ་རིན་ཆེན། འཇམ་དབྱངས་ནམ་མཁའ་རྒྱལ་མཚན། རྒྱ་གར་ཤེས་རབ་རྒྱལ་མཚན། ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས། གྲུབ་མཆོད་བསོད་ནམས་དབང་པོ། སྔགས་འཆང་ཐམས་ཅད་མཁྱེན་པ་ཨ་མེས་ཞབས། འཇམ་མགོན་ཀུན་དགའ་བཀྲ་ཤིས།
ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་མཐུ་སྟོབས་དབང་ཕྱུག་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་རྣམས་སོ། ། དེ་ལྟ་བུའི་སྐུ་བརྙན་ཁྱད་པར་ཅན་དེ་དག་ལ་སྟོད་སྨད་བར་གསུམ་གྱི་ཆོས་སྐུའི་རིང་བསྲེལ་ཚང་མ། གནོད་སྦྱིན་འཁོར་ལོའི་མཐའ་བརྟེན་བཅས་བཞུགས་ཤིང་། རྟེན་གཙོ་འཇམ་དབྱངས་ལ་སངས་རྒྱས་ཀྱི་འཕེལ་གདུང་བཅུ། ས་པཎ་གྱི་གདུང་ཐལ་རིང་བསྲེལ། ཁྱུང་པོའི་ཐུགས་ལས་བྱོན་པའི་རིང་བསྲེལ། མཆོད་རྟེན་བྱེ་བ་མ། ཀླུ་འཇིམ་ལས་གྲུབ་པའི་ཐུབ་དབང་མཛད་པ་བཅུ་གཉིས་ཀྱིས་བསྐོར་བ། རྒྱ་གར་ལི་མའི་འཇམ་དབྱངས་ཕྱག་བཞི་པ། དུང་དཀར་གཡས་འཁྱིལ་གཅིག
སྐུ་འདི་རྣམས་ལ་འབུལ་རྒྱུའི་གནོད་སྦྱིན་འཁོར་ལོའི་སྒྲུབ་པ་གྲོལ་འཕྲལ་ལག་འབྱོར་བྱུང་བའི་གསེར་དངུལ་དཀར་ཡོལ་འབྲུ་བཟང་པོས་བཀང་བ། འཁོན་དཀོན་མཆོག་རྒྱལ་པོ་ནས་བཟུང་གདན་རབས་ཚང་མར་དེ་བཞིན་གཤེགས་པའི་འཕེལ་གདུང་གཉིས་རེ་དང་ཁྱུང་པོ་སོགས་བླ་མ་གོང་མའི་འཕེལ་གདུང་རེ་རེ། རྟེན་ཐམས་ཅད་ལ་བླ་མ་གོང་མའི་དབུ་སྐྲ་ན་བཟའ། པུར་ཐལ་ཕྱག་ནས། དམ་རྫས་ཚེ་རིལ། གདུང་ཚ། དམ་རྫས་སྨན་སྐུ་སོགས་དངུལ་གདུང་རིན་པོ་ཆེར་བཞུགས་པ་ཆ་འདྲའི་རིང་བསྲེལ་རྣམ་བཞི་སྣེ་འདུས་དང་། འཁོན་དཀོན་མཆོག་རྒྱལ་པོར་སྨན་སྐུ་དེ་ཉིད་རང་གི་ཕྱག་ནས་མ་ངེད་རང་ནས་ཀཱི་ལ་ཡའི་བསྙེན་སྒྲུབ་གྲོལ་དུས་ཕུར་ལྕོག་བླ་མ་བྱམས་པའི་ཕྱག་ནས་བྱུང་བ། བ་རི་བར་རྡོ་ནག་ལས་གྲུབ་པའི་སེངྒེའི་གདོང་ཅན་གྱི་སྐུ་དེ་ཉིད་རང་གི་ཐུགས་དམ་མ་ལྕགས་ཤུབས་གསེར་ཚགས་རྒྱ་བཟོ་མ་བཅས། ས་ཆེན་ལ་བིརྺ་པའི་སྐུ་ལི་དམར་རྗེ་བཙུན་གྲགས་པའི་ཐུགས་དམ་མ།
རྩེ་མོར་ཀྱཻ་རྡོར་ལི་མ་རྗེ་བཙུན་མ་ཉིད་ཀྱི་སྨན་སྐུ་ཕྱག་ནས་མ། ས་པཎ་ལ་ཉིད་ཀྱི་ལི་སྐུ་ཕྱག་ནས་མ། འཕགས་པ་རིན་པོ་ཆེ་ཉིད་ཀྱི་སྨན་སྐུ་ཧོར་བཟོ་ཕྱག་ནས་མ། ཆོས་རྗེ་བླ་མ་ཉིད་ཀྱི་སྨན་སྐུ་ཧོར་བཟོ་ཕྱག་ནས་མ། བདག་ཆེན་བློ་གྲོས་རྒྱལ་མཚན་ལ་ཉིད་ཀྱི་སྐུ་བ་སོ་ལས་གྲུབ་པ་ཕྱག་ནས་མ། ས་ལོར་ཉིད་ཀྱི་སྐུ་ཙན་འདམ་ལས་གྲུབ་པ་ཕྱག་ནས་མ། སྔགས་འཆང་ཡབ་སྲས་གསུམ། ཨ་མེས་ཞབས་ཡབ་སྲས་དབོན་གསུམ། ཡབ་རྗེ་རྡོ་རྗེ་འཆང་རྣམས་ལ་སོ་སོའི་སྨན་སྐུ་ཕྱག་ནས་མ་རེ་རེ། སྦྱིན་བདག་མཆེད་གཉིས་ལ་སྤྱི་སྒོས་བསྟན་པ་རྒྱས་ཤིང་སྐྱེ་འགྲོ་ལ་བདེ་སྐྱིད་འབྱུང་བའི་འདོད་གསོལ་རྒྱས་པའི་མཐར་བྲམ་ཟེ་རྒྱ་མཚོའི་རྡུལ་གྱི་ཐུགས་བསྐྱེད་སྨོན་ལམ་སྦྱར་བའི་པོད་ཆུང་རེ་རེ་བཅས་བཞུགས་པའི་སྐུ་རྣམས་ལ་བཟང་གོས་ལས་གྲུབ་པའི་རྒྱབ་ཡོལ།
བཞུགས་གདན། ན་བཟའ་སྐུ་པང་བཅས་དང་། ཆོས་རྒྱལ་འཕགས་པའི་ཕྱག་ཕྲེང་རིན་པོ་ཆེ་དབང་མདངས་ཅན། སྒར་ཆེན་ཕྱག་ཕྲེང་དབང་མདངས་ཅན། བླ་མ་གོང་མའི་ཕྱག་ཕྲེང་ཡིན་ངེས་སུ་ཡིན་ངོ་མ་འཕྲོད་གྲས་ཤེལ་ཕྲེང་། ཀོ་རློན་རྩེ། རག་ཕྲེང་གཅིག་རྣམས་དང་། ཨ་མེས་ཞབས་ཀྱི་ཕྱག་ཕྲེང་ཉ་ལྕིབས། ཡབ་རྗེ་དམ་པའི་ཕྱག་ཕྲེང་ཤེལ་དཀར། གོང་དཀར་ཆོས་རྗེ་བློ་གྲོས་དབང་ཕྱུག་གི་ཕྱག་ཕྲེང་བོ་ཙིཏ།
ངེད་རང་ཆུང་དུས་ཀྱི་ཕྲེང་བ་ཤེལ་དང་བྱུ་རུ། ཡང་ངེད་རང་སྤུན་གྱི་ཕྲེང་བ་ཧོར་ཤེལ་དང་རཀྵ་རྣམས་ཀྱིས་ཐོག་དྲངས་སྐུ་ཚང་མར་མགུལ་ཕྲེང་རེ་རེ། རྟེན་དེ་རྣམས་ཀྱི་དྲུང་དུ་བསྟན་པའི་སྦྱིན་བདག་སྡེ་དགེ་ས་སྐྱོང་སྐུ་མཆེད་ལ་འདི་ནས་དངོས་ཕུལ་དགེ་བསྐུལ་ཞུས་པའི་རྡོར་དྲིལ་ཐེག་ཆེན་འདྲ་ཅོག་སྤུས་ལེགས་གསེར་མགོ་མ་སུམ་ཅུ་སོ་གཉིས་དང་། འཐོར་སྣོད་རེ་རེ། གཞན་ཡང་མཆོད་ཆའི་སྐོར་ལ་བཀྲ་ཤིས་རྫས་བརྒྱད་ཆེ་ལེགས་ཀྱི་མེ་ལོང་། བིརྺ། དཱུར་བ། དུང་རྣམས་ངོ་མ་དང་། དེ་ཕྱིན་གསེར་ཟངས་ལས་གྲུབ་པའི་རྒྱུར་ཟངས་ལྗོན་བསྡོམས་ས་འདེགས་ཀྱི་ཁལ་སུམ་ཅུ་དང་ཉག་དྲུག་སྤོར་དོ། གསེར་མགུར་ཞོ་བརྒྱ་དང་དགུ་བཅུ་གོ་བརྒྱད།
སེ་བ་བཅུ་བདུན། དངུལ་ཆུ་ས་འདེགས་ཀྱི་ཁལ་གཅིག་ཉག་དྲུག དངུལ་སྲང་བཅུ་བཞི་དང་ཞོ་དགུ་སྐར་ལྔ། ཏི་ཚ་ས་འདེགས་ཀྱི་ཁལ་གཅིག་ཉག་བཞི་སྤོར་གསུམ། རྩི་རྒྱུར་དངུལ་སྲང་ཉེར་བརྒྱད་རྣམས་ལས་གྲུབ་པ། ངེད་རང་མཆེད་ཀྱི་ལག་ཏུ་གཞུང་ཞབས་རིན་པོ་ཆེ་ནས་བསྩལ་བའི་དངུལ་མདོང་དངུལ་ཕོར་ཇ་མ་བུམ་སོགས་ཁ་ཤས། ཡང་བསྟན་པའི་སྦྱིན་བདག་སྡེ་དགེ་རྒྱལ་ཁབ་ཆེན་པོ་ནས་བསྩལ་བའི་དངུལ་བུམ་འཕྲ་མ་སྤུས་ལྡན་ཁ་རྒྱན་བཟོ་ཁྱད་ཅན་ཆ། ཡང་བསྟན་པའི་སྦྱིན་བདག་ཁལ་ཁ་དང་། འུར་དུ་སུ་སོགས་དཔོན་ཁག་རྣམས་ཀྱིས་བྱིན་པའི་དངུལ་དང་ཟངས་གསེར་ཟངས་ཀྱི་མཎྜལ་ཁ་ཤས། གསར་བཟོ་རྒྱ་དངུལ་སྲང་བརྒྱ་དང་ལྔ་ལས་གྲུབ་པའི་བདུན་ཚར།
དངུལ་ཀོང་རྒྱ་དངུལ་སྲང་བདུན་ཅུ་དོན་ལྔ་ལས་གྲུབ་པ་འཕྲ་ལྡན་བཅས་ཀྱི་ཐོག་དྲངས་དངུལ་སྤྱད་ཁ་ཤས། དཀར་སྤྱད་སོགས་མཆོད་རྫས་ངོ་མཚར་ཅན་མང་བ། བཟང་གོས་ཀྱི་བླ་བྲེ། ཀ་འཕན་ཕྱེ་ཕུར་སོགས་ཀྱིས་མཛེས་པར་བརྒྱན་ཏེ་ཀུན་གྱི་མིག་གི་བདུད་རྩིར་བཞུགས་པའི་གཙུག་ལག་ཁང་འདི་ཉིད་ཀྱི་སྟེང་ན་གསེར་ཟངས་ཀྱི་རྒྱ་ཕུབ་ཆེ་ལེགས་གསར་བཟོའི་རྒྱུར་རྒྱ་ཕུབ་རྙིང་པའི་ཟངས་རྣམས་ཕྱོགས་གཅིག་བསྡོམས་པ་ལ་ཁལ་སུམ་བརྒྱ་དང་དགུ་བཅུ་གོ་དགུ་ཉག་བདུན་སྤོར་དོ། དེ་སྟེང་ཟངས་གསེར་འཕར་བ་ཁལ་ཉིས་བརྒྱ་དང་ཉེར་བཞི་ཉག་བདུན། གསེར་འབུམ་རྙིང་པའི་གྲང་གསེར་ཞིབ་ཆགས་ཀྱིས་ཞུས་པར་འགུར་ཞོ་བཅུ། རྒྱ་ཕུབ་རྙིང་པའི་ཚ་གསེར་བཤུས་པར་གསེར་ཞོ་ཞེ་གཉིས་དང་སེ་བ་བཅུ་བདུན། དེ་ཕྱིན་གསེར་སོང་ཚང་མ་བསྡོམས་འགུར་ཞོ་ཉིས་སྟོང་ལྔ་བརྒྱ་བཞི་བཅུ་ཞེ་གསུམ་སེ་བ་ཕྱེ་ཉེར་བཞི། དངུལ་ཆུ་རྒྱ་ཐུར་གྱི་སྲང་ཉིས་སྟོང་ཉིས་བརྒྱ་དགུ་བཅུ་གོ་གཅིག སྟར་བུ་ས་ཁལ་གསུམ་དང་ཉག་བཅུ་དྲུག་སྤོར་དོ།
ཚྭ་ས་ཁལ་གཉིས་དང་བྲེ་བཅུ། ཏི་ཚ་ས་ཉག་བཅུ་བཞི། རྩི་རྒྱུར་ཟངས་ཁལ་གཉིས་ཉག་དགུ། དངུལ་སྲང་ཉེར་བརྒྱད་དང་ཞོ་ལྔ། ཕྱི་ནང་གི་ཤན་སོགས་ཀྱི་རྒྱུར་ལྕགས་འདེགས་ས་ཁལ་བདུན་ཅུ་དོན་གསུམ་ཉག་དྲུག་སྤོར་གང་བཅས་སོང་ཞིང་། གསེར་ཏོག་གཉྫི་རར་དབུ་ཞབས་བར་གསུམ་གྱི་གཟུངས་ཆ་ཚང་། ས་ཆེན་གྱི་ལི་སྐུ། གདུགས་དཀར་གྱི་སྐུ་དང་འཁོར་ལོ། ཚེ་དཔག་མེད་ཀྱི་སྐུ་འདོད་གསོལ་རྒྱས་པ་བཅས་བཞུགས་སོ། ། དེ་ལྟ་བུས་གདུང་རྟེན་རིན་པོ་ཆེ་འདི་ཉིད་བསྒྲུབས་པའི་ཐོག་མར་ངེད་རང་ནས་གཙུག་ཏོར་དྲི་མེད་ཀྱི་བསྙེན་པ་ཟླ་གཅིག་རིང་བགྱིས་པར་གཟུངས་ཐུང་འབུམ།
གཟུངས་རིང་སྟོང་། འོད་ཟེར་དྲི་མེད་དང་རྗེས་འབྲེལ་སྒྲིབ་སེལ་གྱི་གཟུངས་ཁྲི་ཚར། གནོད་སྦྱིན་འཁོར་ལོའི་སྔོན་འགྲོ་ནོར་རྒྱུན་མའི་གཟུངས་གྲངས་མང་བཅས་བགྱིས་ཏེ། གོང་བཀོད་མཆོད་རྟེན་སྒྲུབ་ཆོག་ཐུན་མོང་མ་ཡིན་པ་དེ་དག་ལག་ལེན་དུ་བཏབ་པའི་མཐར། ས་ཕུར། ཀྱཻ་རྡོ་རྗེ་མན་ངག་ལུགས། གསང་འདུས་འཕགས་ལུགས་རྣམས་ལ་བརྟེན་པའི་རབ་གནས་རྒྱས་པ་དང་། ཡི་དམ་གྱི་ལྷ་དུ་མ་ལ་བརྟེན་པའི་རབ་གནས་བསྡུས་པ་གྲངས་མང་དུ་བགྱིས་ཤིང་། དེ་དག་གི་གནས་སྐབས་སུ་གཟའ་སྐར་འཕྲོད་སོགས་ལེགས་འཛོམ་རང་འགྲིག་དང་གནམ་ས་བར་གསུམ་གྱི་རྟགས་མཚན་ལེགས་ཤིང་རྨི་ལྟས་སུའང་རྗེ་བཙུན་རིན་པོ་ཆེའི་ཕྱི་རྟེན་སྐུ་འབུམ་ས་ཕྱོགས་འདི་ཉིད་ན་བཞུགས་པའི་བུམ་ལྡིར་ནང་གཙུག་ལག་ཁང་བཀོད་ལེགས་ཞིག་ན་བླ་མ་གོང་མའི་བྱིན་རྟེན་དུ་མ་བཞུགས་ཟེར་བའི་གོས་ཁུག་ལི་ཁྲི་གྲངས་མང་ཀྱི་ཁྲོད་ནས་རྗེ་བཙུན་རིན་པོ་ཆེ་དང་སྔགས་འཆང་གྲགས་པ་བློ་གྲོས་ཀྱི་རིང་བསྲེལ་ཁ་ཤས་རྙེད་པའི་རྨི་ལྟས་དང་། ཡང་ནུབ་གཅིག་རྒྱ་མི་གོས་བཟང་ཅན་སྦ་དབྱུག་ཐོགས་པ་ཞིག་དགེས་ཉམས་དང་བཅས་ཧི་ཧི་ཏི་རིང་ཏི་རིང་ཏི་རིང་ཟེར་བའི་སྒྲ་བརྗོད་པ་ཞིག་བྱུང་ཡང་གང་ཡིན་ཇི་བཞིན་རང་ཧ་མ་གོ་ཡང་ངན་རྟགས་མིན་འདྲ་བས་བཀོད་པ་ཡིན་ཞིང་།
གཙུག་ལག་ཁང་སྐུ་འབུམ་བཅས་གྲུབ་ནས་ལོ་གཅིག་ཙམ་སོང་མཚམས་གདན་རབས་སྐུ་འདྲ་རིན་པོ་ཆེ་གསར་བཞེངས་རྣམས་གཙུག་ལག་ཁང་འདིར་ཕེབས་ནས་རིང་པོ་མ་ལོན་པར་ངེད་རང་མཆེད། མཁན་པོ་བན་གཙང་དཔོན་སློབ་བཅུ་ཕྲག་ཙམ་གྱིས་ཀྱཻ་རྡོ་རྗེ་ལ་བརྟེན་པའི་རབ་གནས་འབྲིང་པོ་ཕྱི་སྐོར་མེ་ཏོག་འཐོར་བ། འཕགས་པ་རིན་པོ་ཆེའི་ཕྱག་ནས་བཞུགས་པའི་ཁྱད་འཕགས་རིན་ཆེན་སྟོན་ཚུལ་མ་ཞལ་འབྱེད་དང་། དེ་སྐབས་ཀྱི་བྱ་བ་བྱེད་ཅིང་ལེགས་སོ་སྟེར་བ་སོགས་སེར་སྐྱ་དྲག་ཞན་རྣམས་ལ་དགའ་སྟོན་རྒྱས་པར་སྤེལ་ཏེ། གླུ་གཞས་སོགས་བཀྲ་ཤིས་པའི་ཡན་ལག་དུ་མ་དང་བཅས་མཐར་ཕྱིན་པར་བགྱིས་ཏེ་བྱིན་བརླབས་ཀྱི་གཟི་འོད་འབར་ཞིང་དགེ་ལེགས་ཀྱི་ལྷུན་པོར་བཞུགས་པ་འདི་ཉིད་ཡུན་ཇི་ཙམ་ལ་གྲུབ་སོགས་ནི་ཞིག་གསོས་སྐོར་ངེད་རང་མཆེད་ཀྱིས་ངག་བཀོད་བགྱིས་པ་བཞིན་མཛོད་པ་ཤེས་རབ་ཕུན་ཚོགས་ཀྱི་ལག་ལེན་དུ་བཏབ་སྟེ་ཆུ་བྱ་ཟླ་༧ཚེས་༥ནས་བཟུང་གཙུག་ལག་ཁང་གི་ལས་གྲྭ་ཚུགས་པར་འགོ་བྱེད་དྲུང་སེར་ངག་དབང་ཚེ་བརྟན། ལྷ་བཟོ་འགོ་པ་ཀུན་དགའ་རྒྱ་མཚོ། ཁང་དཔོན་ཀུན་དགའ་ཚེ་རིང་། ཤིང་བཟོ་དབུ་བྱེད་བཀྲ་ཤིས་ཕུན་ཚོགས། དབུ་ཆུང་པདྨ་བསྟན་འཛིན། ཆོས་སྒྲོན།
བསམ་པ་དོན་གྲུབ། ནོར་བུ། ཁྱི་ལོད། ཕུར་པ་རྡོ་རྗེ། བསྟན་འཛིན་བཅས་དང་། རྡོ་བཟོ་བ་དར་རྒྱས། འབའ་ར། སོ་འཛིན། ཡར་འཕེལ། མཛོད་སྟེང་བཀྲ་ཤིས།
ཤར་པ་ཟླ་བ། རྡོ་ཆལ་བ། རྡོ་གྲོང་པ་དང་། མ་ཆེན་རྡོར་ལེགས། རྐང་ཤར་དར་དར་དང་ཀུན་དགའ་ལྷུན་གྲུབ་བཅས་ཀྱིས་ལས་རྒྱུན་ཟླ་བ་གཉིས་དང་ཞག་བཅོ་ལྔའི་ཁོངས་གཙུག་ལག་ཁང་མཐར་ཕྱིན་དང་། ཡང་འགོ་པ་དྲུང་སེར་ངག་དབང་ཚེ་བརྟན། ཀུན་དགའ་ཚེ་རིང་གཉིས། ཤིང་བཟོ་བ་བཅས་གོང་གསལ་ནས་ཟླ་བ་བརྒྱད་དང་ཞག་བཅུའི་ཁོངས་རྒྱ་ཕུབ་དང་དངུལ་གདུང་ཤིང་བསྒྲིགས་མཐར་ཕྱིན། ཡང་འགོ་པ་ངག་ཚེ་དང་རྒྱ་ཕུབ་ཀྱི་ཟངས་བཟོ་ཤེལ་དཀར་བ་དབུ་བྱེད་ལྷ་བཙན། ཚེ་རིང་དཔལ།
མགོན་པོ་ལྷ་མོ། བསོད་ནམས་མགོན་པོ། རྒྱལ་སྟོད། རབ་བརྟན། ཚེ་གང་དགྲ་འདུལ། བྲེ་སྲང་། ཡེ་ལེ་བ་འདས་གཙང་། ལྷ་དབང་། ཆོས་འཕེལ། བར་སྦུག་པ་དཔོན་པོ་དོན་གྲུབ།
བསོད་ནམས་བཀྲ་ཤིས། རྩེ་གདོང་པ་དབུ་བྱེད་བསམ་འགྲུབ་ནོར་བུ། ལྕགས་ཕུར། སྐར་མ། བཅོ་ལྔ་དང་། ཡང་བར་སྦུག་དབུ་བྱེད་ཨོ་རྒྱན་ཕ་བུ། དབུ་བྱེད་བཀྲ་ཤིས་དབང་། རབ་བརྟན། བླ་མ་ཕྲིན་ལས། བསྟན་འཛིན།
དབང་རྒྱལ། དཔལ་མགོན། བལ་པོ་དཔལ་རྒྱལ། དྷརྣ་པ་ཏི། ཚགས་པ་མགོན་དབང་། འོད་འབར་བཅས་ཀྱིས་ལོ་གཅིག་ཟླ་བ་གཉིས་ཞག་ཉེར་བཞིའི་ཁོངས་རྒྱ་ཕུབ་སྐུ་འབུམ་རྣམས་ཀྱི་གསེར་དངུལ་ཟངས་བཟོའི་བགྱི་བ་མཐར་ཕྱིན་དང་། ཡང་ལྷ་དབུ་ཀུན་རྒྱལ་དང་། ཚུལ་ཁྲིམས་བཀྲ་ཤིས། རབ་རྒྱས། ཀུན་དགའ་དབང་ཕྱུག
ཟླ་འོད། རྒྱལ་མཚན་བསམ་འགྲུབ། ཀུན་དགའ་རྒྱལ་མཚན། བརྩོན་འགྲུས་རབ་རྒྱས། བཀྲ་ཤིས་ཚེ་བརྟན་བཅས་ཀྱིས་ཟླ་བ་ལྔ་དང་ཞག་བཅུའི་ཁོངས་བྲིས་དང་རྩི་ཚོན་ཚང་མ་ཟིན་པ་ཡིན་ཞིང་། དེ་སྐབས་སུ་དགེ་རྒྱུན་ཞལ་འདེབས་འབྲེལ་ཐོགས་ཐོར། ངེད་རང་མཆེད་ཀྱི་བསམ་གཏན་ཁོང་བུ་ནས་སོང་བ་རྣམས་གདན་ས་གཞུང་ཁོངས་སུ་འཐུས་པ་ལས་དམིགས་བསལ་བཀོད་མ་དགོས་ཤིང་། དེ་ཕྱིན་གྱི་བྱུང་ཐོ། རྗེ་བཙུན་མ་ཎི་དྲུང་དེ་ཉིད་ཀྱི་སྐུ་ཆས་ཐོག་ནས་གསེར་མགུར་ཞོ་ཕྱེ་ཉིས་བརྒྱ། མ་དྲུང་སྐུ་དྲིན་ཅན་བསོད་ནམས་དཔལ་གྱི་དབང་མོ་དེ་ཉིད་ནས་སྤོས་ཤེལ་རྡོག་གཉིས།
བྱུ་རུ་ཉེར་དགུ། སྤོས་ཤེལ་ནར་མོ་ཉེར་བཞི། བྱུ་རུ་ནར་མོ་ཉེར་བརྒྱད། མུ་མེན་ནར་མོ་སོ་དྲུག སྤོས་ཤེལ་ལེབ་མོ་གཉིས། མཆོང་ནར་མོ་གསུམ། རྡོ་མཉེ་མ་གསུམ། གཡུ་པད་གསེར་མཐའ་མ་སྤུས་ལེགས་ཆ། ཨ་ལྕེ་དྲུང་གཉིས་ནས་གཡུ་རྡོག་གཉིས། མཛོད་པ་ཤེས་རབ་ཕུན་ཚོགས་ཀྱི་གསེར་མགུར་ཞོ་ཉེར་ལྔ།
དངུལ་སྲང་གསུམ། གཉེར་ཁང་གཞུང་ནས་ཟངས་ཉག་བཅུ་བཞི། གཡུ་པད་གསེར་མཐའ་མ་གཉིས། དངུལ་ཆུ་ཐུར་སྲང་བརྒྱད་དང་ཞོ་དགུ། གཉེར་བསོད་ནམས་མཆོག་ལྡན་གྱི་གསེར་ཞོ་དོ། ཟངས་ཉག་བཅུ་གཉིས་དང་སྤོར་དོ། ངོར་བླ་བྲང་གཞུང་ནས་ཟངས་ཁལ་བདུན་ཉག་བཅུ་བཞི། ཀླུ་ལྡིང་ནས་གསེར་མགུར་ཞོ་བཅོ་ལྔ། དངུལ་ཆུ་ཐུར་སྲང་གསུམ། ཁང་གསར་ནས་གསེར་ཞོ་བཅུ་གསུམ་དང་སེ་བ་ཕྱེད་བཅུ་དྲུག
གཅེན་ལུང་གཉེར་པ་ལྷུན་གླིང་པ་དངུལ་ཆུ་ཐུར་སྲང་གསུམ། གླིང་ཁ་དྲུང་ཆེན་དགེ་ཕུན་ནས་གསེར་ཞོ་གང་། སྒོམ་ཆེན་བརྩོན་འགྲུས་དང་དཀོན་མཆོག་དཔལ་ལྡན་གཉིས་ཀྱི་གསེར་ཞོ་རེ། འགག་པ་ཆོས་རྗེ་དངུལ་ཆུ་སྲང་གསུམ་ཞོ་ལྔ། བར་སྦུག་དཔལ་མགོན་རྡོ་རྗེས་གཡུ་གཅིག བར་སྦུག་འདས་པས་ཊཾ་གསུམ། རིན་ཆེན་ལྡིང་པས་ཊཾ་གཅིག ཡུལ་ལྷོ་སྨོན་ལམ་རིན་ཆེན་གྱི་ཧོར་དཀར་རྩ་རིང་ལེགས་པ་གཅིག ཁབ་གསར་སྤུག་པས་ཟངས་ཉག་གང་སྤོར་གསུམ། མང་མཁར་ཐུབ་བསྟན་དགེ་འཕེལ་སྤྱི་སོ་ནས་ཟངས་ཁལ་གཅིག་ཉག་བཅུ་གཉིས།
བདུད་པོ་དབུ་བྱེད་མས་ཟངས་ཉག་གང་། ཆོས་མ་ཕུ་སྒྲུབ་ཆེན་གྱི་ཟངས་ཉག་དོ། བསམ་ཡས་བླ་མ་ཀུན་དགའ་བསམ་འགྲུབ་ནས་སྤོས་ཤེལ་གཉིས། གཡུ་ཆུང་གཉིས། བྱུ་ཆུང་ཉི་ཤུ། གཟི་ཁྲ་རིལ་ནར་གཉིས། གཡང་ཏྲི་རིལ་མོ་གཅིག ཊཾ་རྙིང་གཉིས། དཀར་ཡོལ་བར་རྙིང་ཡུ་རིང་གཅིག གདོང་དགའ་བྱམས་ཆོས་པས་གསེར་ཞོ་གང་།
ཉི་ཤར་ཇོ་དགོན་བླ་མས་ཟངས་ཉག་བདུན། ཞོ་ལུང་སྒྲུབ་སྡེའི་དབུ་བྱེད་འགྲོ་གསལ་གྱི་ཟངས་ཉག་གང་སྤོར་དོ། མགྲོན་གཉེར་ཀུན་བཟང་དབང་པོ་འདས་ཤུལ་ནས་གསེར་པད་ལེགས་པ་གཅིག་དང་ཁྲབ་ཧྲུལ། མེ་མདའ། ལྕགས་གླང་། རྟིང་སྐྱེས་དགའ་ལྡན་རྩེ་སྤྱི་སོའི་དངུལ་སྲང་གསུམ། ཞལ་ལྟ་མ་ཆོས་འཛིན་ཟངས་ཉག་གང་སྤོར་དོ། ཆོས་དཔལ་ཟངས་ཉག་གང་། ཆོས་མ་སྐུ་གཉེར་རིན་ཆེན་ཆོས་འཕེལ་གྱི་ཊཾ་བཞི། གདོང་དགའ་ཆོས་སྡེ་སྤྱི་སོའི་ཟངས་ཁལ་གཅིག་ཉག་དྲུག
མདའ་རོ་པ་ཟངས་ཉག་དྲུག་སྤོར་དོ། ཨེམ་ཆི་ཞལ་དཀར་བའི་གསེར་པད་གཅིག སྤོས་ཤེལ་གཅིག བྱུ་རུ་གཉིས། གསོལ་དཔོན་བཀྲ་ཤིས་རྒྱལ་མཚན་གཡུ་མཐའ་དངུལ་གྱིས་བྱས་པ་གཅིག སྤྱི་ཆེན་བཀྲ་ཤིས་དཔལ་བཟང་འདས་ཤུལ་ནས་དངུལ་སྲང་གསུམ་དང་ཞོ་བཞི་སྐར་ལྔ། ནག་ཚང་བླ་མ་སྦྱིན་པ་འདས་ཤུལ་ནས་ཟངས་ཉག་དོ་སྤོར་གང་། དངུལ་ཞོ་ཕྱེད་བརྒྱད། གཟིམ་དཔོན་བསོད་ནམས་འོད་ཟེར་ནས་བྱུ་རུ་གཉིས་བཅས་དང་། ཡང་ཟངས་བཟོ་རྡོ་ཤིང་འུལ་མི་བཅས་པར་མང་ཇ་སྐོལ་ཤལ་འཕར་དུ་ངེད་རང་མཆེད་ནས་ཚར་གསུམ་བཏང་ཐོག་མི་རེར་དར་འགྱེད་ཚར་གཉིས་དང་དམ་རྫས་འཆི་མེད་རིལ་བུ་གསུམ་རེ།
རྩམ་འགྱེད་ཚར་གཉིས། ཡུམ་དྲུང་ནས་མང་ཇ་སྐོལ་ཤལ་ཚར་གསུམ་དང་རྩམ་དར་གྱི་འགྱེད། ཨ་ལྕེ་དྲུང་གཉིས་ནས་མང་ཇ་སྐོ་ཤལ། མཛོད་པ་ཤེས་རབ་ཕུན་ཚོགས་ཀྱི་མང་ཇ་སྐོལ་ཤལ་ཚར་གསུམ་དང་རྩམ་དར་གྱི་འགྱེད། གཉེར་བསོད་ནམས་མཆོག་ལྡན་གྱི་མང་ཇ་སྐོལ་ཤལ་རྩམ་གྱི་འགྱེད། གཉེར་ཚང་གཞུང་། གདོང་དགའ་ཆོས་སྡེ། ཆོས་ལྷུན་སྤྱི་པ། བཀྲ་ཤིས་འོད་ཟེར། ཀུན་དགའ་ཕུན་ཚོགས།
ངག་དབང་ཚེ་བརྟན། འབུམ་ཐང་སྐུ་གཉེར་བསོད་ནམས་ཡར་འཕེལ་རྣམས་ཀྱིས་མང་ཇ་སྐོལ་ཤལ་རེ་བཅས་དང་། ཡང་ཕྱི་ནང་གི་ཟངས་གད་གསེར་ཟངས་གཟི་རྒྱག་བཅས་ལ། རིན་ཆེན་སྒང་པ་བཟང་པ་བདུད་པོ་བ། བདེ་ཆེན་ཆོས་གླིང་པ། ཞེ་ལུང་སྒྲུབ་སྡེ། སེ་ལུང་བ། གཞིས་ཆེན་སྒྲུབ་སྡེ། ཆོས་འཁོར་གླིང་པ། རྩེ་དཀར་བ།
ནོར་གླིང་བ། རྒྱལ་བཟང་པ། ཤྲཱི་སྦུག་པ། ཁ་བ་ལྷས་པ། ཕུ་གསུམ་པ། དགོན་པ་རྒྱས་པ། ན་རིང་སྒྲུབ་སྡེ་བ། ཀོ་ཆང་བདེ་ཆེན་ཆོས་གླིང་པ། ཆོས་སྡིངས་པ། ས་ལ་བ།
རྩལ་ཁུང་པ། ངང་ཚང་པ། བྲག་ནག་པ། ཆོས་ལྷུན་པ་དང་ལྟེ་ར་བའི་སྐྲ་བཅད་བཅས་བཙུན་མ་ཁ་གྲངས་ལྔ་བརྒྱ་དང་བརྒྱད་ཀྱི་ལས་རྒྱུན་བྱིངས་ནས་ཞག་ཉི་ཤུ་རེ་དང་རིན་ཆེན་སྒང་པས་ཟླ་བ་གཅིག་དང་ཞག་ཉི་ཤུ་བཅས་སོང་བ་ཉིན་ལྟར་མང་ཇ་གཉིས་རེ་དང་། ཀོ་ཤལ་ཆར་འཕར་བཟོ་བྱིངས་དང་འདྲ་བ། རྒྱུགས་ཞག་ཐིམ་བསྟུན་བཙུན་མ་རེར་རྩམ་པ་བྲེ་རེ་དངུལ་སྐར་ཕྱེད་བརྒྱད་རེ་དང་བཙུན་མ་སུམ་ཅུ་རེར་མང་ཇ་ཤག་མཚལ་རྒྱབ་བཅས་རེ་སོང་ཞིང་། གོང་གསལ་གྱི་བཟོ་པ་རྣམས་ལ་ཚུགས་སྟོན། བར་སྟོན། གྲོལ་སྟོན་བཅས་སྟོན་མོ་རྒྱ་སྤོམ་ཆེ་བ་ཚར་གསུམ་རེ། དེ་སྟེང་སོ་སོར་སྦ་དར་རེ།
ཇ་མར་ཆང་སོགས་ཀྱི་གསོལ་རས་རྒྱ་ཆེ་བ། ཟླ་རེ་བཞིན་གྱི་བཅོ་ལྔ་གནམ་གང་ལ་ཇ་མར་ཤ་ཆང་སོགས་སྐབས་སྦྱར་རེ། ཤེལ་དཀར་ཟངས་བཟོ་བ་རྣམས་ལ་གསེར་ཕུད་རྩིས་གཞི་ལྟར་དངུལ་སྲང་བཅོ་ལྔའི་གཙོས་པའི་བཅུ་གཅིག་ཚན་གཅིག་དང་བར་སྦུག་པར་དངུལ་སྲང་ཕྱེད་བརྒྱད་ཀྱི་གཙོས་དགུ་ཚན་གཅིག་བཅས་སོང་བ་དང་གོང་གསལ་གྱི་བཟོ་འགོ་ལག་གཡོག་རྐང་ཤར་མ་ཆེན་བཅས་པ་རྣམས་ལ་ཉིན་ལྟར་གནང་ཆ་གླ་ཐོབ་རྩིས་གཞི་ལྟར་སྤྲད་པས་འགྲོ་སོང་ཚང་མ་བསྡོམས་དངུལ་ཕབ་ཀྱི་དངུལ་སྲང་སྟོང་དང་སུམ་ཅུ་ཕྱེ་སོ་དགུ་ཐོབ་པར་ཇ་གོས་དར་དངུལ་བཅས་ཀྱི་ཁོངས་ནས་གུན་མེད་དུ་སོང་ཞིང་། གཞན་ཡང་གོང་གི་གཟུངས་འབུལ་ཞབས་ཕྱི་ཞུ་མི་གསོལ་གཟིམ་གཉིས། མཆོད་དཔོན་པ་བཅས་ལ་ཇ་ཆུང་ཇུ་རྡུམ་བཞི། དབུས་ཕྲུག་དམར་པོ་བུབ་གསུམ། ཀོ་སྣམ་བུབ་གཉིས་དང་། ཁང་དཔོན་རྟ་མགྲིན། སྒོ་ར་བ། བཀྲས་ཕུན་བཅས་ལ་སྣམ་རྒྱ་ཐིག་བུབ་གཉིས།
ཇ་བར་རྡུམ་གསུམ། རྡོ་བཟོ་རྒྱས། འབའ་ར། སོ་འཛིན། ཡར་འཕེལ་བཅས་ལ་ཕྱུ་སྔོན་གཅིག ཤ་གོས་རྒྱ་མ་གཉིས། སྟོད་འགག་གཅིག ཇ་བར་རྡུམ་གཅིག ཚུལ་ཁྲིམས་བཀྲ་ཤིས། ཀུན་རྒྱམ་གཉིས་ལ་ཇ་བར་རྡུམ་གཅིག
ཟླ་འོད། དབང་ཕྱུག རྒྱན་བསམ། དབུ་མ་ལགས་བཅས་ལ་ཇ་རྡུམ་གཅིག་རྣམས་ཀྱང་སོང་ཞིང་། དེ་ལྟར་བཞེངས་པའི་ཕན་ཡོན་བསྟན་པ་ནི། ལུང་རྣམ་བྱེད་ལས། ཀུན་དགའ་རྭ་བ་གཙུག་ལག་ཁང་། ། མལ་སྟོན་འཚོ་བ་ནར་མ་དང་། ། ཞེས་སོགས་རྫས་ལས་བྱུང་བའི་བསོད་ནམས་ཀྱི་གཙོ་བོ་དགེ་འདུན་གྱི་སྡེ་དང་། དེར་གཙུག་ལག་ཁང་དང་།
སྐུ་གཟུགས་དང་། གླེགས་བམ་དང་། མཆོད་རྟེན་བཞེངས་པ་རྣམས་ཡིན་པར་གསུངས་ཤིང་། གནས་མལ་གྱི་གཞི་དང་། གསོ་སྦྱོང་གི་གཞི་ལས། གཙུག་ལག་ཁང་བརྩིག་ཅིང་རི་མོར་བྲི་བ་དང་། མཆོད་རྟེན་བཞེངས་ཚུལ་དང་། སྐུ་གཟུགས་ཀྱིས་འགྲོ་དོན་མཛད་ཚུལ་དང་། སྤོང་ཁང་སྒྲུབ་ཚུལ་དང་། དགེ་འདུན་བསྡུས་ནས་བསྟན་པའི་བྱ་བ་བྱེད་ཚུལ་རྒྱས་པར་གསུངས་པ་བཞིན་དུ།
སྔོན་གྲུབ་ཆེན་ཀཾ་བྷ་ལའམ། ས་ལུ་ཞེས་བྱ་བས་ཀྱང་གྲུབ་པ་ཐོབ་ནས་བསྟན་པ་ལ་གང་ཕན་གཟིགས་པས་དགེ་འདུན་གྱི་སྡེ་འཛུགས་པ་ལས་ལྷག་པ་མེད་པར་གཟིགས་ནས་རྒྱལ་པོར་བསམས་བཞིན་དུ་སྐྱེ་བ་བཞེས་ནས་བི་ཀྲ་མ་ལའི་གཙུག་ལག་ཁང་བཞེངས་ནས་བསྟན་པ་ལ་འཕེལ་རྒྱས་བྱུང་ཚུལ་གསུངས་པ་ལྟར་དང་། ཇོ་བོ་ཆེན་པོ་དཔལ་ལྡན་ཨ་ཏི་ཤས་ཀྱང་། བཙུན་པ་རྣམ་གྲོལ་སྡེ་ལ་སོགས་པའི་རྗེས་སུ་ཞུགས་ཏེ་རྒྱ་གར་དུ་གཙུག་ལག་ཁང་དུ་མའི་གཉེར་བདག་མཛད་ཅིང་། བོད་དུ་འབྲོམ་སྟོན་ཆེན་པོ་ལ་ཡང་། འདུས་བྱས་ཀྱི་དགེ་རྩ་ལ་དགེ་འདུན་གྱི་གནས་གཞི་བཞེངས་པ་ལས་ལྷག་པ་མེད་པས་གནས་གཞི་གྱིས་ཤིག་ཅེས་གདམས་པས་ན། རྟེན་གསུམ་བཞུགས་པའི་གཙུག་ལག་ཁང་བཞེངས་པ་ལ་ཡང་ཕན་ཡོན་དཔག་ཏུ་མེད་ཅིང་། དེ་དག་གི་ནང་དུ་བཞུགས་པའི་རྟེན་གསུམ་བཞེངས་པ་ནི། དེ་དག་པས་ཀྱང་ཕན་ཡོན་ཆེ་སྟེ།

དེ་ཡང་མཆོད་རྟེན་གྱི་ཕན་ཡོན་ནི། གསལ་རྒྱལ་གྱིས་ཞུས་པའི་མདོ་ལས། ཐུབ་པའི་མཆོད་རྟེན་བྱེད་དམ་བྱེད་བཅུག་པ། ། མྱ་ངན་འཇོམས་དང་ལུས་ཀུན་སྒྲིབ་པ་དག ། རིན་ཆེན་མཛོད་མང་འཇིག་རྟེན་གཙོ་འགྱུར་ཞིང་། ། མི་དེ་དགྲ་ཡི་ཚོགས་ལས་རྒྱལ་བར་འགྱུར། ། བཅོམ་ལྡན་འདས་ཀྱི་མཆོད་རྟེན་རྣམས་དང་ནི། ། སྐུ་གཟུགས་རྣམས་ལ་རྒྱུ་མཚན་ཅི་ཡོད་པ། ། དེ་ཡི་གྲངས་རྙེད་དེ་རྙེད་མི་རྣམས་ཀྱི། ། ལྷ་ཡུལ་ས་སྟེང་རྒྱལ་སྲིད་ངེས་པར་ཐོབ། ། གཟུགས་དང་གཟུགས་མེད་ཁམས་ཀྱི་ཏིང་འཛིན་དང་། །
ཕུན་སུམ་ཚོགས་པའི་ས་མཆོག་ཀུན་མྱོང་ནས། ། མཐའ་མར་སྐྱེ་རྒ་ན་ལ་སོགས་པ་ཡི། ། སྡུག་བསྔལ་མེད་པའི་སངས་རྒྱས་གོ་འཕངས་ཐོབ། ། ཅེས་དང་། གཞན་ཡང་མདོ་དུ་མ་ལས། སངས་རྒྱས་ཉན་ཐོས་ཀྱི་དགེ་འདུན་བྱེ་བ་ཕྲག་དུ་མ་དང་བཅས་པ་ལ་ལོ་གྲངས་དཔག་ཏུ་མེད་པར་ཡོ་བྱད་ཐམས་ཅད་ཀྱིས་བསྙེན་བཀུར་བྱས་པ་ལས། དེ་བཞིན་གཤེགས་པའི་སྐུ་གཟུགས་ཚོན་གང་པ་རིང་བསྲེལ་གྱི་རྙིང་པོ་ཅན་ཞིག་འཇིམ་པ་ལས་བསྒྲུབས་པ་བསོད་ནམས་ལྷག་པ་སོགས་མང་དུ་གསུངས་ཤིང་། སྐུ་གཟུགས་བཞེངས་པའི་ཕན་ཡོན་ནི། གསལ་རྒྱལ་གྱིས་ཞུས་པའི་མདོ་ལས། འདི་ནི་རྒྱལ་བའི་སྐུ་གཟུགས་བྱེད་པ་ནི། །
གཟུགས་བཟང་སྐལ་བཟང་ཡོན་ཏན་ཉེ་བར་ལྡན། ། འདི་ནི་དབང་པོ་སྦས་དང་ཉི་མའི་འོད། ། འཇིག་རྟེན་ཀུན་གྱིས་མཐོང་ན་དགའ་བར་འགྱུར། ། བདེ་བར་གཤེགས་པའི་སྐུ་གཟུགས་བཞེངས་པ་གང་། ། དེ་ཡི་ལུས་ནི་དྲི་མ་མེད་པ་དང་། ། ནད་དང་མྱ་ངན་འཇིགས་དང་སྡུག་བསྔལ་བྲལ། ། པདྨའི་ནང་བཞིན་འཇམ་དང་ཡངས་པར་གྱུར། ། འདི་ན་རྒྱལ་བའི་སྐུ་གཟུགས་བྱེད་པ་གང་། ། བྲན་དུ་མི་འགྱུར་དབུལ་པོའི་རང་བཞིན་མིན། ། ལས་བྱེད་མ་ཡིན་སྐྱེ་བ་དམན་པ་མིན། །
དབང་པོ་མ་ཚང་མིན་ཏེ་སྐྱེས་མཆོག་འགྱུར། ། ཞེས་སོགས་རྒྱ་ཆེར་གསུངས་པ་དང་། གཞན་ཡང་སྤྱན་རས་གཟིགས་ཀྱི་མདོ་དང་། མར་མེ་འབུལ་བའི་མདོ་དང་། མཆོད་རྟེན་བསྐོར་བའི་ཚིགས་བཅད་ལ་སོགས་པ་ན། སྐུ་གཟུགས་བཞེངས་པ་ལ་ཕན་ཡོན་ཡོད་ཚུལ་རྒྱས་པར་བཞུགས་ཤིང་། རྒྱུད་སྡེ་གོང་འོག་ཀུན་ཏུ་བྲིས་སྐུ་སྒྲུབ་ཚུལ་དང་། བསྒྲུབས་པ་ལ་ཕན་ཡོན་ཡོད་ཚུལ་མང་དུ་གསུངས་སོ། ། ཕུན་སུམ་ཚོགས་པའི་ལེགས་བྱས་སྟོབས་བཅུའི་སྐུ་མངའ་རྣམ་འདྲེན་དབང་པོ་སངས་རྒྱས་དང་། ། རྣམ་གྲོལ་ཡོན་ཏན་སྐྱེད་བྱེད་དེས་གསུངས་འཁོར་བའི་སྐྱོན་རྣམས་ཀུན་སེལ་དམ་པའི་ཆོས། །
བསླབ་གསུམ་རིན་ཆེན་དོ་ཤལ་གྱིས་མཛེས་ཚོགས་མཆོག་སྐྱབས་གནས་དགེ་འདུན་འགྱུར་མེད་བདེན་པའི་སྟོབས། ། བཀའ་སྡོད་ཆོས་སྲུང་རྡོ་རྗེའི་ཡེ་ཤེས་སྤྱན་གྱིས་ཀུན་ཏུ་བསྲུང་ཞིང་འཕྲལ་དང་ཡུན་དུ་བཀྲ་ཤིས་མཛོད། ། ཅེས་འབུམ་ཐང་དངུལ་གདུང་རིན་པོ་ཆེ་བྱིན་རླབས་དགོས་འདོད་ཀུན་འབྱུང་གི་དཀར་ཆག་སྙིང་པོར་བསྡུས་པ་འདི་ཡང་། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་སྦྱར་ཞིང་། སྤྲོས་པ་ལ་དགའ་ན་རྒྱལ་བའི་བཀའ་མདོ་རྒྱུད་ནས་གསུངས་པའི་དགོངས་དོན་རྣམས་མཁས་པ་སྔོན་མ་དུ་མས་སྡེབ་ལེགས་རྩོམ་གྱི་ཕྲེང་བ་རྒྱ་ཆེར་སྤེལ་བ་དུ་མ་ཞིག་དང་ལྷག་པར་རང་ལུགས་ལ་འཇམ་མགོན་ཨ་མེས་ཞབས་ཀྱིས་མཛད་པའི་རབ་གནས་རྣམ་བཤད་ཆེན་མོ་ལས་རྟེན་གསུམ་གྱི་རྣམ་གཞག་ཆགས་ཚད་བཞེངས་ཚུལ་ཕན་ཡོན་སོགས་རྒྱ་ཆེར་བཀའ་བསྩལ་བ་དེ་དག་ཀྱང་། དཀར་ཆག་དམར་བསྡུས་འདི་ཉིད་ཀྱི་སྟེང་དུ་སྤྱན་དྲངས་པས་མཁས་པ་དགྱེས་པའི་ལེགས་བཤད་ངོ་མཚར་ཅན་ཡོང་བར་འདུག་པས་ན་ཤེས་ལྡན་དག་གིས་དེ་བཞིན་རྟོགས་པར་བྱ་ཞིང་། ཡང་རྟེན་གྱི་རྣམ་གཞག་རགས་བསྡུས་དང་། ཁྱད་པར་དྲི་མེད་རྣམ་གཉིས་ཀྱི་སྒོ་ནས་མཆོད་རྟེན་སྒྲུབ་ཆོག་ཐུན་མོང་མ་ཡིན་པ་བགྱིས་པ་ལ་ཕན་ཡོན་ཡོད་ཚུལ་སོགས་ངེད་རང་ནས་བརྩམས་པའི་མཆོད་སྡོང་འཛམ་གླིང་འོད་གསལ་གྱི་དཀར་ཆག་ཏུའང་གསལ་བས་དེ་བཞིན་ཤེས་པར་བྱའོ། ། འདིས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག། །། ཤུ་བྷཾ།། །།
PAGE * MERGEFORMAT 2 ཀུན་དགའ་བློ་གྲོས། བླ་ཆེན་འཕགས་པའི་དངུལ་གདུང་རིན་པོ་ཆེའི་དཀར་ཆག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
