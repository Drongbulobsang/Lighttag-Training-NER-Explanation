གསུང་འབུམ། ཀུན་དགའ་བློ་གྲོས།
པོད ༢༢༧
ཚོགས་བདག་གཏོར་བསྔོ་དགོས་འདོད་བུམ་བཟང་།
༄༅། །ཚོགས་བདག་གཏོར་བསྔོ་དགོས་འདོད་བུམ་བཟང་བཞུགས་སོ།། བླ་མ་དམ་པའི་ཞབས་ལ་གུས་པས་ཕྱག་འཚལ་ལོ། ། འདིར་དབང་ཐོབ་ཅིང་དམ་ཚིག་དང་ལྡན་པས། དཔལ་ཚོགས་ཀྱི་བདག་པོའི་རྗེས་སུ་གནང་བ་དང་། མན་ངག་ཐོབ་པའི་གང་ཟག་གིས་གནས་སྐབས་སུ་གཏོར་མ་འབུལ་བར་འདོད་པས་ཤ་ཁྲག་དང་ཁ་ཟས་སྣ་ཚོགས་ཅི་འབྱོར་པ་དང་། དར་དམར་པོའི་ཅོད་པཎ་གྱི་བརྒྱན་པའི་གཏོར་མ་རིན་པོ་ཆེའི་དབྱིབས་ཅན་བཤམས་ཤིང་། རང་འབྱུང་པོ་འདུལ་བྱེད་དམ་ཡི་དམ་གང་རུང་གི་བསྒོམ་བཟླས་རྒྱས་བསྡུས་ཅི་རིགས་པར་བྱས་ལ། གཏོར་མ་ནང་མཆོད་ཆུ་ཆང་གིས་སྦྱངས་ནས། ཡི་དམ་དང་ཆོས་སྐྱོང་ཆེ་ཆུང་གི་གཏོར་མ་ཕུལ་བའི་རྗེས་ལ། འདིའི་གཏོར་མ།
ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་སོགས་ཀྱིས་བྱིན་གྱིས་བརླབས། མདུན་དུ་བཻཌཱུརྻའི་བྲག་རིའི་ཁྲོད་དུ་པདྨ་དམར་པོ་འདབ་མ་བརྒྱད་པའི་ལྟེ་བར་ནོར་བདག་བྱི་བ་སྔོན་པོ་རིན་པོ་ཆེ་སྣ་ཚོགས་སྐྱུག་པའི་སྟེང་དུ་གཿཡིག་དམར་པོ་ཡོངས་སུ་གྱུར་པ་ལས་དཔལ་ཚོགས་ཀྱི་བདག་པོ་སྐུ་མདོག་དམར་པོ་གླང་པོ་ཆེའི་གདོང་པ་ཅན། རྣོ་ཞིང་དཀར་བའི་མཆེ་བ་རབ་ཏུ་གཙིགས་ཤིང་། སྤྱན་གསུམ་དང་ལྡན་པ། དབུ་སྐྲ་རལ་པའི་ཐོར་ཅོག་ནག་པོ་སྤྱི་བོར་བཅིངས་པའི་རྩེར་ཡིད་བཞིན་ནོར་བུས་མཚན་ཞིང་། དར་དམར་པོའི་ཅོད་པཎ་འཕུར་བ་ཕྱག་བཅུ་གཉིས་ཀྱི་གཡས་པ་དྲུག་ན་དགྲ་སཏྭ། མདའ་ཆེན། ལྕགས་ཀྱུ། རྡོ་རྗེ།
རལ་གྲི། འཕང་མདུང་རྣམས་འཛིན་པ། གཡོན་པ་དྲུག་ན་གཏུན་ཤིང་། བཞུ། ཁ་ཊྭཱཾ་ག ཁྲག་གིས་གང་བའི་ཐོད་པ། ཤ་ཆེན་གྱིས་གང་བའི་ཐོད་པ། ཕུབ་དང་ལྷན་ཅིག་མདུང་ལ་བ་དན་བཏགས་པ་རྣམས་འཛིན་པ། གཡས་གཡོན་གྱི་བཞི་པའི་ཕྱག་མཚན་རྡོ་རྗེ་དང་ཐོད་ཁྲག་ཐུགས་ཀར་འཛིན་ཅིང་། ལྷག་མ་རྣམས་འཕྱར་བའི་ཚུལ་གྱིས་བཟུང་བ།
དར་སྣ་ཚོགས་ཀྱི་ཤམ་ཐབས་གསོལ་ཞིང་། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞབས་གཡོན་བརྐྱང་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་འོད་ཟེར་དམར་པོ་རབ་ཏུ་འཁྲུག་པའི་དབུས་ན་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་དབུས་སུ་གཿཡིག་དམར་པོ་ལས་འོད་ཟེར་འཕྲོས་པས་སུམ་ཅུ་རྩ་གསུམ་གྱི་གནས་ནས་དཔལ་ཚོགས་ཀྱི་བདག་པོ་ཨོཾ་བཛྲ་ས་མཱ་ཛཿ དྲིལ་བུ་གསིལ་ཞིང་། ཨོཾ་གཿགཿསིདྡྷི་སིདྡྷི་སརྦ་ཨརྠ་མེ་པྲ་ས་དྷཱ་ཡ་ཧཱུྃ་ཧཱུྃ་ཛཿཛཿསྭཱཧཱ། ཞེས་བརྒྱ་རྩ་ལ་སོགས་པ་མང་དུ་བརྗོད་པས་བཀུག
ཛཿཧཱུྃ་བཾ་ཧོཿ ཞེས་བརྗོད་པས་མདུན་དུ་བསྒོམས་པ་དང་གཉིས་སུ་མེད་པར་གྱུར་པར་མོས་ཏེ། དེ་ལ་ཨོཾ་པདྨ་ཀ་མ་ལ་ཡ་སཏྭཾ། ཞེས་པས་གདན་ཕུལ་ནས། ས་མ་ཡ་ཧོཿཞེས་པས་དམ་ལ་བཞག སླར་ཡང་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མ་ཛཿ ཞེས་པས་སྤྱན་དྲངས། ཨོཾ་ཨ་བྷི་ཥིཉྩ་ཏུ་མཾ། སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ།
ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུ་རྒྱན། ལྗགས་རྡོ་རྗེའི་སྦུ་གུས་གཏོར་མ་གསོལ་བར་བསམས་ལ། རྡོར་ཐལ་ཁ་ཕྱེའི་མཐར་སེ་གོལ་གཏོགས་པ་དང་བཅས། ཨོཾ་ག་ཎ་པ་ཏི་ན་མཿསརྦ་ཏ་ཐཱ་ག་ཏ་བྷྱོ་སོགས་ལན་གསུམ་མམ། ཨོཾ་ན་མོ་སྟུ་དྷི་མཿག་ན་པ་ཏི་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི་སྭཱཧཱ། ལན་གསུམ་མམ་བདུན་གྱིས་ཕུལ། ཨརྒྷཾ་ལ་སོགས་པས་མཆོད།
རྒྱལ་བའི་སྐུ་གསུང་ཐུགས་རྡོ་རྗེའི། ། གཉིས་མེད་ཡེ་ཤེས་ལས་བྱུང་བའི། ། ཚོགས་རྗེ་ཚོགས་བདག་ཚོགས་ཀྱི་དབང་། ། བགེགས་ཀྱི་གཙོ་ལ་ཕྱག་འཚལ་བསྟོད། ། ཅེས་པའམ། རྒྱལ་བའི་ཕྲིན་ལས་རྣམ་སྤྲུལ་ཞིང་། ། བདུད་དང་བགེགས་རིགས་ཀུན་བཅོམ་ནས། ། སྒྲུབ་ལ་དངོས་གྲུབ་མཆོག་སྩོལ་བའི། ། འདོད་དགུའི་ཆར་འབེབས་ཁྱོད་ལ་བསྟོད། ། གང་ཞིག་སྒྲུབ་པར་བྱེད་པ་ལ། །
ལོག་པར་འདྲེན་པའི་ཚོགས་རྣམས་ཀྱིས། ། མཐོང་ཐོས་ཙམ་དུའང་མི་འགྱུར་བའི། ། ཚོགས་ཀྱི་བདག་པོ་ཁྱོད་ལ་བསྟོད། ། བྱི་རུ་ལྟར་དམར་བརྗིད་པའི་སྐུ། ། ཐོགས་མེད་ལས་གྲུབ་རིག་སྔགས་གསུང་། ། བདེ་ཆེན་གཉིས་མེད་ཡེ་ཤེས་ཐུགས། ། བདེ་བའི་མཆོག་གིས་སྤྲུལ་མཛད་བསྟོད། ། མཆོད་ཡོན་མེ་ཏོག་སྤོས་མར་མེ། ། དྲི་དང་བཟའ་བཅའ་བཏུང་དང་དགོད། ། རྒྱན་དང་རོལ་མོ་སྣ་ཚོགས་ཀྱིས། །
མཛེས་པའི་མཆོད་གཏོར་རྒྱ་མཚོས་མཆོད། ། ཐུགས་དམ་བཞིན་དུ་བཞེས་ནས་ཀྱང་། ། སྒྲུབ་ཅིང་མཆོད་པ་འཁོར་བཅས་ཀྱི། ། མི་མཐུན་ཕྱོགས་ཀུན་ཞི་བ་དང་། ། འདོད་དགུ་ཡིད་བཞིན་འགྲུབ་པར་མཛོད། ། ཅེས་པས་བསྟོད་ལ། འདོད་པའི་དོན་ལ་གསོལ་བ་བཏབ་བོ། ། གཏོར་མ་ཙམ་ལ་འདིས་ཆོག་པས། གཞན་དང་མ་འབྲེལ་ན་ནོངས་པ་བཤགས་པ་ལ་སོགས་པ་འོག་བཞིན་བྱ། སྔགས་བཟླས་པར་འདོད་ན།
རང་ཡི་དམ་དུ་གསལ་བའི་ཐུགས་ཀ་ནས་སྔགས་ལས་འོད་ཟེར་འཕྲོས། དཔལ་ཚོགས་ཀྱི་བདག་པོ་ལ་ཕོག་པས་ཐུགས་རྒྱུད་བསྐུལ། དེའི་ཐུགས་ཀའི་གཿསྔགས་དང་བཅས་པ་ལས་འོད་ཟེར་དཔག་ཏུ་མེད་པ་འཕྲོས། ཚངས་པའི་གནས་ནས་ཚོགས་བདག་འཁོར་བཅས་ཀྱིས་འདོད་དགུ་ཆར་བཞིན་དུ་ཕབ། ཡང་འོད་ཟེར་གྱིས་བརྟན་གཡོའི་འཇིག་རྟེན་གྱི་ཁམས་ཀྱི་ལོངས་སྤྱོད་ཐམས་ཅད་བསྡུས། གདོན་བགེགས་ལོག་འདྲེན་ཐམས་ཅད་ཚར་བཅད་ནས་འོད་ཟེར་རང་ལ་བསྡུས་པས་ཅི་བསམ་ཡིད་བཞིན་དུ་འགྲུབ་པར་མོས་ལ། ཨོཾ་ཨཱཿགཿཧཱུྃ་སྭཱཧཱ། ཞེས་པ་ཅི་འགྲུབ་དང་། ཨོཾ་གཿགཿསིདྡྷི་སིདྡྷི་སརྦ་ཨརྠ་མེ་པྲ་སཱ་དྷ་ཡེ་ཧཱུྃ་ཧཱུྃ་ཛཿཛཿསྭཱཧཱ། ཞེས་པ་སྙིང་པོ་བས་ཅུང་ཟད་ཉུང་བ་བཟླས།
སླར་ཡང་ཨརྒྷཾ་ལ་སོགས་པས་མཆོད། བསྟོད་པ་རྒྱས་བསྡུས་ཀྱིས་བསྟོད། འདོད་པའི་དོན་ལ་གསོལ་བ་གདབ། མཆོད་གཏོར་གཞན་དང་འབྲེལ་ན་དེས་ཁྱབ། མ་འབྲེལ་ན་ནོངས་པ་བཤགས། འདོད་པའི་དོན་ལ་གསོལ་བ་གདབ། བྲིས་སྐུ་ཡོད་ན་བརྟན་བཞུགས་བྱ། མེད་ན་དམ་ཚིག་པ་བདག་ལ་བསྡུ། དགེ་བའི་རྩ་བ་བསྔོ། བཀྲ་ཤིས་ཀྱིས་མཐའ་བརྟན་པར་བྱའོ། །
ཞེས་ཚོགས་བདག་གི་གཏོར་བསྔོ་ཉུང་ངུ་འདི་ཡང་ས་སྐྱ་པ་ངག་དབང་ཀུན་བློས་ཡར་ཀླུང་པ་སེང་གེ་རྒྱལ་མཚན་གྱིས་མཛད་པའི་གཏོར་བསྔོ་དང་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་སྒྲུབ་ཐབས་ལ་གཞི་བྱས་རང་གི་ཁ་ཏོན་དུ་རྒྱལ་ཕུར་འཛོམས་པའི་ཉིན་སྦྱར།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ཚོགས་བདག་གཏོར་བསྔོ་དགོས་འདོད་བུམ་བཟང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
