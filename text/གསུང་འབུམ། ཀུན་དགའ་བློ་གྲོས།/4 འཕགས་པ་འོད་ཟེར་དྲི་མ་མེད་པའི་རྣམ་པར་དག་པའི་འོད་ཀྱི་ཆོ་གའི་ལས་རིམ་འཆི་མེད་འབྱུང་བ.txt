གསུང་འབུམ། ཀུན་དགའ་བློ་གྲོས།
པོད ༤
འཕགས་པ་འོད་ཟེར་དྲི་མ་མེད་པའི་རྣམ་པར་དག་པའི་འོད་ཀྱི་ཆོ་གའི་ལས་རིམ་འཆི་མེད་འབྱུང་བའི་ཉིན་བྱེད།
༄༅། །འཕགས་པ་འོད་ཟེར་དྲི་མ་མེད་པའི་རྣམ་པར་དག་པའི་འོད་ཀྱི་ཆོ་གའི་ལས་རིམ་འཆི་མེད་འབྱུང་བའི་ཉིན་བྱེད་ལྟར་བདུད་རྩིའི་དཔལ་སྟེར་ཞེས་བྱ་བ་བཞུགས་སོ།།་་་་་ འོད་ཟེར་དྲི་མེད་ཆོ་ག ཚེ་འབྱོར་སྟ་གོན་སོགས་ཚང་མ་དཔེ་འདི་ནང་མཐུས།། འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཅེས་བྱའི་དཀྱིལ་འཁོར་གྱི་ཆོ་ག་འཆི་མེད་འབྱུང་བ་ཞེས་བྱ་བ། དཔལ་ཤཱཀྱ་སེང་གེ་ལ་ཕྱག་འཚལ་ལོ། ། གང་གི་མཁྱེན་བརྩེའི་དཀྱིལ་འཁོར་ལས། ། གསང་སྔགས་རིགས་སྔགས་གཟུངས་སྔགས་ཀྱིས། ། ཚ་ཟེར་འཕྲོས་པས་འགྲོ་བ་ཡི། ། སྡུག་བསྔལ་མུན་པ་སེལ་ལ་འདུད། ། འགྲོ་བའི་བསོད་ནམས་སྤེལ་བ་དང་། །
དུས་མིན་འཆི་བ་བསལ་བའི་ཕྱིར། ། འོད་ཟེར་དྲི་མེད་རྣམ་དག་པའི། ། གཟུངས་ཀྱི་དཀྱིལ་འཁོར་ཆོ་ག་བྲི། ། འདིར་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་ལས་དཀྱིལ་འཁོར་བྱ་བར་གསུངས་ལ། དེའི་ཆོ་ག་རྒྱས་པར་མ་གསུངས་ལ། སྤྱི་རྒྱུད་ལས། གང་དུ་ལས་ནི་ཡོད་གྱུར་ལ། ། རང་གི་ལས་ཀྱི་ཆོ་ག་མེད། ། དེ་ནི་མཁས་པའི་སྤྱི་རྒྱུད་ལས། ། གསུངས་པའི་ལས་རྣམས་བྱ་བ་ཡིན། །
ཞེས་གསུངས་ཏེ། སྤྱི་རྒྱུད་ལ་བརྟེན་ནས་ཁ་བསྐངས་ཏེ་བརྗོད་པར་བྱའོ། ། དེ་ཡང་གསང་བ་སྤྱི་རྒྱུད་ལས། དེ་བཞིན་གཤེགས་པའི་དཀྱིལ་འཁོར་དུ། ། གང་ཞིག་ལེགས་པར་དབང་བསྐུར་བ། ། དེ་ནི་རིགས་རྣམ་གསུམ་ཅར་གྱི། ། དཀྱིལ་འཁོར་ལ་སོགས་སློབ་དཔོན་འགྱུར། ། འཕགས་པ་སྤྱན་རས་གཟིགས་དབང་གིས། ། དཀྱིལ་འཁོར་དུ་ནི་དབང་བསྐུར་བ། ། དེ་ནི་རིམ་གཉིས་དཀྱིལ་འཁོར་གྱི། །
སློབ་དཔོན་དུ་ནི་དབང་བསྐུར་འགྱུར། ། ཕྱག་ན་རྡོ་རྗེའི་གཟི་བྱིན་གྱིས། ། དཀྱིལ་འཁོར་དུ་ནི་དབང་བསྐུར་བ། ། དེ་ནི་རྡོ་རྗེ་རིགས་གཅིག་གི ། དཀྱིལ་འཁོར་གྱི་ནི་སློབ་དཔོན་འགྱུར། ། ཞེས་པ་བཞིན་དབང་ཐོབ་ལ་མ་ཉམས་པ་བསྙེན་་་་་་བྱེད་ཚུལ་འོག་ཐིག་ཚོན་གྱི་སྐབས་ན་གསལ་པ་སྔོན་དུ་སོང་བས། གཉུག་མར་གནས་པའི་སར། དཀྱིལ་འཁོར་བྲི་བའི་དབང་དུ་བྱས་ན་གནས་ཁང་བྱི་དོར་བྱས། དཀོན་མཆོག་གི་རྟེན་གསུམ་མཆོད་པས་བརྒྱན་པ། སློབ་དཔོན་གྱི་མདུན་དུ།
མཛེས་པའི་སྟེགས་བུ་སློབ་དཔོན་གྱི་གཡོན་ནས་འགོ་བརྩམས་པའི་མཆོད་པ་བཞི། དེའི་ནང་དུ་གཡོན་ནས་རིམ་བཞིན་བསང་ཆུ་འཐོར་གཡབ་བཅས་པ། རྡོར་དྲིལ་དང་སྤོས། བ་བྱུང་། དྲི་བཟང་སོགས་ཀྱང་ཇི་ལྟར་འོས་པར་བཀོད། སྒྲུབ་གྲོགས་རྣམས་ཀྱི་མདུན་དུའང་། རྡོར་དྲིལ། རྔ་སིལ་དཀར་དུང་སོགས་འོག་ཏུ་དགོས་པའི་ཡོ་བྱད་མ་ཚང་བ་མེད་པ་བཀོད་ལེགས་མཐོང་བས་ཡིད་འཕྲོག་པ་བཤམ། གསོ་སྦྱོང་བླངས་ལ་ཐོག་མ་ས་ཆོག་གི་བདག་དང་གནས་བསྲུང་བ་ནི་ཁུ་ཚུར་བཅངས་ཏེ། ཐེའུ་ཆུང་གཉིས་བཤིབས་ཏེ་བསྒྲེང་།
མཛུབ་མོ་རྩེ་མོ་སྦྱར་བའི་གློར་མཐེ་བོང་གཉིས་བཙུགས་པའི་ཕྱག་རྒྱ་དང་། ཨོཾ་བཛྲ་ཀྲོ་དྷ་མ་ཧཱ་པ་ལ་ཧ་ན་ད་ཧ་པ་ཙ་བི་དྷྭནྶཏྭ་ཨུཙྪཥྨ་ཀྲོ་དྷ་ཧཱུྃ་ཕཊ། ཞེས་པས་ཁྲོ་བོ་མནོལ་བ་མེད་པའི་སྔགས་རྒྱས་བདག་ཉིད་བསྲུང་བར་འགྱུར། རང་གི་སྙིང་ཁར་ཟླ་བ་ལ་རྣམ་སྣང་གི་ས་བོན་མ། མགྲིན་པ་འོད་དཔག་མེད་ཀྱི་ས་བོན་མཾ། མགོ་བོར་མི་བསྐྱོད་པའི་ས་བོན་ཧ་འབར་བའི་ཕྲེང་བས་འཁྲིགས་པར་གྱུར། ཨོཾ་སྭ་བྷ་ཝ་ཤུདྡྷ་སརྦ་དྷརྨ་སྭཱ་བྷཱ་ཝ་ཤུདྡྷོ྅ཧཾ། རང་བཞིན་གྱིས་དག་པར་གྱུར། ཕྱིར་ཕྱུང་སྟེ་སོ་ཤིང་བཅའ་བ་ལ་སོགས་པ་དང་། ལྷ་ཁང་གི་བྱི་དོར་ལ་སོགས་པ་བྱ།
བཤང་གཅི་ཆེ་ཆུང་དང་ཟན་ཟ་བའི་ཚེ། ཁྲོ་བོ་མནོལ་བ་མེད་པས་བསྲུང་བར་བྱའོ། ། དེ་ནས་ཁྲུས་ཀྱི་ཕྱིར་སྐྱེ་བོ་འདུ་བ་དང་ཡ་ང་བ་མེད་པའི་འཇུག་ངོགས་སུ་སོང་སྟེ་ལག་པ་གཉིས་ཀྱི་སོར་མོ་ཕྱི་རོལ་དུ་བསྣོལ་ཏེ་བཀུག་ནས་མཛུབ་མོ་གཉིས་བཤིབས་ཏེ་བསྒྲེང་། མཐེ་བོང་གཉིས་དེའི་དྲུང་དུ་བཞག་པའི་ཕྱག་རྒྱ་ས་གཙང་མ་ལ་གཏུག་སྟེ། ཨོཾ་ནི་ཁ་ན་བ་སུ་དྷེ་སྭཱཧཱ། ཞེས་བཟླས་ཏེ། ས་བླངས་ལ་ཆ་གསུམ་དུ་བགོས་ཏེ་གནས་གཙང་མར་བཞག་གོ ། དེ་ནས་མཐེ་བོས། མཐེ་ཆུང་གི་སེན་མོ་མནན་ལ། སོར་མོ་ལྷག་མ་རྣམས་བར་ནས་གང་ཙམ་ཕྱེ་སྟེ།
རྡོ་རྗེའི་མཚན་ཉིད་དུ་བྱས་ཏེ་བསྣོལ་ལ་དཔུང་པར་བཞག་སྟེ། ཡ་སོས་མ་མཆུ་མནན་ལ་ཁྲོ་བོའི་བལྟ་བས་བལྟ་ཞིང་མཁུར་ས་བུས་ཏེ། རྐང་པ་གཡས་བརྐྱང་དུ་བྱས་ལ། ཨོཾ་ན་མོ་རཏྣ་ཏྲ་ཡཱ་ཡ། ན་མཿཙཎྜ་བཛྲ་པཱ་ནཱ་ཡེ། མ་ཧཱ་ཡཀྵ་སེ་ན་པཱ་ཏ་ཡེ། ན་མོ་བཛྲ་ཀྲོ་དྷཱ་ཡ། ཏདྱ་ཐཱ། ཨོཾ་ཧུ་ལུ་ཧུ་ལུ། ཏིཥྛ་ཏིཥྛ།
བནྡྷ་བནྡྷ། ཧ་ན་ཧ་ན། ཨོཾ་ཨ་མྲྀ་ཏེ་ཧཱུྃ་ཕཊ། ཞེས་པས། བདུད་རྩི་ཐབས་སྦྱོར་གྱི་སྔགས་རྒྱས་བསྲུང་བར་བྱས་པར་གྱུར། འོག་ཏུ་བདུད་རྩི་ཐབས་སྦྱོར་གྱི་སྔགས་རྒྱ་ཞེས་པར་སྔགས་འདི་ཡིན། བདུད་རྩི་ཐབས་སྦྱོར་གྱི་སྔགས་རྒྱ་ཞེས་པར་སྔགས་འདི་བརྗོད་ཅིང་ཕྱག་རྒྱ་འདི་འཆིང་ངོ་། ། ཁུ་ཚུར་གཉིས་ནང་དུ་བཅིངས་ཏེ་མཛུབ་མོ་ཕྱུང་ནས་བསྒྲེངས་ཏེ། དེས་མགོ་ནས་རྐང་པ་ལ་ཐུག་གི་བར་དུ་བྲབ་ཅིང་། ཨོཾ་ཧ་ན་ཧ་ན་ཨ་མྲྀ་ཏེ་ཧཱུྃ་ཕཊ།
ཞེས་པས་ལུས་ཀྱི་བགེགས་བསལ་བར་གྱུར། ཐལ་མོ་བཀན་པ་ལས། མཐེ་ཆུང་གཉིས་བསྣོལ་བའི་བར་དུ་སྲིན་ལག་གཉིས་བཞག གུང་མོ་གཉིས་བཤིབས་ཏེ་བསྒྲེང་ལ། དེའི་ཚིག་གསུམ་པར་མཛུབ་མོ་བཀུག་སྟེ། མཐེ་བོང་གཉིས་སྦྱར་ནས་དབུས་སུ་བཞག་པའི་ཕྱག་རྒྱ་དང་། ཨོཾ་བཛྲ་ཨགྣི་པྲ་དཱི་པ་ཏ་ཡེ་སྭཱཧཱ། ཞེས་པའི་རྡོ་རྗེའི་གོ་ཆ་བཀོན་པར་གྱུར། ཕྱག་རྒྱ་དེ་ཉིད་ལས་མཛུབ་མོ་གཉིས་བསྐྱེད་ནས་རྡོ་རྗེའི་ཚུལ་དུ་བྱས་པ་རྡོ་རྗེ་གོ་ཆའི་ཕྱག་རྒྱ་དང་། ན་མོ་རཏྣ་ཏྲ་ཡཱ་ཡ།
ཨོཾ་ཧཱུྃ་ཁ་ཀི་ལི་ཧཱུྃ་ཕཊ། ཞེས་པས་ཕྱག་རྒྱས་མགོ་བོ་དང་། དཔུང་མགོ་གཉིས་དང་། སྙིང་ཀ་དང་མགྲིན་པ་རྣམས་སུ་གོ་ཆ་གྱོན་པར་གྱུར། དེ་ནས་ལག་པ་གཡོན་པའི་སོར་མོ་དབུས་མ་གཉིས་མཐེ་བོས་མནན་ལ་མཛུབ་མོ་དང་མཐེའུ་ཆུང་གཉིས་གདུ་བུའི་ཚུལ་བྱས་ཏེ་སོར་མོ་དབུས་མའི་ཚིགས་དབུས་མར་གཟུགས། ལག་པ་གཡས་པའི་སོར་མོ་དབུས་མ་གསུམ་རྡོ་རྗེའི་ཚུལ་དུ་བྱས་ཏེ་བསྐོར་བས་བཞག་པ་བགེགས་བསལ་བའི་ཕྱག་རྒྱ་དང་། ན་མོ་བཛྲ་ཡ་ཧཱུྃ་ཧ་ན་དྷུ་ན་མ་ཐ་བྷི་དྷྭནྤ་ཡ་ཨུད་པ་ར་ཡ་ཕཊ། ཞེས་ཆུ་ལ་སྔགས་བཏབ་ནས་ཆུའི་བགེགས་བསལ་བར་གྱུར། ན་མོ་རཏྣ་ཏྲ་ཡཱ་ཡ། ན་མཿཙནྜ་བཛྲ་པཱ་ཎ་ཡེ།
མ་ཧཱ་ཡཀྵ་སེ་ན་པ་ཏ་ཡེ། ཨོཾ་ཧ་ན་ཧ་ན་བཛྲ་ཎ་ཧ། ཞེས་པའི་སྔགས་ཆུ་ལ་གདབ། དེ་ནས་ལག་པ་གཡོན་པའི་མཐེ་བོས་མཐེའུ་ཆུང་གི་སེན་མོ་མནན་ལ་སོར་མོ་རྡོ་རྗེའི་མཚན་ཉིད་བྱས་པའི་ཕྱག་རྒྱ་དང་། ཨོཾ་ཀཱི་ལི་ཀཱི་ལ་བཛྲ་ཧཱུྃ་ཕཊ། ཞེས་པའི་སྔགས་རྒྱས། ཆུ་ལ་གཏུགས་ཏེ་ས་ལ་གསང་གཏོར་བྱས་པར་གྱུར། འོག་ཏུ་ཀཱི་ལི་ཀཱི་ལའི་སྔགས་རྒྱ་ཞེས་པ་རྣམས་འདིའོ། ། དེ་ནས་ཨོཾ་བཛྲ་ཧ་ར་ཧཱུྃ། ཞེས་ལན་བདུན་བཟླས་ལ་སའི་ཆ་གཅིག་བླངས་ཏེ།
ཆུ་ནང་དུ་ལྟེ་བ་ནུབ་ཙམ་དུ་ཕྱིན་ལ་ཁྲུས་རས་དང་བཅས་པས་ཁྲུས་བྱའོ། ། དེ་ལ་སའི་ཆ་ལྷག་མས་ལག་པ་བཀྲུས་ཏེ་ལག་པ་གཡས་པའི་ཐལ་མོ་བཀན་པ་ལས་མཛུབ་མོ་མཐེ་བོའི་དྲུང་དུ་བཞག་སྟེ། མཐེ་བོ་ཡང་མཛུབ་མོའི་ཚིག་དབུས་མར་བྱས་པར་དབྱངས་ཅན་མའི་ཕྱག་རྒྱ་དང་། ཨོཾ་ཤྲུ་ཏི་སྨྲྀ་ཏི་དྷ་རི་ཎི་ཧཱུྃ་ཧ། ལག་པ་གཡས་པ་ཐལ་མོ་བརྐྱང་སྟེ་མཛུབ་མོ་དབུས་མ་གཉིས་ཅུང་ཟད་བཀུག་པས་མཆུ་ལ་རེག་ནས་ཁ་ལ་བྱབས། རྣ་བ་གཉིས། མིག་གཉིས། སྣ་ཁ། ལག་པ་གཉིས། མགོ་བོ་ལྟེ་བ་ལ་རེག་པ་ལན་བཅུ་གསུམ་བྱ།
ཁ་ལན་གསུམ་བཤལ། ཆུ་ལན་གཉིས་དོར་བ་སྟེ་ཉེ་རེག་གོ ། དེ་ནས་ཨོཾ་སུ་སིདྡྷི་ཀ་རི་ཧཱུྃ་ཕཊ། ཅེས་པའི་སྔགས་ཀྱིས་གཙུག་ཕུད་བཅིངས་ལ་བསྲུང་བར་བྱས་པར་གྱུར། དེ་ནས་ས་བླངས་ཏེ། ཨོཾ་བྷུ་ཛ་ལ་ཧཱུྃ་ཕཊ། ཞེས་བསྔགས་ནས་གཡས་ནས་བསྐོར་ཏེ། ཉི་མ་ལ་བསྟན་ནས་ལུས་ལ་བཀུའོ། དེ་ནས། ན་མོ་རཏྣ་ཏྲ་ཡཱ་ཡ།
ན་མཿཙཎྜ་བཛྲ་པ་ན་ཡེ་མ་ཧཱ་ཡཀྵ་སེ་ན་པ་ཏ་ཡེ། ན་མོ་རཏྣ་བཛྲ་ཀྲོ་དྷ་ཡ། མ་ཧཱ་དིཥྛཏ་ཀ་ར་བྷེ་ར་བཱ་ཡ་ཏ་ཡ་ཐཱ། ཨོཾ་ཨ་མྲྀ་ཏ་ཀུཎྜ་ལི་ཁ་ཁ་ཁཱ་ཧི་ཁཱ་ཧི། ཏིཥྛ་ཏིཥྛ། བྷནྡྷ་བྷནྡྷ། ཧ་ན་ཧ་ན། གརྫ་གརྫ། བི་སྥོ་ཊ་ཡ། བི་སྥོ་ཊ་ཡ།
སརྦ་བིགྷྣན། བི་ན་ཡ་ཀཱན་མ་ཧཱ་ག་ན་པ་ཏི་ཛི་བི་ཏ་ཨཔྟ་ཀ་ར་ཡ་སྭཱཧཱ། ཞེས་པའི་སྔགས་དང་ལག་པ་གཡས་པའི་ཐལ་མོ་བཀན་པ་ལས། གུང་མོ་དང་སྲིན་ལག་བཀུག་སྟེ། མཐེ་བོས་རྩེ་མོ་ནས་མནན། མཛུབ་མོ་དང་མཐེའུ་ཆུང་ཅུང་ཟད་བཀུག་པ། ཆུར་དཀྲུག་པའི་སྔགས་རྣམས་ཆུ་དཀྲུག་པར་གྱུར། ཨོཾ་ར་ཏེ་ར་ཏེ་བྷུདྡྷ་ཡ་སྭཱཧཱ། ཞེས་པའི་སྔགས་ཀྱིས་ཆུ་ཁྱོར་བ་གསུམ་དཀོན་མཆོག་གསུམ་ལ་དབུལ་བར་གྱུར། དེ་ནས།
ཨོཾ་ཨ་མྲྀ་ཏི་ཧཱུྃ་ཕཊ། ཞེས་པའི་སྔགས་ཀྱིས་རང་གི་མགོ་བོར་ཆུ་སྙིམ་པ་གསུམ་བླུག་གོ ། དེ་ནས་བདུད་རྩིའི་བསང་། སྔགས་འདོན་བཞིན་པས་གཅི་བས་ཁྲུས་བྱའོ། ། དོན་ཞགས་ཡིད་ཆེས་ཁུང་བཙུན་ལས། སྐབས་འགའ་ཞིག་དུ། འབྱུང་ལྔའི་ཉེ་རེག་བྱ་སྟེ་དེ་ནས། ཆུ་གཙང་དང་ས་གཙང་དུ་སྦྱར་བས་བྱེད་པ་ཁྱད་པར་རོ། ། དེ་བཞིན་དུ་བ་ལྕིའི་ཉེ་རེག་བྱ་སྟེ་ཞེས་པ་དང་། དྲི་ཆུའི་ཉེ་རེག་བྱ་སྟེ།
ཞེས་འབྱུང་བ་ནང་ཆུ་ལ་བ་ལྕི་བཏབ་པ་དང་། གྲིབ་པ་བྱ་སྟེ། དེས་ཚུལ་ནི་འདྲའོ། ། ཞེས་གསུངས། ཁྲུས་ཟིན་པ་དང་ལག་པ་བཀྲུས་ཏེ། གསང་སྔགས་དེ་ཉིད་ཀྱི་ཆུ་སྙིམ་པ་གསུམ་གྱི་བདག་ཉིད་ལ་དབང་བསྐུར་བར་གྱུར། དེ་ནས་རང་གིས་ལྷ་ཉིད་ཡིད་ཀྱིས་སྤྱན་དྲངས་ཏེ་པདྨའི་གདན་ལ་བཞུགས་སུ་གསོལ། ཨོཾ་སརྦ་ཏ་ཐཱ་ག་ཏ་ག་ཏ་ཨ་མྲྀ་ཏ་སྭཱཧཱ། ཞེས་པའི་སྔགས་ཀྱིས་སྐུ་ཁྲུས་གསོལ་བར་གྱུར། དེ་བཞིན་གོང་དུ་ན་མཿསཔྟ་ནཾ་ནས།
ཧུ་རུ་ཧུ་རུ་སྭཱཧཱ། ཞེས་པའི་བར་འོག་ནས་འབྱུང་བ་བཞིན་ཉེར་གཅིག་བཟླས་ནས་ལངས་ཏེ་གོས་གྱོན་རིམ་གྱིས་ལྷའི་ཁང་པའི་དྲུང་དུ་ཕྱིན་པར་གྱུར། རྐང་པ་བཀྲུས་ཏེ་ཉེ་རེག་བྱས་ནས་ལྷ་ཁང་དུ་ཞུགས་པར་གྱུར། ལྷ་རྣམས་མངོན་སུམ་དུ་གྱུར། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཀྐ་ཙིཏྟ་བཛྲ་པྲ་ཎ་མེ་ན་སརྦ་ཏ་ཐཱ་ག་ཏ་བཛྲ་པཱ་ད་ནཾ་ཀ་རོ་མི། ཞེས་པས་ཕྱག་བྱ། ཁྲུས་འདི་རྣམས་སྐྱེ་བོ་འདུ་བ་དང་ཡ་ང་བ་མེད་པའི་འཇུག་ངོགས་སུ་དངོས་སུ་སོང་ནས་བྱ་བ་གྲུབ་ན་རབ། དེ་ནས་འབྱོར་ན་བསྒྲུབ་ཁང་གི་ཕྱི་རོལ་དུ་ཆོ་ག་བྱེད་ཅིང་ཡན་ལག་ལྔ་ཁྲུས་བྱས་ནས་ནང་དུ་འཇུག་པའི་ཆོ་གས་འཇུག དེ་ཡང་མ་གྲུབ་ན་དོན་ཞགས་ཡིད་ཆེས་ཁུངས་བཙུན་ལས། རྒྱན་དངོས་དང་ཁམས་ངན་པས་དྲི་ཆབ་ཀྱི་བུམ་པ་བྱིན་གྱིས་བརླབས་པའི་ཆུས་ཁྲུས་ཀྱི་སྔགས་ཉེར་གཅིག་བརྗོད་ནས་གདོང་དང་རྐང་ལག་བཀྲུ་བ་ཙམ་ལའང་བསྡུ་རུ་རུང་ངོ་ཞེས་གསུངས་སོ། །
དམ་ཚིག་ལ་འཇུག་པའི་སྔགས་འདི་བཟླའོ། ། ཨོཾ་བི་ར་ཛ་བི་ར་ཛ། མ་ཧཱ་བཛྲི། པ་ཏ་པ་ཏ། པཱ་ར་ཏ་པཱ་ར་ཏེ། ཏྲ་ཡི་ཏྲ་ཡི་བདྡྷི་མ་ནི་སཾ་བྷཉྫ་ནི་ཏ་ར་མ་ཏི་སིདྡྷ་ཨ་གྲེ་ཏཾ་སྭཱཧཱ། དེ་ནས་ཨོཾ་ཏྲཾ་བུནྡྷ་སྭཱཧཱ། ཞེས་པ་དེ་བཞིན་གཤེགས་པའི་རིགས་ཀྱི་ལས་ཐམས་ཅད་ཡང་། བདུད་རྩི་ཐབས་སྦྱོར་གྱི་སྔགས་བདུན་གྱིས་སྤོས་ཆུ་བྱིན་གྱིས་བརླབས། བདུད་རྩི་ཐབས་སྦྱོར་ནི་རིགས་གསུམ་པའི་ལས་སྔགས་རང་བཞིན་ཏེ་སྤྱི་རྒྱུད་ལས།
ལས་རྣམས་ཀུན་ལ་རབ་ཏུ་གྲགས། ། ཁྲོ་བོ་བདུད་རྩི་ཐབས་སྦྱོར་ནི། ། རིགས་སྔགས་གསུམ་དག་སྤྱི་ལ་ཡང་། ། བགེགས་རྣམས་ཐམས་ཅད་བཞོམ་པའི་ཕྱིར། ། གསང་བ་ས་ཡི་བདག་པོས་བཤད། ། ཅེས་བཤད་པས་སྔགས་དེ་གཉིས་བཟླ་ཞིང་སྤོས་ཆུ་འཐོར་གཡབ་ཀྱིས་བདག་ལ་གཏོར་ནས། བདག་ཉིད་ཀྱི་བགེགས་བསལ་བར་གྱུར། ཨོཾ་ཏྲཾ་བནྡྷ་སྭཱཧཱ། བདུད་རྩི་ཐབས་སྦྱོར་གྱི་སྔགས་ཛི་ན་ཛིཀ འདི་དེ་བཞིན་གཤེགས་པའི་རིགས་ཀྱི་སྙིང་པོ་ཡིན།
སྤྱིར། ཛི་ཎ་ཛིཀ དེ་བཞིན་གཤེགས་པའི། ཨ་རོ་ལིཀ པདྨའི། བཛྲ་དྷྲིཀ རྡོ་རྗེ་རིགས་ཀྱི་སྙིང་པོ་ཡིན་ནོ། ། ལྷ་རྫས་ལས་གྲུབ་པའི་མཆོད་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། སོ་སོའི་རིགས་པས་བྱིན་གྱིས་བརླབས་པའི། མཆོད་ཡོན།
དྲི་ཆབ། མེ་ཏོག མར་མེ། རོལ་མོ་ལ་སོགས་པ་མཆོད་རྫས་ཀྱི་བྱེ་བྲག་ཇི་སྙེད་ཡོད་པ་ཐམས་ཅད། རང་བཞིན་སྟོང་པ་རྣམས་མཆོད་ཡོན་ལ་སོགས་པའི་མཆོད་རྫས་སོ་སོར་སྣང་བ་ངོ་བོ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་ནུས་པའི་ཡེ་ཤེས་ཀྱི་རང་བཞིན་ཅན་འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་ལྟར་བཟང་ཞིང་རྒྱ་ཆེ་བ་ནམ་མཁའི་མཐའ་དང་མཉམ་པ། བླ་མ་དང་འཕགས་པ་འོད་ཟེར་དྲི་མ་མེད་པའི་རྣམ་པར་དག་པའི་འོད་ཀྱི་དཀྱིལ་འཁོར་ཆེན་པོའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་སརྦ་བིད་པུ་ར་པུ་ར། སུ་ར་སུ་ར། ཨཱ་ཝརྟ་ཡ་ཨཱརྟ་ཡ་ཧོ། ཨོཾ་སྥ་ར་ཎ་ཁཾ།
ཞེས་ནམ་མཁའ་མཛོད་ཀྱི་ཕྱག་རྒྱའི་མཐར་སེ་གོལ་གཏོག་པ་དང་བཅས་སྤྱི་བཞིན། ལག་པ་གཡོན་པའི་མཐེ་བོས་མཐེ་ཆུང་གི་སེན་མོ་མནན་ལ། སོར་མོ་ལྷག་མ་གསུམ་བསྒྲེང་ལ་ཀཱི་ལི་ཀཱི་ལའི་ཕྱག་རྒྱ། དེ་ལས་རྡོ་རྗེ་ཐལ་མོ། དེ་ལས་མཉམ་པའི་ཐལ་མོ་བྱས་པ་མཆོད་པ་སྤྱིའི་ཕྱག་རྒྱ་མཆོད་པ་རེ་རེའི་ཕྱག་རྒྱའི་སྔོན་དུ་འགྲོ་བའི་མཐེའུ་ཆུང་དང་སྲིན་ལག་ནང་དུ་ཕན་ཚུན་བསྣོལ་སྟེ། གུང་མོ་བཤིབས་ཏེ་བསྒྲེངས་པའི་ཚིགས་གསུམ་པར་མཛུབ་མོ་གཟུག མཐེ་བོང་ངོས་ལ་སྦྱར་བ་མཆོད་ཡོན་གྱི་ཕྱག་རྒྱ་དང་། ཨོཾ་བཛྲ་ཨརྒྷཾ་ཨཱཿཧཱུྃ། ལག་པ་གཡས་སྐྱབས་སྦྱིན་གྱི་ཕྱག་རྒྱའི་མཁྲིགས་མ་ནས་ལག་པ་གཡོན་པ་བཟུང་བ་དྲིའི་ཕྱག་རྒྱ་དང་། ཨཱ་ཧ་ར་ཨཱ་ཧ་ར་སརྦ་བིདྱཱ་དྷ་ར་པཱུ་ཛི་ཏེ་སྭཱཧཱ།
སྔགས་འདི་མར་མེ་མ་གཏོགས་གཞན་བཞི་ལའང་འདྲའོ། ། ལག་པ་གཉིས་ཀྱི་སོར་མོ་ཕན་ཚུན་བསྣོལ་ཏེ། ལག་པའི་ནང་དུ་མཛུབ་མོ་གཉིས་ཕན་ཚུན་རྩེ་མོ་གཅིག་ཏུ་བྱས་ལ་གདུ་བུའི་ཚུལ་དུ་བྱས་ནས། མཐེ་བོང་གློར་བཞག་པར་པདྨ་ལྟར་བྱས་པ་མེ་ཏོག་ཕྱག་རྒྱ་དང་། ཨཱ་ཧ་ར་སོགས་ལག་མ་གཉིས་ཀྱི་མཐེའུ་ཆུང་དང་སྲིན་ལག་དང་གུང་མོ་རྣམས་ཀྱི་སོར་མོ་རྣམས་ཕན་ཚུན་སྦྱར་ཏེ། སྔ་མ་སྔ་མའི་རྒྱབ་ཀྱི་སེན་མོའི་དྲུང་དུ་བཀུག་ནས་མཛུབ་མོ་གཉིས་ལོགས་ཤིག་ཏུ་བརྐྱངས་ཏེ་མཐེ་བོང་གཉིས་གློར་བཞག་པ་གདུག་སྤོས་ཀྱི་ཕྱག་རྒྱ་དང་། ཨཱ་ཧ་ར་སོགས། ཟེད་པའི་ཐལ་མོ་ལས་མཛུབ་མོ་ཅུང་བཀུག་པ་ལྷ་བཤོས་ཀྱི་ཕྱག་རྒྱ་དང་། ཨཱ་ཧ་ར་སོགས་མཐེ་བོང་དང་གུང་མོ་གཉིས་གཅིག་ཏུ་སྦྱར་ཏེ་བསྒྲེང་། ལག་པ་གཡས་ཁུར་ཚུར་གཅིག་ཏུ་བྱས་པ་མར་མེའི་ཕྱག་རྒྱ་དང་།
ཨཱ་ལོ་ཀེ་ཡ། ཨཱ་ལོ་ཀེ་ཡ་བིདྱཱ་དྷ་ར་པཱུ་ཛི་ཏེ་སྭཱཧཱ། རོལ་མོ་འབུད་བཀྲོལ་བྱ་ཞིང་། ཨོཾ་བཛྲ་ཤཔྟ་ཨཱཿཧཱུྃ་དང་། མཆོད་པའི་སྤྲིན་གྱི་གཟུངས་བརྗོད། སྤྱན་འདྲེན་གྱི་མཆོད་ཡོན་མ་གཏོགས་མཆོད་ཡོན་དང་རོལ་མོ་རྣམས་ཀྱང་ཕྱག་ལེན་ལ་མཛད་དོ། ། སྔར་གྱི་བགེགས་བསལ་བའི་ཕྱག་རྒྱ་ལས། གཡོན་པའི་གུང་མོར་ལག་པ་གཡས་པའི་རྡོ་རྗེ་བཟུང་བ་གཟི་བྱིན་བསྐྱེད་པའི་ཕྱག་རྒྱ་མེ་ཏོག་ལ་སོགས་པའི་མཆོད་རྫས་ཀྱི་སྟེང་དུ་བྲིམས་ལ། ཨོཾ་ཏེ་ཛཿཏེ་ཛཿས་ནི་སིདྡྷི་སཱ་དྷ་ཡ་ཧཱུྃ་ཕཊ། ཞེས་པའི་མཆོད་རྫས་རྣམས་ལྷ་རྫས་ཀྱི་ཡོ་བྱད་བསམ་གྱིས་མི་ཁྱབ་པར་གཟི་བྱིན་བསྐྱེད་པར་གྱུར།
བདུད་རྩི་ཐབས་སྦྱོར་གྱི་སྔགས་རྒྱ་བྱས་ལ་བྱིན་གྱིས་བརླབས་པར་གྱུར། ཛི་ན་ཛྀཀ་བརྟན་པར་གྱུར། ཐལ་མོ་སྦྱར་ཏེ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་རིག་པ་འཛིན་པ་དུས་འདི་ནས་བཟུང་སྟེ། ནམ་བྱང་ཆུབ་སྙིང་པོ་ལ་མཆིས་ཀྱི་བར་དུ། སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དེ་བཞིན་གཤེགས་པའི་ཆོས་ཀྱི་སྐུ་ཞི་བ་བླ་ན་མེད་པ་སོ་སོ་རང་གི་རིག་པ་ལ་སྐབས་སུ་མཆིའོ། ། བྱང་ཆུབ་སེམས་དཔའ་ཆེན་པོ་འཕགས་པ་ཕྱིར་མི་ལྡོག་པའི་དགེ་འདུན་ལ་སྐྱབས་སུ་མཆིའོ། ། ཞེས་ཅི་ནུས་དང་།
སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། བདག་དང་གཞན་དོན་བསྒྲུབ་སླད་དུ། ། བདག་གིས་བྱང་ཆུབ་སེམས་བསྐྱེད་དོ། ། ཕྱོགས་བཅུ་དག་ན་བཞུགས་པ་ཡི། ། སངས་རྒྱས་བྱང་ཆུབ་སེམས་དཔའ་གསོན། ། བདག་གིས་རྫོགས་པའི་བྱང་ཆུབ་ཕྱིར། ། དེང་ནས་བྱང་ཆུབ་སེམས་བསྐྱེད་དོ། ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོས་སུ་གསོལ། བདག་རིག་པ་འཛིན་པ་མིང་འདི་ཞེས་བགྱི་བ་དུས་འདི་ནས་བཟུང་སྟེ།
ནམ་བྱང་ཆུབ་སྙིང་པོ་ལ་མཆིས་ཀྱི་བར་དུ། དངོས་པོ་ཐམས་ཅད་དང་བྲལ་བ། ཕུང་པོ་དང་། ཁམས་དང་། སྐྱེ་མཆེད་དང་། གཟུང་བ་དང་། འཛིན་པ་རྣམ་པར་སྤངས་པ་ཆོས་བདག་མེད་པ་མཉམ་པའི་ཕྱིར། རང་གི་སེམས་ཐོག་མ་ནས་མ་སྐྱེས་པ་སྟོང་པ་ཉིད་ཀྱི་ངོ་བོ་ཉིད་དུ་ཇི་ལྟ་ཇི་ལྟར་སངས་རྒྱས་བཅོམ་ལྡན་འདས་རྣམས་དང་། བྱང་ཆུབ་སེམས་དཔའ་དེ་རྣམས་ཀྱིས་བྱང་ཆུབ་ཏུ་སེམས་བསྐྱེད་པ་དེ་བཞིན་དུ་བདག་གིས་ཀྱང་སེམས་བསྐྱེད་དོ། ། ཞེས་ལན་གསུམ་བརྗོད།
སྐྱབས་སེམས་འདི་བཞིན་བྱ། རྒྱུད་ཀྱི་གཞུང་ཆེན་རྣམས་དང་མཐུན་གསུངས། སྤྱི་འགྲོས་ཀྱང་འཐུས་སོ། ། དེ་ནས་གནས་བསྲུང་བའི་ཕྱིར་བསྲུང་བའི་འཁོར་ལོ་བསྒོམ་སྟེ། ཨོཾ་ཀཱི་ལི་ཀཱི་ལ་བཛྲི་བཛྲི་བྷུརྦནྡྷ་ཧཱུྃ་ཞེས་སྤོས་ཆུ་ལ་ལན་བདུན་བཟླས་ཏེ། ཕྱོགས་ཀུན་ཏུ་བསང་གཏོར་བྱས་ལ་གནས་བསྲུང་བར་གྱུར། དེ་ནས་ལག་པ་གཉིས་ཀྱི་གུང་མོ་དང་སྲིན་ལག་ཕན་ཚུན་གདུ་བུར་བྱས་ཏེ། སོ་སོའི་དྲུང་དུ་རྩེ་མོ་སྦྱར་མཐེའུ་ཆུང་དང་མཛུབ་མོ་བཤིབས་ཏེ་བསྒྲེངས། མཐེ་བོ་ཕུར་བུའི་ཚུལ་དུ་བྱས་ཏེ་ས་ལ་བཙུགས་པ་ཕུར་བུའི་ཕྱག་རྒྱ་དང་། ཨོཾ་ཀཱི་ལི་ཀཱི་ལི་བཛྲི་བཛྲི་བྷུརྦནྡྷུ་ཧཱུྃ་གི་བར་གོང་བཞིན་བརྗོད་ལ།
བགེགས་རྣམས་ལ་ཕུར་བུའི་གདབ་པར་གྱུར། དེ་ནས་ཨོཾ་སུ་སིདྡྷི་ཀ་ར་ཛྭ་ལི་ཏ། ཨ་ནནྟ། མུཏྟ་ཡེ། ཛྭ་ལ་ཛྭ་ལ། བནྡྷ་བནྡྷ། ཧ་ན་ཧ་ན་ཧཱུྃ་ཕཊ། ཨོཾ་ཛྭ་ལ་ཧཱུྃ། ཞེས་བཟླས་པའི་བདུག་སྤོས་ཀྱིས་བདུག་ལ་སྟེང་གི་ལྷ་རྣམས་བཅིངས་པར་གྱུར། ཛི་ན་ཛིཀ
མདུན་གྱི་སྤོས་ཆུ་ལ་བཟླས་འཐོར་གཡབ་ཀྱིས་ཕྱོགས་ཐམས་ཅད་དུ་གཏོར། བྷྲཱུཾ་རིག་པའི་རྒྱལ་པོའི་སྔགས་ཞེས་པ་འདི་ཡིན། ཨོཾ་ཨ་མྲྀ་ཏོདྦྷཱ་ཝོརྦྷ་ཝ་ཧཱུྃ་ཕཊ། རིག་པའི་རྒྱལ་པོ་རྟ་མགྲིན་ཡི་གེ་བཅུ་པའི་སྔགས་བཅུ་འདི་ཡིན། ན་མོ་རཏྣ་ཏྲ་ཡཱ་ཡ། ན་མཉྩནྜ་བཛྲ་པཱ་ཎ་ཡེ། མ་ཧཱ་ཡཀྵ་སེ་ན་པ་ཏ་ཡེ། ཨོཾ་སུཾ་བྷ་ནི་སུཾ་བྷ་ནི་ཧཱུྃ། གྷྲིཧྞ་གྷྲིཧྞ་ཧཱུྃ། གྷྲིཧྞ་པ་ཡ་གྷྲིཧྞ་པ་ཡ་ཧཱུྃ།
ཨཱ་ན་ཡ་ཧོ་བྷ་ག་ཝན་བིདྱཱ་ར་ཛ་ཧཱུྃ་ཕཊ་སྭཱཧཱ། ཞེས་པའི་སྔགས་ཀྱིས་ཕྱོགས་ཀྱི་བགེགས་ཐམས་ཅད་བཅིངས་པར་གྱུར། རིག་པའི་རྒྱལ་པོ་ཧཱུྃ་བཞི་པ་འདི་ཡིན་ཏེ། སྤྱི་རྒྱུད་ལས། རྒྱལ་བའི་རིགས་ལ་རིག་སྔགས་རྒྱལ། ། འཁོར་ལོས་བསྒྱུར་བའི་ཡི་གེ་གཅིག ། པདྨའི་རིགས་ལ་རིག་སྔགས་རྒྱལ། ། རྟ་མགྲིན་ཡི་གེ་བཅུ་པའོ། ། རྡོ་རྗེའི་རིགས་ལ་རིག་སྔགས་རྒྱལ། ། དེ་བཞིན་གནོད་མཛེས་མཐུ་བོ་ཆེ། །
ཡི་གེ་ཧཱུྃ་ནི་བཞི་དང་ལྡན། ། ཞེས་གསུངས་པས་སོ། ། དེ་ནས་སྔར་གྱི་ཕུར་བུའི་ཕྱག་རྒྱ་ཉིད་ལས་མཐེ་བོང་གཉིས་གྱེན་དུ་བསྒྲེངས་བ་རྭ་བའི་ཕྱག་རྒྱ་དང་། ན་མོ་རཏྣ་ཏྲ་ཡཱ་ཡ། ན་མཉྩཙནྜ་བཛྲ་པཱ་ཎ་ཡེ། མ་ཧཱ་ཡཀྵ་སེ་ན་པ་ཏ་ཡེ། ཏདྱ་ཐཱ། ཨོཾ་ས་ར་ས་ར། བཛྲ་པྲ་ཀ་ར་ཧཱུྃ་ཕཊ། ཞེས་པའི་ཕྱོགས་བརྒྱད་པོ་ཐམས་ཅད་རྡོ་རྗེའི་རྭ་བའི་གོ་མཚམས་མེད་པར་བསྐོར་བར་གྱུར།
རྭ་བའི་ཕྱག་རྒྱ་ཉིད་ཁ་ཐུར་དུ་བསྟན་ནས་བསྐོར་བ་དྲྭ་བའི་ཕྱག་རྒྱ་དང་། ན་མོ་རཏྣ་ཏྲ་ཡཱ་ཡ། ན་མཉྩནྜ་བཛྲ་པཱ་ཎ་ཡེ། མ་ཧཱ་ཡཀྵ་སེ་ན་པ་ཏ་ཡེ། ཨོཾ་བཾ་སྥ་རཀྵ་བཛྲ་པཱ་ཎི་ཧཱུྃ་ཕཊ། ཞེས་པའི་རྡོ་རྗེ་རྭ་བའི་སྟེང་ནས་རྡོ་རྗེའི་དྲྭ་བ་སྟེ། རྡོ་རྗེའི་གུར་བྲེས་པར་གྱུར། སྔར་བཞིན་བདུད་རྩི་ཐབས་སྦྱོར་དང་། ཀཱི་ལི་ཀཱི་ལ་བཛྲ་ཧཱུྃ་ཕཊ། སྔགས་རྒྱས་བརྟན་པར་བྱིན་གྱིས་བརླབས་པར་གྱུར།
དེ་ནས་ཁུ་ཚུར་བཅིངས་པའི་མཐེ་བོས་སེན་མོ་རྣམས་མནན་ཏེ་མཛུབ་མོ་ཕྱུང་ནས་དབུས་ནས་ལན་གསུམ་བསྐོར་བ་མཚམས་བཅད་པའི་ཕྱག་རྒྱ་དང་། ན་མཿས་མནྟ་བཛྲ་ཎི། ཨོཾ་ཏ་ར་ཏ་ར། ཏུ་རུ་ཏུ་རུ། མ་ཊ་མ་ཊ། བནྡྷ་བནྡྷ། སརྦ་ཏྲ་ཨ་པྲ་ཏི་ཧ་ཏེ་ས་སི་མེ་ས་མ་བནྡྷ། ཀུ་རུ་ཀུ་རུ། ཏ་ར་ཏ་ར། ས་མནྟ་བཛྲེ་ས་མནྟ་བཛྲ།
ཀུ་རུ། ཨ་མ་ལེ། ཀཱ་རུ་ཎ། མ་ཡེ་རུ་ཏ་ཡེ་རུ་ཏ་ཡེ། བ་ར་བ་ར། ཀ་ར་ཀ་ར། སུ་མི་མ་ས་མནྟ། སི་དྷནྤ་ཡེ་ཛ་ལ་ཡ་སྭཱཧཱ། ཞེས་པའི་སྔར་གྱི་རྭ་བའི་ཕྱོགས་ཐམས་ཅད་མེ་དཔུང་འབར་བས་ཁེབས་པར་གྱུར། ཞེས་མཚམས་བཅིངས་སོ། །
དེ་ནས་བགེགས་བསལ་བ་དང་། འབགས་པའི་སྐྱོན་སྤངས་པའི་ཕྱིར། སྤོས་ཆུ་ལག་མཐིལ་དུ་བླུག་ལ། ཛི་ན་ཛིཀ་ཞེས་བཟླས་ཏེ་རང་གི་སྤྱི་བོར་བསང་གཏོར་བྱས་ལ་བདག་ཉིད་སྦྱངས་བར་གྱུར། དེ་ལྟར་བདག་དང་གནས་བསྲུང་ལ། དེ་ནས་བའི་རྣམ་ལྔ་ལ་སྔར་བཤད་པའི་ཁྲོ་བོ་ཨོཾ་ཀཱི་ལི་ཀཱི་ལ་བཛྲ་ཧཱུྃ་ཕཊ་སྔགས་རྒྱས་བསངས་གཏོར་བྱ། དེའང་སྤྱི་རྒྱུད་ལས། ཁྲོ་བོ་ཀཱི་ལི་ཀཱི་ལ་ཡིས། ། ཞེས་པའི་རྣམ་ལྔ་ལ་བཟླས་པའི། བསང་གཏོར་བྱས་ན་སྦྱངས་བར་འགྱུར།
ཞེས་པ་བཞིན་བ་བྱུང་ལ་བཟླས་ཏེ་དཀྱིལ་འཁོར་གྱི་ས་གཞིར་གཏོར། རྐང་པ་གཡས་པ་ས་ལ་བཞག་སྟེ། གཡོན་བཏེག་པའི་བོལ་གྱིས་གཡས་བརྐྱང་བའི་བརླ་ལ་བཞག་ལ། ལག་པ་གཡས་པ་བསྣུན་པའི་ཚུལ་དུ་ང་རྒྱལ་གྱིས་བརྟན་པར་བྱེད་པའི་ཕྱག་རྒྱ་དང་། ཨོཾ་ཧུ་ལུ་ཧུ་ལུ་ཙནྜ་ལེ་མ་ཏཾསྒ་སྭཱཧཱ། ཞེས་པ་གཞན་གྱི་མི་ཐུབ་པའི་སྔགས་རྒྱ་དང་། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཏ་ཐཱ་ག་ག་ནེ་དཱ་དྱ་ཨཱ་ན། བ་ལོ་ཀི་ཊ་བཛྲ་མ་ར་བཛྲོཥྞི་ཥ་ཧཱུྃ་ཧཱུྃ་པྲཛྙཱ་མི་ཏ་མཱུརྟ་སྭཱཧཱ།
ལག་པ་གཉིས་སྙིམ་པ་སྦྱར་ལ་སྲིན་ལག་གཉིས་དང་མཐེའུ་ཆུང་གཉིས་ནང་དུ་བཀུག་སྟེ། མཛུབ་མོ་གཉིས་ཀྱིས་མཐེ་བོང་གཉིས་ལ་འཁྱུད་པ་རྡོ་རྗེ་གཙུག་གཏོར་གྱི་སྔགས་རྒྱས་སྦྱངས་ལ་བསྐོར་བ་ལ་སོགས་པ་དགོས་པའི་ས་གཞི་ཡིན་ན། སེང་ལྡེང་པའི་ཕུར་བུ་མཁྱུས་གང་པ་རྣོ་བ་བཞི་ལ་ཙནྡན་དམར་པོ་བསྐུས། སྐུད་པ་དམར་པོས་དཀྲིས། རྡོ་རྗེ་ཕུར་པའི་སྔགས་བརྒྱ་རྩ་བརྒྱད་བཟླས་ལ། གནས་ཀྱི་ཕྱོགས་བཞིར་གདབ་སྟེ་ལས་གྱིས་པ་དང་བདུད་རྩི་ཐབས་སྦྱོར་གྱི་སྔགས་བཟླས་པའི་ཡུངས་དཀར་གྱིས་བགེགས་བསལ། རིག་པའི་རྒྱལ་པོའི་སྔགས་བཟླས་པའི་བ་དན་དཀར་པོ་སྨྱུག་མ་རིང་པོས་ཡུ་བ་བྱས་པ་ཤར་དུ་གཟུང་། ལྕགས་ཕྱེ་ལ་རྡོ་རྗེ་རྭ་བའི་སྔགས་རྒྱས་བཟླས་ནས་རྡོ་རྗེའི་རྭ་བ་བྱ། རྡོ་རྗེ་རྭ་བའི་སྔགས་རྒྱས་བཟླས་པའི་ལྕགས་ཕྱེས་ཁོར་ཡུག་ཏུ་རྡོ་རྗེ་ཕྲེང་བ་བྲིས་ལ་རྡོ་རྗེའི་དྲྭ་བ་བྱ། བདུད་བརྩི་ཐབས་སྦྱོར་གྱི་སྔགས་རྒྱས་བསྲུང་བ་བྱས་ལ་དེ་ནས་བསྐོས་ཏེ།
སའི་ཟུག་ཏུ་རྣམས་བསལ་ལ་ཞིབ་མོར་བརྡུངས་ཏེ། བ་ཡི་གཅིན་གྱིས་བྲན་ནས་ས་གཞི་ལག་མཐིལ་ལྟར་མཉམ་པར་བྱས་ལ། ཤར་ཕྱོགས་ནས་བརྩམས་ཏེ་བ་ལྕིས་དབྱུགས་དབུས་སུ་ཁུང་བུ་བསྐོས་ཏེ་འབྲུ་ལྔ་དང་། རིན་ཆེན་ལྔ་ལ་ལས་ཐམས་ཅད་པའི་སྔགས་ཀྱིས་བཏབས་ལ་གཞུག ཟུག་ཏུ་དབྱུང་བར་འདོད་ནུས་པ་ཡོད་ན། ལས་ཐམས་ཅད་པ་དང་སངས་རྒྱས་སྤྱན་གྱི་བཟླས་ཤིང་ལག་པས་བྲབ་པར་བྱའོ། ། གལ་ཏེ་བསྐོ་བ་ལ་སོགས་མི་དགོས་ན་ས་གཞི་བྱི་དོར་བྱས་ལ་ས་གཏེར་བཅུག བ་བྱུང་དང་དྲི་བཟང་པོའི་ཆུས་བྱུགས་ནས་ལག་པས་རེག་སྟེ་མཛུབ་མོ་གཉིས་སྦྱར་ནས། དཀྱིལ་འཁོར་ལྟ་བུར་བྱས་པ་དང་། ཨོཾ་བཛྲ་ཡཥྞི་ཥཱ་ཛྭ་ལ་ཛྭ་ལ།
བནྡྷ་བནྡྷ། ད་མ་ད་མ། ཧཱུྃ་ཧཱུྃ་ཧཱུྃ་ཧོ་ཧ་ན་ཧཱུྃ། ཞེས་པས་རྒྱལ་བའི་གཙུག་ཏོར་རོ། ། ཨོཾ་ཏྲཾ་བྷབྡྷ་སྭཱཧཱ། ཞེས་ལས་སྔགས་བཟླས་ཏེ་ས་སྦྱང་བའོ། ། དཀྱིལ་འཁོར་འབྲི་བའི་ས་གཞི་ལས་སྔགས་བཟླས་དཀྱིལ་འཁོར་འབྲི་བའི་ས་གཞི་དང་ལྷ་གནས་རྣམས་སུ་དྲིའི་ཐིག་ལེ་མེ་ཏོག་ཚོམ་བུ། ཕྱི་ནང་གི་མཆོད་གཏོར་བྱ་བ་སོགས་འོག་མདུན་བསྐྱེད་སྐབས་ནས་བཤད་པ་བཞིན་བཤམས། དེ་ནས་རང་གིས་ཀུ་ཤའི་རྒྱན་ལ་སོགས་པ་སྟན་གང་ཡིན་ལ་བདུད་རྩི་ཐབས་སྦྱོར་གྱི་སྔགས་རྒྱས་བསང་གཏོར་བྱས། ཀུ་ཤའི་སྟན་ལ་རྡོ་རྗེའི་སྐྱིལ་མོ་ཀྲུང་གི་འཁོད་པར་གྱུར།
དེ་ནས། ཨོཾ་དྷུ་ན་བཛྲ་ཧ་ཞེས་པའི་སྔགས་ཀྱིས་བསྔགས་པའི་ཐོག་ཆོག་པའི་ཤིང་ངམ། དུར་ཁྲོད་ཀྱི་འགལ་དུམ་ལ་བྱས་པའི་རྡོ་རྗེ་རྩེ་གསུམ་པ་བཀྲུས། ཙནྡན་དམར་པོ་བསྐུས་པའམ། ཡང་ན་རང་གི་རྡོ་རྗེ་ལ་ལེགས་པར་གྱུར་བྱེད། ཨེ་ཧྱེ་ནི། ཨ་ཧ་ར་སོགས་བཞིའི་མཆོད། ཨོཾ་དྷུ་ན་བཛྲ་ཧ། ཞེས་ལན་བདུན་བཟླས་ལ། བཅོམ་ལྡན་འདས་བདག་ལ་ཐུགས་བརྩེ་བའི་སླད་དུ་བཞུགས་ཏེ།
བདག་གི་ལས་ཐམས་ཅད་གྲུབ་པར་མཛད་དུ་གསོལ། ཞེས་བརྗོད་ནས། དེ་མཆོད་པ་ལ་སོགས་པ་བྱེད་ན་ལག་པ་གཡོན་པས་བཟུང་བར་བྱའོ། ། སྦྲང་བུ་གསུམ་སྒྲིལ་མདུང་པ་གསུམ་བོར་ལ། དབུས་སུ་བྷོ་དྷི་ཙེའི་ཕྲེང་བ་རྡོག་པོ་གཅིག་བཏགས་པ་མཁྲིགས་མ་གཡོན་ལ་གདག་པར་གྱུར། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནེ་སརྦ་ཨརྠ་སཱ་དྷ་ནི་སྭཱཧཱ། ཛི་ན་ཛིཀ་བཟླས་པའི་ཀུ་ཤའི་བསངས་བྱེད་སྲིན་ལག་གཡས་གདག་པར་གྱུར། ཨོཾ་རཀྵ་རཀྵ་མཱཾཿ སརྦ་བུདྡྷ། ཨ་དྷིཥྛ་ཏཱ་མ་ཙཱི་བ་ར་སྭཱཧཱ།
ཟེའུ་ཁ་བཅིངས་པར་གྱུར། དེ་ནས་ལུས་དྲང་པོར་བསྲངས་ཏེ་གཞག་ལ་དབང་པོ་ལྔ་ཡུམ་གྱི་ཁྱད་པར་དག་ལས་བཟློག་ཏེ། མགྲིན་པ་རྨ་བྱ་ལྟར་བྱས་པ་སོགས། དབུགས་ཕྱི་ནང་དུ་རྒྱུ་བ་དལ་བུས་དབྱུང་ཞིང་མིག་ཅུང་ཟད་ཙམ་ཕྱེ་སྟེ། སྣའི་རྩེ་མོར་ལྟ་བ་དེར་གཏོད་ཅིང་སོས་སོ་མནན་ནས་ལྕེ་རྐན་ལ་སྦྱར་ཏེ། སེམས་ཅན་གྱི་ཚོགས་མ་ལུས་པ་ལ་སྙིང་རྗེ་ཆེན་པོ་བསྐྱེད་ནས་བྱང་ཆུབ་ཀྱི་སེམས་བསྒོམ་པར་བྱའོ། ། དེ་ནས་ཁམས་གསུམ་པོ་ཐམས་ཅད་རྣམ་པར་ཤེས་པར་ཙམ་ལས་གཞན་དུ་མེད་ཅིང་རྣམ་པར་ཤེས་པ་དེ་ཡང་དོན་དམ་པའི་རང་བཞིན་གྱིས་རྣམ་པར་དག་པ་ནམ་མཁའ་ལྟ་བུར་སྤྲོས་པའི་མཐའ་ཐམས་ཅད་དང་བྲལ་བ་སྟོང་པ་ཉིད་ཀུན་རྫོབ་ཏུ་ཟླ་བའི་དཀྱིལ་འཁོར་གྱི་རྣམ་པར་གྱུར། ཞེས་བསྒོམ་པ་ནི་སྟོང་པ་ཉིད་ཀྱི་ལྷའོ། ། དེ་ནས་ལངས་ནས། ན་མཿསཔྟ་ནཾ་ནས།
ཧུ་རུ་ཧུ་རུ་སྭཱཧཱ་བར་ཚར་གཅིག་བཟླས་ལ། ཞེས་པའི་སྒྲ་གྲགས་པར་གྱུར། ཞེས་བརྗོད་པ་ནི་སྒྲའི་ལྷའོ། ། དེ་ལས་སྔགས་ཀྱི་ཡི་གེའི་རྣམ་པར་ནམ་མཁའ་གནས་པར་གྱུར། ཞེས་བརྗོད་པ་ནི་ཡི་གེའི་ལྷའོ། ། དེ་ཟླ་བའི་དཀྱིལ་འཁོར་གྱི་སྟེང་དུ་བསྐྱེད། ། དེ་ལས་འོད་ཟེར་སྣ་ཚོགས་འཕྲོས་པའི་རྩེ་ལ་རང་གི་ལྷའི་གཟུགས་ཀྱིས་ནམ་མཁའི་ཁམས་ཐམས་ཅད་ཁྱབ་པ་སྤྲོས། དེའི་མཆོད་པའི་སྤྲིན་ཕུང་དཔག་མེད་སྤྲུལ་ནས། འཕགས་པ་ཐམས་ཅད་མཆོད་སྤྲིན་ཆེན་པོ་སྤྲུལ་པ་ལས་བདུད་རྩིའི་ཆར་རྒྱུན་ཕབ་པས་དམྱལ་བ་པ་རྣམས་བདེ་བས་ཚིམས་པར་བྱས་ནས་དེ་བཞིན་གཤེགས་པ་ཐམས་ཅད་ཀྱི་གཟུགས་དང་བཅས་འོད་ཟེར་སླར་ལོགས་རང་གི་སེམས་ཟླ་བའི་དཀྱིལ་འཁོར་ལ་ཞུགས་ནས་གཅིག་ཏུ་གྱུར་པ་ལ་བཅོམ་ལྡན་འདས་ཤཱཀྱ་ཐུབ་པ་སྐུ་མདོག་གསེར་བཙོ་མ་ལྟ་བུར། མཚན་བཟང་པོ་སུམ་ཅུ་རྩ་གཉིས་དང་།
དཔེ་བྱད་བཟང་པོ་བརྒྱད་ཅུའི་བརྒྱན་པ། སེང་གེའི་ཁྲི་དང་པད་ཟླའི་གདན་ལ་རྡོ་རྗེ་སྐྱིལ་ཀྲུང་གིས་བཞུགས་པ། ཕྱག་གཉིས་ཆོས་ཀྱི་འཁོར་ལོའི་ཕྱག་རྒྱ་མཛད་པར་གྱུར། ཞེས་པ་སོགས་ནས་གཟུགས་ཀྱི་རྡོ་རྗེའོ། ། ལག་པ་ཁུ་ཚུར་བྱས་ཏེ་སོར་མོ་བརྐྱང་སོ་སོའི་རྩེ་མོ་རྣམས་ཕན་ཚུན་དུ་སྤྲད་དེ་ནང་སྟོང་པར་བྱས་པ་གཙུག་ཏོར་གི་ཕྱག་རྒྱ་དང་། ཨོཾ་དྲུཾ་བྷནྡྷ་སྭཱཧཱ། ཞེས་པས་དབུ་གཙུག་ཏོར་དང་ལྡན་པར་གྱུར། ལག་པའི་སོར་མོ་རྣམས་ཕན་ཚུན་སྦྱར་ལ། ལག་པ་གཉིས་བཀན་ཏེ་མཛུབ་མོ་གཉིས་ཀྱི་རྩེ་མོ་སྦྱར་བ་བཟློག་ནས་ཐུར་དུ་བསྟན་ཏེ། དཔྲལ་བ་བཞག་པ་མཛོད་སྤུའི་ཕྱག་རྒྱ་དང་།
ན་མཿསརྦ་ཏ་ཐཱ་ག་ཏེ་བྷྱོ་ཨ་ར་ཧ་ཏེ་བྷྱཿ སམྱཀྶཾ་བུདྡྷེ་བྷྱཿ ཧེ་ཧེ་བནྡྷ་བནྡྷ་ཏིཥྛ་ཏིཥྛ། དྷ་ར་ཡ་དྷ་ར་ཡ། ནི་ཏུནྡྷ་ནི་ཏུནྡྷ། ཨུརྞ་མ་ཎི་སྭཱཧཱ། ཞེས་པས་མཛོད་སྤུ་དང་ལྡན་པར་གྱུར། ཐལ་མོ་ཕན་ཚུན་སྦྱར་ཏེ་གུང་མོ་རྡོ་རྗེ་རྩེ་མོ་ལྟར་བྱས་ལ། དེའི་རྒྱབ་ཏུ་མཛུབ་མོ་གཉིས་ཅུང་ཟད་བཀུག་ལ་བཞག མཐེ་བོང་གཉིས་ནང་དུ་ཆུད་པའི་སྤྱན་གྱི་ཕྱག་རྒྱ་དང་།
ཨོཾ་རུ་རུ་སྥུ་རུ་བཟླས་པའི་སངས་རྒྱས་ཀྱི་སྤྱན་དང་ལྡན་པར་གྱུར། ཐལ་མོ་སྦྱར་བ་བྱས་ཁོག་སྟོང་ལྟར་བྱས་པ་ནོར་བུ་རིན་པོ་ཆེའི་ཕྱག་རྒྱ་དང་། ཨོཾ་ཏེ་ཛོ་ཛྭ་ལ་སརྦ་སཱ་དྷ་ཀ་སིདྡྷཱི་ཙིཏྟ་མ་ཎི་རཏྣ་ཧཱུྃ། ཞེས་པས་ཡིད་བཞིན་གྱི་ནོར་བུ་ལྟར་གྱུར། སྐྱིལ་མོ་ཀྲུང་གི་གཡས་གཡོན་བརླའི་ཉའི་ཕྱོགས་སུ་ཁུ་ཚུར་རྒྱལ་མཚན་དུ་འཛིན། འཁར་གསིལ་གྱི་ཕྱག་རྒྱ་དང་། ཨོཾ་དྷུ་ན་ཙིཏྟ་ར་ཎི་ཧཱུྃ། འཁར་བསིལ་དང་ལྡན་པར་གྱུར། ལག་པ་ཐལ་མོ་སྦྱར་བའི་ཕན་ཚུན་དུ་མངོན་པ་ཕྱོགས་པ་སྣམ་སྦྱར་གྱི་ཕྱག་རྒྱ་དང་། ཨོཾ་རཀྵ་རཀྵ་མཾཿ
སརྦ་བུདྡྷ་ཨ་དྷིཥྛི་ཏཱ་མ་ཙི་ཝ་ར་སྭཱཧཱ། གོང་བཞིན་བཟླས་ན་སྣམ་སྦྱར་དང་ལྡན་པར་གྱུར། ལག་པ་ཐལ་མོ་སྦྱར་ནས་བཟེད་པ་ལྟར་བྱས་པ་ལྷུང་བཟེད་ཀྱི་ཕྱག་རྒྱ་དང་། ཨོཾ་ལོ་ཀ་པཱ་ལ་ཨ་དྷིཥྛི་ཏཱི་གར་དྷ་ར་ཡ་མ་ཧཱ་བུསྟ་བ་ནུ་དྷ་པཱ་ཏྲ་སྭཱཧཱ། ལྷུང་བཟེད་དང་ལྡན་པར་གྱུར། ལག་པ་གཡས་པ་མཐེ་བོང་བཏེགས་ལ། ཁུ་ཚུར་བཅང་། གཡོན་ཆོས་གོས་འཛིན་དང་ཆོས་གོས་ཀྱི་ཕྱག་རྒྱ་དང་། ཨོཾ་རཀྣ་རཀྣ་མཾཿ སརྦ་བུདྡྷ་ཨ་དྷིཥྛ་ཏཱད་མ་ཙི་ཝ་ར་སྭཱཧཱ།
གོང་བཞིན་བཟླས་ནས་ཆོས་གོས་དང་ལྡན་པར་གྱུར། ལག་པ་གཉིས་ཀྱི་སོར་མོ་ཕན་ཚུན་བསྡམས་པ་ལས་གཡོན་པའི་མཐེ་བོང་བཏེག་པ་མཆེ་བའི་ཕྱག་རྒྱ་དང་། ན་མཿས་མནྟ་བཛྲ་ཎཱཻ་ཏིཥྛ་ཧེ་ཏྲ་ཊ་ཏྲཱ་ཊ། མ་ཊ་མ་ཊ། ཛྭ་ལ་ནཱ་ཁི་ཁ་རེ། ཚེམས་མཆེ་བ་བཞི་དང་ལྡན་པར་གྱུར། ལག་གཡས་པའི་མི་འཇིགས་པའི་སྦྱིན་པ་དང་། གཡོན་པའི་སྐྱབས་སྦྱིན་པའི་མི་འཇིགས་པའི་ཕྱག་རྒྱ་དང་། ན་མཿསརྦ་ཏ་ཐཱ་ག་ཏེ་བྷྱེཿ སརྦ་མུ་ཁེ་བྷྱེཿ
སརྦ་ཐཱ་ཨ་བ་ཤ་ར་དྭ་བཛྲ་མརྒ་ནིརྡ་ཤྭ་ཀ་སྭཱཧཱ། ཞེས་པའི་སྔགས་ཀྱི་མི་འཇིགས་པ་དང་ལྡན་པར་གྱུར། སྔར་གྱི་སྤྱན་གྱི་ཕྱག་རྒྱ་ལས་གུང་མོའི་ཚིགས་བཀུག་ནས་མཛུབ་མོ་གཉིས་གཅིག་ཏུ་བྱས་པའི་བྱམས་པའི་ཕྱག་རྒྱ་དང་། ན་མཿསརྦ་ཏ་ཐཱ་ག་ཏེ་བྷྱཿ སརྦ་མུ་ཁེ་བྷྱཿ སརྦ་ཐ་མོ་ཏུཏྒ་ཏ། སརྦ་སད་ཏྭ་ཧི་ཏརྐ་ཀ་ར་སྭཱཧཱ། ཞེས་པ་བྱམས་པའི་ཐུགས་དང་ལྡན་པར་གྱུར། སོར་མོ་རྣམས་ཕན་ཚུན་བསྡུས་ནས་ཁུ་ཚུར་བྱས་ལ། གུང་མོ་གཉིས་བསྒྲེང་བའི་ཚིགས་གསུམ་པར་མཛུབ་མོའི་རྩེ་མོ་བཀུག་ནས་སྦྱར་བ་ཆོས་ཀྱི་འཁོར་ལོའི་ཕྱག་རྒྱ་དང་།
ཨོཾ་ཚིནྡྷ་ཚིནྡྷ། ཧ་ན་ཧ་ན། ཙཀྲ་རྨིསྟ་ཧཱུྃ། ཞེས་པ་ནས། ཆོས་ཀྱི་འཁོར་ལོ་གྱུར། ལག་པ་གཡས་ཀྱི་སོར་མོ་རྡོ་རྗེའི་རྩེ་མོ་མར་བྱས་ལ་མཐེ་བོའི་ཕྱོགས་སུ་བཞག་ལ་གནས་པའི་ཕྱག་རྒྱས་བྱིན་གྱིས་བརླབས་པར་གྱུར། ཐལ་མོ་བཀན་ལ་སྦྱར་མཛུབ་མོ་བཀུག་པ། དེ་བཞིན་གཤེགས་པའི་རིགས་ཀྱི་ཕྱག་རྒྱ་སྙིང་ཀ་དང་། མགྲིན་པ་དང་། སྨིན་མཚམས་དཔུང་མགོ་གཉིས་ཏེ་གནས་ལྔར་གཏུག
ཨོཾ་སརྦ་ཏ་ཐཱ་ག་ཏ་ཨུརྦྷ་བ་ཡེ་སྭཱཧཱ། ཞེས་བརྗོད། ཨོཾ་བཛྲ་ཨགྣི། མཐེའུ་ཆུང་བསྣོལ་བར་སྲིན་ལག་བཞག གུང་མོ་བཤིབས་མཐེ་བོང་སྦྱར་བ། པྲ་ཏི་པ་ཏ་ཡེ་སྭཱཧཱ། རྡོ་རྗེའི་གོ་ཆ་བཀོན་པར་གྱུར། དེ་ཉིད་མཐེ་བོང་དང་མཛུབ་མོ་གཉིས་བསྐྱེད་རྡོ་རྗེའི་ཚུལ་བྱས་པ། ན་མོ་རཏྣ་ཏྲ་ཡཱ་ཡ་ཨོཾ་ཧཱུྃ་ཁ་ཀི་ལི་ཧཱུྃ་ཕཊ། དཔུང་མགོ་གཉིས་སྙིང་ཀ་དང་མགྲིན་པ་རྣམས་སུ་གོ་ཆ་བྱས་པར་གྱུར།
ཞེས་པའི་བར་གོ་བཀོན་པའི་སྔགས་རྒྱ་སྔར་བཞིན་བྱ་བ་ནི་ཕྱག་རྒྱའི་ལྷའོ། ། དེ་ཉིད་ལ་རྣམ་པར་རྟོགས་པ་གཞན་གྱིས་མ་གཡེངས་པ་རྣམ་རྟོག་དང་བཅས་པའི་ཏིང་ངེ་འཛིན་གྱིས་དེ་ཉིད་ཡང་དང་ཡང་དུ་བསལ་བར་གྱུར། བདག་བསྐྱེད་དོ། ། ཡིད་ཆེས་ཁུངས་བཙུན་ལས། འདིར་གསང་འདུས་ཀྱི་བཤད་རྒྱུད་ཡེ་ཤེས་རྡོ་རྗེ་ཀུན་ལས་བཏུས་པ་ལས། བདག་ཉིད་ཡེ་ཤེས་སེམས་དཔའི་བདེ་བ་དམ་པ་མེད་པ་དང་། ཞེས་བྱ་བའི་རྒྱུད་ལ་བདག་བསྐྱེད་མེད་པར་བཤད་པ་ནི། བྱ་རྒྱུད་རྐྱང་པ་ལྷའི་སྙམ་པ་མེད་པ་ལྟ་བུ་ལ་དགོངས་ནས་ཡིན་གྱི། གཏན་ཞེས་མ་ཡིན་ནོ་ཞེས་སློབ་དཔོན་བྱང་ཆུབ་མཆོག་གིས་མཛད་པའི་ལེགས་པར་གྲུབ་པའི་སྒྲུབ་ཐབས་བསྡུས་པ་ལས་བྱ་བའི་རྒྱུད་ལས་ལྷ་བསྒྲུབ་པའི་རྣལ་འབྱོར་གྱི་རིམ་པ་ལ་བསྟན་ཏོ་སྙམ་དུ་བསམ་པ་མི་བྱ་སྟེ། བཅོམ་ལྡན་འདས་ཀྱིས་ཕར་ཆེར་མ་བསྟན་ཀྱང་།
ཕྱག་ན་རྡོ་རྗེ་དབང་བསྐུར་བ་དང་། དེ་ཁོ་ན་ཉིད་བཅུ་ལ་འཇུག་པ་དག་ལས་གཙོ་བོ་བསྟན་ཏོ། ། གཅིག་ཏུ་དངོས་གྲུབ་ཐམས་ཅད་ནི། གསང་སྔགས་གྱི་ལྷ་དང་། དེ་ཁོ་ན་ཉིད་ལ་རག་ལུས་པ་ཡིན་ལ། དེ་དག་རྣམ་པར་ཉམས་པ་ན་ཞི་བ་ལ་སོགས་པའི་ལས་རྣམས་འགྲུབ་པར་མི་འགྱུར་བས། བླ་མས་བཤད་པ་དང་རྒྱུད་ཀྱི་ཁྱད་པར་ཅུང་ཟད་དཔྱད་པ་ལས་ཁོང་དུ་ཆུད་པར་བྱའོ། ། ཞེས་སོགས་རྒྱས་པར་གསུངས་སོ། ། ཞེས་པ་བདག་བསྐྱེད་ནས་མདུན་དུ་རིན་པོ་ཆེ་དུ་མ་ལས་བྱས་པའི་ས་གཞི་ལས་གསེར་གྱི་བྱེ་མ་བརྡལ་བར་གྱུར། ཨོཾ་ཙ་ལ་བཱི་ར་ཧཱུྃ་སྭཱཧཱ།
ཞེས་པའི་བྱིན་གྱིས་བརླབས་པ་དེའི་སྟེང་དུ་འོ་མའི་རྒྱ་མཚོ་ཆེན་པོ་ལ། ཉ་ལྕིབ་ལ་སོགས་པའི་སྐྱོན་དང་བྲལ་བ། པདྨ་དང་ཨུཏྤལ་ལ་སོགས་པའི་མེ་ཏོག་གིས་བརྒྱན་པ། རིན་པོ་ཆེའི་བྱའི་ཚོགས་མང་པོ་ལྡིང་བར་གྱུར། ཨོཾ་བེ་མ་ལ་དྷཱ་ཧཱ་ཧཱུྃ། བྱིན་གྱིས་བརླབས་པར་གྱུར། དེའི་དབུས་སུ་རིའི་རྒྱལ་པོ་རི་རབ་གྲུ་བཞི་པ་ངོས་བཞི་ནས་རིན་པོ་ཆེ་སྣ་བཞི་ལས་གྲུབ་པའི་ཐེམ་སྐས་ཀྱི་ཕྲེང་བས་བརྒྱན་པ་མཐའ་བསྐོར་དུ་དཔག་བསམ་གྱི་ཤིང་ལེགས་པར་འཁྲུངས་པ་ལ་རྣམ་པར་རྒྱལ་བའི་བ་དན་སྟོང་འབུར་བ་རང་གི་ཁྱད་པར་གྱི་རྒྱན་གྱིས་བརྒྱན་པར་གྱུར། རི་རབ་དེའི་སྟེང་དུ་པདྨའི་སྡོང་བུ་རིན་པོ་ཆེ་དུ་མས་བརྒྱན་པ་རིན་པོ་ཆེ་སྣ་ཚོགས་ཀྱི་འདབ་མ་དང་། གསེར་གྱི་ཟེའུ་འབྲུ་དང་གེ་སར་གྱིས་བརྒྱན་པ། སྦུར་ལོང་གི་ཟེའུ་འབྲུ་ཅན།
སྙིང་པོའི་ཐོག་ལ་དངུལ་གྱི་རི་མོས་བསྐོར་བ། དཔག་ཚད་དུ་མའི་ཁྱོན་ཅན། རི་རབ་ཀྱི་དབུས་བརྟོལ་ནས་བྱུང་བར་གྱུར། དེ་ལས་ཀྱང་པདྨའི་དྲྭ་བ་གཞན་བརྒྱ་སྟོང་བྱེ་བ་སྙེད་བྱུང་བར་གྱུར། པདྨའི་སྟེང་དུ་གཞལ་ཡས་ཁང་གྲུ་བཞི་པ། སྒོ་བཞི་པ། རིན་པོ་ཆེའི་རྩིག་པ་ནང་ནས་རིམ་པ་བཞིན། དཀར། དམར། སེར།
ལྗང་། ནག་པའི་རིམ་པ་ལྔ་དང་ལྡན་པ། ཕ་གུ། དྲྭ་བ། དྲྭ་ཕྱེད། ཤར་བུ། མདའ་ཡབ་ལ་སོགས་པ་མཚན་ཉིད་ཐམས་ཅད་ཡོངས་སུ་རྫོགས་པའི་ཕྱོགས་མདོག་དབུས་དཀར། ཤར་དམར། ལྷོ་སེར། ནུབ་ལྗང་།
བྱང་ནག་པོ། ཕྱི་ནས་འདོད་ཡོན་གྱི་སྣམ་བུའི་ཁ་ཁྱེར་གྱི་བསྐོར་བ། རྩེ་མོ་རྡོ་རྗེ་དང་ནོར་བུ་རིན་པོ་ཆེའི་ཏོག་གིས་སྤྲས་པ། མཚན་ཉིད་ཐམས་ཅད་ཕུན་སུམ་ཚོགས་པ། ཡེ་ཤེས་ཀྱི་སྣང་བ་ལས་གྲུབ་པར་གྱུར། ཕྱག་འཚལ་བའི་ཐལ་མོ་ཕན་ཚུན་བསྣོལ་ཏེ་གཡས་པའི་མཐེ་བོས་གཡོན་པའི་མཐེ་བོ་མནན་པའི་ཕྱག་རྒྱ་བཅིངས་ལ། ན་མཿསརྦ་ཏ་ཐཱ་ག་ཏཱ་ནཾ། སརྦཱ་ཐཱ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ཞེས་ལན་བརྒྱ་སོགས་གང་རུང་བཟླས་པར་དེ་རྣམས་བརྟན་པར་གྱུར། སྟེང་ནས་བླ་རེ་ལ་སོགས་པའང་གྲུབ་པར་གྱུར།
ནང་གི་དཀྱིལ་འཁོར་གྱི་ཤར་དབུས་སུ་གདན་སེར་པོ་གྲུ་བཞི་པའི་སྟེང་དུ་པད་ཟླ་ལ་ན་མཿསཔྟ་ནམ་ནས་ཧཱུྃ་རཱུ་སྭཱཧཱའི་བར། ཛི་ན་ཛིཀ པད་ཟླའི་སྟེང་དུ་བཅོམ་ལྡན་འདས་དཔལ་ཤཱཀྱ་ཐུབ་པ་ནས། ཕྱག་རྒྱ་མཛད་པའི་བར་གོང་བཞིན་ལས། ཞལ་ནུབ་ཏུ་བསྟན་པ། དེའི་གཡོན་ངོས་ལྷོ་ཕྱོགས་སུ་གདན་གྱི་ཁྲི་ཟླུམ་པོ་ལ་པད་ཟླའི་སྟེང་ནས། ན་མོ་རཏྣ་ཏྲ་ཡ་སྱ། ན་མཿཙནྜ་བཛྲ་པ་ཎི་སྱ། མ་ཧཱ་ཡཀྵ་སེ་ན་པ་ཏི་སྱ། ན་མཥཙཎྜ་པྲ་མརྡྷ་ན་ཡ་སྭཱཧཱ།
ཧི་རི་མི་རི་ཏི་རི་ཎི་སྭཱཧཱ། བཛྲ་དྷྲྀཀ ཕྱག་ན་རྡོ་རྗེ་སྐུ་མདོག་སྔོན་པོ་ཤིན་ཏུ་མཛེས་པ་རྒྱན་ཐམས་ཅད་ཀྱིས་བརྒྱན་པ། ཕྱག་གཡས་ན་རྔ་ཡབ། གཡོན་རྡོ་རྗེ་འཛིན་པ། ཁྲོ་བོའི་ལུས་ཀྱི་ཉམས་ལ་གནས་པ། དེའི་མདུན་ནུབ་ཀྱི་ཕྱོགས་སུ་གདན་དཀྱིལ་འཁོར་ཟླུམ་པོའི་སྟེང་དུ། ན་མོ་བཛྲ་པཱ་ཎི་སྱ། ཨོཾ་ལོ་ལ་ཙཀྲ་ཡ་སྭཱཧཱ། ཁྱབ་འཇུག་ནག་པོ་ལག་པ་བཞི་པ།
གཡས་ན་འཁོར་ལོ་དང་དུང་། གཡོན་ན་བེ་ཅོན་དང་རལ་གྲི་ཐོག་པ། ནམ་མཁའ་ལྡིང་གི་གདན་ལ་བཞུགས་པ་རྒྱན་ཐམས་ཅད་ཀྱིས་བརྒྱན་པར་གྱུར། དུང་ནི་ཁྱབ་འཇུག་གི་མཚན་མ་ཡིན་ཏེ། རིག་པ་མཆོག་གི་རྒྱུད་ལས། འཁོར་ལོ་དུང་དང་བེ་ཅོན་དང་། ། རལ་གྲི་དང་ནི་ཕུབ་མདུང་དང་། ། ནམ་མཁའ་ལྡིང་དང་ཕྱག་རྣམས་ནི། ། ཕྱག་འཇུག་ཕྱག་རྒྱ་བདུན་པོ་ཡིན། ། ཞེས་གསུངས་པས་སོ། །
དེའི་གཡོན་བཅོམ་ལྡན་འདས་ཀྱི་ཐད་དུ་དཀྱིལ་འཁོར་ཟླུམ་པོའི་སྟེང་དུ། ཨོཾ་པ་ཤུ་པ་ཏི་ནི་ལ་ཀཎྛ་ཨུ་མ་སྲི་ཡ་སྭཱཧཱ། དྲག་པོ་དཀར་པོ་མགྲིན་པ་སྔོན་པོ། ལག་པ་གཡས་ན་མདུང་རྩེ་གསུམ་པ། གཡོན་རལ་གྲི་ཐོགས་པ་གླང་ཁྱུ་མཆོག་ལ་ཞོན་པའོ། ། དེའི་གཡོན་དུ། ན་མོ་བཛྲ་པཱ་ཎི་སྱ། ཨོཾ་བྷྲ་མ་ར་ཏེ་ནི་སྭཱཧཱ། ཚོགས་བདག་སྐུ་མདོག་སྔོན་པོ། གཡས་རྡོ་རྗེ་གཡོན་སྡིག་མཛུབ་མཛད་པ་མདུན་དུ་སྒུར་བ་དང་།
ཕྱིར་དགྱེད་པའི་ཚུལ་གྱིས་བཞུགས་པའོ། ། ལྷ་དེ་གསུམ་ཞལ་ཤར་དུ་གཟིགས་པའོ། ། ཤར་གྱི་བཅོམ་ལྡན་འདས་ཀྱི་གཡས་བྱང་ཕྱོགས་སུ་གདན་ཟླུམ་པོ་ལ་པད་ཟླའི་སྟེང་དུ་ཨོཾ་ཛི་ཛི་ཛི་ནཾ་ག་ཏི་ཡ་ཏེ་དེ་ནི་སྭཱཧཱ། ཨ་རོ་ལིཀ འཕགས་པ་སྤྱན་རས་གཟིགས་དབང་ཕྱུག་རྒྱན་ཐམས་ཅད་ཀྱིས་བརྒྱན་པ། སྟོན་ཀའི་འདམ་བུའི་མདོག་ལྟར་དཀར་བ་པདྨའི་གདན་ལ་བཞུགས་པ། ཕྱག་གཡོན་ན་པདྨ་བསྣམས་པ། གཡས་པ་མཆོག་སྦྱིན་པ། སེམས་དཔའི་སྐྱིལ་ཀྲུང་གིས་བཞུགས་པར་གྱུར། ཕྱིའི་སྣམ་བུའི་གྲྭ་བཞིར་པདྨ་འདབ་བརྒྱད།
དེའི་སྟེང་དུ་སྤོས་ཆུས་བཀང་བའི་བུམ་པ་དཀར་པོ་མགུལ་འཆིང་ཁ་བརྒྱན་དང་བཅས་པ་སྣམ་བུ་ལ་བཀོད་པའི་མཆོད་རྫས་རྣམས་ལ་ཨོཾ་ཏྲཾ་བནྡྷ་སྭཱཧཱ། བདུད་རྩི་ཐབས་སྦྱོར་གྱི་སྔགས་བདུན་གྱི་བསངས་ཆུས་བསངས་ལག་པ་གཡོན་པར་སྤོས་ཆུ་བླུག གཡས་པའི་འཐོར་གཡབ་ཀྱིས་བསངས་གཏོར་བྱ་ཞིང་། ཛི་ན་ཛིཀ་བདུན། སྔར་གྱི་གེགས་སེལ་བའི་ཕྱག་རྒྱ་ལས། གཡོན་པའི་གུང་མོར་ཚིག་བར་གཡས་པའི་རྡོ་རྗེ་བཟུང་བ། ཨོཾ་ཏེ་ཛ་ཏེ་ཛ་པ་ཎི་སིདྡྷ་པཱ་དྷ་ཡ་ཧཱུྃ་ཕཊ། ཞེས་གཟི་བྱིན་བསྐྱེད་པའི་སྔགས་རྒྱ། མཆོད་རྫས་རྣམས་ལྷ་རྫས་ཀྱིས་ཡོ་བྱད་བསམ་གྱིས་མི་ཁྱབ་པར་གཟི་བྱིན་བསྐྱེད་པར་གྱུར། ལས་སྔགས་བདུད་རྩི་ཐབས་སྦྱོར་གྱི་སྔགས་རྒྱས་བྱིན་གྱིས་བརླབས་པར་བསམ།
ཛི་ན་ཛིཀ་བརྟན་པར་གྱུར། འོག་ཏུ་མཆོད་གཏོར་བསང་བ་སོགས་བྱིན་རླབས་གོང་བཞིན། ཞེས་པ་སོ་སོའི་ཁྱད་པར་མ་གཏོགས་འདི་བཞིན་ནོ། ། རང་སྤྱན་དྲངས་པའི་ཕྱིར་ལེགས་གྲུབ་ལས་རྗེས་སུ་མཎྜལ་འབུལ་བའི་མེ་ཏོག་དང་། སྤོས་ཀྱི་ཆུ་ནི་གཙང་མ་ཡིས། ། མཆོད་ཡོན་གོ་རིམ་བཞིན་བཤམས་ནས། ། བདུག་སྤོས་ཀྱིས་ཀྱང་རབ་བདུག་སྟེ། ། ལན་བདུན་བཟླས་ལ་མཆོད་ཡོན་དེས། ། ལྷ་རྣམས་དག་ནི་སྤྱན་དྲངས་སོ། ། ཞེས་དང་།
སྤྱི་རྒྱུད་ལས། མཆོད་ཡོན་སྣོད་ནི་གསེར་དངུལ་ལམ། ། ཟངས་སམ་ཤེལ་ལམ་ནོར་བུའམ། ། འཆིང་པ་དཀར་པོ་ལས་བྱས་པ། ། ཤིང་ངམ་དེ་བཞིན་རྡོ་རྗེ་ལས། ། དུང་ངམ་ལོ་མ་ཀྱོང་བའམ། ། ཉ་ལྕིབ་དག་གམ་ཁམ་ཕོར་ནི། ། གསར་པ་ཡན་ལག་མ་ཉམས་པ། ། དག་པར་བྱས་ལ་བླང་བར་བྱ། ། དེར་ནི་ཁྲོ་རྒྱལ་བཟླས་པ་ཡི། །
མེ་ཏོག་དག་ཀྱང་བཅུག་ནས་སུ། ། མཉམ་པར་བཞག་སྟེ་དཀྱིལ་འཁོར་གྱི། ། གསང་སྔགས་ལན་བདུན་བཟླས་ནས་ནི། ། སྔ་མ་བཞིན་དུ་དྲི་ཆུ་ཡི། ། མཆོད་ཡོན་གུས་པས་དབུལ་བར་བྱ། ། ཞེས་སོགས་ཀྱི་དོན་ནོ། ། ཟངས་ལ་སོགས་པའི་མཆོད་ཡོན་གྱི་སྣོད་དུ། ནས་དང་། འོ་མ་དང་། མེ་ཏོག་དཀར་པོ་དང་།
ཏིལ་དང་། ཀུ་ཤ་དང་། འབྲས་ཡོས་དང་། དྲི་བཟང་དང་། ཆུ་གཙང་དང་སྦྱར་བའི་མཆོད་ཡོན་བཤམས་ནས། དེ་ལ་བདུག་སྤོས་ཀྱིས་བདུག ཛི་ན་ཛིཀ་བདུན། ཨོཾ་ཏྲཾ་བནྡྷ་སྭཱཧཱ་བདུན། བདུད་རྩི་ཐབས་སྦྱོར་བདུན་བཟླས་ཏེ་སྤྱན་འདྲེན་གྱི་མཆོད་ཡོན་སྒྲུབ། ལྷ་གནས་པའི་ཕྱོགས་སམ།
རི་མོ་ལ་སོགས་པ་ལྷའི་གཟུགས་བཞུགས་པ་དེར་ཁ་བལྟས་ཏེ་སོར་མོ་ཕན་ཚུན་བསྣོལ་བས་ཐལ་མོ་བཀན་ལ་མཛུབ་མོ་གཉིས་བཤིབས་ཏེ་བསྒྲེང་། མཐེ་བོ་གཉིས་གཡས་པས་སྤྱན་དྲངས་པའི་ཕྱག་རྒྱ་བྱས་ལ། དད་པ་དང་ནི་དམ་ཚིག་གིས། ། ཚུར་གཤེགས་ཚུལ་གཤེགས་བཅོམ་ལྡན་འདིར། ། བདག་གི་མཆོད་ཡོན་འདིར་བཞེས་ནས། ། མཆོད་པས་བདག་ལ་དགྱེས་པར་མཛོད། ། བྷྲཱུཾ་ཨོཾ་སརྦ་ཏ་ཐཱ་ག་ཏ་མ་ལ་བི་ཤོ་དྷ་ནི་ཏུ་དྷ་བ་ལེ་པྲ་ཏི་སཾ་ཀ་ར་ཏ་ཐཱ་ག་ཏ་དྷ་རཱུ་དྷ་རེ་སཾ་དྷ་ར་སརྦ་ཏ་ཐཱ་ག་ཏ་ཨ་དྷིཥྛ་ན་ཨ་དྷིཥྛི་ཏེ་སྭཱཧཱ། ཤཱཀྱ་མུ་ནེ་ཨ་ཧྱེ་ཧི། བདེ་བར་གཤེགས་སོ་བཅོམ་ལྡན་འདས། ། ཚུར་གཤེགས་འདི་ནི་བཞུགས་སུ་གསོལ། །
བདག་གི་མཆོད་ཡོན་བཞེས་ནས་ཀྱང་། ། ཐུགས་ཀྱིས་ཐུགས་དཔག་མཛད་དུ་གསོལ། ། ཨོཾ་སརྦ་ཏ་ཐཱ་ག་ཏ་མ་ལ་སོགས་གོང་བཞིན་གྱི་མཐར། ཨརྒྷཾ་པྲ་ཏཱིཙྪ་སྭཱཧཱ། པུས་མོ་ས་ལ་བཙུགས་ཏེ། མཐེའུ་ཆུང་དང་སྲིན་ལག་ནང་དུ་ཕན་ཚུན་བསྣོལ་ཏེ་བཤིབས་ཏེ་བསྒྲེང་བའི་ཚིག་གསུམ་པར་མཛུབ་མོ་གཟུང་། མཐེ་བོང་ངོས་ལ་སྦྱར་བ་མཆོད་ཡོན་གྱི་ཕྱག་རྒྱ་སྤྱི་བོར་བཅས་ནས་ཤར་གྱི་སྟེགས་བུའི་སྟེང་དུ་འབུལ། ཨོཾ་ཨ་མྲྀ་ཏོདྦྷ་ཝོདྦྷ་བ་ཧཱུྃ་ཕཊ། ཨོཾ་ཛི་ཛི་ཛི་ནཾ་ག་ཏི་ཡ་ཏེ་དེ་ནི་སྭཱཧཱ། ཨརྻ་ཨ་བ་ལོ་ཀི་ཏེ་ཤྭ་ར་ཨ་ཧྱེ་ཧི།
བདེ་བར་གཤེགས་སོ་ནས། དཔག་མཛད་དུ་གསོལ། ཨོཾ་ཛི་ནས། སྭཱཧཱ། ཨརྒྷཾ་པྲ་ཏཱིཙྪ་སྭཱཧཱ། མཆོད་ཡོན་སྙིང་ཀ་ནས་བྱང་གི་སྟེགས་བུའི་སྟེང་དུ་འབུལ། ན་མོཿརཏྣ་ཏྲ་ཡཱ་ཡ། ན་མཿཙནྜ་བཛྲ་པཱ་ཎ་ཡེ། མ་ཧཱ་ཡཀྵ་སེ་ན་པ་ཏ་ཡེ། ཨོཾ་སུཾ་བྷ་ནས།
བིདྱཱ་ར་ཛ་ཧཱུྃ་ཕཊ་སྭཱཧཱ། ན་མོ་རཏྣ་ནས། ཧི་རི་མི་རི་ཏི་རི་ཎི་སྭཱཧཱ། ཨོཾ་བཛྲ་པ་ཎི་ཨེ་ཧྱེ་ཧི། བདེ་བ་ནས། མཛད་དུ་གསོལ། ན་མོ་ནས། ཏི་རཱི་ཎི་སྭཱཧཱ། ཨརྒྷཾ་པྲ་ཏིཙྪ་སྭཱཧཱ། མཆོད་ཡོན་ལྟེ་བའི་ཐད་ནས་རྡོ་རྗེའི་སྟེགས་བུའི་སྟེང་དུ་འབུལ།
ན་མོ་ནས། བིདྱཱ་རཱ་ཛ་ཧཱུྃ་ཕཊ་སྭཱཧཱ། ན་མོ་བཛྲ་པཱ་ཎི་སྱ། ཨོཾ་ལོ་ལ་ཙཀྲཱ་ཡ་སྭཱཧཱ། བིཥྞྱ་ཨེ་ཧྱེ་ཧི། ན་མོ་ནས། ཙཀྲཱ་ཡ་སྭཱཧཱ། ཨརྒྷཾ་པྲ་ཏཱིཙྪ་སྭཱཧཱ། ན་མོ་ནས། ར་ཛ་ཧཱུྃ་ཕཊ་སྭཱཧཱ།
ཨོཾ་པཱ་ཤཱུ་པ་ཏི། ནཱི་ལ་ཀཎྛ་ཨུ་མ་པྲྀ་ཡ་སྭཱཧཱ། རཱུ་ཏྲ་ཨེ་ཧྱེ་ནི། ཨོཾ་པ་ཤཱུ་ནས། པྲ་ཡ་སྭཱཧཱ། ཨརྒྷཾ་པྲ་ཏཱིཙྪ་སྭཱཧཱ། ༈ ན་མོ་ནས། རཱ་ཛ་ཧཱུྃ་ཕཊ་སྭཱཧཱ། ན་མོ་བཛྲ་པཱ་ཎི་སྱ། ཨོཾ་བྷྲ་མ་ར་ཏི་ཎི་སྭཱཧཱ།
གདན་ཨེ་ཧྱེ་ཧི། ན་མོ་ནས། ར་ཏི་ཎི་སྭཱཧཱ། ཨརྒྷཾ་པྲ་ཏཱིཙྪ་སྭཱཧཱ། བུམ་སྒྲུབ་སྐབས། དེ་གསུམ་མཆོད་ཡོན་ནུབ་ཀྱི་སྟེགས་བུ་དབུལ། དེ་ལ་ཁ་ཕྱོགས་དེ་དང་དེར་ལྟ་ཞིང་། ལྷ་ལངས་པ་ལ་ལངས་ནས་དང་། འདུག་པ་ལ་འདུག་ནས་དང་། བཟུར་པ་ལ་བཟུར་ནས་སྤྱན་དྲངས་སོ། །
དེ་ནས། བཅོམ་ལྡན་ཐུགས་རྗེས་བྱོན་པ་ལེགས། ། བདག་ཅག་བསོད་ནམས་སྐལ་པར་ལྡན། ། བདག་གི་མཆོད་ཡོན་བཞེས་ནས་ཀྱང་། ། འདི་ཉིད་དུ་ནི་བཞུགས་སུ་གསོལ། ། ཨོཾ་ག་ག་ན་ས་མ་ཡེ་ཧཱུྃ། ཞེས་པས་བྱོན་ལེགས་བྱས་ནས། ཚིག་འདི་ཉིད་འདོན་པ་ཁ་བསྒྱུར་ཏེ། བདག་ལ་ཞབས་བསིལ་བཞེས་ནས་ཀྱང་། ། ཞབས་བསིལ།
ཨོཾ་ག་ག་ན་ས་མ་ཡེ་ཧཱུྃ་སོགས་སྔགས་གོང་བཞིན་གྱིས་ཕུལ་བས་ཞབས་བཀྲུས་པར་བསམ། ལྷ་མདུན་དུ་བཞུགས་སུ་གསོལ་ལ། འོག་ནས་འབྱུང་བའི་པདྨའི་རིགས་ཀྱི་དམ་ཚིག་གི་ཕྱག་རྒྱ་ལས་སོར་མོ་གསུམ་རྡོ་རྗེ་ལྟར་བྱས་པ། རྡོ་རྗེ་འདུག་སྟངས་ཀྱིས་ཕྱག་རྒྱ་དང་། ཨོཾ་བཛྲ་ཨཱ་པ་ནི་ཧཱུྃ་ཕཊ། རྡོ་རྗེའི་འདུག་སྟངས་ཀྱིས་གདན་ཕུལ་བར་གྱུར། པདྨའི་རིགས་ཀྱི་དམ་ཚིག་གི་ཕྱག་རྒྱ་ནི་པདྨའི་འདུག་སྟངས་ཀྱི་ཕྱག་རྒྱ་དང་། ཨོཾ་ཀ་མ་ལ་ཡེ་སྭཱཧཱ། ཞེས་པ་དང་། པདྨའི་འདུག་སྟངས་ཀྱིས་གདན་ཕུལ་བར་གྱུར།
ཕྱག་རྒྱ་དེ་ཉིད་ལས་སོར་མོ་དབུས་མ་གཉིས་གཅིག་ཏུ་སྦྱར་བ་སོ་སོའི་འདུག་སྟངས་ཀྱི་ཕྱག་རྒྱ་དང་། ཨོཾ་བཛྲ་ཀ་མ་ཧཱུྃ་ཕཊ། ཞེས་པས་དཔའ་བོའི་འདུག་སྟངས་ཀྱིས་གདན་ཕུལ་བར་གྱུར། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱིས་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱི་ན། ། དེ་སྲིད་བཅོམ་ལྡན་བཞུགས་སུ་གསོལ། ། ཞེས་གསོལ་བ་གདབ། དེ་ནས་ལྷ་དེ་རྣམས་ལ་གུས་པས་ཕྱག་ཕུལ་བར་བསམས་ལ། ཨོཾ་སརྦ་ཏ་ཐཱ་ག་ཏ་ཀ་ཡ་ཝཀྐ་ཙིཏྟ་བཛྲ་པྲ་ཎ་མེ་ན་སརྦ་ཏ་ཐཱ་ག་ཏ་ཀཱ་ཡ་ཝཀྐ་བྷནྡྷ་ནཾ་ཀ་རོ་མི་ཞེས་གོང་བཞིན།
མཆོད་པ་དབུལ་བའི་ཕྱིར། དང་པོ་མཆོད་ཡོན་ནི། དེ་བཞིན་གཤེགས་པའི་རིགས་སྔགས་ཀྱིས། ། གསང་སྔགས་ཀུན་ལ་དབུལ་ལོ་ཞེས། ། མེ་ཏོག་སྤོས་ཆུས་བཀང་བ་ཡི། ། མཆོད་ཡོན་དག་གི་དབུལ་བར་བྱ། ། སངས་རྒྱས་པ་ལ་ཤར་ཕྱོགས་སུ། ། གསང་བའི་བདག་པོར་བཤད་པ་ཡི། ། གསང་སྔགས་རྣམས་ལ་ལྷོ་ཕྱོགས་སུ། ། ཆོ་ག་འདི་ནི་ནུབ་ཕྱོགས་སུ། །
འཇིག་རྟེན་པ་ཡི་ལྷ་རྣམས་ནི། ། ཀུན་ལ་འབུལ་ལོ་བཞེས་བརྗོད་ཅིང་། ། ཕྱི་རོལ་སྟེགས་བུའི་སྟེང་དུ་མཆོད། ། ཅེས་གསུངས་པ་བཞིན། མཆོད་ཡོན་རྣམས་ཁ་གསོས། དེ་བཞིན་ཤར་ཕྱོགས་ཀྱི་མཆོད་པ་རྣམས་བསངས་བ་སོགས་གོང་བཞིན། བདེ་བར་གཤེགས་སོ་ནས། དཔག་མཛད་དུ་གསོལ། ཨོཾ་སརྦ་ཏ་ཐཱ་ག་ཏ་མ་ལ་བི་ཤྭ་དྷ་ནི་ཏུ་དྷ་བ་ལེ་པྲ་ཏི་སི་ཀ་ར། ཏ་ཐཱ་ག་ཏ་དྷ་ཏུ་དྷ་རེ་དྷ་རེ།
སཾ་དྷ་ར་སཾ་དྷ་ར། སརྦ་ཏ་ཐཱ་ག་ཏ་ཨ་དྷིཥྛཱ་ན་ཨ་དྷིཥྛི་ཏི་སྭཱཧཱ། སོགས་སྙིང་པོའི་མཐར། ཨརྒྷཾ་པྲ་ཏིཙྪ་སྭཱཧཱ། ཞེས་སྤྱན་འདྲེན་སྐབས་བཞིན། འོག་མ་རྣམས་ལ་ཡང་མཆོད་ཡོན་སྤྱན་འདྲེན་སྐབས་བཞིན་ཤེས་པར་བྱ། སྐུ་ཁྲུས་གསོལ་བར་བྱ་སྟེ། རི་མོ་ལ་སོགས་པ་མེ་ལོང་ལ་གཟུགས་བརྙན་ཤར་བ་ལ་ཁྲུས་གསོལ་ཞིང་། མ་འབྱོར་ན་གསོལ་བར་བསྒོམ་ལ་ཐལ་མོ་བཀན་ལ་མཛུབ་མོ་རྩེ་སྦྱར་བ་དང་། མཐེ་བོང་གི་རྩེ་སྦྱར་བ་ཁྲུས་གསོལ་བའི་ཕྱག་རྒྱས།
ཨོཾ་སརྦ་བཛྲ་ཝ་ཏ་ཨ་ཙན་ཏི་ཨ་མྲྀ་ཏ་སྭཱཧཱ། རིན་པོ་ཆེའི་བུམ་པ་སྤོས་ཆུ་དྲི་ཞིམ་པོས་གང་བ་དུ་མས་སྤོས་ཆུས་སྤྲིན་ཆེན་པོའི་སྐུ་ཁྲུས་གསོལ་བར་གྱུར། ཞེས་བཅུས་པའི་ཕྱག་རྒྱས་དབུལ་པར་བསམ། གང་འདིར་བཅོམ་ལྡན་ནས། ཡོ་བྱད་ཐམས་ཅད་དང་ལྡན་པའི་ཁྲུས་འདི་གསོལ་བར་བགྱིའོ། ། རྣམ་དག་སྐྱོན་བྲལ་བྱང་ཆུབ་སེམས་ཀྱི་དབྱིངས། ། རྣམ་དག་སྐྱོན་བྲལ་ཡོན་ཏན་ཚོགས་ཀྱི་གཏེར། ། ཀུན་གྱིས་ཕྱག་བཅས་བསྟོད་ཅིང་མཆོད་པའི་གནས། ། བདུད་བཞི་དཔུང་རྣམས་མ་ལུས་ཚར་གཅོད་ཕྱིར། ། ཆོས་དབྱིངས་དག་པའི་སྐུ་ལ་ཁྲུས་ཆབ་གསོལ། །
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། གསུང་དང་ཐུགས་ལ་འདོན་པ་སྤོས། བདེ་གཤེགས་སྐུ་གསུམ་དཔེ་དང་མཚན་ལྔ་ཡང་། ། འགྲོ་བའི་དོན་དུ་གཟུགས་སྐུ་ཅི་ཡང་གདའ། ། རིན་ཆེན་དབྱིག་ལྟར་ཉེས་པའི་སྐྱོན་བྲལ་ཡང་། ། འཇིག་རྟེན་སྲིད་ཞུ་གུས་པའི་ཚུལ་ཙམ་དུ། ། སྡིག་མེད་རྒྱལ་བ་རྣམས་ཀྱིས་རབ་སྔགས་པའི། ། རས་མཆོག་འདི་ཡི་རྒྱལ་བའི་སྐུ་ཕྱིས་པས། ། ཉོན་མོངས་དུག་གསུམ་སྒྲིབ་པ་ཀུན་བྱང་ནས། ། སྐུ་གསུམ་ངང་དུ་བདག་ཅག་འགྲུབ་པར་ཤོག །
ཨོཾ་ཧཱུྃ་ཏྲཾ་ཧྲཱིཿཨཱཿ ཨོཾ་སརྦ་ཏ་ཐཱ་ག་ཏ་ཀཱ་ཡ་བི་ཤྭ་དྷ་ནི་སྭཱཧཱ། ཞེས་ཡེ་ཤེས་པ་ནས། ཨོཾ་སརྦ་ར་ཙོ་ཨ་དི་ར་ཎ་སྭཱཧཱ། ཞེས་བརྗོད། སྟོང་གསུམ་ཀུན་ཏུ་དྲི་མཆོག་འབྱུང་གྱུར་ཅིག ། སྤོས་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། ། གསེར་བཟང་བཙོ་མ་བྱི་དོར་བྱས་པ་ལྟར། ། འོད་ཆགས་འབར་བ་དེ་དག་བྱུག་པར་བགྱི། ། ཨོཾ་བཛྲ་གབྡྷེ་སྭཱཧཱ།
ཞེས་སམ། ཨ་ཧ་ར་སོགས་དྲིའི་སྔགས། ལྷ་རྫས་ལས་གྲུབ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་ཡིད་འོང་ལྡན། ། གོས་བཟང་སྲབ་ལ་འཇམ་པ་སྣ་ཚོགས་པ། ། འཇིག་རྟེན་དབང་ཕྱུག་སོགས་ལ་དབུལ་བར་བགྱི། ། ཨོཾ་བཛྲ་ཝསཏྲ་སེ་སྭཱཧཱ། བདེ་གཤེགས་སྐུ་མདོག་མཚན་དང་དཔེ་བྱད་དང་། ། རིན་ཆེན་འོད་ཆགས་འབར་བས་སྐུ་བརྒྱན་ཅིང་། ། བྱང་ཆུབ་ཕྱོགས་ཀྱི་རྒྱན་གྱིས་མཛེས་ལགས་ཀྱང་། །
འཇིག་རྟེན་བཀུར་སྟི་རིམ་གྲོའི་ཚུལ་ཙམ་དུ། ། རིན་ཆེན་ཕྲེང་བ་སོ་མོ་དོ་ཤལ་དང་། ། རྒྱན་གྱི་དམ་པ་ཁྱད་པར་མཆོག་འབུལ་བས། ། བྱང་ཆུབ་ཕྱོགས་ཀྱི་རྒྱན་དང་ལྡན་གྱུར་ཅིག ། ཨོཾ་བཛྲ་ཨ་ལང་ཀ་ར་ཝ་སུ་ཥ་ནི་སྭཱཧཱ། དེ་ལྟར་སྐུ་ཁྲུས་གསོལ་བའི་ཚིག་བཅད་མཁན་པོ་བོ་དྷི་ས་ཏྭས་མཛད་པའི་དྲི་མེད་མཆོད་ཆོག་ལས། སྔགས་སྤྱི་འགྲོ་བྱུག་པའི་ཚིག་སྤྱོད་འཇུག་ལས། ན་བཟའ་དང་རྒྱན་འབུལ་བའི་ཚིགས་བཅད་མཁན་ཆེན་ཞི་བ་འཚོས་མཛད་པས་སྐོང་ན་ལེགས་ཤིང་། མ་བྱས་ཀྱང་ཆད་སྐྱོན་མེད་པས་གཙོ་བོའི་མཆོད་པ་དང་པོ་ལ་ཁྲུས་རྒྱས་པ། གཞན་ཐམས་ཅད་བསྡུས་པ་བྱ།
ཁྲུས་སོགས་རྒྱས་པ་ཁ་སྐང་ན་ན་བཟའ་རྒྱན་གསོལ་དེ་ཀས་འཐུས། ཁྲུས་བསྡུས་པ་བྱེད་ན། དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་འབུལ། ། གོས་བཟང་སྲབ་ལ་འཇམ་པ་སྣ་ཚོགས་དང་། ། རྒྱན་མཆོག་བརྒྱ་ཕྲག་དེ་དང་དེ་དག་འབུལ། ། ཨོཾ་བཛྲ་ཝསཏྲ་ཡ་སྭཱཧཱ། པི་ཝཾ་གྱིང་བུ་ཟངས་དུང་དང་། ། དུང་དང་རྫ་རྔ་རྔ་བོ་ཆེ། ། རོལ་མོའི་ཁྱད་པར་སྟོང་ཕྲག་བཅུ། །
སྙན་པའི་སྒྲ་ཡིས་རབ་ཏུ་མཆོད། ། ཨོཾ་བཛྲ་ཤཔྟ་པྲ་ཏཱིཙྪ་སྭཱཧཱ། ཡོན་ཏན་རྒྱ་མཚོ་སོགས་འོག་ནས་འབྱུང་བ་བཞིན་བརྗོད་པ་ནི་བསྡུས་པའོ། ། རྒྱས་པའི་ཚེ། པི་ཝཾ་གླིང་བུ་རྔ་སྒྲ་དང་། ། ལྷ་ཡི་རྔ་ཆེན་མུ་རཉྫ། ། རྒྱུད་མང་གསེར་གྱི་གླིང་བུའི་ཕྲེང་། ། གླུ་གར་རྩེད་འཇོ་རོལ་མོ་ཡི། ། དཀྱིལ་འཁོར་ལྷ་ཚོགས་མཆོད་པ་བགྱི། ། ཨོཾ་བཛྲ་ཤཔྟ་པྲ་ཏཱིཙྪ་སྭཱཧཱ།
རོལ་མོ་འབུལ་བཀྲོལ་བྱ། ཡོན་ཏན་རྒྱ་མཚོ་ཁྱེད་རྣམས་ལ། ། བསྟོད་དབྱངས་ཡན་ལག་རྒྱ་མཚོས་མཆོད། ། བསྟོད་དབྱངས་སྙན་སྤྲིན་དེ་དག་ལ། ། ངེས་པར་ཀུན་ཏུ་འབྱུང་གྱུར་ཅིག ། མཆོད་རྫས་ལ་དམིགས་ཏེ། ན་མཿསཔྟ་ནཾ་སོགས་རྩ་སྔགས་ཚར་གཅིག གཙང་ཞིང་གཙང་མ་སྦྱར་བ་ཡི། ། ལྷ་རྫས་བཟང་པོའི་དྲི་འདི་དག ། བདག་གི་དད་པས་འབུལ་ལགས་ཀྱི། །
བཞེས་ནས་བདག་ལ་དགྱེས་པར་མཛོད། ། མཆོད་པ་སྤྱིའི་ཕྱག་རྒྱ་སྔོན་དུ་འགྲོ་བའི། ཨ་ཧཱ་ར་སོགས་དྲིའི་སྔགས་རྒྱ། གཙང་ཞིང་གཙང་མ་སྦྱར་བ་ཡི། ། ལྷ་རྫས་བཟང་པོའི་མེ་ཏོག་འདི། ། བདག་གི་དད་པསྎ ། བཞེས་ནསྎ ། སྤྱི་ཕྱག་དང་། མེ་ཏོག་གི་སྔགས་རྒྱ། ནགས་ཚལ་བཅུད་ནི་ཡིད་དུ་འོང་། །
དྲི་ཡི་སྦྱར་བ་ལྷ་ཡི་རྫས། ། བདག་གིྎ ། བཞེས་ནསྎ ། སྤྱི་ཕྱག་དང་། སྤོས་ཀྱི་སྔགས་རྒྱ། སྨན་རྣམས་བཅུད་ནི་ཡིད་དུ་འོང་། ། སྔགས་ཀྱི་མཁུར་བ་བཅུད་འདི་དག ། བདག་གི་དད་པས་འབུལ་ལགས་ཀྱི། ། བཞེས་ནས་བདག་ལ་དགྱེས་པར་མཛོད། ། ཨོཾ་ཨཱ་ཧ་ར་ཨཱ་ཧ་ར་སརྦ་བིདྱཱ་དྷ་ར་པཱུ་ཛི་ཏེ་སྭཱཧཱ།
དེ་བཞིན་དུ་མཁུར་བའི་གནས་སུ། ཤིང་ཏོག་སྲན་ཚོད། འོ་ཐུག ཅེས་བཅུག སྤྱི་ཕྱག་དང་། དེ་བཞིན་སྔགས་རྒྱ་ཞལ་ཟས་བཞིན། གདོན་རྣམས་འཇོམས་ཤིང་བཀྲ་ཤིས་པ། ། དགེ་ཞིང་མུན་པ་རྣམ་སེལ་འདི། ། བདག་གིྎ ། བཞེས་ནསྎ །
ཨཱ་ལོ་ཀེ་ཡ་ཨཱ་ལོ་ཀེ་ཡ་སརྦ་བིདྱཱ་དྷ་ར་པཱུ་ཛི་ཏེ་སྭཱཧཱ། སྤྱི་ཕྱག་དང་། མར་མེའི་སྔགས་རྒྱ། དེ་ལས་གཞན་ཡང་མཆོད་པའི་ཚོགས། ། རོལ་མོ་དབྱངས་སྙན་ཡིད་འོང་ལྡན། ། སེམས་ཅན་སྡུག་བསྔལ་སེལ་བྱེད་པའི། ། སྤྲིན་རྣམས་སོ་སོར་གནས་གྱུར་ཅིག ། ཨོཾ་བཛྲ་ཤཔྟ་པྲ་ཏཱིཙྪ་སྭཱཧཱ། རོལ་མོ་འབུལ་དཀྲོལ་བྱ། སླར་ཡང་ཤར་ཕྱོགས་ཀྱི་མཆོད་ཡོན་སོགས་མཆོད་པ་ཁ་གསོས་བསང་བ་སོགས་བྱིན་རླབས་གོང་བཞིན།
མཆོད་ཡོན་ནས་རོལ་མོའི་བར། ཡང་མཆོད་པ་གསོས་གསང་བ་སོགས་བྱིན་གྱིས་རླབས་ནས། རོལ་མོའི་བར་སྟེ་གཙོ་བོ་ལ་སུམ་འགྱུར་གྱིས་འབུལ། དེ་ཡང་རིགས་སོ་སོ་ལ་མཆོད་རྫས་སོ་སོར་དགོས་པ་ལ་བོད་དུ་དེ་མི་སྣང་ཅིང་། རིགས་གཞན་གྱི་མཆོད་རྫས་གཞན་ལ་འབུལ་ན་རང་གིས་སྔགས་ཀྱིས་བཏབ་ནས་དབུལ་བར་བཤད་པ་བཞིན་དུ་བྱ། མེ་ཏོག་དང་བདུག་སྤོས་ལ་སོགས་པའི་སྣོད་གཅིག་ལས་མེད་ན་ལྷ་གཅིག་ལ་དབུལ་བ་ཚར་ན་ཡང་བསངས་གཏོར་ལ་སོགས་པ་བྱས་ནས་ལྷ་གཅིག་གི་སྔགས་ཀྱིས་བྱིན་བརླབས་བྱས་ནས་འབུལ། ཞེས་གསུང་ཡང་བྱང་ཕྱོགས་ཀྱི་མཆོད་པ་བསང་་་་་་ཛི་ན་ཛིཀ་གིའི་ཚབ་ཨ་རོ་ལིཀ་བ་སོགས་བྱིན་གྱིས་རླབས། བདེ་བར་གཤེགས་སོ་སོགས་སྤྱན་འདྲེན་དུས་ཀྱི་མཆོད་ཡོན་བཞིན་དང་། མཆོད་རྫས་ལ་དམིགས་རྩ་སྔགས། ན་མཿསཔྟ་ནཾ་སོགས་བཟླ་བའི་དོད།
ཨོཾ་ཛི་ཛི་སོགས་སྤྱན་རས་གཟིགས་ཀྱི་སྔགས་བཟླས་པས་བྱིན་གྱིས་བརླབས་ནས། རོལ་མོའི་བར་ཚར་གཉིས། ཡང་ལྷོ་ཕྱོགས་ཀྱི་མཆོད་པ་་་་་་འདི་དང་འཇིག་རྟེན་པ་གསུམ་གྱི་མཆོད་པ་གསར་པ་ལ་བཛྲ་དྷྲིཀ་བསངས་བ་སོགས་བྱིན་གྱིས་བརླབས། བདེ་བར་གཤེགས་སོ་སོགས་སྤྱན་འདྲེན་བཞིན། མཆོད་རྫས་སཔྟ་ནཾ་གྱི་ཚབ་ཕྱག་རྡོར་གྱིས་སྔགས་ཀྱིས་བྱིན་གྱིས་བརླབས། རོལ་མོའི་བར་ཚར་གཉིས། འདི་གཉིས་ཀྱི་མཆོད་པ་རྗེས་མའི་འགོར་མཆོད་ཡོན་སོགས། མཆོད་པ་ཐམས་ཅད་ཁ་གསོས། ཡང་ནུབ་ཕྱོགས་ཀྱི་མཆོད་པ་བསངས་བ་སོགས་བྱིན་གྱིས་བརླབས། ཁྱབ་འཇུག་གི་སྔགས་ལ་ཨརྒྷཾ་བཏགས་པ་སྤྱན་འདྲེན་བཞིན་གྱི་མཆོད་ཡོན་མཆོད་རྫས་ལ།
ན་མཿསཔྟ་ནཾ་བཟླ་བའི་ཚབ་ཁྱབ་འཇུག་གི་སྔགས་ཚར་གཅིག་གི་བྱིན་རླབས་རོལ་མོའི་བར་ཚར་གཅིག ཡང་ནུབ་ཕྱོགས་ཀྱི་མཆོད་པ་ཁ་གསོས་ནས་བསངས་བ་སོགས་བྱིན་གྱིས་རླབས། རང་སྔགས་ཀྱི་མཆོད་ཡོན་དང་། ན་མཿསཔྟ་ནཾ་གྱི་ཚབ་དང་སྔགས་བརྗོད་ནས། དྲག་པོ་ལ་ཚར་གཅིག ཡང་ནུབ་ཕྱོགས་ཀྱི་མཆོད་པ་ཁ་གསོས་བྱིན་གྱིས་རླབས། རང་སྔགས་ཀྱི་མཆོད་ཡོན། ན་མཿསཔྟའི་མཐར་རང་སྔགས་བརྗོད་དེ་ཚོགས་ལ་ཚར་གཅིག ཕྱོགས་བཞི་མཆོད་ཡོན་རེ་བཤམས། མཆོད་པ་གཞན་ཕྱོགས་རེ་ཚར་རེ་ལས་སྣོད་མ་འབྱོར་ན།
མཆོད་པ་བསང་བའི་གོང་དུ་མཆོད་པ་ཐམས་ཅད་ཁ་གསོ་དགོས་སོ། ། དེ་ནས་བསྟོད་པ་བྱ་སྟེ། མགོན་པོ་ཐུགས་རྗེ་ཆེ་ལྡན་པ། ། ཐམས་ཅད་མཁྱེན་པའི་སྟོན་པ་པོ། ། བསོད་ནམས་ཡོན་ཏན་རྒྱ་མཚོའི་ཞིང་། ། དེ་བཞིན་གཤེགས་ལ་ཕྱག་འཚལ་ལོ། ། དག་པས་འདོད་ཆགས་བྲལ་བར་གྱུར། ། དགེ་བས་ངན་སོང་ལས་གྲོལ་བ། ། གཅིག་ཏུ་དོན་དམ་མཆོག་གྱུར་པ། ། ཞི་གྱུར་ཆོས་ལ་ཕྱག་འཚལ་ལོ། །
གྲོལ་ནས་གྲོལ་བའི་ལམ་ཐོབ་པ། ། བསླབ་པ་དག་པར་རབ་ཏུ་གནས། ། ཞིང་གི་དམ་པ་ཡོན་ཏན་ལྡན། ། དགེ་འདུན་ལ་ཡང་ཕྱག་འཚལ་ལོ། ། སངས་རྒྱས་ཀུན་གྱིས་རབ་ཏུ་བསྔགས། ། ཡོན་ཏན་དམ་པ་ཀུན་བསགས་པ། ། སྤྱན་རས་གཟིགས་ཞེས་མཚན་གསོལ་བ། ། རྟག་པར་བརྩེ་ལ་ཕྱག་འཚལ་ལོ། ། སྟོབས་པོ་ཆེ་ལ་དྲག་ཤུལ་ཆེ། ། རིགས་སྔགས་རྒྱལ་པོ་དགེ་བ་ཅན། །
གདུལ་དཀའ་བ་དག་འདུལ་བ་པོ། ། རྡོ་རྗེ་འཛིན་ལ་ཕྱག་འཚལ་ལོ། ། ཁ་དོག་ལྡན་ཞིང་འོད་དང་ལྡན། ། མཐུ་དང་སྡེ་དང་བཞོན་པར་བཅས། ། ཐབས་དང་སྙིང་རྗེའི་འཇིག་རྟེན་ཀུན། ། སྐྱོངས་མཛད་རྣམས་ལ་ཕྱག་འཚལ་ལོ། ། དེ་ནས་བསྟོད་པ་འབྱུང་བའི་སྔགས། ན་མཿསརྦ་བུདྡྷ་བོ་དྷི་སཏྭ་ནཾ། སརྦ་ཏྲ་སཾ་ཀུ་རུ་མི་ཏཱ་ཨ་བི་ཛྙཱ་ར་ཤཾ་ནི་ན་མོ་ཏུ་ཡེ་སྭཱཧཱ། ཞེས་བརྗོད།
དཀྱིལ་འཁོར་ནང་དུ་བཤམས་པའི་གཏོར་མ་བསངས་་་་་་ཛི་ན་ཛིཀ་སོགས་བྱིན་རླབས་སྔར་བཞིན་ལས་ཁྱད་པར་མཆོད་རྫས་རྣམས་ཞེས་པར། ཨོཾ་ཏྲཾ་བནྡྷ་སྭཱཧཱ། བདུད་རྩི་ཐབས་སྦྱོར་དང་། ཛི་ན་ཛིཀ ཨ་རོ་ལིཀ བཛྲ་དྷྲིཀ ལྷ་རྫས་ལས་གྲུབ་པའི་མཆོད་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་གཏོར་མ་རྫས་ཀྱི་ཡོ་བྱད་བསམ་གྱིས་མི་ཁྱབ་པ་གཟི་བྱིན་བསྐྱེད་པར་གྱུར། ཞེས་བསྒྱུར། རྡོར་ཐལ་གྱེན་དུ་ཁ་ཕྱེ་མཐར་སེ་གོལ་གཏོགས་པས། བིཥྵུ་རུ་ཏྲ།
ག་ཎ་རྣམས་རེ་རེའི་མཐར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲིཧྞེ་དཾ་བཱ་ལིཾ་ཏ་ཁ་ཁ་ཁཱ་ཧི་ཁཱ་ཧི་སྭཱཧཱ། བཏགས་པ་གསུམ་གྱིས་དབུལ། དེ་ནས། སྒྲུབ་ཁང་གི་ཕྱི་རུ་ཕྱིན་ལ། དཔུང་བཟང་ནས་འབྱུང་བའི་ཆོ་གས་ཕྱོགས་མཚམས་རྣམས་གཏོར་མ་གསུམ་དང་། བགེགས་རྣམས་ལ་ཡང་གཏོར་མ་སྦྱིན་ནོ། ། གཏོར་མ་ལ་མཐོང་བའི་ཚེ་ལྕེ་སྤྱང་གི་སྒྲའམ། སྒྲ་ཆེན་པོའམ་འབྲུག་སྒྲ།
ཤིང་གི་ཡལ་ག་ཆགས་པ་ལ་སོགས་བྱུང་ན་གཏོར་མ་ཡང་ཡང་བསྐྱར་ལ་སྦྱིན་ཞིང་སྔགས་བཤད་པའི་བསྲུང་བའི་ཆོ་ག་རྣམས་བྱའོ། ། དེ་ནས་ལག་པ་བཀྲུས་ཉེ་རེག་བྱ་སྟེ། དཔུང་བཟང་ལས། ལུས་ལ་ས་ཡི་དྲིལ་ཕྱིས་བྱས་ནས་སུ། ། ཆུ་ཆེན་རྙོག་པ་མེད་པར་ལྟུང་ནས་ཀྱང་། ། ཇི་ཙམ་འདོད་པའི་བར་དུ་ཁྲུས་བྱས་ཏེ། ། བྱུང་ན་ཤར་དང་བྱང་དུ་ཁ་བལྟས་ནས། ། ཆུ་དེས་ལག་པ་རྐང་པ་བཀྲུས་ནས་སུ། ། པུས་མོ་ཕྱི་རོལ་དུ་ནི་བསྟན་བྱས་ཏེ། ། བར་དུ་ལོག་བཞག་ཙོག་ཙོག་པ་འདུག་ནས། །
སྒྲ་མེད་ལྦུ་བ་མེད་པའི་ཉེ་རེག་བྱ། ། ལན་གསུམ་བར་དུ་ཆུ་ནི་འཐུང་ནས་ཀྱང་། ། ཚུལ་དེ་ལན་གཉིས་ཡོངས་སུ་ཕྱི་བ་བྱ། ། ཞེས་དང་། འཇམ་དཔལ་རྩ་རྒྱུད་དུ། མཚོ་ཆེན་དང་ནི་བབས་ཆུའམ། ། ཆུ་མིག་ཆུ་བོ་ལ་གནས་དང་། ། གཙང་མའི་ཕྱོགས་ནས་བྱུང་བ་ཡིས། ། སེམས་ཅན་དག་པ་ལས་བླང་ལ། གཉིས་སམ་གསུམ་དུ་རྟག་ཏུ་ཡང་། །
སྔགས་པས་ཉེ་རེག་བྱ་བ་ཡིན། ། དེ་ནས་ཆུ་དེ་གདོང་དང་ནི། ། དེ་བཞིན་ཁ་དང་སྣ་ཆོག་དག ། མིག་དང་རྣ་བ་ལག་གཉིས་དང་། ། སྤྱི་བོ་ལྟེ་བའི་ཕྱོགས་རེག་བྱ། ། དགེ་བ་སྤྱད་པས་ལན་ལྔའམ་བདུན། ། ཆོ་ག་བྲི་བཞིན་ཐམས་ཅད་བྱ། ། ཞེས་པ་སྡོམ་ཚིག་ཏུ་མཛད་པར་ལ། ཁ་དང་མིག་རྣ་ཁ་ལག་མགོ ། ལྟེ་བ་རྣམས་སུ་གཉིས་གསུམ་རེག །
ཅེས་སོ། ། སློབ་དཔོན་གྱིས་རྟིང་མནན། ནང་དུ་ལོག སྒྲུབ་ཁང་གི་སྒོར། སྤྱི་རྒྱུད་ལས། ཁྲུས་ལ་སོགས་པ་བྱེད་པའི་ཚེ། ། དཀྱིལ་འཁོར་ལྟེ་བ་གཞན་བཞག་སྟེ། ། དཀྱིལ་འཁོར་བྲི་བའི་ཚེ་ན་ནི། ། ནམ་ཡང་སྟོང་པ་མི་བཞག་གོ ། ཞེས་གསུངས་པའི་དཀྱིལ་འཁོར་བསྲུང་བའི་སྒྲུབ་གྲོགས་ཀྱི་བསངས་ཆུས་བསངས་སྤོས་ཀྱིས་བདུག
ཉེ་རེག་སོགས་དགོས་པའི་རྒྱུ་མཚན་ཕྱི་རོལ་ཏུ་འབྱུང་པོ་དང་ཁ་ལས་བྱས་པའི་གྲིབ་སེལ་བ་ཡིན་པས། དཀྱིལ་འཁོར་བསྲུང་བའི་ཐོའོ། ། དེ་བར་སྒྲུབ་ཁང་གི་ཕྱིར་མ་འོང་པ་ཞིག་དགོས། གདན་ལ་འཁོད་སྟེ། ཨརྒྷཾ་པྲ་ཏཱིཙྪ་སྭཱཧཱ། ཨཱ་ཧ་ར་ཨཱ་ཧ་ར་ཨཱ་ཧ་ར་སརྦ་བིདྱཱ་དྷ་ར་པུ་ཛི་ཏེ་སྭཱཧཱཿསོགས། སྤོས་ཀྱི་སྔགས་བརྒྱ། ཨཱ་ཧ་ར་ཨཱ་ཧ་ར་ཨཱ་ཧ་ར་སརྦ་བིདྱཱ་ར་དྷ་ར་པུ་ཛི་ཏེ་སྭཱཧཱཿསོགས་བཤོས་ཀྱི་སྔགས་བརྒྱ། ལྷ་ཡི་གཙོ་བོ་རྣམས་ལ་ནི། ། རས་ནི་ཟུང་རེ་ཟུང་རེ་འབུལ། །
སེམས་དཔའ་ཆེན་པོ་ཕལ་རྣམས་ལ། ། ཡ་རེ་ཡང་ནི་དབུལ་བར་བགྱི། ། ཨོཾ་བཛྲ་ཝསཏྲ་ཡ་སྭཱཧཱ། གཙོ་བོའི་རྩ་སྔགས་དང་སྙིང་པོ་བརྒྱ་རྩ། ལྷ་གཞན་རྣམས་ཀྱི་སྔགས་བདུན་རེ་བཟླས། རིགས་སྤྱིའི་སྙིང་པོ། ཛི་ན་ཛིཀ ཨ་རོ་ལིཀ བཛྲ་དྷྲིཀ གསུམ་སོ་སོར་བརྒྱ་རྩ་རེ་བཟླས་སོ། །
སྤྱན་དྲངས་པའི་ཕྱག་རྒྱ་ལས་མཐེ་བོང་ཕྱིར་བསྐྱེད་པ་གཤེགས་སུ་གསོལ་བའི་ཕྱག་རྒྱ་དང་། ཛི་ན་ཛིཀ་གཙྪ། ཨ་རོ་ལིཀ་གཙྪ། བཛྲ་དྷྲྀཀ་གཙྪ། བིཥྛཱ་གཙྪ། རུ་ཏྲ་གཙྪ། ག་ཎ་གཙྪ། མཆོད་ཡོན་གྱི་ཕྱག་རྒྱ་དང་། ཨརྒྷཾ་པྲ་ཏཱིཙྪ་སྭཱཧཱ། སྤྱན་དྲངས་པའི་ལྷ་གཞལ་ཡས་ཁང་དང་བཅས་པ་གཤེགས་སུ་གསོལ།
སྔགས་ཀྱི་སྤྲུལ་པའི་དམ་ཚིག་པ་རྣམས་རིམ་གྱིས་བདག་ལ་ཐིམས། དཀྱིལ་འཁོར་གྱི་ལྷས་ས་བཟུང་བའོ། ། ཨོཾ་ཏྲཾ་བྷབྡྷ་སྭཱཧཱ། བྷྲཱུཾ། གནས་འདིར་འཕགས་པ་འོད་ཟེར་དྲི་མ་མེད་པའི་རྣམ་པར་དག་པའི་འོད་ཀྱི་དཀྱིལ་འཁོར་ཆེན་པོ་བྲི་བར་བྱའོ། ། བློས་བཟུང་བ་སྟེ་ས་བཟུང་བའི་ཆོ་གའོ། ། ས་བཟུང་བ་དང་སྟ་གོན་ཞག་གིས་བར་ཆོད་ན་བདག་བསྐྱེད་རྣལ་འབྱོར་བསྡུ་བ་ནི། བདག་གི་ལྷའི་གཟུགས་ཟླ་བའི་སྟེང་གི་ཡི་གེ་ལ་ཐིམས། ཡི་གེ་ཟླ་བ་ལ་ཐིམས། ཟླ་བ་རྣམ་སྨིན་གྱི་ལུས་ལ་ཐིམས་པར་གྱུར།
དེ་ནས་ལག་པ་གཡོན་པ་བཀན་པའི་སྟེང་དུ་གཡས་པའི་ཐལ་མོ་བཞག་ཏེ་སོར་མོ་བསྣོལ་བའི་ཚེ་རྩེ་མོ་གྲུང་བར་བྱ་སྟེ། ཐལ་སྦྱར་གདམས་པ་མི་མཉམ་པའི་ཐལ་མོའམ། ཕྱོགས་དྲུག་གཡོན་ཕྱོགས་ནས་བསྐོར་ཞིང་། ཨོཾ་ཧུ་ལུ་ཧུ་ལུ་ཙཎྜ་ལི་མ་ཏཾ་གི་སྭཱཧཱ། ཞེས་བརྗོད་ལ་སྔགས་ཀྱི་རྭ་བ་དང་། དྲྭ་བས་ཕྱོགས་མཚམས་བཅིངས་པ་ལ་སོགས་པ་གྲོལ་བར་གྱུར་པ། ཐལ་མོ་བཀན་པ་ལས། མཐེའུ་ཆུང་གཉིས་བསྣོལ་བའི་བར་དུ་སྲིན་ལག་གཉིས་བཞག གུང་མོ་བཤིབས་ཏེ་བསྒྲེང་། དེའི་ཚིག་གསུམ་པར་མཛུབ་མོ་བཀན་ཏེ།
མཐེ་བོང་སྦྱར། ཨོཾ་བཛྲ་ཨགྣི་པྲ་དི་པ་ཏཱ་ཡེ་སྭཱཧཱ། རྡོ་རྗེ་གོ་ཆ་བཀོན་པར་གྱུར། རྒྱ་དེ་ཉིད་སྡིག་མཛུབ་བསྐྱེད་ནས། ན་མོ་རཏྣ་ཏྲ་ཡཱ་ཡ། ཨོཾ་ཧཱུྃ་ག་ཀི་ལི་ཧཱུྃ་ཕཊ། མགོ་བོ་དང་དཔུང་མགོ་གཉིས། སྙིང་ཁ་དང་མགྲིན་པ་རྣམས་སུ་གོ་ཆ་བྱས་པར་གྱུར་གྱི་བར་གོང་བཞིན། ཆེ་བའི་ཆེ་མཆོག་སོགས་བཀྲ་ཤིས་བརྗོད་དོ། ། ཤེས་རབ་སྙིང་པོ་ཚར་གཅིག་འདོན་ཏེ།
ལེགས་གྲུབ་ལས། ཤེས་རབ་ཕ་རོལ་ཕྱིན་སོགས་ཀྱི། ། གླེགས་བམ་འཇུག་དུ་བཀླགས་པ་དང་། ། ཞེས་སོ། ། དེ་ནས་མོའི་བསྐལ་བའི་སྐུད་པ་དམར་པོ་ལེ་བརྒན་རྩིའམ་གུར་གུམ་གྱིས་བཙོས་པར་མདུད་པ་བདུན་བོར་ལ། ཨོཾ་ཧ་ར་ཧ་ར། བནྡྷ་ནི་ཤཱུ་ཀྲ་དྷ་ར་ཎི་སིདྡྷར་ཐེ་སྭཱཧཱ། ལན་སྟོང་བཟླས་ནས་སྲོད་ཀྱི་དུས་སུ་སྐེད་པ་ལ་བཅིངས་ཏེ་འཛག་པ་བསྲུང་བར་བྱའོ། ། ཨོཾ་རཀྵ་རཀྵ་མཾ། སརྦ་བུདྡྷ་ཨ་དྷིཥྛ་ཏཱ་མ་ཙཱི་ཝ་ར་སྭཱཧཱ།
ཞེས་པའི་སྔགས་བཟླས་པའི་བླ་གོས་ལན་གསུམ་བསངས་གཏོར་དང་བསྲུང་བར་བྱས་ལ་བགོ་ཞི་རྡུལ་དང་དྲི་མས་མ་གོས་པར་བྱ། ཉལ་བ་དང་ཁྲུས་བྱེད་པ་མ་གཏོགས་པ་ལ་ཐང་གོས་མི་སྤངས། གླེགས་བམ་བཀླག་པ་དང་། མཆོད་རྟེན་གདབ་པ་དང་། རྗེས་སུ་དྲན་པ་དྲུག་བསྒོམ་པ་ལ་སོགས་པ་དགེ་བའི་ཕྱོགས་ལ་འབད་པར་བྱའོ། ། དེ་ནས་སང་ཉི་མ་ཤར་བ་དང་དཀྱིལ་འཁོར་གྱི་ས་ཆ། དཀྱིལ་འཁོར་བཀོད་པ་ཡིད་ཀྱི་བཏག་ནས་ཁ་ཟས་གཙང་མ་ཟོས་ཉི་མ་ནུབ་ནས། ཁྲུས་བྱས་ལ་གོས་གཙང་མ་གོན་ཏེ། དཀྱིལ་འཁོར་གྱི་ས་ཕྱོགས་བྱི་དོར་ལེགས་པར་བྱས། མཆོད་པ་སོགས་བཤམས།
སྤྱན་དྲངས་བསྣོལ་བ་མེད་པའི་སྔགས་ས་བདག་ཉིད་བསྲུང་བ་ནས། ཏིང་ངེ་འཛིན་ཡང་དང་ཡང་དུ་གསལ་བར་གྱུར། ཞེས་པའི་བར་བདག་བསྐྱེད་བྱས་ནས་དཀྱིལ་འཁོར་ས་གཞིར་བ་བྱུང་དང་། དྲི་བཟང་འཐོར་བརྩམས་ཏེ་སྟ་གོན་ལ་འཇུག ཞག་གི་བར་མ་ཆོད་ན་སྔར་གྱི་རྣལ་འབྱོར་གྱི་རྒྱུན་གྱི་ས་བཟུང་གྲུབ་པའི་རྗེས་ཐོག་ཉིད་ལ། དཀྱིལ་འཁོར་ས་གཉིས་བ་བྱུང་། དྲི་བཟང་གཏོར། བྷྲཱུཾ་ཨོཾ་ཏྲཾ་བནྡྷ་སྭཱཧཱ། ཞེས་བཟླས་པའི་སྤོས་ཆུས་ཀྱང་གཏོར། སྐམ་ཐིག་བཏབ།
ཅེས་གསུངས་པ་ལྟར་ན་འོག་ཐིག་འདེབས་དུས་ཡེ་ཐིག་ཁ་དོག་ལྔ་དང་། མས་ཐིག་དཀར་པོ་སོ་སོར་བྱས་ལ་བྱིན་གྱིས་བརླབས། དཀར་པོ་ཐིག་ཚལ་གྱིས་གཤེགས་ནས་ཆ་དབྱེ་བ་ཡིན་ནའང་དེང་སང་ཕྱག་ལེན་ལ། སྐབས་འདི་ཉིད་དུ་སྐྱ་ཐིག་འདེབས་པས། དེ་ཡང་ཚངས་ཟུར་བཞི་གདབ་ཟེར་བ་ནས། ཆེ་ཆུང་ཇི་ཙམ་དབྱེ་བ་ཡི། ། བར་པ་བར་དེ་གསུམ་དུ་དགོས། ། ཕྱི་མ་ཕྱེད་དུ་བགོ་བྱ་དེས། ། ནང་མ་དབུས་དོར་མཐའ་གཉིས་གདབ། ། ཕྱི་ལ་ཕྱེད་གདབ་ཕྱི་ལ་གདབ། །
བར་མ་ཕྱེད་དུ་དགོས་པ་ཡི། ། ཕྱི་མ་མཆོད་པའི་སྣམ་བུ་དང་། ། ནང་མ་ཡན་ཆད་ལྷ་ཡི་གནས། ། ནུབ་སྒོའི་སྒོ་བཞི་སྤྱི་རྒྱུད་ལས། ། རབ་ཏུ་བཟང་པོ་སྒོ་བཞིར་བྱ། ། ནུབ་ཕྱོགས་སྒོའམ་ཡང་ན་ནི། ། གང་ལས་ཇི་སྐད་བཤད་པར་དབྱེ། ། ལྷག་མ་རྣམས་ནི་དཀར་པོ་ཡི། ། ཕྱེ་མས་བཅད་པར་བྱ་བ་ཡིན། ། ཞེས་དང་རྒྱུད་ཆེན་དེ་ཉིད་ལས།
ཆབ་སྒོ་གཞན་རྣམས་བཅད་པ་ནི། ། ཕྱེ་མ་དཀར་པོ་ག་གིས་ནི། ། སྒོ་ཡི་དབུས་ཀྱི་ཆད་ག་རུ། ། རི་མོ་ཕྲ་མོ་བྲི་བར་བྱ། ། ཞེས་གསུངས་པའི་ཡབ་ཟུར་རྩེ་ནས། ། ཆ་ཕྲན་གཉིས་དང་གཉིས་དང་བཞི། ། བསྐོར་བ་པད་རྡོར་མེ་རི་སོགས། ། ཞེས་ཐིག་གདབ་ནས། སྤྱི་རྒྱུད་ལས། ས་གཞིའི་སྟེང་དུ་བྱུག་སྤོས་ཀྱིས། །
དཀྱིལ་འཁོར་སོར་གྲངས་བཅུ་གཉིས་བྱ། ། ཞེས་གསུངས། དེ་བཞིན་ནམ་ཡང་སྐབས་དང་སྦྱར། སློབ་དཔོན་རྡོར་དྲིལ་དྲི་བཟང་གི་ལྡེ་གུ་ཐོགས་པས། འཇིག་རྟེན་ལས་འདས་པའི་ལྷ་གནས་གསུམ་དུ་དྲིའི་དཀྱིལ་འཁོར་གྲུ་བཞི། འཇིག་རྟེན་པ་གསུམ་གྱི་གནས་སུ་ཟླུམ་པོ་དཀྱིལ་འཁོར་ཆེ་ཆུང་གི་སྐབས་དང་སྦྱར་བའི་སྟེང་དུ། ལས་ཀྱི་རྡོ་རྗེས་མེ་ཏོག་གི་ཚོམ་བུ་བཀོད། འོག་མདུན་བསྐྱེད་སྐབས་བཤད་པའི་ཕྱི་ནང་གི་མཆོད་གཏོར་བུམ་པ་སོགས་ཇི་སྐད་བཤད་པ་མ་ཚང་བ་མེད་པ་བཀོད་པ་མཛེས་པར་བཤམས། གདན་ལ་འཁོད་དེ། མདུན་དུ་རིན་པོ་ཆེ་དུ་མ་ལས་བྱས་པའི་ས་གཞི་བྱེ་མ་བརྡལ་ནས།
བཟླས་པའི་བར་ས་བཟུང་སྐབས་བཞིན་ལས་ཁྱད་པར་སྤྱི་རྒྱུད་ལས། དེ་ནས་གཙོ་བོ་ལྷ་རྣམས་ནི། ། མིང་གི་ཡིད་ལ་བསམ་ནས་སུ། ། ཞེས་པའི་མིང་གིས་སྔགས་བདུན་བདུན་བརྗོད་པས། ཡིད་ལ་བསམ་པ་ནི་ལྷ་བསྒོམ་པའོ། ། ཞེས་ཆོས་རྗེ་ཐམས་ཅད་མཁྱེན་པའི་ཡིག་ཆ་ཁུངས་བཙུན་དུ་བཀའ་སྩལ་ཞིང་། འདི་ཉིད་ཀྱི་དཀྱིལ་འཁོར་ཆོ་ག་སོགས་སུ་མཐོང་གསུངས་པས། ལྷ་བསྐྱེད་དུས། རིགས་སྙིང་དང་། སོ་སོའི་སྔགས་བདུན་བདུན་བརྗོད་དོ། །
འགྲུབ་ན་སྦྱིན་སྲེག་སྟ་གོན་ཡང་བྱ། སྤྱི་རྒྱུད་ལས། དེ་ནས། མཆོད་པ་ཡང་བྱེད་ལ། ཞེས་དང་། དོན་ཞགས་དཀྱིལ་མཆོག་ཏུ་དྲིའི་དཀྱིལ་འཁོར་གྱི་ལྷ་ལ་མཆོད་པས་རྒྱས་པར་མཆོད་ནས་ཞེས་གསུངས་པས་འགྲུབ་ན་སྔར་བཞིན་མཆོད་པ་རྒྱས་པས་མཆོད་པའམ། མ་འགྲུབ་ན་ཨ་ཧ་ར་སོགས་བཞིའི་མཆོད། གཡས་སྤོས་ཕོར་འཛིན། གཡོན་དྲིལ་བུ་དཀྲོལ་ཞིང་། ཤཱཀྱ་སེང་གེ་བཅོམ་ལྡན་འདས། །
རིགས་སྔགས་རྒྱལ་ལ་ཕྱག་འཚལ་ལོ། ། བདག་ནི་སྙིང་བརྩེར་གྱུར་ནས་སུ། ། སློབ་མ་རྣམས་ལ་བརྩེ་བ་དང་། ། ཁྱེད་རྣམས་ལ་ཡང་མཆོད་པའི་ཕྱིར། ། སང་ནི་དཀྱིལ་འཁོར་བྲི་བར་འཚལ། ། བཅོམ་ལྡན་བདག་ནི་གུས་པ་ལ། ། དེ་བས་གནང་བར་མཛད་པར་རིགས། ། སངས་རྒྱས་འཇིག་རྟེན་མགོན་བརྩེ་དང་། ། བྱང་ཆུབ་སེམས་དཔའ་དགྲ་བཅོམ་དང་། ། གསང་སྔགས་ལྷ་གཞན་གང་ལགས་དང་། །
འཇིག་རྟེན་སྐྱོངས་བའི་ལྷ་རྣམས་དང་། ། གང་ཡང་འབྱུང་པོ་མཐུ་བོ་ཆེ། ། གང་སུ་ལྷའི་སྤྱན་མངའ་བའི། ། སེམས་ཅན་བསྟན་ལ་དགའ་བ་རྣམས། ། བདག་ལ་དགོངས་པར་མཛད་དུ་གསོལ། ། བདག་མིང་འདི་ཞེས་བགྱི་བར་ཡིས། ། སང་ནི་དཀྱིལ་འཁོར་བཟང་པོའི་མིང་། ། འོད་ཟེར་དྲི་མེད་ཅི་ནུས་ཀྱི། ། ཆོ་ག་བཞིན་དུ་འབྲི་ལགས་ན། ། བདག་དང་སློབ་མ་བཅས་པ་ལ། །
ཐུགས་ནི་བརྩེ་བར་དགོངས་ནས་སུ། ། ཚོགས་པར་ཐམས་ཅད་དཀྱིལ་འཁོར་དུ། ། བྱིན་གྱིས་བརླབས་པར་མཛད་དུ་གསོལ། ། ཞེས་ལན་གསུམ་བརྗོད་ནས། མགོན་པོ་ཐུགས་རྗེ་ཆེར་ལྡན་པ། ། སོགས་སྔར་བཞིན་བསྟོད། བསྟོད་པ་འབྱུང་བའི་སྔགས་བརྗོད། ཛི་ན་ཛིཀ་གཙྪ་ནས། དམ་ཚིག་པ་རྣམས་རིམ་གྱིས་བདག་ལ་ཐིམས། ལྷ་སྟ་གོན་ནི།
བུ་སྟོན་རིན་པོ་ཆེའི་དཀྱིལ་ཆོག་ཏུ་དབང་ཆོག་མ་བཤད་པས། བུམ་སྒྲུབ་དང་སློབ་མ་ལྷ་གནས་མ་གསུངས་པས། དེ་དག་སྤྱི་རྒྱུད་སོགས་ལས་གསུངས་པ་བཞིན་གྲུབ་ན་ལེགས་ཀྱང་། ཕྱག་བཞེས་ལ་ལྷ་བཙུན་དབང་རྒྱལ་བའི་དབང་ཆོག་ཟིན་བྲིས་བཞིན་མཛད་ཅིང་འདུག་པས། རེ་ཞིག་དེ་ཀ་སོར་བཞག་ནི། བྱ་རྒྱུད་ལ་ཆུ་དབང་དངོས་བསྟན་གཙོ་ཆེ་ཞིང་། དེ་ལ་བུམ་བསྒྲུབ་དགོས་པས། བུམ་པའི་རྒྱུ་ཚད། གྲངས་སོགས་གསང་བ་སྤྱི་རྒྱུད་དང་། ལེགས་གྲུབ་འཕགས་པ་དྲི་མ་མེད་པའི་གཟུངས་ཆོག
དོན་ཞགས་དཀྱིལ་ཆོག དེའི་ཡིད་ཆེས་ཁུངས། བྱ་རྒྱུད་སྤྱི་རྣམ་ངོར་ཆེན་རྡོ་རྗེ་འཆང་གིས་མཛད་པ་སོགས་སུ་གསལ། འཇུག་སྒོའི་བུམ་པ་གཉིས་ཕྱག་ལེན་བཞིན་བཤམས། ཨོཾ་ཏྲཾ་བྷནྡྷ་སྭཱཧཱ། ཞེས་དེ་བཞིན་གཤེགས་རིགས་ཀྱི་སྔགས་དང་བདུད་རྩི་ཐབས་སྦྱོར་གྱིས་སྔགས་ཀྱིས་བར་དུ། ལྷ་རྫས་ལས་གྲུབ་པའི་རིན་པོ་ཆེའི་བུམ་པ་རྩ་བ་དང་ནག་པོ་མེད་པ། དབུས་ཀྱི་དབྱིབས་ལྷུང་བཟེད་ལྟ་བུ། མགྲིན་པའི་དཔངས་སོར་བཞི་པ། མགྲིན་པའི་སྟེང་ཁའི་ཕྱི་རོལ་གྱི་ཁ་ཁྱེར་གྱི་འདབ་མ་སོར་གཉིས་ཀྱི་ཚད་དུ་མཉམ་པ།
ཁ་སོར་བཞི་པ། ཞབས་ཀྱི་གདུབ་སྐོར་དཔངས་སོར་གཅིག་གི་ཚད་དུ་བྱས་པ། དར་དཀར་པོ་གཙང་མ་ཁ་ཚར་མ་ཉམས་པས་མགུལ་པ་ལ་དཀྲིས་པ། ཚོན་སྐུད་ལྔས་བཅིངས་པ། དྲི་བཟང་པོའི་ཆུས་སུམ་གཉིས་ཙམ་གང་བའི་ནང་དུ། རིན་པོ་ཆེ་ལྔ། སྨན་ལྔ། འབྲུ་ལྔ། དྲི་ལྔ། སྙིང་པོ་ལྔ་རྣམས་ཀྱིས་ཡོངས་སུ་གང་ཞིང་།
ཡལ་ག་དང་། ལོ་མ། འབྲས་བུར་ལྡན་པའི་ཤིང་དྲི་ཞིམ་པོས་ཁ་བརྒྱན་པ། མེ་ཏོག་དང་། རིན་པོ་ཆེ་ལ་སོགས་པ་སྣ་ཚོགས་པའི་རྒྱན་གྱིས་མཛེས་པར་བརྒྱན་པ། འཁོར་ལོ་རྣམས་ལས་བུམ་པའི་དུང་ཆོས་ཀྱི་སྟེང་དུ་བཞག་པ་ལ་མེ་ཏོག་གི་ཕྲེང་བ་བཏགས་པ། བུམ་པའི་ནང་དུ། ཤར་གྱི་ཆའི་དབུས་སུ་གདན་སེར་པོ་གྲུ་བཞི་པའི་སྟེང་པད་ཟླ་ལ། ན་མཿསཔྟ་ནཾ་སོགས། ཛི་ན་ཛིཀ
བཅོམ་ལྡན་འདས་དཔལ་ཤཱཀྱ་ཐུབ་པ་ནས། སེམས་དཔའི་སྐྱིལ་ཀྲུང་གིས་བཞུགས་པའི་བར་གྱིས་ལྷ་དྲུག་པོ་བསྐྱེད་ལ། ལས་བུམ་པད་ཟླ་ལ། བདུད་རྩི་ཐབས་སྦྱོར་གྱི་སྔགས་བརྗོད། ཁྲོ་བོ་བདུད་རྩི་ཐབས་སྦྱོར་སྔོན་པོ། ཕྱག་བཞི་གཡས་ན་རལ་གྲི་གཏུན་ཤིང་གཡོན་ན་དགྲ་སཏྭ་དང་ཞགས་པ་བསྣམས་པའོ། ། བུམ་པའི་མཚན་མ་ཡང་ལྷ་དེ་རྣམས་ཀྱིས་སྐུར་གྱུར། སྤྱན་འདྲེན་གྱི་མཆོད་ཡོན་བསྒྲུབ་པ་ནས། ཕྱག་གི་བར་ས་ལྷས་བཟུང་བའི་སྐབས་བཞིན་ལས། ཁྱད་པར་ཕྱག་རྡོར་སྤྱན་དྲངས་པའི་རྗེས།
ན་མོ་རཏྣ་སོགས་རིགས་པའི་རྒྱལ་པོའི་ཧཱུྃ་བཞི་པ་དང་། ཨ་མྲྀ་ཏ་ཀུཎྜ་ལི་ཨེ་ཧྱ་ཧི། བདེ་བར་གཤེགས་སོ་ནས་མཛད་དུ་གསོལ། ན་མོ་རཏྣ་སོགས་བདུད་རྩི་ཐབས་སྦྱོར་གྱི་སྔགས་ཀྱི་མཐར་མཆོད་ཡོན་གྱི་སྔགས་རྒྱ་བཏགས་མཆོད་པ་བསངས་བ་སོགས་ཀྱང་ས་གཟུང་གི་སྐབས་བཞིན་ལ་ཕྱག་རྡོར་རྫོགས་པའི་རྗེས་སུ་བདུད་རྩི་ཐབས་སྦྱོར་ལ་ཚར་གཉིས་བྱེད་སྐབས་རང་སྔགས་བཟླ་བར་བདུད་རྩི་ཐབས་སྦྱོར་གྱི་སྔགས་བཟླ། བསྟོད་པ་ནི། ཕྱག་རྡོར་གྱི་རྗེས་སུ། འཇིགས་པའི་ཧཱུྃ་སྒྲ་ངེས་སྒྲོག་ཅིང་། ། སོགས་ཤླཽ་ཀ་གཅིག དེ་ནས་འཇིག་རྟེན་གྱི་ལྷ་རྣམས་ཀྱི་བསྟོད་པའི་མཐར་སྔགས་བཅས་བརྗོད། གཟུངས་ཐག་བཟུང་སྟེ།
དཀྱིལ་འཁོར་གྱི་ལྷ་རྣམས་ལས་འོད་འཕྲོས། ངན་སོང་གི་གཙོ་བྱས་སེམས་ཅན་རྣམས་ཀྱི་དུཿཁ་དང་སྡིག་པ་རྣམས་བསལ། སངས་རྒྱས་དང་བྱང་ཆུབ་སེམས་དཔའ་རྣམས་མཆོད། དེ་རྣམས་ལས་འོད་ཟེར་བདུད་རྩི་ལྟ་བུར་བྱུང་ནས་བུམ་པ་གང་བར་གྱུར། གཙོ་བོའི་རྩ་སྔགས་དང་སྙིང་པོ། ལྷ་གཞན་རྣམས་ཀྱི་སྔགས། རིགས་སྤྱིའི་སྙིང་པོ་གསུམ། ལས་བུམ་ལ་བདུད་རྩི་ཐབས་སྦྱོར་གྱི་སྔགས་རྣམས་བརྒྱ་རྩ་རེ། སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་མཆིས་པ་ཀུན། །
བཅོམ་ལྡན་བུམ་པའི་ལྷ་ལ་བདག་འབུལ་ན། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨརྒྷཾ་པྲ་ཏཱིཙྪ་སྭཱཧཱ། དེ་བཞིན། སྟོང་གསུམ་སོགས་ཚིག་གཞན་འདྲ་བ་ལས། ལྷ་རྫས་མེ་ཏོག ལྷ་རྫས་བདུག་སྤོས། ཞེས་དང་སྔགས། ཨཱ་ཧ་ར་སོགས་ཀྱིས་བུམ་པ་མཆོད་ཡོན། མེ་ཏོག
སྤོས་ཕུལ། བཅོམ་ལྡན་བུམ་པའི་ལྷ་ཚོགས་རྣམས་ཀྱིས་བདག་དང་རྡོ་རྗེ་སློབ་མ་རྣམས་ལ་མངོན་པར་དབང་བསྐུར་བ་དང་། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བགེགས་ཐམས་ཅད་བཟློག་པའི་ཕྲིན་ལས་མཛད་དུ་གསོལ། ཞེས་གསོལ་བ་གདབ་བོ། ། ཡིད་ཆེད་ཁུངས་བཙུན་ལས། བོད་ཀྱི་བླ་མ་ཁ་ཅིག་བུམ་པའི་ལྷ་ཡེ་ཤེས་པ་གཤེགས། དམ་ཚིག་པ་ཆུ་བའི་ཚུལ་བསྒོམ་ནས་ཁྲུས་བྱེད་པར་བཞེད། སློབ་དཔོན་སངས་རྒྱས་གསང་བས། ལྷ་ཡེ་ཤེས་པ་གཤེགས་པའི་གསལ་ཁ་བྱུང་ཡང་། དམ་ཚིག་པ་ལ་དམིགས་བསལ་ཅི་ཡང་མ་བྱུང་སྟེ།
རྣམ་འཇོམས་ཀྱི་དཀྱིལ་ཆོག་འགའ་ཞིག་ནས་ལྷ་ཞུ་བ་མེད་བཤད་འདུག་པས། ཞུ་བ་བྱ་བ་ཡང་རུང་བའི། ཡང་ན་བདག་ལ་བསྡུ་བར་བྱའོ། ། ཞེས་གསུངས་པས་ལུགས་ཡིན་ལ། སྒྲུབ་མཆོད་ཚར་དུ་བྱེད་ཀྱང་ཉིན་རེ་བཞིན་བསྐངས་བ་ནས། གསོལ་གདབ་གྱི་བར་བུམ་པ་སྒྲུབ། དཔེ་འདི་ཀུན་བློས་བགྱིས་པས་འདི་ནའང་ཡོད། གང་རིགས་བགྱིས་པས་མཐུས།་་་་་ སྒྲུབ་མཆོད་རྗེས་མའི་དུས། རྡུལ་ཚོན་གཤེགས་གསོལ་གྱི་སྐབས།
མདུན་བུམ་གཉིས་ཀྱི་ཡེ་ཤེས་པ་གཤེགས། རས་བྲིས་ཡིན་ན་མདུན་བསྐྱེད་ལ་བརྟན་བཞུགས་དང་། བུམ་པའི་ཡེ་ཤེས་པ་གཤེགས་པ་རྣམས་དང་ལྷ་གསལ་བའི་ཐུགས་ཀར་ཐིམ། རང་གི་ལྷ་ཡི་སྐུ་གཟུགས་ཟླ་བའི་སྟེང་གི་ཡི་གེ་ལ་ཐིམ་པ་སོགས་མཛད་དེ་བུམ་བསྒྲུབ་བོ། ། སློབ་མ་སྟ་གོན་ནི་རིན་ཆེན་བསོད་ནམས་མཆོག་གྲུབ་ཀྱིས་མཛད་པའི་ཁ་བསྐང་བདུད་རྩིའི་ཆུ་རྒྱུན་བཞིན་ནོ། ། རྣལ་འབྱོར་བསྡུ་བ། བདག་གི་སྐུ་གཟུགས་ཟླ་བའི་སྟེང་གི་ཡི་གེ་ལ་ཐིམས་ནས། བཀྲ་ཤིས་ཀྱི་བར་བྱ།

ཤེས་རབ་སྙིང་པོ་ཚར་གཅིག་འདོན་པའི་བར་སྔར་བཞིན་བྱ་སྟེ་སྟ་གོན་བྱའོ། ། བདག་འཇུག་མན་འཇུག་བླང་བར་འདོད་ན་རིན་ཆེན་བསོད་ནམས་མཆོག་གྲུབ་ཀྱིས་བགྱིས་པ་ཟུར་ན་ཡོད། ནངས་པར་ཐིག་གི་སྔོན་དུ་ལྷའི་རྣལ་འབྱོར་བསྒོམ་དགོས་པར་གསང་བ་སྤྱི་རྒྱུད་ལས། དཀྱིལ་འཁོར་གྱི་ནི་གསང་སྔགས་ཀུན། ། ནངས་པར་རྗེས་སུ་དྲན་བྱས་ནས། ། གོས་དཀར་དགོས་ཤིང་མ་སྤོངས་པར། ། ཞེས་པའི་དོན། ནངས་པར་སྔ་བར་ལངས་ནས་གསོ་སྦྱོངས་དང་། ཁྲུས་ནས་བཟླས་པའི་བར་བྱ་བ་ནི། ཁྲོ་བོ་མནོལ་བ་མེད་པའི་ཕྱག་རྒྱས་སྲུང་བ་ནི། སྟེང་ནས་བླ་བྲེ་ལ་སོགས་པའང་གྲུབ་པར་གྱུར།
ཞེས་པའི་རྗེས་སུ་སྤྱན་འདྲེན་གྱི་མཆོད་ཡོན་བྱིན་རླབས་བར་ས་བཟང་བཞིན་ནོ། ། དད་པ་དང་ནི་ནས། དགྱེས་པར་མཛོད། ཛི་ན་ཛིཀ ཤཱཀྱ་མུ་ནི་ཨེ་ཧྱེ་ཧི། བཅོམ་ལྡན་འདས་ཤཱཀྱ་ཐུབ་པ་སྒོམ་པ་དང་འདྲ་བའི་ཡེ་ཤེས་པ་མདུན་དུ་སྤྱན་དྲངས་པར་གྱུར། པུས་མོ་ས་ལ་བཙུགས་ཏེ། མཆོད་ཡོན་གྱི་ཕྱག་རྒྱ་སྤྱི་བོར་བཅས། བདེ་བར་གཤེགས་སོ་ནས། ཐུགས་དཔག་མཛད་དུ་གསོལ།
ཨོཾ་སརྦ་ཏ་ཐཱ་ག་ཏ་ལ་སོགས་སྙིང་པོའི་མཐར་ཨརྒྷཾ་པྲ་ཏཱིཙྪ་སྭཱཧཱ། མཆོད་ཡོན་དབུལ་བས་སྤྱན་དྲངས་ལ། ལས་ཀྱི་བྱེ་བྲག་ལས་ཤར་རམ། བྱང་ངམ། ནུབ་ཏུ་ཁ་བལྟས་ཏེ། ལྷ་མདུན་དུ་བཞུགས་སུ་གསོལ་དང་། པདྨའི་རིགས་ཀྱི་དམ་ཚིག་གི་ཕྱག་རྒྱ་ལས་སོར་གསུམ་རྡོ་རྗེ་ལྟར་བྱས་པ། རྡོ་རྗེའི་བདུག་སྔགས་ཀྱི་ཕྱག་རྒྱ་དང་། ཨོཾ་བཛྲ་ཨཱ་པ་ནི་ཧཱུྃ་ཕཊ། ཞེས་པའི་གདན་ཕུལ་ནས།
ལག་པ་གཡས་པའི་མཐེ་བོས་མཐེའུ་ཆུང་གི་སེན་མོ་མནན་ཏེ་སོར་མོ་ལྷག་མ་རྣམས་རྡོ་རྗེ་ལྟར་བྱས་པའམ་ཚིག་གི་རྡོ་རྗེའི་ཕྱག་རྒྱ་དང་། ཤངྐ་རེ་ས་མ་ཡེ་སྭཱཧཱ། ཞེས་བརྗོད་དོ། ། དེ་ནས་ལག་པ་གཉིས་ཕན་ཚུན་ཁུ་ཚུར་བཅང་ནས་མཐེ་བོང་གཉིས་བརྟན་པར་བྱས་པ་དེ་བཞིན་གཤེགས་པ་ཐམས་ཅད་ཀྱི་རིགས་ཀྱི་་་་་་འདི་གཙོ་བོའི་དམ་རྒྱ་བསྟན་ཕྱག་རྒྱ་བསྟན་ལ། ཛི་ན་ཛིཀ ཅེས་བརྗོད་དོ། ། དེ་ནས་སོར་མོ་ཕན་ཚུན་སྦྱར་སྟེ་ཁུ་ཚུར་བཅངས་ལ་གུང་མོ་གཞིབ་པའི་ཕྱི་རོལ་ཏུ་མཛུབ་མོ་རྡོ་རྗེ་ལྟར་བྱས་ནས་མཐེ་བོང་གཉིས་གློ་ལ་གཞར་བ་ནི། དམ་ཚིག་ཆེན་པོའི་ཕྱག་རྒྱ་སྟེ། དེ་བཅིངས་ཏེ་བསྐོར་བས་ངན་དུ་བྱས་པ་ཐམས་ཅད་ལས་བསྲུང་བ་ཆེན་པོར་གྱུར། བསང་བ་སོགས་མཆོད་པ་བྱིན་རླབས་སྔར་བཞིན།
བདེ་བར་གཤེགས་སོ་སོགས། གོང་བཞིན་མཆོད་ཡོན་དབུལ། ཨོཾ་སརྦ་དེ་བ་སོགས་སྐུ་ཁྲུས་གསོལ་བ་ནས། ཞལ་ཟས་ཀྱི་རྗེས་སུ་རོལ་མོ་འབུལ་བའི་བར་རྒྱས་བསྡུས་གང་རུང་བྱས་ཀྱང་ཆོག ལག་ལེན་ལ་བསྡུས་པ་བྱེད། ལེགས་གྲུབ་ལས། མགོན་པོ་ཐུགས་རྗེ་ནས། རྡོ་རྗེ་འཛིན་ལ་ཕྱག་འཚལ་ལོ། ། ན་མཿསརྦ་ནས་སྟུ་ཏེ་སྭཱཧཱ། ཞེས་བསྟོད་པ་འབྱུང་བའི་སྔགས།
འཇིག་རྟེན་ཀུན་གྱི་ཕྱོགས་ཀུན་ན། ། དེ་བཞིན་གཤེགས་པ་གང་བཞུགས་དང་། ། དགྲ་བཅོམ་བྱང་ཆུབ་སེམས་དཔའ་དག ། དེ་དག་བདག་ལ་དགོངས་སུ་གསོལ། ། ཚེ་རབ་གང་ཡང་རུང་བ་ན། ། བདག་གིས་སྡིག་པ་ཅི་བགྱིས་པ། ། སྔོན་གྱི་ཚེ་རབས་གཞན་དག་དང་། ། ཚེ་རབས་འདི་དག་འཁོར་བ་ན། ། འདོད་ཆགས་དབང་དང་བླུན་པ་དང་། ། ཁྲོ་བ་དག་གིས་འཁྲུལ་གྱུར་ཏེ། །
སངས་རྒྱས་ཆོས་དང་དགེ་འདུན་ནི། ། བླ་མ་དག་དང་ཕ་མ་དང་། ། དགྲ་བཅོམ་བྱང་ཆུབ་སེམས་དཔའ་དང་། ། སྦྱིན་གནས་གང་ཡང་རུང་བ་དང་། ། དེ་ལས་གཞན་པའི་སེམས་ཅན་དག ཡོན་ཏན་ལྡན་དང་མི་ལྡན་ལ། ། སྡིག་པའི་ལས་རྣམས་གང་བགྱིས་དང་། ། གང་ཡང་བགྱི་རུ་སྩལ་བ་དང་། ། གང་ཡང་ཅུང་ཟད་ཡི་རང་བ། ། བདག་མེད་པས་ནི་ཕྲ་མོ་ཡང་། །
ལུས་ངག་ཡིད་ཀྱིས་བགྱིས་པ་རྣམས། ། དེ་དག་མ་ལུས་བློས་བསྡུས་ནས། ། རྫོགས་པའི་སངས་རྒྱས་སྲས་བཅས་པ། ། བདག་གིས་ད་ནི་མངོན་གསུམ་བཞིན། ། རབ་ཏུ་གུས་པས་ཕྱག་འཚལ་ཏེ། ། སྐྱོ་བའི་ཡིད་དུ་གྱུར་པ་ཡིས། ། ཐལ་མོ་སྦྱར་ཏེ་ནོངས་པ་རྣམས། ། ཡང་དང་ཡང་དང་སོ་སོར་བཤགས། ། བདག་གིས་མི་དགེ་བགྱིས་པ་རྣམས། ། རྫོགས་སངས་རྒྱས་ཀྱི་མཁྱེན་པ་བཞིན། །
དེ་ལྟར་བདག་གིས་སོ་སོར་བཤགས། ། སླན་ཆད་དེ་ལྟར་ཡོངས་མི་བགྱིད། ། སྲོག་ཆགས་སྡུག་བསྔལ་ཞི་བྱའི་ཕྱིར། ། བདག་ཉིད་ཇི་སྲིད་འཚོ་བར་དུ། ། སངས་རྒྱས་ཆོས་དང་དགེ་འདུན་ལ། ། གུས་པས་ཡང་དག་སྐྱབས་སུ་མཆི། ། དེ་ཡི་ཡོན་ཏན་གུས་བསྒྲགས་ཏེ། ། ས་ལ་མགོ་བོས་གཏུགས་ནས་ནི། ། དཀོན་མཆོག་གསུམ་ལ་བློ་ཅན་གྱི། ། དེ་ལྟར་གུས་པས་སྐྱབས་སུ་འགྲོ། །
དེ་ནས་མཆོག་གི་ས་བོན་གང་། ། ཐར་པ་བདུད་རྩིའི་འབྲས་བུ་འབྱིན། ། ཤིན་ཏུ་བསྒོམ་ནས་མཆོག་གྱུར་པ། ། དངོས་གྲུབ་ཕྱིར་ནི་དེར་བསྐྱེད་དོ། ། སེམས་ཅན་ཁམས་ནི་མཐའ་ཡས་པའི། ། སྡུག་བསྔལ་ཉེ་བར་ཞི་བ་དང་། ། ངན་འགྲོ་རྣམས་ལས་བསྒྲལ་བ་དང་། ། ཉོན་མོངས་རྣམས་ལས་གྲོལ་བའི་ཕྱིར། ། སྲིད་པ་མི་བདེ་དོགས་པ་ན། ། དུཿཁ་སྣ་ཚོགས་ཅི་མཆིས་དང་། །
དེ་ལྟར་ཡོངས་སུ་བསྐྱབས་པའི་ཕྱིར། ། བདག་གིས་བྱང་ཆུབ་སེམས་བསྐྱེད་དོ། ། སེམས་ཅན་ཕོངས་པ་ཐམས་ཅད་ཀྱི། ། སྐྱབས་སུ་བདག་ཉིད་རྟག་ཏུ་ཤོག ། བདག་ནི་མཆོག་མེད་རྣམས་ཀྱི་མགོན། ། རྟེན་མེད་རྣམས་ནི་རྟེན་དུ་བདག ། སྐྱབས་མེད་རྣམས་ཀྱིས་སྐྱབས་འགྱུར་ཞིང་། ། དུ་ཿཁ་བདེ་བར་བྱེད་པ་དང་། ། བདག་ནི་སེམས་ཅན་ཐམས་ཅད་ཀྱི། ། ཉོན་མོངས་ཞི་བར་བྱེད་པར་ཤོག །
དགེ་བའི་ལས་རྣམས་གང་དང་གང་། ། འདི་དང་གཞན་དུ་བསགས་པ་རྣམས། ། བསོད་ནམས་ཡེ་ཤེས་ཞེས་བྱ་ཡི། ། ཚོགས་ནི་རྣམ་པ་གཉིས་སུ་ཤོག ། ཕ་རོལ་ཕྱིན་པ་དྲུག་སྒོ་ནས། ། བདག་གི་བརྩོན་འགྲུས་གང་བརྩམས་པ། ། དེ་ཡང་སེམས་ཅན་མ་ལུས་པ། ། ཐམས་ཅད་ལ་ནི་ཕན་པར་ཤོག ། ཚེ་ཡི་མཐའ་ཀླས་བྱེད་པར་དང་། ། གང་ཡང་ཅུང་ཟད་བྱེད་འགྱུར་བ། །
མདོར་ན་སེམས་ཅན་ཐམས་ཅད་ཀྱིས། ། ཉོན་མོངས་ཐམས་ཅད་ཞི་བ་དང་། ། བུལ་བར་བྱ་བའི་ཕྱིར་འབད་ཅིང་། ། བྱང་ཆུབ་བར་དུ་བདག་བརྩོན་ནོ། ། དེ་ནས་རྫོགས་པའི་བྱང་ཆུབ་སེམས། ། ཆོ་ག་བཞིན་དུ་ཀུན་ཏུ་བསྐྱེད། ། སེམས་ཅན་ཀུན་ལ་སྙིང་རྗེ་དང་། ། བྱམས་པར་ཉེ་བར་གནས་པར་བྱ། ། སེམས་ནི་ལེགས་པར་སྦྱངས་བའི་ཕྱིར། ། སྣ་ཚོགས་ཐབས་ཀྱི་རྗེས་དྲན་དྲུག །
ནང་གི་བདག་ཉིད་ཞི་བ་ཡིས། ། བསམ་པ་གཅིག་ཏུ་བསྒོམ་པར་བྱ། ། སྔོན་གྱི་རྒྱལ་བའི་སྲས་རྣམས་ཀྱིས། ། སྨོན་ལམ་ཇི་ལྟར་མཛད་པ་བཞིན། ། བདག་ཀྱང་དགེ་བའི་སེམས་ཀྱིས་སུ། ། དེ་བཞིན་དུ་ནི་སྨོན་ལམ་འདེབས། ། ཆོས་ཀྱི་ལོངས་སྤྱོད་སྣ་ཚོགས་ལ། ། མཉམ་པར་བཞག་ནས་ཡི་རང་ངོ་། ། སེམས་ཅན་ཐམས་ཅད་བདེ་བ་དང་། ། ཞི་ཞིང་ནད་ཀྱང་མེད་པར་ཤོག །
བདག་ཀྱང་བྱ་བ་ཀུན་ནུས་ཤིང་། ། ཡོན་ཏན་དང་ཡང་ལྡན་པར་ཤོག ། ནོར་ལྡན་གཏོང་ཕོད་ཤེས་རབ་ཅན། ། བཟོད་ལྡན་དགེ་བ་དད་པ་དང་། ། སེམས་ཅན་ཚེ་རབས་ཐམས་ཅད་དུ། ། སྐྱེ་བ་དྲན་ཞིང་བརྩེ་ལྡན་ཤོག ། ཅེས་ལེགས་གྲུབ་ནས་གསུངས་པའི་རྒྱུན་བཤགས་འདིས་དོན་རྣམས་ཡིད་ལ་བརྣག་པས་བརྗོད་དོ། ། དེ་ནས་བོ་དྷི་ཙིཏྟ་སྟོང་རྩ་བརྒྱད་དམ། བརྒྱ་རྩ་བརྒྱད་དམ། ལྔ་བཅུ་རྩ་བཞིའམ།
ཉི་ཤུ་རྩ་གཅིག་བླངས་ལ་མིག་ཕུག་སྟེ། བའི་རྣམ་ལྔས་བཀྲུས་པའི་བུ་མོས་བཀལ་བའི་སྐུད་པ་སུམ་སྒྲིལ་གྱིས་བརྒྱུས་ནས་མདུད་པ་བོར་ལ་ཨཱ་ཧ་ར་སོགས་མཆོད་པ་བཞིས་མཆོད་ནས་ཕྲེང་བ་སྙིམ་པར་བཅུག་ལ། ཨོཾ་བྷ་ག་ཝ་ཏི་སིདྡྷི། སིདྡྷ་ཡ། སིདྡྷཱིརྦྦ་སྭཱཧཱ། དེ་ནི་ཕྲེང་བའི་རབ་གནས་སོ། ། བཟླས་པའི་དུས་སུ་ཐལ་མོ་སྦྱར་ནས་བླ་མ་ལ་ཕྱག་འཚལ་ལོ། ། ལྷ་གསལ་བར་གྱུར། སྔགས་ཀྱི་ནོར་བུ་སྙིམ་པར་བཅུག་སྟེ། ན་མོ་རཏྣ་ཏྲ་ཡཱ་ཡ།
ཨོཾ་ཨརྦྷུ་ཏེ་བི་ཛ་ཡ་སིདྡྷི་སིདྡྷཱརྦྦ་སྭཱཧཱ། ཞེས་ལན་བདུན་བཟླས་པའི་བྱིན་གྱིས་བརླབས་ལ། སྙིང་ཁར་ཕྲེང་བ་བཟུང་ལ་གུང་མོ་དང་མཐེའུ་ཆུང་བརྐྱང་སྟེ་མཛུབ་མོ་བཀུག་ནས་གུང་མོའི་རྒྱབ་ཏུ་བཞག་ནས། སྲིན་ལག་དང་མཐེ་བོས་དྲག་པོས་ལས་མ་གཏོགས་པ་ཐམས་ཅད་ལ་བགྲང་སྟེ། སྔགས་རེ་རེ་ནོར་བུ་རེ་རེ་བགྲངས་པ་དེ་ལ་རང་ལྷ་གསལ་བའི་སྙིང་ཀར་ཟླ་བའི་དཀྱིལ་འཁོར་དང་མདུན་གྱི་ལྷ་གསལ་བའི་སྙིང་ཁར་ཟླ་བའི་དཀྱིལ་འཁོར་ལ། ན་མཿསཔྟ་ནཱཾ་སོགས་ནས་ཨ་དྷིཥྛི་ཏེ་སྭཱཧཱ་བར་རྩ་སྔགས་དང་། ཨོཾ་སརྦ་ཏ་ཐཱ་ག་ཏ་མ་ལ་སོགས་སྙིང་པོ་གོང་བཞིན་བརྗོད། སྔགས་ཀྱི་ཡི་གེ་རྣམས་རིམ་པ་བཞིན་བཀོད་ལ། མངོན་སུམ་ལྟར་བལྟས་ཏེ། ཟློག་པ་པོའི་རུས་རྣམས་ཀྱི་ཡན་ལག་བསྐུམ་པ་དང་།
ལྕེ་ཡིས་ཆུ་བཏུང་བ་ལྟར་ལུས་ཀྱི་དབུགས་རྒྱུ་བ་དང་། དབང་པོའི་གྲོང་ནང་དུ་བཅུས་ཀྱང་ནང་གི་མིག་ཕྱིར་བལྟ་བའི་ཚུལ་གྱིས་མིག་ཟིམ་བྱས། གདོང་ཅུང་ཟད་བསྟོད། སྒྲ་སྔགས་ཀྱི་ཕྲེང་བ་དང་། སེམས་ཟླ་བའི་དཀྱིལ་འཁོར་དང་། གཞི་སངས་རྒྱས་ཀྱི་སྐུ་རྣམས་རིམ་པ་འདིས་ཅིག་ཆར་གསལ་བར་གྱུར། ཡིད་བཟླས་སམ་ཤུབ་བུའི་བཟླས་པར་བྱའོ། ། བར་སྐབས་སུ་རླུང་བག་ཡོངས་སུ་བྱ་ཞིང་། དབུགས་འབྱུང་བ་ན་གསང་སྔགས་མི་འགྱུར་བའི་གཞི་རང་གི་བསྒོམ་པའི་ལྷ་ལ་བལྟས་ནས། ཡང་སྔར་བཞིན་དུ་མདུན་གྱི་སྐུ་ལ་སོགས་པ་གསུམ་ལ་དམིགས་ཤིང་དབུགས་དབྱུང་བའི་མཐའི་བར་དུ་སྲོག་རྩོལ་བསྡམས་ལ་བཟླས་བརྗོད་བྱའོ། །
དེ་ལྟར་བཟླས་པའི་ཚེ་ན། ཁྲོ་བ་དང་དགའ་བ་ལ་སོགས་པའི་རྣམ་རྟོག་སྤང་། གཏམ་གཞན་མི་སྨྲ། ལྷ་གཞན་མི་བསྒོམ། ཡན་ལག་འགྱུར་བ་མེད་པར་བཟླས་སོ། ། ངལ་ན་སྒྲ་ལ་སོགས་པ་རིམ་པས་བསྡུས་ཏེ། ཐ་མལ་གྱི་ངང་ལ་ལྡང་ངོ་། ། གལ་ཏེ་བཟླས་པ་བྱེད་འཕྲོ་ལ་གཉིད་བྲོ་བའམ། གཡའ་འམ། སྦྲིད་པའམ།
གློ་དང་ལུད་པའམ། འོག་རླུང་ངམ། བཤང་གཅི་བྱུང་ན། མོད་ཁོ་ན་ལ་ཕྲེང་བ་བཞག་སྟེ་བཅག་པ་ལ་སོགས་པ་བྱས་ནས། ཁྲུས་དང་ཉེ་རེག་བྱས་ནས་བཟླས་པ་དང་པོ་ནས་བརྩམས་པར་བྱའི་སྔགས་ཀྱི་དེ་གྲངས་སུ་མི་གཞག་གོ ། ཕྲེང་བའི་ཐོག་མ་དང་ཐ་མ་བགྲང་བའི་ཚེ་ན་སྔགས་ཀྱི་ལྷ་ལ་ཕྱག་འཚལ་ལོ། ། སྔགས་བགྲང་བ་རྫོགས་པའི་ཚེ། ལྷའི་རི་མོའམ། སྐུ་གཟུགས་སམ། མཆོད་རྟེན་ནམ།
དེའི་གདན་ལ་མིག་གིས་ཀུན་ཏུ་བལྟ་བར་བྱའོ། ། བག་མེད་པའི་ལྷ་གཞན་གྱི་སྔགས་བཟླས་ནས་ཡིད་ཀྱིས་གསོལ་བ་བཏབ་ལ། བཟླས་བརྗོད་སླར་བརྩམ་པར་བྱའོ། ། དེ་ལྟ་བུའི་བསླབ་བྱ་དང་ལྡན་པས་རྩ་སྔགས་དང་སྙིང་པོ་གཉིས་སོ་སོར་ཅི་འགྲུབ་བཟླས་མཐར། ལག་པ་གཡས་པའི་སྲིན་ལག་གི་རྒྱབ་ཏུ་གུང་མོ་བཞག གཡོན་པའི་སྲིན་ལག་གི་རྒྱབ་ཏུའང་གུང་མོ་བཞག་ནས་སྦྱར་ཏེ་ལག་པ་གཡས་པའི་མཛུབ་མོའི་གཡོན་པའི་སྲིན་ལག་དཀྲི་ཞིང་གཡོན་པའི་མཛུབ་མོས་གཡས་པའི་གུང་མོ་དང་སྲིན་ལག་དཀྲིས་ལ། ཐེའུ་ཆུང་གཉིས་བཤིབས་ཏེ་བསྒྲང་ནས་མཐེ་བོང་གཉིས་མཛུབ་མོའི་ཚིགས་དབུས་མར་བཞག་པ་བུམ་པའི་ཕྱག་རྒྱ་བཅས་ལ། བདག་གིས་བཟླས་བརྗོད་ཀྱི་དགེ་བའི་རྩ་བ་འདི། མཆོག་དང་ཐུན་མོང་གི་དངོས་གྲུབ་ཐམས་ཅད་ཀྱི་དོན་དུ་བཅོམ་ལྡན་འདས་མ་ལ་འབུལ་ལོ། ། མགོན་པོ་ཁྱེད་ཀྱིས་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ།
ཞེས་བརྗོད། ཚུལ་འདི་ནི་བསྙེན་པའི་སྐབས་སོར་བཞག་ཡིན་པས། དེས་ན་བསྙེན་པ་བྱེད་པའི་ཚེ་སྦྱོར་བའི་སྐབས་སུ་རྟེན་དྲུང་མཆོད་པ་སོགས་བཤམས་བཟླས་པ་ཕུལ་གྲུབ་ནས་མཆོད་བསྟོད་བྱས་ལ་འོག་ནས་འབྱུང་བ་བཞིན་རྣལ་འབྱོར་བསྡུའོ། ། ཐིག་ཚོན་བྱིན་རླབས་ཀྱི་ཚེ། ཨོཾ་ཏྲཾ་བྷནྡྷ་སྭཱཧཱ། དཀྱིལ་འཁོར་གྱི་ས་གཞིར་བསང་གཏོར་བྱ། གཞོན་ནུ་མས་བཀལ་བའི་སྐུད་པ་སྔར་བཞིན་དུ་ལོངས་མ་སྤྱད་པའི་གསར་པ་གཙང་མ་དྲི་ཞིམ་པ། རེག་ན་བདེ་བ། སྦོམ་ཕྲ་རན་པ། སྦོམ་ཕྲ་དང་འཇུར་མདུད་མེད་པ།
ཁ་དོག་དཀར་དམར་སེར་ལྗང་ནག་པོ་ལྔ། སློབ་དཔོན་དཀྱིལ་འཁོར་གྱི་ཤར་དང་། སློབ་མ་ནུབ་ཏུ་འཁོད་པའི་སློབ་དཔོན་གྱི་ཕྱག་གཡོན་པའི་མཛུབ་མོའི་རྩ་བ་ནས་རྩེ་མོའི་བར་དུ་རྩིག་པའི་རིམ་པ་དང་མཐུན་པར་བཀོད་དོ། ། ཨོཾ་ཏྲཾ་བནྡྷ་སྭཱཧཱ། བྷྲཱུཾ་བཟླས་ཤིང་དང་པོ་སོ་སོར། དེ་ནས་གཅིག་ཏུ་བསྒྲིལ། ཨོཾ་ཏྲཾ་བནྡྷ་སྭཱཧཱ། བརྒྱ་བཟླས། ཨ་ཧ་ར་སོགས་བཞིས་མཆོད། མདུན་གྱི་ནམ་མཁར་དཀོན་མཆོག་གསུམ་དང་དཀྱིལ་འཁོར་གྱི་ལྷ་ཐམས་ཅད་བཞུགས་པར་གྱུར།
དཀོན་མཆོག་གསུམ་ལ་ཨ་ཧ་ར་སོགས་བཞིས་མཆོད། ལྷ་རྣམས་ལ་དངོས་སུ་ཕྱག་འཚལ་ཞིང་། ཨོཾ་སརྦྦ་ཏ་ཐཱ་ག་ཏ་ཀ་ཡ་སོགས་བརྗོད། ཨཱ་ཧ་ར་སོགས་བཞིས་མཆོད། ཤར་དུ་ཐིག་སྐུད་བསྡོགས་ཏེ་བཟུང་། དེ་ནས་ལྷོར་ཕྱིན་ལ་ཁ་བྱང་དུ་བལྟས། སྒྲུབ་པའི་གྲོགས་མཆོག་བྱང་དུ་འདུག་སྟེ། ཁ་ལྷོར་བལྟས་པའི་འོག་ཏུ་ཐིག་སྐུད་གཏད། དེ་ནས་གཡས་བསྐོར་གྱི་ཤར་དུ་སོང་སྟེ་ནུབ་ཏུ་བལྟས་ལ་ཚངས་ཐིག་དང་པོ་གདབ། དེའི་ཚེ་ཕྱོགས་འཕྲུལ་སྤང་ཕྱིར།
ཕྱོགས་ཀྱི་དབྱེ་བ་ནི་རྟོག་པས་བརྟགས་པ་ཡིན་གྱི། དོན་དམ་པ་ཕྱོགས་ཐམས་ཅད་མཉམ་པར་ཉིད་དེ། ཞེས་པ་དང་། གནམ་ཐིག ས་ཐིག་གཉིས་ཀ་གདབ། འདེབས་དུས། ཨོཾ་བཛྲ་ས་མ་ཡ་པཱུ་ཏྲཾ་མ་ཏི་ཀྲ་མ་ཧཱུྃ། ཞེས་བརྗོད་པ་རྣམས་ཁ་སྐང་ཀྱང་ལེགས། དེ་ནས་ལྷོར་སོང་སྟེ་བྱང་དུ་བལྟས་ནས་གཉིས་པ་གདབ། དེ་ནས་མེར་སོང་སྟེ་བྱང་དུ་བལྟས་ལ་ཤར་གྱི་རྩ་ཐིག་དང་།
དེ་ཉིད་དུ་འདུག་སྟེ་ནུབ་དུ་བལྟས་པས་ལྷོའི་རྩ་ཐིག་དང་། རླུང་དུ་འདུག་སྟེ་ལྷོར་བལྟས་ལ་ནུབ་ཀྱི་རྩ་ཐིག་དང་། དེ་ཉིད་འདུག་ནས་ཤར་དུ་བལྟས་ལ་བྱང་གི་རྩ་ཐིག་དང་། མེར་འདུག་སྟེ་རླུང་དུ་བལྟས་ལ་ཟུར་ཐིག་དང་། བདེན་བྲལ་དུ་འདུག་སྟེ་དབང་ལྡན་དུ་བལྟས་ལ་ཟུར་ཐིག་གཉིས་པ་རྣམས་གདབ་བོ། ། དཀོན་མཆོག་གསུམ་ལ་ཨཱ་ཧ་ར་སོགས་བཞིས་མཆོད། ཁྲོ་བོའི་རྒྱལ་པོ་བསྒོམ་ནས་སྐྱུ་རུ་རའི་ཕྱེ་མ་ལ་བྱས་པའི་ཁྲུས་ཆབ་ཀྱིས་ཁྲུས་བྱས་ལ་གོས་གཙང་མ་བགོ དཀྱིལ་འཁོར་གྱི་ས་གཞི་རྣམས་ལ་བའི་ཆུ་དང་གཅི་བ་བསྲེས་ལ་བྱུག སྤོས་ཆུའི་བསངས་གཏོར་བྱས། ཕྱག་དར་དང་ཆག་ཆག་བཏབ་ལ།
མེ་ཏོག་སིལ་མ་གཏོར། སྲས་བུས་བསྐོར། རྒྱལ་མཚན་དང་རྟ་བབ་དང་། མེ་ཏོག་གི་ཕྲེང་བ་བརྒྱུས་པ་རྣམས་ཀྱིས་བརྒྱན་ལ། དེ་ནས་དགོས་པའི་ཡོ་བྱད་ཐམས་ཅད་བྱང་ཕྱོགས་སུ་བསགས་ཏེ། ཁྲོ་བོ་མནོལ་བ་མེད་པའི་སྔགས་རྒྱ་དང་། བདུད་རྩི་ཐབས་སྦྱོར་གྱི་སྔགས་རྒྱས་བསྲུང་། རྩ་སྔགས་སམ་སྙིང་པོས་བསྲུང་བ་ཡང་སྤྱི་རྒྱུད་དུ་གསུངས། གནས་ལ་ལས་སྔགས་བདུད་རྩི་ཐབས་སྦྱོར་གྱི་སྔགས་ཀྱིས་བསངས་གཏོར་བྱ། བགེགས་བསལ་བའི་སྔགས་རྒྱས་བགེགས་བསལ།
གོ་ཆའི་སྔགས་རྒྱས་བསྲུང་། སེམས་སྤྲོ་བ་ཆེན་པོས་རིགས་གསུམ་གྱི་ལྷ་ལ་ཕྱག་བྱས་ལ། དཀྱིལ་འཁོར་བྲི་བ་ལ་འཇུག བལྟས་ངན་པ་བྱུང་ན་ཞི་བའི་སྦྱིན་སྲེག་བྱ། དེ་ནས་དཀྱིལ་འཁོར་གྱི་དབུས་སུ་དཀྱིལ་འཁོར་གཙོ་བོ་ལ་མཆོད་ཡོན་རྩ་སྔགས་ཀྱིས་དབུལ། མེ་ཏོག་ལ་སོགས་པས་མཆོད་པས་མཆོད། སློབ་མ་དང་དཀྱིལ་འཁོར་བྲི་བ་ལ་སོགས་པའི་གྲོགས་རྣམས་ལ་བསངས་གཏོར་དང་བསྲུང་བ་བྱས་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་འདོན། དེ་ནས་ཕྱག་འཚལ་གྱི་སྔགས་རྒྱ་བྱས་ལ་དཀྱིལ་འཁོར་བྲིའོ། ། དེ་ལ་འོད་ཟེར་དྲི་མེད་ཀྱི་གཟུངས་ལས་དཀྱིལ་འཁོར་གྲུ་བཞི་པ་བྱས་ལ། དེའི་སྟེང་དུ་ཚོན་ལྔ་རི་མོར་བྲིས་ཏེ།
དབུས་ཀྱི་ཆར་ནི་འཁོར་ལོ་དང་། རྡོ་རྗེ་དང་། དུང་དང་། མདུང་རྩེ་གསུམ་པ་དང་། གཡུང་དྲུང་རིས་དང་། པདྨ་རྣམས་བྲིའོ། ། གྲྭ་བཞིར་ཡང་པདྨ་རེ་རེ་བྲིས་ཏེ། དེའི་སྟེང་དུ་སྤོས་ཆུས་བཀང་བའི་བུམ་པ་རེ་རེ་གྲྭ་བཞིར་བཞག་གོ ། བདུག་སྤོས་ཀྱིས་བཀང་བ་སྣ་ཚོགས་འཐུལ་བ་ཡང་བཞག་གོ ། ཁ་དོག་སྣ་ལྔའི་སྣོད་དུ་ཁ་ཟས་སྣ་ཚོགས་དང་།
ཟས་དཀར་གསུམ་དང་འབྲས་ཆན་དུ་སྦྱར་བ་བཞག་གོ ། ཡང་དྲིའི་ཆུ་དང་མེ་ཏོག་དང་། འབྲས་བུ་རྣམས་འབྲུའི་སྣོད་བཀང་བ་ཕོར་བུ་རེ་རེ་བླུག་པ་དང་། ཡང་ཁ་ཟས་སྣ་ཚོགས་པ་སྦྱར་བའི་གཏོར་མ་སྤོས་ཆུ་བུམ་པ་གང་སྦྱར་ཏེ་དཀྱིལ་འཁོར་གྱི་སྟེང་དུ་བཞག་གོ ། གཏོར་མ་དང་། འབྲས་ཀྱི་དྲུང་དུ་ཉེ་བར་ཚོགས་ཀྱི་བདག་པོའི་གཟུགས་བྲིས་ལ་དེའི་སྤྱི་བོའི་སྟེང་དུ་མར་མེ་བཞག་གོ ། དེ་ནས་དཀྱིལ་འཁོར་གྱི་ནུབ་ཕྱོགས་སུ་ནད་པ་ཡོད་ན་བཞག་ལ། དཀྱིལ་འཁོར་གྱི་ནང་དུ་ཁ་བསྟན་ནས་ནད་པའི་མདུན་དུ་མཆོད་པའི་བཤོས་བཞག་སྟེ་འབུལ་དུ་གཞུག་གོ ། ཞེས་གསུངས་པས་འདིའི་གཙོ་ཆེར་སྡིག་པ་ཞི་བའི་ཕྱིར་ན་འབྲས་ས་ལུ་ཕྱེ་མ་ཁ་བསྒྱུར་བའམ། ཚེ་སྲིང་བའི་ཕྱིར་ན་རྒྱས་པའི་ལས་ཡིན་པས་མཚལ་དང་བབ་ལ་ལ་སོགས་པའི་ཕྱེ་མ་འབྱུང་ཁུང་ནས་བྱུང་བའི་ཚོན་རྣམས་རྣམ་པ་ལྔ་སློབ་དཔོན་གྱི་དབུས་དང་ཕྱོགས་བཞིར་བཀོད།
བགེགས་བསལ་བ་སོགས་སྔར་མཆོད་པ་བྱིན་བརླབས་བཞིན་ལས། རྡུལ་ཚོན་རྣམས་ལྷ་རྫས་ཀྱི་ཡོ་བྱད་སོགས་བརྗོད། ཨོཾ་ཏྲཾ་བྷནྡྷཱ་སྭཱཧཱ། བརྒྱ་བཟླས་པས་བྱིན་གྱིས་བརླབས་ལ་ལྷའི་མཚན་མ་བགོད་པའི་གནས་རྣམས་སུ་བ་ལྕིས་བསྐུ། བའི་རྣམ་ལྔའི་ཆུས་བཀྲུ་དྲི་ཆུ་གཏོར། རྡུལ་ཚོན་ལའང་བྷྲཱུྃ་ཞེས་དྲི་བཟང་གི་ཆུ་གཏོར། བུ་སྟོན་རིན་པོ་ཆེའི་དཀྱིལ་ཆོག་ཏུ་ཐིག་གདབ་སྐབས་ཕུར་བུས་བཏགས་པའི་སྲད་བུའི་ཟླུམ་བསྐོར་བྱས་པའི་དབང་དུ་མཛད་ནས། དབུས་ཀྱི་ཕུར་བུ་ཕྱུང་ལ། བུ་ག་རྩིགས་པའི་རིམ་པ་བཞིན་དུ་ཚོན་གྱིས་བཀང་། རེ་ཁ་ལྔའི་ས་ལ་རྡོ་རྗེ་ཁུ་ཚུར་རེ་རེ།
ལྷུང་བཟེད་ཀྱི་ཕྱག་རྒྱའི། ལྕགས་ཀྱུའི་ཕྱག་རྒྱའི། རིགས་བྱེད་ཀྱི་ལག་པས་རེ་ཁ་ལྔ་ནང་ནས་རིམ་པ་བཞིན་དཀར་དམར་སེར་ལྗང་ནག་ལྔ་པོ་གཡས་བསྐོར་གྱི་བར་མ་ཆད་པ་མཉམ་པར་བྲིས་ལ་རིན་པོ་ཆེ་ལ་སོགས་པའི་སྣོད་ཀྱིས་བཀབ་ལ་བཞག་གོ ། ཕྱིས་སྦྲེལ་རན་པ་དང་བླངས་ཏེ། མཚན་མ་བརྟགས་ལ་སྦྲེལ་ལོ། ། ཕྱོགས་ཚོན་དབུས་དཀར། ཤར་དམར། ལྷོ་སེར། ནུབ་ལྗང་། བྱང་ནག་པོ།
གཞན་རྣམས་ཕར་ཆེར་སྤྱི་དང་མཐུན་པར་བྱ། སྒོ་བཞི་བྱེད་ན་ནུབ་སྒོ་མིན་པ་གསུམ་པོ་རེ་ཁ་དཀར་པོ་ཕྲ་མོས་བཅད་ལ་བཞག གཅིག་ལས་མེད་ན་མི་དགོས་སོ། ། ཞེས་གསུངས། མཁན་ཆེན་བསོད་ནམས་མཆོག་གྲུབ་ཀྱི་ལྷན་ཐབས་ལས། བསྐོར་ཐིག་མི་མཛད་པས་ཐིག་འདེབས་དུས་ཀྱི་ཕུར་གདབ་མ་དགོས་པ། ཕུར་བུ་ཕྱུང་བ་ཁུང་དུ་འགེངས་པ་མ་དགོས། ཚོན་པྲ་རྟགས་པའང་འདི་ཕྱོགས་ཀྱི་ཕྱག་ལེན་ལ་མི་སྣང་། ཐིག་ཚོན་ལ་བསྐྱེད་ཆོག་མེད་པས་གཤེགས་གསོལ་མི་དགོས། ཞེས་གསུངས་པས་གང་བདེར་བྱས་ཆོག་པར་མངོན་ནོ། །
ལྷའི་མཚན་མ་འགོད་པ་ནི་འོག་ནས་འབྱུང་བའི་ངག་འདོན་བཞིན་ནོ། ། ལྷ་རྣམས་ཀྱི་མཚན་མ་འགོད་པའི་ཚེ་སོ་སོའི་སྔགས་བཟླ་དགོས་ཏེ། སྤྱི་རྒྱུད་ལས། ཡིད་ལ་དེའི་སྔགས་ཟློས་ཤིང་། ། ཕྱེ་མ་དཀར་པོས་འབྲི་བར་བྱ། ། ཞེས་སོ། ། མཆོད་སྣམ་གྱི་གྲྭ་བཞིར་པདྨ་འདབ་བརྒྱད་བྲི། དེའི་སྟེང་དུ་སྤོས་ཆུས་བཀང་བའི་བུམ་པ་དཀར་པོ་མགུལ་ཆིངས་ཁ་བརྒྱན་དང་བཅས་པ་བཞག ཤར་གྱི་སྣམ་བུའི་སྟེང་དུ་སྤོས་སྣ་ལྔའམ་གསུམ་གང་འབྱོར་བཞག ལྷོའི་སྣམ་བུ་ལ་སྣོད་ཁ་དོག་ལྔར་བསྒྱུར་བའི་ནང་དུ།
ཞལ་ཟས་སྣ་ཚོགས་དང་། ཞོ་འོ་མ་མར་སྟེ་དཀར་གསུམ་དང་། འབྲས་ཆན་སྦྱར་བ་བཞག ནུབ་ཀྱི་སྣམ་བུ་ལ། དྲིའི་ཆུས་གང་བའི་དུང་ཆོས་དང་། མེ་ཏོག་གི་གང་བའི་སྣོད་དང་། འབྲས་སམ། འབྲས་བུས་བཀང་བ་བཞག བྱང་གི་སྣམ་བུ་ལ། ཁ་ཟས་སྣ་ཚོགས་སྦྱར་བའི་གཏོར་མ་དང་།
དྲིའི་ཆུས་གང་བའི་བུམ་པ་མགུལ་ཆིངས་ཁ་བརྒྱན་དང་བཅས་པ་སྤོས་དང་མེ་ཏོག་རྣམས་བཞག བྱང་གི་གཏོར་མ་དང་། ནུབ་ཀྱི་འབྲས་གཉིས་ཀྱི་བར་སྔར་གྱི་གྲྭའི་བུམ་པའི་རྒྱབ་ཏུ་ཤིང་ཟླ་གམ་གཟུགས་ལྟ་བུ་ལ་ཚོགས་ཀྱི་བདག་པོའི་གཟུགས། གླང་པོ་ཆེའི་གདོང་པ་ཅན་དཀར་པོ་དགྲ་སཏྭ་དང་ལ་ཕུག་འཛིན་པ་བྲིས་ལ། དེའི་སྤྱི་བོའི་སྟེང་དུ་མར་མེ་བཞག་པར་བྱའོ། ། དེ་ལྟར་དཀྱིལ་འཁོར་གྱི་ཕྱིའི་མཐའ་སྐོར་གྱི་མཆོད་པ་བཤམས་སྐབས། ཕྱོགས་བཞིར་མཆོད་ཡོན་འབུལ་བའི་སྟེགས་བུའི་སྟེང་དུ། རྫས་བདུན་ཆུ་གཙང་དང་སྦྱར་བའི་མཆོད་ཡོན་འཐོར་ཡབ་བཟེད་ཞལ་བཅས་པ་རེ་རེ། དྲི། མེ་ཏོག
བདུག་སྤོས། མར་མེ། ཞལ་ཟས། འཁུར་བའི་བྱེ་བྲག ཤིང་ཏོག སྲན་ཚོད། འོ་ཐུག་རྣམས་ཕྱོགས་རེ་ཚར་རེ། ནུབ་ཕྱོགས་སུ་འཇིག་རྟེན་པ་གསུམ་ལ་སོ་སོར་ཚར་རེའམ། ཐུན་མོང་དུ་གཅིག རྒྱལ་མཚན་སྤྱི་རྒྱུད་ལས།་་་་་
རྒྱལ་མཚན་གསར་པ་སྣ་ཚོགས་དང་། བརྒྱད་ནི་ཁོར་རྭ་ཁོར་ཡུག་ཏུ་ཡུ་བ་དྲང་པོ་རིང་པོ་ལ། དཔྱད་ནས་ཉེ་བར་བཟུང་བྱས་ཏེ། ། དཀར་པོ་ཤར་གྱི་ཕྱོགས་སུ་གཟུག ། ཤར་ལྷོ་མཚམས་སུ་ལེ་བརྒན་གཟུག ། ལྷོ་ཡི་ཕྱོགས་སུ་ནག་པོ་གཟུག ། ལྷོ་ནུབ་མཚམས་སུ་དུད་ཁ་གཟུག ། ནུབ་ཀྱི་ཕྱོགས་སུ་དམར་པོ་གཟུག ། ནུབ་བྱང་མཚམས་སུ་ཁྲ་བོ་གཟུག ། བྱང་གི་ཕྱོགས་སུ་སེར་པོ་གཟུག །
བྱང་ཤར་མཚམས་སུ་ལྗང་སེར་གཟུག ། དེ་ལྟར་རྒྱལ་མཚན་བརྒྱད་པོ་རྣམས། ། གོ་རིམ་བཞིན་དུ་གཟུག་པར་བྱ། ། རྒྱལ་མཚན་རྣམས་ཀྱི་རྩེ་མོ་ལ། ། ཏོག་ནི་རྨ་བྱའི་མདོངས་ཀྱིས་བརྒྱན། ། རྒྱལ་མཚན་རྣམས་ནི་མ་རྙེད་ན། ། ཐམས་ཅད་ཐལ་ཀར་གཅིག་པུའམ། ། ཡང་ན་དེ་བས་མང་ཡང་རུང་། ། ཤར་གྱི་ཕྱོགས་སུ་གཟུག་པར་བྱ། ། ཞེས་སོ། །
གཞན་ཡང་བཀྲ་ཤིས་རྫས་བརྒྱད་ཀྱིས་བརྒྱན་པ་ལ་སོགས་པ་ཅི་འབྱོར་པར་བྱ། དཀྱིལ་འཁོར་བྲི་བཤམས་གྲུབ་ནས། སྤྱི་རྒྱུད་ལས། དཀྱིལ་འཁོར་ཆོ་ག་བཞིན་བྲིས་ནས། ། ཉེ་རེག་བྱས་ཤིང་གཙང་བར་བྱ། ། ལྷ་རྣམས་ལ་ཡང་ཕྱག་བྱས་ནས། ། བཟང་ངམ་མི་བཟང་བརྟག་པར་བྱ། ། ཕྱི་རོལ་ཁར་ཕྱོགས་ཁ་བལྟས་ནས། ། ཡིད་ལ་དཀྱིལ་འཁོར་བདག་པོ་ཡི། ། སྙིང་པོའི་གསང་སྔགས་ཀུན་བཟློས་ཤིང་། །
མཚན་མ་དག་ནི་བརྟག་པར་བྱ། ། ཞེས་གསུངས་པས། ཁྲུས་དང་ཉེ་རེག་བྱས་ལྷ་རྣམས་ལ་ཕྱག་བྱས་ནས་སྙིང་པོའམ། རྩ་སྔགས་བཟླ་ཞིང་མཚན་མ་བརྟག་པར་བྱའོ། ། དེ་ནས་མཆོད་བསྟོད་བྱས་ལ་འོག་ནས་འབྱུང་བ་བཞིན་རྣལ་འབྱོར་བསྡུའོ། ། དཀྱིལ་འཁོར་བྲིས་བཞེངས་མ་གྲུབ་པར་ཞག་གིས་བར་ཆོད་ན་ཉིན་རེ་བཞིན་ཐིག་ཚོན་བྱིན་རླབས་ཀྱི་འོག་བཞིན་བསྒོམ་བཟླས། མཐར་མཆོད་བསྟོད་ཛི་ན་ཛིཀ་གཙྪ། ཨརྒྷཾ་པྲ་ཏཱིཙྪ་སྭཱཧཱ། སྤྱན་དྲངས་པའི་ནས། གཤེགས་སུ་གསོལ།
སྔགས་ཀྱི་སྤྲུལ་པའི་ནས། བདག་ལ་ཐིམས། བདག་གི་ལྷའི་ནས། ཤེར་སྙིང་འདོན་པའི་བར་གྱི་རྣལ་འབྱོར་བསྡུ་ཆོག་བྱའོ། ༈ །དེ་ལྟར་དཀྱིལ་འཁོར་འབྲི་བ་སོགས་གྲུབ་ནས། དངོས་གཞི་དཀྱིལ་འཁོར་སྒྲུབ་མཆོད་ནི། ནངས་པར་མཆོད་པ་སོགས་བཤམས། ཁྲོ་བོ་བསྣོལ་བ་མེད་པའི་སྔགས་རྒྱས་བདག་ཉིད་བསྲུང་བ་ནས། ནང་གི་དཀྱིལ་འཁོར་གྱི་ཤར་གྱི་ཆའི་དབུས་སུ་གདན་སེར་པོ་གྲུ་བཞི་པའི་སྟེང་དུ་པད་ཟླ་ལ་ཞེས་པའི་བར། ས་བཟུང་བཞིན།
དེ་ནས་འཁོར་ལོ་རྩིབས་བརྒྱད་པ་འོད་ཟེར་ཕྲེང་བ་དང་བཅས་པ། ན་མཿསཔྟ་ནཾ་སོགས་རྩ་སྔགས་ཚར་གཅིག ཛི་ན་ཛིཀ འཁོར་ལོ་དེ་ཉིད་བཅོམ་ལྡན་འདས་དཔལ་ཤཱཀྱ་ཐུབ་པ་ནས། ཆོས་ཀྱི་འཁོར་ལོའི་ཕྱག་རྒྱ་མཛད་པ། ཞལ་ནུབ་ཏུ་བསྟན་པ། དེའི་གཡོན་ངོས་སོགས་ནས་པད་ཟླའི་སྟེང་དུའི་བར་སྔར་བཞིན་ལ་རྡོ་རྗེ་སྔོན་པོ་རྩེ་མོ་གསུམ་པ། ན་མོ་རཏྣ་ནས། ཧི་རི་མི་རི་ཏི་རི་ཎི་སྭཱཧཱ། བཛྲ་དྷྲྀཀ
རྡོ་རྗེ་དེ་ཉིད་ཕྱག་ན་རྡོ་རྗེ་ནས། ཁྲོ་བོའི་ལུས་ཀྱི་ཉམས་ལ་གནས་པ། དེའི་ནུབ་ཀྱི་ནས། ཟླུམ་པོའི་སྟེང་དུ་བར་སྔར་བཞིན་ལས། དུང་ན་མོ་བཛྲ་ནས། ཙཀྲ་ཡ་སྭཱཧཱ། དུང་དེ་ཉིད་ཁྱབ་འཇུག་ནས། ཐམས་ཅད་ཀྱིས་བརྒྱན་པ། དེའི་གཡོན་བཅོམ་ལྡན་འདས་ཀྱི་ཐད་དུ་དཀྱིལ་འཁོར་ཟླུམ་པོའི་སྟེང་དུ་མདུང་རྩེ་གསུམ། ཨོཾ་པ་ཤཱུ་ནས།
པྲི་ཡ་སྭཱཧཱ། མདུང་རྩེ་གསུམ་དེ་ཉིད་དྲག་པོ་དཀར་པོ་ནས། གླང་ཁྱུ་མཆོག་ལ་ཞོན་པ། དེའི་གཡོན་དུ་གཡུང་དྲུང་རིས་ཀྱི་དཀྱིལ་འཁོར་གྲུ་བཞི་པ་གཉིས་རིམ། ངོས་བཞི་ནས་ཤད་བཞི་དྲངས་ལ་ཚིག་བཅག་སྟེ། གཡས་ཕྱོགས་སུ་འཁྱིལ་བ། ཤད་བཞི་པོ་དག་ཀྱང་རིན་པོ་ཆེའི་ཕྲེང་བས་བསྐོར་བ། ན་མོ་ནས། ར་ཏི་ནི་སྭཱཧཱ། གཡུང་དྲུང་རིས་དེ་ཉིད།
ཚོགས་བདག་སྐུ་མདོག་ནས། ཕྱིར་དགྱེད་པའི་ཚུལ་གྱིས་བཞུགས་པ། ལྷ་དེ་གསུམ་ཞལ་ཤར་དུ་གཟིགས་པའོ། ། ཤར་གྱི་བཅོམ་ལྡན་འདས་ཀྱི་གཡས་བྱང་ཕྱོགས་ནས། པད་ཟླའི་སྟེང་དུ་བར་སྔར་བཞིན་ལ་སྡོང་བུ་དང་བཅས་པའི་པདྨ། ཨོཾ་ཛི་ནས། དེ་ནི་སྭཱཧཱ། ཨ་རོ་ལིཀ སྡོང་བུ་དང་བཅས་པའི་པདྨ་དེ་ཉིད་འཕགས་པ་སྤྱན་རས་གཟིགས་དབང་ཕྱུག་ནས་སྐྱིལ་ཀྲུང་གིས་བཞུགས་པ། སྤྱི་རྒྱུད་ལས།
དང་པོ་གཟུགས་སུ་བྲི་བར་བཤད། ། གཉིས་པ་དག་ནི་ཕྱག་རྒྱ་བྲི། ། གསུམ་པ་རྟེན་དང་གནས་དག་ཏུ། ། བྲི་བའི་ཆོ་ག་ཡོངས་སུ་བསྒྲགས། ། ཞེས་དང་། ཕྱག་རྒྱ་ནི། གསུམ་གང་བཀོད་པ། བར་མ་རབ་དུ་བསྒྲགས་པ་ཡིན། ། ཁྱད་པར་དུ་ནི་དེ་བསྔགས་ཏེ། ། དེ་ལ་བྱིན་གྱིས་རློབས་པར་འགྱུར། །
ཕྱག་རྒྱ་བྲིས་ན་བདེ་བ་སྟེ། ། ཕྱག་རྒྱ་གང་ཡིན་དེ་ཉིད་ལྷ། ། དེ་བས་མཁས་པས་ནན་ཏན་དུ། ། དཀྱིལ་འཁོར་དག་ནི་ཕྱག་རྒྱ་བྲི། ། ཞེས་གསུངས་པས་ཕྱག་མཚན་བཀོད་པ་དེ་ཉིད་ལྷ་བསྐྱེད་ཆོག་གི་སར་དེ་དག་སྦྱར། ཕྱིའི་སྣམ་བུའི་གྲྭ་བཞིར་པདྨ་འདབ་མ་བརྒྱད། དེའི་སྟེང་དུ་སྤོས་ཆུས་བཀང་བའི་བུམ་པ་དཀར་པོ་ནས། བཟླས་པའི་བར་ས་གཟུང་བཞིན་བྱའོ། ། རང་རང་སོ་སོའི་སྔགས་ལན་གསུམ་གསུམ་བཟླས་ལ་རང་རང་གི་ཕྱག་རྒྱ་བཅིང་ངོ་། ། དེ་ལ་གཙོ་བོའི་ཕྱག་རྒྱ་ནི་གོང་དུ་བཤད་པ་བཞིན་ནོ། །
དེ་བཞིན་གཤེགས་པའི་ཕྱག་རྒྱ་ལས་མཐེ་བོང་གཡས་པ་གཅིག་པུ་བསྟན་པ་སྤྱན་རས་གཟིགས་ཀྱིའོ། ། ལག་པ་གཉིས་ཀྱི་སོར་མོ་ཕན་ཚུན་བསྡམ་པ་ལས་གུང་མོ་གཉིས་ཕྱུང་སྟེ་བརྐྱང་པ་རྩེ་མོ་གཅིག་ཏུ་བྱས་པ། རྡོ་རྗེའི་རྩེ་མོ་འདྲ་བ་བྱས་པ་ཕྱག་རྡོར་གྱིའོ། ། ཐལ་མོ་ཁོང་སྟོང་དུ་སྦྱར་ནས་མཐེ་བོང་གཉིས་བརྒྱུད་ནས་ཅུང་ཟད་བསྟོད་པ་ཁྱབ་འཇུག་གི་ཕྱག་རྒྱའོ། ། མཐེ་ཆུང་གི་རྩེ་མོ་མཐེ་བོང་མནན་ནས། སོར་མོ་གསུམ་བརྐྱང་པ་སྔར་གྱི་རྡོ་རྗེའི་ཕྱག་རྒྱ་དེ་ཉིད་རྩེ་མོ་ཐུར་དུ་བརྐྱང་པ་དྲག་པོའི་མདུང་རྩེ་གསུམ་གྱི་ཕྱག་རྒྱའོ། ། ལག་པ་གཉིས་བཀན་ཏེ་མཛུབ་མོ་དང་སྲིན་ལག་རྣམས་བསྣོལ་ཏེ་དཀྲིས་པ་ལ་མཐེ་བོ་གཉིས་ལག་པའི་ནང་དུ་བཀུག་ནས་སོར་མོ་ལྷག་མ་རྣམས་ནི་ཐམས་ཅད་ཀྱང་འདྲ་བ་སོ་སོར་བཀུག་ནས། ལག་པའི་མཐིལ་དུ་གདུ་བུ་ལྟར་བཀུག་པ་ནི་གཡུང་དྲུང་རིས་ཀྱིའོ། ། དེ་ནས་རིགས་གསུམ་སྤྱིའི་ཕྱག་རྒྱ་འོག་ནས་འབྱུང་བ་བཞིན་བྱས་ལ། ཛི་ན་ཛིཀ
ཨ་རོ་ལིཀ བཛྲ་དྷྲྀཀ རྣམས་སོ་སོ་ནས་གསུམ་བཟླ། ཨཱ་ཧ་ར་སོགས་སྤོས་ཀྱི་སྔགས་རྒྱ། བསྟོད་པ་སྔགས་བཅས། འཇིག་རྟེན་དག་གི་ནས། བརྩེ་ལྡན་ཤོག་བར་བཟླས། སངས་རྒྱས་ཆོས་དང་ནས། སེམས་བསྐྱེད་དོ་བར། ཤེར་ཕྱིན་སོགས་གླེགས་བམ་བཀླག
མ་འགྲུབ་ན་ཤེར་སྙིང་ཚར་གཅིག དཀྱིལ་འཁོར་བསྒྲུབ་མཆོད་དོ། ། འཆི་བསླུ། སྲོག་ཤིང་འཛུགས་པ། ཚོགས་བསོག་སོགས་བྱེད་ན་འོག་ནས་འབྱུང་བ་བཞིན་དེ་དག་ལ་འཇུག་སློབ་མ་དབང་བསྐུར་བའམ་མི་བསྐུར་ཡང་བདག་འཇུག་ལེན་པར་སྤྲོ་ན། དེའི་ཚུལ་ནི་སྤྱི་རྒྱུད་ན་མི་གསལ་ཡང་། ཆོ་ག་ཞིབ་མོར་གསུངས་པས། བླ་མའི་བྱ་བ་རྣམས་གཙོ་བོས་མཛད། ལས་ཀྱི་སློབ་དཔོན་གྱི་བྱ་བ་རྣམས་ལས་ཐམས་ཅད་ཀྱི་ཁྲོ་བོས་བྱས་པར་བསྒོམ། སློབ་མའི་བྱ་བ་རྣམས་རང་གིས་བྱས་པར་བསྒོམ་ལ།
ལས་བུམ་གྱི་ཆུ་དང་། ཇི་ལྟར་བལྟམས་པ་ནས། ས་མ་ཡ་ཤྲཱི་ཧཱུྃ་གི་བར་གྱི་ཁྲུས་བྱ། སྟ་གོན་ཟུར་ན་ཡོད། ཨོཾ་བཛྲ་བྷཱུ་མི་ནས། ཐམས་ཅད་ཀྱི་ཡོངས་སུ་གང་བ་འདི་ཉིད་བླ་མ་དང་བཅོམ་ལྡན་འདས་ཤཱཀྱ་ཐུབ་པ་ཐ་མི་དད་པ་ལ། དཀྱིལ་འཁོར་ཆེན་པོར་འཇུག་ཅིང་དབང་ཞུ་བའི་ཡོན་དུ་དབུལ་བར་བགྱིའོ། ། ཨི་དཾ་གུ་རུ་མཎྜལ་ཀཾ་ནིརྻ་ཏ་ཡ་མི། ཞེས་མཎྜལ་དབུལ་ལ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་གསང་སྔགས་སྤྱོད་པ་བསྒྲུབ་པ་ལ་ཡང་དག་པར་ཞུགས་པ་དང་།
འཇིག་རྟེན་པ་ཐམས་ཅད་ལས་ཤིན་ཏུ་འདས་པ་རྣམ་པར་ཐར་པའི་དཀྱིལ་འཁོར་གསང་ཆེན་དུ་ཡང་དག་པར་ཞུགས་པ་དང་། ཆོས་ཀྱི་རྒྱལ་སྲིད་དང་བཅས་པའི་སངས་རྒྱས་ཉིད་དུ་ལྷག་པར་འགྱུར་བར་སློབ་དཔོན་སྤྲོ་བར་མཛོད་ཅིག ཞེས་འཇམ་དཔལ་རྩ་རྒྱུད་ནས་འབྱུང་བ་ལན་གསུམ་གྱིས་གསོལ་བ་གདབ་ལ། དེ་ལ་བར་ཆད་བསྲུང་བ། སྔར་བསྲུང་འཁོར་དུ་བཤད་པའམ། ན་མོ་རཏྣ་ཏྲ་ཡཱ་ཡ། ན་མཿཙཎྜ་བཛྲ་པཱ་ཎ་ཡེ། མ་ཧཱ་ཡཀྵ་སཱེ་ན་པ་ཏ་ཡེ། ཏདྱ་ཐཱ། ཨོཾ་ས་ར་ནས།
བརྟན་པར་བྱིན་གྱིས་བརླབས་པར་གྱུར། ཞེས་པའི་བར་ཕྱག་རྒྱ་དང་བཅས་པ་དང་། ཨོཾ་བཛྲ་ཨགྣི་ནས་མགྲིན་པ་རྣམས་སུ་གོ་ཆ་བྱས་པར་གྱུར། ཞེས་གོ་ཆའི་སྔགས་ཀྱིས་གོ་བཀོན་ཞིང་ལས་སྔགས་དང་། བདུད་རྩི་ཐབས་སྦྱོར་གྱི་སྔགས་ཀྱིས་བསྲུང་། ལས་བུམ་གྱིས་ཆུས། ཨོཾ་ཏྲཾ་བྷནྡྷ་སྭཱཧཱ་དང་བདུད་རྩི་ཐབས་སྦྱོར་གྱི་སྔགས་བཟླ་ཞིང་བསངས། ཛི་ན་ཛིཀ ཞེས་པས་མངོན་པར་བསྔགས་ནས། ཨོཾ་ཏྲཾ་བྷནྡྷ་སྭཱཧཱ།
བདུད་རྩི་ཐབས་སྦྱོར་བཏབ་པའི་གདོང་གཡོགས་སྦྱིན། ཐལ་མོ་བཀན་པ་ལས་མཛུབ་མོ་གཉིས་ཅུང་ཟད་བཀུག་སྟེ་མགོ་ལ་བཞག་ལ། ཨོཾ་ཏ་ཐཱ་ག་ཏ་ཨུདྦྷ་བ་ཡེ་སྭཱཧཱ། ཞེས་དེ་བཞིན་གཤེགས་རིགས་སྤྱིའི་སྔགས་དང་ཕྱག་རྒྱ་བཅིངས་ལ་དེ་མེ་ཏོག་ཕྲེང་བ་བཟུང་། སྲོག་ཆགས། རྡུལ་ནས། བདག་བརྩོན་ནོ་བར་གྱིས་སྐྱབས་འགྲོ་སེམས་བསྐྱེད་ལན་གསུམ་བྱ། ལས་ཀྱི་རྡོ་རྗེས་སྣ་འཁྲིད་དེ་བསྐོར་བ་ལན་གསུམ་བྱ། དེ་ནས་ཐལ་མོ་སྦྱོར་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀ་ཙིཏྟ་བཛྲ་པྲ་ཎ་མེ་ན་སརྦ་ཏ་ཐཱ་ག་ཏ་བཛྲ་པཱ་ད་བྷནྡྷ་ནཾ་ཀ་རོ་མི།
ཞེས་པས་སྒོ་བཞི་ནས་རིམ་པ་བཞིན་ཕྱག་འཚལ། ཡང་ནུབ་སྒོ་ནས་ཕྱག་གསུམ་བཙལ་ལ། དེ་ནས་འཇུག་སྒོའི་བུམ་པའི་ཆུས་གཙོ་བོའི་སྙིང་པོའི་སྔགས་ལ། བཛྲ་ཨ་བྷི་ཥིཉྩ་བཏགས་པའི་སྤྱི་བོ་ནས་དབང་བསྐུར་ཞིང་འཐུང་བ་ནི་ཕྱིའི་འཇུག་པའོ། ། རང་ཉིད་བཅོམ་ལྡན་འདས་དཔལ་ཤཱཀྱ་ཐུབ་པ་ནས། ཆོས་ཀྱི་འཁོར་ལོའི་ཕྱག་རྒྱ་མཛད་པར་གྱུར། ཞེས་གཙོ་བོར་བསྐྱེད་ལ་གཙོ་བོའི་ཕྱག་རྒྱ་ནི། ལག་པ་གཉིས་ཕན་ཚུན་ཁུ་ཚུར་བཅངས་ནས། མཐེ་བོང་གཉིས་བརྟན་པར་བྱས་པ་སྤྱི་བོར་བཞག་ལ། ན་མཿསཔྟ་ནཾ་སོགས་ལན་གསུམ་བཟླས་ལ་བདེན་པའི་སྟོབས་བརྗོད་པ་ནི།
དྲིལ་བུ་བསིལ་ཞིང་། འདི་ལྟར་བདག་གི་སློབ་མ་འདི། ། དཀྱིལ་འཁོར་དུ་ནི་ལེགས་བཙུད་ནས། ། ལྷ་ཡི་རིགས་ཀྱི་རིམ་པ་དག ། འདི་ཡི་བསོད་ནམས་ཅི་འདྲ་ལས། ། དེ་བཞིན་དུ་ནི་འབབ་པར་འགྱུར། ། འདིས་ནི་དངོས་གྲུབ་གང་འགྲུབ་དང་། ། རིགས་ནི་གང་གི་སྣོད་དུ་འགྱུར། ། བསོད་ནམས་མཐུ་ནི་ཅི་ཡོད་པ། ། དཀྱིལ་འཁོར་འདིར་ནི་དེ་བཞིན་འགྱུར། །
ཨོཾ་བཛྲ་ཨུརྒྷ་ཊ་ཡ་ས་མ་ཡ་པྲ་བེ་ཤ་ཡེ་ཧཱུྃ། ནུབ་སྒོ་དབྱེ། དཀྱིལ་འཁོར་དུ་ཞུགས་པར་གྱུར། དེ་ནས་དཀྱིལ་འཁོར་གྱི་ལྷ་རྣམས་ཀྱི་ཐུགས་ཀ་ནས་འོད་ཟེར་དཔག་ཏུ་མེད་པ་བྱུང་། རང་གི་སྙིང་ཀར་ཐིམ་པས་བྱིན་གྱིས་བརླབས་པར་གྱུར། འདི་ནི་ཆོ་ག་གཞན་ནས་བཤད་པའི་ཡེ་ཤེས་དབབ་པ་དེའི་དང་པོ་ཡིན་པས་གལ་ཆེའོ། ། ཡིད་ཆེས་ཁུང་བཙུན་དུ་གསུངས། ལག་པ་ཐལ་མོ་སྦྱར་བའི་བར་སྔར་བྱིན་པའི་མེ་ཏོག་གི་ཕྲེང་བ་བཟུང་ལ། མེ་ཏོག་རང་གི་ལྷ་ལ་དབུལ་སྙམ་པར་བྱས་ཏེ། དཀྱིལ་འཁོར་དུ་དོར།
གདོང་གཡོག་དང་བཅས་པས་དཀྱིལ་འཁོར་དུ་ཞུགས་པའོ། ། མེ་ཏོག་གང་ལ་བབ་པ་དེ་རིགས་ཀྱི་ལྷ་ཡིན་ནོ། ། དེ་ནས་གདོང་གཡོག་བཀྲོལ་ཏེ། དཀྱིལ་འཁོར་ལྟར་བཅུག་པར་བསམ་ལ། དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་བསྐྱེད། ། ཁྱོད་ནི་སངས་རྒྱས་རིགས་སུ་སྐྱེ། ། སྔགས་དང་རིགས་པས་བྱིན་གྱིས་བརླབས། ། འགྲོ་བ་ཕུན་སུམ་དངོས་གྲུབ་ཀྱང་། ། ཐམས་ཅད་ཁྱོད་ལ་མངོན་དུ་འགྱུར། །
དངོས་གྲུབ་ཕྱིར་ནི་དམ་ཚིག་བསྲུང་། ། གསང་སྔགས་དག་ལའང་བརྩོན་པར་གྱིས། ། ཞེས་གསང་བར་བསམ། རང་གི་མེ་ཏོག་གི་སྙིམ་པ་བཀང་ནས་དཀྱིལ་འཁོར་གྱི་ལྷ་ལ་བསྔོས་ནས་ཕྱག་བཙལ་ཏེ་ལན་གསུམ་གཏོར་རོ། ། དཀྱིལ་འཁོར་གྱི་ལྷ་ཚོགས་རྣམས་ཀྱི་མེ་ཏོག་ཕྲེང་བ་དེ་བླངས་ཏེ། མེ་ཏོག་གང་ལ་ཕོག་པའི་ལྷ་དེའི་སྙིང་པོའམ། སྔགས་ཀྱི་ཕྲེང་བ་བསྒོམ་ཏེ་དེ་ཉིད་བཟླས་ལ་གནང་བར་བསམ། རང་གི་སྔགས་ཀྱི་ཕྲེང་བ་མོས་པས་བླངས་ཏེ་སྔགས་དེ་ལན་གསུམ་དུ་བཟླའོ། ། དེང་སང་ཕྱག་ལེན་ལ་གཙོ་བོའི་དབུ་ལ་བབ་པར་མོས་ལ་དབུལ་བའི་སྟངས་ཀ་ཙམ་བྱས་ཏེ་གཙོ་བོའི་སྙིང་པོ་བཟླའོ། ། དཀྱིལ་འཁོར་ལ་ཕྱག་སྔགས་རྒྱ་དང་མཆོད་པ་ཨཱ་ཧ་ར་སོགས་བཞིས་མཆོད།
བསྐོར་བ་བྱའོ། ། དཀྱིལ་འཁོར་མཐོང་བའི་བདག་ཉིད་ཅན་དུ་ཞུགས་པ་སྟེ། དཀྱིལ་འཁོར་དུ་ཞུགས་པའི་ཆོ་གའོ། ། སྟན་གསར་བ་ལ་ཁ་ནུབ་ཏུ་ཕྱོགས་པར་བཞག་པར་བསམ། ཨོཾ་བཛྲ་ཨགྷི་ནས་མགྲིན་པ་རྣམས་སུ་གོ་ཆ་བྱས་པར་གྱུར། ཞེས་པའི་སྔགས་རྒྱས་གོ་བཀོན། རང་ཉིད་བཅོམ་ལྡན་འདས་དཔལ་ཤཱཀྱ་ཐུབ་པ་ནས། ཆོས་ཀྱི་འཁོར་ལོའི་ཕྱག་རྒྱས་བཞུགས་པར་གྱུར། ཞེས་གཙོ་བོར་བསྐྱེད་པ་གསལ་བཏབ་ནས་གཙོ་བོའི་རྩ་བའི་ཕྱག་རྒྱ་སྔར་བཤད་པ་གནས་ལྔར་བཏུགས་ཏེ། དཀྱིལ་འཁོར་གྱི་ལྷའི་སྔགས་རྣམས་འདོན་ཞིང་ལས་ཀྱི་ཁྲོ་བོས་སྤྱི་བོར་གདུགས་དཀར་པོ་ལ་མེ་ཏོག་དཀར་པོའི་ཕྲེང་བས་བརྒྱན་ཅིང་རས་ཕྲན་དཀར་པོའི་བ་དན་དཔྱངས་པ་བཟུང་།
ལེགས་པར་སྦྱར་བའི་བདུག་པ་ཁྲོ་བོའི་སྔགས་ཀྱིས་བདུག གཡས་གཡོན་གྱི་རྔ་གཡབ་བསིལ་གཡབ་འཛིན་པ་དང་། སྤོས་ཕོར་ཐོགས་པས་སྤོས་དབུལ་ཞིང་། སློབ་མས་ཀྱང་ཡོན་ཕུལ་ལ། བླ་མས་དེ་ལ་སྔགས་ཀྱིས་སྐྱོན་བསལ་ཞེས་པ་ལ། ཡིད་ཆེས་ཁུངས་བཙུན་དུ་སྔགས་ཀྱི་སྐྱོན་བསལ། བཀྲ་ཤིས་བྱ། ཞེས་པའི་སྐབས་སུ་སྦྱང་བ་གཅིག་ཐོབ་པ་འདྲ་སྟེ། གསལ་པོ་མ་བྱུང་བས་མ་བཀོད་དོ། ། ཞེས་གསུངས།
ཤིས་པའི་ཆོ་ག་བྱ་བ་ནི། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། ནས། བཀྲ་ཤིས་གསུམ་པ་ཡིན་ཞེས་པའི་བར་གྱིས་བཀྲ་ཤིས་ཀྱི་ཚིགས་སུ་བཅད་པས་སྙན་པའི་གླུ་དབྱངས་བླངས། བཀྲ་ཤིས་ཀྱི་ཚིགས་སུ་བཅད་པ་རྒྱ་ཆེར་འདོན། དུང་དང་རྔ་བོ་ཆེ་ལ་སོགས་པའི་རོལ་མོ་བྱའོ། ། ལས་ཀྱི་ཁྲོ་བོ་དེས། དཀྱིལ་འཁོར་གྱི་ལྷ་ཀུན་ལ་གསོལ་བ་བཏབ་ནས། ༈ བུམ་པ་རང་རང་གི་སྔགས་ཀྱི་བཟླས་བརྗོད་བརྒྱར་བྱས་པ་རྣམས་ལེགས་པར་བླངས་ནས་དཀྱིལ་འཁོར་དལ་བུས་ལན་གསུམ་དུ་བསྐོར་ཞིང་རང་གི་སྤྱི་བོར་བཞག་ནས་ལྷ་སོ་སོའི་སྔགས་ཀྱི་རྗེས་སུ་བཛྲ་ཨ་བྷི་ཥིཉྩ་བཏགས་པས་སྤྱི་བོ་ནས་དབང་བསྐུར་བར་བསམ་ཞིང་། ཁྲུས་བྱས།
འཐུང་བ་ཐམས་ཅད་རྫོགས་པ་དང་རྣམ་རྒྱལ་བུམ་པའི་ཆུ་དང་གཙོ་བོའི་སྔགས་འདོན་ཅིང་། དབང་བསྐུར་བས་མི་མཐུན་པའི་ཕྱོགས་ཀྱི་དྲི་མ་ཐམས་ཅད་དག ལྷ་སོ་སོའི་ཡེ་ཤེས་ཐོབ་པའི་ས་བོན་རྒྱུད་ལ་བཞག་པར་གྱུར་པར་བསམ་སྟེ་ཆུས་དབང་བསྐུར་བའོ། ། དེ་ནས་དེ་བཞིན་གཤེགས་རིགས་སྤྱིའི་ཕྱག་རྒྱ་སྔར་བཤད་པ་སྤྱི་བོར་བཞག་ལ། ཨོཾ་སརྦ་ཏ་ཐཱ་ག་ཏ་ཨུརྦྷ་བ་ཡེ་ཨ་བྷི་ཥིཉྩ་ཞེས། རིན་པོ་ཆེའི་ཅོད་པཎ་དང་དར་དཔྱངས་བཅིངས་པ་ཅོད་པཎ་གྱི་དབང་དང་། དེ་ནས་ཆུས་བང་པའི་གོས་བརྗེས་པར་བསམ་ནས་ཨོཾ་རཀྵ་རཀྵ་སོགས་གོས་ཀྱི་སྔགས་ཀྱིས་གོས་གསར་པ་གོན་པར་བསམ། ཉེར་སྤྱོད་ལྔས་མཆོད། ཨོཾ་རཀྵ་རཀྵ་སོགས་གོས་ཀྱི་སྔགས་བརྗོད་དེ། ཟེའུ་ཁ་བཅིངས་པར་གྱུར།
ཨོཾ་རུ་རུ་སྥུ་རུ་སོགས་བཟླས་པའི་གཞོན་ནུ་མས་བཀལ་བའི་སྐུད་པ་སུམ་སྒྲིལ་མདུད་པ་གསུམ་བོར་བའི་དབུས་སུ་བོ་དྷི་ཙེའི་ཕྲེང་རྡོག་གཅིག་བཅུག་པའི་གདུབ་བུ་མཁྲིག་མ་གཡོན་པ་ལ་གདག་པར་གྱུར། ཞེས་གདུབ་བུ་གདགས། ལས་ཀྱི་ཁྲོ་བོ་དེས། རང་ཉིད་ཀྱི་སྟེང་དུ་གདུགས་གཟུག ཐལ་མོ་སྦྱར་ནས་དཀྱིལ་འཁོར་ལ་བསྐོར་བར་བྱེད་དུ་བཅུག་སྟེ། ནུབ་སྒོ་ནས་གདུགས་དང་བཅས་པའི་སྤྱི་བོས་བཏུད་པའི་ཕྱག་འཚལ་དུ་བཅུག་པར་བསམས་ལ། ལས་ཀྱི་ཁྲོ་བོ་དེས། སྔགས་དང་རྒྱུད་ནི་འཛིན་གྱུར་པའི། ། སློབ་མ་འདི་ནི་འབུལ་བ་ལགས། ། ཞེས་པས་ལྷ་ལ་ཕུལ་སྟེ།
དེ་ནས་གདུགས་གཞན་དུ་བཞག་ལ། རང་གི་ལག་པས་བླངས་ཏེ། འདི་སྐད་ཅེས་བསྒོ་བར་བསམ། ད་ནི་དཀྱིལ་འཁོར་སློབ་དཔོན་གྱུར། ། གསང་སྔགས་རྒྱུད་ཀྱང་འཛིན་པ་དང་། ། སངས་རྒྱས་བྱང་ཆུབ་སེམས་དཔའ་དང་། ། ལྷ་རྣམས་ཀྱང་ནི་ཀུན་གྱི་བསྐུར། ། སེམས་ཅན་རྣམས་ལ་སྙིང་བརྩེའི་ཕྱིར། ། ཁྱོད་ཀྱི་དཀྱིལ་འཁོར་ཆོ་ག་བཞིན། ། ནན་ཏན་བསྐྱེད་དེ་བྲི་བར་བྱོས། །
སྒྲུབ་པ་པོ་ཡང་རྒྱུད་ལ་སྦྱོར། ། ཞེས་བསྒོ་བར་བསམ་ལ། དེ་ནས་སྦྱིན་སྲེག་བྱ་བར་བཤད་ཀྱང་དེང་སང་སྐབས་འདིར་མི་འགྲུབ་པ་མང་བས་མ་བྲིས། དེ་ནས་ཡོན་དབུལ་བར་བསམ། ལས་སྔགས་གཉིས་བཟླ་ཞིང་ལས་བུམ་གྱི་ཆུས་སྤྱི་བོར་ནས་གཏོར་ནས། འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་དཀྱིལ་འཁོར་ཆེན་པོ་རྟེན་དང་བརྟེན་པར་བཅས་པ་མངོན་སུམ་དུ་མཐོང་བར་གྱུར། ཞེས་དང་། གཟུངས་དང་སྙིང་པོ་རྣམས་ཀློག མེ་ཏོག་གི་སྙིམ་པ་བཀང་ནས་ལྷ་ལ་དབུལ། དེ་ནས་ཡོན་ཅི་བདོག་པ་དབུལ་བར་བསམ།
ཤེས་རབ་ཀྱི་ཕ་རོལ་ཏུ་ཕྱིན་པའི་མདོ་བཀླགས་ནས་དམ་ཚིག་བསྒོ་བར་བྱ་སྟེ། དེ་རིང་ཕྱིན་ཆད་ཁྱེད་རྣམས་ཀྱིས། ། སངས་རྒྱས་ཆོས་དང་དགེ་འདུན་དང་། ། བྱང་ཆུབ་སེམས་དཔའ་རྣམས་དང་ནི། ། རིག་སྔགས་གསང་སྔགས་ཚོགས་རྣམས་ལ། ། དད་པས་རབ་ཏུ་བརྟེན་པར་བྱས། ། རྟག་པར་ཕྱག་རྒྱ་ཆེན་པོ་ལ། ། ཁྱད་པར་དུ་ནི་མོས་པར་བྱ། ། དམ་ཚིག་ཅན་དང་མཛའ་བོ་དང་། བླ་མ་ལ་ཡང་གུས་པར་བྱ། །
ལྷ་རྣམས་ཀུན་ལ་སྡང་མི་བྱ། ། དུས་མཚམས་དག་ཏུ་མཆོད་པར་བྱ། ། སྟོན་པ་གཞན་གྱི་གཞུང་མི་མཆོད། ། རྟག་ཏུ་གློ་བུར་མགྲོན་མཆོད་བྱ། ། སྲོག་ཆགས་རྣམས་ལ་བྱམས་པའི་སེམས། ། རབ་ཏུ་བརྟེན་པར་ཉེ་བར་བཞག ། ཐེག་པ་ལ་ནི་དགའ་རྣམས་ཀྱིས། ། བསོད་ནམས་དག་ལ་ནན་ཏན་བསྐྱེད། ། བཟླས་བརྗོད་བྱེད་ལ་འབད་པ་ཡིས། ། གསང་སྔགས་སྤྱོད་ལ་བརྩོན་པར་བྱ། །
གསང་སྔགས་རྒྱུད་ལས་བསྟན་པ་ཡི། ། དམ་ཚིག་རྣམས་ཀྱང་བསྲུང་བར་བྱ། ། དམ་ཚིག་མེད་པ་རྣམས་ལ་ནི། ། སྔགས་དང་ཕྱག་རྒྱ་མི་སྦྱིན་ནོ། ། གསང་སྔགས་རྒྱུད་ནི་ལེགས་གསུངས་ཞིང་། ། དེ་ཡང་བདག་གིས་རྟོགས་པར་བྱ། ། ཞེས་བརྗོད་དོ། ། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་དེ་རྣམས་བསྲུང་བར་ཁས་བླངས།
དཀྱིལ་འཁོར་གྱི་ལྷ་དང་ལས་ཀྱི་ཁྲོ་བོ་ལ། ཕྱག་་་་་་ཕྱག་གི་སྔགས་རྒྱ་གསུམ་གསུམ་བཙལ་ནས་ཅི་འབྱོར་་་་་་ཉེར་མཆོད་པའི་ཡོན་ཕུལ་ནས། བདག་ལ་རིག་སྔགས་སྩལ་དུ་གསོལ། ། ཞེས་ལན་གསུམ་གསོལ་བ་གདབ་ཅིང་ལས་ཀྱི་ཁྲོ་བོས་ཀྱང་དཀྱིལ་འཁོར་པ་རྣམས་ལ་གསོལ་བ་བཏབ་པར་བསམ། དཀྱིལ་འཁོར་གྱི་ལྷ་རྣམས་ཀྱི་ཐུགས་ཀར་ཟླ་བའི་དཀྱིལ་འཁོར་ལ་སྔགས་ཀྱི་ཕྲེང་བ་གནས་པ་ལས་མར་མེ་གཅིག་ལས་གཉིས་ཆད་ཀྱི་ཚུལ་དུ་བྱུང་ནས་བདག་གིས་སྙིང་ཀའི་ཟླ་བ་ལ་གནས་པར་གྱུར། ན་མཿསཔྟ་ནཾ་སོགས། ཨོཾ་སརྦ་ཏ་ཐཱ་སོགས། ཨོཾ་ཛི་ཛིཀ་སོགས། ན་མོ་རཏྣ་ཏྲ་ཡ་སོགས། ན་མོ་བཛྲ་པཱ་ཎི་སོགས།
ཨོཾ་པ་ཤཱུ་སོགས། ན་མོ་བཛྲ་པ་ཎི་སོགས། སྔགས་རྣམས་ཚར་གསུམ་རེ་བཟླས་ལ། ལས་ཀྱི་ཁྲོ་བོས་མེ་ཏོག་རང་གི་མགོར་བཞག་པར་བསམ་ལ། བཅོམ་ལྡན་འདི་ལ་བསྙེན་པ་དང་། ། འདི་ལ་རབ་ཏུ་འགོ་བར་མཛོད། ། གསུམ། བཅོམ་ལྡན་བདག་གིས་བཟུང་ལགས་ཀྱི། ། བདག་ལ་འགོ་བར་མཛད་དུ་གསོལ། ། གསུམ།
ཡང་སྔར་བཞིན་སྔགས་རྣམས་གསུམ་མམ་བདུན་ལ་སོགས་པ་བཟླས་ལ་ཉེར་མཆོད་ཕུལ། གཏང་རག་གི་མཎྜལ་དང་། དེང་ནས་བརྩམས་ཏེ་སོགས་ལན་གསུམ་བྱ་བ་ནི་བདག་འཇུག་གོ ། རྗེས་ཆོག་ནི། མཆོད་པ་རྣམས་གསར་པ་བཤམས། བགེགས་བསལ་ནས། གཟི་བྱིན་བསྐྱེད་པ་སོགས་སྔར་བཞིན་བྱིན་གྱིས་བརླབས། མཆོད་ཡོན་གྲུབ་ནས། རོལ་མོའི་བར། གཙོ་བོ་སུམ་འགྱུར་སོགས་རྒྱས་པ་དང་།
ནང་གཏོར། མགོན་པོ་ཐུགས་རྗེ་སོགས་བསྟོད་པ་ནས། སྐྱེ་བ་དྲན་ཞིང་བརྩེ་ལྡན་ཤོག ། ཅེས་པའི་བར་མདུན་བསྐྱེད་མཆོད་བསྟོད་རྒྱས་པ་བཞིན། ཕྱག་ལེན་ལ་མི་མཛད།་་་་་ ཕྱི་རོལ། ཉེ་རེག སྒྲུབ་ཁང་གི་སྒོར་བསངས་བ་སོགས་སྔར་བཞིན་བྱས་ནས་སྟན་ལ་འཁོད་དེ། བླ་མ་དང་འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་དཀྱིལ་འཁོར་ཆེན་པོའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པ་ཐམས་ཅད་བདག་ཅག་རྣམས་ལ་དགོངས་སུ་གསོལ། ཁྱེད་རྣམས་ལ་ཐུགས་མཁྱེན་པའི་ཡེ་ཤེས་བརྩེ་བའི་ཐུགས་རྗེ་མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་ལགས་པས།
སྤྱིར་གྱི་ཕན་བདེའི་འབྱུང་གནས་སངས་རྒྱས་ཀྱི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་བྱིན་གྱིས་བརླབ་ཏུ་གསོལ། བསྟན་པའི་རྩ་ལག་དཔལ་ལྡན་བླ་མ་གོང་མ་ཞི་བར་གཤེགས་པ་རྣམས་དང་། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཟག་མེད་ཀྱི་དགོངས་པ་ཁྱད་པར་ཅན་རྣམས་གོང་ནས་གོང་དུ་ཡོངས་སུ་རྫོགས་པའི་ཕྲིན་ལས་མཛད་དུ་གསོལ། ད་ལྟར་ཞལ་བཞུགས་པའི་དཔལ་ལྡན་བླ་མ་དམ་པ་རྣམས་ཀྱིས་གཙོ་བོར་མཛད་སངས་རྒྱས་ཀྱི་བསྟན་པ་འཛིན་པའི་དགེ་བའི་བཤེས་གཉེན་ཐམས་ཅད་སྐུ་ཁམས་བཟང་ཞིང་། སྐུ་ཚེ་བསྟན་པར་བྱིན་གྱིས་བརླབས་ཏུ་གསོལ། བདག་དང་སེམས་ཅན་ཐམས་ཅད་ཀྱིས་སྡིག་པ་དང་སྒྲིབ་པ་དང་དམ་ཚིག་གི་ཉམས་ཆག་ཐམས་ཅད་ཞི་བར་མཛད་དུ་གསོལ། མཐོ་རིས་དང་། ཐར་པ་དང་། ཐམས་ཅད་མཁྱེན་པའི་ལམ་གྱིས་བར་དུ་གཅོད་པ་དང་། མི་དགེ་བ་དང་།
ཉོན་མོངས་པ་དང་། ཤེས་བྱའི་སྒྲིབ་པ་ཐམས་ཅད་ཞི་བར་མཛད་དུ་གསོལ། གནས་སྐབས་སུ་ཡང་ལས་དང་ཉོན་མོངས་པའི་དབང་གིས་འབྱུང་པོའི་གནོད་པ་དང་། སྡུག་བསྔལ་གྱི་བྱེ་བྲག་གདོན་ཆེན་པོ་བཅོ་བརྒྱད་དང་། བགེགས་རིགས་སྟོང་ཕྲག་བརྒྱད་བཅུ་དང་། ལོག་འདྲེན་དང་། གཟའ་དང་། རྒྱུ་སྐར་དང་། བྱད་སྟིམས་དང་། ཕ་རོལ་རིག་སྔགས་ལས་གྱུར་པའི་གནོད་པ་ཐམས་ཅད་ཞི་བར་མཛད་དུ་གསོལ།
མེ་དང་། ཆུ་དང་། ས་གཡོ་བ་ལ་སོགས་པ་འབྱུང་བ་ལས་གྱུར་པའི་གནོད་པ་དང་། ལེགས་ཉེས་དང་། དགྲའི་གནོད་པ་ལ་སོགས་པ་འཇིགས་པ་ཆེན་པོ་བཅུ་དྲུག་དང་། མུ་གེ་དང་། མི་ནད་དང་། ཕྱུགས་ནད་དང་། ནད་བཞི་བརྒྱ་རྩ་བཞི་དང་། དབུལ་ཞིང་ཕོངས་པ་དང་།
དུས་མ་ཡིན་པའི་འཆི་བའི་དུཿཁ་དང་། དེ་དག་གི་རྒྱུད་བསམ་སྦྱོར་ངན་པ་ཐམས་ཅད་ཞི་བར་མཛད་དུ་གསོལ། ཁྱད་པས་དུ་ཡང་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་ཀྱི་སྔོན་གྱི་ལས་ལས་གྱུར་ཀྱང་རུང་། འཕྲལ་གྱི་རྐྱེན་ལས་གྱུར་ཀྱང་རུང་སྟེ། ཕྱི་ནང་གི་ཉེ་བར་འཚེ་བ་དང་། ལུས་སེམས་ལ་གནོད་པར་བྱེད་པའི་གདོན་བགེགས་དང་། ནད་ལ་སོགས་པ་ལུས་ཀྱི་དུཿཁ་དང་། སེམས་ཡིད་མི་བདེ་བ་དང་། སྐལ་བ་ངན་པ་དང་། རྨི་ལམ་ངན་པ་དང་།
མཚན་མ་ངན་པ་དང་། ལུས་དང་། སྲོག་དང་། ལོངས་སྤྱོད་དང་། སྐལ་བ་དང་། དགེ་བ་སྒྲུབ་པ་ལ་བར་དུ་གཅོད་པ་ཐམས་ཅད་ཞི་བར་མཛད་དུ་གསོལ། མདོར་ན་བདག་གཞན་སེམས་ཅན་ཐམས་ཅད་ཀྱི་གནས་སྐབས་སུ་ཡང་མི་མཐུན་པའི་ཕྱོགས་ཐམས་ཅད་ཉེ་བར་ཞི་ནས། འོག་མིན་གྱི་སྲིད་པའི་མཐར་ཐུགས་པའི་འཇིག་རྟེན་པའི་དངོས་གྲུབ་མཐའ་དག་འགྲུབ་པ་དང་། མཐར་ཐུག་སྒྲིབ་གཉིས་བག་ཆགས་དང་བཅས་པ་མ་ལུས་པ་ཞི་བའི་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། བླ་མ་དང་འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་དཀྱིལ་འཁོར་ཆེན་པོའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པ་ཐམས་ཅད་བདག་ཅག་རྣམས་ལ་དགོངས་སུ་གསོལ།
བདག་ཅག་རྣམས་སོ་སོའི་སྐྱེ་བོར་གྱུར་པས་སེམས་ཉོན་མོངས་པ་ཅན་དུ་གྱུར་ནས། ལུས་ངག་ཡིད་གསུམ་གྱི་སྤྱོད་པ་ཉོན་མོངས་པ་དང་འདྲེས་ཤིང་བག་མེད་པར་གྱུར་པས། རྣལ་འབྱོར་ལ་དབང་མ་ཐོབ་པས་སེམས་བྱིང་བ་དང་། རྒོད་པའི་དབང་དུ་གྱུར་ཏེ། ཏིང་ངེ་འཛིན་མི་གསལ་བ་དང་། སྙིགས་མ་ལྔའི་དུས་ཀྱི་དབང་གིས་ཉེ་བར་མཁོ་བའི་ཡོ་བྱད་མ་འབྱོར་བ་དང་། མཆོད་རྫས་མེད་ཅིང་ངན་པ་དང་། བརྗེད་ངེས་པ་དང་། ཤེས་བཞིན་མ་ཡིན་པ་དབང་དུ་གྱུར་ནས། ཆོ་ག་ལྷག་པ་དང་།
ཆད་པ་དང་། སེར་སྣའི་དབང་གིས་མཆོད་པ་ངན་ཞིང་ཆུང་བ་དང་། གཏི་མུག་གི་དབང་གིས་རྒྱུད་སྡེ་ནས་འབྱུང་བའི་ཆོ་ག་བཞིན་དུ་མ་ལྕོགས་པ་ལ་སོགས་པ་དང་། འཁྲུལ་ཞིང་ནོངས་པ་ཐམས་ཅད་བཟོད་པར་བཞེས་ནས་བདག་ཅག་གི་ས་ལམ་དང་དངོས་གྲུབ་ཀྱི་བར་ཆད་དུ་མི་འགྱུར་བར་བྱིན་གྱིས་བརླབས་ཏུ་གསོལ། རྡོ་རྗེ་སེམས་དཔའི་ཡིག་བརྒྱ་བདུན། མ་འབྱོར་པ་དང་ཉམས་པ་སོགས། ལྷག་པ་དང་ནི་སོགས། སེར་སྣའི་དབང་གིས་སོགས། བག་མེད་སྤྱོད་པ་སོགས། གང་ཡང་བདག་བློ་སོགས།
དགེ་བའི་རྩ་བ་དེ་ཡང་སེམས་ཅན་ཐམས་ཅད་དང་ཐུན་མོང་དུ་བྱས་ཏེ། དགེ་བའི་རྩ་བ་འདི་དག་གིས་བདག་དང་སེམས་ཅན་ཐམས་ཅད་འཇིག་རྟེན་དང་འཇིག་རྟེན་ལས་འདས་པའི་རྒུད་པ་ཐམས་ཅད་དང་བྲལ་བར་གྱུར་ཅིག འཇིག་རྟེན་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་དང་། ཡང་དག་པར་ལྡན་པའི་དགེ་བ་དང་། ཡིད་བདེ་བ་ཉིད་ཀྱིས་མི་མཆོག་སངས་རྒྱས་སུ་ཚེ་འདི་ཉིད་ལ་གྱུར་ཅིག བདག་གི་དགེ་བའི་ལས་རྣམས་འདི་དག་གིས། ། འཇིག་རྟེན་དུ་ནི་མྱུར་དུ་སངས་རྒྱས་ཤོག ། འགྲོ་ལ་ཕན་ཕྱིར་ཆོས་རྣམས་སྟོན་བགྱིད་ཅིང་། ། སེམས་ཅན་སྡུག་བསྔལ་མང་པོས་གཟིར་ལས་སྒྲོལ། ། ཡིག་བརྒྱ་འདོན་ཞིང་དཀྱིལ་འཁོར་ལ་བསྐོར་བ་ལན་གསུམ་མམ་བདུན་བྱས།
ནུབ་སྒོའི་ཐད་ནས། གང་ཡང་བདག་བློ་གཏི་མུག་པས། ། ནས། དེ་ཀུན་མགོན་པོས་བཟོད་པར་མཛོད། ། གཤེགས་གསོལ་གྱི་ཕྱག་རྒྱ་དང་། ཛི་ན་ཛིཀ་གཙྪ་ནས། སྔར་གྱི་སྤྲུལ་པའི་དམ་ཚིག་པ་རྣམས་རིམ་གྱིས་བདག་ལ་ཐིམ། བདག་གི་ལྷའི་སྐུ་གཟུགས་ཟླ་བའི་སྟེང་གི་ཡི་གེ་ལ་ཐིམ་ནས། ཟླ་བ་རྣམ་སྨིན་གྱི་ལུས་ལ་ཐིམ་པར་གྱུར། སློབ་དཔོན་གྱིས་དཀྱིལ་འཁོར་གྱི་བྱང་།
ནུབ། ལྷོ། ཤར་རྣམས་ཚངས་ཐིག་གི་ལམ་ནས། མེ་རི་ནས། རྩིག་པ་ལ་རེག་པའི་བར་རྡོ་རྗེས་རི་མོ་བྱས། ལྷ་མཚན་མས་རིམ་གྱིས་མཎྜལ་སྟེང་དུ་བསྡུས། གཙོ་བོས་མཚན་མ་རང་གི་སྤྱི་བོར་བཞག རྡུལ་ཚོན་རྣམས་ཕྱགས་ལ་བུམ་པར་བླུགས་མཆོད་རྫས་དམན་པ་དང་ལྷན་ཅིག་གི་ཀླུ་ཆོག་གིས་ཀླུ་རྣམས་ལ་གཏད་དེ་རྒྱ་མཚོར་སྤྱན་དྲངས་པར་བསམ། མཚོར་འབབ་པའི་ཆུ་ལ་དོར་སྟེ། སྤྱི་རྒྱུད་ལས།
དམན་པ་རྣམས་ནི་ཕྱགས་ནས་སུ། ། མཚོ་ཆེན་བར་དུ་དོར་བར་བྱ། ། བཟའ་བ་དང་ནི་བཅའ་བ་རྣམས། ། ཅི་ཡང་མོས་པ་རྣམས་ལ་སྦྱིན། ། ཁྱི་དང་བྱ་རོག་ལ་སོགས་ལ། ། ཅུང་ཟད་ཙམ་ཡང་མི་སྦྱིན་ནོ། ། ཡོ་བྱད་རྫས་རྣམས་ཐམས་ཅད་ནི། ། སློབ་དཔོན་དག་གིས་བསྡུས་ནས་སུ། ། བདག་རང་ཉིད་ཀྱིས་སྤྱད་པར་བྱེད། ། སློབ་མ་རྣམས་ལ་བགོར་མི་རུང་། །
དཀྱིལ་འཁོར་གྱི་ནི་ཡོ་བྱད་ཀུན། ། སློབ་དཔོན་བདག་ཉིད་དབང་བར་བཤད། ། དེ་ནས་སློབ་མས་སྤྱད་ན་ནི། ། དམ་ཚིག་ལས་ནི་ཉམས་པར་འགྱུར། ། གང་ཞིག་སྤྱོད་པར་མི་འདོད་ན། ། དེའི་ཆོ་ག་རིམ་འདིའོ། ། དཀོན་མཆོག་གསུམ་གྱི་ཡོ་བྱད་དུ། ། དེ་དག་ཆོ་ག་བཞིན་དུ་དབུལ། ། གདུགས་དང་རྔ་གཡབ་དྲིལ་བུ་སོགས། ། སངས་རྒྱས་ཉིད་ལ་དབུལ་བར་བྱ། །
གདན་དང་བདུག་སྤོས་དྲི་ལ་སོགས། ། དམ་པའི་ཆོས་ལ་དབུལ་བར་བྱ། ། གོས་དང་ཡོ་བྱད་སྣོད་ལ་སོགས། ། དགེ་འདུན་རྣམས་ལ་དབུལ་བར་བྱ། ། དེ་དག་ལ་ནི་སློབ་མ་ཡིས། ། ཅུང་ཟད་ཙམ་ཡང་མི་བསྐུར་རོ། ། དགེ་འདུན་མེད་ན་དགེ་སློང་སྦྱིན། ། ཡང་ན་དགེ་སློང་མ་ལ་སྦྱིན། ། གལ་ཏེ་བདག་ཉིད་མི་འདོད་ན། ། དགེ་བསྙེན་དག་ལ་སྦྱིན་པར་བྱ། །
ཞེས་གསུངས། རྡུལ་ཚོན་གྱི་སྣོད་བུམ་པ་ཆུས་བཀང་བས་དཀྱིལ་འཁོར་གྱི་ཁང་པར་བྱིན་བརླབས་ཀྱི་རྒྱུན་བརྟན་པའི་ཕྱིར་བསངས་གཏོར་བྱ། ཨོཾ་ཧུ་ལུ་ནས། མ་ཏངྒི་སྭཱཧཱ། ར་བ་དང་ནས། དགྲོལ་བར་གྱུར། ཨོཾ་བཛྲ་ཨགྣི་ནས། དཱི་པ་ཏ་ཡེ་སྭཱཧཱ། རྡོ་རྗེའི་གོ་ཆ་གྱོན་པར་གྱུར། ན་མོ་རཏྣ་ཏྲ་ཡཱ་ཡ།
ཨོཾ་ཧཱུྃ་ཁ་ཀི་ལི་ཧཱུྃ་ཕཊ། མགོ་བོ་དང་ནས། མགྲིན་པ་རྣམས་སུ་གོ་ཆ་བྱས་པར་གྱུར། ཞེས་པའི་སྔགས་རྒྱ་རྣམས་སྔར་བཞིན་དཀྱིལ་འཁོར་བྲིས་པའི་ས་གཞི་ལ་མེ་ཏོག་གི་ཆར་འབེབས་ཤིང་བཀྲ་ཤིས་ཀྱི་ཆོ་ག་རྒྱས་པར་བྱས། ཤེར་སྙིང་ཚར་གཅིག་འདོན་ནོ། ། སྒྲུབ་མཆོད་སྦྲེལ་ནས་བྱེད་ན། སེམས་ཅན་སྡུག་བསྔལ་མང་པོས་གཟིར་ལ་བསྒྲོལ། ། ཞེས་པའི་རྗེས་སུ་མདུན་གྱི་དཀྱིལ་འཁོར་ལ། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱིས་རྫུ་འཕྲུལ་མཐུ་ཡིས་ནི། །
ཇི་སྲིད་མཆོད་པ་བདག་འབུལ་ན། ། དེ་སྲིད་བཅོམ་ལྡན་འདས་འཁོར་དང་བཅས་པ་ས་ཚོན་གྱི་དཀྱིལ་འཁོར་ལ་བརྟན་པར་བཞུགས་སུ་གསོལ། ཨོཾ་སུ་པྲ་ཏིཥྛ་བཛྲེ་སྭཱཧཱ། གཡས་རྡོ་རྗེ་དང་བཅས་པས་མེ་ཏོག་འཐོར་ཞིང་བརྟན་བཞུགས་བྱ། བདག་གི་ལྷའི་སྐུའི་གཟུགས་ནས། རྣམ་སྨིན་གྱི་ལུས་ལ་ཐིམ་པར་གྱུར། ཨོཾ་བཛྲ་ཨགྣི་ནས། མགྲིན་པ་རྣམས་སུ་གོ་ཆ་བྱས་པར་གྱུར། ཆེ་བའི་ཆེ་མཆོག་སོགས་བཀྲ་ཤིས་བྱ། སང་ནང་པར་མཆོད་པ་སོགས་བཤམས།
ཁྲོ་བོ་མནོལ་བ་མེད་པའི་སྔགས་རྒྱས་བསྲུང་བ་ནས། ཆེ་བའི་ཆེ་མཆོག་གི་བར་བརྗོད་མ་ཐག་པ་བཞིན་བྱའོ། ། སློབ་མ་ལ་དབང་བསྐུར་ཚུལ་ནི་རིན་ཆེན་བསོད་ནམས་མཆོག་གྲུབ་ཀྱིས་མཛད་པའི་ཁ་སྐང་བདུད་རྩིའི་ཆུ་རྒྱུན་བཞིན་ནོ། ། ཡང་འཆི་བསླུ་བྱེད་ན། བདག་མདུན་གྱི་སྒྲུབ་མཆོད་གོང་བཞིན་ལ། གང་གི་དོན་དུ་བྱ་བ་དེ་ལ་དམིགས་ནས་རིང་བསྲེལ་ཅན་གྱི་མཆོད་རྟེན་ལ་བསྐོར་བ་ལན་བདུན་ཅུ་རྩ་བདུན་བྱ། རྩ་སྔགས་ལན་བདུན་ཅུ་རྩ་བདུན་བཟླས་བརྗོད་བྱས་ལ། སྔགས་འདོན་པ་དང་ཡི་གེ་འབྲི་མཁན་ཁྲུས་བྱས། གོས་གཙང་མ་གོན། ཁ་ཟས་གཙང་མ་ཟོས་ལ།
མེ་ཏོག་དང་བདུག་པས་མཆོད། རིན་པོ་ཆེ་ལ་སོགས་པའི་ཡོན་གྱིས་མགུ་བར་བྱ། རྩ་སྔགས་བདུན་ཅུ་རྩ་བདུན་བྲིས་ཏེ། ཨི་མཐིང་པ་དང་ཨ་བྷ་ཡའི་རྗེས་སུ་འབྲངས་པའི་ཚ་ཚའི་ཆོ་ག ཆོས་རྗེ་ཐམས་ཅད་མཁྱེན་པས་བཀྲལ་བ་ནི། འོག་ཏུ་དགོས་པའི་ཡོ་བྱད་རྣམས་བསགས། བརྟགས་ཏེ་རུང་བའི་ཕྱོགས་ནས་ས་ལེན་ཚུལ་ནི། ཚོན་སྐུད་ལ་ཨོཾ་བཛྲ་སཱུ་ཏྲ་ས་མ་ཡ་ཧཱུྃ་ཞེས་བཟླས་པས། བརྒྱ་ཚད་ཅི་རན་གཅིག་ཚོན་སྐུད་ཀྱིས་བསྐོར་སྟེ། མཐའ་མ་ཕུར་པ་གདབ་པའི་ཆོ་ག་བྱས་ལ།
ཡུངས་དཀར་དང་དྲི་བཟང་བསྲེས་པ་ལ་སྔགས་བཟླས་པ་ཕྱོགས་བཞིར་གཏོར་ཏེ། ཨོཾ་བཛྲ་ཁ་ན་ཁ་ན་ཧཱུྃ་ཕཊ། ཞེས་བཟླས་པས་རིན་པོ་ཆེར་བསམ་ལ་བསྐོ། བསྐོས་ཚར་བ་དང་། ཧཱུྃ་བཞི་པས་ཕུར་བུ་བརྟོན་ཏེ་སངས་རྒྱས་སྤྱན་གྱི་སྔགས་བཟླས་པའི་འོ་མ་བུ་གར་བླུག་ལ་ས་རྣམས་སྣོད་གཙང་མ་བཞག་ལ། ཨོཾ་བཛྲ་མུཏྒ་ར་ཨ་ཀོ་ཏྲ་ཡ་ཧཱུྃ་ཕཊ། ཅེས་བཟླས་ལ་བརྡུང་། ཨོཾ་ཨ་མྲྀ་ཏེ་ཧཱུྃ་ཕཊ། ཅེས་བཟླས་པའི་སྤོས་ཆུ། ཨ་ལས་ཟླ་བའི་དཀྱིལ་འཁོར།
དེའི་འོད་ཟེར་གྱིས་སྤོས་ཆུ་ལ་ཁྱབ་པར་འཁྱིལ་ནས། བདུད་རྩིའི་རང་བཞིན་དུ་གྱུར་པར་བསམ་ལ་སྦྲུས་ཏེ། ཨོཾ་བཛྲ་པྲ་མརྡྷ་ན་ཡ་སྭཱཧཱ། ཞེས་བཟླས་ཏེ་བརྫིས་ལ། འཇིམ་སེང་གི་་་་་་བསྡུ་ན་འདི་མན་གྱི་ཆོག་པར་གསུངས་སྟེང་དུ་ལག་པ་གཡོན་པ་གན་རྐྱལ་དུ་བྱས་པའི་མཐེའུ་ཆུང་གི་སེན་མོ་མཐེ་བོས་མནན་ཏེ་སོར་མོ་གསུམ་ནས་རེ་ཙམ་བར་ཕྱེ་སྟེ་བཞག་པའི་སྟེང་དུ། གཡས་པ་དེ་ལྟར་བྱས་ནས་ཁ་སྦུབ་པ་བདུད་རྩི་ཐབས་སྦྱོར་གྱི་སྔགས་རྒྱས་རེག་ནས། ཨོཾ་ན་མོ་བྷ་ག་ཝ་ཏེ་བཻ་རོ་ཙཱ་ན་པྲ་བྷ་རཱ་ཛ་ཡ། ཏ་ཐཱ་ག་ཏ་ཡ། ཨརྷ་ཏེ། སམྱཀྶམ་བུདྡྷཱ་ཡ།
ཏདྱ་ཐྱ། ཨོཾ་པཱུཀྵྨེ་པཱུཀྵྨེ། ས་མེ་ས་མ་ཡེ། ཤཱབྟེ་དཱབྟེ་ཨ་པ་མཱ་རེ་སྱེ། ཨ་ན་ལམྦྷི་ཏ་ར་ལམྦེ་ཡ་ཤོ་བ་ཏི་མ་ཧཱ་ཏེ་ཛོ་ནི་རཱ་ཀུ་ལི་ནིརྦཱ་ཎི། སརྦ་བུདྡྷ་ཨ་དྷིཥྛ་ན་ཨ་དྷིཥྛི་ཏེ་སྭཱཧཱ། ཞེས་ལན་ཉེར་གཅིག་བརྗོད་པས་འཇིམ་གང་ལས་འོད་འཕྲོས་སེམས་ཅན་གྱི་དོན་བྱས། སླར་འདུས་པ་རིན་པོ་ཆེ་ལྔའི་གང་བུར་གྱུར་པར་བསམ། ཨོཾ་བ་སུ་དྷེ་སྭཱཧཱ། ཞེས་པའི་འཇིམ་པ་བླངས་ལ།
ཨོཾ་བཛྲེདྦྷ་བ་ཡ་སྭཱཧཱ། ཞེས་བཟླས་པས་ཡེ་ཤེས་ལྔའི་འོད་ཟེར་གྱིས་ཕྱོགས་བཅུ་བཀང་སྟེ། འགྲོ་བ་མང་པོའི་དོན་བྱས། སླར་འདུས་ཏེ་འབི་འབི་ལ་ཐིམས་པས་ཡེ་ཤེས་ལྔ་རྒྱས་ཏེ་ཤེལ་གོང་དག་པ་ལྟར་བསམ། དེ་ནས་གུར་གུམ་བཟང་པོའི་གྲོ་གའམ། ཤོག་བུ་ལ་ན་མཿསཔྟ་ནཾ་སོགས་རྩ་སྔགས་བྲིས་ལ་གུར་གུམ་བྱུགས་ཀྱང་རུང་། རབ་གནས་་་་་་འདི་གོང་གི་རྩ་སྔགས་བདུན་ཅུ་རྩ་བདུན་པ་དང་སྲིད་པའི་ཞེས་སོགས་ཡིན་བསྡུས་པ་བྱས་ལ་གྲབས་སུ་བཅུག་པ་ལས། རེ་རེ་འབི་འབིའི་ནང་དུ་གཞུག་ཅིང་། ཨོཾ་བཛྲ་དྷརྨ་དྷཱ་ཏུ་གརྦྷེ་ཛྭ་ལ་སྭཱཧཱ། ཞེས་བརྗོད་པས།
སངས་རྒྱས་ཐམས་ཅད་ཀྱི་ཡེ་ཤེས་ནང་དུ་ཞུགས་པར་བསམ། དེ་ནས་བྱང་ཆུབ་སེམས་ཀྱིས་བསྒོས་པར་བསམ་ཞིང་། ཨོཾ་ཨ་ར་ཛེ་བི་ར་ཛེ་སྭཱཧཱས་རྡུལ་བསྐུ། ཐབས་ཤེས་འགྲེལ་པས་ཆོས་དབྱིངས་སུ་བཞུགས་པར་བསམ་ཞིང་། ཨོཾ་བཛྲ་དྷཱ་རུ་གརྦྷེ་སྭཱཧཱ། ཞེས་བརྗོད་ལ་རྒྱར་གཞུག ཡེ་ཤེས་ཆེན་པོའི་ངོ་བོ་རོ་གཅིག་ཏུ་གྱུར་པར་བསམ་ཞིང་སྔར་གྱི་བརྡུང་བའི་སྔགས་དང་རྟེན་འབྲེལ་སྙིང་པོ་བརྗོད་ལ་བརྡུང་། རྒྱུ་དང་འབྲས་བུའི་ཆོས་ཐམས་ཅད་རྫོགས་པར་བསམ་ཞིང་། ཨོཾ་དྷརྨ་ར་ཏེ་སྭཱཧཱ། ཞེས་པས་དབྱུང་།
ཕྱུང་མ་ཐག་ཐབས་ཤེས་ཟུང་འབྲེལ་ལས་ཆོས་སྐུ་གྲུབ་པར་གྱུར་པར་བསམ་ལ། ཨོཾ་སརྦ་ཏ་ཐཱ་ག་ཏ་དྷརྨ་ཀཱ་ཡ་མ་ཧཱ་སུ་ཁ་ར་ཏ་ས་མ་ཡ་སཏྭཾ། ཞེས་བརྗོད་དོ། ། དེ་ལས་གཟུགས་སྐུ་རྣམ་གཉིས་བྱུང་བས་འགྲོ་དོན་བསམ་གྱིས་མི་ཁྱབ་པ་མཛད་པར་བསམ་སྟེ། ཨོཾ་སརྦ་ཏ་ཐཱ་ག་ཏ་སམྦྷོ་ག་ཀཱ་ཡ་ས་མ་ཡ་སཏྭཾ། ཨོཾ་སརྦ་ཏ་ཐཱ་ག་ཏ་ནིརྨཱ་ཎ་ཀཱ་ཡ་ས་མ་ཡ་སཏྭཾ། ཞེས་བརྗོད། སྟོང་པའི་ངང་དུ་བརྟན་པར་བཞུགས་པར་བསམ་ཞིང་། ཨོཾ་སུ་པྲ་ཏིཥྛ་བཛྲེ་སྭཱཧཱ། ཞེས་བརྗོད་ལ་མདུན་དུ་མེ་ཏོག་གི་གདན་ལ་བཞུགས་སུ་གསོལ།
སྦུམ་བསྐུ་བའི་སྔགས་དང་དམིགས་པས་སྐུ་དཀར་གསོལ། དཀྱིལ་འཁོར་མཐའ་བསྐོར་དུ་བཞུགས་སུ་གསོལ་ལ་འཁོར་བ་ཇི་སྲིད་བར་སེམས་ཅན་གྱི་དོན་ལ་བཞུགས་སུ་གསོལ་བར་བསམ་ཞིང་། ཨོཾ་སརྦྦ་ཏ་ཐཱ་ཁ་ཏ་ཨ་ཎི་ཤ་ཏ་དཾ་སྟེ་ཛྭ་ལ་ཛྭ་ལ་དྷརྨ་དྷཱ་ཏུ་གརྦྷེ་སྭཱཧཱ། ཞེས་པས་རབ་གནས་བྱ། བསྡུ་ན་དེས་ཆོག འཆི་བསླུ་གྲངས་གསོག་བྱེད་ན་ཆོ་ག་ཚར་རེ་ལ་སཙྪ་གཟུངས་ཅན་ཆོ་ག་དེ་བཞིན་བྱས་པ་བདུན་ཅུ་རྩ་བདུན་རེ་གྲུབ་པ་བྱ་ཞིང་། སཙྪ་སྔ་མ་རྣམས་རང་བཞིན་དག་པའི་ངང་ནས་སེམས་ཅན་གྱི་དོན་ལ་གཤེགས་པར་བསམ་ཞིང་། ཨོཾ་སྭ་བྷཱ་ཝ་བི་ཤཱུདྡྷ་ཨཱ་ཧ་ར་ཨཱ་ཧ་ར་ཨ་གཙྪ་ཨ་གཙྪ་དྷརྨ་དྷཱ་ཏུ་གརྦྷེ་སྭཱཧཱ། ཞེས་པས་གཞན་དུ་གདན་དྲངས། ཞེས་པ་བཟོད་པར་གསོལ་བར་བསམ་ཞིང་།
ཨོཾ་ཨཱ་ཀཱ་ཤ་དྷཱ་ཏུ་གརྦྷེ་སྭཱཧཱ། ཞེས་བརྗོད་དོ། ། རྒྱས་པར་ན་མཁན་པོ་བོ་དྷི་ས་ཏྭས་མཛད་པའི་དྲི་མེད་ཀྱི་གཟུངས་ཀྱི་ཆོ་ག་འདོན་པ་ཁ་སྤོས་ལ་བྱའོ། ། དེ་ནས་བསྒྲུབ་བྱ་གང་ཡིན་དེ་ཁྲུས་བྱས་གོས་གཙང་མ་གྱོན་ལ་དཀྱིལ་འཁོར་དུ་འཇུག་པའི་སྒོའི་ནུབ་ཕྱོགས་སུ་བཞག་ནས། དེའི་མདུན་དུ་མཆོད་པ་ཚང་བ་དང་། ཁྱད་པར་ལྷ་བཤོས་འབྱོར་ཚད་ཀྱིས་བཟང་དུ་བྱས་ཏེ། བསངས་སྦྱངས་བྱིན་རླབས་བྱས་ལ། མཆོད་པའི་ཚིགས་བཅད་དང་སྔགས་རྒྱས་དབུལ་དུ་གཞུག གྲྭ་བཞིའི་བུམ་པ་ལ་རྩ་བའི་སྔགས་བདུན་ཅུ་རྩ་་་་་་བསངས་སྦྱངས་བྱིན་བརླབས་ནས་སྔགས་རྒྱས་འབུལ་བའི་བར་མདུན་བསྐྱེད་བཞིན་བདུན་དང་། སྙིང་པོའི་སྔགས་བརྒྱ་རྩ་བརྒྱད་བཟླས་ཡིད་ཀྱི་དཀྱིལ་འཁོར་གྱི་ལྷ་རྣམས་ལས་འོད་ཟེར་འཕྲོས་ངན་སོང་གི་གཙོར་བྱས་སེམས་ཅན་རྣམས་ཀྱི་དུཿཁ་དང་སྡིག་པ་རྣམས་བསལ།
སངས་རྒྱས་དང་བྱང་ཆུབ་སེམས་དཔའ་རྣམས་མཆོད། དེ་ཐམས་ཅད་ལས་འོད་ཟེར་བདུད་རྩི་ལྟ་བུ་བྱུང་ནས་བུམ་པ་གང་བར་གྱུར། བཟླས་པ་བྱས་ལ་དེའི་བསྒྲུབ་བྱ་དེ་ལ་རྩ་སྔགས་བདུན་ཅུ་རྩ་་་་་་འོག་དབང་ཆོག་ཉིད་ཁོ་ནས་འབྱུང་བ་བཞིན་བདུན་བཟླས་ལ་ཁྲུས་སོགས་བྱ་སྟེ། ཕྱོགས་བཞི་ནས་མཆོད་་་་་་ཨཱ་ཧ་ར་སོགས་བཞིས་མཆོད་ནས་བྱང་ཆུབ་ཏུ་སེམས་བསྐྱེད་ཅིང་སྨོན་ལམ་འདེབས་སུ་སྩལ་ཏེ། ཕྱོགས་བཅུ་དུས་གསུམ་དུ་བཞུགས་པའི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དང་དམ་པའི་ཆོས་དང་། བྱང་ཆུབ་སེམས་དཔའ་དང་། ཉན་ཐོས་དང་རང་རྒྱལ་བའི་དགེ་འདུན་དང་བཅས་པ་དཀོན་མཆོག་བླ་ན་མེད་པ་ཐམས་ཅད་ལ་གུས་པར་ཕྱག་འཚལ་ལོ། ། ཕྱོགས་བཅུ་ན་སྐུ་གདུང་རིང་བསྲེལ་དང་བཅས་པ་ཐམས་ཅད་ལ་གུས་པར་ཕྱག་འཚལ་ལོ། ། བྱང་ཆུབ་སེམས་དཔའ་སེམས་དཔའ་ཆེན་པོ་སྒྲིབ་པ་ཐམས་ཅད་རྣམ་པར་སེལ་བ་དང་། གནོད་སྦྱིན་གྱི་སྡེ་དཔོན་ཆེན་པོ་ལག་ན་རྡོ་རྗེ་དང་།
རྒྱལ་པོ་ཆེན་པོ་ཡུལ་འཁོར་བསྲུང་དང་། འཕགས་སྐྱེས་པོ་དང་། མིག་མི་བཟང་དང་། ཀུ་བེ་ར་དང་། ཚངས་པ་དང་། བརྒྱ་བྱིན་དང་། ཁྱབ་འཇུག་དང་། དབང་ཕྱུག་ཆེན་པོ་ལ་སོགས་པ་འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་དང་དེ་དག་ལ་བརྟེན་པའི་གང་ཟག་རྣམས་བསྲུང་ཞིང་སྐྱོང་བ་ལྷག་པར་ཕྱག་མཚན་དུ་བཞེད་པ་རྣམས་དང་། གཞན་ཡང་སྔོན་གདན་འཛོམ་པ་ཆེན་པོས་བཀས་གཏད་ཅིང་སོ་སོ་ནས་ཀྱང་ལྷའི་ངག་བཏགས་པས་ཞལ་གྱིས་བཞེས་ཏེ་དམ་པའི་ཆོས་དང་འཁོར་རྣམས་བཞི་བསྲུང་ཞིང་སྐྱོང་བ་ཐུགས་དམ་མངའ་བ་འཕགས་པ་དམ་པའི་ཆོས་སྐྱོང་བ་འཇིག་རྟེན་དང་འཇིག་རྟེན་ལས་འདས་པའི་ཚུལ་དུ་བཞུགས་པ་ཐམས་ཅད་ལ་གུས་པར་ཕྱག་འཚལ་ལོ། ། འཕགས་པའི་ཚོགས་དེ་དག་ཐམས་ཅད་ལ་མཆོད་ཡོན་དང་དྲི་ཆབ།
བདུག་སྤོས་དང་མེ་ཏོག ཞལ་ཟས་དང་མར་མེ། རོལ་མོ་དང་སིལ་སྙན། གདུགས་དང་བ་དན་ལ་སོགས་པ་དངོས་སུ་ཅི་འབྱོར་པ་འདི་དག་དང་ཕྱོགས་བཅུ་ན་བདག་པོས་ཡོངས་སུ་མ་བཟུང་བའི་ལྷ་རྫས་དང་། མིའི་བདེ་བའི་ཡོ་བྱད་ཕུན་སུམ་ཚོགས་པ་འབྱོར་པ་ཐམས་ཅད་དང་། གཟུངས་དང་རིག་པའི་མཐུ་དང་མོས་པའི་སྟོབས་ཀྱིས་བསྐྱེད་པ་བཟང་པོ་སྤྱོད་པའི་སྨོན་ལམ་ལས་བྱུང་བའི་མཆོད་པའི་སྤྲིན་རྒྱ་མཚོ་ཐམས་ཅད་ཀྱིས་ནམ་མཁའི་མཐའ་ཀླས་པ་ཆོས་ཀྱི་དབྱིངས་སུ་རྟོགས་པ་ཐམས་ཅད་རྒྱས་པར་བཀང་སྟེ་འབུལ་ཞིང་མཆོད་དོ། ། དེ་ལྟར་ལན་གསུམ་བཟླས། འཕགས་པ་ཐམས་ཅད་དགོངས་སུ་གསོལ། བདག་མིང་འདི་ཞེས་བགྱི་བ་ཐོག་མ་མ་མཆིས་པ་ནས་འཁོར་བ་ནས་འཁོར་བའི་ཚེ་ལུས་དང་ངག་དང་ཡིད་ཀྱིས། སངས་རྒྱས་དང་ཆོས་དང་དགེ་འདུན་དང་ཕ་མ་དང་སེམས་ཅན་གཞན་དག་ལ་སྡིག་པ་མི་དགེ་བའི་ལས་བགྱིས་པ་དང་།
བགྱིད་དུ་སྩལ་བ་དང་། བགྱིད་པ་ལ་རྗེས་སུ་ཡི་རང་བ་ཅི་མཆིས་པ་དེ་དག་ཐམས་ཅད་གཅིག་ཏུ་བསྡམས་ཤིང་བསྡུས་ཏེ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་སྔར་བླ་ན་མེད་པའི་སོ་སོར་བཤགས་པས་འཆགས་སོ། ། མི་འཆབ་བོ། ། སླན་ཆད་ཀྱང་འདི་ལྟ་བུ་མི་བགྱིད་དོ། ། དེ་ལྟར་ལན་གསུམ་དུའོ། ། ཇི་ལྟར་སངས་རྒྱས་བཅོམ་ལྡན་འདས་རྣམས་ཀྱིས་བསོད་ནམས་ཀྱི་རྗེས་སུ་ཡི་རང་བ་བླ་ན་མེད་པ་ཐུགས་སུ་ཆུད་པ་དེ་བཞིན་དུ། བདག་མིང་འདི་ཞེས་བགྱི་བ་ཡང་སངས་རྒྱས་དང་བྱང་ཆུབ་སེམས་དཔའ་དང་། རང་རྒྱལ་བ་དང་། འཕགས་པ་ཉན་ཐོས་དང་། འགྲོ་བ་མ་ལུས་པའི་བསོད་ནམས་ཐམས་ཅད་ལ་རྗེས་སུ་ཡི་རང་ངོ་། །
དེ་ལྟར་ལན་གསུམ་དུའོ། ། བདག་མིང་འདི་ཞེས་བགྱི་བས་སངས་རྒྱས་ཀྱི་གདུང་རྒྱུན་མི་བཅད་པར་བགྱི་བའི་སླད་དུ་དུས་འདི་ནས་བཟུང་སྟེ། བྱང་ཆུབ་ཀྱི་སྙིང་པོ་ལ་མཆིས་ཀྱི་བར་དུ་ཡང་དག་པར་རྫོགས་པའི་སངས་རྒྱས་རྐང་གཉིས་རྣམས་ཀྱི་མཆོག་ལ་སྐྱབས་སུ་མཆི་སྟེ། ཐུགས་རྗེ་ཆེན་པོ་དང་ལྡན་པ་ཐམས་ཅད་མཁྱེན་པ་ཐམས་ཅད་གཟིགས་པ། འཇིགས་པ་ཐམས་ཅད་དང་བྲལ་བ་སྐྱེས་བུ་ཆེན་པོ་ཁྱུ་མཆོག་སྐུ་བསམ་གྱིས་མི་ཁྱབ་པ། བླ་ན་མེད་པའི་ཆོས་ཀྱི་སྐུ་མངའ་བ་ལ་སྐབས་སུ་མཆིའོ། ། ཆོས་འདོད་ཆགས་དང་བྲལ་བའི་མཆོག་ལ་སྐྱབས་སུ་མཆི་སྟེ། བླ་ན་མེད་པ་དེ་བཞིན་གཤེགས་པ་མངའ་བ་ཞི་བ་ཆོས་ཀྱི་སྐུ་སོ་སོ་རང་གིས་རིག་པ་ལ་སྐྱབས་སུ་མཆིའོ། ། དགེ་འདུན་དུལ་བ་ཚོགས་ཀྱི་མཆོག་ལ་སྐྱབས་སུ་མཆི་སྟེ། ཕྱོགས་བཞི་འཕགས་པ་ཕྱིར་མི་ལྡོག་པའི་བྱང་ཆུབ་སེམས་དཔའ་ཆེན་པོའི་དགེ་འདུན་ལ་སྐྱབས་སུ་མཆིའོ། །
དེ་ལྟར་ལན་གསུམ་དུ་བྱའོ། ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་བྱང་ཆུབ་ཀྱི་སྙིང་པོ་ལ་གནས་ཀྱི་བར་དུ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་དུས་ཇི་ལྟ་བ་དང་སྟོབས་ཅི་མཆིས་པ་བཞིན་དུ་བདག་འབུལ་ཞིང་མཆིས་ན། མགོན་པོ་ཐུགས་རྗེ་ཆེན་པོ་དང་བདེན་པ་དག་བདག་བཞེས་སུ་གསོལ། དེ་ལྟར་ལན་གསུམ་དུ་བྱའོ། ། ཕྱོགས་བཅུའི་སྟོན་པ་བླ་ན་མེད་པ། སངས་རྒྱས་ལ་འགྲོ་བ་མང་པོ་ལ་ཕན་པ་དང་བདེ་བའི་སླད་དུ་ཆོས་ཀྱི་འཁོར་ལོ་བླ་ན་མེད་པར་བསྐོར་བ་བསྐུལ་ལོ། ། དེ་ལྟར་ལན་གསུམ་དུ་བྱའོ། ། འཇིག་རྟེན་གྱི་སྒྲོན་མ་མྱ་ངན་ལས་འདའ་བའི་ཚུལ་སྟོན་པར་བཞེད་པ་རྣམས་ལ་འགྲོ་བ་མང་པོའི་དོན་མཛད་ཅིང་འཇིག་རྟེན་ལ་གཏན་དུ་བཞུགས་པར་གསོལ་བར་འཚལ་ལོ། ། དེ་ལྟར་ལན་གསུམ་དུ་བྱའོ། ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་སྔོན་བྱང་ཆུབ་སེམས་དཔའི་སྤྱད་པ་སྤྱོད་པའི་ཚེ་སེམས་ཅན་ཐམས་ཅད་བསྒྲལ་བ་དང་།
སེམས་ཅན་ཐམས་ཅད་སྒྲོལ་བ་དང་། སེམས་ཅན་ཐམས་ཅད་དབུགས་འབྱུང་བ་དང་། སེམས་ཅན་ཐམས་ཅད་ཡོངས་སུ་མྱ་ངན་ལས་འདས་པ་དང་། སེམས་ཅན་ཐམས་ཅད་མཁྱེན་པའི་ཡེ་ཤེས་ལ་དགོད་པའི་སླད་དུ་ཇི་ལྟར་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཐུགས་བསྐྱེད་པ་དེ་བཞིན་བདག་མིང་འདི་ཞེས་བགྱི་བས་ཀྱང་། དུས་འདི་ནས་བཟུང་ནས་སྙིང་པོ་བྱང་ཆུབ་ལ་གནས་ཀྱི་བར་དུ་སེམས་ཅན་ཐམས་ཅད་བསྒྲལ་བ་དང་། སེམས་ཅན་ཐམས་ཅད་སྒྲོལ་བ་དང་། སེམས་ཅན་ཐམས་ཅད་དབུགས་དབྱུང་བ་དང་། སེམས་ཅན་ཐམས་ཅད་ཡོངས་སུ་མྱ་ངན་ལས་འདའ་བ་དང་། སེམས་ཅན་ཐམས་ཅད་མཁྱེན་པའི་ཡེ་ཤེས་ལ་དགོད་པའི་སླད་དུ་བླ་ན་མེད་པ་ཡང་དག་པ་རྫོགས་པའི་བྱང་ཆུབ་ཏུ་སེམས་བསྐྱེད་དོ། ། ཇི་ལྟར་སྔོན་གྱི་སངས་རྒྱས་བཅོམ་ལྡན་འདས་དང་བྱང་ཆུབ་སེམས་དཔའ་དེ་དག་གིས་དངོས་པོ་ཐམས་ཅད་དང་བྲལ་བ་ཕུང་པོ་དང་ཁམས་དང་སྐྱེ་མཆེད་དང་།
གཟུང་བ་དང་། འཛིན་པ་རྣམ་པར་སྤངས་པ། ཆོས་བདག་མེད་པ་མཉམ་པ་ཉིད་ཀྱི་རང་གི་སེམས་བཟོད་མ་ནས་མ་སྐྱེས་པ་སྟོང་པ་ཉིད་ཀྱི་ངོ་བོ་ཉིད་ཀྱི་བྱང་ཆུབ་ཏུ་སེམས་བསྐྱེད་པ་དེ་བཞིན་དུ་བདག་མིང་འདི་ཞེས་བགྱི་བ་ཡང་དུས་འདི་ནས་བཟུང་སྟེ་བྱང་ཆུབ་ཀྱི་སྙིང་པོ་ལ་གནས་ཀྱི་བར་དུ་བྱང་ཆུབ་ཏུ་སེམས་བསྐྱེད་དོ། ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་ཡང་དག་པར་རྫོགས་པའི་སངས་རྒྱས་དེ་དག་གིས་བདུད་དཔུང་དང་བཅས་པ་ཕམ་པར་མཛད། དེ་ཉིད་མངོན་པར་རྫོགས་པ་སངས་རྒྱས་པ་དེ་བཞིན་དུ། བདག་མིང་འདི་ཞེས་བགྱི་བ་ཡང་བདུད་དཔུང་དང་བཅས་པ་མཐའ་དག་ཕམ་པར་བགྱིས་ཏེ། བདག་ཉིད་མངོན་པར་རྫོགས་པར་མཚང་རྒྱ་བར་བགྱིའོ། ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་གིས་མངོན་པར་རྫོགས་པར་སངས་རྒྱས་ནས་ཆོས་ཀྱི་འཁོར་ལོ་རབ་ཏུ་བསྐོར་བ་དེ་བཞིན་དུ། བདག་མིང་འདི་ཞེས་བགྱི་བ་ཡང་མངོན་པར་རྫོགས་པར་སངས་རྒྱས་ཏེ་ཆོས་ཀྱི་འཁོར་ལོ་རབ་ཏུ་བསྐོར་བར་བགྱིའོ། ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེ་དག་གིས་མངོན་པར་རྫོགས་པར་སངས་རྒྱས་ནས་ཚོགས་ཡོངས་སུ་བསྡུས་པ་དེ་བཞིན་དུ་བདག་མིང་འདི་ཞེས་བགྱི་བ་ཡང་མངོན་པར་རྫོགས་པར་སངས་རྒྱས་ནས་ཚོགས་ཡོངས་སུ་བསྡུ་བར་བགྱིའོ། །
བྱང་ཆུབ་མཆོག་གི་སེམས་ནི་བསྐྱེད་པར་བགྱི། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། དེ་ལྟར་ལན་གསུམ་དུའོ། ། བདག་གིས་བྱང་ཆུབ་ཏུ་སེམས་བསྐྱེད་པའི་དགེ་བའི་རྩ་བ་འདི་དང་། གཞན་ཡང་བདག་གིས་བསོད་ནམས་ཅུང་ཟད་ཅིག་བགྱིས་པ་དང་། བགྱིད་པ་དང་། བགྱིད་པར་འགྱུར་བ་དེ་དག་ཐམས་ཅད་ཕ་མ་ལ་སོགས་པ་སེམས་ཅན་ཐམས་ཅད་དང་། བདག་གི་དོན་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་བསྔོའོ། །
བདག་གིས་བསོད་ནམས་འདིས་ཕ་མ་ལ་སོགས་པའི་སེམས་ཅན་མ་བསྒྲལ་བ་རྣམས་ནི་བསྒྲལ་ལོ། ། མ་གྲོལ་བ་རྣམས་ནི་གྲོལ་ལོ། ། དབུགས་མ་ཕྱིན་པ་རྣམས་ནི་དབུགས་དབྱུང་ངོ་། ། ཡོངས་སུ་མྱ་ངན་ལས་མ་འདས་པ་རྣམས་ཡོངས་སུ་མྱ་ངན་ལས་འདའོ། ། མངོན་པར་རྫོགས་པར་སངས་མ་རྒྱས་པ་རྣམས་ནི་མངོན་པར་རྫོགས་པར་འཚང་རྒྱ་བར་བགྱིའོ། ། སྐྱབས་མ་མཆིས་པ་དང་། གནས་མ་མཆིས་པ་དང་། དཔུང་གཉེན་མ་མཆིས་པའི་འཇིག་རྟེན་ལ་སྐྱབས་དང་གནས་དང་དཔུང་གཉེན་དུ་གྱུར་ཅིག བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། །
སྐྱེ་རྒ་ན་འཆིའི་རླབས་ཆེན་འཁྲུགས་པ་ཡི། ། སྲིད་པའི་མཚོ་ལས་འགྲོ་བ་འདོན་པར་ཤོག ། དེས་ན་བདག་སྦྱིན་པ་སྩོལ་བ་དང་། ཚུལ་ཁྲིམས་བསྲུང་བ་དང་། བཟོད་པ་བསྒོམ་པ་དང་། བརྩོན་འགྲུས་བརྩོམ་པ་དང་། བསམ་གཏན་ལ་མཉམ་པར་འཇོག་པ་དང་། ཤེས་རབ་རྣམ་པར་སྤྱོད་པ་དང་། ཐབས་མཁས་པ་ལ་སློབ་པ་ཅི་ཡང་རུང་སྟེ། དེ་དག་ཐམས་ཅད་སེམས་ཅན་ཐམས་ཅད་ཀྱི་དོན་དུ་ཕན་པ་དང་བདེ་བའི་སླད་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ལས་བརྩམས་ཏེ།
འདས་པ་དང་མ་འོངས་པ་དང་། ད་ལྟར་བྱུང་བའི་བྱང་ཆུབ་སེམས་དཔའ་སེམས་དཔའ་ཆེན་པོ་སྙིང་རྗེ་ཆེན་པོ་དང་ལྡན་པ། ཐེག་པ་ཆེན་པོ་ལ་ཡང་དག་པར་ཞུགས་པ། ས་ཆེན་པོ་ལ་གནས་པ་རྣམས་ཀྱི་རྗེས་སུ་མཐུན་པར་འཇུག་གོ ། འཕགས་པ་དག་བདག་བྱང་ཆུབ་སེམས་དཔའ་ལགས་ཀྱིས། བྱང་ཆུབ་སེམས་དཔའ་ལེགས་པར་བཟུང་དུ་གསོལ། ས་དང་ཆུ་དང་མེ་དང་རླུང་། ། རྩི་དང་ནགས་ཀྱི་ཤིང་ལྟ་བུར། ། རྟག་ཏུ་སྲོག་ཆགས་ཐམས་ཅད་ཀྱིས། ། འདོད་དགུར་རྟག་ཏུ་སྤྱོད་པར་ཤོག །
མཐོང་བ་དང་ནི་རེག་པ་དང་། ། ཐོས་པ་དང་ནི་དྲན་པས་ཀྱང་། ། བདག་གི་སེམས་ཅན་ཐམས་ཅད་ཀྱི། ། ནད་རྣམས་གསོ་བ་བགྱི་གྱུར་ཅིག ། སེམས་ཅན་ཐམས་ཅད་བདེ་དང་ལྡན་གྱུར་ཅིག ། ངན་འགྲོ་དག་ནི་རྟག་ཏུ་སྤང་བར་ཤོག ། བྱང་ཆུབ་སེམས་དཔའ་གང་དག་སུ་བཞུགས་པ། ། དེ་དག་ཀུན་གྱི་སྨོན་ལམ་འགྲུབ་གྱུར་ཅིག ། ཅེས་པའི་བར་འདོན་པ་ཁ་སྤོས་ལ་བྱ། དེ་ཙམ་མ་གྲུབ་ན།
འདི་ཉིད་ཀྱིས་དཀོན་མཆོག་གསུམ་ལ་ཕྱག་འཚལ་བ་ནས། སྨོན་ལམ་གདབ་པའི་བར་སྔར་བཞིན་བྱ། མགོན་པོ་ཐུགས་རྗེ་ཆེ་སོགས་བསྟོད་པ་འབྱུང་བའི་སྔགས་ཀྱི་བར་དང་། འཇིག་རྟེན་ཀུན་གྱི་ཕྱོགས་ཀུན་ན་ནས། སྐྱེ་བ་དྲན་ཞིང་བརྩེ་ལྡན་ཤོག་གི་བར། དེ་ནས་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་སོགས་པ་ཕྱོགས་བཅུའི་སངས་རྒྱས་ཐམས་ཅད་དང་། བྱང་ཆུབ་སེམས་དཔའ་སྤྱན་རས་གཟིགས་དང་། ཕྱག་ན་རྡོ་རྗེ་ལ་སོགས་པའི་བྱང་ཆུབ་སེམས་དཔའ་ཐམས་ཅད་དང་། འཕགས་པ་ཆོས་སྐྱོང་བའི་ཚོགས་ཐམས་ཅད་བདག་ཅག་ལ་དགོངས་སུ་གསོལ། བདག་ཅག་གིས་འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་ནས་འབྱུང་བའི་ཆོ་ག་བཞིན།
དེའི་རྩ་བའི་སྔགས་བདུན་ཅུ་རྩ་བདུན་བྲིས་ནས་ནང་དུ་བཅུག་པའི་མཆོད་རྟེན་བདུན་ཅུ་རྩ་བདུན་བཏབ་སྟེ། མཆོད་ཅིང་མངའ་གསོལ་བ་ཡང་བགྱིས། དཀྱིལ་འཁོར་བྲིས་ཏེ་འཕགས་པའི་ཚོགས་དམ་པའི་ཆོས་སྐྱོང་བའི་སྲུང་མ་དང་བཅས་པ་རྣམས་གདན་དྲངས་ནས་མཆོད་པའི་ཚོགས་སྦྱར་བ་རྣམས་ཀྱིས་མཆོད་ཅིང་གསོལ་བ་བཏབ་པ་དང་། གཟུངས་སྔགས་བཟླས་ཤིང་འབྱུང་པོ་རྣམས་གཏོར་མས་ཚིམ་པར་བྱས་པའི་མཐུས། ཆེ་གེ་ལ་སོགས་པ་ལས་དང་ཉོན་མོངས་པས་མནར་ཞིང་ནད་དང་སྡུག་བསྔལ་གྱིས་གཙོས། དུས་མ་ཡིན་པའི་འཆི་བས་ཉེན་ཏེ་སྐྱབས་སུ་སོང་བ་རྣམས་ལ་ཐུགས་བརྩེ་བར་དགོངས་ནས་སྔོན་གྱི་སྨོན་ལམ་བཟང་པོ་ལས་གླེང་སྟེ་ཆེ་གེ་མོ་ལ་སོགས་པ་སེམས་ཅན་ཐམས་ཅད་ཀྱི་དུཿཁ་དང་གནོད་པ་ཐམས་ཅད་བྱང་ཞིང་ཞི་བ་དང་། ཕན་པ་དང་བདེ་བ་བླ་ན་མེད་པའི་འབྲས་བུ་ཐོབ་པར་འགྱུར་བ་བྱིན་གྱིས་བརླབས་ཤིང་ཇི་ལྟར་འཚལ་བ་བཞིན་དུ་འགྲུབ་པའི་དངོས་གྲུབ་དམ་པ་སྩལ་བར་ཅི་གནང་། སྔོན་བྲམ་ཟེ་སེར་སྐྱའི་ཟླ་བ་ལ་ཐུགས་བརྩེ་བའི་སྒོ་ནས། དཔལ་གྱི་མགུར་ནས་འདི་སྐད་དུ། གང་ལ་ལ་འདིའི་ཆོ་ག་བྱེད་པར་འདོད་ན།
ཚེས་བརྒྱད་དང་། བཅུ་གསུམ་དང་། བཅུ་བཞི་དང་། བཅོ་ལྔ་རྣམས་གང་ཡང་རུང་བ་ལ། མཆོད་རྟེན་རིང་བསྲེལ་ཅན་ལ་ལན་བདུན་ཅུ་རྩ་བདུན་བསྐོར་ལ། གསང་སྔགས་འདི་ལན་བདུན་ཅུ་རྩ་བདུན་བཟླས་བརྗོད་བྱས་ཏེ། ཁྲུས་བྱས་ལ། དཀྱིལ་འཁོར་བྱས་ནས་གསང་སྔགས་ཀྱི་ཡི་གེ་བདུན་ཅུ་རྩ་བདུན་བྲིས་ཏེ། དེའི་ཚེ་གསང་སྔགས་གདོན་པ་དང་། ཡི་གེ་འབྲི་བ་ཡང་ཁྲུས་བྱས་ལ།
གོས་གཙང་མ་གྱོན་སྟེ། ལུས་སྤོས་ཀྱིས་བྱུགས་ནས་ཁ་ཟས་གཙང་མ་ཟོས་ལ། མེ་ཏོག་དང་བདུག་པས་མཆོད་དེ། དེ་ལ་རིན་པོ་ཆེ་སྣ་བདུན་ཡང་ཡོན་དུ་ཕུལ་ལམ། ཡང་ན་བདག་གི་ཉམས་ཀྱི་ཅི་འབྱོར་པ་ཕུལ་ཡང་རུང་སྟེ། སེམས་མགུ་བར་བྱའོ། ། ཆོས་བཙུན་པར་བྱ་བའི་ཕྱིར་བསྟི་སྟངས་དང་རི་མོ་ཆེར་བྱའོ། ། གསང་སྔགས་ཀྱི་ཡི་གེ་ལ་ཡང་དཀོན་ཞིང་རིན་པོ་ཆེར་འདུ་ཤེས་བཞག་སྟེ། མཆོད་རྟེན་ཆེ་ཆུང་ཇི་ཙམ་ནུས་པ་བདུན་ཅུ་རྩ་བདུན་གདབ་པར་བྱ་ཞིང་། དེ་རེ་རེའི་ནང་དུ་གསང་སྔགས་བཅུག་སྟེ་སེམས་རྩེ་གཅིག་ཏུ་མཆོད་པ་ཆེན་པོ་བྱས་ན་ཚེ་ཟད་པ་ལ་ཚེ་སླར་ནུར་སྟེ།
ཚེ་རིང་བར་འགྱུར་རོ། ། སྔོན་གྱི་ལས་ཀྱི་སྒྲིབ་པ། ཚེ་རབས་གྲངས་མེད་པའི་སྡིག་པ་ཐམས་ཅད་བྱང་ནས་ནམ་དུ་ཡང་སེམས་ཅན་དམྱལ་བ་དང་། དུད་འགྲོ་དང་། ཡི་དྭགས་ཀྱི་སྐྱེ་གནས་ཐམས་ཅད་དུ་སྐྱེ་བ་མི་འགྱུར་རོ། ། གང་དུ་སྐྱེས་པའི་གནས་ཐམས་ཅད་དུ་ཡང་སྔོན་གྱི་ཚེ་རབས་རྗེས་སུ་དྲན་པར་འགྱུར། ཡིད་ལ་བསམ་པ་ཐམས་ཅད་ཀྱང་དེ་བཞིན་དུ་འགྲུབ་པར་འགྱུར། དེ་བཞིན་གཤེགས་པ་འབུམ་ཕྲག་བདུན་ཅུ་རྩ་བདུན་སྙེད་ལ་དགེ་བའི་རྩ་བ་བསྐྱེད་པར་འགྱུར་རོ། ། ནད་དང་སྡུག་བསྔལ་ཐམས་ཅད་ལས་ཐར་བར་འགྱུར་རོ། ། གང་ལ་ལ་ཞིག་ནད་པོ་ཆེས་བཏབ་སྟེ་འཆི་བའི་དུས་བྱེད་པ་ལ་ཐུགས་ན་དཀྱིལ་འཁོར་གྲུ་བཞི་པར་བྱས་ལ་དེའི་སྟེང་དུ་ཚོན་ལྔས་རི་མོར་བྲིས་ཏེ།
དབུས་ཀྱི་ཆར་ནི་འཁོར་ལོ་དང་། རྡོ་རྗེ་དང་། དུང་དང་། མདུང་རྩེ་གསུམ་པ་དང་། གཡུང་དྲུང་རིས་དང་། པདྨ་རྣམས་བྲིའོ། ། གྲྭ་བཞིར་ཡང་པདྨ་རེ་རེ་བྲིས་ཏེ་དེའི་སྟེང་དུ་སྤོས་ཆུས་བཀང་བའི་བུམ་པ་རེ་རེ་གྲྭ་བཞིར་བཞག་གོ ། བདུག་སྤོས་ཀྱི་སྣོད་བཀང་བ་སྤོས་སྣ་ཚོགས་འཐུལ་བ་ཡང་བཞག་གོ ། ཁ་དོག་སྣ་ལྔའི་སྣོད་དུ་ཁ་ཟས་སྣ་ཚོགས་དང་ཟས་དཀར་གསུམ་དང་། འབྲས་ཆན་དུ་སྦྱར་བ་བཞག
ཡང་དྲིའི་ཆུ་དང་མེ་ཏོག་དང་། འབྲས་སམ་འབྲས་བུའི་སྣོད་བཀང་བ་ཕོར་བུ་རེ་རེ་བླུག་པ་དང་། ཡང་ཁ་ཟས་སྣ་ཚོགས་སྦྱར་བའི་གཏོར་མ་སྤོས་ཆུ་བུམ་པ་གང་དང་སྦྱར་ཏེ་དཀྱིལ་འཁོར་གྱི་སྟེང་དུ་བཞག་གོ ། གཏོར་མ་དེ་དང་འབྲས་ཀྱི་དྲུང་དུ་ཉེ་བར་ཚོགས་ཀྱི་བདག་པོའི་གཟུགས་བྲིས་ལ་དེའི་སྤྱི་བོའི་སྟེང་དུ་མར་མེ་བཞག་གོ ། དེ་ནས་དཀྱིལ་འཁོར་གྱི་ནུབ་ཕྱོགས་སུ་ནད་པ་བཞག་ལ་དཀྱིལ་འཁོར་གྱི་ནང་དུ་ཁ་བསྟན་པའི་ནད་པའི་མདུན་དུ་ཡང་མཆོད་པའི་བཤོས་བཞག་སྟེ་འབུལ་དུ་གཞུག་གོ ། དེ་ནས་སྔགས་མཁན་གཙང་སྦྲ་ཆེར་བྱས་ཏེ་ནད་པ་དེ་ལ་གསང་སྔགས་བདུན་ཅུ་རྩ་བདུན་གྱིས་བཏབ་སྟེ་ཆོ་ག་འདི་ལྟར་བྱས་ན་ནད་པ་ཚེ་ཟད་དེ་འཆི་བའི་དུས་བྱེད་དུ་ཉེ་བ་ཞག་བདུན་ནས་དྲན་པ་ཉམས་ཞིང་འཁྲུལ་བ་གྱུར་པ་ཡང་། ཚེ་སླར་ཞུགས་ཞིང་ཚེ་རིང་པོར་འགྱུར་རོ། ། རྨི་ལམ་གྱི་དུཿཁ་ཡང་མྱོང་བར་མི་འགྱུར་རོ། ། གང་ལ་ལ་ཞིག་གིས་གཙང་སྦྲ་ཆེར་བྱས་ཏེ་ཉིན་གཅིག་བཞིན་རྟག་པར་གསང་སྔགས་ལན་རེ་རེ་ཇི་སྲིད་འཚོ་བའི་བར་དུ་བཏོན་ན། དེ་འཆི་བའི་དུས་བྱས་ནས་ལོངས་སྤྱོད་དང་བདེ་བ་མི་ཟད་པའི་གནས་སུ་སྐྱེ་བར་འགྱུར་རོ། །
རྟག་པར་དུས་ཐམས་ཅད་དུ་བཟླས་བརྗོད་བྱས་ན་སངས་རྒྱས་བཞུགས་པའི་ཞིང་དུ་སྐྱེ་བ་འགྱུར་ཞིང་། ཚེ་རབས་རྗེས་སུ་དྲན་པར་ཡང་འགྱུར་རོ། ། དུས་མ་ཡིན་པའི་འཆི་བ་སྒྲིབ་པ་ཐམས་ཅད་བྱང་བར་འགྱུར་རོ། ། ཡང་གང་ལ་ལ་ཞིག་གིས་མི་ཤི་བའི་ཆེད་དུ་ཕན་པ་འདོད་པས་སེམས་ཐག་པ་ནས་གསང་སྔགས་ལན་བདུན་ཅུ་རྩ་བདུན་བཟླས་བརྗོད་བྱས་ན་ཤི་བ་དེ་ངན་སོང་གི་གནས་སུ་ལྟུང་ན་ཡང་དེའི་མོད་ལ་ལས་ཀྱི་སྒྲིབ་པ་རྣམས་ཟད་ནས་མཐོ་རིས་ཀྱི་ལྷའི་གནས་སུ་སྐྱེ་ཞིང་བདེ་བ་མྱོང་བར་འགྱུར་རོ། ། གང་ལ་ལ་ཞིག་གིས་གསང་སྔགས་ཡི་གེར་བྲིས་པ་གཞན་གྱི་མིང་ནས་སྨོས་ཏེ་མཆོད་རྟེན་གྱི་ནང་དུ་བཅུག་ལ་ནན་ཏན་དུ་མཆོད་པ་བྱས་ན།

ཤི་བ་གང་ཡིན་པ་དེ་ངན་སོང་གི་གནས་ནས་ཐར་ཏེ་མཐོ་རིས་སུ་སྐྱེ་བར་འགྱུར་རོ། ། ཡང་ན་དགའ་ལྡན་གྱི་ལྷའི་རིགས་སུ་སྐྱེ་བར་འགྱུར་ཏེ། སངས་རྒྱས་ཀྱི་བྱིན་གྱིས་རླབས་ཀྱི་ངན་སོང་དུ་ལྟུང་བར་མི་འགྱུར་རོ། ། རིགས་ཀྱི་བུའམ་རིགས་ཀྱི་བུ་མོ་གང་ལ་ལ་ཞིག་གིས་མཆོད་རྟེན་དེ་ལ་བསྐོར་བ་བྱས་སམ། ཕྱག་བྱས་སམ། མཆོད་པ་ཕུལ་ཡང་རུང་སྟེ། དེ་བཞིན་གཤེགས་པའི་བྱིན་གྱིས་རླབས་ཀྱི་བླ་ན་མེད་པའི་བྱང་ཆུབ་ཀྱི་ལམ་ལས་ཕྱིར་མི་ལྡོག་པར་ཡང་འགྱུར་རོ། ། སྔོན་གྱི་ལས་ཀྱི་སྒྲིབ་པ་རྣམས་ཀྱང་མ་ལུས་པ་བྱང་བར་འགྱུར་རོ། ། ཐ་ན་བྱ་དང་རི་དྭགས་ལ་སོགས་ཏེ་གང་དག་ལ་མཆོད་རྟེན་དེའི་གྲིབ་མ་ཕོག་པ་དེ་དག་ཀྱང་ནམ་དུ་ཡང་དུད་འགྲོ་ལ་སོགས་པ་ངན་སོང་གི་གནས་སུ་སྐྱེ་བར་མི་འགྱུར་རོ། ། གང་ལ་ལ་མཚམས་མེད་པ་ལྔའི་སྡིག་པ་ཆེན་པོ་དང་ལྡན་པ་ཡང་མཆོད་རྟེན་དེ་ལ་རེག་གམ། དེའི་གྲིབ་མས་ཕོག་ཀྱང་རུང་སྟེ་དེའི་སྡིག་པ་ཐམས་ཅད་བྱང་ཞིང་དག་པར་འགྱུར་རོ། །
མཆོད་རྟེན་དེའི་གནས་ན་འབྱུང་པོ་དང་། གནོད་སྦྱིན་དང་། སྲིན་པོ་དང་། ཡི་དྭགས་དང་། ཤ་ཟ་ལ་སོགས་པ་ལུས་བརྡུག་ཅིང་གནོད་པ་དང་། གཅན་གཟན་ཁྲོ་བོ་དང་། ཐོག་འབབ་པ་དང་། སྡིག་སྦྲུལ་ཁ་གདུག་པ་དང་། སྦྱར་དུག་ལ་སོགས་པ་ཐམས་ཅད་ཀྱིས་ཀྱང་མི་ཚུགས་ཤིང་མེད་པར་འགྱུར་རོ། ། གཞན་ཡང་ཕ་རོལ་གྱི་དམག་ཚོགས་དང་།
མཚོན་དང་། མེ་དང་། ཆུ་དང་། སེར་བ་དང་། མུ་གེ་དང་། དུས་མ་ཡིན་པ་འཆི་བ་དང་། རྨི་ལམ་ངན་པ་དང་། བཀྲ་མི་ཤིས་པ་དང་། དུཿཁའི་གནོད་པ་ཐམས་ཅད་མེད་པར་འགྱུར་རོ། ། ཡུལ་དེ་ལྟས་ངན་ཞིག་བྱུང་ན་ཡང་མཆོད་རྟེན་དང་སངས་རྒྱས་ཀྱིས་བྱིན་རླབས་ཀྱིས་འོད་ཟེར་ཆེན་པོ་བྱུང་བས་ལྟས་ངན་དང་།
བཀྲ་མི་ཤིས་པ་ཐམས་ཅད་བཟློག་པར་འགྱུར་རོ། ། གང་ཞིག་བསམ་པ་ངན་པས་དམག་དང་ཆོམ་རྐུན་གྱི་གནོད་པ་བྱ་བ་སེམས་སམ། དགྲ་རྒོོལ་བ་ཞིག་བྱུང་ན་ཡང་། གནས་དེར་མཆོད་རྟེན་དེ་ལ་འོད་ཟེར་ཆེན་པོ་འབྱུང་སྟེ། དེ་བཞིན་གཤེགས་པའི་རྫུ་འཕྲུལ་གྱིས་མེ་ལྕེ་ཀུན་ཏུ་འབར་བས་བསྐོར་བའི་ནང་ནས། དམག་གི་དཔུང་དང་། མཚོན་ཆའི་ཆར་མངོན་པར་བསྟན་པས། ཕ་རོལ་གྱི་དམག་ཚོགས་ཐམས་ཅད་ཞི་ཞིང་ཕྱིར་བཟློག་པར་འགྱུར་རོ། ། ལྷ་རྣམས་ཀྱིས་ཀྱང་བསྲུང་བ་དང་བསྐྱབས་པར་བྱས་ཏེ། ཕྱོགས་བཞིར་དཔག་ཚད་བརྒྱ་ཚུན་ཆད་དུ་མཚམས་བཅད་དེ་བསྲུང་བས་དེའི་ནང་དུ་འཁྲུག་པ་དང་།
ནད་འགོ་བ་དང་། ཕྱུགས་ནད་ཐམས་ཅད་མི་འབྱུང་ངོ་། ། འཐབ་ཅིང་རྩོད་པ་མི་འབྱུང་ངོ་། ། ཆོས་མ་ཡིན་པར་སྤྱོད་པ་མེད་པར་འགྱུར་རོ། ། འདི་ལ་གསང་སྔགས་གཞན་གྱིས་བཅད་པ་དང་། མནན་པར་མི་ནུས་ཏེ། གསང་སྔགས་ཐམས་ཅད་ཀྱི་རྩ་བ་ཡིན་པའི་ཕྱིར་རོ། ། ཞེས་བྱ་བ་ལ་སོགས་པ་ཕན་ཡོན་ཇི་སྐད་བཀའ་སྩལ་པ་ཐམས་ཅད་ཆེ་གེ་མོ་ལ་སོགས་པའི་སེམས་ཅན་ཐམས་ཅད་ལ་འཕྲལ་དུ་འགྲུབ་པར་ཅི་གནང་། དེ་བཞིན་གཤེགས་པའི་བཀའ་ཡང་དག་པར་ཚད་མར་གྱུར་པ་ཇི་ལྟར་སྩལ་བ་བཞིན་དུ། བདེན་པ་མངོན་སུམ་དུ་བསྟན་པ་ཅི་གནང་།
ཞེས་ལན་གསུམ་དུ་གསོལ་བ་ནན་ཏན་དུ་གདབ་བོ། ། དེ་ནས་བསྒྲུབ་བྱ་ལ་ཁྲོ་བོ་མནོལ་བ་མེད་པ་དང་། བདུད་རྩི་ཐབས་སྦྱོར་གྱི་སྔགས་རྒྱས་བསྲུང་བ་དང་། གོ་ཆའི་སྔགས་ཀྱིས་སྲུང་ལ། གོ་བསྐོན་པ་བྱས་ལ་བཏང་། དེའི་རྗེས་སུ་མཆོད་པ་པོ་ནང་སྤོས་ལ་གཏང་རག་གི་མཆོད་པ་དབུལ། གྲུབ་ན་སྦྱིན་སྲེག་བྱས་ལ་བསྟོད་པ་ནས་སྨོན་ལམ་གདབ་པའི་བར་དང་། ཕྱི་རོལ་ཏུ་ཕྱོགས་ཀྱི་གཏོར་མ་སྔར་བཞིན་བྱ་བ་སོགས་རིགས་འགྲེའོ། ། དེ་ནི་འཆི་བ་བསྲུ་བའི་ཆོ་གའོ། ། ཡང་མཆོད་རྟེན་གྱི་སྲོག་ཤིང་འཛུགས་ན།
སྔོན་དུ་བསྙེན་པ་དང་དཀྱིལ་འཁོར་ལས་རིམ་གཉིས་ཀྱི། དང་པོ་ནི། གྲོགས་དང་ལྷན་ཅིག་ཏུ་མཚན་ཉིད་དང་ལྡན་པའི་གནས་སུ་སྔོན་དུ་བསྙེན་པ་བྱའོ། ། དེ་ལ་དཀོན་མཆོག་གི་རྟེན་དང་ཁྱད་པར་འདི་ཉིད་ཀྱི་བྲིས་སྐུ་དང་མཆོད་པ་སོགས་འོག་ཏུ་དགོས་པའི་ཡོ་བྱད་རྣམས་ཚོགས་ནས་མཚམས་དམ་པར་བཅད་དེ། ཐོག་མར་ནང་པར་མལ་ནས་ལངས་ཏེ།་་་་་ གསོ་སྦྱོང་བླང་ལ། རིགས་གསུམ་གྱི་དམ་ཚིག་གི་ཕྱག་རྒྱ་བཅིང་བར་བྱ་སྟེ། ཐལ་མོ་བཀན་པ་ལས་མཛུབ་མོ་གཉིས་ཅུང་ཟད་བཀུག་སྟེ། དེ་བཞིན་གཤེགས་པའི་དམ་རྒྱ་མགོ་ལ་གཞག་ལ། ཨོཾ་སརྦ་ཏ་ཐཱ་ག་ཏ་ཨུརྦྷ་ཝ་ཡེ་སྭཱཧཱ།
དེ་བཞིན་གཤེགས་པའི་རིགས་ཀྱིའོ། ། ཐལ་མོ་སྦྱར་བ་པདྨ་ཁ་ཕྱེ་བའི་ཚུལ་དུ་བྱས་ཏེ་པདྨའི་རིགས་ཀྱི་དམ་རྒྱ་སྙིང་ཁར་བཞག་ལ། ཨོཾ་པདྨ་ཨུརྦྷ་བ་ཡེ་སྭཱཧཱ། པདྨའི་རིགས་ཀྱིའོ། ། ཐལ་མོ་ལྡོག་སྟེ་སྦྱར་ལ་མཐེ་བོང་གཉིས་དང་མཐེའུ་ཆུང་གཉིས་སྦྱར་ནས་རྡོ་རྗེའི་རིགས་ཀྱི་དམ་རྒྱ་ལྟེ་བའི་ཐད་དུ་བཞག་ལ། ཨོཾ་བཛྲ་ཨུརྦྷ་བ་ཡེ་སྭཱཧཱ། རྡོ་རྗེའི་རིགས་ཀྱིའོ། ། ཕྱོགས་བཅུ་མཐའ་ཡས་མུ་མེད་པ་ན་བཞུགས་པའི་དེ་བཞིན་གཤེགས་པ་རྣམས་ལ་ཕྱག་འཚལ་བར་བསྒོམས་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་སོགས་ཕྱག་གི་སྔགས་རྒྱ་བྱས་ལ། བདག་དབུལ་བར་བྱ་སྟེ།
ཕྱོགས་བཅུ་མཐའ་ཡས་མུ་མེད་པ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་བདག་ཉིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དུས་ཐམས་ཅད་ཡོངས་ཡེ་འབུལ་ན། སངས་རྒྱས་དང་བྱང་ཆུབ་སེམས་དཔའ་ཆེན་པོ་རྣམས་ཀྱིས་བདག་བཞེས་སུ་གསོལ། བདག་ལ་དངོས་གྲུབ་བླ་ན་མེད་པ་སྩལ་དུ་གསོལ། ཁྲོ་བོ་མནོལ་བ་མེད་པའི་སྔགས་རྒྱས་བསྲུང་བ་ནས་གཟུངས་ཆུ་ནང་དུ་སྔགས་བཟླ་བའི་བར་གྱི་ཁྲུས་རྣམས་གོང་བཞིན་ལ་སྔགས། ཨོཾ་ན་མོ་བྷ་ག་ཝ་ཏེ་ན་བ་ན་བ་སོགས་འོག་ནས་འབྱུང་བའི་སྒྲིབ་སེལ་གྱི་སྔགས་ཉེར་གཅིག་བཟླས་ལ་ལངས་ཏེ་གོས་གྱོན་པ་ནས་བཟུང་རིགས་ཀྱི་སྙིང་པོ་བཟླས་ཏེ་རང་གི་སྤྱི་བོར་བསང་གཏོར་བྱས་ལ་བདག་ཉིད་སྦྱངས་པར་གྱུར་གྱི་བར་གོང་བཞིན། དེ་ནས་རྟེན་བདུད་རྩི་ཐབས་སྦྱོར་གྱི་སྔགས་ཀྱིས་བསངས་གཏོར་བྱ་བ་ནས་བཟུང་ཀུ་ཤའི་བསང་བྱེད་སྲིན་ལག་གཡས་ལ་བཏགས་པའི་བར་ཡང་གོང་བཞིན། ཨོཾ་ཨེ་བྷནྡྷ་སྭཱཧཱ། རས་ཀྱི་ཟེའུ་ཁ་བཅིངས་པར་གྱུར། ཡང་། ལུས་དྲང་པོར་བསྲང་བ་ནས་བཟུང་སྟོང་པའི་ལྷའི་བར་གོང་བཞིན་དེ་ལས་ལ་སུ་ནས་ཨོཾ་ན་མོ་བྷ་ག་ཝ་ཏེ་སོགས་འོག་ནས་འབྱུང་བའི་སྒྲིབ་སེལ་གྱི་སྔགས་བརྗོད་ལ།
ཞེས་པའི། སྒྲ་གྲགས་པར་གྱུར། ཡང་ཡི་གེ་ལྷ་ནས་བཟུང་གཟུགས་ཀྱི་ལྷ་བསྐྱེད་པའི་གཅིག་ཏུ་གྱུར་པ་ལས་ཞེས་པའི་བར་གོང་བཞིན་ལ་བྱང་ཆུབ་སེམས་དཔའ་སྒྲིབ་པ་རྣམ་སེལ་གསེར་མདོག་ཐོར་ཚུགས་དང་ཅོད་པཎ་ཅན་ཕྱག་ན་ཡིད་བཞིན་གྱི་ནོར་བུ་བསྣམས་པ། སེམས་དཔའི་སྐྱིལ་མོ་ཀྲུང་གིས་བཞུགས་པར་གྱུར། གཟུགས་ཀྱི་ལྷའོ། ། དེ་བཞིན་གཤེགས་པའི་རིགས་ཀྱི་ཕྱག་རྒྱ་གནས་ལྔར་གཏུགས་པ་ནས་བཟུང་དེ་ལས་ཀྱང་རྣའི་དྲྭ་བ་གཞན་བརྒྱ་སྟོང་བྱེ་བ་སྙེད་བྱུང་བ་གྱུར་གྱི་བར་གོང་བཞིན། ཡང་བླ་རེའི་སྔགས་རྒྱ་དང་། སྤྱན་འདྲེན་གྱི་མཆོད་ཡོན་སྒྲུབ་པ་ནས་མཆོད་པས་བདག་ལ་དགེས་པར་མཛོད་ཀྱི་བར་གོང་བཞིན་ལ་སྒྲིབ་སེལ་གྱི་སྔགས་ཀྱི་མཐར། སརྦ་ཎི་བ་ར་ཎ་བིསྐཾ་བྷི་ནི་ཨ་ཧྱེ་ཧི། བྱང་ཆུབ་སེམས་དཔའ་སྒྲིབ་སེལ་བསྒོམ་པ་དང་འདྲ་བའི་ཡེ་ཤེས་པ་མདུན་དུ་བྱོན་པར་གྱུར།
སྔར་གྱི་མཆོད་པ་སྤྱིའི་ཕྱག་རྒྱ་ལ་གནས་པས། བདེ་བར་གཤེགས་སོ་བཅོམ་ལྡན་འདས། ། ཚུར་གཤེགས་འདི་ནི་བཞུགས་སུ་གསོལ། ། བདག་གི་མཆོད་ཡོན་བཞེས་ནས་ཀྱང་། ། ཐུགས་ཀྱིས་ཐུགས་དཔག་མཛད་དུ་གསོལ། ། མཆོད་ཡོན་གྱི་ཕྱག་རྒྱ་སྤྱི་བོར་བཅས་ནས། སྒྲིབ་སེལ་གྱི་སྔགས་མཐར། ཨརྒྷཾ་པྲ་ཏཱིཙྪ་སྭཱཧཱ།་་་་་ ལས་ཀྱི་རྡོ་རྗེ་པུས་བཙུགས་མཆོད་ཡོན་གྱི་ཕྱག་རྒྱས་མཆོད་ཡོན་དུང་ཆོས་བཟུང་སྟེ་སྤྱི་བོར་སོགས་ནས་བཟེད་ཞལ་དུ་དབུལ་བ་འོག་མ་རྣམས་ལའང་འགྲེ། མདུན་དུ་བཞུགས་སུ་གསོལ།
ཐལ་མོ་སྦྱར་བ་པདྨ་ཁ་ཕྱེ་བའི་ཚུལ་དུ་བྱས་པ་ལས་སོར་མོ་གསུམ་རྡོ་རྗེ་ལྟར་བྱས་པ་རྡོ་རྗེའི་འདུག་སྟངས་གྱི་ཕྱག་རྒྱ་དང་། ཨོཾ་བཛྲ་ཨཱ་པ་ནི་ཧཱུྃ་ཕཊ། གདན་ལ་བཞུགས་པར་གྱུར། ལག་པ་གཡས་པའི་མཐེ་བོས་མཐེ་ཆུང་གི་སེན་མོ་མནན་ཏེ་སེར་མོ་ལྷག་མ་རྣམས་རྡོ་རྗེ་ལྟར་བྱས་པའམ་ཚིག་རྡོ་རྗེའི་ཕྱག་རྒྱ་དང་། ཤཾ་ཀ་རེ་ས་མ་ཡེ་སྭཱཧཱ། ཐལ་མོ་བརྐྱང་བ་སྦྱར་ནས་ཅུང་ཟད་རྩེ་མོ་བསྐུམ་པར་བྱས་པ་སྒྲིབ་སེལ་གྱི་ཕྱག་རྒྱ་བསྟན་ལ་སྒྲིབ་སེལ་གྱི་གཟུངས་བརྗོད། སོར་མོ་ཕན་ཚུན་སྦྱར་ཏེ་ཁུ་ཚུར་བཅང་ལ་གུང་མོ་བཤིབས་པའི་ཕྱི་རོལ་དུ་མཛུབ་མོ་རྡོ་རྗེ་ལྟར་བྱས་ནས་མཐེ་བོང་གཉིས་གློ་ལ་སྦྱར་བ་ནི། དམ་ཚིག་ཆེན་པོའི་ཕྱག་རྒྱ་སྟེ་དེ་བཅིངས་ཏེ་བསྐོར་བ་བཞིན་དུ་བྱས་པ་ཐམས་ཅད་ལ་བསྲུང་བ་ཆེན་པོར་གྱུར། མཆོད་པ་བསངས་སྦྱངས་བྱིན་རླབས་ནས་བཟུང་རོལ་མོ་འབུལ་བའི་བར་གོང་བཞིན་ལ་མི་འདྲ་བའི་ཁྱད་པར་སྒྲིབ་སེལ་གྱི་སྔགས་ཀྱི་མཐར་མཆོད་ཡོན་གྱི་སྔགས་བཏགས། དྲི་ཆབ་ཀྱི་གོང་དུ་ཡང་སྒྲིབ་སེལ་གྱི་སྔགས་བརྗོད་དོ། །
མགོན་པོ་ཐུགས་རྗེ་ཆེར་ལྡན་པ། ། ནས། རྡོ་རྗེ་འཛིན་ལ་ཕྱག་འཚལ་ལོ། ། བར། བསྟོད་པ་འབྱུང་བའི་སྔགས་བརྗོད། འཇིག་རྟེན་དག་གི་ཕྱོགས་ཀུན་ན། ། ནས། སྐྱེ་བ་དྲན་ཞིང་བརྩེ་ལྡན་ཤོག ། གི་བར་གོང་བཞིན་ལ་ལན་གསུམ་བརྗོད་ཀྱང་འགལ་བ་མེད། ལྷ་ལ་ཉེར་མཆོད་དབུལ་ཕྲེང་བ་རབ་གནས་ནས་བཟུང་སྙིང་ཁར་ཟླ་བའི་དཀྱིལ་འཁོར་ལ་ཞེས་པའི་བར་གོང་བཞིན་ལ་སྒྲིབ་སེལ་གྱི་སྔགས་ཚར་གཅིག་བརྗོད།
སྒྲ་སྔགས་ཀྱི་སོགས་ནས་རིམ་པ་འདིས་གཅིག་ཆར་གསལ་བར་གྱུར་པར་གོང་བཞིན། བཟླས་དུས་ཀྱི་བསླབ་བྱ་དང་ལྡན་པས། ཨོཾ་ན་མོ་བྷ་ག་ཝ་ཏེ། ན་བ་ན་བ་ཏཱི་ནཾ། སམྱཀྶཾ་བུདྡྷ་ཀོ་ཊི་ནཱ་མ་ཡུ་ཏ་ཤ་ཏ་ས་ཧ་སྲཱ་ཎི་ན་མཿ སརྦ་ཎི་བ་རཱ་ཎ་བིསྐཾ་བྷི་ནི་བོ་དྷི་སཏྭ་ཡ། ཨོཾ་རུ་རུ་རུ་རུ། མ་མ་སརྦ་ཨ་ཝ་ར་ཎ་བི་ཤོ་དྷ་ནི་སརྦ་ཏ་ཐཱ་ག་ཏ་ཨཱ་ཡུརྦ་ལ་བི་སུ་ལ་ནིརྨ་ལེ། སརྦ་སིདྡྷི་ན་མསྐྲི་ཏཱ་བ་ར་བ་ར། སརྦ་སཏྭ་ཨ་ཝ་ལོ་ཀི་ནི།
ཨོཾ་སརྦ་ཎི་བ་ར་ཎ། བིསྐམྦྷི་ཎི། མ་མ་སརྦྦ་པཱ་པཾ་བི་ཤོ་དྷ་ནི་ཀུ་རུ་སྭཱཧཱ། ཞེས་སྒྲིབ་སེལ་གྱི་གཟུངས་ཤིབ་བུར་བཟླས་ལ་བསྙེན་པའི་གྲངས་ཚད་འབུམ་མམ་ཁྲིའོ། ། ཐུན་རེ་ལ་བཟླས་པ་ཇི་ཙམ་ཟིན་པའི་བར་ཐུན་བསྡུ་བ་ན་བཟླས་པ་ཕུལ་ལ་མཆོད་པ་བསངས་སྦྱངས་ནས་བཟུང་བསྟོད་པ། འབྱུང་བའི་སྔགས་བརྗོད་པའི་བར་གོང་བསྙེན་པའི་སྐབས་བཞིན་ལ་གཤེགས་གསོལ་གྱི་ཕྱག་རྒྱ་དང་སྒྲིབ་སེལ་གྱི་སྔགས་ཀྱི་མཐར་གཙྪ། ཡང་སྒྲིབ་སེལ་གྱི་སྔགས་ཀྱི་མཐར་མཆོད་ཡོན་གྱི་སྔགས་རྒྱ་བཏགས་སྤྱན་དྲངས་པའི་ལྷ་གཞལ་ཡས་ཁང་དང་ཞེས་པ་ནས་འཛག་བསྲུང་དང་བླ་གོས་བྱིན་རླབས་ཀྱི་བར་ཀྱང་གོང་བཞིན་ཏེ་བསྙེན་པའི་ཆོ་གའོ། ། གཉིས་པ་དཀྱིལ་འཁོར་ལས་རིམ་ལ། དེ་ལྟར་སྔོན་དུ་བསྙེན་པ་སོང་ནས། མཆོད་རྟེན་ཆུང་ངུ་ལྟ་བུ་བུམ་པའི་ནང་དུ་དཀྱིལ་འཁོར་མི་ཤོང་བའམ།
བུམ་པ་དཀྱིལ་འཁོར་བཞུགས་པ་མི་སྤྲོ་ན། མཁས་གྲུབ་ཁྱུང་པོ་ལྷས་པས་བཤད་པ་བཞིན། མཆོད་རྟེན་གྱི་ཉེ་ལོགས་སུ་འོད་ཟེར་དྲི་མེད་ཀྱི་དཀྱིལ་འཁོར་བཞེངས་ནས། སྲོག་ཤིང་བརྟན་པའི་ཆོ་ག་བྱ། ལྷ་རྣམ་པར་རྒྱལ་བས་མཛད་པའི་མཆོད་རྟེན་བཞེངས་ཚུལ་དུ་བཤད་པ་བཞིན། གཙུག་ཏོར་དྲི་མེད་ཀྱི་དཀྱིལ་འཁོར་གྱི་སྟེང་དུ་འོད་ཟེར་དྲི་མེད་ཀྱི་དཀྱིལ་འཁོར་བཞེངས་ནས་སྲོག་ཤིང་གི་ཆོ་ག་བྱས། དཀྱིལ་འཁོར་བརྟན་བཞུགས་བྱས་བཞུགས་པ་ལྟར་ན་བུམ་རྟེན་དང་། དེའི་ཁར་བུམ་ལྡིར་ཅུང་ཟད་རྩེགས་མཐོ་ན་སྲོག་ཤིང་འཛུགས་པ་དཀའ་བ་ཡོང་བས་རན་པར་བརྩིགས་ནས། གཙུག་ཏོར་དྲི་མེད་ཀྱི་དཀྱིལ་འཁོར་ལ་བཀབ་པའི་རྡོ་ལེབ་ཀྱི་ཁར་པ་ཆོག་མཆོད་རྟེན་གྱི་རྨང་འདིང་སྐབས་རྒྱས་པར་གྲུབ་པས། མ་བྱས་ཀྱང་ཆད་པ་མི་འགྱུར་སྙམ།
ཕྱག་ལེན་ལ་སྦྱངས་བཟུང་ཙམ་མཛད་པ་ལྟར་ན། དབང་ཆོག་ལས་འབྱུང་བ་ལྟར་ལ་འོན་ཀྱང་སྒྲིབ་སེལ་གྱི་བདག་བསྐྱེད་བྱ་དགོས་པས་ཁྲུས་ཀྱི་སྐབས་གཙོ་བོའི་སྔགས་བཟླས་སོགས་ལ་སྒྲིབ་སེལ་གྱི་སྔགས་བཟླའོ། ། གཞན་ཡང་ས་ཆོག་དང་སྟ་གོན་གྱི་བར་དང་སྟ་གོན་གྱི་བར་དང་སྟ་གོན་དང་བྲིས་བཞེངས་ཀྱི་བར་ལ་ཞག་གིས་ཆོད་པ་དང་མཆོད་པའི་རྣམ་དབྱེ་རྣམས་ཀྱང་གོང་བཞིན་ཤེས་པར་བྱ་ཞིང་ལས་ཐིག་ལ་ནི་གོང་བཞིན་དང་ཚོམ་བུ་འགོད་སྐབས་གཙོ་བོའི་གཡོན་དུ་སྒྲིབ་སེལ་གྱི་ཚོམ་བུ་བཀོད། སྣམ་བུའི་མཆོད་རྫས་རྣམས་འོག་ནས་འབྱུང་བ་བཞིན་ལྷ་བསྐྱེད་སྐབས་བཅོམ་ལྡན་འདས་ཀྱི་གཡོན་ཕྱོགས་སུ་གདན་ཁྲི་ཟླུམ་པོ་ལ་པད་ཟླའི་སྟེང་དུ། ཨོཾ་ན་མོ་བྷ་ག་ཝ་ཏེ། སོགས་སྒྲིབ་སེལ་གྱི་གཟུངས་དང་། སྒྲིབ་སེལ་མངོན་རྟོགས་བཞིན་བསྐྱེད། གཙོ་བོའི་གཡས་སུ་སྤྱན་གཟིགས་དང་། སྒྲིབ་སེལ་གྱི་གཡོན་དུ་ཕྱག་རྡོར་བསྐྱེད། འཇིག་རྟེན་པ་རྣམས་གོང་བཞིན་བསྐྱེད་པ་ནས།
གཟུངས་གཙོ་བོའི་སྤྱན་འདྲེན་གྱི་མཆོད་ཡོན་རྫོགས་ནས་བྷྲཱུཾ་དང་། སྒྲིབ་སེལ་གྱི་གཟུངས་ཀྱི་མཐར་སརྦ་ཎཾ་ཝ་ནས་ཧི་བར་དང་། བདེ་བ་གཤེགས་སོ་ནས་མཛོད། སྒྲིབ་སེལ་གྱི་གཟུངས་མཐར་མཆོད་ཡོན་གྱི་སྔགས་བཏགས་ལ་མཆོད་ཡོན་སྙིང་ཁ་ནས་ཤར་དུ་འབུལ། སྤྱན་གཟིགས་སྤྱན་འདྲེན་པ་ནས་བཟུང་གཙོ་བོ་ལ་མཆོད་པ་སུམ་འགྱུར་འབུལ་བའི་བར་གོང་བཞིན་ལ། དེ་ནས་སྒྲིབ་སེལ་ལ་མཆོད་པ་ཚར་གཉིས། བསང་བའི་སྐབས་དེ་བཞིན་གཤེགས་པའི་རིགས་སྙིང་གིས་བསངས་སྤྱན་གཟིགས་ལ་མཆོད་པ་འབུལ་བ་ནས་བཟུང་སྙན་གསན་དབབ་པའི་མཐར་བསྟོད་པ་རྫོགས་པའི་བར་གོང་བཞིན་ལ། མི་འདྲ་བ་སྒྲིབ་སེལ་གྱི་གཟུངས་ཀྱང་བཟླ། ཕྱག་རྡོར་གྱི་བསྟོད་པའི་རྗེས་སུ། ལྷ་ཡི་དབང་པོ་ཉེ་དབང་པོ། །
སྟོབས་ལྡན་ས་གསུམ་དབང་བྱེད་ཅིང་། ། འཇུག་པ་བཅུ་ཡིས་རྣམ་པར་རོལ། ། ལྷ་ཆེན་སྲེད་མེད་བུ་ལ་བསྟོད། ། མཐུ་ཆེན་སྲིད་པ་ཀུན་གྱི་གཙོ། ། སྔོན་སངས་རྒྱས་ཀྱང་འཇིག་རྟེན་འདིར། ། ཐབས་མཁས་མཐུ་ཡིས་མུ་སྟེགས་འདུལ། ། ལྷ་ཆེན་དྲག་པོ་ཁྱེད་ལ་བསྟོད། ། ཞི་ཞིང་རྣམ་པར་སྒེག་པའི་ལུས། ། ཡིད་བཞིན་རིན་ཆེན་རྒྱན་འཆང་ཞིང་། ། བདེ་གཤེགས་བསྟན་ལ་དད་ཅིང་གུས། །
ཚོགས་ཞེས་གྲགས་པ་ཁྱེད་ལ་བསྟོད། ། བསྟོད་པས་འབྱུང་བའི་སྔགས་བརྗོད། གཤེགས་གསོལ་ནས་བཀྲ་ཤིས་ཀྱི་རྗེས་སུ་མདོ་འདོན་པའི་བར་གོང་བཞིན། ཐིག་ཚོན་བྱིན་རླབས་ནི་གོང་སོར་བཞག མཚན་མ་འགོད་པའི་སྐབས་འཁོར་ལོའི་གཡོན་དུ་ཁྲི་ཟླུམ་པོ་དང་པད་ཟླའི་སྟེང་དུ་ནོར་བུ་དཀྱིལ་འཁོར་གྱི་དབུས་སུ་སྲོག་ཤིང་གི་གདན་པད་དཀར་འདབ་བརྒྱད་ལྟེ་བ་ཡངས་པ། གཞན་རྣམས་གོང་བཞིན། སྲོག་ཤིང་ཚད་ལྡན་ཤུག་པ་བཟང་པོ་འགོ་འཇུག་མ་ལོག་པ་གྲུ་བཞི་རྩེ་རིམ་གྱི་ཅུང་ཕྲ་བ། དེའི་བྱ་སྤྱོད་ཀྱི་གཟུངས་ཀྲིས་པའི་ཐད་དུ་ཕྱོགས་བཞིར་གཟུངས་ཁུང་བྲུས་ལ། ཨོཾ་ན་མོ་བྷ་ག་ཝ་ཏེ་ན་བ་ན་བ་སོགས་སྒྲིབ་སེལ་གྱི་གཟུངས་ཚར་དགུ་ཅུ་གོ་དགུ་བཅུག སྲོག་ཤིང་གི་རྩེ་མོའི་ནང་དུ་བྲུས་ལ།
འོད་ཟེར་དྲི་མེད་ཀྱི་གཟུངས་རིལ་པོ། བླ་མའི་སྐུ་གདུང་དང་རིང་བསྲེལ་དབུ་སྐྲ་སོགས་དེ་བཞིན་གཤེགས་པའི་རིང་བསྲེལ། གཙུག་ཏོར་རྣམ་རྒྱལ་གྱི་གཟུངས་རྣམས་བཅུག སྲོག་ཤིང་གི་རྩ་བ་བྲུས་པར། ཨོཾ་སརྦ་ཏ་ཐཱ་ག་ཏ་མ་ལ་མི་ཤེ་སོགས་འོད་ཟེར་དྲི་མེད་ཀྱི་སྙིང་པོ་དང་། རྟེན་འབྲེལ་སྙིང་པོ་བཅུག གཟུངས་ཐམས་ཅད་ལ་དྲི་བཟང་བྱུགས་ཞབས་ནས་བསྒྲིལ་་་་་་བུ་ལུགས་འདི་ལྟར་བཞེད་ཀྱང་། ས་ལུགས་ལ་འདི་འཐད་དོ། ། ཀུན་མཁྱེན་ཆེན་པོའི་སྡོམ་གསུམ་ཁ་སྐོང་ལས། རྟེན་གྱི་ནང་གཟུངས་བསྒྲིལ་ཚེ། །
ཕར་ཆེར་མཐའ་ནས་བསྒྲིལ་བ་མཐོང་། ། དེ་ཚེ་ཨོཾ་སོགས་སྔགས་ཀྱི་འགོ ། ཕྱི་རུ་འབྱུང་ཞིང་སྔགས་མཇུག་རྣམས། ། དབུས་སུ་འབྱུང་ཕྱིར་འདི་ཡིས་ནི། ། ཕྱི་ནང་རྟེན་འབྲེལ་ཀུན་ལ་གནོད། ། འགོ་ནས་བསྒྲིལ་ན་སྔགས་ཀྱི་འགོ ། དབུས་སུ་འབྱུང་ཕྱིར་བླང་བར་བྱ། ། ཞེས་གསུངས་ཡང་། བུ་སྟོན་མཁས་གྲུབ་གཞན་དང་མི་འདྲ་བས། དེའི་གྲུབ་མཐའ་འཛིན་པ་རྣམས་བུ་སྟོན་རང་གི་དགོངས་པ་བཞིན་དང་།
རང་ཅག་ས་ལུགས་རྣམས་ཀུན་མཁྱེན་ཆེན་པའི་དགོངས་པ་བཞིན་ལག་ལེན་བགྱིས་པས་འཐུས་སོ།། ན་བཟའ་སེར་པོས་བརྒྱན། གདུང་རིང་བསྲེལ་རྣམས་ལའང་སྐུ་ཁྲུས་གསོལ། དྲི་བཟང་དང་ལྷན་དུ་ན་བཟས་དྲིལ་གཟུངས་ཀྱིས་དཀྲིས། སླར་ཡང་ན་བཟའ་བཟང་པོས་བརྒྱན། དེ་ཐམས་ཅད་ལ་སྦྱང་ཁྲུས་སྔོན་དུ་འགྲོ་བའི་རབ་གནས་བསྡུས་པ་བྱས། གཟུངས་ཞུགས་རྣམས་ཀྱི་ནང་དུ་ཡང་དྲི་བཟང་པོས་བྱུགས། གུ་གུལ་གྱིས་བདུག་པར་དབུ་ཞབས་མ་ལོག་པར། ཨོཾ་ཡནྟྲ་དྷ་ཏུ་གརྦྷཱ་ཡ་སྭཱཧཱ། ཞེས་བཟླ་ཞིང་བཞུགས་སུ་གསོལ།
སྒོ་རྣམས་དམ་པར་བཀག བསྲུབ་མི་མངོན་པར་བྱས་སྲོག་ཤིང་ཚོན་དམར་པོས་བྱུགས། སྲོག་ཤིང་གི་བྲེའི་ཐས་ཀའི་ཕྱོགས་བཞིར། རིག་པ་ཆེན་མོའི་སྔགས་ཨོཾ་སརྦ་བདྱཱི་སྭཱཧཱ། ཞེས་དང་། བྲེ་བའི་གདོང་དང་། མགུལ་དང་ཐུགས་ཀའི་ཐད་དུ། ཨོཾ་ཨཱཿཧཱུྃ་ཨཾ་ཞེས་དང་སྲོག་ཤིང་གི་འགོ་མཇུག་ཐམས་ཅད་ལ་སྲོག་ཤིང་བརྟན་པའི་སྔགས། ཨོཾ་བཛྲ་ཨཱ་ཡུ་ཥེ་སྭཱཧཱ། ཞེས་པ་རྣམས་ལཉྩར་བྲིས་ཞིང་།
ཁྱད་པར་ཐུགས་ཀའི་ཐད་དུ་ཡི་གེ་ཆེ་ཞིང་ཟབ་པར་བྱ། དེ་རྣམས་དང་། ཕྱི་ནས་དཀྲི་རྒྱུའི་གཟུངས་སོགས་ལའང་སྦྱང་ཁྲུས་རབ་གནས་བྱས་ནས་བླ་མའི་མཚན་གཟུངས། རྒྱུད་སྡེའི་གཟུངས་སོགས་སྲོག་ཤིང་ལ་དཀྲི་འོས་པ་རྣམས་གོ་རིམ་མ་ལོག་པར་དཀྲིས་པའི་ཕྱི་ནས་མཆོད་སྤྲིན་གྱི་གཟུངས་དང་ན་བཟའ་སེར་པོས་ཁྱབ་པར་དམ་པར་དཀྲིས། དེ་ལྟ་བུའི་སྲོག་ཤིང་དེ་ལ་ཡང་སྦྱང་ཁྲུས། རབ་གནས་བྱས་ནས་དཀྱིལ་འཁོར་གྱི་དབུས་སུ་བཅུགས། ཕྱོགས་བཞི་ནས་ཐག་པས་འཐེན། ཀ་སྒྲོམ་ལྟ་བུས་ཡ་ཡོ་མི་ཡོང་བ་བྱ། ཕྱིའི་སྣམ་བུའི་གྲྭ་བཞིར་པདྨ་དཀར་པོ་འདབ་བརྒྱད་བྲི། དེའི་སྟེང་དུ་དྲི་ཆུས་གང་བའི་དུང་ཆོས་རེ་རེ་བཞག
ཤར་གྱི་སྣམ་བུའི་སྟེང་དུ་སྤོས་སྣ་ཚོགས་འཐུལ་བའི་སྤོས་སྣོད་ལྔའམ། ཏིང་ཕོར་སྤོས་སྣ་ཚོགས་ཀྱིས་བཀང་བ་གསུམ་མམ་གང་འབྱོར་བཞག ལྷོའི་སྣམ་བུ་ལ་དྲིའི་ཆུས་གང་བའི་དུང་ཆོས་དང་། མེ་ཏོག་གིས་གང་བའི་སྣོད་དང་། འབྲས་སམ་འབྲས་བུའི་བཀང་བ་བཞག ནུབ་ཀྱི་སྣམ་བུ་ལ་ཏིལ་ནག་དང་། མ་ཤ་དང་འབྲས་བསྲེས་ནས་བཙོས་པའི་ཐུག་པ་ཀྲི་པ་ར་དང་། ཟས་དཀར་གསུམ་རྣམས་བུམ་པར་བླུག་པ་དང་། ཤིང་ཐོག་སྣ་ཚོགས་འབྲས་བུ་དགུ་ཅུ་རྩ་དགུ་རྣམས་དགོད། བྱང་གི་སྣམ་བུ་ལ་ཁ་ཟས་སྣ་ཚོགས་སྦྱར་བའི་གཏོར་མ་དང་།
དྲིའི་ཆུས་གང་བའི་བུམ་པ་མགུལ་ཆིངས་ཁ་རྒྱན་དང་བཅས་པ། སྤོས་དང་མེ་ཏོག་རྣམས་བཞག ནུབ་བྱང་གི་གྲྭར་དྲིའི་དུང་ཆོས་ཀྱི་རྒྱབ་ཏུ་ཤིང་ཟླ་གམ་གཟུགས་ལྟ་བུ། དེའི་སྟེང་དུ་མར་མེའི་སྐོང་བུ་བ་ནག་ཆོག་པའི་ངོས་ལ། ཚོགས་བདག་གླང་པོའི་གདོང་ཅན་དཀར་པོ། དགྲ་སཏྭ་དང་ལ་ཕུག་འཛིན་པ་བྲིས་ལ། དེའི་སྤྱི་བོའི་སྟེང་དུ་མར་མེ་བཞག དེ་ལྟར་དཀྱིལ་འཁོར་བཀོད་ནས། མཐའ་དྲི་བཟང་དང་སྣུམ་བསྲེས་པས་ཆ་ཆེན་གཅིག་གི་རྒྱ་ཙམ་བྱུགས། མཆོད་པ་བཅུ་བཤམ་པ་ནས་བཟུང་བཀྲ་ཤིས་རྫས་བརྒྱད་སོགས་ཅི་འབྱོར་གྱིས་བསྐོར་བའི་བར་གྱིས་ཤོམ་རྣམས་ཁྲོ་བོ་མནོལ་བ་མེད་པའི་སྔགས་རྒྱས་བསྲུང་བ་ནས་བཟུང་སྒྲིབ་སེལ་གྱི་བདག་བསྐྱེད་བྱས་ནས།
བརྒྱ་སྟོང་བྱེ་བ་སྟོང་གྱུར་བར་གྱུར་གྱི་བར་གོང་བཞིན་དང་། པདྨོའི་སྟེང་དུ་གཞལ་ཡས་ཁང་བསྐྱེད་པ་ནས་བཟུང་སེམས་བསྐྱེད་ཀྱི་རྗེས་སུ་མདོ་འདོན་པའི་བར་དཀྱིལ་ཆོག་བཞིན་ལ་མི་འདྲ་བའི་ཁྱད་པར་གཙོ་བོ་སྐྱེད་ཚར་བའི་རྗེས་སུ་བཅོམ་ལྡན་འདས་ཀྱི་གཡོན་དུ་གདན་གྱི་ཁྲི་ཟླུམ་པོ་ལ་པད་ཟླའི་སྟེང་དུ་ཡིད་བཞིན་གྱི་ནོར་བུ་སྒྲིབ་སེལ་གྱི་སྔགས་དང་ཛི་ན་ཛིཀ ནོར་བུ་དེ་ཉིད་བྱང་ཆུབ་སེམས་དཔའ་སྒྲིབ་པ་རྣམ་སེལ་ནས་སེམས་པའི་སྐྱིལ་ཀྲུང་གིས་བཞུགས་པའོ། ། བར་དང་། སྤྱན་འདྲེན་མཆོད་པ་ལའང་སྒྲིབ་སེལ་བཅུག ཕྱག་རྒྱ་བསྟན་པའི་སྐབས་སུ་གཙོ་བོའི་སྔགས་རྒྱ་རྫོགས་ནས་སྒྲིབ་སེལ་གྱི་སྔགས་རྒྱ་བྱ་བ་རྣམས་ཁྱད་པར་ཙམ་ལས་གཞན་ཐམས་ཅད་གོང་དཀྱིལ་ཆོག་བཞིན་ནོ། ། མཆོད་རྟེན་གྱི་ཕྱོགས་བཞིར་མཛེས་པའི་སྟེགས་ཀྱི་སྟེང་དུ། མཆོད་བྱའི་གཡོན་ནས་མགོ་བརྩམས་པའི་མཆོད་ཡོན་སོགས་མཆོད་པ་རྒྱས་པར་བཤམས། དེའི་མདུན་དུ་སྟེགས་བུའི་ཁར་རིན་པོ་ཆེའི་སྣོད་སོ་སོར་དཀར་གཏོར་ཟླུམ་པོ་བརྒྱད་དང་། དམར་གཏོར་གཅིག་བསྡུ་ན་སྤྱིར་གཅིག་བཤམས་པ་ཆབ་གཙང་གིས་བྲན།
མཆོད་རྟེན་ཤར་ཕྱོགས་སུ་དཔོན་སློབ་ཚང་མ་མཆོད་རྟེན་ལ་ཞལ་ཕྱོགས་པས་བཞེངས། རྡོ་དྲིལ། སིལ་སྙན་རྔ་དཀར་དུང་ལ་སོགས་པ་སྟ་གོན་བྱས་ཏེ། ཕྱོགས་བཅུའི་དེ་བཞིན་གཤེགས་པ་ཐམས་ཅད་དང་། བྱང་སེམས་བརྒྱད། གནོད་སྦྱིན་གྱི་སྡེ་དཔོན་བརྒྱད་དང་། གསང་བའི་བདག་པོ་རྒྱལ་ཆེན་བཞི། ཚངས་པ། དབང་ཕྱུག ཁྱབ་འཇུག་རྣམས་མངོན་སུམ་དུ་བྱོན་པར་གྱུར།
ཞེས་བརྗོད་ཅིང་བསམ། དེ་རྣམས་ལ་དམིགས་པས། བཅོམ་ལྡན་འདས་མི་འཁྲུགས་པ་ལ་སོགས་པ་ཤར་ཕྱོགས་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཐམས་ཅད་ལ་ཕྱག་འཚལ་ལོ། ། སྐྱབས་སུ་མཆིའོ། ། ཞེས་དངོས་སུ་ཕྱག་འཚལ། དེ་བཞིན་དུ་རིགས་འགྲེ་སྦྱར་ནས། བཅོམ་ལྡན་འདས་རིན་ཆེན་ཏོག་ལ་སོགས་པ་ལྷོ་ཕྱོགས་ཀྱི་འོད་དཔག་མེད་ལ་སོགས་པ། ནུབ་ཕྱོགས་ཀྱི་རྔ་སྒྲ་ལ་སོགས་པ། བྱང་ཕྱོགས་ཀྱི་ཏིང་ངེ་འཛིན་གླང་པོ་དམ་པའི་དཔལ་ལ་སོགས་པ། བྱང་ཤར་གྱི་པདྨོ་དམ་པའི་དཔལ་ལ་སོགས་པ།
ཤར་ལྷོའི་ཉི་མའི་དཀྱིལ་འཁོར་སྣང་བ་དམ་པའི་དཔལ་ལ་སོགས་པ། ལྷོ་ནུབ་གྱི་གདུགས་དམ་པ་ལ་སོགས་པ། ནུབ་བྱང་གི་རྣམ་པར་སྣང་མཛད་ལ་སོགས་པ། འོག་ཕྱོགས་ཀྱི་ཡེ་ཤེས་ཀྱི་འོད་ཟེར་ལ་སོགས་པ། སྟེང་ཕྱོགས་ཀྱི། ད་ལྟར་བདག་ཅག་གི་སྟོན་པ་ཤཱཀྱ་ཐུབ་པ་གདུལ་བྱའི་དབང་གིས་འཛམ་བུ་གླིང་འདིར་མྱ་ངན་ལས་འདས་པའི་ཚུལ་བསྟན་ཀྱང་འཇིག་རྟེན་གྱི་ཁམས་གཞན་ན། དེ་བཞིན་གཤེགས་པའི་རྣམ་པར་རོལ་པ་སྣ་ཚོགས་ཀྱིས་འགྲོ་བའི་དོན་དུ་མཛད་ཅིང་བཞུགས་པ་ལྎ འཕགས་པ་བྱམས་པ་ལ་སོགས་པ་བྱང་ཆུབ་སེམས་དཔའ་ཆེན་པོ་བརྒྱད་ལྎ གནོད་སྦྱིན་གྱི་དབང་པོ་ནོར་བུ་བཟང་པོ་ལ་སོགས་པ་གདོན་སྦྱིན་གྱི་སྡེ་དཔོན་ཆེན་པོ་བརྒྱད་ལྎ རྒྱལ་པོ་ཆེན་པོ་ཡུལ་འཁོར་བསྲུང་དང་། འཕགས་སྐྱེས་པོ་དང་། མིག་མི་བཟང་དང་། རྣམ་ཐོས་ཀྱི་བུ་ལ།
ཚངས་པ་དང་། དབང་ཕྱུག་ཆེན་པོ་དང་། སྲེད་མེད་ཀྱི་བུ་ལ་ཕྱག་འཚལ་ལོ། ། སྐྱབས་སུ་མཆིའོ། ། ཞེས་དངོས་སུ་ཕྱག་བྱས། རྒྱས་ཡན། རྟེན་ཅིང་འབྲེལ་འབྱུང་མའི་ཚིགས་བཅད་དུ་སྦྱར་བའམ། བསྡུ་ན། ཉེར་མཆོད་སྔགས་རྒྱས་མཆོད། ཤིན་ཏུ་སྤྲོ་ན།
པུ་རང་ཀྱི་རྟེན་འབྲེལ་དོན་ལྷན་གར་དབྱངས་བཅས་པ་བྱ། སྟན་ལ་འཁོད་དེ་གཏོར་མ་སྔར་བཞིན་བྱིན་གྱི་བརླབས། ཡཀྵ་ཞེས་པས་གནོད་སྦྱིན་དང་། ཨོཾ་དྷྲྀ་དྡྷ་རཱཥྚ་ཡེ། ཨོཾ་བི་རུ་དྷ་ཀ་ཡེ། ཨོཾ་བ་རུ་པཱཀྵ་ཡེ། ཨོཾ་བཻ་ཤྲ་བ་ཎ་ཡེ། ཞེས་ཕྱོགས་བཞི་སྐྱོང་བ་དང་། སོགས་ཁོང་ནས་བྲ་ཧ་མ་ཎ་ཡེ། ཨཱི་ཤྭ་ར།
བི་ཎུ་ཚངས་དབང་། སྲེད་མེད་བུ་རྣམས་ལ་སྔགས། དེ་རྣམས་རེ་རེའི་མཐར། ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སོགས་བཏགས་པ་གསུམ་གསུམ་གྱིས་ཕུལ། ཁ་དོག་ལྡན་ཞིང་སོགས་ཤླཽ་ཀ་གཅིག་གིས་གནོད་སྦྱིན་དང་། རྒྱལ་པོ་ཆེན་པོ་དཔལ་ལྡན་པ་སོགས་རྒྱལ་ཆེན་བཞིས་བསྟོད་པ་དང་། ངང་པའི་རྒྱལ་པོ་ལ་གནས་པ། ། གསེར་མདོག་གདོང་བཞི་པདྨ་དང་། ། བསྒྲང་ཕྲེང་གྷུནྡྷེ་གླེགས་བམ་འཛིན། །
སྐྱེ་དགུའི་ཆེན་པོ་ལ་ཕྱག་འཚལ། ། མཐུ་ཆེན་སྲིད་པ་ཀུན་གྱི་སོགས། ། ལྷ་ཡི་དབང་པོ་ཉེ་དབང་པོ། ། སོགས་ཀྱིས་བསྟོད། ཨོཾ་བི་པུ་ལ་བི་མ་ལེ། སོགས་འོག་ནས་འབྱུང་བའི་སྔགས་ཉི་ཤུ་རྩ་བརྒྱད་བརྗོད་ལ། པུས་མོ་བཙུགས། ཐར་མོ་སྦྱར་ནས་བདུག་སྤོས་འཛིན་བཞིན་པས། སྟོན་པ་བཅོམ་ལྡན་འདས་རྒྱལ་བ་ཤཱཀྱ་ཐུབ་པ་དང་། ཕྱོགས་བཅུའི་སངས་རྒྱས་བཅོམ་ལྡན་འདས་བྱེ་བ་ཕྲག་དགུ་བཅུ་རྩ་དགུ་འཁོར་དང་བཅས་པ་ཐམས་ཅད་དང་།
བྱང་ཆུབ་སེམས་དཔའ་ཉེ་བའི་སྲས་བརྒྱད་དང་། ཁྱད་པར་དུ་དཔལ་གསང་བའི་བདག་པོ་ཕྱག་ན་རྡོ་རྗེ་དང་། གནོད་སྦྱིན་གྱི་སྡེ་དཔོན་ཆེན་པོ་བརྒྱད་དང་། རྒྱལ་པོ་ཆེན་པོ་སྡེ་བཞི་དང་། ཚངས་པ་དང་། དབང་ཕྱུག་ཆེན་པོ་དང་། སྲེད་མེད་གྱི་བུ་ལ་སོགས་པ་འཁོར་དང་བཅས་པ་ཐམས་ཅད་བདག་ཅག་ལ་དགོངས་སུ་གསོལ། བདག་ཅག་གིས་འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་ལས་འབྱུང་བའི་ཆོ་ག་བཞིན་འཕགས་པ་གདན་འཛོམ་པར་མཛད་པའི་དཀྱིལ་འཁོར་བཞེས་སུ་གསོལ་ཏེ། འཕགས་པ་རྣམས་སྤྱན་དྲངས་ནས་མཆོད་ཅིང་གསོལ་བ་བཏབ་པ་དང་། མཆོད་རྟེན་གྱི་སྲོག་ཤིང་བཙུག་པའི་དགེ་བའི་རྩ་བ་འདིས་འཕགས་པ་ཐམས་ཅད་ཀྱིས་མཆོད་རྟེན་ཆོས་ཀྱི་སྐུ་རུ་བྱིན་གྱིས་བརླབས་ཏེ།
རིང་བསྲེལ་དང་ལྡན་པར་མཛད་ནས་མཆོད་རྟེན་ལ་མཆོད་པ་དང་། རིམ་གྲོ་བྱེད་ཅིང་སྲོག་ཤིང་བརྟན་པར་མཛད་དུ་གསོལ། ཆེ་་་་་་བདག་ཅག་གི་སྦྱིན་བདག་གཤིན་གསོན་གེ་མོ་ལ་སོགས་པའི་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་དག་ནས་ཚེ་རིང་ཞིང་ནད་མེད་པ་དང་། བར་ཆད་ཀྱི་བགེགས་ཐམས་ཅད་དང་བྲལ་བ་དང་། མཐར་བླ་ན་མེད་པའི་བྱང་ཆུབ་མྱུར་དུ་ཐོབ་པར་བྱིན་གྱིས་བརླབ་ཏུ་གསོལ། སྔོན་བཅོམ་ལྡན་འདས་ཀྱིས་གསང་བའི་བདག་པོ་ཕྱག་ན་རྡོ་རྗེ་ལ་འདི་སྐད་ཅེས་དགེ་སློང་དང་། དགེ་སློང་མ་དང་། དགེ་བསྙེན་མ་དང་། དགེ་བསྙེན་མ་གང་ལ་ལ་ཞིག་གི་བསོད་ནམས་ཀྱི་འབྲས་བུ་ཆེན་པོ་ཐོབ་ཅིང་ཡོན་ཏན་ཐོབ་པར་འདོད་པས་གསང་སྔགས་ཀྱི་རྒྱལ་པོས་ཆོ་ག་སྔར་བསྟན་པ་བཞིན་དུ་བྱས་ཏེ། དགུ་ཅུ་རྩ་དགུ་ཡི་གེར་བྲིས་ལ་སངས་རྒྱས་ཀྱི་མཆོད་རྟེན་གྱི་མདུན་དུ་དཀྱིལ་འཁོར་གྲུ་བཞིར་བྱས་ལ་བས་གཅི་བས་བྱུགས་ཏེ།
གྲྭ་བཞིར་དྲིའི་ཆུ་ཕོར་བུ་བཀང་བ་རེ་རེ་བཞག བདུག་སྤོས་ཀྱི་སྣོད་འཐུལ་བ་ཡང་བཞག་ནས། སྣོད་ཆེན་པོའི་ནང་དུ་མེ་ཏོག་དང་། དྲིའི་ཆུ་དང་། འབྲས་སྐམ་པོ་རྣམས་བླུགས་ཏེ། དཀྱིལ་འཁོར་གྱི་སྟེང་དུ་བཞག་པ་དང་། ཡང་ཏིལ་ནག་པོ་དང་། སྲན་མ་མ་ཤ་དང་། འབྲས་རྣམས་བརྩོས་པས་འབྲས་ཐུགས་ཀྲི་པ་ར་ཞེས་བྱ་བ་དང་། ཟས་དཀར་གསུམ་དང་འདི་རྣམས་བུམ་པའི་ནང་དུ་བླུགས་པ་དང་།
ཡང་ཤིང་ཏོག་སྣ་ཚོགས་པ་འབྲས་བུ་དགུ་ཅུ་རྩ་དགུ་དང་། ཁ་ཟས་མིང་གི་སྨོས་པ་འདི་རྣམས་དང་། སྤོས་དང་མེ་ཏོག་ལ་སོགས་པ་དཀྱིལ་འཁོར་གྱི་སྟེང་དུ་བཀྲམ་ལ་གསང་སྔགས་ཀྱི་ཡི་གེ་མཆོད་རྟེན་གྱི་སྲོག་ཤིང་གི་ནང་དུ་བཅུག་ནས། མཆོད་རྟེན་ཕྱོགས་བཞིར་ཕྱོགས་བཅུའི་དེ་བཞིན་གཤེགས་པ་ཐམས་ཅད་མངོན་སུམ་དུ་དམིགས་ཏེ་ཕྱག་བྱས་ལ་སེམས་རྩེ་གཅིག་པས་གསང་སྔགས་འདི་དག་འདོན་པར་བྱའོ། ། འདི་ལྟ་སྟེ། ཨོཾ་བི་པུ་ལ་བི་མ་ལེ། པྲ་བ་ར་ཛི་ན་ས་རེ། ས་ར་ས་ར། སརྦ་ཏ་ཐཱ་ག་ཏ་དྷཱ་ཏུ་གརྡྷེ། ཨ་དྷིཥྛ་ཏེ་སྭཱཧཱ།
ཨ་ཡ་ཏ་རོ་བ་ཎི་སྭཱཧཱ། སརྦ་དེ་བ་ཎ། བ་ཧ་ཡ་བི་ཤཱུདྡྷཱ་དྷིཥྛ་ན་ས་མ་ཡེ་སྭཱཧཱ། བདུག་སྤོས་འཐུལ་བ་རྒྱུན་མི་ཆད་པར་བྱ་ཞིང་། གསང་སྔགས་ལན་ཉི་ཤུ་རྩ་བརྒྱད་བཏོན་ན། བྱང་ཆུབ་སེམས་དཔའ་སེམས་དཔའ་བརྒྱད་དང་། གནོད་སྦྱིན་གྱི་སྡེ་དཔོན་ཆེན་པོ་བརྒྱད་དང་། གསང་བའི་བདག་པོ་དང་། རྒྱལ་པོ་ཆེན་པོ་བཞི་དང་། ཚངས་པ་དང་།
དབང་ཕྱུག་ཆེན་པོ་དང་། སྲེད་མེད་ཀྱི་བུ་རྣམས་དེའི་མོད་ལ་མཆོད་རྟེན་དེ་ལ་མཆོད་པ་དང་། རིམ་གྲོ་བྱེད་པ་དང་། སྲོག་ཤིང་བརྟན་པར་བྱེད་དོ། ། དེ་བས་གང་དུ་ཡང་སངས་རྒྱས་བྱེ་བ་འབུམ་ཕྲག་དགུ་ཅུ་རྩ་དགུ་དང་། གངྒཱའི་རླུང་གི་བྱེ་མ་རྙེད་ཀྱང་གནས་དེར་གཤེགས་ཏེ། མཆོད་རྟེན་དེ་ལ་མཆོད་པ་དང་། ཆོས་ཀྱིས་སྐུར་བྱིན་གྱིས་རློབ་ཅིང་རིང་བསྲེལ་དང་ལྡན་པར་མཛད་དོ། ། དེ་ལྟར་སེམས་ཐག་པ་ནས་ཆོ་ག་ཚུལ་བཞིན་དུ་བྱས་ན་ཡོན་ཏན་དེ་དག་དང་། གཞན་ཡང་མཆོད་རྟེན་དེ་ཡིད་བཞིན་གྱི་ནོར་བུ་རིན་པོ་ཆེ་ལས་བྱས་པའི་བསོད་ནམས་ཐོབ་པར་འགྱུར་ཏེ།
རིན་པོ་ཆེའི་རྣམ་པ་བྱེ་བ་ཁྲག་ཁྲིག་བརྒྱ་སྟོང་དུ་མ་ལས་མཆོད་རྟེན་བྱས་པ་དང་འདྲ་བར་འགྱུར་ཏེ། དགེ་བའི་རྩ་བ་རྒྱ་ཆེན་པོ་དང་ལྡན་ཞིང་ལུས་རྣམ་པར་དག་ལ་ཚེ་རིང་ཞིང་ནད་མེད་པ་དང་། བགེགས་ཐམས་ཅད་ཀྱིས་མི་ཚུགས་པར་འགྱུར་རོ། ། གང་གཞན་ལ་ལ་ཞིག་མཆོད་རྟེན་འདི་མཐོང་ངམ། མཆོད་རྟེན་དེའི་དྲིལ་བུའི་སྒྲ་ཐོས་ན་ཡང་ལས་ཀྱི་སྒྲིབ་པ་དང་། སྡིག་པ་ཐམས་ཅད་བྱང་བར་འགྱུར་ཏེ། འཚམས་མེད་པ་ལྔ་བྱས་པ་ཡང་ཡོངས་སུ་བྱང་ནས་འཆི་བའི་དུས་བྱེད་པའི་འོག་ཏུ་བདེ་བ་ཅན་གྱི་འཇིགས་རྟེན་དུ་སྐྱེའོ། ། གང་ལ་ལ་ཞིག་གིས་མཆོད་རྟེན་དེའི་མིང་ཙམ་ཐོས་པ་ཡང་འཆི་བའི་དུས་བྱས་ནས་བླ་ན་མེད་པའི་བྱང་ཆུབ་ཀྱི་ལམ་ཐོབ་པར་འགྱུར། ཐ་ན་བྱ་དང་རི་དྭགས་ལ་སོགས་པའི་སེམས་ཅན་གང་གིས་མཐོང་བ་དེ་ཡང་ཚེ་འཕོས་ནས་དུད་འགྲོའི་སྐྱེ་གནས་སྤངས་ཏེ། བསོད་ནམས་དང་ལྡན་པའི་ལུས་ཐོབ་པར་འགྱུར་རོ། །
ཞེས་བཀའ་སྩལ་པའི་ཕན་ཡོན་ཐམས་ཅད་ཆེ་གེ་མོ་ལ་སོགས་པའི་སེམས་ཅན་ཐམས་ཅད་ལ་འཕྲལ་དུ་འགྲུབ་པར་ཅི་གནང་། དེ་བཞིན་གཤེགས་པའི་བཀའ་ཡང་དག་པར་ཚད་མར་གྱུར་པས་ཇི་ལྟར་བཀའ་སྩལ་པ་བཞིན་དུ་བདེན་པ་མངོན་སུམ་དུ་བསྟན་པ་ཅི་གནང་། ཞེས་ལན་གསུམ་དུ་གསོལ་བ་ནན་ཏན་དུ་གདབ། དེ་བཞིན་དུ་ཕྱོགས་བཅུའི་དེ་བཞིན་གཤེགས་པ་ནས། ཁྱབ་འཇུག་རྣམས་མངོན་སུམ་དུ་བྱོན་པར་གྱུར་ཅེས་དང་། ཕྱག་འཚལ་ནས་གསོལ་བ་ནན་ཏན་དུ་གདབ་པའི་བར་མཆོད་རྟེན་གྱི་ལྷོ། ནུབ་བྱང་ནས་ཀྱང་བྱས་ལ་འཇུག་ཏུ། ཤར་ཕྱོགས་ནས། སྨི་ངན་འཇིགས་དང་སྡིག་པ་ཐམས་ཅད་ཞི་བ་བྱེད་པ་ནས། འགྲོ་བ་རྣམས་སུ་བྱང་ཆུབ་སྤྱོད་པར་ཤོག་གི་བར།
གཙུག་ཏོར་དྲི་མེད་ནས་འབྱུང་བ་བཞིན་བརྗོད་པས། བཀྲ་ཤིས་དང་སྨོན་ལམ་བྱ་ཞིང་། གཞན་ཡང་བཀྲ་ཤིས་རྒྱ་ཆེར་བརྗོད་ཅིང་། རོལ་མོ་སྣ་ཚོགས་དཀྲོལ། མེ་ཏོག་གི་ཆར་དབབ་བོ། ། དེ་ནས་རྗེས་ཆོག་ནི། མཆོད་པ་གསར་པ་བཤམས་ལ་བསངས་སྦྱངས་བྱིན་རླབས་སོགས་དཀྱིལ་ཆོག་བཞིན་ལ་དཀྱིལ་འཁོར་ལ་རྟེན་བཞུགས་བྱ། བཀྲ་ཤིས་རྫོགས་ནས་མདོ་འདོན་པའི་བར་གོང་བཞིན། དེ་ནས་དཀྱིལ་འཁོར་དེ་ལ་ཞལ་ཁེབ་བཀབ་ནས་བུམ་པའི་འཕྲོ་བརྩེགས། དེའི་བར་ལ་གནས་ཁང་ཡངས་པོར་དྲི་མེད་ཚ་ཚའི་རབ་གནས་ཀྱི་དཀྱིལ་འཁོར་རྒྱས་བསྡུས་གང་རུང་བཞེངས་ནས།
མཁན་པོ་བོ་དྷི་ས་ཏྭས་མཛད་པའི་སཱཙྪའི་ཆོ་ག ཆོག་ཁྲིགས་ཐུགས་སྲས་སེམས་དཔའ་ཆེན་པོ་རིན་ཆེན་རྣམ་རྒྱལ་གྱིས་མཛད་པ་བཞིན་དུས་རྟག་པར་བྱ་བའམ། ཡང་ན་མུས་ཆེན་སེམས་དཔའ་ཆེན་པོའི་གསུང་རབ་བཞིན་ངེད་རང་ནས་ཆོག་བསྒྲིགས་ཞིག་སླར་བགྱིད་འདོད་ཡོད་པ་གྲུབ་ན་དེ་བཞིན་ནོ། ། ནང་བཞུགས་གཞན་རྣམས་ལའང་སྦྱངས་ཁྲུས་རབ་གནས་བྱས། དེ་ནས་བུམ་པའི་ནང་དུ་གུ་གུལ་གྱིས་བདུག་ནས། སྤོས་དང་མེ་ཏོག་གི་གདན་བཀྲམ། ཁ་སྟོང་མིན་པར་དཀར་གསུམ་སོགས་བཏུང་བའི་ཟས་ལ་ལོངས་སྤྱད་ནས། སྤོས་སྣ། དར་གདུགས། རོལ་མོ་སོགས་ཀྱིས་སྐུ་གསུང་ཐུགས་རྟེན་མདོ་རྒྱུད་ཚ་ཚ་སོགས་བུམ་པའི་ནང་དུ་གཞག་རྒྱུ་ཐམས་ཅད་ཉེ་ལོགས་སུ་སྤྱན་དྲངས།
སློབ་དཔོན་ལྷའི་ང་རྒྱལ་བརྟན་པོས། སླར་ཡང་བརྟེན་རྣམས་བུམ་པའི་ནང་དང་བཅས་པའི་སྦྱངས་པ་བྱས་མཐར་བདེན་བརྡར་ཡེ་ཤེས་སེམས་དཔའི་ཕྱི་འབྲང་གི་བགེགས་རྣམས་བསྐྲད། ཡུངས་དཀར་གྱིས་བྲབ། དྲག་སྔགས་རོལ་མོ་དྲག་ཏུ་བྱ། ལས་ཀྱི་རྡོ་རྗེས་གུ་གུལ་གྱིས་བདུག དེ་ལྟར་བགེགས་བསལ་བ་ཡིད་ཆེས་པར་བྱས་ནས། བུམ་པའི་ནང་གི་ཕྱོགས་བཞིར་གོ་རིམ་དང་། དབུ་ཞབས་མ་ལོག་པར་བཞུགས་སུ་གསོལ། མཆོད་བསྟོད། བརྟན་བཞུགས་དང་།
བཀྲ་ཤིས་བརྗོད་ནས། དེ་དག་ལ་བླ་བྲེ་དང་ཐོག་བཟང་པོ་ཕུབ། དེ་ནས་བྲེ་རྟེན་བརྩིགས་ལ། གནྫི་ར། དྲིལ་བུམ་ཉི་ཟླའི་གཟུགས་གང་ཡིན་འཛུག་དུས་གདུགས་དཀར་གྱི་རྒྱལ་མཚན་འཛུག་པའི་ཆོ་ག་བྱ་བ་ནི་སྲོག་ཤིང་འཛུག་པའི་ཆོ་གའོ། ། ཡང་ཚོགས་རྫོགས་ཤིང་སྡིག་པ་དག་པར་འདོད་པས། བསྙེན་པ་ནས་དཀྱིལ་འཁོར་གྲུབ་མཆོད་ཀྱི་བར་བསྟན་མ་ཐག་པ་དང་འདྲ་བ་བྱས་ལ། སྔར་གྱི་སྲོག་ཤིང་གིས་སྔགས་དང་། སྙིང་པོའི་སྔགས་དང་སྒྲིབ་པ་རྣམ་སེལ་གྱི་གཟུངས་དང་། སྲོག་ཤིང་བརྟན་པར་བྱེད་པའི་གཟུངས་བཞི་པོ་རེ་རེ་བཞིན་དགུ་ཅུ་རྩ་དགུ་བྲིས་ལ།
དེའི་ནང་དུ་བཅུག་པའི་ཚ་ཚ་དགུ་བཅུ་རྩ་དགུ་བྱས་ཏེ་འོག་ནས་འཆད་པའི་ན་མོ་ནཱ་བ་ཏཱི་ནཾ་ལ་སོགས་པའི་སྔགས་བྲིས་ལ། མཆོད་རྟེན་གྱི་འཕང་ལོའི་ནང་དུ་གཞུག དཀྱིལ་འཁོར་གྱི་སྣམ་བུའི་སྟེང་ན་མར་བཞུགས་སུ་གསོལ། དཀྱིལ་འཁོར་དུ་ཤོང་བ་མེད་ན་དཀྱིལ་འཁོར་གྱི་མཐའ་སྐོར་དུ་པདྨའི་གདན་བྱས་ལ་བཞུགས་སུ་གསོལ། ཞི་བ་སྙིང་པོའི་གཞུང་ངམ། མཁན་པོ་བོ་དྷི་ས་ཏྭས་གཞུང་བཞིན་དུ་མཆོད་རྟེན་གྱི་མངའ་གསོལ་དང་མཆོད་པ་རྒྱ་ཆེར་བྱ། བསྐོར་བ་ལན་བདུན་བྱ་ཞིང་འོག་ནས་འབྱུང་བའི་སྔགས་ན་མོ་ན་བ་ལ་སོགས་པ་བརྒྱ་རྩའམ་དགུ་བཅུ་རྩ་དགུ་བཏོན་ལ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་སོགས་པ་ཕྱོགས་བཅུའི་དེ་བཞིན་གཤེགས་པ་ཐམས་ཅད་དང་བྱང་ཆུབ་སེམས་དཔའ་ཆེན་པོ་སྤྱན་རས་གཟིགས་དང་། ཕྱག་ན་རྡོ་རྗེ་ལ་སོགས་པའི་བྱང་ཆུབ་སེམས་དཔའ་ཐམས་ཅད་དང་། འཕགས་པ་ཆོས་སྐྱོང་བའི་ཚོགས་ཐམས་ཅད་བདག་ལ་དགོངས་སུ་གསོལ།
བདག་ཅག་གིས་འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་ནས་འབྱུང་བའི་ཆོ་ག་བཞིན། འཕགས་པ་རྣམས་གདན་འཛོམས་པའི་ཕོ་བྲང་གི་དཀྱིལ་འཁོར་བཞེངས་ཏེ། འཕགས་པ་རྣམས་སྤྱན་དྲངས་ནས་མཆོད་ཅིང་བསྟོད་ནས་བཟླས་བརྗོད་བགྱིས་པ་དང་། གསང་སྔགས་བཞི་པོ་རེ་རེ་ཞིང་ནང་དུ་བཅུག་པའི་མཆོད་རྟེན་དགུ་བཅུ་རྩ་དགུ་བགྱིས་ཏེ། གསང་སྔགས་ཡི་གེ་བྲིས་ནས་མཆོད་རྟེན་གྱི་འཕང་ལོར་བཅུག་པའི་མཆོད་རྟེན་བགྱིས་ཏེ་མཆོད་ཅིང་བསྟོད་ནས་བསྐོར་བ་བྱས་ཤིང་། གཟུངས་བཟླས་པའི་མཐུས་ཆེ་གེ་མོ་ལ་སོགས་པའི་སེམས་ཅན་ཐམས་ཅད་ཀྱི་སྡིག་པ་དང་སྒྲིབ་པ་ཐམས་ཅད་བྱང་ཞིང་གནོད་པ་དང་སྡུག་བསྔལ་ཐམས་ཅད་ཞི་ནས་ཕན་བདེ་བླ་ན་མེད་པའི་བྱང་ཆུབ་ཐོབ་པའི་དངོས་གྲུབ་སྩལ་བ་ཅི་གནང་། སྔོན་གསང་བའི་བདག་པོ་ལ་དཔལ་གྱི་མགུར་ནས་འདི་སྐད་དུ། གང་ལ་ལ་ཞིག་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་སྤྱོད་པ་འདོད་པ་དེས་སྔ་མ་བཞིན་དུ་དཀྱིལ་འཁོར་གྲུ་བཞི་པར་བྱས་ཏེ། ས་དང་ལྕི་བས་བྱུག་ལ་དེའི་སྟེང་དུ་སྤོས་ཀྱི་སྐྱང་ནུལ་གྱིས་བྱུགས་ཏེ། དཀྱིལ་འཁོར་གྱི་གྲྭ་བཞིར་དྲིའི་ཆུས་གང་བའི་སྣོད་རེ་རེ་བཞག་ལ་སྔར་བསྟན་པའི་གསང་སྔགས་བཞི་པོ་དག་ལས་རྣམ་པར་གཅིག་ཀྱང་དགུ་བཅུ་རྩ་དགུ་བྲིས་ཏེ།
རང་གིས་ལག་གིས་མཆོད་རྟེན་ཆུང་ངུ་དགུ་བཅུ་རྩ་དགུ་གདབ་ཅིང་གསང་སྔགས་རྣམས་གཅིག་ཀྱང་རེརེའི་ནང་དུ་གཞུག་གོ ། དེ་ནས་ཡང་གསང་སྔགས་འདི་དགུ་བཅུ་རྩ་དགུ་ཡི་གེར་བྲིས་ཏེ་མཆོད་རྟེན་གྱི་འཕང་ལོ་རྣམས་ཀྱི་ནང་དུ་བཅུག་ལ། མཆོད་རྟེན་རྣམས་དཀྱིལ་འཁོར་གྱི་སྟེང་དུ་བཞག་སྟེ། མེ་ཏོག་དང་བྱུགས་པས་མཆོད་པ་ལན་བདུན་བདུན་བསྐོར་ཞིང་གསང་། འདི་ཡང་གདོན་པར་བྱའོ། ། ན་མོ་ནཱ་བ་ནཱ་ཏི་ནཾ་ཏ་ཐཱ་ག་ཏ་གཾ་གཱ་ནཱ་དཱི་ན་ལ་ཀཱཾ། ཀོ་ཊི་ནི་ཡུ་ཏ་ཤ་ཏ་པ་པྲ་ཎཾ། ཨོཾ་སོ་སོ་རི། ཙ་རི་ཎི་ཙ། རི་མོ་རི་ཀོ་རི་ཙ་ལ་བ་རི་སྭཱཧཱ།
ཆོ་ག་འདི་ལྟར་བྱས་ན་ཕ་རོལ་ཏུ་ཕྱིན་པ་དྲུག་ཡོངས་སུ་རྫོགས་པར་སྤྱད་པ་ཡང་མ་ཟད་དོ། ། དེས་ནི་རིན་པོ་ཆེའི་མཆོད་རྟེན་བྱེ་བ་ཁྲག་ཁྲིག་བརྒྱ་སྟོང་གངྒཱའི་རླུང་གི་བྱེ་མ་སྙེད་བྱས་པར་འགྱུར་རོ། ། ཡང་དག་པར་རྫོགས་པའི་སངས་རྒྱས་བྱེ་བ་ཁྲག་ཁྲིག་བརྒྱ་སྟོང་ཕྱག་དགུ་ཅུ་རྩ་དགུ་སྙེད་ལ་མཆོད་ཅིང་བསྙེན་བཀུར་བྱས་པར་འགྱུར་རོ། ། དེའི་གང་དུ་ལྷ་ཐམས་ཅད་ཀྱི་མཆོད་པའི་སྤྲིན་སྣ་ཚོགས་བསྡུས་ཏེ་མཆོད་རྟེན་དེ་ལ་ཡོ་བྱད་སྣ་ཚོགས་སྦྱར་ནས་དེ་བཞིན་གཤེགས་པའི་ཕོ་བྲང་དང་། ཡོ་བྱད་སྣ་ཚོགས་སྦྱར་ནས་མཆོད་པར་འགྱུར་ཏེ། ཡང་དག་པར་རྫོགས་པའི་སངས་རྒྱས་དེ་སྙེད་ཀྱི་མཁྱེན་ཅིང་གཟིགས་ཏེ་བྱིན་གྱིས་རློབས་པར་མཛད་དོ། ། རིགས་ཀྱི་བུའམ་རིགས་ཀྱི་བུ་མོ་དེའི་དགེ་བའི་རྩ་བ་རྒྱ་ཆེན་པོའི་བསོད་ནམས་དང་ཡོན་ཏན་ཐམས་ཅད་ཐོབ་པར་མཛད་དོ། ། ཡང་གང་ལ་ལ་ཞིག་གིས་གསང་སྔགས་ཀྱིས་རྒྱལ་པོའི་སྙིང་པོ་འདི་མ་ནོར་བར་ཡི་གེར་བྲིས་ལ་རྟག་ཏུ་བཏོན་ཏེ། མཆོད་པའི་ལས་བྱས་ལ་ལུས་ལ་ཐོགས་ན་རིག་པ་དེ་ཉིད་ཀྱི་བསྲུང་བ་དང་། སྐྱབས་པར་མཛད་དོ། །
ཕས་ཀྱི་རྒོལ་བའི་དགྲ་ཐམས་ཅད་དང་། ཤ་གཉེར་བ་རྣམས་དང་། གནོད་སྦྱིན་དང་། སྲིན་པོ་དང་། ཡི་དྭགས་ལ་སོགས་པ་ཐམས་ཅད་ཀྱང་གནོད་པར་མི་འགྱུར་ཏེ། འཇིགས་ཤིང་སྐྲག་ནས་སོ་སོར་འབྱེར་བར་འགྱུར་རོ། ། གང་ལ་ལ་ཞིག་གི་རིག་པ་འདོན་པ་དེ་དང་། གཏམ་བྱས་པ་ཡང་མཚམས་མེད་པ་ལྔའི་ལས་ཀྱི་སྒྲིབ་པ་ཡོངས་སུ་བྱང་བར་འགྱུར་རོ། ། གང་ལ་ལ་ཞིག་གིས་སྔགས་པ་དེས་སྒྲ་ཐོས་སམ་གྲིབ་མ་ཕོག་གམ། ལུས་ལ་རེག་ཀྱང་རུང་སྟེ།
དེའི་ཚེ་རབས་གཞན་གྱིས་ལས་ཀྱི་སྒྲིབ་པ་དང་། སྡིག་པ་ཐམས་ཅད་ཡོངས་སུ་བྱང་བར་འགྱུར་རོ། ། གང་རིག་པ་འདོན་པ་དེའི་ལུས་ལ་དུག་གིས་མི་ཚུགས། མེས་མི་ཚུགས། ཆུས་འཁྱེར་བར་མི་འགྱུར་རོ། ། གདོན་ཐམས་ཅད་ཀྱིས་ཀྱང་གླགས་མི་སྙེད། ཐོག་འབབ་པར་མི་འགྱུར་ཏེ། སངས་རྒྱས་ཐམས་ཅད་ཀྱིས་བསྲུང་བ་དང་སྐྱབས་པར་མཛད་ཅིང་། སྤྱན་རས་ཀྱིས་འཚོ་བར་མཛད་དོ། ། ལྷ་ཐམས་ཅད་དང་དམ་ཚིག་ཅན་ཐམས་ཅད་ཀྱིས་ཀྱང་དེ་ལ་སྟོང་གྲོགས་བྱེད་པར་འགྱུར་ཏེ།
གཞན་གྱིས་རིག་སྔགས་དང་། བྱད་དང་སྦྱོར་བ་ངན་པ་ཐམས་ཅད་ཀྱིས་མི་ཚུགས་པར་འགྱུར་རོ། ། དེ་ལྟ་བས་ན་རིག་པ་འདོན་པ་གནས་གང་ན་འདུག་ཀྱང་གསང་སྔགས་འདིའི་ཆོ་ག་དོན་དུ་གཉེར་བར་བྱ་སྟེ་གསང་སྔགས་ཡི་གེར་བྲིས་ལ། ལམ་གྱི་གཞི་མདོའམ། སུམ་མདོ། སྐྱེ་བོ་མང་པོ་ཕན་ཚུན་འགྲོ་བའི་གནས་སུ་མཆོད་རྟེན་བྱས་ལ། དེའི་ནང་དུ་བཅུག་ན། འགྲོ་བ་ཐམས་ཅད་དང་། བྱ་དང་། སྦྲང་མ་དང་།
ཐ་ན་གྲོགས་སྦུར་ཡན་ཆད་ཀྱིས། མཐོང་བ་དང་། ཐོས་པ་དང་། རེག་པ་དང་། དེ་ལ་ཕོག་པའི་ས་དང་། རྡུལ་དང་། རླུང་དང་། གྲིབ་མ་ཕོག་ན་ཡང་བྱོལ་སོང་དང་། ཡི་དྭགས་དང་། ངན་སོང་ལོག་པར་ལྟུང་བ་དང་།
སེམས་ཅན་དམྱལ་བར་སྐྱེ་བར་འགྱུར་བའི་སྡིག་པ་ཐམས་ཅད་དང་བྲལ་ཞིང་། འཆི་བའི་དུས་བྱས་ན་བདེ་འགྲོ་མཐོ་རིས་ཀྱི་ལྷ་རྣམས་ཀྱི་ནང་དུ་སྐྱེ་བར་འགྱུར་ཏེ། སྔོན་གྱི་ལས་ཀྱི་སྒྲིབ་པ་ཡོངས་སུ་བྱང་བས་ཚེ་རབས་རྗེས་སུ་དྲན་པ་ཐོབ་པར་འགྱུར་ཞིང་ཕྱིར་མི་ལྟུང་བའི་ཆོས་ཅན་དུ་འགྱུར་རོ། ། ཞེས་བཀའ་སྩལ་པའི་ཕན་ཡོན་ཐམས་ཅད་ཆེ་གེ་མོ་ལ་སོགས་པའི་སེམས་ཅན་ཐམས་ཅད་ལ་འཕྲལ་དུ་འགྲུབ་པར་ཅི་གནང་། དེ་བཞིན་གཤེགས་པའི་བཀའ་ཡང་དག་པར་ཚད་མར་གྱུར་པས། ཇི་ལྟར་བཀའ་སྩལ་པ་བཞིན་དུ་བདེན་པ་མངོན་སུམ་དུ་བསྟན་པར་ཅི་གནང་། ཞེས་ལན་གསུམ་ལ་སོགས་པ་ནན་ཏན་དུ་གདབ་བོ། ། དེ་ནས་དཀྱིལ་འཁོར་གྱི་མཇུག་གི་ཆོ་ག་ཐམས་ཅད་སྔ་མ་དང་འདྲ་བ་ཡིན་ཏེ། ཚོགས་བསགས་པའི་ཆོ་གའོ། ། བྱ་རྒྱུད་རིན་ཆེན་འབྱུང་གནས་ནས། །
འོད་ཟེར་དྲི་མེད་ནོར་བུ་བླངས། ། སྤྱི་རྒྱུད་བཞི་ཡིས་བྱི་དོར་བྱས། ། ལེགས་བཤད་རྒྱལ་མཚན་རྩེར་མཆོད་པའི། ། དགེ་བས་འགྲོ་བ་མ་ལུས་པ། ། རྣམ་གྲོལ་རིན་ཆེན་གླིང་གི་བདག ། ཡོན་ཏན་རོ་འཛིན་ཉིས་སྟོང་ལྡན། ། ཀུན་མཁྱེན་གདིང་ཅན་འགྲུབ་གྱུར་ཅིག ། འདི་ལ་ནོངས་པའི་ཚོགས་མཆིས་ན། ། བླ་མ་རྣམས་དང་ལྷག་པའི་ལྷ། ། བྱ་བའི་རྒྱུད་ལ་མཁས་རྣམས་ཀྱིས། །
བཟོད་པའི་མེ་ཡི་གཞོམ་དུ་གསོལ། ། འཕགས་པ་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་གཟུངས་ལས་དཀྱིལ་འཁོར་གྱི་ཆོ་ག་གསུངས་པ་ལ། སློབ་དཔོན་བྱང་ཆུབ་མཆོག་གིས་མཛད་པའི་བྱ་བ་སྤྱིའི་སྒྲུབ་ཐབས་བསྡུས་པ་དང་། བྱ་བ་སྤྱིའི་རྒྱུད་རྣམ་པ་བཞི་ནས་ཁ་སྐང་ཞིང་མ་ཚང་བ་དག འཇམ་དཔལ་རྩ་རྒྱུད་དང་དོན་ཞགས་ཆོ་ག་ཞིབ་མོ་དང་། ཕྱག་རྡོར་རིགས་མཆོག་གི་རྒྱུད་ལ་སོགས་པ་བྱ་བའི་རྒྱུད་སྡེ་ཆེན་པོ་རྣམས་ནས་ཅུང་ཟད་ཁ་སྐང་སྟེ། བུ་སྟོན་ཐམས་ཅད་མཁྱེན་པས་བསྒྲིག་པར་མཛད་པའི་འོད་ཟེར་དྲི་མེད་ཀྱི་དཀྱིལ་འཁོར་གྱི་ཆོ་ག་འཆི་མེད་འབྱུང་བ་དང་། རིན་ཆེན་བསོད་ནམས་མཆོག་གྲུབ་ཀྱིས་མཛད་པའི་དེའི་ལྷན་ཐབས་མུན་སེལ་ཉིན་བྱེད་སྣང་བ་དང་། ཁ་སྐོང་བདུད་རྩིའི་ཆུ་རྒྱུན་དང་། དྲི་མེད་རྣམ་གཉིས་ཀྱི་ཆོ་ག་ཟུང་འབྲེལ་རྣམས་ལ་གཞི་བརྟེན་ནས་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རང་དང་སྐལ་བ་མཉམ་པ་རྣམས་ལ་ཕན་པའི་བསམས་པས་ནག་འགྲོས་བཀླག་ཆོག་གི་ཚུལ་དུ་བཀོད་པ་ལ་རང་བཟོའི་དྲི་མ་ཕྲ་མོ་ཙམ་མེད་ཀྱང་བདག་བློ་རྨོངས་པས་འགལ་འཁྲུལ་ནོངས་པའི་ཚོགས་མཆིས་ན་དཔྱོད་ལྡན་གཟུར་གནས་ཆོས་ཀྱི་འདྲེན་བྱེད་གསལ་བ་རྣམས་ཀྱིས་ཞུས་དག་པར་མཛད་དུ་གསོལ།
འདིས་འཁོར་བ་སྡུག་བསྔལ་གྱི་རྒྱ་མཚོ་ཆེན་པོར་མྱུར་དུ་སྐེམ་པར་གྱུར་ཅིག། །། ཤཱུ་བྷཾ།། ༈ །སྭ་སྟི། ཡང་འདིའི་ཕྱི་རོལ་གཏོར་མའི་སྐབས་ཕྱོགས་གཏོར་བྱེད་ན། ཤར་དུ་གཏོར་མ་ཤ་ཆང་སྒོག་གཙོང་ལ་ཕུག་རྣམས་ཀྱིས་བརྒྱན་པ་དང་། དྲི་ཆབ་ནས་མར་མེའི་བར་གྱི་མཆོད་པ་བཤམས། བསངས་སྦྱངས་བྱིན་རླབས་ནང་གཏོར་བཞིན་ལ། ཨོཾ་བཛྲ་ཡཀྵ་ཧཱུྃ་ཧཱུྃ་བཛྲ་ཨ་ན་ལ་ཧ་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ། ཨ་ཀ་རོ་མུ་ཁཾ་སོགས་མཆོད་གཏོར་ལྷ་རྫས་ཀྱིས་བསམ་གྱིས་མི་ཁྱབ་པར་གཟི་བྱིན་བསྐྱེད་པར་གྱུར། མགྲོན་སྤྱན་དྲངས་པ་ནི།
འབྱུང་པོའི་བདག་པོ་དབང་ལྡན་དང་། ། ལོག་འདྲེན་སྣ་ཡོན་མདུང་ཐུང་དང་། ། གཤོལ་མདའ་ཅན་དང་གཏུན་ཤིང་དང་། ། འཁྲུགས་བྱེད་རྣམ་དག་ཡང་དག་འགུགས། ། འབྱུང་པོ་འཁོར་ལོ་ཅན་ལ་སོགས། ། མཆོད་གཏོར་གནས་འདིར་གཤེགས་སུ་གསོལ། ། ཨོཾ་བྷཱུ་ཏ་ཡ་ཨ་དྷི་པ་ཏ་ཡེ་ས་པ་རི་ཝཱ་ར་ཨེ་ཧྱ་ཧི། པདྨ་ཀ་མ་ལཱ་ཡ་སཏྭཾ། ཞེས་པས་སྤྱན་འདྲེན་དང་གདན་ཕུལ། ཡང་སྔར་གྱི་སྔགས་ཀྱི་ས་པ་རི་ཝཱ་རའི་རྗེས་སུ།
ན་མཿསརྦ་ནས་ཁཱ་ཧི་སྭཱཧཱའི་བར་བརྗོད་ལ་རྡོར་ཐལ་སེ་གོལ་དང་བཅས་པ་གསུམ་མམ་བདུན་གྱིས་གཏོར་མ་ཕུལ། ཨཱ་ཧ་ར་སོགས་བཞིས་མཆོད། འབྱུང་པོའི་བདག་པོ་དབང་ལྡན་དང་། ། ཞེས། འབྱུང་པོ་འཁོར་ལོ་ཅན་ལ་སོགས། ། འབྱུང་པོ་འཁོར་དང་བཅས་པ་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ས་ས་སྭོ་སྭོར་གཏོར་མ་ཕུལ་བ་འདི། ། རབ་ཏུ་དགྱེས་པའི་ཡིད་ཀྱིས་བཞེས་ནས་ཀྱང་། ། རང་རང་ཕྱོགས་སུ་ལེགས་པར་བཞུགས་ནས་སུ། །
རང་གི་བུད་མེད་མཛའ་བཤེས་གཉེན་མདུན་དང་། ། ནང་མི་དམག་དང་དཔུང་བཅས་ཐབས་གཅིག་ཏུ། ། ཕྲེང་བ་མེ་ཏོག་དྲི་དང་བྱུག་པ་བཅས། ། བསྟོད་དང་གཏོར་མ་མར་མེ་གུས་འབུལ་གྱིས། ། འདི་དག་བཏུང་ཞིང་ལེགས་པར་གསོལ་ནས་ཀྱང་། ། བདག་གི་ལས་ཀྱི་འབྲས་བུ་མཆིས་པར་མཛོད། ། ཨོཾ་སརྦ་ཏ་ཐཱ་ག་ཏ་མ་ལ་སོགས་སྙིང་པོ་བརྗོད། ཚངས་པ་བརྒྱ་བྱིན་དབང་ཕྱུག་ཆེ། ། ཁྱབ་འཇུག་ལྷ་ཀླུ་གནོད་སྦྱིན་སོགས། ། དེད་དཔོན་བརྒྱད་པོ་འཁོར་བཅས་དང་།
འཕྲོག་མ་བུ་དང་བཅས་རྣམས་དང་། ། འབྱུང་པོའི་ཚོགས་རྣམས་ཀུན་ཉོན་ཅིག ། བདག་གིས་ཁྲུས་དང་མེ་ཏོག་དང་། ། སྤོས་དང་མར་མེ་བྱུག་པ་དང་། ། ཞལ་ཟས་སྣ་ཚོགས་ཁྱེད་ལ་འབུལ། ། ཁྱེད་ཀྱིས་དཔལ་དང་བརྩོན་འགྲུས་དང་། ། གཟི་བརྗིད་དབང་ཕྱུག་སྟོབས་ཀྱིས་ནི། ། ནད་དང་གནོད་པ་བསལ་ནས་ཀྱང་། ། བདག་ཅག་རྣམས་ལ་བཀྲ་ཤིས་མཛོད། ། ཤར་ཕྱོགས་སུ་བདག་དང་སེམས་ཅན་ཐམས་ཅད་བདེ་ལེགས་སུ་གྱུར་ཅིག་སྭཱཧཱ།
ཞེས་བརྗོད་ལ་གཏོར་མ་བཏང་། གོང་གི་སྔགས་ཀྱི་མཇུག་ཏུ་གཙྪ་བཏགས་པས་གཤེགས་སུ་གསོལ། ལྷོ་ཕྱོགས་སུ་གཏོར་མ་ཞག་དང་ཤ་ཁྲག་གིས་བརྒྱན་པ་དང་། མཆོད་པ་བཤམས་ཏེ་བསངས་བ་སོགས་གོང་བཞིན་ལ། མ་མོ་ཆེན་མོ་འཛིན་མ་དང་། ། རྡོ་རྗེ་གཞོན་ནུ་ལུ་གུ་རྒྱུད། ། པདྨོའི་མིག་དང་རིག་གསེར་ཕྲེང་། ། རྡོ་རྗེ་ཤུགས་ལྡན་མདངས་ལྡན་མ། ། རྡོ་རྗེ་པདྨ་འོད་ཕྲེང་མ། ། མ་མོའི་གདོན་ཚོགས་ཐམས་ཅད་ཀུན། །
མཆོད་གཏོར་གནས་འདིར་གཤེགས་སུ་གསོལ། ། ཨོཾ་མ་ཏྲི་ག་ནཾ་བྷྱཿས་པ་རི་ཝཱ་ར་ཨེ་སོགས་སྤྱན་འདྲེན་དང་། གདན་འབུལ་གཏོར་བསྔོ་མཆོད་པ་ཚིག་བཅད་ཐམས་ཅད་གོང་འདྲ་ལ། མཚན་སྔགས་དམིགས་བསལ་སྦྱར་ཞིང་། མ་མོའི་ཚོགས་རྣམས་ཀུན་ཉོན་ཅིག ། ཞེས་དང་། ལྷོ་ཕྱོགས་སུ་བདག་དང་ཞེས་སོགས་དང་། མཚན་སྔགས་ཀྱི་མཐར་གཙྪ་བརྗོད། ནུབ་ཏུ་གཏོར་མ་དཀར་གསུམ་དམར་གསུམ་གྱིས་བརྒྱན་པ་དང་མཆོད་པ་བཤམས། བསངས་བ་སོགས་ཆོ་ག་ཐམས་ཅད་གོང་བཞིན་ལ།
ཀླུ་རྒྱལ་དགའ་བོ་ཉེ་དགའ་བོ། ། མཐའ་ཡས་འཇོག་པོ་སྟོབས་ཀྱི་རྒྱུ། ། རིགས་ལྡན་དུང་སྐྱོང་པདྨ་དང་། ། ཆུ་ལྷ་ནོར་རྒྱས་ལ་སོགས་པ། ། ཀླུ་ཆེན་འཁོར་དང་བཅས་པ་རྣམས། ། མཆོད་གཏོར་གནས་འདིར་གཤེགས་སུ་གསོལ། ། ནཱ་ག་རཱ་ཛ་ས་པ་རི་ཝཱ་ར་སོགས་སྤྱན་འདྲེན་གདན་འབུལ་གཏོར་བསྔོ་མཆོད་པ་ཚིག་བཅད་ཐམས་ཅད་འདྲ་བ་ལ། མཚན་སྔགས་དམིགས་བསལ་དང་། ཀླུ་ཡི་ཚོགས་རྣམས་ཀུན་ཉོན་ཅིག ། ཅེས་དང་།
ནུབ་ཕྱོགས་སུ་བདག་དང་ཞེས་སོགས་དང་། མཚན་སྔགས་ཀྱིས་མཐར་གཙྪ་བརྗོད། བྱང་དུ་གཏོར་མ་དཀར་གསུམ་གྱིས་བརྒྱན་པ་དང་མཆོད་པ་བཤམས་བསང་བ་སོགས་ཆོ་ག་ཐམས་ཅད་གོང་བཞིན་ལ། ཕྱོགས་སྐྱོང་འཇིག་རྟེན་སྐྱོང་བ་ནས། མཆོད་ཀྱི་གཤེགས་སུ་གསོལ་གྱི་བར། ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨེ་སོགས་སྤྱན་འདྲེན་དང་། གདན་འབུལ་གཏོར་བསྔོ་མཆོད་པ་ཐམས་ཅད་གོང་བཞིན་ལ། མཚན་སྔགས་དམིགས་བསལ་སྦྱར་ཞིང་། དབང་པོ་རྡོ་རྗེ་ནས། དམ་ཚིག་ཤེས་པའི་ཚོགས་བཅས་ལ། །
མཆོད་ཅིང་བསྟོད་དེ་ཕྱག་ཀྱང་འཚལ་གྱི་བར་དང་། དབང་པོ་སོགས་དང་། འབྲས་བུ་མཆིས་པར་མཛོད་ནས། གཟུངས་བརྗོད། ཚངས་པ་བརྒྱ་བྱིན་སོགས་གོང་བཞིན་ལ། ཕྱོགས་སྐྱོང་ཚོགས་རྣམས་ཀུན་ཉོན་ཅིག ། ཞེས་དང་། བྱང་ཕྱོགས་བདག་དང་ཞེས་སོགས་དང་། མཚན་སྔགས་ཀྱི་མཐར་གཙྪ་བརྗོད། ཉེ་རེག་བྱས་ནས་ཤར་དུ་ལོག་པ་ནི་ཕྱོགས་གཏོར་རོ། །
ཡང་བསྡུས་པ་བྱེད་ན། དཔུང་བཟང་ལས། དེ་ལྟར་གདོན་ལ་མཆོད་པ་བྱས་ནས་སུ། ། དེ་ནས་ཕྱོགས་སྐྱོང་རྣམས་ལ་མཆོད་པར་བྱེད། ། ཞེས་པས་སྒྲུབ་ཁང་གི་ཕྱིར་དོར་ཏེ། གཏོར་མ་གཉིས་མཆོད་པ་དང་བཅས་པ་ནང་གཏོར་བཞིན་བསང་བ་སོགས་བྱིན་རླབས་ནས། ལྷ་དང་ལྷ་མིན་གནོད་སྦྱིན་ལྟོ་འཕྱེ་གྲུལ། ། ནས། གསན་ནས་ཕན་གདགས་སླད་དུ་འདིར་སྤྱོན་ཅིག ། ཅེས་གདོན་གྱི་རིགས་སྨོས་པའི་སྒོ་ནས་སྤྱན་དྲོངས།
འབྱུང་པོ་གང་དག་རི་རབ་སྟེང་གནས་དང་། ། ནས། ལས་འདི་རྣམས་ཀྱི་འབྲས་བུ་མཆིས་པར་མཛོད། ། ཅེས་གནས་སྨོས་པའི་སྒོ་ནས་མཆོད་གཏོར་ཕུལ་ཏེ་འཕྲིན་ལས་གསོལ། དེ་ལྟར་གདོན་ལ་ཐོག་མར་མཆོད་པ་བྱ་བ་ནི་དེ་དག་གཏུམ་ཞིང་མྱུར་དུ་འཚེ་བའི་ཕྱིར་རོ། ། ཞེས་ཡོ་ཊཱིཀ་ཡིད་བཞིན་ནོར་བུར་གསུངས། ཕྱོགས་སྐྱོང་ལ། ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། ། ནས། བདག་གི་ལས་ཀྱི་འབྲས་བུ་མཆིས་པར་མཛོད། །
ཅེས་ཕྲིན་ལས་གཞོལ། ཨོཾ་ཨིནྡྲ་ཡ་སྭཱཧཱ། སོགས་ཕྱོགས་སྐྱོང་གི་སྔགས་ལ། ན་མཿསརྦ་ཏ་ཐཱ་ག་ཏེ་བྷྱ་སོགས་ནམ་མཁའ་མཛོད་ཀྱི་སྔགས་བཏགས་པ་གསུམ་གྱིས་གཏོར་མ་དབུལ། དབང་པོ་རྡོ་རྗེ་འཆང་པའི་ལྷ། ། ནས། དམ་ཚིག་ཤེས་པའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། མཆོད་སྦྱིན་གཏོར་མ་འདི་སྣོམས་ལ། ། ནས།
ཡིད་ལ་འདོད་པ་ཀུན་འགྲུབ་ཤོག ། ཅེས་པས་བསྟོད་ཅིང་ཕྲིན་ལས་གཞོལ། ལས་ཀྱི་རྡོ་རྗེས་མཆོད་པ་རྣམས་མས་རིམ་གྱིས་གཏོར་མའི་ཐོག་ཏུ་བླུག་ནས། སློབ་དཔོན་གྱི་མཆོད་ཡོན་ཕྱེད་གཏོར་མའི་འོག་ལ། ཕྱེད་ཀྱིས་གཏོར་ལམ་ཕྱེད། སརྦ་བིགྷྣཱན་གཙྪ། ལས་སྔགས། བདུད་རྩི་ཐབས་སྦྱོར་གྱི་སྔགས། རོལ་མོ་དྲག་པོ། ཉི་མ་ནུབ་ནས་དཔལ་འབར་བཅས།
གཏོར་མ་ས་གཙང་སར་དོར། བགེགས་རྣམས་ལ་ཡང་གཏོར་མ་སྦྱིན་ནོ། ། ཞེས་པའི་དོན། མཁས་པའི་དབང་པོ་ཙནྡྲ་ཤྲཱིས། སྡེ་བརྒྱད་དང་བགེགས་ཀྱིས་གནོད་པ་མེད་ཕྱིརབཏགས་པ་ཡིན། ཞེས་གསུངས་པ་འཐུས། འདིའི་དབང་བསྐུར་གྱིས་སྐབས་སློབ་མ་སྟ་གོན་དང་དངོས་གཞི་གཉིས་ཆར་རིན་ཆེན་བསོད་ནམས་མཆོག་གྲུབ་གྱི་ཁ་སྐོང་བདུད་རྩིའི་ཆུ་རྒྱུན་སོར་བཞག་ལ། བཟླས་ལུང་ཡན་ཆད་ཚར་མཚམས་སུ། མཆོད་གཡོག་གིས་དཀྱིལ་འཁོར་གྱི་ཤར་ན་དཀྱིལ་འཁོར་ལ་ཁ་ཕྱོགས་པར་ལང་ནས། དེ་ནས་གཡོན་དུ་ཁྲུས་ལོང་དཀྱིལ་འཁོར་གྱི་གཟུགསབརྙན་འཆར་བ་ཁྲུས་གཞོང་བཅས་པ་དང་།
གཡས་པས་བུམ་པ་ཐོགས། ཕྲག་པ་གཡས་ལ་ཁྲུས་རས། གཡོན་ལ་གོས་ཟུང་དཔྱངས། གང་འདིར་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རིག་པ་དང་ཞབས་སུ་ལྡན་པ་བདེ་བར་གཤེགས་པ་འཇིག་རྟེན་མཁྱེན་པ་སྐྱེས་བུ་འདུལ་བའི་ཁ་ལོ་བསྒྱུར་བ་བླ་ན་མེད་པ་ལྷ་དང་མི་རྣམས་ཀྱིས་སྟོན་པ་སངས་རྒྱས་བཅོམ་ལྡན་འདས་དེ་ལ་ཡོ་བྱད་ཐམས་ཅད་དང་ལྡན་པའི་ཁྲུས་འདི་གསོལ་བར་བགྱིའོ། ། ཞེས་སྙན་སྒྲོན། འདི་ནི་ཁྲུས་མཆོག་དཔལ་དང་ལྡན། ། ཐུགས་རྗེའི་ཆུ་ནི་བླ་ན་མེད། ། བྱིན་རླབས་ཡེ་ཤེས་ཆུ་ཡིན་ཏེ། ། ཅི་འདོད་དངོས་གྲུབ་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ།
ཇི་ལྟར་བལྟམས་པ་ནས། ཤྲཱི་ཧཱུྃ། རྒྱལ་བའི་སྐུ་ལ་འགྱུར་བ་མི་མངའ་ཡང་། ། སེམས་ཅན་ལུས་ཀྱི་སྒྲིབ་པ་སྦྱངས་སླད་དུ། ། རྒྱལ་བའི་སྐུ་ལ་ཁྲུས་ཆབ་འདི་གསོལ་བས། ། སེམས་ཅན་ལུས་ཀྱི་སྒྲིབ་པ་དག་གྱུར་ཅིག ། ཨོཾ་སརྦ་ཏ་ཐཱ་ག་ཏ་ནས། ཤྲཱི་ཧཱུྃ། རྒྱལ་བའི་གསུང་ལ་འགགས་པ་མི་མངའ་ཡང་། ། སེམས་ཅན་ངག་གི་སྒྲིབ་པ་སྦྱངས་སླད་དུ། །
རྒྱལ་བའི་གསུང་ལ་ཁྲུས་ཆབ་འདི་གསོལ་བས། ། སེམས་ཅན་ངག་གི་སྒྲིབ་པ་དག་གྱུར་ཅིག ། ཨོཾ་སརྦ་ནས་ཤྲཱི་ཧཱུྃ། རྒྱལ་བའི་ཐུགས་ལ་འཁྲུལ་པ་མི་མངའ་ཡང་། ། སེམས་ཅན་ཡིད་ཀྱི་སྒྲིབ་པ་སྦྱངས་སླད་དུ། ། རྒྱལ་བའི་ཐུགས་ལ་ཁྲུས་ཆབ་འདི་གསོལ་བས། ། སེམས་ཅན་ཡིད་ཀྱི་སྒྲིབ་པ་དག་གྱུར་ཅིག ། ཨོཾ་སརྦ་ནས་ཤྲཱི་ཧཱུྃ། རྒྱལ་བའི་སྐུ་གསུང་ཐུགས་ལ་ཉོན་མོངས་མི་མངའ་ཡང་། ། སེམས་ཅན་ལུས་ངག་ཡིད་གསུམ་སྒྲིབ་པ་སྦྱང་སླད་དུ། །
རྒྱལ་བའི་སྐུ་གསུང་ཐུགས་ལ་ཁྲུས་ཆབ་འདི་གསོལ་བས། ། སེམས་ཅན་ལུས་ངག་ཡིད་གསུམ་སྒྲིབ་པ་དག་གྱུར་ཅིག ། ཨོཾ་སརྦ་ནས་ཤྲཱི་ཧཱུྃ། དེ་བཞིན་གཤེགས་དང་དེ་ཡི་སྲས་རྣམས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུས། ། ཡིད་འོང་ལེགས་པར་བཀང་བའི་གླུ་དང་ནི། ། རོལ་མོ་བཅས་པ་དུ་མས་སྐུ་ཁྲུས་གསོལ། ། ཨོཾ་སརྦ་ནས་ཤྲཱི་ཧཱུྃ། ཞེས་སྔགས་བརྗོད་དུས་མེ་ལོང་ལ་ཁྲུས་གསོལ་དང་རོལ་མོ་བྱའོ། ། དེ་དག་སྐུ་ལ་མཚུངས་པ་མེད་པའི་གོས། །
གཙང་ལ་དྲི་རབ་བགོས་པས་སྐུ་དབྱིའོ། ། ཨོཾ་ཧཱུྃ་ཏྲཾ་ཧྲཱིཿཨཱཿ ཞེས་སྐུ་ཤའི་ཁྲུས་རས་ཀྱི་དབུས་དང་ཕྱོགས་བཞིར་དྲིའི་ཡི་གེ་འགོད་ཚུལ་བྱ། ཀཱ་ཡ་བི་ཤྭ་དྷ་ནི་སྭཱཧཱ། ཞེས་ཁྲུས་རས་ཀྱིས་སྐུ་དབྱི་ཚུལ་བྱ། སྟོང་གསུམ་ཀུན་ཏུ་དྲི་མཆོག་འབྱུང་འགྱུར་བའི། ། སྤོས་མཆོག་རྣམས་ཀྱིས་ཐུབ་དབང་རྣམས་ཀྱི་སྐུ། ། གསེར་སྦྱངས་བཙོ་མ་བྱི་དོར་བྱས་པར་ལྟར། ། འོད་ཆགས་འབར་བ་དེ་དག་བྱུག་པར་བགྱི། ། ཨོཾ་བཛྲ་གནྡྷེ་ཨཱཿཧཱུྃ།
ཞེས་ཀུ་ཤས་དྲི་བྱུགས་ཚུལ་བྱ། དེ་དག་སྐུ་ལ་མཚུངས་པ་མེད་པའི་གོས། ། ནས། ཨོཾ་བཛྲ་ཝ་ས་ཡེ་སྭཱཧཱ། ཞེས་གོས་ཟུང་དབུལ་ལོ། ། ཁྲུས་གསོལ་བའི་ཆུ་སླར་ལས་བུམ་དུ་བླུགས། དེས་སྡིག་སྒྲིབ་སོགས་བཀྲུས་པར་མོས་ཏེ། ཨོཾ་སརྦ་ཏ་ཐཱ་ག་ཏ་མ་ལ་སོགས་སྙིང་པོ་དང་། ལས་སྔགས་དང་། བདུད་རྩི་ཐབས་སྦྱོར་གྱི་སྔགས་བཟླས་ལ་རྡོ་རྗེ་སློབ་མ་རྣམས་ཀྱི་སྡིག་པ་དང་སྒྲིབ་པ་ཐམས་ཅད་ཤཱནྟིཾ་ཀུ་རུ་སྭཱཧཱ།
ནད་ཐམས་ཅད་ཤཱནྟིཾ་ཀུ་རུ་སྭཱཧཱ། རིམས་ཐམས་ཅད་ཤཱནྟིཾ་ཀུ་རུ་སྭཱཧཱ། གདོན་ཐམས་ཅད་ཤཱནྟིཾ་ཀུ་རུ་སྭཱཧཱ། ཉེ་བར་འཚེ་བ་ཐམས་ཅད་ཤཱནྟིཾ་ཀུ་རུ་སྭཱཧཱ། དུས་མ་ཡིན་པའི་འཆི་བ་ཐམས་ཅད་ཤཱནྟིཾ་ཀུ་རུ་སྭཱཧཱ། མཁོན་ཐམས་ཅད་ཤཱནྟིཾ་ཀུ་རུ་སྭཱཧཱ། གྲིབ་ཐམས་ཅད་ཤཱནྟིཾ་ཀུ་རུ་སྭཱཧཱ། བྱད་ཐམས་ཅད་ཤཱནྟིཾ་ཀུ་རུ་སྭཱཧཱ། བྱུར་ཐམས་ཅད་ཤཱནྟིཾ་ཀུ་རུ་སྭཱཧཱ། སྐལ་པ་ངན་པ་ཐམས་ཅད་ཤཱནྟིཾ་ཀུ་རུ་སྭཱཧཱ།
ལྟས་ངན་པ་ཐམས་ཅད་ཤཱནྟིཾ་ཀུ་རུ་སྭཱཧཱ། མཚན་མ་ངན་པ་ཐམས་ཅད་ཤཱནྟིཾ་ཀུ་རུ་སྭཱཧཱ། བཀྲ་མི་ཤིས་པ་ཐམས་ཅད་ཤཱནྟིཾ་ཀུ་རུ་སྭཱཧཱ། མཚན་མོ་ནག་མོའི་གདོན་ཐམས་ཅད་ཤཱནྟིཾ་ཀུ་རུ་སྭཱཧཱ། དུས་ཀྱི་ཞགས་པ་ཐམས་ཅད་ཤཱནྟིཾ་ཀུ་རུ་སྭཱཧཱ། གཤིན་རྗེའི་ཕོ་ཉ་ཐམས་ཅད་ཤཱནྟིཾ་ཀུ་རུ་སྭཱཧཱ། བགེགས་དང་ལོག་པར་འདྲེན་པ་ཐམས་ཅད་ཤཱནྟིཾ་ཀུ་རུ་སྭཱཧཱ། ཡང་ཀུ་ཤ་དང་རྨ་བྱའི་སྒྲོས་བྱབས་ནས། སྙིང་པོ་དང་ལས་སྔགས་བདུད་རྩི་ཐབས་སྦྱོར་རྣམས་བཟླས་པའི་མཐར། སྡིག་པ་དང་སྒྲིབ་པ་ཐམས་ཅད་ཨ་པ་ནཱ་ཡེ་སྭཱཧཱ།
ཞེས་ཤཱནྟིཾ་ཀུ་རུའི་ཚབ་ལ་ཨ་པ་ནཱ་སོགས་བཅུག་ནས། བགེགས་དང་ལོག་པར་འདྲེན་པ་ཐམས་ཅད་ཨ་པ་ནཱ་ཡེ་སྭཱཧཱ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱིས་བཀའ་བདེན་པ་དང་། དགེ་འདུན་གྱི་བཀའ་བདེན་པ་དང་། ཡི་དམ་རྒྱུད་སྡེ་ཆེན་པོ་བཞིའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང་། ཁྱད་པར་དུ་བཅོམ་ལྡན་འདས་འོད་ཟེར་དྲི་མ་མེད་པ་རྣམ་པར་དག་པའི་འོད་ཀྱི་དཀྱིལ་འཁོར་ཆེན་པོའི་ལྷ་ཚོགས་རྣམས་ཀྱི་བཀའ་བདེན་པ་དང་། དཔལ་མགོན་དམ་པ་ཆོས་སྐྱོང་བའི་སྲུང་མ་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་གྱི་རླབས་ཀྱིས་ནད་གདོན་མི་མཐུན་པའི་ཕྱོགས་ཐམས་ཅད་འདིར་མ་གནས་པར་གཞན་དུ་དེངས་ཤིག
ལས་སྔགས་དང་བདུད་རྩི་ཐབས་སྦྱོར་བཟླས། ཡུངས་དཀར་གྱིས་བྲབ། གུ་གུལ་གྱིས་བདུག རོལ་མོ་དྲག་པོ་བྱའོ། ། སངས་རྒྱས་རྣམས་ནི་བདུད་ལས་རྒྱལ། ། ཆོས་ནི་ཆོས་མ་ཡིན་ལས་སོ། ། དགེ་འདུན་མུ་སྟེགས་རྣམས་ལས་རྒྱལ། ། དབང་པོ་ལྷ་མིན་རྣམས་ལས་རྒྱལ། ། ལྷ་མིན་ཟླ་བ་རྣམས་ལས་རྒྱལ། ། ནམ་མཁའ་ལྡིང་ནི་རྒྱ་མཚོ་ལས། །
མེ་ནི་ཤིང་རྣམས་ཀུན་ལས་རྒྱལ། ། ཆུ་ནི་མེ་ལས་རྒྱལ་བར་གྱུར། ། རླུང་ནི་སྤྲིན་ལས་རྒྱལ་བར་གྱུར། ། རྡོ་རྗེ་ཡི་ནི་རིན་ཆེན་ཕུག ། ལྷ་རྣམས་བདེན་པ་རབ་ཏུ་གནས། ། ས་ཡང་བདེན་པར་གནས་པ་ལགས། ། སངས་རྒྱས་དང་ནི་ཆོས་ཀྱང་བདེན། ། བདེན་པ་རྒྱལ་གྱུར་རྫུན་མ་ལགས། ། བདེན་པ་དང་བདེན་པའི་ཚིག་འདི་དག་གིས། བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་བདུད་དང་མི་མཐུན་པའི་ཕྱོགས་ཐམས་ཅད་ལས་རྒྱལ་པར་གྱུར་ཅིག
ཛ་ཡ་ཛ་ཡ་སུ་ཛ་ཡ། ལུས་ཀྱི་སྤྱི་བོ་མདུན་རྒྱབ་དཔུང་པ་གཡས་གཡོན་པུས་མོ་གཡས་གཡོན་ཏེ་གནས་བདུན་དུ་རྡོ་རྗེ་རྒྱ་གྲམ་ཏུ་བཞག་སྟེ་སྙིང་པོ་ལས་སྔགས་བདུད་རྩི་ཐབས་སྦྱོར་རྣམས་ཀྱི་མཐར། སྡིག་པ་དང་སྒྲིབ་པ་ཐམས་ཅད་ལས་རཀྵཿརཀྵཿ དེ་བཞིན་དུ་སྔར་གྱི་ཤཱནྟིཾ་ཀུ་རུའི་ཚབ་ལ་རཀྵཿརཀྵཿབཅུག་ནས་བགེགས་དང་ལོག་པ་འདྲེན་པ་ཐམས་ཅད་ལས་རཀྵཿརཀྵཿ བཀྲ་ཤིས་རྫས་རྟགས་ལས་སྔགས་དང་། བདུད་རྩི་ཐབས་སྦྱོར་གྱིས་བསངས། སྭ་བྷཱ་ཝས་སྟོང་པར་གྱུར། སྟོང་པའི་ངང་ལས་མཾ་ལས་བྱུང་བའི་བཀྲ་ཤིས་རྫས་རྟགས་རང་རང་གི་མཐུ་ནུས་པ་ཕུན་སུམ་ཚོགས་པར་གྱུར། སྔོན་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་གསང་སྔགས་དང་རིགས་ཀྱི་བདག་པོ་དཔལ་ཕྱག་ན་རྡོ་རྗེས་གྲུབ་པའི་རྫས་ཡུངས་དཀར་ཕྱག་ཏུ་ཕུལ་བས་སྐྱེ་འགྲོ་རྣམས་ལ་བགེགས་དང་ལོག་པར་འདྲེན་པ་ཐམས་ཅད་བཅོམ་སྟེ། མཐུ་སྟོབས་ཕུན་སུམ་ཚོགས་པས་བཀྲ་ཤིས་པའི་རྫས་སུ་བྱིན་གྱིས་རླབས་པ་དེ་བཞིན་དུ་དེང་འདིར་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ལ་ཡུངས་དཀར་གྱི་རྫས་ཀྱི་བཀྲ་ཤིས་པར་གྱུར་ཅིག
ཡུངས་དཀར་རྡོ་རྗེའི་རིགས་ཏེ་ཐམས་ཅད་དུ། ། བགེགས་རྣམས་མ་ལུས་འཇོམས་པར་བྱེད་པ་ཡི། ། མཐུ་སྟོབས་ཡོན་ཏན་ཕུན་སུམ་ཚོགས་པ་ཡི། ། བཀྲ་ཤིས་དེས་ནི་བགེགས་རྣམས་ཞི་བར་ཤོག ། སྔོན་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་བྲམ་ཟེ་ཀུནྜ་ལིས་དུར་བ་ཕྱག་ཏུ་ཕུལ་བས། འཆི་བདག་གི་བདུད་བཅོམ་ནས་འཆི་མེད་ཚེའི་དངོས་གྲུབ་ཐོབ་སྟེ་བཀྲ་ཤིས་པའི་རྫས་སུ་ནས། བཅས་པ་རྣམས་ལས་དུར་བའི་རྫས་ཀྱིས་བཀྲ་ཤིས་པར་གྱུར་ཅིག དུར་བས་ཚེ་ནི་འཕེལ་བར་བྱེད་པ་སྟེ། ། རྡོ་རྗེ་སེམས་དཔའི་ཚེ་ནི་རབ་བསྒྲུབ་ནས། ། ཉོན་མོངས་སྐྱེ་ཤི་རྒྱུན་ཆད་གྱུར་པ་ཡི། །
བཀྲ་ཤིས་དེས་ཀྱང་ཚེ་ཡང་འཕེལ་བར་ཤོག ། སྔོན་ཡང་དག་པར་རྫོགས་པའི་སངས་རྒྱ་ཤཱཀྱ་ཐུབ་པ་ལ། ཤིང་གི་ལྷ་མོས་ཤིང་ཐོག་བིལ་བ་ཕྱག་ཏུ་ཕུལ་བས། རྒྱུ་དང་འབྲས་བུའི་དགོས་པ་ཕུན་སུམ་ཚོགས་པ་ཐམས་ཅད་གྲུབ་སྟེ། བྱང་ཆུབ་ཀྱི་སྙིང་པོ་མཆོག་ཏུ་གྱུར་ནས་བཀྲ་ཤིས་པའི་རྫས་སུ་ནས། རྣམས་ལ་བིལ་བའི་རྫས་ཀྱི་བཀྲ་ཤིས་པར་གྱུར་ཅིག བིལ་བ་རྒྱུ་རྐྱེན་འབྲས་བུར་བཅས་པའི་ཆོས། ། འཇིག་རྟེན་འཇིག་རྟེན་འདས་པའི་སྤྱོད་པ་ཀུན། ། བྱང་ཆུབ་སྙིང་པོ་མཆོག་ཏུ་གྱུར་པ་ཡི། ། བཀྲ་ཤིས་དེས་ཀྱང་དོན་ཀུན་འགྲུབ་པར་ཤོག །
སྔོན་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ། གླང་པོ་ཆེ་ནོར་སྐྱོང་གི་གི་ཝཾ་ཕྱག་ཏུ་ཕུལ་བས། ཉོན་མོངས་དུག་གསུམ་གྱི་སྒྲིབ་པ་བཅད་དེ། བླ་ན་མེད་པའི་སྨན་དུ་གྱུར་ནས་བཀྲ་ཤིས་པའི་རྫས་སུ་ནས། རྣམས་ལ་གི་ཝང་གི་རྫས་ཀྱིས་བཀྲ་ཤིས་པར་གྱུར་ཅིག གི་ཝཾ་དུག་གསུམ་འཇོམས་པ་ནད་ཀྱི་སྨན། ། སྨན་མཆོག་ཆོས་ཉིད་རབ་ཏུ་རྟོགས་གྱུར་ནས། ། ཉོན་མོངས་ཟུག་རྔུ་མེད་པ་གྱུར་པ་ཡི། ། བཀྲ་ཤིས་དེས་ཀྱང་སྡུག་བསྔལ་ཞི་བར་ཤོག ། སྔོན་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་ས་ཡི་ལྷ་མོ་བསྟན་མས་སྨན་ལི་ཁྲི་ཕྱག་ཏུ་ཕུལ་བས།
སའི་བཅུད་ཐམས་ཅད་བསྡུས་ཏེ་ཐམས་ཅད་དབང་དུ་གྱུར་ནས་བཀྲ་ཤིས་པའི་རྫས་སུ་ནས། རྣམས་ལ་ལི་ཁྲིས་རྫས་ཀྱིས་བཀྲ་ཤིས་པར་གྱུར་ཅིག ལི་ཁྲི་དམར་པོ་དབང་གི་རང་བཞིན་ཏེ། ། ཆོས་རྣམས་མ་ནོར་དབང་དུ་བསྡུས་ནས་ཀྱང་། ། ཆོས་ཀྱི་རྒྱལ་སྲིད་རབ་ཏུ་བརྟན་གྱུར་པའི། ། བཀྲ་ཤིས་དེས་ཀྱང་ཁྱེད་སྲིད་བརྟན་གྱུར་ཅིག ། སྔོན་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ། ཞིང་པའི་བུ་མོ་ལེགས་སྐྱེས་མས་བ་ཉིས་སྟོང་གི་འོ་མའི་ཉིང་ཁུ་བསྡུས་པའི་ཞོ་ཕྱག་ཏུ་ཕུལ་བས། བཅུད་ཐམས་ཅད་ཀྱི་སྙིང་པོ་བསྡུས་ཏེ་ཡོན་ཏན་གྱི་དབྱིངས་སུ་གྱུར་ནས་བཀྲ་ཤིས་པའི་རྫས་སུ་ནས། རྣམས་ལ་ཞོའི་རྫས་ཀྱིས་བཀྲ་ཤིས་པར་གྱུར་ཅིག
ཞོ་ནི་ཀུན་གྱི་སྙིང་པོར་གྱུར་པ་སྟེ། ། སྙིང་པོ་རྣམ་དག་ཡེ་ཤེས་མཆོག་རྟོགས་ནས། ། ཡོན་ཏན་ཀུན་གྱི་དབྱིངས་སུ་གྱུར་པ་ཡི། ། བཀྲ་ཤིས་དེས་ཀྱང་དུག་གསུམ་ཞི་གྱུར་ཅིག ། སྔོན་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ། གཟུགས་ཀྱི་ལྷ་མོ་འོད་འཆང་མས་མེ་ལོང་ཕྱག་ཏུ་ཕུལ་བས། ཀུན་གཞི་རྣམ་པར་ཤེས་པར་གནས་གྱུར་ཏེ་མེ་ལོང་ལྟ་བུའི་ཡེ་ཤེས་སུ་གྲུབ་ནས་བཀྲ་ཤིས་པའི་རྫས་སུ་ནས། རྣམས་ལ་མེ་ལོང་གི་རྫས་ཀྱིས་བཀྲ་ཤིས་པར་གྱུར་ཅིག མེ་ལོང་ཡེ་ཤེས་ཆེན་པོའི་རྒྱ་མཚོ་ཡིས། ། ཡེ་ཤེས་རྒྱ་མཚོ་མཆོག་ཏུ་དག་གྱུར་ནས། །
རྣམ་དག་ཆོས་ལ་ཐོག་མེད་སྤྱོད་པ་ཡི། ། བཀྲ་ཤིས་དེས་ཀྱང་སྒྲིབ་པ་དག་གྱུར་ཅིག ། སྔོན་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་བ་ལ། ལྷའི་དབང་པོ་བརྒྱ་སྦྱིན་གྱིས་དུང་དཀར་པོ་གཡས་སུ་འཁྱིལ་བ་ཕྱག་ཏུ་ཕུལ་བས། སྐྱེ་འགྲོ་རྣམས་ལ་བླ་ན་མེད་པའི་ཆོས་བསྟན་ཏེ། ངག་གི་མཆོག་གྲུབ་ནས་བཀྲ་ཤིས་པའི་རྫས་སུ་བྱིན་གྱིས་བརླབས་པ་དེ་བཞིན་དུ། དེང་འདིར་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ལ་དུང་གི་རྫས་ཀྱིས་བཀྲ་ཤིས་པར་གྱུར་ཅིག དུང་ནི་ཆོས་ཀྱི་སྒྲ་རྣམས་སྒྲོགས་པའི་ཚུལ། ། ཡེ་ཤེས་རྒྱ་མཚོ་ཉིད་དུ་དག་གྱུར་ཏེ། ། ཆོས་རྣམས་མ་ནོར་ཡོངས་སུ་སྟོན་བྱེད་པའི། །
བཀྲ་ཤིས་དེས་ཀྱང་ཚིག་དབང་ཐོབ་པར་ཤོག ། ཅེས་བཀྲ་ཤིས་རྫས་རྣམས་མགོ་ལ་རེག དེ་ནས་བཀྲ་ཤིས་རྟགས་བརྒྱད་གཏད་པ་ནི། གདུགས་བྱིན་ལ། བཀྲ་ཤིས་གང་ཞིག་མཆོད་པའི་ལྷ་མོ་ནི། ། ལག་ན་གདུགས་བཟང་གསེར་གྱི་ཡུ་བ་ཅན། ། ཐོགས་ནས་རྒྱལ་བའི་དབུ་ལ་མཆོད་པ་ལྟར། ། དབུ་ལ་གདུགས་ཀྱི་བཀྲ་ཤིས་ཐོབ་པར་ཤོག ། ཨོཾ་མངྒ་ལ་ཚ་ཏྲཾ་ཨ་བྷི་ཥིཉྩ་མཾ། དེ་འགྲེ།
བཀྲ་ཤིསྎ ། ལག་ན་གསེར་གྱི་ཉ་མོ་འོད་འབར་བ། ། ཐོགས་ནས་རྒྱལ་བའི་སྤྱན་ལྎ ། སྤྱན་ལ་ཉ་ཡིྎ ། མཉྩྎ བཀྲ་ཤིསྎ ། ཕྱག་ན་པདྨ་དམར་པོ་འདབ་བརྒྱད་པ། ། ཐོགས་ནས་རྒྱལ་བའི་ལྗགས་ལྎ ། ལྗགས་ལ་པདྨོའིྎ ། པདྨོྎ བཀྲ་ཤིསྎ ། ཕྱག་ན་རིན་ཆེན་བུམ་པ་ཡོངས་གང་བ། །
ཐོགས་ནས་རྒྱལ་བའི་མགུལ་ལྎ ། མགུལ་ལ་བུམ་པའིྎ ། ཀུམྦྷྎ བཀྲ་ཤིསྎ ། ཕྱག་ན་རིན་ཆེན་དཔལ་བེའུ་འོད་འབར་བ། ། ཐོགས་ནས་རྒྱལ་བའི་ཐུགས་ལྎ ། ཐུགས་ལ་དཔལ་བེའུྎ ། ཤྲཱི་པཉྩྎ བཀྲ་ཤིསྎ ། ཕྱག་ན་རིན་ཆེན་རྒྱལ་མཚན་ཡིད་འོང་བ། ། ཐོགས་ནས་རྒྱལ་བའི་སྐུ་ལྎ ། སྐུ་ལ་རྒྱལ་མཚནྎ །
དྷྭ་ཛྎ བཀྲ་ཤིསྎ ། ཕྱག་ན་ཆོས་དུང་དཀར་པོ་སྒྲ་དབྱངས་ཅན། ། ཐོགས་ནས་རྒྱལ་བའི་གསུང་ལྎ ། གསུང་ལ་དུང་གིྎ ། ཤངྑྎ བཀྲ་ཤིས་གང་ཞིག་མཆོད་པའི་ལྷ་མོ་ནི། ། ཕྱག་ན་གསེར་གྱི་འཁོར་ལོ་རྩིབས་སྟོང་པ། ། ཐོགས་ནས་རྒྱལ་བའི་ཞབས་ལ་མཆོད་པ་ལྟར། ། ཞབས་ལ་འཁོར་ལོའི་བཀྲ་ཤིས་ཐོབ་པར་ཤོག ། ཨོཾ་མངྒ་ལ་ཙཀྲ་ཨ་བྷི་ཥིཉྩ་མཾ། ཞེས་བརྗོད།
རྒྱལ་སྲིད་སྣ་བདུན་ལས་སྔགས་དང་། བདུད་རྩི་ཐབས་སྦྱོར་གྱིས་བསངས། སྙིང་པོའི་སྔགས་ཀྱིས་བྱིན་གྱིས་བརླབས། གསེར་ལས་ལེགས་བྱས་ལྟེ་བ་ཤིན་ཏུ་ཟླུམ། ། རྩིབས་སྟོང་ལྡན་ཞིང་མུ་ཁྱུད་རབ་མཉམ་བཟང་། ། དང་པོ་ས་ལས་རྣམ་པར་རྒྱལ་གྱུར་པའི། ། འཁོར་ལོ་རིན་ཆེན་དམ་པས་དབང་བསྐུར་རོ། ། ཨོཾ་ཙཀྲ་རཏྣ་ཨ་བྷི་ཥིཉྩ་མཾ། ཞེས་འཁོར་ལོའི་འཁོར་ལོའི་ཕྱག་རྒྱ་སྤྱི་བོར་བཞག འོག་མ་རྣམས་ལའང་འགྲེ།
དུས་གསུམ་རྒྱལ་བས་བསྐོར་བའི་འཁོར་ལོ་འདི། ། མི་ཁམས་རྒྱུན་གཅོད་རྒྱུ་དང་འབྲས་བུ་སྟོན། ། འཁོར་ལོ་བསྒྱུར་བའི་དབང་ཕྱུག་རིན་པོ་ཆེ། ། བླ་མེད་འཁོར་ལོ་དམ་པ་བསྐོར་གྱུར་ཅིག ། བདུད་ཐམས་ཅད་ལས་རྒྱལ་བའི་ཆོས་ཀྱི་འཁོར་ལོ་ནམ་མཁའི་མཐས་གཏུགས་པར་བསྐོར་བའི་དབང་དང་ལྡན་པར་གྱུར་ཅིག རིན་ཆེན་ངོ་བོ་ལྷ་རྫས་བཻཌཱུརྻ། ། ཀུན་ཏུ་དཔག་ཚད་ཙམ་དུ་སྣང་བྱེད་ཅིང་། ། དྲི་མེད་ཉིན་མོ་ཇི་བཞིན་མཚན་དེ་བཞིན། ། ནོར་བུ་རིན་ཆེན་དམ་པས་དབང་བསྐུར་རོ། ། ཨོཾ་མ་ཎི་རཏྣ་ཨ་བྷི་ཥིཉྩ་མཾ།
དཀོན་མཆོག་གསུམ་གྱི་ཡོན་ཏན་རིན་པོ་ཆེ། ། འཁོར་བའི་མུན་སེལ་བདེ་བའི་སྙིང་པོ་འབྱུང་། ། དགོས་པ་མཆོག་སྦྱིན་ནོར་བུ་ཕུན་སུམ་ཚོགས། ། ཡིད་བཞིན་ནོར་བུ་རིན་ཆེན་སྤྱོད་པར་ཤོག ། ཚེ་དཔག་ཏུ་མེད་པའི་འོད་དང་ལྡན་ཞིང་། ལྷ་དང་བཅས་པའི་འཇིག་རྟེན་རང་གི་གཟི་བརྗིད་ཀྱི་ཟིལ་གྱིས་གནོན་པའི་དབང་དང་ལྡན་པར་གྱུར་ཅིག གཟུགས་མཛེས་ལྟ་ན་སྡུག་ཅིང་ཚུལ་བཟང་མ། ། པགས་པའི་མདོག་ལེགས་འཇམ་ཞིང་དྲི་མཆོག་ལྡན། ། ཡིད་འོང་འདོད་དགུའི་རེག་བྱ་དང་ལྡན་པའི། ། བཙུན་མོ་རིན་ཆེན་དམ་པས་དབང་བསྐུར་རོ། །
ཨོཾ་སཏྲི་རཏྣ་ཨ་བྷི་ཥིཉྩ་མཾ། ཕ་རོལ་ཕྱིན་བཅུའི་སེམས་ཅན་སྐྱོབས་པའི་ཕྱིར། ། ཤེས་རབ་གཟུགས་མཛེས་བཙུན་མོ་རིན་པོ་ཆེ། ། བསྡུ་བ་རྣམ་བཞི་ཚད་མེད་བཞི་པོ་ཡི། ། ཚེ་དང་ལོངས་སྤྱོད་གཏེར་ལ་སྤྱོད་པར་ཤོག ། སེམས་ཅན་ཐམས་ཅད་ལ་ཏིང་ངེ་འཛིན་ཞི་བའི་ཚུལ་གྱིས་འཇིག་རྟེན་ལས་འདས་པའི་སྤྱོད་ཚུལ་ཡོངས་སུ་དག་པས་བདག་དང་གཞན་གྱི་དོན་བདེ་བས་བསྒྲུབ་པ་ལ་ཡིད་བཞིན་དུ་སྦྱོར་བའི་དབང་དང་ལྡན་པར་གྱུར་ཅིག གང་ཡང་རྒྱལ་ལ་མུ་ཏིག་མང་པ་ལྡན་པས། ། གསེར་སོགས་མང་པོ་ཐུབ་ལ་ཕུལ་བ་ལྟར། ། བཟོད་ལྡན་མཚུངས་པའི་ཁྱིམ་བདག་ནོར་ལྡན་ཏེ། ། བློན་པོ་རིན་ཆེན་དམ་པས་དབང་བསྐུར་རོ། །
ཨོཾ་པུ་རུ་ཥ་རཏྣ་ཨ་བྷི་ཥིཉྩ་མཾ། གང་ལ་ཅི་དགོས་དཔག་བསམ་ཤིང་ལྟ་བུ། ། འགྲོ་ལ་སྙིང་བརྩེའི་ཚོགས་གཉིས་རྫོགས་པ་དང་། ། དབང་ཕྱུག་བཙུན་པ་བློན་པོ་རིན་པོ་ཆེ། ། འཁོར་ལོས་བསྒྱུར་བའི་རྒྱལ་ཐབས་ཐོབ་པར་ཤོག ། ལྷའི་མིག་རྣམ་པར་དག་པར་ཐོབ་སྟེ་འཕགས་པའི་ནོར་བདུན་དང་ལྡན་ཞིང་རང་དང་གཞན་གྱི་དགོས་པ་མཐར་ཕྱིན་ནས་ཤེས་བྱ་ཐམས་ཅད་ལ་ཐོགས་པ་མེད་པའི་དབང་དང་ལྡན་པར་གྱུར་ཅིག ཡན་ལག་ཐམས་ཅད་ལེགས་སྐྱེས་ས་ལ་ནི། ། རབ་གནས་གངས་ཅན་རི་འདྲ་གླང་པོ་ཆེ། ། རྒྱལ་པོ་ལ་བོས་མཁའ་ལ་རབ་འགྲོ་བའི། ། གླང་པོ་རིན་ཆེན་དམ་པས་དབང་བསྐུར་རོ། །
ཨོཾ་ཧསྟི་རཏྣ་ཨ་བྷི་ཥིཉྩ་མཾ། ཐེག་པ་དོན་དམ་བླ་ན་མེད་པའི་མཆོག ། ཡན་ལག་བདུན་མཛེས་ཀུ་མུད་ཟླ་ཡི་མདོག ། གདུལ་དཀའ་སྟོབས་ཆེན་གླང་པོ་རིན་པོ་ཆེ། ། ཁྱུ་མཆོག་རླབས་ཆེན་སྟོབས་ལྔ་རྫོགས་པར་ཤོག ། སྟོབས་བཅུ་དང་ལྡན་ཞིང་བདུད་བཞིའི་སྟོབས་ཚར་བཅད་ནས་སེམས་ཅན་ཐམས་ཅད་ཐེག་པ་ཆེན་པོ་ལ་འབྱུང་ནུས་པའི་དབང་དང་ལྡན་པར་གྱུར་ཅིག ཐོ་རངས་དུས་སུ་ཕྱོགས་རྣམས་མ་ལུས་པའི། ། ས་རྣམས་བསྐོར་ཏེ་སླར་ཡང་ལྡོག་འགྱུར་བ། ། རྨ་བྱའི་མགྲིན་པའི་སྤུ་ལྟར་ཡིད་འོང་བའི། ། རྟ་མཆོག་རིན་ཆེན་དམ་པས་དབང་བསྐུར་རོ། །
ཨོཾ་ཏུ་རདྒ་ཨ་ཤྭ་རཏྣ་ཨ་བྷི་ཥིཉྩ་མཾ། འཁོར་བའི་ཆུ་བོ་འཇིགས་པ་བཞི་ལས་སྒྲོལ། ། བརྩོན་འགྲུས་མྱུར་བའི་རྫུ་འཕྲུལ་ཤུགས་ཀྱིས་བསྐྱོད། ། ཅང་ཤེས་སྤྲིན་གྱི་ཤུགས་འཆང་རིན་པོ་ཆེ། ། མི་གནས་ཡེ་ཤེས་ཡིད་བཞིན་སྤྱོད་པར་ཤོག ། སོ་སོར་ཡང་དག་པར་རིག་པ་བཞིས་འགྲོ་བ་རྣམས་མི་གནས་པའི་མྱ་ནང་ལས་འདས་པའི་དབྱིངས་སུ་ཐོགས་པ་མེད་པར་སྐྱེལ་ནུས་པའི་དབང་དང་ལྡན་པར་གྱུར་ཅིག འགྲོ་དང་ལྡོག་དང་ཀུན་ནས་འོང་འགྱུར་བའི། ། མ་ལུས་བདུད་དཔུང་འཇོམས་པར་བྱེད་པ་སྟེ། ། དཔལ་དང་འབྱོར་པའི་དཔུང་དང་བཅས་པ་ཡི། ། དམག་དཔོན་རིན་ཆེན་དམ་པས་དབང་བསྐུར་རོ། །
ཨོཾ་ཁངྒ་རཏྣ་ཨ་བྷི་ཥིཉྩ་མཾ། གནོད་པའི་དཔུང་འཇོམས་བརྩོན་འགྲུས་གོ་བགོས་ཤིང་། འཇིག་བྱེད་སྐྱབས་བྱེད་འགྲོ་ལ་མི་འཇིགས་སྦྱིན། ། ཐབས་དང་ཤེས་རབ་ལྡན་པའི་དམག་དཔོན་འདིས། ། མཐུ་སྟོབས་རྫུ་འཕྲུལ་དཔུང་གིས་བསྲུང་བར་ཤོག ། ཐབས་དང་ཤེས་རབ་གཉིས་སུ་མེད་པའི་བགོས་པ་མཐར་ཕྱིན་ནས་འཇིགས་ཚོགས་ལ་བལྟ་བའི་རི་བོ་མཐོན་པོ་ཉི་ཤུ་འཇོམས་ཤིང་ཡེ་ཤེས་ཕུན་སུམ་ཚོགས་པའི་དབང་དང་ལྡན་པར་གྱུར་ཅིག དེ་ལྟར་འཁོར་ལོས་བསྒྱུར་བའི་རྒྱལ་པོ་ཇི་ལྟ་བ་ལྟར། འདིར་ཡང་ཁམས་གསུམ་ཆོས་ཀྱི་རྒྱལ་སྲིད་ལ་དབང་བསྒྱུར་བའི་ཆོས་ཀྱི་རྒྱལ་པོ་ཆེན་པོར་དབང་བསྐུར་བ་ཡིན་པས། སེམས་ཅན་གྱི་དོན་རྒྱ་ཆེར་བསྒྲུབས་ཤིག ཅེས་འདི་ལ་མཁོ་བའི་ཕྱི་རོལ་གཏོར་མ་དང་།
དབང་དུས་ཀྱི་ཟིན་བྲིས་ཟུང་དུ་འདི་ཡང་ས་སྐྱ་པ་ཀུན་དགའ་རིན་ཆེན་བསོད་ནམས་མཆོག་གྲུབ་ཀྱིས་མཛད་པའི་གཙུག་ཏོར་དྲི་མེད་ལྷ་ལྔའི་དཀྱིལ་ཆོག་གི་ཕྱི་རོལ་གཏོར་མའི་སྐབས་དང་། འོད་ཟེར་དྲི་མེད་དཀྱིལ་ཆོག་ལྷན་ཐབས་མུན་སེལ་ཉིན་བྱེད་སྣང་བའི་ཕྱི་རོལ་དང་། བདག་འཇུག་གཤམ་གྱི་བཀྲ་ཤིས་རྟགས་བརྒྱད་སྦྱིན་ཚུལ་ཟུར་དུ་ཤིག འཆི་མེད་རྔ་སྒྲའི་ཆོག་ཁྲིགས་འཆི་མེད་འབྱུང་བ་ལས་བཀྲུ་བྱབས་བསྲུང་གསུམ་རྫས་བརྒྱད་སྣ་བདུན་རྣམས་ཁ་སྐང་ཏེ་ཁྱད་ཆོས་རྣམས་དོན་ཐོབ་གང་ཡིན་དུ་སྦྱར་བ་དགེ་ལེགས་འཕེལ། སརྦ་མངྒ་ལཾ།། །། ཤཱུ་བྷཾ། མསྟུ་སརྦ་ཛ་ག་ཏཾ།། །། PAGE * MERGEFORMAT 2 ཀུན་དགའ་བློ་གྲོས། འོད་ཟེར་དྲི་མེད་རྣམ་པར་དག་པའི་འོད་ཀྱི་ཆོ་གའི་ལས་རིམ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
