གསུང་འབུམ། ཀུན་དགའ་བློ་གྲོས།
པོད ༢༤༣
ཆོས་རྒྱལ་སྐུ་ལྔ་དང་ཙེ་དམར་ཡ་བ་སྐྱ་བདུན་གྱི་རྟེན་མདོས་ལག་ལེན་གསལ་བྱེད་མཁས་གྲུབ་བརྒྱུད་པའི་སྲོལ་འཛིན།
༄༅། །ཆོས་རྒྱལ་སྐུ་ལྔ་དང་ཙེ་དམར་ཡ་བ་སྐྱ་བདུན་གྱི་རྟེན་མདོས་ལག་ལེན་གསལ་བྱེད་མཁས་གྲུབ་བརྒྱུད་པའི་སྲོལ་འཛིན་བཞུགས་སོ།། སྭ་སྟི། ཆོས་རྒྱལ་སྐུ་ལྔ་དང་། ཙེ་དམར་ཡ་བ་སྐྱ་བདུན་གྱི་རྟེན་མདོས་ཀྱི་བཤམ་ལ། ཤིང་གི་ཨ་དར་མདོས་ཆེ་ཆུང་དང་བསྟུན་ནས་བཟོ་བ་ལས་འདིར་རི་རབ་བང་རིམ་འོག་མའི་ཞིང་ལ་ཁྲུ་དོ་ཡོད་པའི་དབང་དུ་བཏང་ནས། དེའི་མཐར་གླིང་བཞི་ལ་སོར་བརྒྱད་ཀྱི་ཞེང་དང་། གླིང་ཕྲན་ལ་སོར་བཞིའི་ཞེང་། གླིང་བཞི་གླིང་ཕྲན་དང་རི་རབ་ཀྱི་བར་ལ་གསེར་གྱི་རི་བདུན་རོལ་མཚོ་བདུན་བཅས་པའི་ཞེང་ལ་སོར་བཞི། གླིང་བཞི་གླིང་ཕྲན་དེ་དག་གི་ཕྱི་ནས་ལྕགས་རིས་བསྐོར་བ་དང་བཅས། མདོས་གདན་གྱི་ཤིང་གི་ཞེང་ལ་ཁྲུ་དོ་མཐོ་གང་གྲུ་བཞི་འཇམ་པ་གཙང་མ་ལ་རིན་ཆེན་བརྡར་བ་ཕོན་ཆེ་བར་བརྡར་ཏེ།
ཕྱིའི་ལྕགས་རི་ནི་བྲག་རི་སྔོན་པོ་ཟླུམ་པོར་བསྐོར་བ། དེའི་ནང་རིས་ཀྱི་བར་ལ་རྒྱ་མཚོའི་མདོག་ཤར་དཀར། ལྷོ་སྔོ། ནུབ་དམར། བྱང་སེར། ལྕགས་རི་ནས་ནང་དུ་སོར་གང་ཙམ་བྲལ་བའི་སར་ཤར་དུ་ཟླ་གམ་དཀར་པོ་བཅད་ཁ་ནུབ་ལ་བསྟན་པ་གསུམ། ལྷོར་སོག་ཁ་སྔོན་པོ་འཕེལ་ཁ་བྱང་བསྟན། ནུབ་ཏུ་ཟླུམ་དམར་གསུམ། བྱང་དུ་གྲུ་བཞི་སེར་པོ་གསུམ་རྣམས་ཀྱི་དབུས་མ་རྣམས་ལ་ཞེང་སོར་བརྒྱད། གཡས་གཡོན་རྣམས་ལ་ཞེང་སོར་བཞི་ཡོད་པར།
རི་ཀླུང་ཤིང་ཆུ་ཐམས་ཅད་ཀྱི་མི་དང་དུད་འགྲོ་སོགས་ཀྱིས་གཟུགས་ཐོར་ཙམ་ཡོད་པ། གླིང་བཞི་གླིང་ཕྲན་དེ་དག་གི་ནང་རི་རབ་ཀྱི་མཐར་རི་སེར་པོ་བདུན་གྱིས་བསྐོར་བའི་སྲུབས་རྣམས་སུ། རོལ་མཚོ་མཚོན་བྱེད་ཆུ་རིས་སྔོན་པོ། རི་རབ་འོག་མའི་དཔངས་ལ་སོར་བརྒྱད་ཞེང་ལ་ཁྲུ་དོ། ། དེའི་སྟེང་དཔངས་སོར་དྲུག ཞེང་གཉིས་པ་ལས་སོར་དོའི་ཆུང་བར། དེའི་སྟེང་དཔངས་སོར་དྲུག་ཞེང་གཉིས་པ་ལས་སོར་དོའི་ཆུ་བར། དེ་སྟེང་དཔངས་སོར་ལྔ་ཞེང་གསུམ་པ་ལས་སོར་དོའི་ཆུང་བར། བང་རིམ་གཉིས་པ་དང་། གསུམ་པའི་མཚམས་ནས།
གོང་གི་རྒྱ་མཚོའི་ཤེས། བང་རིམ་སྟེང་མའི་སྟེང་ལྕགས་རི་སྤེའུ་ཁང་བཟང་དང་བཅས་པའི་དཀྱིལ་དུ་མདོས་ཀྱི་སྲོག་ཤིང་བཙུགས། ཁང་བཟང་གི་ནང་སྲོག་ཤིང་རྒྱབ་ཞལ་ཤར་བསྟན་པ་སྲོག་འཁོར་གྱི་གའུ་རྒྱབ་མདུན་མ་ནོར་བར་བཏགས། མཁར་གྱི་ནང་དུ་རིན་པོ་ཆེ་དང་དར་ཟབ་གང་ཤོང་། ཟུར་གྱི་སྤེའུ་བཞི་ལ་རྒྱལ་མཚན། མཁར་གྱི་སྒོ་དྲུག་དུ་སྐུ་ལྔའི་མདོས་ལ་བསངས་ཕྱེ་ལྔ། མཁར་གྱི་མཐར་བསྐོར་དུ་གཏོར་མ་གྲུ་བཞི། མཁར་ཐབས་གྲུ་གསུམ། བདུད་བཤོས་མགོ་གུག ཟླུམ་པོ་རྣམས་ལས།
གཞན་རྣམས་ལ་སྨུག་རྩི་དང་། བདུད་བཤོས་ནག་པོ། ཟླུམ་གཏོར་དཀར་པོ། ཙེ་དམར་ལ་གཏོར་མ་གྲུ་གསུམ་དམར་པོ་དབུས་སུ་གཅིག དེའི་གཡོན་དུ་རེ་རེ། མདུན་དུ་གསུམ། རྒྱབ་ཏུ་གཅིག སྐུ་ལྔ་དང་རྩེ་དམར་གཉིས་ཀའི་གཏོར་མ་རྣམས་ཀྱི་གཡས་གཡོན་དུ་རྫ་ཐོད་ཆུང་ངུ་། དཔྲལ་བ་རང་ལ་བསྟན་པ་གཉིས་བཞག་པའི་གཡས་མ་ནས་གླུམ་གྱིས་ཕྱུར་བུར་བཀང་བའི་དཀྱིལ་དུ་བདུད་རྩི་རིལ་བུ། གཡོན་མ་ཁྲག་སྐམ་རློན་གང་རུང་གི་བཀང་བས།
ཁར་སྨན་རཀ་གཏོར་མ་དང་བཅས་པའི་ཕྱིའི་ལྕགས་རིའི་ནང་དུ་མཚམས་འཛིན་ཆུ་གཉིས་སྔོན་འགྲོའི་ཉེར་མཆོད། དེའི་ནང་དུ་དྲག་མཆོད་ལ་ཞབས་བསིལ་དང་མཚམས་འཛིན་ཁ་བཀང་བར་དེའི་མཐར་དཔག་བསམ་ཤིང་སོགས་མདོས་གཞུང་ནས་བྱུང་བའི་ཙཀླི་དང་། བཀྲ་ཤིས་རྫས་རྟགས། སྣ་བདུན། སྣ་ལྔ། གོ་ཁྲབ། དབུ་ཆིངས། ཁྲབ། གདན། ལྷྭམ།
མཚོན་བྱ་དང་། ལྤགས་རིགས་རྣམས་ཀྱིས་ཆ་སྙོམས་པར་བསྐོར། ཙཀླི་དང་ལྤགས་རིགས་གོ་ཁྲབ་སོགས་ཚང་མར་ཤིང་རྐང་རེ་ལ་བརྟེན་པའི་གྱེད་ལངས་ལེགས་འདྲ་བཞིན། ཤོང་ན་དེ་ལྟར་དང་། སོ་སོ་ཆུང་ངུའི་རིགས་རྣམས་ཀྱིས་འདི་བསྐོར་རྒྱུ་ཡིན་ཡང་། མ་ཤོང་ན་ཕྱིའི་ལྕགས་རིའི་ནང་གླིང་བཞི་གླིང་ཕྲན་གསེར་རི་རོལ་མཚོ་དང་བཅས་ཧྲག་རྣམས་སུ། ཤ་ལྔ་ཁྲག་སྣ་གང་འབྱོར་ཡང་དེ་དག་གི་གྲས་ཡིན་ཞིང་། མཁར་གྱི་ལྕགས་རི་ལ་འཕུར་དགུ། འཛུལ་དགུ། འགྲིམ་དགུ།
རྟ་ཨ་ཙ་ར་བུད་མེད། རུ་འདྲེན། སྐྱོ་བསང་པ་རྣམས་ཀྱི་ཙཀླི་ལ་གྲལ་རིམ་མེད་པས་ཆ་སྙོམས་གང་མཛེས་སུ་བཙུགས། ཕྱིའི་ལྕགས་རི་ལ་ཤར་དུ་ནམ་མཁའ་ཤེལ་མིག་བཞི། རྒྱང་བུ་བཞི། ཕོ་གདོང་། མོ་གདོང་། མདའ་ཁྲ། འཕང་ཁྲ་རྣམས་གྲངས་ཅི་རིགས། ལྷོར་གཡུ་མིག་བཞི་རྒྱང་བུ་སོགས།
ནུབ་དུ་མཚལ་མིག་བཞི་རྒྱང་བུ་སོགས། བྱང་དུ་གསེར་མིག་བཞི་རྒྱང་བུ་སོགས། དབུས་ཀྱི་མཁར་རྒྱ་ཕིགས་དང་བཅས་པའི་སྲོག་ཤིང་ལ་བརྟེན་པའི་གདུགས་ཉིས་བརྩེགས་ལ་སྐུ་ལྔ། གཞི་སྟོང་སྐུད་དཀར་པོ། མཐའ་རྣམ་བཞིའི་འཇའ་ཅན། ཙེ་དམར་ལ་གཞི་སྔོན་པོ། མཐའ་རྣམ་བཞིའི་འཇའ་ཅན། རྩིབས་བཅུ་གཉིས་པོ་དག་གི་སྣེ་ཕྲན་ཕྲ་བཏགས་པ། དེའི་སྟེང་ཁྱུང་ཚང་གྲུ་བཞིའི་སྟེང་གི་ཟུར་རྣམས་ལ་རྒྱལ་མཚན་རེ། དེའི་ཁྱུང་ཚང་གྲུ་ཆིང་གི་ཟུར་རྣམས་ལ་ཐོད་སྐམ་དང་།
རྔ་རིལ་རྔ་ཕོད་དང་། དར་མཚོན་རྣམ་ལྔ་བརྐྱང་བ། རྩེ་གསུམ་ཡུངས་དཀར་གང་བུ། བྱ་རྒོད་ཀྱི་སྒྲོ་ཕོད་རྣམས་བཙུགས་པ་སྟེ། བརྟེན་མདོས་ཀྱི་བཤོམ་མདོས་གཞི་ཚང་མ་དང་། ཞལ་ལ་རང་རེའི་ཕྱག་ལེན་དང་བསྟུན་པའི་རྒྱབ་ཕྱོགས་ཀྱི་དགོས་ཆར་ཕུར་ལྔ། སྨན་རཀ་དམ་རྫས་བཅུ་ཚར་དང་། བཀྲམ་བསྐང་། ཐུན་གཏོར། ཕུད་ཆང་།
ཆུ་གཉིས་སྔོན་འགྲོའི་ཉེར་མཆོད། ཚོགས་འཁོར། རྡོ་དྲིལ། ནང་མཆོད། ཌཱ་མ་རུ། འཐོར་ནས། ཕུར་པ་ལྔ། ཡུངས་དཀར། གུ་གུལ་དཀར་ནག ནུབ་དང་པོ་ལ་དགོས་པའི་བུམ་པ།
དུང་ཆོས་རྡོར་བཟུང་། སྦྱངས་ཁྲུས་ཀྱི་ཆས། རྔ་རོལ་དུང་རྐང་གླིང་། གུ་གུལ་བསངས་དུད། ནུབ་ཐ་མར་དགོས་པའི་བསྒྲལ་མཆོད་ཀྱིས་ཆས། ཕུར་པ་གསུམ། རལ་གྲི། ཐོ་བ། བསྟན་སྐྱོང་ཀྱི་གཏོར་མ་སྟེ། སྦྱོར་བའི་ཡོ་བྱད་ཚང་མ་དང་།
དངོས་གཞིའི་ཉིན་བདུན་བགྱིས་ན། ཉིན་དྲུག་གི་བར་ལ་བདག་བསྐྱེད་ཕུར་ཆེན་ལ་བྱིན་འབེབས་རྒྱས་པའི་བསྡུས་པ་དང་། འབྲིང་པོ་རྒྱས་བསྡུས་གཉིས་རེས་མོས། དབྱངས་རྣམས་ཉིན་གསུམ་རེར་བཀྲལ་བ། ཉིན་དང་པོ་བསྟན་འདུས་ལ་སྦྱངས་ཁྲུས་མཛད་པའང་བླ་མ་གོང་མ་ཁ་ཤས་ཀྱི་ཕྱག་ལེན་ལ་སྣང་བས། དེའི་ཚུལ་ལ་འདིར་བདག་བསྐྱེད་ཕུར་པ་བྱས་པའི་དབང་དུ་བཏང་སྟེ། སྒྲུབ་ཐབས་རྒྱས་པ་ལྟར་ན་རིག་འཛིན་བསྐུལ་གྱི་རྗེས་དང་། འབྲིང་བསྡུས་ལྟར་ན་བཟླས་པ་བསྡུས་ནས་བུམ་པ། ཨོཾ་བཛྲ་ཨ་མྲྀ་ཏ་ཀུནྜ་ལི་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་ལས་བྱུང་བའི་བུམ་པ་ཡངས་ཤིང་རྒྱ་ཆེ་བ། ལྟོ་བ་ལྡིར་བ། ཞབས་ཞུམ་པ། མགྲིན་པ་ཕྲ་བ། ཁ་གཡེར་བ། མཆུ་འཕྱང་བ། ལྷའི་གོས་ཀྱི་མགུལ་པ་བཅིངས་པ། དཔག་བསམ་གྱིས་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་ནང་དུ་པཾ་ལས་པདྨ་དང་། ཨ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལྗང་སྔོན་ཡོངས་སུ་གྱུར་པ་ལས།
འཁྱིལ་པ་དཀར་དམར་དབུས་ཞལ་ལྗང་། ། རྩ་ཕྱག་རྡོ་རྗེ་ཐོད་ཁྲག་དང་། ། བར་པས་རྒྱ་གྲམ་བེ་ཅོན་བསྣམས། ། ཐ་མས་ཕུར་བསྒྲིལ་ཡུམ་ལ་འཁྱུད། ། རྡོ་རྗེའི་ཁྱུང་གཤོག་རབ་ཏུ་གདེངས། ། ལྷ་མོ་རྡོ་རྗེ་སྒྲ་མཛད་ལྗང་། ། ཞལ་གཅིག་ཕྱག་གཡས་དྲིལ་བུ་བསྣམས། ། གཡོན་པས་ཐོད་ཁྲག་ཡབ་ལ་སྟོབས། ། བརྐྱང་བསྐུམ་གར་གྱིས་གཉིས་མེད་རོལ། ། བདུད་རྩི་འཁྱིལ་པ་ཡབ་ཡུམ་གཉིས། །
བརྒྱན་སོང་ཡབ་ཡུམ་ཚུལ་བཞིན་སྟེ། ། མེ་དཔུང་འབར་བའི་དབུས་ན་བཞུགས། ། རང་གི་སྙིང་གའི་ཧཱུྃ་ལས་འོད་འཕྲོས་ཡེ་ཤེས་པ་ཡབ་ཡུམ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཨོཾ་སརྦ་ཏ་ཐཱ་ག་ཏ་ཀ་ཡ་ཝཀྐ་ཙིཏྟ་བཛྲ་སྭཱ་བྷཱ་ཝ་ཨཏྨ་ཀོ྅ཧཾ། ཐབས་ཀྱིས་སྤྱོད་པས་ནས་ཤྭ་རི་ཨ་བར། ཡབ་ཡུམ་གཉིས་ལ་ཁྲོ་བོ་རིགས་ལྔས་དབུ་བརྒྱན།
སྒེག་ཕྲེང་སོགས། རང་བྱུང་ཤླཽ་ཀ་གཅིག་སྔགས་བཅས། འཁོར་བའི་ཉོན་མོངས་དུག་དང་འདྲ་བ་ལས། ། ཡེ་ཤེས་བདུད་རྩི་སྨན་གྱིས་རྩི་གཏོར་ཞིང་། ། ཐུགས་རྗེས་ཀུན་ལ་ཁྱབ་པས་དབྱིངས་སུ་འཁྱིལ། ། ཁྲོ་རྒྱལ་བདུད་རྩི་འཁྱིལ་ལ་ཕྱག་འཚལ་བསྟོད། ། རང་གི་སྔགས་ཀྱི་འཕྲེང་བ་གཟུངས་ཐག་ལ་ཞོན་ནས་སོང་བས་བུམ་ནང་གི་ལྷའི་ཐུགས་རྒྱུད་བསྐུལ། སྐུ་ལུས་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུནྜ་ལི་སོགས་འཕྲེང་འཁོར་མཆོད་བསྟོད་གོང་བཞིན་ཡིག་བརྒྱ་གསུམ། མ་འབྱོར་བ་དང་སོགས་ཤླཽ་ཀ་གཅིག
ཨོཾ་བཛྲ་ཀྲོ་དྷ་ཨ་མྲྀ་སོགས་ཀྱིས་དུང་ཆོས་ཀྱིས་ཆུ་ཕུལ། བདུད་རྩི་འཁྱིལ་པ་ཡབ་ཡུམ་འོད་དུ་ཞུ་བ་ཡེ་ཤེས་ཀྱིས་བདུད་རྩིར་གྱུར། གཏོར་བསྔོས་རྒྱུན་བཞིན་བཤགས་པ་གསུམ། བསྐང་བ་ཐུགས་དམ་མ་མགོན་དབྱངས་ཀྱིས་གཞུང་བསྲང་། རིག་འཛིན་མྱུར་འབྱོན་གྱི་འཕྲིན་བཅོལ་གྱི་བར་གཞུང་བཞིན་བྱས་ལ། དེའི་ཚིག་རོལ་གྱི་རྗེས་སུ་གསུམ་བརྡེག་ལེན་ཅན་བྱས་ལ་རྔ་རོལ་བཞག ཉིན་དང་པོར་མདོས་དྲུང་དུ་སྦྱངས་ཆས་བསྒྲིགས་ལ་ཆུས་སྦྱངས། སྒྲུབ་པོ་ལང་ཤིང་ཞྭ་གྱོན། ཞི་བ་དང་། ཞི་དྲག་ཕྱེད་མ་དང་།
དྲག་པོས་སྦྱངས་རྣམས་རྒྱུན་བཞིན་བྱས་ལ། བདེན་བརྡར་གྱི་ཚེ། ན་མོ་རྗེ་བཙུན་རྩ་བ་དང་ཞེས་པ་ནས། དགེ་འདུན་གྱི་བཀའ་བདེན་པ་དང་། ། འཇམ་དཔལ་སྐུ་ཞེས་པ་ནས། བདེན་པ་ཡང་དག་པ་དང་བདེན་པ་ཆེན་པོས་བྱིན་བརླབས་ཀྱིས། བསྟན་བསྲུང་དམ་ཅན་རྒྱ་མཚོའི་རྟེན་མདོས་འཇུག་པ་ལ་བར་དུ་གཅོད་པའི་གདོན་བགེགས་སོགས། རྟེན་བྱིན་རླབས་ཅན་རྟེན་ཁྲུས། མདོས་ལ། འདི་ནི་སྦྱིན་པའི་སོགས་རྒྱུན་བཞིན།
གང་ལ་སེར་སྣ་སོགས། ཡང་ཇི་ལྟར་བལྟམས་པ་སོགས། སྐུ་ཕྱི་བར་རྒྱུན་བཞིན། མདོས་ལ་ཁྲུས་གསོལ་བྱས་པ་དེ་བུམ་པར་མི་བླུག་ཅིང་། ཐོག་མར་སྐུ་ལྔའི་རྟེན་མདོས་ལ་སྔགས་དྲུག་ཕྱག་དྲུག་གི་བྱིན་གྱིས་རླབས་པ་ནི། ཐལ་མོ་ཁོང་སྟོང་དང་། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། མདོས་གླུད་རྣམས་ཀྱི་འབགས་པ་དང་། མི་གཙང་བ་སོགས་མ་དག་པའི་སྣང་བ་ཐམས་ཅད་སྟོང་པར་གྱུར། དཔྲལ་བར་ཐལ་མོ་ཁོང་སྟོང་གི་མཛུབ་མོ་དབུས་མ་རྣམས་ཀྱིས་ཚིག་བར་པ་བཅག་པ་དང་།
ཨོཾ་ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿསརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། མདོས་རྫས་རྣམས་རིན་པོ་ཆེའི་སྣོད་ཡངས་ཤིང་རྒྱ་ཆེ་བར་ཟག་པ་མེད་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་བརྒྱུན་མི་འཆད་པར་གྱུར་ཅིག ། རྡོ་རྗེ་རྩེ་ལྔ་པའི་ཕྱག་རྒྱ་དང་། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཕཊ། མདོས་གླུད་རྣམས་འདོད་པའི་ཡོན་ཏན་ལྔའི་རང་བཞིན་དུ་གྱུར་པ་ཐམས་ཅད་མགྲོན་སོ་སོའི་ཡིད་བཞིན་དུ་ཐོབ་པ་ལ་གེགས་དང་ཉེར་འཚེ་མེད་པར་གྱུར་ཅིག མཆོག་སྦྱིན་མཉམ་བཞག་དང་། ཨོཾ་ཨ་ཀ་རོ་མུ་ཁཾ་སརྦ་དྷརྨ་ནཾ་ཨ་དྱཾ་ནུཏྤན་ན་ཏོད་ཨོཾ་ཨཱཿཧཱུྃ་ཕཊ་སྭཱཧཱ། མདོས་མགྲོན་སོ་སོའི་གང་ལ་གང་འདོད་པའི་དངོས་པོ་ཡིད་བཞིན་དུ་འབྱུང་བར་གྱུར་ཅིག གཡོན་པ་ཁུ་ཚུར་དང་། གཡས་ཁུ་ཚུར་གྱིས་མཛུབ་མོ་བསྒྲེང་བཞིན་སྐོར་བ་དང་།
ཨོཾ་ཛྙཱ་ན་ཨ་ཝ་ལོ་ཀི་ཏེ་ན་མཿས་མནྟ་སྥ་ར་ཎ་རས་སྨིན་བྷཱ་ཝ་མ་ཧཱ་མ་ནི་དུ་རུ་དུ་རུ་ཧྲཱི་ད་ཡ་ཛྭ་ལ་སྭཱཧཱ། མདོས་མགྲོན་རྣམས་དྲག་ཞན་ཆེ་ཆུང་མེད་པར་སོ་སོའི་ཡིད་དུ་ཚིམ་ཞིང་རང་དབང་དུ་ལོངས་སྤྱོད་པར་གྱུར་ཅིག རྡོ་རྗེ་བསྡམ་པ་ནང་བཅིང་སྲང་མཐེ་བོང་གཉིས་ཀྱིས་མནན་པ་སྤྱི་བོར་སྐོར་ནས། ན་མཿས་མནྟ་བུདྡྷ་ནཾ་གྲ་ཧི་ཤྭ་རི་པྲ་པཉྩ་ཏི། མ་ཧཱ་ས་མ་ཡ་ཧ་ན་ཧཱུྃ་ཕཊ། མདོས་རྫས་རྣམས་བསྐལ་པ་ཇི་སྲིད་གནས་ཀྱི་བར་དུ་ཟད་པ་མེད་ཅིང་མགྲོན་སོ་སོ་རྣམས་མཉེས་པའི་མཐུ་དང་ལྡན་པར་གྱུར་ཅིག དེ་ཐམས་ཅད་ཀྱི་སྔགས་རྣམས་ཚར་གསུམ་རེ་དང་སྔགས་རེ་རེ་ལ་ཕྱག་རྒྱ་རེ་རེ་བཅས་པའི་མཐར་སེ་གོལ་བརྡབ་པའོ། ། རི་རབ་སྟེང་ཁང་བཟང་ནང་གི་སྲོག་འཁོར། ཨོཾ་བཛྲ་ཀྲོ་དྷ་ཨ་མྲྀ་ཏས་བསངས། སྭཱ་བྷཱ་ཝས་སྦྱངས།
སྟོང་པའི་ངང་ལས་རང་བཞིན་ལྷུན་གྱིས་གྲུབ་པའི་གཞལ་ཡས་ཁང་རྒྱུ་བཀོད་པ་ངོ་མཚར་དུ་མས་ཁྱད་པར་དུ་བྱས་པའི་ནང་དུ་མ་ཏྲཾ་བསྣོལ་བའི་གཞིའི་དབུས་སུ་ཐུགས་ཀྱི་རྒྱལ་པོ་མཐིང་ནག་དར་ནག་གི་བེར་དང་དོམ་གྱི་སློག་པ་ཅན་དབུ་ལ་དར་ནག་གི་ཐེབས་གཞུ་གསོལ་བ་བདུད་ཞགས་དང་སྤུ་གྲི་ཐོགས་པ། བ་གླང་སྣ་རིང་ཆིབས་ནས་རོལ་དུ་གློག་དམར་ཁྲིད་པ། ཤར་དུ་སྐུའི་རྒྱལ་པོ་མོན་བུ་པུ་ཏྲ་མཐིང་ནག་མན་གྲི་ནག་པོའི་གོས་ཅན་དབུ་ལ་དར་ནག་གི་ཐིབས་ཞུ་གསོལ་བ་རྡོ་རྗེ་དང་ཤེར་ཤིང་། གསེག་ཤང་སྣ་ཚོགས་པ། སེང་གེ་ལ་ཆིབས་ནས་རོལ་དུ་དོམ་ནག་ཁྲིད་པ། ལྷོར་ཡོན་ཏན་གྱི་རྒྱལ་པོ་ཤིང་བྱ་ཅན་མཐིང་ནག སྦྲུལ་དང་། སྟག་གི་གོས་ཅན། དབུ་ལ་ཐེབས་ཁྱུང་མགོ་ཅན་གསོལ་བ། དགྲ་སཏྭ་དང་།
བདུད་ཞགས་ཐོགས་པ། བདུད་རྟ་ནག་པོ་རྟིང་དཀར་ཆིབས་ནས་རོལ་དུ་གཡུ་འབྲུག་ཁྲིད་པ། ནུབ་དུ་གསུང་གི་རྒྱལ་པོ་དགྲ་བླ་སྐྱེས་ཅིག་དམར་པོ་དར་ནག་བེར་ཅན་དབུ་ལ་སྨྱུག་ཞུ་གསོལ་བ། སྦ་འགྱིང་ཁར་དང་། ཙནྡན་གྱི་བེང་ཆེན་ཐོགས་པ། དྲིལ་ནག་རྐང་དཀར་ལ་ཆིབས་ནས་རོལ་དུ་སྤྱང་མོ་ཁྲིད་པ། བྱང་དུ་ཕྲིན་ལས་ཀྱི་རྒྱལ་པོ་པེ་ཧར་དཀར་ནག་དམར་བའི་ཞལ་གསུམ། ཕྱག་དྲུག་པ་དར་དཀར་གྱི་རལ་ག་དང་། སྟག་ལྤགས་ཀྱིས་ཤམ་ཐབས་ཅན། དབུ་ལ་ཚག་ཞུ་གསོལ་བ།
གཡས་གསུམ་ལྕགས་ཀྱུ་མདའ་དང་རལ་གྲི། གཡོན་གསུམ་སྤུ་གྲི་གཞུ་དང་བེར་ཀ་ཐོགས་པ། སེང་གེ་དཀར་པོ་ལ་ཆིབས་ནས་རོལ་དུ་ཚུབ་མ་ཁྲིད་པ། ལྔ་ཀའང་ཕྲིན་ལས་བཞིའི་རྣམ་རོལ་ཅི་ཡང་འཆར་ཞིང་། རྒྱན་དང་ཆ་ལུགས་ཕུན་སུམ་ཚོགས་པ་གཟི་བརྗིད་ཚད་མེད་པ། སོ་སོའི་སྤྲུལ་པ་དང་། ཡུམ་དང་བློན་པོ་ཕོ་ཉ་རུ་འདྲེན་གར་མཁན་སྐྱོ་བསངས་བག་མ་སོགས་པའི་འཁོར་ཚོགས་བསམ་གྱིས་མི་ཁྱབ་པས་བསྐོར་བར་བསམ་ལ། རང་གི་སྙིང་ཁ་ནས་འོད་ཟེར་འཕྲོས་པས་གུང་སྔོན་མཐོན་པོའི་ཡང་སྟེང་བྷ་ཊ་ཧོར་གྱི་སྒོམ་གྲྭ་ཟབ་ཡངས་ཆོས་འཁོར་ཆེན་པོ་སོགས་གར་བཞུགས་གྱི་གནས་ནས་རྒྱལ་ཆེན་འཁོར་དང་བཅས་པ་ཨོཾ་བཛྲ་ས་མཱ་ཛཿ བཅོམ་དུང་བཅོམ་རོལ་བསངས་བཞིན་ལ། ཆེམས་རྡུང་ལ་རྐང་གླིང་།
གུ་གུལ་བསང་དུད་སོགས་སྦྱར། སྤྱན་འདྲེན་ཚིག་རྐང་དྲུག་ཧཱུྃ་མཛད་སྒྲ་འབྱིན་མའི་དབྱངས་དང་། ཚིག་རྐང་ལྔ་ལ་རོལ་མོ་གདངས་རིང་ཐུང་བཅས། ཧཱུྃ་རང་བཞིན་ལྷུན་གྱིས་གྲུབ་པའི་གནས་མཆོག་ནས། ། ཏིང་ངེ་འཛིན་གྱིས་བསྐྱེད་པའི་དཀྱིལ་འཁོར་འདིར། ། སྤྱན་འདྲེན་གཤེགས་སུ་གསོལ་བའི་ཆོས་སྐྱོང་ནི། ། གནོད་སྦྱིན་རྒྱལ་པོ་སྡེ་ལྔ་འཁོར་དང་བཅས། ། དམ་ཚིག་གཞུང་བཞིན་སྲུང་བའི་སྐྱེས་མཆོག་རྣམས། ། ཐུགས་དམ་བརྒྱུད་བསྐུལ་གནས་འདིར་གཤེགས་སུ་གསོལ། ། དབྱངས་རྫོགས་པའི་གསུམ་བརྡེག་ལེན་ཅན་མཐར་ཆེམས་བརྡུང་རྐང་གླིང་།
ཛཿཧཱུྃ་བཾ་ཧོཿ ཨ་ལ་ལ་ཧོ། ཨེ་ཧྱ་ཧི་བྷ་ག་ཝན་ཨཾ་ཀུ་ཤ་ས་མཱ་ཡ་ཛཿ ཞེས་པས་སྤྱན་དྲངས། གསུམ་བརྡེག་ལེན་ཅན་ཡང་དག་དོན་དུ་དབྱངས་རོལ་བཅས། ཧཱུྃ་རིན་ཆེན་སྣ་ལྔའི་རི་རབ་གཞལ་ཡས་འདིར། ། ཉི་ཟླ་པདྨ་གདན་ཁྲི་མཛེས་པ་ལ། ། སྤྲུལ་པའི་རྒྱལ་ཆེན་སྐུ་ལྔ་འཁོར་དང་བཅས། ། བསྟན་པ་བསྲུང་ཕྱིར་གཉིས་མེད་བརྟན་པར་བཞུགས། ། གསུམ་བརྡེག་ལེན་ཅན་ཆེམས་རྡུང་།
ས་མཱ་ཡ་ཨ་ཝེ་ཤ་ཡ་སཏྭཾ། གསུམ་བརྡེག་ལེན་ཅན་རོལ་བསྐོར་འབེབས་བཅས། ཨོཾ་ཨཱཿཧཱུྃ། པཉྩ་ཨ་མྲྀ་ཏ་ཧཱུྃ་ཧྲཱིཿ ལན་གསུམ་མཐེབ་སྲིན་གྱིས་བླངས་ལ། བཛྲ་ཏྲི་དུ་རཀྵ་ཡཀྵ་ཧཱུྃ་མ་ཧཱ་པཉྩ་ཨ་མྲྀ་ཏ་ཁ་ཧི། རང་གི་མྱངས། སྔགས་དེ་ཉིད་ཀྱིས་ཆོས་སྐྱོང་ལ་གཏོར། མཆོད་འབུལ་ཚིག་རྐང་དྲུག་ལ་གང་ཐུགས་མའི་བུ་དབྱངས་དང་དྲུག་པ་ཇར་བཅས། ཧཱུྃ་ཆོས་ཉིད་ཞི་བའི་ངང་ལས་མ་གཡོས་ཀྱང་། །
བསྟན་པ་བསྲུང་ཕྱིར་འབར་བའི་སྐུ་སྤྲུལ་པ། ། རྒྱུད་དྲུག་སྒྲོལ་མཛད་རིག་འཛིན་སྒྲུབ་མཆོག་ལ། ། རྒྱལ་ཆེན་ཡིད་འཕྲོག་མཆོད་པ་རྒྱ་མཚོས་མཆོད། ། ཆོས་འཁོར་བཀའ་དང་བསྟན་པའི་སྙིང་པོ་བསྲུང་། ། དགྲ་བགེགས་ཚར་ཆོད་བདག་དོན་ཡོངས་རྫོགས་མཛོད། ། གསུམ་བརྡེག་ལེན་ཅན་བྱས་ལ་རྔ་རོལ་བཞག རཱ་ཛ་སིདྡྷི་ས་མཱ་ཡ་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ་མེ་ཏོག་ནས་རོལ་མོའི་བར་ལའང་མཚན་སྔགས་སྦྱར་བ་དང་ཕྱག་རྒྱས་མཆོད། མཐེབ་སྲིན་གྱིས་སྨན་རཀ་ཐོར་བའི་སྟངས་ཀ་དང་། མ་ཧཱ་ཨ་མྲྀ་ཏ་པུ་ཛ་ཁ་ཧི།
མ་ཧཱ་རཀྟ་པུ་ཛ་ཁ་ཧི། རྡོར་ཐལ་ཁ་གྱེན་བསྟན་སེ་གོལ་གཏོགས་པ་དང་བཅས། རཱ་ཛ་སིདྡྷི་ས་མཱ་ཡ་བ་ལིཾ་ཏ་ཁ་ཁཱ་ཧི། ལན་བདུན་མདོས་སོགས་མཆོད་པའི་ཡོ་བྱད་ཕུལ་བར་བསམ་ལ། ནམ་མཁའ་མཛོད་ཀྱི་ཕྱག་རྒྱ་དང་། ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿསརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ལན་གསུམ་སྐུ་ལྔའི་གསོལ་མཆོད་ཤླཽ་ཀ་གཅིག་ལ་མྱུར་མགྱོགས་སྡེ་བརྒྱད་ཀྱིས་དབྱངས་རོལ་དང་བཅས། ཧཱུྃ་དགྲ་བགེགས་ལོག་འདྲེན་ཚར་གཅོད་གནས་མཆོག་འདིར། ། རིན་ཆེན་སྐུ་ལྔའི་རི་རབ་གཞལ་ཡས་ཁང་། ། ཉི་ཟླ་པདྨ་རུ་ཏྲའི་གདན་གྱི་སྟེང་། །
སྤྲུལ་པའི་ཆོས་རྒྱལ་སྐུ་ལྔ་དབྱིངས་ནས་བཞེངས། ། སྐུ་མདོག་སྨུག་ནག་དོམ་གྱི་སློག་པ་གསོལ། ། གཡས་གཡོན་ཕྱག་ན་བདུད་ཞགས་སྤུ་གྲི་བསྣམས། དར་ནག་ཞུ་གསོལ་བ་གླང་སྣ་རིང་ཆིབས། ། ཐུགས་ཀྱི་རྒྱལ་ཆེན་གསོལ་ལོ་ཕྲིན་ལས་མཛོད། ། མོན་བུ་མཐིང་ནག་མན་ཏྲི་ནག་པོ་གསོལ། ། གཡས་གཡོན་ཕྱག་ན་རྡོ་རྗེ་གསེག་ཤང་བསྣམས། ། ཐེབས་གཞུ་གསོལ་ཞིང་དོམ་ནག་སྨྱོན་པ་ཁྲིད། ། སྐུ་ཡི་རྒྱལ་ཆེན་གསོལ་ལོ་ཕྲིན་ལས་མཛོད། ། གནོད་སྦྱིན་ནག་པོ་སྟག་སྦྲུལ་གཡང་བཞིས་བརྒྱན། །
གཡས་གཡོན་སཏྭ་གྲི་བདུད་ཞགས་དགྲ་ལ་འཕེན། ། ཁྱུང་མགོས་དབང་བདུད་སྲིད་པའི་གཡུ་འབྲུག་ཁྲིད། ། ཡོན་ཏན་རྒྱལ་ཆེན་གསོལ་ལོ་ཕྲིན་ལས་མཛོད། ། དགྲ་ལྷ་སྐྱེས་ཅིག་དར་ནག་འཇོ་བེར་གསོལ། ། གཡས་གཡོན་སྦ་མཁར་ཙནྡན་བེང་ཆེན་བསྣམས། ། སྤྱང་མོ་ཁྲིད་ཅིང་ཕོ་ཉ་བྱ་ཁྲ་འགྱེད། ། གསུང་གི་རྒྱལ་ཆེན་གསོལ་ལོ་ཕྲིན་ལས་མཛོད། ། པེ་ཧར་ཞལ་གསུམ་ཕྱག་དྲུག་ཚག་ཞུ་གསོལ། ། ལྕགས་ཀྱུ་མདའ་དར་སྤུ་གྲི་གཞུ་དབྱུག་ཐོ། ། དར་དཀར་གསོལ་ཞིང་སྟག་ཆས་སེང་གེ་ཆིབས། །
ཕྲིན་ལས་རྒྱལ་ཆེན་གསོལ་ལོ་ཕྲིན་ལས་མཛོད། ། རྒྱལ་ཆེན་སྐུ་ལྔ་ཡབ་ཡུམ་འཁོར་དང་བཅས། ། སྨན་རཀ་ཤ་ཁྲག་གཏོར་མས་ཐུགས་དམ་བསྐངས། ། ཉམས་བཤགས་ཡུལ་འཁོར་ལོངས་སྤྱོད་བསྟན་པ་སྤེལ། ། ཕྲིན་ལས་རྣམ་བཞིའི་དངོས་གྲུབ་སྩལ་དུ་གསོལ། ། རྫོགས་མཚམས་ཚིག་རོལ། བསྟོད་པ་ཤླཽ་ཀ་གཅིག་ལ་གང་ཐུགས་མའི་དབྱངས་རིང་རོལ་མོ་བཅས། ཧཱུྃ་སྒྲུབ་མཆོག་བདུད་འདུལ་ཡེ་ཤེས་ཐུགས་དམ་བསྐངས། ། འགྲོ་བའི་དོན་མཛད་ཐུགས་རྗེ་ཉི་མ་འདྲ། ། དམ་ཉམས་གདུག་པའི་དགྲ་བགེགས་ཀུན་གྲོལ་བའི། །
ཐུགས་རྗེ་སྙོམས་མཛད་ཁྱོད་ལ་བདག་བསྟོད་དོ། ། འགྱུར་མེད་དབྱིངས་ལས་འབར་བའི་སྐུར་བཞེངས་པ། ། སྐྱེ་མེད་ཆོས་ཀྱི་དོན་རྟོགས་སྒྲུབ་མཆོག་ཁྱོད། ། སྐྱེ་འཆི་བརྩད་གཅོད་ལེགས་ཉེས་བཏང་འཛིན་པའི། ། ཐོག་མེད་འཇིགས་བྱེད་ཁྱོད་ལ་བདག་བསྟོད་དོ། ། སྐུ་གསུང་ཐུགས་ནི་ཆོས་ཀྱི་དབྱིངས་དང་མཉམ། ། ཕྲིན་ལས་མཐར་ཕྱིན་ཁྱུང་ཆེན་ཀླུ་འབྲུག་འདུལ། ། དྲག་ཏུ་བསྐུལ་ན་དགྲ་བགེགས་དབང་དུ་བསྡུས། ། རྒྱལ་པོ་སྡེ་ལྔ་འཁོར་དང་བཅས་ལ་བསྟོད། ། རྫོགས་མཚམས་ཚིག་རོལ།
མདོས་གཞུང་ཤླཽ་ཀ་གཅིག་ལ་དཔལ་ལྡན་དབང་ལྡན་མའི་དབྱངས་རོལ། ལན་གཉིས་བཅས། ཧཱུྃ་གདོད་ནས་དག་པ་ཀ་དག་ཆོས་ཀྱི་སྐུ། ། ལྷུན་གྲུབ་ཞི་ཁྲོའི་ཟློས་གར་ལོངས་སྤྱོད་རྫོགས། ། ཐུགས་རྗེ་སྤྲུལ་པའི་རྣམ་རོལ་པདྨ་འབྱུང་། ། སྐུ་གསུམ་དབྱེར་མེད་དངོས་གྲུབ་སྩལ་དུ་གསོལ། ། བསྐལ་པ་དང་པོ་བདུད་དང་ཀླུ་ཡི་སྲས། ། མཐུ་སྟོབས་དབང་ཕྱུག་དགེ་བསྙེན་ཆེན་པོ་གྲགས། ། བར་གྱི་བསྐལ་པར་བྷ་ཊ་ཧོར་ཡུལ་དུ། ། སྒོམ་གྲྭའི་དཀོར་བསྲུང་རྒྱལ་པོ་པེ་ཧ་ར། །
ཐ་མའི་དུས་སུ་བོད་ཡུལ་གངས་ཅན་འདིར། ། ཆོས་འཁོར་མ་ལུས་སྐྱོང་བའི་བསྲུང་མ་ཆེ། ། སྤྲུལ་པའི་ཆོས་རྒྱལ་ཆེན་པོ་འཁོར་བཅས་ལ། ། དགྱེས་པར་སྐྱེད་པར་བྱེད་པའི་མཆོད་པ་ནི། ། རིན་ཆེན་ཤེལ་དཀར་བཻཌཱུརྻ་སྔོན་པོ། ། པདྨ་རཱ་ག་གསེར་ལས་གྲུབ་པ་ཡི། ། རི་རབ་ལྷུན་པོ་བང་རིམ་བཞི་པའི་སྟེང་། ། ཕོ་བྲང་སྐུ་མཁར་རྒྱ་ཕུབ་ལྕོག་གི་མཛེས། ། ཁོར་ཡུག་སྲ་བརྟན་ལྕགས་རིས་ཡོངས་སུ་བསྐོར། ། ནང་དུ་ལྷ་དང་མི་ཡི་འདོད་ཡོན་ནི། །
ཕུན་ཚོགས་ངོ་མཚར་རྒྱ་མཚོས་ཡོངས་གང་བ། ། སྤྲུལ་པའི་ཆོས་རྒྱལ་འཁོར་བཅས་རྟེན་དུ་འབུལ། ། བསྟན་འགྲོའི་ཕན་བདེ་བླ་མའི་སྐུ་ཚེ་སྤེལ། ། སྔགས་འཆང་བདག་གི་བཅོལ་བའི་དོན་རྣམས་ཀུན། ། འབད་མེད་ལྷུན་གྱིས་གྲུབ་པའི་ཕྲིན་ལས་མཛོད། ། སྟེང་ན་འཇའ་ཚོན་ལྟར་བཀྲ་གདུགས་དང་སྲོག ། སྒྲོ་ཕོད་ཡུངས་དཀར་གང་བཟང་དག་གིས་མཚན། ། དར་གྱི་འཕན་དང་ཅོད་པཎ་ལྷབ་ལྷུབ་གཡོ། ། ནམ་མཁའ་རྒྱང་བུ་སྤེལ་མར་ཚར་དུ་མངར། ། ཆུ་གཉིས་ཉེར་སྤྱོད་ལྔ་དང་རོལ་མོའི་ཚོགས། །
འདོད་ཡོན་རྣམ་ལྔ་སྲ་བརྟན་རྡོ་རྗེའི་གོ ། རྣོ་བའི་མཚོན་ཆ་ཞྭ་ཕོད་སག་ཐེབས་དང་། ། རིན་ཆེན་རུས་བརྒྱན་ལྤགས་པའི་རྒྱལ་མཚན་ཚོགས། ། སྤྲུལ་པའི་ཆོས་རྒྱལ་འཁོར་བཅས་རྟེན་དུ་འབུལ། ། བསྟན་འགྲོའི་ཕན་བདེ་བླ་མའི་སྐུ་ཚེ་སྤེལ། ། སྔགས་འཆང་བདག་གིས་བཅོལ་བའི་དོན་རྣམས་ཀུན། ། འབད་མེད་ལྷུན་གྱིས་གྲུབ་པའི་འཕྲིན་ལས་མཛོད། ། རྟ་ལུག་བྱ་ཁྱི་བྱི་ལ་ར་དཀར་དང་། ། སྤྲེའུ་སེང་གི་སྟག་གཟིག་དོམ་དྲེད་གུང་། ། འདབ་བྱ་སྣ་ཚོགས་གླང་ཆེན་རྟ་གཡག་དྲེལ། །
ཕུན་ཚོགས་འདོད་ཡོན་ཁུར་བའི་ཁལ་མ་དང་། ། སྨྱུག་རྒོད་རྩེ་བརྒྱ་བྱ་དཀར་གསེབ་ཀྱི་ནང་། ། ད་ཧ་གའུ་གསང་བའི་སྲོག་འཁོར་དང་། ། སྟག་གཟིག་རས་མ་སྣམ་རས་དཀར་དམར་སྔོ། ། ཁ་དོག་ལྔ་ལྡན་རྔ་མའི་ཆུན་པོ་རྣམས། ། སྤྲུལ་པའི་ཆོས་རྒྱལ་འཁོར་དང༞ ། བསྟན་འགྲོའི་ཕན་བདེ་བླ་མའི༞ ། སྔགས་འཆང་བདག་གིས༞ ། འབད་མེད་ལྷུན་གྱི་གྲུབ༞ ཕུན་ཚོགས་རོ་བརྒྱའི་དཔལ་ལྡན་གཏོར་མ་དང་། ། སྡེ་བརྒྱད་བཤོས་བུ་འབྲུ་དར་སྨན་སྣ་ལྔ། །
ཕོ་གདོང་མོ་གདོང་ཤིང་གྲི་ཡུལ་མཁར་རིས། ། ཕུང་ཁམས་བསྐྱེད་བྱེད་ཚངས་པའི་ངར་གླུད་མཛེས། ། བདུད་རྩི་གསེར་སྐྱེམས་འཕྱི་བའི་ཤ་ཚིལ་གསུར། ། ཤ་ཆེན་སྤོས་དཀར་དུད་པ་མདའ་དར་ལྔ། ། བཀྲ་ཤིས་རྟགས་བརྒྱད་རྒྱལ་སྲིད་རིན་ཆེན་བདུན། ། ཕྱི་ནང་གསང་བའི་མཆོད་པ་དམ་པ་འདི། ། སྤྲུལ་པའི་ཆོས་རྒྱལ་འཁོར་བཅས་རྟེན་དུ་འབུལ། ། བསྟན་འགྲོའི་ཕན་བདེ་བླ་མའི་སྐུ་ཚེ་སྤེལ། ། སྔགས་འཆང་བདག་གིས་བཅོལ་བའི་དོན་རྣམས་ཀུན། ། འབད་མེད་ལྷུན་གྱིས་གྲུབ་པའི་ཕྲིན་ལས་མཛོད། །
ཆོས་སྐྱོང་རྒྱལ་པོ་སྡེ་ལྔ་འཁོར་བཅས་རྣམས། ། བསྟན་ལས་མ་གཡོ་དམ་ལས་མ་འདའ་བར། ། སངས་རྒྱས་བསྟན་དང་དགེ་འདུན་སྡེ་རྣམས་སྐྱོངས། ། རྡོ་རྗེ་སློབ་དཔོན་སྐུ་ཚེ་ཕྲིན་ལས་སྤེལ། ། གངས་ཅན་བོད་ཀྱི་ཡུལ་འདིར་མི་ཕྱུགས་ནད། ། འཐབ་རྩོད་མུ་གེ་ཉེར་འཚེ་ཀུན་ཞི་ནས། ། ལུགས་གཉིས་ཁྲིམས་ཀྱི་འགྲོ་བ་མ་ལུས་པ། ། བདེ་ཞིང་སྐྱིད་པའི་དཔལ་ལ་སྤྱོད་པར་མཛོད། ། ཁྱད་པར་རིག་འཛིན་བདག་གི་ནད་གདོན་བགེགས། ། ཞི་ཞིང་ཚེ་དང་བསོད་ནམས་དཔལ་འབྱོར་རྒྱས། །
ཁམས་གསུམ་དབང་བསྡུས་གནག་པའི་དགྲ་བགེགས་རྣམས། ། མྱུར་དུ་སྙིང་ཁྲག་དྲོད་མོ་ཞལ་དུ་གསོལ། ། མདོར་ན་རྒྱལ་དབང་པདྨ་ཉང་རལ་ཞབས། ། རྒོད་ལྡེམ་ལེགས་ལྡན་རྗེ་དང་དབང་པོའི་སྡེ། ། ཁྱབ་བདག་བླ་མའི་དམ་ཚིག་ཉེར་དགོངས་ལ། ། བསམ་དོན་ལྷུན་གྱིས་གྲུབ་པའི་དགེ་ལེགས་མཛོད། ། རྫོགས་མཚམས་འདིར་ཚིག་རོལ། ཡང་དབྱངས་རོལ་མེད་པར་འདུར་མ་ཚར་གཉིས་ཏེ་ཀུན་བསྒྲིལ་ལན་གསུམ་གྱི་གསུམ་པའི་མཇུག་ཏུ། གསུམ་པའི་ཚིག་རོལ་མཐར་ཆེམས་རྡུང་རྐང་དུང་གསུམ་བརྡེག་ལེན་ཅན་རྣམས་ཀྱིས་རྒྱལ་ཆེན་སྐུའི་མདོས་ཀྱི་རིམ་པའོ།། ༈ །ཡང་ཙེ་དམར་གྱི་མདོས་ཡོད་ན་གོང་བཞིན་སྔགས་དྲུག་ཕྱག་དྲུག་གིས་བྱིན་རླབས་དང་སྲོག་འཁོར་བསང་སྦྱངས་རྣམས་གོང་བཞིན་ལ།
སྟོང་པའི་ངང་ལས་བརྟན་མདོས་རི་རབ་ཀྱི་སྟེང་གཞལ་ཡས་ཁང་གི་ནང་བཙན་ཡུལ་ཟངས་མཁར་དམར་པོ་ཟངས་བྲག་གནམ་ལ་བསྙེགས་པ་རྩེ་ལ་རྒོད་སྨུག་ལྡིང་བ། ལོགས་ལ་བཙན་སྐྱ་རྒྱུ་བ། སྐེད་ན་གཅན་གཟན་ངུ་བ། རྩ་བར་དུག་ཆུ་ཁོལ་བ། བྲག་རི་དམར་པོའི་ནང་དུ་ཁྲག་མཚོ་འཁོར་ཞིང་བསེ་མཁར་སྨུག་པོ་ཟངས་ཀྱི་སྒོ་ལྕགས་ཅན་བཙན་མཁར་འཇིགས་སུ་རུང་བའི་དབུས་ན་ཏྲི་བདུན་ཡོངས་སུ་གྱུར་པ་ལས་ལྷ་བཙན་དགྲ་ལྷའི་རྒྱལ་པོ་ཙེ་དམར་བ་སྐུ་མདོག་དམར་ལྗང་རལ་པ་དམར་པོ་མེ་འོད་འཁྲིགས་པ། སྤྱན་ནས་མེའི་སྐར་མདའ་འཁྲུག་པ། ཞལ་ནས་ཁྲག་གི་སེར་ཆེན་འབེབས་པ། མཆེ་བ་རྣོན་པོ་གངས་རི་ལྟར་བརྩེགས་པ། ལྗགས་གློག་ལྟར་འཁྱུགས་པ། ཁྲོ་ཞིང་འཇིགས་ལ་རྔམ་ཞིང་བཏུམ་པ།
སྐུ་ལ་དར་དམར་གྱི་བེར་ཆེན་ཟ་འོག་སྔོ་ཁྲའི་གོ་ལག་ཅན་གསོལ་བ། རིན་ཆེན་གསེར་གྱི་སྐེ་རགས་བཅིངས་པ། དབུ་ལ་དར་དམར་གྱི་འགྱིང་ཐོད་ཅན། སྟག་དོང་གཡས་དང་གཟིག་ཤུབ་གཡོན་དུ་འཕྱང་བ། བསེ་ཕུབ་དམར་པོ་རྒྱབ་དུ་འཁྱིལ་བ། ཕྱག་གཡས་བཙན་གྱི་ཞགས་པ་དམར་པོས་དགྲ་བོ་འཆིངས་ཞིང་། གཡོན་བསེ་མདུང་དམར་པོ་དར་དམར་གྱི་རུ་མཚོན་ཅན་སྙིང་ལ་བསྣུན་པ། རྟ་བྲ་བོ་སྒབ་ནག དར་གདན་དམར་པོ། སྒ་ཁྲ་བོ།
དངུལ་གྱི་ཡོབ་ཐག་ཟངས་ཀྱི་ཡོབ་ཆེན། གསེར་གྱི་སྲབ། ག་མུའི་མཐུར་མདའ། དར་དམར་གྱི་སྲབ་སྐྱོགས། སྦྲུལ་ནག་གི་གོང་སྨད་བྱས་པ་ལ་ཆིབས་ནས། སྟོང་གསུམ་བསྐོར་བ། སྐུ་ལ་ཞལ་གྱི་ལྷ་ཅན་སྐུ་མདོག་དཀར་པོར་ཁ་གཏུམ་ཅན། སྐུ་ལ་ཟ་འོག་དམར་ཁྲའི་གོས་དང་། དར་དམར་གྱི་ཐོད་གསོལ་བ། གཡས་སུ་སྟག་དོང་དང་།
གཡོན་གཟིག་ཤུབ་འཕྱང་བ། ཕྱག་གཉིས་གསེར་མདའ་གསེར་གཞུར་བཀར་སྟེ། དགྲ་བོའི་སྙིང་ལ་བརྡེག་པ། སྨུག་པོ་ཤ་སྡོང་སྒ་སྲབ་ཅན་ལ་ཆིབས་པ། གྲོ་ཤོད་བོད་ཀྱི་སྒང་དམག་སྐུ་མདོག་དམར་པོ་མེ་འོད་འབར་བ་རྔམ་ཞིང་འཇིགས་པ་སྐུ་ལ་ལེ་བརྒན་གྱི་འཇོ་བེར་དང་། དར་གྱི་ཐོད་བཅིངས་པ། སྟག་དོང་གཡས་དང་། གཟིག་ཤུབ་གཡོན་དུ་འཕྱང་བ། ཕྱག་གཡོན་ཟངས་ཞགས་དམར་པོས་དགྲ་བོ་བཅིངས་ཏེ། གཡས་ཀྱི་ཤང་ལང་བརྡེག་པ།
ཆིབས་སུ་རྟིང་དཀར་སྒ་སྲབ་ཅན་ལ་ཆིབས་པ། ར་ཙ་གོས་སྔོན་གྱི་ཀླུ་བཙན་སྐུ་མདོག་དམར་ནག་འཇིགས་སུ་རུང་བ། སྐུ་ལ་ཆུ་དར་སྔོན་པོའི་རལ་ག་ལ་དུག་སྦྲུལ་གྱིས་སྐེ་རགས་བཅིངས་པ། དར་སྔོན་གྱི་ཐོད་ཅན། སྟག་དོང་གཡས་དང་། གཟིག་ཤུབ་གཡོན་དུ་འཕྱང་བ། ཕྱག་གཡས་ལྕགས་མདུང་ནག་པོ་དང་། གཡོན་དུག་སྦྲུལ་གྱི་ཞགས་པ་འཕེན་པ། རྟ་སེར་པོ་སྒ་སྲབ་ཅན་ལ་ཆིབས་པ། རྡོ་རིང་དམར་པོས་གྲིབ་བཙན་སྐུ་མདོག་དམར་པོ་འཇིགས་པའི་གཟུགས་ཅན་བེར་དམར་གྱི་སློག་པ་དང་།
དར་དམར་གྱི་ཐོད་གསོལ་བ། སྟག་དོང་གཡས་དང་། གཟིག་ཤུབ་གཡོན་དུ་འཕྱང་བ། ཕྱག་གཡས་བསེ་མདུང་དམར་པོ་དང་། གཡོན་བཙན་གྱི་རྒྱུ་ཞགས་བསྣམས་པ། རྐྱང་དམར་སྦོ་དཀར་སྒ་སྲབ་ཅན་ལ་ཆིབས་པ། ཀཾ་ཀ་ཐོད་ནག་བདུད་བཙན་སྐུ་མདོག་ལྗང་ནག་ཤིན་ཏུ་འཇིགས་པ། སྐུ་ལ་དར་ནག་བེར་ཅན་དང་། བདུད་ཞགས་ནག་པོ་ཐོད་དུ་བཅིངས་པ། སྟག་དོང་གཡས་དང་གཟིག་ཤུབ་གཡོན་དུ་འཕྱང་བ།
ཕྱག་གཡས་དར་ནག་གི་རུ་མཚོན་འཕྱར་ཞིང་། གཡོན་པས་བྲེང་ཞགས་བླ་ལ་འདེབས་པ། རག་པ་གཞུང་ནག་སྒ་སྲབ་ཅན་ལ་ཆིབས་པ། རྩལ་ཐོག་རྒྱུག་གི་གྲིབ་བཙན་སྐུ་མདོག་ཁྲག་ལྟར་དམར་བ། སྐུ་ལ་ཟངས་ཁྲབ་དམར་པོ་དང་། དབུ་ལ་དར་དམར་ཐོད་ཆིངས། སྟག་དོང་གཡས་དང་། གཟིག་ཤུབ་གཡོན་དུ་འཕྱང་བ། ཕྱག་གཡས་བསེ་མདུང་དམར་པོ་མེ་འོད་འཕྲོ་བ་གསོལ་ཞིང་། གཡོན་ཟངས་ཀྱི་རལ་གྲི་གློག་ལྟར་འཁྱུག་པ།
རྟ་མཆོག་རླུང་གི་གཤོག་པ་སྒ་སྲབ་ཅན་ལ་ཆིབས་པ། བདུན་ཀའང་རི་ཁྱི་སྤྱང་ཀི་རོལ་དུ་འཁྲིག་པ། རི་བྱ་ཕོ་རོག་སྟེང་དུ་ལྡིང་བ། བཙན་དམག་འབུམ་སྡེའི་འཁོར་དང་བཅས་པ་བཞུགས་པ། རང་གི་སྙིང་ཁ་ནས་འོད་ཟེར་འཕྲོས་པས་བཙན་རྒོད་ཡ་བ་སྐྱ་བདུན་འཁོར་དང་བཅས་པ་ཨོཾ་བཛྲ་ས་མཱ་ཛཿ བཅོམ་དུང་བཅོམ་རོལ་རྐང་གླིང་བཅས་རྣམ་སྲས་བསྐང་གསོ་བཞིན། སྤྱན་འདྲེན་ཕྱོགས་ཕྱོགས་མ་ཤླཽ་ཀ་གཅིག་ལ། ཤྭ་རིང་གི་དབྱངས་རོལ་རྐང་གླིང་བཅས། ཀྱཻ་ཕྱོགས་ཕྱོགས་འདི་ནི་ཕ་ཀི་ན། ། ཉི་མ་ནུབ་ཕྱོགས་ཕ་ཀི་ན། །
བཙན་ཡུལ་ཟངས་ཐང་དམར་པོ་ན། ། པདྨ་དབང་གི་བཀའ་ཉན་པ། ། ཆེ་བཙན་རོལ་པ་སྐྱ་བདུན་ནི། ། ཕལ་ཆེར་སྐུ་མདོག་དམར་པོ་ལ། ། ཕྱག་ན་བ་དན་ཞགས་པ་བསྣམས། ། སྡེ་བརྒྱད་དྲེགས་པའི་ཚོགས་དང་བཅས། ། ཚུར་བྱོན་ཚུར་བྱོན་གནས་འདིར་བྱོན། ། ཚིག་རོལ་ཆེམས་བརྡུང་རྐང་གླིང་། ། ཤུ་ལ་ཏྲི་བཛྲ་ས་མཱ་ཡ་ཛཿ བྷྱོཿབཙན་མཁར་དམར་པོའི་ནང་ཤེད་ན། །
ཤ་ཁྲག་ལོངས་སྤྱོད་བསམ་མི་ཁྱབ། ། ཡིད་འོང་སྤྱན་གཟིགས་ཀུན་ནས་མཛེས། ། དམ་ཚིག་གཙང་མའི་གདན་ལ་བཞུགས། ། ཚིག་རོལ་ཆེམས་རྡུང་། ཤུ་ལ་ཏྲི་ས་མ་ཡ་ཏིཥྛ་ལྷན། ཀྱཻ་སྐྱེས་བུ་རོལ་པ་སྐྱ་བདུན་ནི། ། ཕྲིན་ལས་མཛད་པ་བསམ་མི་ཁྱབ། ། པདྨ་དབང་གི་བཀའ་ཉན་པ། ། དམ་ཚིག་གཏེར་བདག་ཁྱོད་ལ་བསྟོད། ། གཙང་མའི་སྐུ་ཁྲུས་འདི་འབུལ་ལོ། །
བདག་དང་ཡོན་གྱི་བདག་པོ་ལ། ། ཐུགས་རྗེ་དབང་གི་ཉེར་བར་མཛོད། ། ཚིག་རོལ་ཆེམས་རྡུང་། ཨརྒྷཾ་བི་ཤུདྡྷོ་སྭཱཧཱ། གཙང་མའི་བདུག་སྤོས་སྤྲིན་ལྟར་གཏིབས། ། མེ་ཏོག་སྣང་གསལ་དྲི་ཆབ་དང་། ། ཞལ་ཟས་སྙན་པའི་རོལ་མོ་འབུལ། ། ཐུགས་དམ་དབང་གི་ཉེ་བར་མཛོད། ། དྷུཥྤེ། པུཥྤེ།
ཨཱ་ལོ་ཀེ གནྡྷེ། ནཻ་ཝི་དྱ། ཤཔྟ་པུ་ཙ་ཧོ། ཚིག་རོལ་ཆེམས་བརྡུང་འབེབས་བཅས། གཏོར་མ། ཨ་ཀ་ལན་བདུན་གྱིས་བསྔོས། ཨརྒྷཾ་ནས། ཤཔྟ་ཨཱཿཧཱུྃ་གིས་ཕྱི་མཆོད། བསྐང་གསོ་ཤླཽ་ཀ་གཅིག་ལ་ནག་པོ་གནོད་སྦྱིན་དབྱངས་རོལ་བཅས།
ཀྱཻ་སྐྱེས་བུ་སྲོག་གི་བདག་པོ་ནི། ། འཇིགས་བྱེད་རོལ་པ་སྐྱ་བདུན་ཚོགས། ། ཁྱེད་ལ་དགྱེས་པའི་དམ་རྫས་ནི། ། ཤ་ཁྲག་དམར་གཏོར་རི་ལྟར་སྤུངས། ། ཟག་མེད་བདུད་རྩི་མཚོ་ལྟར་འཁྱིལ། ། རཀྟའི་ཡོན་ཆབ་རྫིང་བུ་གཏམས། ། སྤྱན་གཟིགས་ལོངས་སྤྱོད་སྐར་ལྟར་བཀྲམ། རྔ་གླིང་རོལ་མོ་འབྲུག་ལྟར་སྒྲོག ། གླུ་དབྱངས་སྙན་པའི་ཚོགས་དང་བཅས། ། དམ་ཅན་སྡེ་བདུན་ཐུགས་དམ་བསྐང་། །
བཙན་རྒོད་འབར་བའི་ཐུགས་དམ་བསྐང་། ། དཀོར་བསྲུང་དམ་ཅན་ཐུགས་དམ་བསྐང་། ། ལས་བཞི་ཕོ་ཉའི་ཐུགས་དམ་བསྐང་། ། བྷྱོཿབཙན་མཁར་དམར་པོ་ལྡེམ་སེ་ལྡེམ། ། དར་དམར་རུ་མཚོན་པུ་རུ་རུ། ། བ་དན་དམར་པོ་ཡང་སེ་ཡང་། ། དྲེགས་པའི་མདའ་འཕེན་བྲིང་ངེ་བྲིང་། ། ལས་བྱེད་ཤན་པ་རོལ་ལོ་ལོ། ། བཤུག་པའི་གསོ་སྒྲ་དི་རི་རི། ། ཆེ་བཙན་རྒྱལ་པོའི་ཐུགས་དམ་བསྐང་། །
སློབ་དཔོན་པདྨའི་སྤྱན་སྔ་རུ། ། ཐུགས་དམ་ཞལ་བཞེས་དེ་དགོངས་ལ། ། ཁྲི་སྲོང་ལྡེའུ་བཙན་རྗེ་རིགས་དང་། ། སྔགས་འཆང་དམ་ལྡན་བརྒྱུད་པར་བཅས། ། དམ་ཚིག་གཅིག་ཏུ་སྐྱོང་བ་ལ། ། སྐུ་ལ་བསྡོ་བའི་རིགས་རྒྱུད་ཆོད། ། ལོག་ལྟའི་བདུད་དཔུང་ཆམ་ལ་ཕོབ། ། སྔགས་འཆང་རྡོ་རྗེའི་དམ་མ་འདའ། ། བཅོལ་ལོ་གཉེར་རོ་མཐུ་སྩལ་ཅན། ། ཡལ་ཡོལ་བྲི་གང་མ་མཛད་ཅིག །
ངོ་བསྲུང་ཟས་ཕྱིར་མ་འབྲང་མཛོད། ། ཐུགས་དང་འགལ་བར་དེ་བསྐང་ལ། ། བུ་དང་ཚ་བོ་བཞིན་དུ་སྐྱོངས། ། རྫོགས་མཚམས་འདིར་ཚིག་རོལ། བསྟོད་པ་ཤླཽ་ཀ་གཅིག་ལ་གང་ཐུགས་མའི་དབྱངས་རོལ་མོ་བཅས། ཧཱུྃ་སྔོན་ཚེ་རྒྱལ་བའི་བསྟན་པ་བསྲུང་བའི་ཕྱིར། ། ལས་སྨོན་མཐུ་ལས་གྲུབ་པའི་དམ་ཚིག་ཅན། ། ཆོས་སྐྱོང་གནོད་སྦྱིན་ཆེན་པོ་ཞེས་གྲགས་པའི། ། བཀའ་སྡོད་སྟོབས་ལྡན་ཁྱོད་ལ་བདག་བསྟོད་དོ། ། རབ་འཇིགས་བསྐལ་པ་མེ་ལྟར་འབར་བའི་སྐུ། །
ཁྲོ་གཉེར་བཞིན་བསྡུས་ཨཾ་གཙིགས་གདང་མིག་བསྒྲད། ། མདུང་དམར་ཞགས་པས་རུ་ཏྲ་འཆིངས་བཞིན་སྒྲོལ། ། དམ་ཉམས་གཤེད་མ་ཁྱོད་ལ་བདག་བསྟོད་དོ། ། རིག་འཛིན་པདྨའི་རྗེ་འབངས་སྤྱན་སྔ་རུ། ། ཇི་ལྟར་ཞལ་བཞེས་དམ་ལས་མི་གཡེལ་ཞིང་། ། དཔལ་གྱི་བསམ་ཡས་མི་འགྱུར་བར་ཁང་དུ། ། སྨོན་ལམ་གཅིག་བསྡུས་ལྷ་སྲིན་འདུས་པའི་ཚོགས། ། བཀའ་ཡི་དམ་ཚིག་གཉེན་པོ་ཇི་བཞིན་དུ། ། རིག་འཛིན་བདག་དང་བརྒྱུད་པར་བཅས་པ་ཡི། ། དམ་ཚིག་སྒྲུབ་ལ་ཚུལ་བཞིན་སྐྱོང་བ་དང་། །
བསྟན་གྱི་དགྲ་ལྷ་ཆོས་སྐྱོང་ཁྱེད་གསོལ་ན། ། སངས་རྒྱས་བསྟན་བསྲུང་བསྟན་དང་བསྟན་འཛིན་སྤེལ། ། བར་ཆད་བགེགས་ཐུལ་སྡང་བའི་དགྲ་བོ་སྒྲོལ། ། ཆོས་འཁོར་གཉེན་སྐྱོང་མཐའ་ཡི་དམག་དཔུང་ཟློག ། ཕྲིན་ལས་རྣམ་བཞི་ལྷུན་གྱིས་འགྲུབ་པར་མཛོད། ། རྫོགས་མཚམས་འདིར་ཚིག་རོལ། རང་བཞིན་རྣམ་དག་ཤླཽ་ཀ་གཅིག་ལ་སྒེག་ཅིང་མའི་དབྱངས་བཅས། བྷྱོཿརང་བཞིན་རྣམ་དག་འཕྲུལ་གྱི་གཞལ་ཡས་ནས། ། གནོད་སྦྱིན་དམར་པོ་གཏུམ་ཆེན་མཐུ་བོ་ཆེ། ། སྐུ་མདོག་དམར་པོ་ཁྲག་མདོག་ཡ་ལ་ལ། །
ཁྲག་མདོག་མཆེ་བ་དམར་པོ་བཙེགས་སེ་བཙེགས། ། གནོད་སྦྱིན་གདུག་པ་ཀུན་གྱི་སྟོང་དཔོན་མཛོད། ། དྲག་ཤུགས་སྟོབས་ལྡན་མཐུ་ལྡན་སྟོང་དཔོན་ཆེ། ། གཡས་པས་བ་དན་དགྲ་བོའི་སྙིང་ལ་གཟེར། ། གཡོན་པས་ཞགས་པས་དགྲ་བོའི་སྐེ་ནས་འཆིངས། ། དམ་ཉམས་དགྲ་བོའི་སྲོག་ལ་རྔམ་པར་མཛོད། ། དམ་རྫས་བདུད་རྩི་འབར་བ་འདི་བཞེས་ལ། ། བྱུར་དང་ལྟས་ངན་ཐམས་ཅད་དགྲ་ལ་བསྒྱུར། ། རྣལ་འབྱོར་ཆགས་ཆེ་ཉམ་ང་ཟློག་ཏུ་གསོལ། ། རྟག་ཏུ་འགལ་རྐྱེན་སོལ་ལ་མཐུན་རྐྱེན་སྒྲུབ། །
རྣལ་འབྱོར་བཅོལ་བའི་ཕྲིན་ལས་སྒྲུབ་པར་མཛོད། ། རྫོགས་མཚམས་ཚིག་རོལ། སངས་རྒྱས་བསྟན་སྲུང་ཤླཽ་ཀ་གསུམ་ལ། འཇམ་རྡོར་མའི་དབྱངས་མཇུག་མྱུར་བ་རོལ་མོ་བཅས། སངས་རྒྱས་བསྟན་བསྲུང་དཀོན་མཆོག་དབུ་འཕང་བསྟོད། ། དགེ་འདུན་སྡེ་སྐྱོང་རྣལ་འབྱོར་ཚེ་དཔལ་སྤེལ། ། སྙན་པའི་དར་འཕྱོར་གྲགས་པའི་དུང་བུས་ལ། ། འཁོར་དང་ལོངས་སྤྱོད་རྒྱས་པ་ཉིད་དུ་མཛོད། ། རྒས་མེད་ལང་ཚོ་ལྡན་པའི་ལུས་སྟོབས་རྒྱས། ། མིག་ལ་ཡ་མཚན་ལྟས་མོ་ཆེ་བ་དང་། །
རྣ་བར་རྟག་ཏུ་སྙན་པའི་གཏམ་ཐོས་ཤིང་། ། དྲི་ཞིམ་དྭངས་པ་སྣ་དང་མི་འབྲལ་མཛོད། ། ཟས་སྐོམ་འབྱོར་པས་རོ་མཆོག་ཚིམ་བྱེད་ཅིང་། ། ལུས་ལ་རེག་འཇམ་བདེ་བ་ཁོ་ནས་འཚོ། ། ཡིད་ཀྱང་རྣམ་པར་བཀྲ་བའི་ཤེས་རབ་ཀྱི། ། ཟག་མེད་བདེ་བས་ནམ་ཡང་རོལ་པར་མཛོད། ། རྟག་ཏུ་ཁྱོད་མཆོད་ཁྱོད་གསོལ་ཁྱོད་སྒྲུབ་ན། ། མཐུ་རྩལ་མ་ཆུང་བརྩེ་གདུང་ཆེ་བར་མཛོད། ། གཞི་ལ་བཀྲ་ཤིས་ལོངས་སྤྱོད་ཕུན་སུམ་ཚོགས། ། བྱེས་སུ་ལམ་འཕྲང་ཆུ་ལ་སྒྲོལ་འདོན་མཛོད། །
འཇིགས་པའི་དགྲ་ཇག་ཆོམ་རྐུན་འཚེ་བ་སྐྱོབས། ། མདོར་ན་བསམ་དོན་ཡིད་བཞིན་འགྲུབ་པར་མཛོད། ། བདག་དང་མཐའ་ཡས་སེམས་ཅན་ཐམས་ཅད་ཀྱིས། ། བླ་མེད་རྫོགས་པའི་བྱང་ཆུབ་བསྒྲུབ་པ་ལ། ། འགལ་རྐྱེན་བར་ཆད་ཐམས་ཅད་ཞི་བ་དང་། ། མཐུན་རྐྱེན་མ་ལུས་ལྷུན་གྱིས་གྲུབ་པར་མཛོད། ། རྒྱལ་ཆེན་ཁྱོད་ལ་ཕྲིན་ལས་བཅོལ་བ་ནི། ། འདྲེན་མཆོག་ཤཱཀྱའི་བསྟན་པ་བསྲུང་བ་དང་། ། གངས་ཅན་ལྗོངས་འདིར་བདེ་སྐྱིད་ཕུན་སུམ་ཚོགས། ། བསྟན་པ་འཛིན་པའི་སྐྱེས་བུ་དམ་པ་རྣམས། །
ཞབས་སྲིད་བརྟན་ཞིང་ཡུན་རིང་གྲོགས་མཛོད་ཅིག ། ཡུལ་འཁོར་མཐའ་དག་འཚེ་བ་མེད་པ་དང་། ། ཆོས་དང་མཐུན་པའི་གསོལ་བ་བཏབ་པ་ལ། ། དོན་གཉིས་ལྷུན་གྱིས་གྲུབ་པའི་ཕྲིན་ལས་མཛོད། ། གང་ཞིག་ཡིད་ལ་དྲན་པ་ཙམ་ཀྱི་ཀྱང་། ། འདོད་པའི་དངོས་གྲུབ་སྩོལ་བར་མཛད་པ་ཡི། ། ཆོས་སྐྱོང་ཡིད་བཞིན་ནོར་བུ་ཁྱེད་རྣམས་ཀྱིས། ། བདག་གི་བསམ་དོན་མ་ལུས་འགྲུབ་པར་མཛོད། ། མཐུ་ལྡན་ཀུན་ཁྱབ་མ་རྒྱུན་བཞིན། མདོས་གཞུང་ཤླཽ་ཀ་གཅིག་ལ་མགོན་བསྟོད་སྔོན་ཚེ་མའི་དབྱངས་རོལ་བཅས།
སྔོན་ཚེ་སངས་རྒྱས་འོད་སྲུངས་བསྟན་པའི་མཇུག ། བྱང་ཕྱོགས་ལི་ཡུལ་ལྕང་ར་སྨུག་པོ་ནས། ། ཕ་ནི་རྗེ་བཙུན་མ་ནི་ཨུཏྤལ་བརྒྱན། ། སྲས་སུ་འཁྲུང་པའི་འཕྱོར་པ་ཞེས་བྱ་བས། ། དགེ་སློང་ཙནྡན་བྷ་ཧར་སྡོམ་པ་བླངས། ། ནགས་ཚལ་ཁྲོད་གནས་མཆོད་སྦྱིན་བྱེད་པའི་ཚེ། ། ལྷ་ལྕམ་དེ་ཕྱིན་དུག་སྦྲུལ་འཇིགས་པ་ལས། ། སྐྱབས་ཚེ་བླུན་པོས་མཐོང་ནས་ཡ་ག་བསྒྲགས། ། རྒྱལ་པོ་ཁྲོས་ནས་གསོད་དུ་ཆས་པ་ན། ། ལྷ་ལྕམ་ལྡེབས་སོགས་རྒྱུ་མཚན་ཐོས་པ་ཡིས། །
སྲས་དེ་ཁ་བ་ཅན་གྱི་ལྗོངས་སུ་བྲོས། ། ནམ་ཞིག་དམག་གི་ལི་སྲས་གྲི་རུ་ཀྲོངས། ། གདུག་སེམས་སྨོན་ལམ་བཏབ་པའི་འབྲས་བུ་ལས། ། བཙན་རྗེ་ཟླ་བ་ཐོད་དཀར་རིགས་བརྒྱུད་དུ། ། ཁྲག་གི་སྒོ་ང་སྐྱེས་པ་རྡོལ་བའི་ནང་། ། བཙན་རྒོད་གནོད་སྦྱིན་ཆེན་པོ་ཙེ་དམར་བ། ། ཞེ་སྡང་མཐུ་ཡིས་མགོ་ལས་བདུད་བཙན་ནག ། རུས་ལས་ལྷ་བཙན་དྲོད་ལས་ཁྲག་གི་བཙན། ། ཁྲག་ལས་གྲིབ་བཙན་ཆུ་སེར་ཀླུ་ཡི་བཙན། ། ཤ་ཡི་བཙན་ལས་གྲིབ་བཙན་དུག་བྱུང་བས། །
བཙན་རྒོད་འབར་བ་སྤུན་བདུན་ཞེས་གྲགས་པས། ། སྲིད་གསུམ་ཚེ་སྲོག་ཟ་ཞིང་ཕུང་བྱེད་ཚེ། ། དཔལ་ཆེན་རྟ་མགྲིན་དབང་གི་དམ་བཏགས་པས། ། ལྷ་བཙན་དགྲ་ལྷའི་རྒྱལ་པོ་སྤུན་བདུན་པོ། ། སློབ་དཔོན་ཆེན་པོ་པདྨ་ཐོད་ཕྲེང་གི ། ཆོས་འཁོར་གཉེན་པོའི་བསྲུང་མར་བཀའ་བསྒོས་པ། ། འདིར་སྤྱོན་འདིར་སྤྱོན་བརྟེན་པའི་མདོས་ལ་བཞུགས། ། རྣལ་འབྱོར་བཅོལ་བའི་ཕྲིན་ལས་སྒྲུབ་པར་མཛོད། ། རྫོགས་མཚམས་འདིར་ཚིག་རོལ། ལྷ་ཁྱོད་དགྱེས་པ་སྐྱེད་པའི་མཆོད་རྫས་ནི། །
ཤེལ་དང་བཻཌཱུརྻ་པད་རཱག་གསེར་སྦྱར་ལས། ། གྲུབ་པའི་ལྷུན་པོ་བང་རིམ་བཞི་ལྡན་སྟེང་། ། ཕོ་བྲང་སྐུ་མཁར་རྒྱ་ཕུབ་ལྕོག་གི་མཛེས། ། གླིང་བཞི་གླིང་ཕྲན་མཐའ་ནས་ལྕགས་རིས་བསྐོར། ། ཉི་ཟླའི་འོད་ཀྱིས་འཇིག་རྟེན་མུན་པ་སེལ། ། དཔག་བསམ་ཤིང་དང་འདོད་པ་འཇོ་བའི་བ། ། མ་རྨོས་ལོ་ཏོག་རིན་ཆེན་རི་བོ་མཐོ། ། བཀྲ་ཤིས་རྟགས་བརྒྱད་རྒྱལ་སྲིད་སྣ་བདུན་གྱིས། ། གནོད་སྦྱིན་མཆེད་བདུན་འཁོར་བཅས་ཐུགས་དམ་བསྐང་། ། རྟེན་མདོས་འདི་ལ་རྟག་ཏུ་བརྟན་བཞུགས་ནས། །
སྔགས་འཆང་བདག་གི་བཅོལ་བའི་ལས་ཀུན་སྒྲུབ། ། གཟུགས་མཛེས་སྒྲ་སྙན་དྲི་ཞིམ་རོ་བརྒྱའི་ཟས། ། འཇམ་མཉེན་གོས་དང་ཁྲག་ཆང་མཆོད་ཡོན་བསྒྲེང་། ། དབང་པོའི་མེ་ཏོག་གསུར་ཆེན་དུད་སྤྲིན་འཁྲིགས། ། ཞུན་ཆེན་མར་མེ་མཁྲིས་པའི་དྲི་ཆབ་འཁྱིལ། ། ཤ་རུས་ཞལ་ཟས་རོལ་མོ་སྣ་ཚོགས་ལྡིར། ། རྩ་བརྒྱད་ཡན་ལག་སྟོང་ལ་ཨ་མྲྀ་ཏ། ། ཤ་ལྔ་བདུད་རྩི་ལྔ་ལྡན་གཏོར་མའི་ཚོགས། ། དམར་ཆེན་རཀྟའི་རྦ་རླབས་མཁའ་ལ་འཕྱོ། ། འཛད་མེད་ནམ་མཁའ་མཛོད་ཀྱི་མཆོད་སྤྲིན་འདིས། །
གནོད་སྦྱིན་མཆེད་བདུན༞ ། རྟེན་མདོས་འདི་ལ་རྟག་ཏུ༞ ། སྔགས་འཆང་བདག་གི་བཅོལ༞ ། རྫོགས་མཚམས་འདིར་ཚིག་རོལ། ཀྱཻ་ཡེ་ཞེས་སྦྱར་ལ། སྟེང་ན་འཇའ་ལྟར་བཀྲ་ཞེས་སོགས་ཤླཽ་ཀ་གཅིག་བདག་ཉིད་མའི་དབྱངས་རོལ་བཅས། སྟེང་ན་འཇའ་ལྟར་བཀྲ་བ་དར་ཟབ་གདུགས། ། སྒྲོ་ཕོད་གང་བཟང་ཕྱག་མཚན་ཏོག་གིས་མཛེས། ། སྣ་ཚོགས་དར་གྱི་འཕན་དང་ཅོད་པཎ་གཡོ། ། འཇམ་མཉེན་འདབ་ཆགས་སྒྲོ་སྤུས་ཐོད་བཅིངས་པའི། །
ནམ་མཁའ་ལྗང་བུ་དབང་པོའི་གཞུ་རིས་ཅན། ། མདའ་ཁྲ་འཕང་ཁྲ་གྲངས་ཚང་བསྣོལ་མར་བཀོད། ། ལྕགས་ཟངས་བསེ་ཡི་ཁྲབ་རྨོག་སྦ་བསེའི་ཕུབ། ། སྣ་ཚོགས་རྔ་མའི་རྒྱན་ལྡན་ཞོལ་བཏགས་སོགས། ། རང་བསྲུང་རྡོ་རྗེ་གོ་ཆའི་ཚོགས་རྣམས་ཀྱིས། ། གནོད་སྦྱིན་མཆེད་བདུན་འཁོར་བཅས་ཐུགས་དམ་བསྐང་། ། རྟེན་མདོས་འདི་ལ༞ ། སྔགས་འཆང༞ ། དམར་ནག་ལྕགས་མདུང་བསེ་མདུང་དར་ལྕེ་ཅན། ། ཟངས་ལྕགས་རལ་གྲི་དགྲ་སཏྭ་མདའ་དང་མདུང་། །
འཆིང་བྱེད་སྒྱུ་མ་འབྲེང་པ་དུག་སྦྲུལ་དང་། ། ཞགས་པ་དམར་པོ་ལྕགས་ཀྱི་ཨ་ལོང་ཅན། ། དར་དམར་ཟ་འོག་དམར་ཁྲ་ལེ་བརྒན་ལས། ། གྲུབ་པའི་འཇོལ་བེར་རྩེ་བེར་དམར་ནག་དང་། ། རལ་གུ་སྔོན་པོ་སྔོ་དམར་དར་གྱི་ཐོད། ། སག་ལྷྭམ་དམར་པོ་གསེར་གྱི་སྐ་རགས་ལ། ། རིན་ཆེན་སྣ་ཚོགས་ཕྲ་ཡིས་རབ་སྤྲས་པས། ། གནོད་སྦྱིན་མཆེད་བདུན་འཁོར་བཅས་ཐུགས་དམ་བསྐང་། ། རྟེན་མདོས་འདི་ལ་རྟག་ཏུ་བརྟན་བཞུགས་ནས། ། སྔགས་འཆང་བདག་གིས་བཅོལ་བའི་ལས་ཀུན་བསྒྲུབས། །
ཅང་ཤེས་རྟ་མཆོག་བྲ་བོ་སྒབ་ནག་དང་། ། ཤ་གདོང་སྨུག་པོ་མཚའ་ལུ་རྟིང་དཀར་ཅན། ། གསེར་གྱི་མདོག་ལྡན་རྐྱང་དམར་སྦོ་དཀར་དང་། ། རག་པ་གཞུང་ནག་རླུང་གི་ཤུགས་ཅན་ལ། ། དར་གདན་སྟེང་དུ་རྟ་སྒ་ཁྲ་བོས་མཛེས། ། དངུལ་གྱི་ཡོབ་ཐག་ཟངས་ཀྱི་ཡོབ་ཆེན་དང་། ། གསེར་སྲབ་གཡུ་གཟབ་དར་དམར་སྲབ་སྐྱོགས་ཅན། ། དུག་སྦྲུལ་ནག་པོས་གོང་སྨད་རྒྱན་སྤྲས་ནས། ། སྟོང་གསུམ་སྐད་ཅིག་ཉུལ་བའི་བཞོན་པ་འདིས། ། གནོད་སྤྱིན་མཆེད་བདུན༞ །
སོགས། ། གླང་ཆེན་སྟག་གཟིག་ལྤགས་པ་ཞིང་ཆེན་གོས། ། མི་མགོ་སྐམ་རློན་དོ་ཞགས་རིན་ཆེན་བརྒྱན། ། གཡག་རྒོད་ར་ལུག་ཁྱི་འཕྱོ་བྱ་ནག་ལྡིང་། ། གནམ་ལ་འཕུར་དགུ་ས་ལ་འཛུལ་དགུ་དང་། ། རི་དྭགས་འཕྱོ་དགུ་རྒྱལ་མཚན་བ་དན་སྒྲེང་། ། སྐྱེས་པ་ཕོ་དང་ཟ་མ་མོ་ཡི་གླུད། ། ཕོ་གདོང་མོ་གདོང་ཤིང་གྲི་ཡུལ་མཁར་རིས། ། སྨན་སྣ་དར་ཟབ་ཤིང་ཏོག་འབྲུ་སྣ་དང་། ། ཤ་རིས་བཟའ་བཅའ་སྣ་མང་འབྲུ་ཚོགས་ཀྱིས། །
གནོད་སྦྱིན་མཆེད་བདུན༞ ། སོགས། ཁ་དོག་ལྔ་ལྡན་རྔ་མའི་ཆུན་པོ་དང་། ། སྣམ་རས་དཀར་དམར་སོགས་དང་སྟག་གཟིག་རས། ། ཛམ་ཀི་མོན་པ་བུད་མེད་ཟློས་གར་བསྒྱུར། ། ཁྱད་པར་རིན་ཆེན་ལས་གྲུབ་གའུ་ནང་། ། བླ་རྡོ་གསང་བ་སྲོག་གི་འཁོར་ལོ་ཅན། ། སྣ་ཚོགས་རིན་ཆེན་དུ་མས་ལེགས་གཏམ་ནས། ། དྲེགས་པ་རང་བཞིན་འདུ་བའི་རྟེན་རྫས་སོགས། ། ཕྱི་ནང་གསང་བའི་མཆོད་སྤྲིན་རྒྱ་མཚོའི་ཚོགས། །
དངོས་བཤམས་ཡིད་སྤྲུལ་ནམ་མཁའི་ཁྱོན་གང་བར། ། གནོད་སྦྱིན་མཆེད་བདུན༞ ། རྟེན་མདོས་འདི་ལ༞ ། སྔགས་འཆང་བདག་གི༞ ། ཀྱཻ་ཡེ་ཞེས་སྦྱར་ལ། བཙན་རྒོད་ཚིག་རྐང་དྲུག་ལ་འདོད་ཆགས་ཁྲོས་པའི་རང་དབྱངས་རོལ་མོ་བཅས། བཙན་རྒོད་འབར་བ་སྤུན་བདུན་འཁོར་བཅས་ཀྱིས། ། གནས་སྐབས་འཕེལ་ཞིང་དེ་འཛིན་ཚོགས་རྣམས་བརྟན། ། འཇིག་རྟེན་སྤྱི་དང་ཡང་དགོས་བོད་ཡུལ་འདིར། ། རྒུད་པ་ཀུན་ཞི་བདེ་སྐྱིད་འཕེལ་བར་མཛོད། །
ཁྱད་པར་རིགས་འཛིན་བདག་ཅག་དགོན་གནས་སྡེ། ། རྒྱུ་འབྱོར་སྦྱིན་པའི་བདག་པོ་བཅས་པ་ལ། ། དེ་ནས་རྔ་ཕྱིར་བརྡུང་དང་། སྔ་དགྲ་ལག་བདར་ཕྱི་དགྲ་ཡིད་ལ་སེམས། ། ད་དགྲ་ཚེར་ལྟར་བཙུབ་པའི་བདུད་དཔུང་གི ། སྟོབས་འབྱོར་མངའ་ཐང་ཚེ་དང་བསོད་ནམས་སྣུབས། ། བླ་ཚེ་ཁུག་ལ་སྲོག་རྩ་དམར་པོ་ཆོད། ། མདོར་ན་མིང་དང་བརྡ་ཙམ་མ་ལུས་པར། ། ཐལ་བའི་རྡུལ་ཕྲན་བཞིན་ཏུ་རླག་པར་མཛོད། ། རྔ་ནང་ལ།
བདག་སོགས་དཔོན་སློབ་ཡོན་མཆོད་འཁོར་བཅས་ཀྱི། ། ཚེ་དཔལ་བསོད་ནམས་དབང་ཐང་སྟོབས་འབྱོར་དང་། ། ལུང་རྟོགས་ཡོན་ཏན་ལ་སོགས་སྲིད་ཞི་ཡི། ། ལེགས་ཚོགས་མ་ལུས་རྒྱས་པའི་ཕྲིན་ལས་མཛོད། ། མདོར་ན་སངས་རྒྱས་གཉིས་པ་ཐོད་ཕྲེང་རྩལ། ། པདྨ་དབང་རྒྱལ་གནམ་ལྕགས་མེ་འབར་རྗེ། ། རིག་འཛིན་བརྒྱུད་པའི་དམ་ཚིག་ཉེར་དགོངས་ལ། ། བསམ་པ་ཇི་བཞིན་ལྷུན་གྱིས་འགྲུབ་པར་མཛོད། ། རྫོགས་མཚམས་འདིར་ཚིག་རོལ། ལྷ་ཁྱོད་དགྱེས་ནས་སྔགས་འཆང་གི་ཚིག་རོལ་བར་དང་།
སྟེང་ན་འཇའ་ལྟར་ནས་འདུར་མ། སྔགས་འཆང་གི་ཚིག་རོལ་བར་དང་། བཙན་རྒོད་ནས་འདུར་མ། འཕེལ་བར་མཛོད་ཀྱི་རྗེས་སུ། བདག་སོགས་བསམ་དོན་དཔོན་སློབ་སོགས་མཐུ་ལ། བསམ་པ་ཇི་བཞིན་ལ་ཚིག་རོལ་གྱི་བར་ཚར་གཉིས་ཏེ་ཁྱོན་གསུམ་གྱི་མའི། བསམ་པ་ཇི་བཞིན་ཀྱི་ཚིག་རོལ་གྱིས་མཐར་ཆེམས་བརྡུངས། སྒང་དུང་། གསུམ་བརྡེག་ལེན་ཅན། ནག་པོ་མཆོད་རྟེན་གྱིས་བཤགས་པ་སོགས།
བརྒྱུན་བསྐང་བའི་འཕྲོས་རྣམས་བྱས་ལ། བསྟོད་པ། རྔམ་འབར། རབ་འབར། མ་སྐྱེས་མཁའ་ཀློང་། ཧཱུྃ་ཡིག་རྣམས་རེས་མོས། ཚོགས་གཏོར་འབུལ། མཇུག་ཆོག་ཕུར་ཆེན་བཞིན་ལ། རྗེས་འབྲེལ་བཞིན་བྱ། ཉིན་དང་པོ།
རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་གཤེགས་དང་། བུམ་ནང་གི་ཡེ་ཤེས་པ་ཞེས་རྗེས་ཆོག་ལ་ཁྱད་པར་སྦྱོར། གྲོལ་ཉིན་བྱིན་དབབ་བསྡུས་པའི་རྒྱས་པ། ཕུར་ཆེན་ཤུར་མ་ལ། བགེགས་བྱེད་པ་ཡི་བདུད་རྣམས་སོགས་གདབ་ཁ་རྗེས་མ་རྣམས་བཞག་པར། གཏོར་བསྔོས་ནས་ཚོགས་ཀྱི་བཤགས་པའི་བར་གོང་བཞིན་ལྷག་མ་རྒྱས་པ། གཏོར་འབུལ་ཕྱིར། པུ་ཏྲ་བསྐུལ་སྔོན་འགྲོའི་སྤྱི་སྟབས་དང་བསྟན་སྐྱོང་རྒྱས་པ། སྲིད་ཞིའི་དཔལ་འབྱོར་མ་སོགས། ནང་དུ་ལོག་ནས།
ཡེ་ཤེས་ལྔ་ལྡན་སོགས་ཕུར་ཆེན་གྱི་མཇུག་ཆོག་དང་། བླ་མ་ཡི་དམ་ཆོས་སྲུང་ནོར་ལྷ་སོགས་ཀྱི་བཀྲ་ཤིས་གང་རྒྱས་ཀྱི་གྲས་ལ་ཕུར་པའི་བཀྲ་ཤིས་རྒྱས་པའང་གདང་མ་བཅས། མེ་ཏོག་གིས་ཆར་དང་རོལ་མོའི་སྒྲ་རྒྱ་ཆེར་བྱའོ། ། ཞེས་ཆོས་རྒྱལ་སྐུ་ལྔ་དང་། ཙེ་དམར་ཡ་བ་སྐྱ་བདུན་གྱི་མདོས་གཞུང་སྐྱབས་མགོན་རྡོ་རྗེ་འཆང་གོང་ས་ལྔ་པ་ཆེན་པོ་ངག་དབང་བློ་བཟང་ཞལ་སྔ་ནས་ཀྱི་གསུང་ཙམ་ཉུང་ངུར་མཛད་པ་དེ་དག་ལས་གྱེར་གཞུང་ནས་བཤོམས་ཐོན་པ་བཞིན་སྦྱོར་བ་ནག་འགྲོས་སུ་བཀོད། དངོས་གཞིར་སྐུ་ལྔའི་གསོལ་ཁ་དང་། ཕྱོགས་ཕྱོགས་མ་ཆོག་ཁྲིགས་ཅན་གྱི་ལྷུ་བསྒྲིགས། སྐུ་ལྔའི་བསྐྱེད་ཆོག་སོགས་མི་གསལ་བ་རྣམས་ཨོ་རྒྱན་སྨིན་གྲོལ་གླིང་གི་གཏེར་བཏོན་ཆེན་པོ་འགྱུར་མེད་རྡོ་རྗེས་གསར་རྙིང་ཡི་དམ་ཆོས་སྲུང་གི་སྒྲུབ་སྐོར་རྗེས་གནང་མང་པོ་ཕྱོགས་གཅིག་ཏུ་མཛད་པ་འདོད་འཇོའི་བུམ་བཟང་གི་སྐུ་ལྔའི་སྲོག་གཏད་ནས་ཁ་བསྐང་། སྔགས་དྲུག་ཕྱག་དྲུག་ནི་གསར་རྙིང་ཕལ་ཆེར་འདྲ་བས་སྤྱིར་བཏང་དང་། ཙེ་དམར་གྱི་བསྐང་བ་མཐུ་ལྡན་ཀུན་ཁྱབ་མ་ནི་རྒྱས་པའི་ཡན་ལག་ཏུ་འགྱུར་བ་ལས་ལྷག་ཆད་གང་གིས་སྐྱོན་མེད་པས་དེ་ལྟར་ཤེས་པར་བྱས་ནས།
བདག་མདུན་དབྱངས་རོལ་སོགས་ཆོ་གའི་ཡན་ལག་ཏུ་གྱུར་པ་རྣམས་ནི་ས་ལོ་འཇམ་པའི་རྡོ་རྗེ་ཡབ་སྲས་ཀྱི་ཕྱག་ལེན་ལས་ཅི་རིགས་པར་སྦྱར་ཏེ་ས་སྐྱ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་ལག་ལེན་བདེ་བར་བྲིས་པའོ། ། ཡང་མདོས་གཞུང་རྐྱང་པ་ལྟར་ན། རྟ་མགྲིན་གྱི་བདག་མདུན་གྲུབ་ཕྲལ་སྐུ་ལྔ་དང་ཙེ་དམར་གྱི་མདོས་ཆོག་ཚར་རེ་གཏོང་ཚུལ་གོང་བཞིན་ལ་སྐུ་ལྔའི་མཇུག་གི་ཆེམས་བརྡུང་ལ་ཁོ་རང་གི་གཏོར་མ་ཕུད་ཆང་དང་། ཙེ་དམར་མཇུག་གི་ཆེམས་བརྡུང་ལའང་ཁོ་རང་གི་གཏོར་ཕུད་བཅས་ཕྱིར་འབུལ། ཙེ་དམར་གྱི་མདོས་གྲུབ་པ་དང་། སྲིད་ཞིའི་དཔལ་འབྱོར་མ་ཡོངས་གྲགས་བཞིན་དང་། འགྲོ་ལ་ཕན་བདེ་མ་ལུས་བསྐྱེད་པའི་རྒྱུ། ། ཐུབ་བསྟན་སྐྱོན་མེད་ཡུན་རིང་གནས་པ་དང་། ། དེ་འཛིན་གང་ཟག་མཆོག་རྣམས་ཆོས་འཕེལ་ཞིང་། ། ཆོས་ཀྱི་བར་ཆད་མ་ལུས་ཞི་བར་ཤོག །
སྐྱབས་མཆོག་རིན་ཆེན་གསུམ་གྱི་བདེན་པ་དང་། ། རྒྱལ་ཆེན་འཁོར་དང་བཅས་པའི་མཐུ་སྟོབས་དང་། ། ཆོས་ཉིད་རྣམ་དག་བདེན་པའི་བྱིན་རླབས་ཀྱིས། ། བདག་གི་བཅོལ་བའི་ཕྲིན་ལས་འགྲུབ་པར་ཤོག ། མཇུག་ཆོག་གོང་གི་གསོལ་ཁ་ལུགས་ལ་བཀྲ་ཤིས་རྟ་མགྲིན་མཇུག་ཏུ་སྔོན་ཚེ་རྡོ་རྗེ་འཆང་སོགས་རྒྱུན་བསྐང་བཞིན། དཔལ་ས་སྐྱའི་དུས་མཆོད་བླ་བྲང་གི་ཙེ་དམར་ལྕོག་གི་མདོས་གང་ཡོད་སྐུ་ལྔའི་ཡིན་འདྲ་ཡང་། ཙེ་དམར་གྱི་མདོས་སྦྱར་དུ་རུང་སྟེ། སྐུ་ལྔའི་གྲས་སུ་པུ་ཏྲ་རྡོ་རྗེ་དབང་ཕྱུག་དང་ཙེ་དམར་གཅིག་ཅིང་། མཆོད་གཏོར་འདི་རྟ་མགྲིན་ལ་གོང་གི་གསོལ་ཁ་ལུགས་དང་། སྣོད་གཅིག་ཏུ་སྐུ་ལྔ་ལ།
གཅིག་ཏུ་ཙེ་དམར་གྱི་གཏོར་མ་གོང་གི་མདོས་གྲས་ལ་བཤམས་པ་བཞག་ཕུད་ཆང་བཅས། ཡི་དམ་ཆོས་སྲུང་ཐུན་མོང་ལ་སྨན་རཀ ཆུ་གཉིས་སྔོན་འགྲོའི་ཉེར་མཆོད་རྣམས་སོ། ། ཞེས་དཔལ་ས་སྐྱ་པ་ཀུན་བློས་བྲིས་སོ།། །། སརྦ་མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ཆོས་རྒྱལ་སྐུ་ལྔ་དང་ཙིའུ་དམར་ཡ་བ་སྐྱ་བདུན་གྱི་རྟེན་མདོས་ལག་ལེན་གསལ་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
