གསུང་འབུམ། ཀུན་དགའ་བློ་གྲོས།
པོད ༡༠༤
དུས་མདོས་ཟོར་ལས་པའི་ཉེར་མཁོའི་ཡི་གེ།
༄༅། །དུས་མདོས་ཟོར་ལས་པའི་ཉེར་མཁོའི་ཡི་གེ་བཞུགས་སོ།། དགེ་ལེགས་འཕེལ། ཨོཾ་སྭསྟི། བྱང་ཕྱོགས་བསྟན་པའི་རྒྱལ་ཚབ་ས་སྐྱ་པའི། ། བཞེད་སྲོལ་འཛིན་པའི་མཁས་གྲུབ་བགྲང་ཡས་ཀྱང་། ། ཐུན་མོང་མིན་པའི་དགོངས་པ་འགྲེལ་མཁས་པ། ། ཀུན་དགའ་བློ་གྲོས་ཞབས་པད་གཙུག་ན་རྒྱལ། ། འདིར་གདན་ས་ཆེན་པོའི་དུས་མདོས་ཆེན་མོའི་ཟོར་ལས་པ་ཉེར་མཁོ་ཅུང་ཟད་བརྗོད་ན། དེ་ཡང་ཟོར་ལས་པ་རྣམས་བླ་མེད་ཀྱི་རྒྱུད་སྡེ། ཁྱད་པར་ཀྱཻ་རྡོ་རྗེའི་དཀྱིལ་འཁོར་དུ་དབང་ཐོབ་ཅིང་།
གཞི་བསྙེན་སྦྱིན་སྲེག་མཐར་ཕྱིན་པ་ཞིག་གི་ཆོས་སྐྱོང་སོ་སོའི་གཞི་བསྙེན་སོང་བའམ་མ་སོང་ཡང་རུང་སྟེ། གཏོར་མའི་ལས་སྒྲུབ་པའི་སྔོན་དུ་སྒྲུབ་བསྙེན་མདོར་བསྡུས་བྱ་ཚུལ་ནི། ཐུན་བཞི་ལ་བསྔོ་བའམ་དམ་ཚིག་ལྔ། དགོང་ཐུན་ལ་བསྐང་བ་བྱེད་པ་སྤྲོ་ན་བསྐྲམ་བསྐང་ཐུན་གཏོར་བཅས། སྔོན་འགྲོའི་མཆོད་པ་ཕུད་ཆང་། ཐུན་སོ་སོ་ལ་གསོ་བའི་མཐེབ་ཀྱུ། རྡོར་དྲིལ་སོགས་ཉེར་མཁོ་ཚང་མ་བཤམས་ལ། མཚམས་བཅས་ཏེ། ཞག་བདུན་གྱི་རིང་ཐུན་བཅད་དུ་སྒྲུབ་ཏེ། དེ་ཡང་ཞུགས་པའི་དགོང་ཐུན་དང་།
སྲོད་ཐུན་དེའི་སང་ནས་བཟུང་ཐུན་བཞི། དུས་མདོས་ཚུགས་རྒྱུའི་སྔ་དྲོ་ཐུན་གཅིག་རྣམས་བདག་བསྐྱེད་ལམ་དུས་ཐུན་བཞི་ཀྱཻ་རྡོར་གཞི་བསྙེན་བཞིན། ཐུན་མཚམས་ཐམས་ཅད་ལ་གཏོར་བསྔོ་ཆེན་མོ་བྱས་ནས། ཡིག་བརྒྱ་དང་དེ་ཝ་པི་ཙུ་ཅི་རིགས་བཟླས་ལ། མགོན་ཆེན་གྱིས་དེས་ཐུན་གྱི་དངོས་གཞི་མགོན་པོའི་ཡི་གེ་བདུན་མ་ཁྲི་སོགས་བཟླས་ན། ལྷ་མོའི་རོ་རཱུ་ལྔ་སྟོང་ཙམ། ཞལ་གྱི་དེས་ཐུན་རེ་ལ་ཞལ་གྱི་སྔགས་ཐུང་ཅི་འགྲུབ། སྤྲོ་ཞིང་ཤེས་ན་སྔགས་རིང་ཀྱང་འཕྲེང་སྐོར་ཙམ། པུ་ཏྲའི་དེས་ཐུན་རེ་ལ་ལས་མཁན་མོའི་འབོད་པ་སྟོང་བཟླས་ན། ཕོའི་འབོད་པ་ཨ་ལི་ལྔ་བརྒྱ།
བདུད་རྒྱལ་ངེས། དཀར་བདུད་སྔགས་སྒྲུབ་ཀྱི་སྔགས་ཅི་སྒྲུབ། མཁའ་འགྲོ་སྤྱི་གཏོར་དེས་ཤཱ་ས་ན་ཁོ་ན་བཟླ། སྔགས་གཞན་རྣམས་རྒྱུན་གཏོར་བསྔོ་བཞིན། མཆོད་པ་འཕྲིན་བཅོལ་བཤགས་པ། ཐོ་སྔ་སྲོད་གསུམ་གྱི་ཐུན་ལ་ལྕམ་བྲལ་ཞལ་གྱི་སྔགས་ཐུང་སྔོན་འགྲོའི་བསྟོད་པ། རྡོར་གླུ་བཀྲ་ཤིས། སྨོན་ལམ། སྤྱི་བཏབ། སྲིད་ཞི་དཔལ་འབྱོར།
གཞུག་ཆོག་རྣམས་རྒྱུན་བཞིན། དགོང་ཐུན་ལ་དྲིལ་བསིལ་མའམ། རྔ་བརྡུང་གང་རུང་གི་བསྐང་བ་བཅས་བགྱི་རྒྱུ་འདི་ནི་སྔགས་འཆང་ཆེན་པོའི་ཕྱག་ལེན་ལྷད་མེད་ཡིན། ཅེས་ཤེས་ན་ངོར་ཆེན་རྡོ་རྗེ་འཆང་གི་རྣམ་རྒྱལ་སྐོར་གསུམ་དང་། བདག་ཆེན་ཁའུ་པས་རྟེན་དང་མཆོད་གཏོར་བསྙེན་སྒྲུབ་ལས་གསུམ་གྱི་རྣམ་གཞག་གི་ཡི་གེ་དང་མཐུན་པའོ། ། དེ་ལྟ་བུའི་ཚུལ་གྱིས་བཟླས་གྲངས་ཅི་རིགས་ཐིམ་ནས། དུས་མདོས་དངོས་གཞིའི་ཚེ་ཐོར་ཐུན་གོང་བཞིན་དང་སྔ་ཐུན་དང་དགོང་ཐུན་གཉིས་ཚོགས་པ་དང་མཉམ་དུ་བྱས་པ་དེས་གོ་ཆོད་ལ། ཉེར་གསུམ་ནས་ཉེར་བརྒྱད་བར་གྱི་སྲོད་ཐུན་དང་། ཉེར་བཞི་ནས་ཉེར་དགུའི་བར་གྱི་ཐོར་ཐུན་ཚོམས་ཆེན་རང་དུ་མཛད་སྲོལ་འདུག་པས་དམ་རྫས་གཉིས་དང་རྒྱག་གཏོར་བསྐང་གཏོར་དུང་གི་མཆོད་པ་རྣམས་ཁ་བསོས། ཐོར་ཐུན་ལ་འབུལ་རྒྱུའི་ཟོར་ལས་པ་ལྔའི་ཐུན་གཏོར་ཐུན་མོང་དུ་གྲངས་གང་རུང་གི་གཅིག
སྲོད་ཐུན་གྱི་ཐུན་གཏོར་ནི་མགྱོགས་གཏོར་བཤམས་པར་སྦྱངས་བདུག་བྱའོ། ། སྲོད་ཐུན་གྱི་སྤྱི་བཏབ་རན་པ་དང་། ཐུན་གཏོར་ཕྱིར་རྐང་གླིང་གཡབ་དར་ཕུད་ཆང་བཅས་ཁྱེར་ནས། མགོན་པོའི་མན་ངག་དང་བླ་མ་གོང་མ་རྣམས་ཀྱི་དགོངས་པ་མོན་བུ་པུ་ཏྲ་གནས་ནས་བསྐྱོད། ཞེས་སོགས་པུ་ཏྲ་བསྐུལ་དང་། སྤྱི་བཏབ་འབུལ་སྔགས་ཕུད་ཆང་འཐོར་བ་དང་བཅས་པས་མགྱོགས་གཏོར་དེ་བསྔོས་ལ། ཆོས་སྐྱོང་གི་གཏོར་མ་གསོལ་བའི་ལྷག་མ་དུག་དང་མཚོན་ཆ་སོགས་སུ་དམིགས་ནས་ཟོར་བྱ་བ་ཡིན་པས། དེའི་ཕྱིར་དུས་གསུམ་རྒྱལ་བའི་དྲག་བསྐུལ་ཕོ་ཉ་བསྐུལ་རྣམས་བྱས་ནས་བསྙེན་པའི་སྐབས་སུ་བཤད་པ་ལྟར། རང་རང་གི་སྔགས་བཟླས་པའི་མཐར་སུཾ་ཏྲིག་རཀྵ་སོགས་ཐུན་སྔགས་དང་། བྷ་ཡ་ན་མོ་པ་དང་བཅས་པ་བརྗོད་ནས།
ལག་འགྱང་འཕེན་པ་ལྟར་ཤུགས་སྐྱེད་དེ་དོར་བ་ལས་ཆོས་འབྱུང་སོགས་འབྲི་མི་དགོས། སྔགས་འཆང་ཆེན་པོའི་སྐུ་ཐོག་ལ་སྐུ་མཚམས་ཀྱི་རིང་ཀྱང་དགོང་ཐུན་གསུང་བསྐང་གི་ཐུན་གཏོར་དེ་མཆོད་གཡོག་རྐང་གླིང་དང་བཅས་པས་ཤཱ་ས་ན་བཟླས་བཞིན་པར་སྨད། ཞིང་ནས་འཕངས་ཚུལ་རྣམ་ཐར་ངོ་མཚར་རྒྱ་མཚོར་གསལ། བླ་མ་ཕྱི་མ་རྣམས་ཀྱི་གསེར་སྐྱེམས། དཔང་གཟུགས་ཟོར་ལམ་དབྱེ་བ་ཕོ་ཉ་བསྐུལ། ཆོས་འབྱུང་བྲིས་ནས་འཕངས་པ་འདི་ཟོར་རྒྱས་པའི་ཕྱག་ལེན་འདྲ་ཡང་ཁོ་བོ་ནི་ཁྱེར་བདེ་དོན་ཚང་བླ་མ་གོང་མའི་རྗེས་སུ་འབྲང་ངོ་། ། ནང་དུ་ལོག་ནས་སྲིད་ཞི་དཔལ་འབྱོར་སོགས་མཇུག་ཆོག་རྣམས་བྱ། དངོས་གཞིའི་ཟོར་གཏོར་ལྔ་པོ་འདི་འཕངས་མ་རན་གྱི་བར་ལ་གཏོར་བསྔོའི་སྐབས་སུ་ཤ་ལྔ་བདུད་རྩི་ལྔ་དང་དགྲ་བགེགས་ཀྱི་ཤ་ཁྲག་དུ་བསམ་པའི་བསྟོད་དེ་གཏོར་མའི་དབྱིབས་སུ་བསམ་ནས་འབུལ་བ་ཡིན། གཙོ་གཏོར་ལྕམ་དྲལ་གཉིས་ཐུན་མོང་། གཡས་གཏོར་ཞལ་གཙོ་འཁོར་ལྔ་འཁོར་བཅས།
གཡོན་གཏོར་ལས་མགོན་ལྔ། གདོང་མ་བཞི། ཕོ་ཉ་ལྔ། རུ་འདྲེན་སྡེ་བཞི། དྲེགས་པ་རྒྱུད་གསུམ་སོགས་ཕོ་ཉ་སྤྱི་གཏོར། གཡས་གཏོར་གཉིས་པ་དཀར་བདུད་ཕུར་སྲུང་། གཡོན་གཏོར་གཉིས་པ་མགོན་པོ་བདུན་ཅུ་རྩ་ལྔ། མཁའ་འགྲོའི་སྡེ་ལྔ་སོགས་མཁའ་འགྲོ་སྤྱི་གཏོར་དང་གཞི་བདག་གཏོར་མ་ཐུན་མོང་དེས་གོང་གི་དམ་རྫས་གཉིས་ནི་ཀྱཻ་རྡོར། བདེ་མཆོག་སྟེ་སྔོན་གྱི་ཕྱག་ལེན་ལ་དམ་རྫས་བདུན་ཚར། ཡབ་རྗེའི་སྐུ་ཐོག་ལ་ལྕགས་ཁྱི་ལོ་ནས་བཟུང་ཆོས་སྐྱོང་གི་དམ་རྫས་གཏོར་མ་རྣམས་ཟོར་གཏོར་དུ་བསྒྱུར་བར་མཛད་ནས་དམ་རྫས་གླང་རུ་མ་གསུམ་འདུག་པ་འདི་གཞི་བདག་གཏོར་མ་ཡིན་ན་ནི་བྲལ་མཐོས་གཞན་འབུལ་ཡུལ་གྱི་གསལ་ཁ་ནི་མེད།
དེས་ན་གཏོར་བསྔོ་ཆེན་མོའི་གྲས་ལ་དུར་ཁྲོད་བདག་པོ་ཡོད་ཅིང་། ཟོར་གཏོར་གྱི་གྲས་ལ་མེད་པས་གཏོར་མ་འདི་དུར་ཁྲོད་བདག་པོ་ལ་འབུལ་བཞེད། ཡིན་ཀྱང་བླ་མ་གོང་མའི་ཕྱག་ལེན་ལྟར་གཏོར་མ་བདུན་པོ་དེ་ཀ་གྲངས་ཁ་མི་འཚམས་ཤིང་གད་གཙང་བས་ཁོ་བོས་ཆུ་ལུག་ལོ་ནས་དེ་བཞིན་བསྒྱུར་བ་ལྟར་དུར་ཁྲོད་བདག་པོ་ལ་བདེ་མཆོག་གཏོར་མའི་སྨད་ཀ་འབུལ་ལོ། ། ཨ་མེས་ཞབས་ཀྱི་མདོས་ཆེན་པ་དཔོན་སློབ་ལ་གནང་བའི་བཀའ་ཤོག་ལས། ཐུགས་དམ་ཉི་མ་སྔ་མ་རྣམས་ཀྱི་འགྲོས་དང་བསྟུན་ཟོར་ལས་པ་རྣམས་ཀྱི་ལྷོ་དང་ནུབ་བྱང་རྣམས་སུ་བསྐུལ་དང་བཅས་གཏོར་མ་འཕངས་པ་དང་། བན་ཚང་པ་གཞོན་པ་རེ་མོས་ཀྱི་རྐང་ཐུང་འབུད་པར་འགྲོ་བ་སོགས་སྔར་རྒྱུན་བཞིན་དང་། ཞེས་གསུངས་པས་སྔར་གཏོར་བཟློག དངོས་གཞི་ཤར་ལ་གནང་བ་དེ་ཕྱོགས་གཞན་གསུམ་ལ་མགྱོགས་གཏོར་མཛད་འདྲ་བས་དེང་སང་ནུབ་མ་གཏོགས་པའི་ཕྱོགས་གསུམ་ལ་མགྱོགས་གཏོར་དགོས་སམ་སྙམ། ཡང་དེ་ཉིད་ལས་བསྟོད་པ་ཚུགས་ནས་ཚོགས་དཔོན་ཟོར་ལས་པ་དང་བཅས་པས་འཁོན་བཅུག་སྦྱང་བའི་དམིགས་པ་དང་བཅས་ཡི་གེ་བརྒྱ་པ་བརྒྱ་ལྷག་ཙམ་དང་། དེ་ནས་ཚོགས་དཔོན་དང་མགོན་པོའི་གཏོར་ལས་པས་ཡི་གེ་བདུན་མ་གཙོ་བོ་དང་།
གཞན་གཏོར་ལས་པ་སོ་སོའི་རང་རང་གི་སྔགས་རྣམས་གཙོ་བོ་དང་། གཞན་རྣམས་འཕྲེང་སྐོར་རེ་ཙམ་ཚང་འགྲིག་རེ་བཟླ་བ། ཡིག་བརྒྱ་ནས་ཕུར་སྲུང་གི་སྔགས་ཀྱི་བར་གཏོར་བསྟོད་ཀྱི་བཟླས་པའི་སྐབས་སྒྲ་ཇི་བཞིན་དམིགས་པ་རྡོ་རྗེ་འཆང་གི་མན་ངག་གཡུལ་ལས་རྣམ་རྒྱལ་གྱི་དྲག་པོའི་སྐབས་དེ་བྱེད་ཅིང་། ཚོགས་ཆེན་གྱིས་འུར་རྒྱག་ངེས། དཀར་མོ་བའི་བསྟོད་དབྱངས་ཚུགས་སུ་ཉེ་བ་དང་། ཚོགས་དཔོན་དང་ཟོར་ལས་པ་རྣམས་མིག་ལྟ་བསྒྲིག་ནས་སྤྱིར་ཨོཾ་ཤྲཱི་མཧཱ་ཀ་ལ་སོགས། སྔགས་གསུམ་ལ་དྲིལ་བུ་ཆིག་བརྡུང་དང་། དེ་ནས་དྲིལ་བུ་བཅད་སྟབས་དང་བཅས་སངས་རྒྱས་བསྟན་སྲུང་མའི་ལས་མཁན་གྱི་བསྟོད་པ་བསྡུས་པ་གྲུབ་པ་ཡན་དྲིལ་བསིལ་དང་བཅས་བྱེད་ཅིང་། དཀར་མོ་མན་ཚོགས་པ་བྱིངས་དང་བསྟུན་ནས་བྱེད་ཅེས་དང་། ཡང་དེ་ཉིད་ལས་བསྟོད་པའི་བར་ལ་གཏོར་ལས་པ་སོ་སོས་བཟླས་པ་བྱེད་ལུགས་ཞལ་གྱི་དེས་ཞལ་བཞི་པའི་སྔགས་རིང་ཐུང་གང་རིགས།
པུ་ཏྲའི་དེས་ལས་མཁན་གྱི་འབོད་རྦད་བསད་གསུམ་མཁའ་འགྲོ་སྤྱི་གཏོར་བ་དེས་ཤཱ་ས་ན་གཙོ་བོ་དང་ལྷ་མོའི་སྔགས་རིང་གང་རིགས། བདུད་རྒྱལ་གྱི་དེས་དཀར་བདུད་ཀྱི་སྔགས་གཉིས་གཙོ་བོར་བཟླ་བ་ཡིན་ཞེས་སྔགས་འཆང་ཆེན་པོའི་གསུང་རྒྱུན་འཇམ་དབྱངས་སྐུ་མཆེད་ཀྱི་གསུང་ལས་ཐོས་པ་ལགས་པས་ཀུན་གྱི་ཐུགས་ལ་འཇུག་པ་ཞུ་ཞེས་གསུངས་པས་ཚོགས་པའི་སྔགས་དབྱངས་ཚུགས་པ་དང་། ཆོག་དཔོན་ཟོར་ལས་པའི་བཟླས་པ་ཚུགས་ནས་ཉེར་གསུམ་ནས་ཉེར་དྲུག་གི་བར་ལ་རབ་བརྗིད་དཔའ་བོའི་དབྱངས་ཚུགས་པ་དང་དྲིལ་བསིལ་གྱི་འགོར་གུར་ཡི་གེ་བཅུ་གཉིས་མ། ལྷ་མོའི་རོ་རུ། ཞལ་གྱི་སྔགས་ཐུང་རྣམས་བརྗོད་ནས། ཧཱུྃ་སངས་རྒྱས་བསྟན་པ་སྲུང་བ་པོ། ། བསྟན་སྲུང་འཁོར་དང་བཅས་ལ་བསྟོད་བར། ཚོགས་འདོན་མ་རྫོགས་ན་ཅུང་ཟད་སྒུག་ལ་དཀར་བསྟོད་ནས་མཉམ་འདོན། ཉེར་བདུན་ལ་མོན་བུ་བྷ་ཊ་ནག་པོ་ནི། ཞེས་དབྱངས་རེས་ཚུགས་པ་དང་།
ཉེར་བརྒྱད་ལ་བདུད་རྟ་བྲ་ནག་ཚོགས་ནས་སྔགས་བསྟོད་དྲིལ་བསིལ། གོང་བཞིན་ལ་དཀར་བདུད་བྲན་བདུད་ཕུར་སྲུང་རྣམས་ཀྱི་བསྟོད་པའང་བྱེད། དམ་ཚིག་མཆོད་གཏོར་སོགས་སངས་རྒྱས་བསྟན་སྲུང་མ་བསྡུས་པའི་གྲས་ལ་ཡོད། འཕྲིན་བཅོལ་མ་བྱུང་ཀྱང་ཆོག ཉེར་དགུ་ལ་བཟླས་པ་བྱེད་རིན་མི་ཆོག་པས་བསྟོད་པ་ཚོགས་པ་དང་མཉམ་འདོན་བྱས་ནས་ཨ་མེས་ཞབས་ཀྱི་དགོངས་པ་དང་མཐུན། ཉེར་དགུ་གཏོར་རྒྱག་གི་ཉིན་གཡུལ་ཐང་བར་ཚོགས་པ་དང་ཟོར་ལས་པ་ལྷན་ཅིག་དེ་ནས་སྔོན་ལ་ཕྱིན་ལ་སྨད་ཞིང་དུ་གསེར་སྐྱེམས་དཔང་གཟུགས། དྲག་བསྐུལ་དུས་གསུམ་རྒྱལ་བ་མ། ཟོར་ལམ་དབྱེ་བ་རྣམས་ཕོ་ཉ་བསྐུལ་ཡན་ཚར་བ་བྱས་ནས། ཕོ་ཉ་བསྐུལ་ཚོགས་པ་དང་མཉམ་འདོན་གྲུབ་པ་དང་མགྱོགས་གཏོར་གྱི་སྐབས་བཞིན་སོ་སོའི་སྔགས་ཐུན་སྔགས་བྷ་ཡ་རྣམས་བཟླས་ལ། མགོན་ཆེན་གྱི་དེས་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ།
ཡུམ་ཆེན་ཨེ་ཀ་ཛ་ཏི། དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་འཁོར་དང་བཅས་པ་ཁྱེད་རྣམས་ཀྱི་རྩ་བརྒྱུད་ཀྱིས་དཔལ་ལྡན་བླ་མ་དམ་པ་རྣམས་དང་། ཁྱད་པར་བླ་མ་མལ་ལོ་ཙཱ་བ། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་རྣམས་ཀྱི་བཀའ་བསྒོ་གཉེར་གཏད་རྗེས་སུ་དྲན་པར་མཛོད་ལ་སྤྱིར་བསྟན་འགྲོ་ཡོངས་ལ་གནོད་ཅིང་འཚེ་བ་བྱེད་པ་ཐམས་ཅད་དང་། ཁྱད་པར་རྗེ་བཙུན་ས་སྐྱ་པའི་བསྟན་པ་གདུང་བརྒྱུད་ལྷ་སྡེ་མི་སྡེ། སྦྱིན་བདག་སོགས་ལྟོས་པར་བཅས་པ་ཐམས་ཅད་ལ་གནོད་ཅིང་འཚེ་བར་བྱེད་པའི་གཟུགས་ཅན་གྱི་དགྲ། གཟུགས་མེད་ཀྱི་བགེགས་ཞི་བས་མི་ཐུལ་བ་ཐམས་ཅད་ལོ་ཟླ་མ་འགྱངས་པ་ཐལ་བའི་རྡུལ་དུ་རློགས་ལ་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བའི་འཕྲིན་ལས་མཛོད་ཅིག ཅེས་དང་། ཞལ་གྱི་དེས་དཔལ་རྡོ་རྗེ་ནག་པོ་ཆེན་པོ་ཞལ་བཞི་པ་ཡུམ་སྲིང་མོ་བཞི།
དྲེགས་པ་ཕོ་བདུན་མོ་བདུན། སྲོག་གི་སྒོ་བདུད་ནག་པོ། ལས་ཀྱི་བཤན་པ་ཉེར་གཅིག ཞིང་སྐྱོང་ཕོ་མོ་འབུམ་སྡེ་སོགས་བཀའ་ཉན་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་ཁྱེད་རྣམས་ཀྱིས་རྩ་བརྒྱུད་ཀྱི་དཔལ་ལྡན་བླ་མ་དམ་པ་སོགས་གོང་བཞིན་ལ། མལ་ལོའི་ཚབ་དུ་གཉན་ལོ་ཙཱ་བ་དར་མ་གྲགས། གནམ་ཁའུ་པ་ཆོས་ཀྱི་རྒྱལ་མཚན་ཞེས་སྦྱར། པུ་ཏྲ་ལ། དམ་ཅན་གནོད་སྦྱིན་ཡབ་ཡུམ་ཁམས་གསུམ་སྲོག་གི་གཤེད་མ་གཤིན་རྗེ་པུ་ཏྲ་གསུང་བདུད་ཀྱི་དབང་ཕྱུག་དམ་ཅན་བྷ་ཊ། ཤ་ཟ་སྲོག་གཅོད་ཀྱི་གཙོ་མོ་གསེར་གྱི་སྤུ་གྲི་མ། གདོང་གཉེན་གསང་བའི་ཁྲོ་མོ་རྣམ་བཞི།
སྤྲུལ་པའི་ཕོ་ཉ་ལྔ། སྟོབས་ཆེན་རུ་འདྲེན་སྡེ་བཞི། དྲེགས་པ་རྒྱུད་གསུམ་འཁོར་དང་བཅས་པ་ཁྱེད་རྣམས་ཀྱི་སོགས་གོང་བཞིན། དཀར་བདུད་ལ་སྣང་སྲིད་མ་མོའི་བདག་མོ་དཀར་མོ་ཉི་ཟླ། དྲེགས་བྱེད་ཡོངས་ཀྱི་དེད་དཔོན་བདུད་རྒྱལ་ཐོད་པའི་ཕྲེང་བ་ཅན། མཐུ་སྟོབས་རྫུ་འཕྲུལ་ཐོགས་མེད་བདག་ཉིད་མ་བཞི། ཤཱ་ན་མ་བཞི། ས་བདག་མ་བཞི། འཁོར་དང་བཅས་པ་ཁྱེད་རྣམས་ཀྱི་རྩ་བརྒྱུད་སོགས་གོང་བཞིན་ལ། མལ་ལོའི་ཚབ་འཁོན་རོག་ཤེས་རབ་ཚུལ་ཁྲིམས།
འཁོན་དཀོན་མཆོག་རྒྱལ་པོ། གཞན་འདྲ། མཁའ་འགྲོ་སྤྱི་གཏོར་ལ་རྒྱལ་བའི་བཀའ་བསྲུང་དམ་པ་དཔལ་མགོན་བདུན་ཅུ་རྩ་གཉིས། མཁའ་འགྲོའི་སྡེ་ལྔ། དམ་ཅན་བསྟན་མ་བཅུ་གཉིས་འཁོར་དང་བཅས་པ་ཁྱེད་རྣམས་ཀྱི་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་བསྒོ་གཉེར་གཏད་སོགས་གོང་བཞིན་བརྗོད་ལ་འཕངས། ཕོད་སྣེ་བརྡབ་ལ་རང་གི་གཡོན་ཕྱོགས་ལ་ཁ་བསྒྱུར་ཏེ་རྔ་རོལ་ཕྱོགས་སུ་བལྟ་བ་དང་། རྡོ་རྗེ་འཛིན་པ་རྒྱལ་པོ་ཡི་སོགས་བརྗོད་ལ་རྡོ་རྗེའི་ས་གཞི། རྭ་དྲྭ་བླ་བྲེ་གུར་མེ་འོད་རྣམས་ལམ་གྱི་གསལ་བཏབ་པའི་ནང་དུ་རང་ཉིད་ཐུན་མཚམས་ཀྱི་ཧེ་རུ་ཀའི་བསྐྱེད་ཆོག་སྐུ་གསུང་ཐུགས་ཀྱི་ལྷ་མོ་རྣམས་དང་། ཚིགས་ཆེན་བཅུའི་ཁྲོ་བོ་རྣམས་ལམ་གྱིས་གསལ་བཏབ་ལ་རྐང་རྗེས་རྡོ་རྗེ་རྒྱ་གྲམ་དུ་ལམ་ལམ་བྱུང་བར་མོས་ཤིང་། རཀྵ་དང་ཚེ་གཟུང་བཟླ་བས་ལོག
དེའི་ནུབ་སྲོད་ཐུན་ཅིག་དང་སང་ཐོ་རེངས་རང་གི་ནང་དུ་བྱས་ནས་གྲོལ། འདི་སྐོར་གྱི་དམིགས་པ་རྣམས་སྔགས་འཆང་ཀུན་དགའ་བཀྲ་ཤིས་ཀྱིས་དམར་ཆེན་ཕྱག་དེབ་དུ་གསུང་བ་བཞིན་ལ། འོན་ཀྱང་རང་རང་གི་གཏོར་མ་དུག་དང་མཚོན་ཆ་མེ་དཔུང་ཡམ་རིམས་ནད་ཀྱི་ཕུང་པོར་གྱུར་པས་འབྲུབ་ཁུང་ནང་གི་ལིངྒར་འཕངས་ནས་རྣམ་ཤེས་སྤོར་དམིགས་དང་། ཚེ་བསོད་ལྷག་མ་རང་ལ་སྟིམ་པའི་དམིགས་པ་ནི་ཐམས་ཅད་ཀྱི་བྱའོ།། །། ཅེས་པ་འདི་ཡང་ས་སྐྱ་པ་ཀུན་དགའ་བློ་གྲོས་ཀྱིས་བྲིས། བཀྲ་ཤིས།། །། ཅེས་རྣམ་འདྲེན་ཀུན་བློའི་ཞལ་སྒོ་ལས་བྱོན་པའི་ཟོར་ལས་པའི་ཡི་གེ་འདི་བཞིན་མ་དཔེ་ཤིན་ཏུ་དཀོན་པ་མ་ཟད་ཡོད་རིགས་ཀྱང་ཧྲུལ་སོང་དབུ་ཤོག་མེད་པ་ཁོ་ན་བྱུང་བར་བརྟེན། ས་བྱི་དུས་མདོས་སྐབས་འཁོན་རིགས་ཀརྨ་རཏྣས་དབུར་མཆོད་བརྗོད་ཤླཽ་ཀ་གཅིག་གསར་རྩོམ་དང་། དེ་འཕྲོ་ཡས་མས་ཀྱི་ཚིག་སྡེབ་ལ་ཞིབ་ཏེ་ཅུང་ཟད་ཞལ་སྐོངས་སུ་བྲིས་པ་དགེ་བས་ས་བསྟན་དར་ཞིང་རྒྱས་པའི་རྒྱུར་གྱུར་ཅིག། །། PAGE * MERGEFORMAT 2 ཀུན་དགའ་བློ་གྲོས།
དུས་མདོས་ཟོར་ལས་པའི་ཉེར་མཁོའི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
