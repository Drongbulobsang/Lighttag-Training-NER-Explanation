གསུང་འབུམ། ཀུན་དགའ་བློ་གྲོས།
པོད ༡༡༢
༄༅། །རྡོ་རྗེ་ནག་པོ་ཆེན་པོའི་མདོས་ཟོར་གཙོ་གྱུར་གྱི་མདོས་ཀྱི་རྣམ་གཞག
༄༅། །རྡོ་རྗེ་ནག་པོ་ཆེན་པོའི་མདོས་ཟོར་གཙོ་གྱུར་གྱི་མདོས་ཀྱི་རྣམ་གཞག་གོང་མ་རྣམས་ཀྱི་ཡིག་ཆ་བཞིན་ཉམས་སུ་ལེན་ཚུལ་ས་ལོ་འཇམ་པའི་རྡོ་རྗེ་སོགས་བླ་མ་གོང་མ་མང་པོའི་ཕྱག་ལེན་ལ་མཛད་པའི་དབྱངས་རོལ་འཆམས་སོགས་རྒྱས་འབྲིང་བསྡུས་གསུམ་ཇི་ལྟར་འཇུག་ཚུལ་མ་ཚང་བ་མེད་པ་བཞུགས་སོ།།་་་་་ མཚན་བྱང་མི་འདུག་ཀྱང་འདི་ལྟར་མིན་ནམ་སྙམ། ན་མོ་གུ་རུ་ཤྲཱི་མ་ཧཱ་ཀཱ་ལ་མ་ཧཱ་ཀཱ་ལཱི་དེ་ཝཱི་ཀརྨ་ནཱ་ཐ་ས་པཱ་རི་ཝཱ་ར་ཡ། མིག་སྨན་རི་བོའི་སྤོ་ལ་ཐུན་མཚམས་ཀྱི། ། གུར་གུམ་གསར་པ་འཕོས་འདྲའི་སྲིན་པོའི་གཟུགས། ། མཐོང་བས་བདུད་དགྲའི་སྙིང་འགེམས་དཔའ་བོ་ཆེ། ། བླ་མ་མགོན་པོས་ནག་ཕྱོགས་བདུད་ལས་སྲུངས། ། གངས་ལྗོངས་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ལ་བཀའ་བབས་པའི་བསྟན་སྲུང་ཁྱད་པར་ཅན་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་འདི་ལ་ཐུན་མོང་དང་ཕུལ་བྱུང་གི་ཡིག་སྐོར་བསམ་གྱིས་མི་ཁྱབ་པ་ཞིག་བཞུགས་པ་ལས། འདིར་ཐུན་མོང་གི་ཆོས་སྐོར་རམ་གསལ་བྱེད་ཀྱི་ཡིག་ཆ་རྣམས་ཚར་ཆེན་རྡོ་རྗེ་འཆང་ཆེན་པོས་དཀར་ཆག་ཏུ་བསྒྲིགས་པར་མཛད་པ་ལ་ཁ་སྐོང་གླེགས་བམ་དུ་གྲགས་པའི་ནང་ཚན་བསྐང་གསོའི་སྐོར་ལས་དམ་པས་མཛད་པའི་མདོས་བསྐང་རྒྱས་པ་ཟུར་དུ་བྱ་ཚུལ་གྱི་ཡིག་ཆ་ངེད་རང་གིས་བསྒྲིགས་པ་ལ་གདན་ས་ཆེན་པོ་འདི་ཉིད་ཀྱི་དབྱངས་རོལ་ཆོ་ག་ཕྱག་ལེན་འཇུག་ཚུལ་ཐོར་བཀོད་ན། དེ་ཡང་འདིའི་སྐབས་སུ་ཚར་ཆེན་རྡོ་རྗེ་འཆང་ཆེན་པོའི་གསུང་ལས།
དམ་པས་མཛད་པའི་མདོས་བསྐང་རྒྱས་པ། མདོས་གཏོར་ཐུན་མོང་བ་ཆོས་ཉིད་དམ་བསྐང་གསོ་ཆུང་བ་ནག་པོ་མཆོད་རྟེན་རྣམས་ཡོད་ཀྱང་། བདག་ཆེན་རིན་པོ་ཆེའི་གསུང་ལས། མདོས་བསྐང་རྒྱས་པ་དང་ཆོས་ཉིད་མ་གཉིས་ལ་དམ་པས་མཛད་པའི་བསྐང་གསོ་ཆེ་ཆུང་དུ་གྲགས་ཀྱི། ནག་པོ་མཆོད་རྟེན་ནི་དམ་པའི་མདོས་བསྐང་ཆེན་མོ་ལས་སྔགས་འཆང་གཟུངས་དཔལ་བས་ཟུར་དུ་ཕྱུང་བ་ཡིན་གསུང་དོན་ལ། རྡོ་རྗེ་གདན་པ་ཆེན་པོ་ཡང་དེ་ཉིད་ཞལ་གྱིས་བཞེས་པར་སྣང་སྟེ། མདོས་བསྐང་ཆེན་མོ་དང་ཆོས་ཉིད་མ་ལ་ལུང་རྒྱུན་བཞུགས་ཤིང་། ནག་པོ་མཆོད་རྟེན་ལ་ལུང་རྒྱུན་མེད་པར་བཞེད། མུས་སྲད་པ་ནི་མདོས་བསྐང་ཆེན་མོ། ནག་པོ་མཆོད་རྟེན་གཞན་བསྐང་གསོ་ཆུང་བ་ཞིག་དང་གསུམ་ལ་དམ་པའི་བསྐང་གསོ་རྒྱས་འབྲིང་བསྡུས་གསུམ་ཞེས་ཐེམ་ཡིག་དང་གཅེས་སྤྲས་མཛད་མོད།
དེང་སང་ཕལ་ཆེར་ནི་ཆོས་དེ་སུས་བྱས་དང་། རང་གཞུང་གང་ཡིན་གྱི་རྟོགས་དཔྱོད་མེད་པར་བྱེད་མཁན་སུ་མང་དང་དཔེ་ཆ་གང་བྱུང་འཇིགས་རྔམས་གང་ཆེ་ཞིག་ལག་ལེན་བྱེད་པར་སྣང་ངོ་། ། ཞེས་གསུངས་པ་ལས་ཁོ་བོས་བསྒྲིགས་པ་འདི་ནི་དམ་པའི་མདོས་བསྐང་ཆེན་མོ་ལ་ཟོར་མདོས་སུ་བྱ་ཚུལ་ཚར་ཆེན་རྡོ་རྗེ་འཆང་ཆེན་པོས་མཛད་པའི་དམར་ཆེན་གཏོར་བཟློག་ནས་ཁ་བསྐངས། དེའི་ཆ་ལག་ཕོ་རྐྱང་དྲག་པོའི་སྦྱིན་སྲེག་ས་ཆེན་གྱི་གསུང་ལ་གཉེན་ཕུལ་ཆུང་པས་ཟིན་བྲིས་སུ་མཛད་པ་བསྟོད་པ་དང་བཅས་ནག་འགྲོས་སུ་བཀོད། ལས་བཞིའི་བྲོ་བརྡུང་དམ་པས་མཛད་པ་ལ་ཚིག་ཟུར་ཅུང་ཟད་བསྒྱུར་བ་ཡིན་པས། རྗེ་བཙུན་གོང་མས་མདོས་ཟོར་གྱི་ཕྱག་ལེན་ཤིན་ཏུ་རྒྱས་པ་དང་འབྲེལ་ཞིང་། ཞར་ལ་རྟེན་མདོས་དང་མཆོད་མདོས་ཀྱི་རྣམ་བཞག་ཀྱང་འཐོན་པས་དེའི་ལག་ལེན་བྱ་ཚུལ་ས་ལོ་ཆེན་པོ་ཡབ་སྲས་ཀྱི་ཕྱག་ལེན་དང་མཐུན་པར་བཀོད་ན། ཐོག་མར་བཤམ་གྱི་རིམ་པ་ནི་མདོས་བསྐང་གི་ཡིག་ཆ་ཉིད་ཀྱི་དབུ་ན་གསལ་ལ། མདོས་གདན་རི་རི་རབ་སོགས་ཟན་དང་འཇིམ་པ་འདམ་ག་ཡིན་ཅིང་། ཤིང་ཁྲི་རུང་བ་ཀུན་མཁྱེན་རྡོ་རྗེ་གདན་པས་བཞེད་པས་ཞར་ལ་འཇག་ཁྲི་རུང་བ་ནི་ལག་ལེན་ཁྱེར་བདེ་བར་མངོན་ཏེ།
དེ་ཡང་འཇག་ཕོན་ལ་སྐུད་པས་བསྡམས་པའི་རི་རབ་ཀྱི་གཟུགས་ལ་ཕྱི་ནས་འབྲུ་སྣའི་ཟན་གཞལ་བའི་ཚུལ་དུ་བྱུགས། དེ་ལ་རི་རབ་ཀྱི་ཁོག་དང་མཐུན་པའི་ཆུ་ཚན་བྱུགས། གླིང་བཞིའི་གླིང་ཕྲན་རི་བདུན་རོལ་མཚོ་ལྕགས་རི་མར་མེ་རྣམས་འཇིམ་པ་དང་། བཤོས་བུ་མཐེབ་སྐྱུ་སོགས་ཟན་ལ་བཅོས། མདུང་ཐུང་དང་མདའ་འཕང་རྣམས་ངོ་མ། རྩེ་དང་བང་རིམ་ལ་འགོད་རྒྱུའི་གཟུགས་འགྲོས་རྣམས་ཙ་ཀ་ལི་དང་། ཕོ་གདོང་མོ་གདོང་ཁྲམ་ཤིང་རྣམས་ཤིང་ལེབ་ལ་བྲི་བའམ། ཡང་ན་ཙ་ཀ་ལི་ཤིང་ལ་སྦྱར་ཀྱང་རུང་། ནམ་རྒྱངས་རྣམས་རྒྱས་འབྲིང་བསྡུས་གསུམ་གྱི་དབྱེ་བ་ནི་འབྱོར་པ་དང་བསྟུན་ནས་བྱ། དེ་དག་གི་དབྱིབས་རྟེན་མཆོད་བཟློག་གསུམ་གྱི་དབྱེ་བ་མདོས་བསྐང་ན་ཤིན་ཏུ་གསལ་བ་བཞིན་བརྒྱུད་ལྡན་བླ་མའི་ཕྱག་ཁྲིད་ཅན་གྱི་སྐབས་སུ་གང་བབས་ཉམས་སུ་བླངས།
བྲིས་སྐུ་ཞིང་ཁམས་མ་ཡོད་ན་ཡི་དམ་ཆོས་སྐྱོང་གི་མདུན་བསྐྱེད་མཎྜལ་ཚོམ་བུ་གཉེན་མགོན་ལྟ་བུའི་དམིགས་བསལ་མ་གཏོགས་མ་བྱུང་ཀྱང་ཆོག འོན་ཀྱང་རྒྱ་གཞུང་བོད་གཞུང་ཕལ་ཆེར་གྱིས་ཕྱི་རོལ་ཚོགས་གསོག་གི་གཙོ་བོ་ལ་མཎྜལ་སྒྲུབ་མཆོད་འདི་གསུངས་པས་ཚོམ་བུ་བཤམ་ཐུབ་ན་ཤིན་ཏུ་ལེགས་ཤིང་། མགོན་པོ་ལྷ་བརྒྱད་ལ་དེ་ལྟར་བྱ་ཚུལ་གོང་མའི་གསུང་བཞིན་ཀུན་མཁྱེན་མཁྱེན་བརྩེས་མཛད་པའི་ཡིག་ཆ་ཞལ་གསལ་ཅན་ཡང་མཆིས་པས་ངོས་ཀྱིས་ཀྱང་མདོས་བསྐང་དུ་དེ་དང་ཕྱོགས་མཚུངས་བཀོད་པ་ཡིན་ཞིང་། མདུན་བསྐྱེད་ཀྱི་མཆོད་པ་ས་ལོ་འཇམ་པའི་རྡོ་རྗེ་ཡབ་སྲས་ཀྱི་ཕྱག་ལེན་ལ་བསྐང་གཏོར་སོགས་ཀྱི་དྲུང་དུ་བཤམས་པ་དེས་གོ་ཆོད་པར་མཛད་ཀྱང་། བྱུང་ན་འདིར་མ་ཟད་མཆོད་པའི་རིགས་ཀུན་གྲངས་མང་ཞིང་རྒྱ་ཆེ་བ་རང་ལེགས་པས་མཎྜལ་གཉིས་ལའང་ཞི་དྲག་གི་མཆོད་པ་རེ་མཐར་བཀོད་ན་ཤིན་ཏུ་འབྲེལ་ཆགས་པར་སེམས་སོ། ། ངག་འདོན་གྱི་རིམ་པ་སྒྲུབ་པ་པོ་རྣམས་གྲལ་ལ་འཁོད་ལ་ནས་བདག་བསྐྱེད་ཕུར་པ་བྱེད་ན་དེའི་གསེར་སྐྱེམས་རྒྱས་བསྡུས་གང་རུང་། ལམ་དུས་བྱེད་ན་ས་ལོས་མཛད་པའི་མགོན་པོའི་གསེར་སྐྱེམས། གང་ལྟར་ནའང་། གསེར་སྐྱེམས་ནས་བདེན་བདར་རྫོགས་པའི་བར་ཞྭ་གྱོན། ཨོཾ་ཨཱཿཧཱུྃ་གི་རྗེས་སུ་བཅོམ་དུང་བཏང་ལ་བཅོམ་རོལ་འཕར་མ་དང་།
དེ་བསྟུན་ལས་ཀྱི་རྡོ་རྗེས་ཁ་རས་བཅས་གསེར་སྐྱེམས་ཐོགས་ནས་འཕར་རྫོགས་པའི་རོལ་མོ་གསུམ་བརྡེག་ལེན་ཅན་ལ། འཆམས་འགོ་བླངས་ལ་འཇམ་པོའི་འཁྱིལ་འཆམས་རྒྱུན་བཞིན་དང་། གསེར་སྐྱེམས་ནམ་མཁར་འཐོར་འོས་པ་ཡོད་ན་དེ་བཞིན་དང་། མེད་ཚེ་མདོས་དྲུང་དུ་སྣོད་བཞག་ལ་འཆམས་རྫོགས་མཚམས་རྣམས་སུ་གསེར་སྐྱེམས་བརྗེ་ཐང་རེ་ཕྱག་ལེན་བཞིན། རང་རྐྱང་པ་སོགས་ཤིན་ཏུ་ཉུང་ན་གསེར་སྐྱེམས་སྟེགས་ལ་བཀོད་པ་ཐམས་ཅད་རྫོགས་པའི་མཐར་ས་གཙང་སར་ཕུལ། གང་ལྟར་གསེར་སྐྱེམས་རྫོགས་པའི་ཆེམས་བརྡུངས་ལ་སྒང་དུང་རོལ་མོ་སུམ་བརྡེག་ལེན་ཅན། བདེན་བདར་ལན་གསུམ་བྱུང་ན་མཆོག་ཏུ་ལེགས། འདིའི་ཚིག་རིགས་ལ་རྗེ་བཙུན་ས་སྐྱ་པ་ཞེས་བྲིས་པ་ནི་གདན་ས་འདི་ཉིད་ཀྱི་དམིགས་བསལ་ཡིན་གྱི། གཞན་དུ་བདག་ཅག་དཔོན་སློབ་ཡོན་མཆོད་ཅེས་པ་འདིས་གོ་ཆོད་པར་སེམས། རྟེན་མཆོད་བཟློག་གསུམ་གྱི་མདོས་གང་ལའང་མཆོད་མདོས་ཞེས་པའི་ཚིག་སྦྱར་བ་ལ་འགལ་བ་མེད་པར་སེམས་ཏེ།
རྟེན་མདོས་ནི་ནང་རྟེན་གྱི་གྲས་སུ་གསུངས་པའི་དོན་ལ་སྐུ་རྟེན་དང་མཆོད་རྫས་གཉིས་ཀ་ཡིན་ཅིང་། མཆོད་མདོས་ནི་སྒྲ་དེ་སོར་བཞག བཟློག་མདོས་ནི་མཆོད་པའི་ལྷག་མ་ཟོར་རྫས་སུ་བྱིན་གྱི་བརླབས་པ་ཡིན་པས་མདོས་ཐམས་ཅད་ལ་མཆོད་པ་ཞེས་སྤྱི་ཁྱབ་ཏུ་འཇུག་པར་མངོན་ནོ། ། སྔོན་འགྲོ་གཏོར་མའི་དབྱངས་རོལ་ནི་ཕྱག་ལེན་བཞིན། བདག་བསྐྱེད་ཕུར་པའི་སྒྲུབ་ཐབས་རྒྱས་འབྲིང་ཡིན་ན་བྱིན་འབེབས་དགོས་སྟབས་བདེ་མཆོག་གཏོར་བསྔོ་རྫོགས་པའི་རྗེས་སུ་གསེར་སྐྱེམས་ནས་སྔོན་འགྲོ་གཏོར་མའི་བར་བྱས་ལ་མགོན་པོའི་མདུན་བསྐྱེད་ལ་འཇུག ཕུར་ཆུང་དང་ཀྱེ་རྡོར་ལ་གོང་བཀོད་བཞིན། གནས་ཡོ་བྱིན་བརླབས་གྲུབ་ནས་དཀར་ཆ་བྱེད་ཚེ་དེ་བཞིན། བདག་བསྐྱེད་ནས་ཡི་དམ་གྱི་གཏོར་བསྔོ་རྫོགས་པའི་བར། ཀྱཻ་རྡོར་ལྟར་ན་མདུན་བསྐྱེད་མཎྜལ་སྒྲུབ་མཆོད་ཀྱི་ཕྱག་ལེན་ནི། ཕུར་པ་ལྟར་ནའང་དེ་སྐབས་སུ་ཇི་ལྟར་བྱེད་པའི་ཕྱག་ལེན་བཞིན།
ཆོས་སྐྱོང་གི་མདུན་བསྐྱེད་ནི། མདོས་གཞུང་ཇི་ལྟ་བ་བཞིན་ལ། ། དྲུག་ཅུ་པའི་བསྐྱེད་ཆོག་འདི་མདུན་བསྐྱེད་སྤྱིར་བཏང་ཡིན་པས་འདིའི་དམིགས་བསལ་ལྟར་ན་དབུས་དང་མདུན་རྩིབས་ལ་མགོན་པོ་དང་ཡུམ་ཆེན་ལྷ་མོ། བསྐྱེད་པའི་ཧཱུྃ་དང་བྷྱོའི་སྒྲ་སྒྲོགས་པ་ཞེས་པའི་རྗེས་སུ་མགོན་པོའི་ཐུགས་ཀ་ནས་ཡཾ། ལྷ་མོའི་ཐུགས་ཀ་ནས་མཾ་མདུན་དུ་འཕྲོས་པ་ལས་རྩིབས་གཉིས་པར་ཡཾ་ལས་ནག་པོ་སོགས་གསུམ་པར་མཾ་ལས་ནག་མོ་སོགས། ཡབ་ལས་ཏྲི་ཏྲི་དང་ཡུམ་ལས་བྷྱོ་འཕྲོས་པ་ལས་རྩིབས་ལྷག་མ་གསུམ་ལ་པུ་ཏྲ་མིང་སྲིང་བསྐྱེད་པ་ཡིན་ཅིང་། གཞན་ཡང་ཧཱུྃ་བྷྱོ་ཧཱུྃ་བྷྲཱུཾ་ཡཾ་མཾ་ཞེས་ལྕམ་དྲལ་ཟངས་གྲི་ཅན་ལས་མགོན་ལྔ་རྣམས་ཀྱི་ས་བོན་བརྗོད་དགོས་དང་དམ་བཞག་རང་གཏོར་སྔགས་ལ་ཟངས་གྲི་ཅན་མེད་པ་ནི་བསྡུ་ན་མགོན་པོ་དང་མ་མོའི་བོད་པའི་ནང་དུ་འཐུས་པར་སེམས་སོ། ། ཆོས་སྐྱོང་གཞན་གྱི་གཏོར་བསྔོའི་རིམ་པ་བྱེད་ཚུལ་ཀྱང་དེ་ནང་ན་གསལ། བཤགས་པ་ཚིགས་ལྷུག་མ་གསུམ་སོགས་སྐབས་སུ་གང་བབས། བསྐང་རྫས་བྱིན་རླབས་ཀྱི།
ཨོཾ་བཛྲ་ནས་གང་བར་གྱུར་གྱི་བར། སྔགས་དྲུག་ཕྱག་དྲུག་རྫོགས་པའི་མཐུ་དང་ལྡན་པར་གྱུར་གྱི་རྗེས་སུ། ཨོཾ་སརྦ་ནས་ཁཾ་གི་སྭཱཧཱའི་བར་ལན་གཅིག དེ་ནས་དཔོན་སློབ་རྣམས་བཞེངས་ལ་སློབ་དཔོན་གྱིས་རྡོར་དྲིལ་གཡབ་དར་ཐོགས་གཞན་རྣམས་ཀྱིས་རྔ་རོལ་རྐང་གླིང་དུང་སོགས་འབུད་དཀྲོལ་དང་། དུར་ཁྲོད་ནག་པོའི་རྒྱུད་ནས་གསུངས་པའི་མགོན་སྤོས་སམ། གུ་གུལ་ཤ་ཆེན་སོགས་ཀྱི་དུད་པ་སྦྱར་ལ། དད་རིང་གི་བྱིན་འབེབས་དང་། ཐོག་མར་འཕར་ཆུང་གསུམ་ལ་དྲིལ་གསིལ། རོལ་མོ་དང་བསྟུན་པའི་རྔ་ཡོག་ཕོག་མཚམས་རྣམས་སུ་དར་གཡབ་རེ། དེ་ནས་རོལ་མོ་ཁ་སློང་པའི་ཆུང་བ་རྣམས་ལ་དྲིལ་གསིལ་གཡབ་དར་བཞག
འཕར་ཆེན་རྣམས་ལ་དྲིལ་གསིལ་དང་རྔ་ཡོག་ཕོག་མཚམས་སུ་གཡབ་དར་རེ། སྤྱན་འདྲེན་གྱི་རོལ་མོ་རྣམས་མ་རྫོགས་པར་འཕར་ཡོད་མེད་གང་ལའང་དྲིལ་གསིལ་དང་གཡབ་དར་བྱ་ཚུལ་དེས་རིགས་འགྲེ་སྦྱར་ལ། བྱོན་སྐྱེམས་དང་རྡོ་རྗེ་ཐུགས་ཀ་དང་དྲིལ་གསིལ་ལས་གཡབ་དར་མི་དགོས། ཧཱུྃ་དད་པ་ནས། བསྒྲལ་དུ་གསོལ་གྱི་བར་དབྱངས་རོལ་དང་འདུར་མ་སོགས་གཏོང་ཚུལ་ཕྱག་ལེན་བཞིན། ཧཱུྃ་ངོ་ཞེས་འདྲེན་བཅུག་པའི་རྡོ་རྗེ་འཆང་ཤླཽ་ཀ་གཅིག་ལ་བསྭོ་རིང་གི་བུ་དབྱངས་གནས་འདིར་ལ་ཚིག་རོལ། ཧཱུྃ་ངོ་ཞེས་འདྲེན་བཅུག་པས་བདག་ནི་ཤླཽ་ཀ་གཅིག་ལ་དབྱངས་དེ་ཉིད། ནག་པོ་འཁོར་བཅས་ལ་ཚིག་རོལ་གྱི་རྗེས་སུ་ཆེམས་བརྡུང་གི་མཐར་གསུམ་བརྡེག་ལེན་ཅན་རོ་བཅུད་རྒྱན་ལྡན་ཤླཽ་ཀ་གཅིག་ལ་ཚིག་རོལ་གྱི་མཐར་ཆེམས་བརྡུང་གསུམ་བརྡེག་ལེན་བཅས་རོལ་བསྐོར་འབེབས་བཅས། བདུད་རྩི་ལྔ་མཆོད་ནི་འོག་ནས་འབྱུང་བས་འདིར་མི་བྱ་བར། ཧཱུྃ་འདྲེན་བཅུག་པས་དཔལ་ལྡན་མགོན་པོ་ནས།
སྩལ་དུ་གསོལ་གྱི་བར་དང་། ཧཱུྃ་འདྲེན་བཅུག་པས་གཞན་ཡང་ནས། མཛོད་ཀྱི་བར་དང་། དེ་ལས་ནས། གསོལ་གྱི་བར་གསུམ་ལ་རང་དབྱངས་རོལ་མོ། ཡན་ལག་ནས། ཤངས་ལ་འབུལ་གྱི་བར་མཆོད་དབྱངས་རོལ་མོ། མི་རྟ་ནས་གཉེན་པོ་སྲུང་གི་རྗེས་སུ་ཚིག་རོལ། གཏུམ་ཆེན་ཉི་མ་ཤླཽ་ཀ་གཅིག་ལ་རྡོ་རྗེ་དྲག་ཆེན་མའི་དབྱངས་རིང་རོལ་མོ་ཉེར་གཅིག་མ། སྔོན་གྱི་བསྐལ་པ་ནས།
གསོལ་གྱི་རྗེས་སུ་གསུམ་བརྡེག་ལེན་ཅན་བསྡུས་པ་བྱས་ལ་རྔ་རོལ་བཞག་ནས། མདོས་གཏན་རི་རབ་ཀྱི་སྟེང་དང་མཐའི་གཏོར་མ་དང་མཐེབ་ཀྱུ་རྣམས་མགོན་པོ་འཁོར་བཅས་ལ་ཕུལ་བར་བསམས་ལ། རྡོ་རྗེ་ཐལ་མོ་ཁ་ཕྱེ་བའི་མཐར་སེ་གོལ་དང་བཅས་ཤཱ་ས་ན་ཉེར་གཅིག་གིས་བསྔོས། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་སྔོན་འགྲོའི་ཕྱི་མཆོད། དེའི་མཐར་འབྲུ་གསུམ་སྦྱར་བའི་ནང་མཆོད། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་བསྟོད་འཁོར་དང་བཅས་པ་ཁྱེད་རྣམས་ཕྱི་ནང་གསང་གསུམ་གྱི་བསྐང་རྫས་ཀྱི་མཆོད་གཏོར་རྒྱ་ཆེན་པོ་འདི་བཞེས་ལ་ནས། རྒྱ་ཆེན་པོ་མཛད་དུ་གསོལ་གྱི་བར་ཕྲིན་བཅོལ་གསུང་རྒྱུན་བཞིན། ནག་པོ་ཆེན་པོ་ཤླཽ་ཀ་གཅིག་ལ་ཧཱུྃ་ངོ་ཞེས་སྦྱར་བའི་འཁྲིལ་མཆོད་མའི་དབྱངས་དང་གསུམ་བརྡེག་ལེན་ཅན། བཞེས་ཤིག་འབུལ་ལོ་ལ་ཚིག་རོལ། རྡོ་རྗེ་དྲག་ཆེན་མའི་དབྱངས་རོལ་ཆོས་ཉིད་མ་བཞིན།
མངོན་སྤྱོད་དྲག་པོ་ལ་ཚིག་རོལ། ཧཱུྃ་ངོ་ཞེས་སྦྱར་བའི་དུར་ཁྲོད་ཆེན་པོ་ནས། འགྱུའི་བར་རབ་བརྗིད་དཔའ་བོའི་འདུར་གདངས་རོལ་མོ། ནག་པོ་ཁྱོད་ནི་ལ་ཚིག་རོལ། ཧཱུྃ་ངོ་ཞེས་སྦྱར། དཔལ་ལྡན་ཆོས་སྐྱོང་ཤླཽ་ཀ་གཅིག་ལ་སྟོང་ཉིད་མའི་དབུ་དབྱངས་རོལ་མོ། གཞན་དོན་བྱམས་པའི་ལ་ཚིག་རོལ། དུས་གསུམ་བདེ་གཤེགས་མ། རྣམ་དག་ཚོགས་གཏོར་མ། མཛེས་པའི་སྤུ་སྡུག་མ་རྣམས་ལ་རང་དབྱངས་རོལ་མོ།
མི་ནག་རྫོགས་མཚམས་ཚིག་རོལ། མདོས་རྫོགས་མཚམས་ཚིག་རོལ་དགྲ་དང་འབྱུང་པོ་ལ་ཚིག་རོལ། ཧཱུྃ་ངོ་ཞེས་སྦྱར། དུར་ཁྲོད་ཆེན་པོ་ཤླཽ་ཀ་གཅིག་ལ་ནག་པོ་མི་ཟན་མའི་དབྱངས་རོལ། ཅི་བཅོལ་ལས་ལ་ཚིག་རོལ། ཧཱུྃ་འདྲེན་བཅུག་པའི་རང་བཞིན་རྣམ་དག་ཤླཽ་ཀ་གཅིག་ལ་ཡང་དག་དོན་དུའི་དབྱངས་གསུམ་བརྡེག་ལེན་མེད། ནག་པོ་ཆེན་པོ་ལ་ཚིག་རོལ་མི་འགྱུར་མ་ལ་རང་དབྱངས་རོལ་མོ། སྐོང་གྱུར་ལ་ཚིག་རོལ། དཔལ་ལྡན་ལྷ་མོ་ཤླཽ་ཀ་གཅིག་ལ་གཞན་ཡང་མ་འབྲིང་པོ་ནམ་གྲུ་མའི་དབྱངས་རོལ། བཅོལ་བའི་ཕྲིན་ལས་ལ་ཚིག་རོལ།
མ་ཧཱ་ཀཱ་ལ་ལ་ཤླཽ་ཀ་གཅིག་ལ་ཧཱུྃ་ངོའ་འང་ཞེས་སྦྱར་བའི་བདུད་རྒྱལ་བསྐུལ་གྱི་དབྱངས་རོལ་དང་རྫོགས་མཚམས་ཚིག་རོལ། ནག་པོ་ཆེན་པོ་ཤླཽ་ཀ་གཅིག་ལ་ཧཱུྃ་ངོ་ཞེས་སྦྱར་བའི་ཆོས་ཉིད་མའི་རྣམ་དག་ཚོགས་གཏོར་མའི་དབྱངས་རོལ། བཅོལ་པའི་ཕྲིན་ལས་ལ་ཚིག་རོལ། ཧཱུྃ་ངོ་ཞེས་སྦྱར་བའི་ཞེ་སྡང་མེ་འབར་ཤླཽ་ཀ་གཅིག་ལ་སྲིན་ཐུང་མའི་དབྱངས་རོལ། རྡུལ་བཞིན་ལ་ཚིག་རོལ། འདོད་ཆགས་ཁྲག་མཚོ་ལ་དེ་ལྟར། ཚར་གཅོད་མའི་དབྱངས་རོལ། དགྲ་བགེགས་བརླག་པ་ལ་ཚིག་རོལ། མགོན་པོའི་བཀའ་ཉན་ཤླཽ་ཀ་གཅིག་ལ་དཔལ་ལྡན་གྲུ་འཛིན་མའི་དབྱངས་རོལ། དེ་འཕྲོས་རྫོགས་མཚམས་ཚིག་རོལ།
དམ་ཅན་མིང་སྲིང་རྫོགས་མཚམས་ཚིག་རོལ། བསྐང་འོས་ཤླཽ་ཀ་གཅིག་ལ་གང་ཐུགས་མ་ཐུང་བ། རྣལ་འབྱོར་དགྲ་ལྷ་རྫོགས་མཚམས། འདོད་པ་སྒྲུབ་ལ་ཚིག་རོལ། གཞན་ཡང་རྫོགས་མཚམས་ཚིག་རོལ། མཐུ་སྟོབས་ཆེན་པོའི་ལ་ཚིག་རོལ། ཁྱེད་ཐུགས་ལ་ཧཱུྃ་ངོ་ཞེས་སྦྱར་བའི་ཧེ་རུ་ཀའི་དབྱངས་དང་། བླ་མེད་མའི་རོལ་མོ་ཆེམས་བརྡུང་མེད་པ་རྫོགས་མཚམས་ཚིག་རོལ། དཔལ་ལྡན་མགོན་པོ་ལ་རང་དབྱངས་རྫོགས་མཚམས་ཚིག་རོལ། དཔལ་ལྡན་ཆོས་སྐྱོང་ལ་རང་དབྱངས་རྫོགས་མཚམས་དགུ་བརྡུང་གཉིས།
ཧཱུྃ་དཔལ་ལྡན་མགོན་པོ་སོགས་ལ་རོལ་མོ་ལེན་མཚམས་རྣམས་རྔ་ཤོན་བཞིན། རྫོགས་མཚམས་ཆེམས་བརྡུང་དང་དྲག་དུང་། ཀྱཻ་བོས་སོ་ཤླཽ་ཀ་གཅིག་དང་ཚིག་རྐང་ལྔ་ལ་དབྱངས་འཁོར་གསུམ་བརྡེག་ལེན་ཅན། ཆོས་སྐྱོང་མགོན་པོའི་རྗེས་ཀྱི་རོལ་མོ་ལེན་ལུགས་ཆོས་ཉིད་མ་བཞིན་བཟློག་དབྱངས་བཅས་བཟློག་པ་རྫོགས་ནས་ཆེམས་བརྡུང་གསུམ་བརྡེག་ལེན་ཅན། སྔགས་དབྱངས་སོགས་རྒྱུན་བསྐང་བཞིན་བྱ་དགོས་པས། དེ་དག་གདན་ས་འདི་ཀའི་དུས་གཏོར་ཆེན་མོ་ལ་སྦྱོར་ཚུལ་དང་། གཞན་བསྐང་གསོ་རྒྱས་འབྲིང་བསྡུས་གསུམ་ལ་སྦྱོར་ཚུལ་མདོས་བསྐང་རྐྱང་པ་བྱ་ཚུལ་རྣམས་རིམ་པ་བཞིན་བརྗོད་ན། ཉེར་དྲུག་ལ་གཏོར་བསྔོའི་བཤགས་པ་གཅིག མདོས་བསྐང་སྤྱན་འདྲེན་དུར་བདག་དང་ལས་མཁན་རྫོགས་པའི་ཆེམས་བརྡུང་གི་མཐར་གསུམ་བརྡེག་ལེན་ཅན། མཚན་ཉིད་ལྡན་པའི་མཐར་གསུམ་བརྡེག་ལེན་ཅན་རོལ་བསྐོར་འབེབས་བཅས།
མཐུ་སྟོབས་ཆེན་པོའི་བར་གོང་བཞིན། བསྟན་སྲུང་རྒྱ་མཚོ་ནས་རྩ་བརྒྱུད་བླ་མ་རྫོགས་པའི་བར་མདོས་བསྐང་གི་བཤགས་པ་ཁྱེད་ཐུགས་མ། ས་སྐྱའི་རྗེ་བཙུན་མ་དབྱངས་བཅས་གཅིག བསྐང་གསར་གྱི་ཕྲིན་བཅོལ་དེའི་བཟློག་པའི་རྗེས་སུ་ཆེམས་བརྡུང་མི་བྱེད་པར་གསུམ་བརྡེག་ལེན་ཅན། མདོས་བསྐང་གི་བཤགས་པ་དཔལ་ལྡན་མགོན་པོ་བཀའ་བསྒོ་དཔལ་ལྡན་ཆོས་སྐྱོང་ནས། ཀྱཻ་བོས་རྫོགས་པའི་བར་མདོས་བསྐང་བཞིན། སྔགས་དབྱངས་སྔོན་འགྲོའི་ཉེར་དྲུག་གི་བསྟོད་པ། ཉེར་བདུན་ལ་མདོས་བསྐང་གི་སྤྱན་འདྲེན་རྫོགས་ནས་ཆེམས་བརྡུང་མི་བྱེད་པར་དེ་ཝཱི་ཀོ་ཊ་སོགས་རྒྱུན་བཞིན་ལ་སྤྱན་འདྲེན་དང་། བྱོན་སྐྱེམས་ཀྱི་ཆེམས་བརྡུང་སོ་སོའི་མཐར་གསུམ་བརྡེག་ལེན་ཅན་རོལ་བསྐོར་སོགས་བྱེད་ཚུལ་གོང་བཞིན། མདོས་བསྐང་རྫོགས་ནས་གཞན་ཡང་མ་རིང་མོ་ནས་རྩ་བརྒྱུད་བླ་མའི་རྗེས་སུ་མདོས་བསྐང་གི་བཤགས་པ།
ཁྱེད་ཐུགས་མ། ས་སྐྱའི་རྗེ་བཙུན་མ་དབྱངས་བཅས་གཅིག བཤགས་པ་དཔལ་ལྡན་མགོན་པོ་མ། བཀའ་བསྒོ། འདོད་པའི་དངོས་གྲུབ་མྱུར་དུ་སྩོལ་གྱི་རྗེས་སུ་དགུ་བརྡུང་གཅིག དཔལ་ལྡན་མགོན་པོ་སོགས་རྔ་ཤོན་བཅས། ཆེམས་བརྡུང་རྫོགས་ནས་གསུམ་བརྡེག་འཕར་མ། ཀྱཻ་བོས་མ་མ་དབྱངས་བུ་དབྱངས་བསྐུལ་ནས་འདུར་མ་མཐར་ཕྱིན་མཛོད་ལ་ཚིག་རོལ་གྱི་རྗེས་སུ་སྔགས་དབྱངས་སོགས་བསྟོད་པ་སྲིན་གཟུགས་མའི་དབྱངས་སྡེ་ཚན། ཉེར་བརྒྱད་ལ་མདོས་བསྐང་རྫོགས་ནས་ལྷ་མོའི་སྒོས་བསྐང་ནས་མདོས་བསྐང་གི་ཀྱཻ་བོས་རྫོགས་པའི་བར་ཉེར་བདུན་བཞིན་ལ་འདོད་པའི་དངོས་གྲུབ་མྱུར་དུ་སྒྲུབས་ཞེས་པ་དང་རོལ་མོ་བླངས་ནས་གསུམ་བརྡེག་ལེན་ཅན་བསྡུས་པ། ཀྱཻ་བོས་མ་ལ་ཉེར་དྲུག་བཞིན་སྔོན་ཚེ་མའི་སྡེ་ཚན།
ཉེར་དགུ་ལ་མདོས་བསྐང་རྫོགས་ནས་ལྷ་མོའི་སྒོས་བསྐང་ནས་བཟུང་དགུ་གཏོར་ཚང་མ་དང་། མདོས་བསྐང་གི་བཤགས་པ་བཀའ་བསྒོ་རྫོགས་པའི་བར་བཏང་ཚུལ་ཉེར་བརྒྱད་བཞིན་ལ་རྔ་ཤོན་མེད་པས། འདོད་པའི་དངོས་གྲུབ་ཀྱི་མཐར་དགུ་བརྡུང་གཉིས་ཀྱཻ་བོས་དང་བཟློག་པ་བཞག་ནས་བསྟོད་པ་གང་ཐུགས་མའི་སྡེ་ཚན། གནམ་གང་ལ་ཕུར་ཆུང་གཏོར་བསྔོ་དང་ཐུགས་དམ་མ་ཤུར་མ་ལ་བསྐང་གསར་སྦྱར་ནས། གཏོང་ཚུལ་ཕྱག་ལེན་བཞིན་ལ་བསྟོད་པ་བཅས། ཕུར་པའི་ཚོགས་འཁོར་བསྡུས་པ། ལྷག་མ་གཏོར་འབུལ་སོགས་རྒྱུན་བཞིན་ནོ། ། ཡང་འདི་ཐུགས་དམ་མ་འོག་དབྱངས་ཡོད་མེད་དང་། སྦྲེལ་ནས་བྱ་ཚུལ་ལ་མདོས་བསྐང་གི་སྤྱན་འདྲེན་རྫོགས་ནས་གང་གི་རང་བཞིན་སོགས་སྤྱན་འདྲེན་ཚང་མའི་མཐའ་དང་བྱོན་སྐྱེམས་ཀྱི་མཐའི་ཆེམས་བརྡུང་གི་རྗེས་སུ་གསུམ་བརྡེག་བྱ་ཚུལ་སོགས་གོང་བཞིན། མདོས་བསྐང་རྫོགས་མཚམས་གཞན་ཡང་མ་ནས་རྩ་བརྒྱུད་བླ་མའི་བར།
༈ །འགོ་དབྱངས་ཡིན་ན་མདོས་བསྐང་གི་བཤགས་པ་ཁྱེད་ཐུགས་མ། ས་སྐྱའི་རྗེ་བཙུན་མ། ཡང་མདོས་བསྐང་གི་བཤགས་པ་དཔལ་ལྡན་མ་ནས་བཟློག་པ་རྫོགས་པའི་བར། ཤུར་མ་ཡིན་ན་ས་སྐྱའི་རྗེ་བཙུན་མའི་རྗེས་སུ་བཤགས་པ་གཉིས་མན་ཆད་གོང་བཞིན། ཡང་བསྐང་གསར་རྐྱང་པ་ལ་སྦྱོར་ན། མདོས་བསྐང་གི་སྤྱན་འདྲེན་གྱི་རྗེས་སུ་བསྐང་གསར་གྱི་སྤྱན་འདྲེན་སྦྱར་ལ་རོལ་མོ་གསུམ་བརྡེག་སོགས་ཁྱད་པར་བྱ་ཚུལ་རྣམས་གོང་བཞིན། མདོས་བསྐང་རྫོགས་མཚམས་བསྟན་སྲུང་རྒྱ་མཚོ་ནས་བཟློག་པ་རྫོགས་པའི་བར་བྱས་ལ། གསུམ་བརྡེག་ལེན་ཅན། མདོས་བསྐང་གི་བཤགས་པ་ནས་བཟློག་པ་རྫོགས་པའི་བར། ཡང་སྐུ་དང་གསུང་ཐུགས་མ་ལ་སྦྱོར་ན་མདོས་བསྐང་གི་སྤྱན་འདྲེན་རྫོགས་ནས།
གང་གི་རང་བཞིན་སོགས་ཤུར་མ་བསྐང་གསར་བཞིན་དང་། མདོས་བསྐང་རྫོགས་ནས་སྐུ་དང་གསུང་ཐུགས་ལ་རོལ་མོ་ཡོད་མེད་གང་རིགས་ཆེམས་བརྡུང་མེད་པ། མདོས་བསྐང་གི་བཤགས་པ་མན་འདྲ་ཞིང་སྤྱི་བསྟབས་དབྱངས་མེད། ཡང་མདོས་བསྐང་རྐྱང་པ་བྱེད་ན་གསེར་སྐྱེམས་ནས་བདག་བསྐྱེད་གང་རུང་རྫོགས་པའི་བར་གོང་བཞིན། མདོས་ལ་བཀོད་པའི་གཏོར་མ་རྣམས་ཡི་དམ་གང་རུང་གི་ནང་མཆོད་ལྟར་བྱིན་གྱིས་བརླབས། ལྷ་བརྒྱད་ཀྱི་མདུན་བསྐྱེད་ཟོར་བསྐྱེད་སོགས་གནས་གསུམ་བྱིན་བརླབས་ནས། ས་མཱ་ཛཿའི་བར་བྱ། མདོས་བསྐང་གི་སྤྱན་འདྲེན་བྱོན་སྐྱེམས་ཀྱི་རོལ་བསྐོར་རྫོགས་ནས་མཆོད་པ་དང་དམ་བཞག་གཏོར་བསྔོ། ཡང་ཕྱི་མཆོད་ནང་མཆོད་ཕྲིན་བཅོལ་བཅས་གཏོར་བསྔོ་བཞིན་ལ། ལྷ་མོའི་གཏོར་སྔགས་ཀྱི་རྗེས་སུ་ལས་མགོན་ཀྱང་མཐུད།
ཡིག་བརྒྱ་མགོ་གནོན་ལྕམ་དྲལ་ལས་མཁན་གྱི་སྔགས་རྣམས་བཟླས་ནས་མཆོད་འབུལ། ཕྲིན་བཅོལ་བཤགས་པ་བྱས་ལ། མདོས་སྔགས་དྲུག་ཕྱག་དྲུག་གི་བྱིན་གྱིས་བརླབས། ཧཱུྃ་དཔལ་ལྡན་མགོན་པོ་འཁོར་བཅས་ལ་ནས། བཟློག་པ་རྫོགས་པའི་བར་བྱ། བསྟོད་པ་མ་སྐྱེས་ཁ་ཀློང་མ། བསྟན་པ་རྒྱས་པའི་ལས་འདི་བསྒྲུབ་པར་མཛོད་ཀྱི་རྗེས་སུ་རྡོར་གླུ་སོགས་སྤྱི་བསྟབས་ཀྱི་ཚིག ཧཱུྃ་བྷྱོཿདཔལ་ལྡན་མགོན་པོ་མ་ཧཱ་ཀཱ་ལ་ཡེ་ནས། སྲོག་གཅོད་ནག་པོ་ཆེའི་བར་སྲོག་གཟུགས་མ་བཞིན་ཤླཽ་ཀ་གཅིག་ལ་རང་དབྱངས་བཅས། དཔལ་ལྡན་ལྷ་མོ་མི་ཕམ་སྲིད་གསུམ་བདག །
ལྕམ་དྲལ་ཁྱེད་ཀྱི་བཀའ་ལས་མི་འདའ་བའི། ། དུར་ཁྲོད་བདག་པོ་ཞིང་སྐྱོང་ནས། ལས་མཁན་འཁོར་བཅས་ཀྱི་བར། འདིར་གཤེགས་སོགས་རྒྱུན་བཞིན་ནོ། ། དེ་ནས་གོང་ཁྲོས་ལིངྒ་བསྒྲལ་མཆོད་ཀྱི་ཐད་དུ་སླེབས་པ་དང་། ཧོམ་ལིང་གི་འཁོར་ལོ་འབྲུ་ནག་གི་སྟེང་དུ་བཞག གཏོར་མ་གྲུ་གསུམ་དང་ཆུ་གཉིས་ཉེར་མཆོད་ཀྱིས་བསྐོར། ཨ་མྲྀ་ཏས་བསངས། སྭ་བྷ་ཝས་སྦྱངས་བ་ནས། ཛཿཧཱུྃ་བཾ་ཧོཿའི་བར་སྦྱིན་སྲེག་གི་ཡི་གེ་བཞིན་མཆོད་པ་བསངས་སྦྱངས་ནས།
ནང་དུའི་བར་ཀྱཻ་རྡོར་མདུན་བསྐྱེད་བཞིན་ལ་ཧཱུྃ་ཞུ་བ་ལས་བྱུང་བའི་མཆོད་ཡོན་ཞབས་བསིལ་ཞེས་ཚིག་བསྒྱུར། འགོར་ཨོཾ་དང་། མཇུག་ཏུ་ཨཱཿཧཱུྃ། བར་དུ་བཛྲ་དང་མཆོད་པ་སོ་སོའི་སྔགས་བཅུག་པས་བྱིན་གྱིས་བརླབས། འབུལ་ཚུལ་སྦྱིན་སྲེག་བཞིན། གཏོར་མ་བྱིན་བརླབས་ཀྱཻ་རྡོར་སོགས་གཞན་ནས་འབྱུང་བ་ལྟར་རྡོར་ཐལ་དང་བཅས་གཏོར་མ་ཚར་གསུམ་སོགས་འབུལ། སྲིན་གཟུགས་མ་ཤླཽ་ཀ་གཅིག་ལ་དྲིལ་གསིལ་ཤུར་མ། དགུག་གཞུག་དང་ལྷ་དབྱེ་དྲུག་ཅུ་པ་བཞིན་ལ་དགྲ་བོ་ཐམས་ཅད་ཅེས་དང་། འཁོར་ལོ་ལ་བཀོད་པའི་མིང་ཡིག་འདི་ལ་མཆིས་པར་གྱུར་ཅིག་ཅེས་སྦྱར་ཞིང་། ལྷ་དབྱེའི་ཆེམས་བརྡུང་གི་མཐའི་རོལ་མོ་ལའང་རྒྱུན་བཞིན་སློབ་དཔོན་གྱིས་འཆམས་ཚུལ་བཅས་རྔ་རོལ་བཞག་ལ་བཀུག་པའི་དགྲ་བོ་རྣམས་སརྦ་ཤ་ཏྲུཾ་ལ་ཐིམ་པར་བསམ།
སྐབས་འདིར་མཆོད་གཏོར་མ་ཕུལ་ཀྱང་ཆོག སྦྱིན་སྲེག་ནས་བྱུང་བའི་དམིགས་པ་དང་བཅས། ཨོཾ་མ་ཧཱ་ཀཱ་ལ་ཧཱུྃ་ཕཊ་སརྦ་ཤ་ཏྲུཾ་དི་ན་མེ་ཀེ་ན་མཱ་ར་ཡ་བརྒྱ་རྩ། ཤཱ་ས་ན་དྲུག་ཅུ་བཟླའོ། ། འདི་ཚུགས་ཉིན་མ་གཏོགས་མི་དགོས། སྐབས་འདིར་གུང་གསེང་ལྟ་བུའི་བར་ཞིག་བཞག་ནས་ལས་ཀྱི་རྡོ་རྗེས་ལིང་སྟེབ་དང་འཇུག་ཚུལ་སོགས་སྦྱིན་སྲེག་གི་ཡི་གེ་བཞིན་བྱས་ནས་ཧོམ་ལིང་དགྲ་བགེགས་ཀྱི་ལིངྒ་སོ་སོ་སྣོད་གཅིག་ཏུ་བཀོད་པ་དང་། བསྟབས་ལིང་དགྲ་བགེགས་ལིངྒ་ཐུན་མོང་བ་ཟོར་མདུན་དུ་བཞག་པ་དེ་ཉིད་སློབ་དཔོན་གྱི་དྲུང་དུ་རྐང་པ་གཏོར་མ་ངོས་དང་མགོ་བོ་སློབ་དཔོན་ལ་ཕྱོགས་པར་བསྟབས་ལིང་གི་སྣོད་འོག་དང་ཧོམ་ལིང་སྟེང་དུ་བཞག་ནས་འབྲུབ་ཁུང་བསྐྱེད་ཆོག་ནས་བཟུང་ལྷ་དབྱེའི་བར་བྱས་ལ་ཧོམ་ལིང་གདོང་རས་བཀབ་མདོས་འོག་ཏུ་བཞག སྦྱིན་སྲེག་མ་རན་བར་དེ་བཞིན་བྱ། བསྟབས་ལིང་ལ་དེ་མན་གྱི་བསྒྲལ་མཆོད་ཡོངས་རྫོགས་བྱ་དགོས་པས་གང་ལྟར་ཡང་མདོས་གཞུང་ནས་འབྱུང་བའི་དགུག་གཞུག་ལན་གསུམ་གྱི་ཕྱག་རྒྱ་བྱ་ཚུལ་ཕྱག་ལེན་བཞིན་དང་ལྷ་དབྱེ་ལ་ཐུན་གྱིས་བྲབས་པར་ཡི་གེ་རྙིང་མ་རྣམས་སུ་གསུངས་པ། འདས་པའི་ནུས་པ་འབྲུ་གསུམ་གྱི་རྣམ་པར་རང་ལ་བསྡུ་ཚར་བ་དེ་བཞིན།
དམོད་བསྐུལ་ལ་རྡོ་རྗེ་གཡབ་དར་བཅས་ཐོགས་ནས་རོལ་མོ་ཆེམས་བརྡུང་ལ་ཤཱ་ས་ན་དང་བོད་རྦད་བསད་གསུམ་བཟླས་ལ། ཤཱ་ས་ན་རྫོགས་མཚམས་མོའི་སྔགས་གསུམ་རྫོགས་མཚམས། ཕོའི་སྔགས་གསུམ་རྫོགས་མཚམས་རྣམས་སུ་གཡབ་དར་ལིང་སྟེང་དུ་བརྡབ། དེ་ནས་སློབ་དཔོན་གྱིས་རྡོར་དྲིལ་ཐོགས་ལ་འཆམས་ཚུལ་དང་རོལ་མོ་གསུང་རྒྱུན་ལྟར་ན་སྦྲཾ་སྦྲཾ་ཐེ་བའི་བདུན་བརྡུང་གཅིག དོན་འདི་དགུ་བརྡུང་དུ་འགྲོ། གསུམ་བརྡུང་གཉིས་ཆེ་གཅིག རྔ་ཕྱིར་བརྡུང་དཔང་གཟུགས་ཀྱི་དབྱངས་དང་བཅས། དཀོན་མཆོག་ནས། གདུག་ཅིང་སྡང་སེམས་ལྡན་པ་ཡི་བར་དལ། དེ་ནས་བྲེལ།
ནུས་པ་ཉམས་པར་གྱིས་ཀྱི་མཐར་རོལ་མོ་གོང་བཞིན། ཧཱུྃ་ངོ་ཞེས་སྦྱར་བའི་འདིའི་སྤྱི་བོ་ནས་ཕྲོལ་ལ་ཐོང་གི་བར་དལ། ཚེ་སྲོག་ནས་བྲེལ། མྱུར་དུ་སྒྲུབ་ཀྱི་མཐར་རོལ་མོ་གོང་བཞིན་གྱི་རྗེས་སུ་ཆེམས་བརྡུང་རྡོ་རྗེ་ཐུགས་ཀ་དང་དྲིལ་བུ་དྲག་དཀྲོལ། སྔགས་དང་དམོད་པ་སོགས་ཅི་ཡང་མི་དགོས། རོལ་མོ་གསུམ་བརྡེག་ལེན་ཅན་དང་བསྟུན་པའི་དྲིལ་གསིལ་བྱས་ལ་བཞག ཕུར་པ་བསྐྱེད་ཆོག་ལ། སློབ་དཔོན་གྱི་གཡོན་པས་ཕུར་པ་རང་ལ་ཞལ་ཕྱོགས་པར་བཟུང་། གཡས་པས་རྡོ་རྗེའི་རྩེས་ནང་མཆོད་འཐོར་ཚུལ་བྱས་ལ། བསངས་སྦྱངས་དང་བསྐྱེད་ཚིག་རྫོགས་ནས་ཤཱ་ས་ན་གསུམ།
ཡེ་དྷར་དང་ཕུར་སྔགས་ཚར་གཅིག མངའ་གསོལ་ཚར་གསུམ་གྱི་དང་པོ་ལ་ཁྲག གཉིས་པ་ལ་ཆང་། གསུམ་པ་ལ་ཡུངས་དཀར་ཕུར་པར་གཏོར། རྔ་བརྡུང་ལ་ཁྲོས་པའི་གཟུགས་ལྡན་ཤླཽ་ཀ་གསུམ་ལ་ཆོས་ཉིད་མའི་བཟློག་དབྱངས་བཅུག་ནས་ཤླཽ་ཀ་གཉིས་རྫོགས་མཚམས་སོ་སོར་དགུ་བརྡུང་འཐེན་རྐང་ཅན་སོགས་རོལ་མོ་ཡང་དེ་བཞིན་དང་། སློབ་དཔོན་གྱིས་ཕུར་པ་ཐོགས་པས་འཆམས་ཚུལ། གསུམ་པ་རྫོགས་ནས་གསུམ་བརྡེག་འཐེན་རྐང་དགུ་བརྡུང་སོགས་མི་བྱེད་པར་དབྱངས་རྫོགས་པའི་ཡ་ཞེས་པའི་མཐར་རོལ་མོ་བླངས་ལ་ཆེ་གཅིག དགུ་བརྡུང་འཐེན་རྐང་ཅན་དལ་བ་གསུམ་ལ་སློབ་དཔོན་གྱིས་རང་གི་སྙིང་ཐད་ནས་ཕུར་རྩེ་ཕྱིར་བསྟན་ལ་རོལ་མོ་དང་བསྟུན་པར་སྒྲིལ། འབྲིང་པོ་དགུ་ལ་ལིང་ཐོག་ཏུ་སྒྲིལ། མྱུར་བ་དགུ་ལ་དེའི་སྙིང་གར་མ་རེག་ཙམ་བསྒྲིལ་ནས།
ཤཱ་ས་ན། ལྷ་མོ། ལས་མགོན་གྱི་བསད་སྔགས་རྣམས་བཟླས་ནས་མཐར་ཆེམས་བརྡུང་ལ་ཕུར་རྩེ་ལིང་ཁོག་ན་འཁོར་ལོའི་བླ་དར་གང་ཡོད་དེ་ལ་ནེམ་གྱིས་གཙུགས། རྣམ་ཤེས་སྤར་བའི་དམིགས་པ་བསྒོམ། རྣམ་པར་ཤེས་པ་ཧཱུྃ་ཡིག་ཕུར་དབལ་དང་ཁོང་པར་བརྒྱུད་དབུ་གཙུག་ནས་འཐོན་པ་རྗེས་ཆགས་ཀྱི་དམིགས་པས་དག་ཞིང་དུ་སྤོར་བའི་ཚེ་ཕུར་པ་སྙིང་ག་ནས་འདོན་པ་དང་རྩེ་གྱེན་བསྟན་གང་ཡང་མི་དགོས་པར། ལག་པ་གཡོན་པས་ཕུར་བུ་བཟུང་གཡས་པས་ཉེར་མཆོད་ལྔ་ཕྱག་རྒྱ་དང་བཅས་ངག་ཏུ་འབྲུ་གསུམ་ཐོག་མཐར་སྦྱར་ཞིང་བཛྲ་དང་མཆོད་སྔགས་སྦྱར་བ་བརྗོད། སེམས་ཀྱིས་དགྲ་བགེགས་ཀྱི་ཤེས་པ་ཧེ་རུ་ཀར་གྱུར་པ་ལ་དཔའ་བོ་མཁའ་འགྲོས་མཆོད་པ་དང་བཅས་དག་ཞིང་དུ་སྤྱན་དྲངས་པར་བསམས་ལ། ཕཊ་བརྗོད་ཅིང་མིག་དང་གདོང་གྱེན་ལ་བལྟ། དེ་ལྟར་དམིགས་པ་ཇི་ལྟར་རིགས་པ་བསྒོམས་ཚར་བའི་རྗེས་སུ་ཕུར་པ་བཏོན་ལ། མགོན་པོའི་ཡིག་རྙིང་ཕུར་བསྐུལ་རྒྱས་པ་རྣམས་སུ་གནས་སོ་ལ་ཕུར་ལིང་དང་མཱ་ར་ཡ་བཏགས་ནས་འདེབས་པར་གསུངས་པས་སྤྱི་བོ།
མིག་གཉིས། རྣ་བ་གཉིས། སྣ་ལྕེ་མགྲིན་པ། ལག་མཐིལ་གཉིས། རྐང་མཐེལ་གཉིས། སྙིང་གའི་ཕུར་ཤུལ། ལྟེ་བ། གསང་གནས་རྣམས་སུ་བཏབ་ལ་ཕུར་པ་བསྡུས་ལག་པ་གཡོན་པས་ཐུན་སྣོད་བཟུང་། གཡས་པས་ཐོག་མར་སྐམ་ཐུན། དེ་ནས་རློན་ཐུན་གྱིས་བྲབ།
གྲི་གུག་གིས་རྐང་མགོ་གཉིས་ནས་བཟུང་སྤྱི་བོའི་བར་དུམ་བུར་བཏུབས་ནས་དྲག་དུང་ལན་གཉིས་འབུད་པ་སོགས་རྒྱུན་གྱི་ཕྱག་ལེན་བཞིན་རོལ་མོ་གསུམ་བརྡེག་ལེན་ཅན་བྱས་ལ་བཞག བསྒྲལ་མཆོད་ཀྱི་རོལ་ཚིག་འདི་རྣམས་བདག་ཆེན་རྡོ་རྗེ་འཆང་སོགས་ཀྱི་ཕྱག་ལེན་ཡིན་པར་སེམས། དེ་ནས་ཞྭ་ཕུད་ལས་ཀྱི་རྡོ་རྗེ་ལངས་ཏེ་མདོས་གཏོར་ལ་ཁ་ཕྱོགས་པར་ལིང་སྣོད་བཟུང་། དཔོན་སློབ་རྣམས་ཀྱིས་རྡོ་རྗེ་འཛིན་དང་ནས། བྱིན་བརླབས་ནས་ཀྱི་བར་རྔ་བརྡུང་བཞག་པའི་བཻཌཱུརྻ་སྔོན་པོའི་དབྱངས། དྲིན་ཆེན་མ་ལ་རང་དབྱངས་མི་འདྲ་བའི་ཁྱད་པར་དཔེར་ན་ཁ་རཾ་ཁཱ་ཧི་ཞེས་པ་ལས་མེད་ཀྱང་། འདོན་ཆར་ཁཱ་ཧི་ཁ་རཾ་ཁཱ་ཧི། ཞེས་སྦྱར་ལ་རྫོགས་པ་དང་རོལ་མོ་ཆེམས་བརྡུང་མ་ཧཱ་རཀྟ་སོགས་ཀྱི་སྔགས་དང་། ཤཱ་ས་ན་ཚར་གཅིག་བརྗོད། ལིང་རོའི་ཕུད་ནས་གཏོར་བསྔོ་དང་བསྐང་བའི་གཏོར་མ་ལ་ཅུང་ཟད་ཕུལ།
བྱིངས་ལ་འོག་གི་གསོལ་ཁ་བྱ། ཆེམས་བརྡུང་རྫོགས་ནས་གསུམ་བརྡེག་ལེན་ཅན། གནས་ཡོ་བྱིན་བརླབས་སྔོན་འགྲོའི་བདུད་རྩི་ལྔ་མཆོད་ཀྱི་ཚིག་རིགས་རྣམས་གདན་ས་འདིར་རང་གི་འདོན་ཆ་ས་ལོའི་གསུང་རྒྱུན་བཞིན་ཡིན་པས་དེ་བཞིན་དབྱངས་རོལ་བཅས་བྱས་ལ། ཞྭ་གྱོན་ལས་ཀྱི་རྡོ་རྗེས་གསོལ་ཁའི་ཆས་མདོས་གཞུང་བཞིན་བཤམས་ལ། དཔོན་སློབ་རྣམས་ཀྱིས་རྔ་བརྡུང་དང་བཅས་མགོན་པོའི་མཚན་གསོལ་ཤླཽ་ཀ་གཉིས་ལ་འཇམ་རྡོར་མའི་དབྱངས་མཇུག་བྲེལ་བ་རོལ་མོ་བཅས་གུས་པའི་ཚུལ་གྱི་ནས་གསོལ་གྱི་བར་ལ་འདུར་གདངས་མཇུག་ཏུ་གསུམ་བརྡེག་ལེན་ཅན་བསྡུས་པ་འདིའི་ཚིག་བསྒྱུར་ལ། མི་མཐུན་གནོད་པའི་རྐྱེན་རྣམས་ཞི་བ་དང་། ། འདོད་དོན་མཐུན་པའི་རྐྱེན་རྣམས་སྒྲུབ་པ་དང་། ། ཐུབ་པའི་བསྟན་པ་རྒྱས་པར་མཛད་དུ་གསོལ། ། ཞེས་སྦྱར་གསོལ་ཁ་ཚིགས་ལྷུག་ལ་རྔ་རོལ་བཞག དང་པོ་གནོད་བྱེད་དགྲ་གེགས་ནས་ཆེམས་བརྡུང་།
ཤཱ་ས་ན་གཅིག གཉིས་པའི་གདོང་ཆེན་གྱི་ནས་ཆེམས་བརྡུང་། ཨོཾ་ཧཱུྃ་ཤྲཱི་ཡ་དེ་ཝཱི་ཀ་ལི་བཛྲ་ཀཱ་ལ་ཡཀྵ་ཀ་ལི་ཡཀྵི་ཎི། ཡཀྵ་པུ་ཏྲ། རུ་ཏྲ་བྷ་ཊ། རུ་ལུ་རཀྵ་སི། ས་པ་རི་ཝཱ་ར་ཁ་ཁ་ཁཱ་ཧི་ཁཱ་ཧི། སརྦ་ཤ་ཏྲུཾ་བིགྷན་ཱན་མཱ་ར་ཡ་ཧཱུྃ་ཕཊ། ཚར་གཅིག གསུམ་པའི་བདག་ཅག་གི་ནས་རོལ་མོ།
ཤཱ་ས་ན་ཚར་གཅིག དེ་འདྲ་བ་ལན་གསུམ་དགོས་ཚུལ་ཡིག་ཆ་ན་ཤིན་ཏུ་གསལ་ཡང་ལག་ལེན་པ་རྣམས་ཚར་གསུམ་པོ་དེས་གོ་ཆོད་པར་བྱེད་པ་ལྟར་ན་ཚར་རེ་ལ་གཏོར་ཐེབ་གསུམ་ཆར་འདེབས་པར་མངོན་ཞིང་། དེ་ལྟར་ན་དེ་འདྲ་བ་ལན་གསུམ་བྱེད་ཚེ་དུམ་བུ་ཉི་ཤུ་རྩ་བདུན་དུ་འགྲོ་ལ། གཞུང་གི་དངོས་བསྟན་ལྟར་ན་མགོན་པོ་ལ་གཅིག ལྷ་མོ་སོགས་ལ་གཅིག འདོད་གསོལ་ལ་གཅིག་སྟེ། གསོལ་ཁ་ཡོངས་རྫོགས་ཚར་གསུམ་ལ་དུམ་བུ་དགུར་འགྱུར་བ་ཡིན་ནོ་གོང་ལྟར། ཐམས་ཅད་རྫོགས་པའི་མཐར་གསུམ་བརྡེག་ལེན་ཅན། གསོལ་ཁའི་ཆེམས་བརྡུང་ཐམས་ཅད་ལ་སློབ་དཔོན་གྱིས་དྲིལ་གསིལ་སྒང་དུང་དང་མི་རྐང་གདངས་གཅིག་མ་རེ། རང་ཡི་དམ་གནས་འགྱུར་གྱི་རྗེས་སུ་ཆེམས་བརྡུང་དང་དགུ་བརྡུང་གཉིས།
རྔ་ཕྱིར་བརྡུང་དང་བཅས་ཟོར་རྫས་བྱིན་བརླབས་ཀྱི་དགུ་བརྡུང་རྫོགས་ནས་རྔ་རོལ་བཞག ཤཱ་ས་ན་ཕྲེང་འཁོར། ཤྲཱི་ཡ་དེ་ཝཱི་དྲུག་ཅུ་པའི་གསོལ་ཁ་བཞིན་ལྔ་བཅུ། ཨོཾ་མ་ཧཱ་ཀཱ་ལ་རུ་པ་ས་མ་ཡ་ཧཱུྃ་ཕཊ་ཉེར་ལྔ། ལས་མགོན་མོའི་བོད་རྦད་བསད་གསུམ་སྦྲེལ་བ་ཉེར་ལྔ། ཕོའི་བོད་རྦད་བསད་གསུམ་སྦྲེལ་བ་ཉེར་ལྔ། ཐུན་སྔགས་ཉེར་ལྔ་རྣམས་བཟླ་རྒྱུ་ལ་ཤཱ་ས་ན་ཤིབ་བུ་དང་། ལྷ་མོ་མན་ཆད་བསྒྲིགས་འདོན། དམ་ཚིག་ཆེན་པོའི་འཆམས་དབྱངས་ཀྱི་རོལ་མོ། རྐང་གླིང་གཡབ་དར་བཅས་བཅོམ།
ཧཱུྃ་ངོ་བྷྱོཿཝ་ཡ་དུར་ཁྲོད་འབར་བའི་ནས། ཕོབ་ཅིག་བར་དབྱངས། མཚམས་འདིར་རོལ་མོ། ཡང་ཧཱུྃ་ངོ་བྷྱོ་ཝ་ཡ་སྐམ་ཟོར་ནས་མཛོད་ཅིག་བར་དབྱངས་རོལ། ཡང་ཧཱུྃ་ངོ་བྷྱོཿཝ་ཡ་རློན་ཟོར་ནས་མཛོད་ཅིག་བར་དབྱངས་དང་ཚིག་ལྷད་ཀྱི་རོལ་མོ་ལན་དང་། འཐེན་རྐང་གསུམ་རྫོགས་ནས་དགུ་བརྡུང་གཅིག་བཟློག་རོལ་བཞིན། བདག་གི་གཏོར་ཟོར་འདུར་ཤུར་གང་རིགས། ལས་རྣམས་ཐམས་ཅད་ལ་ཚིག་རོལ་དགུ་བརྡུང་། ཕྱོགས་སྐྱོང་བཅུ་བསྐུལ་ལ་ཤར་ནས་འོག་གི་བར་ཕྱོགས་རེ་རེ་བཞིན་རྫོགས་མཚམས་དགུ་བརྡུང་རྫོགས་ནས་ཆོས་སྐྱོང་མགོན་པོ་སོགས་མདོས་བསྐང་གི་གནད་བསྐུལ་དང་། ཆོས་ཉིད་མའི་བཟློག་རོལ་བླངས་ལ།
ལྷ་ཆེན་དཔལ་འབར་གྱི་བཟློག་པ་ལ་ཆོས་ཉིད་མའི་དབྱངས་རོལ་ཡོངས་རྫོགས་བཅུག་ནས་མཇུག་གི་ཆེམས་བརྡུང་བཞག གང་གི་དུར་ཁྲོད་ནས་ཕྱོགས་སྐྱོང་བཅུ་བསྐུལ་མ་རྫོགས་བར་རྐང་གླིང་། གཡབ་དར་བཟློག་པ་ཚུགས་ནས་རྔ་རོལ་གྱི་གོ་ཆོད། ཁྱད་པར་གྱི་བཟློག་པ་ལ་མཚམས་སོ་སོར་ཧཱུྃ་འདྲེན་རྣམས་ཀྱང་ཡོངས་རྫོགས་སྦྱར། ཐམས་ཅད་རྫོགས་ནས་ཚིག་རོལ་དགུ་བརྡུང་ཆེམས། བཟློག་དུང་སློབ་དཔོན་གྱི་དྲིལ་གསིལ་མདོས་གཏོར་རྣམས་ལ་ཡུངས་དཀར་གྱིས་བྲབ། མཐར་གསུམ་བརྡེག་ལེན་ཅན། ཚོགས་དང་ལྷག་མ་ཀྱཻ་རྡོར་ལྟར་ན་ངེད་རང་གིས་བརྩམས་པའི་དམ་ཚིག་བསྐང་གསོའི་ཕྱག་དེབ་བཞིན་ལ་ཞལ་གྱི་སྔགས་རིང་སོགས་དམིགས་བསལ་རྣམས་བཞག སྤྱི་བསྟབས་དང་མཇུག་ཆོག་ཀྱཻ་རྡོར་མདུན་བསྐྱེད་ལ་དགོས་པ་རྣམས་ཕྱག་ལེན་བཞིན། སང་འཕེན་རྒྱུའི་དོ་ནུབ་ཁྱད་པར་གྱི་བཟློག་པ་རྫོགས་ནས་གནས་དེ་ཉིད་དམ་དེ་དང་ཧ་ཅང་མི་རིང་བའི་ཕྱོགས་ཞིག་ཏུ་བྱུང་ན་སློབ་དཔོན་མདུན་བསྐྱེད་ལ་རྒྱབ་བསྟན་དགོས་པ་མདུན་བསྐྱེད་དང་འབྲེལ་བའི་སྦྱིན་སྲེག་གི་གཞུང་རྣམས་ན་ཤིན་ཏུ་གསལ་ཡང་འདིར་ནི་ཁ་ལྷོར་ཕྱོགས་པའི་དྲུང་དུ་སྦྱིན་སྲེག་གི་ཡོ་བྱད་རྣམས་གཞུང་བཞིན་བཤམ།
ལྷ་བརྒྱད་ཀྱི་ཚོམས་བུའི་དྲུང་དུ་ཀ་ལི་སོགས་སྣོད་ཇི་ལྟར་རིགས་པ་འབྲུ་ནག་གིས་བཀང་བ་ལ་སྤོས་རིང་སྤར་ནས་གཟུགས། སློབ་དཔོན་དྲག་ཆས་སུ་ཞུགས། གཞན་རྣམས་ཀྱིས་རྔ་རོལ་ཧོམ་ལིང་སོགས་ཡོ་བྱད་རྣམས་ཐོགས་ཏེ་སྦྱིན་སྲེག་གི་སར་ཕྱིན་ལ་ལིངྒ་སློབ་དཔོན་གྱི་དྲུང་དུ་བཞག་པའི་མཐར་དཔོན་སློབ་རྣམས་ཞྭ་གྱོན་ལངས་ནས་བསྐོར་དགུག་གཞུག་ནས་བརྩམས་ཏེ་བསྒྲལ་མཆོད་དྲུག་ཅུ་པ་བཞིན་བྱས་ལ་ཕྱི་ནང་གསང་བ་མ་མི་བྱེད་པར་ཆེམས་བརྡུང་རྫོགས་ནས་གསུམ་བརྡེག་ལེན་ཅན། ཇ་ཡོད་ན་བཏང་། ཤཱ་ས་ན་བཟླ་བཞིན་པས་མེ་སྦར་ཐབ་ཁུང་བསངས་སྦྱངས་ནས་མི་བསྐྱོད་པས་དབུ་བརྒྱན་གྱི་བར་སྦྱིན་སྲེག་བཞིན་སོ་སོའི་ཕྱག་རྒྱ་དང་བཅས། ཨོཾ་ཨགྣ་ཡེ་ས་པ་རི་ཝཱ་ར་སྔོན་དུ་འགྲོ་བའི་མ་ཧཱ་རཀྟ་ས་མུ་དྲ་སོགས་བདུད་རྩི་ལྔ་མཆོད་ནས་འབྱུང་བའི་དྲག་མཆོད་ཀྱི་སྔགས་ལ་མ་ཧཱ་རཀྟ་ས་མུ་དྲ་པཱ་དྱཾ་ཞེས་ཀྱང་སྦྱར་མཐར་མཆོད་རོལ་གུར་དྲག་བཞིན་ལ་སྒང་དུང་དང་རྐང་གླིང་གདངས་གཅིག་ལ། མཚན་སྔགས་ཀྱི་མཐར་འབྲུ་གསུམ་བཏགས་པའི་ནང་མཆོད། འཇིག་རྟེན་དབང་ཕྱུག་ཤླཽ་ཀ་གཅིག་ལ་དྲིལ་གསིལ། དགྲ་ལིང་གི་དུམ་བུ་ནས་གསུམ་དང་། ཨོཾ་ཨགྣ་ཡེ་སོགས་གཞུང་བཞིན།
བགེགས་ཀྱི་ཤོག་ལིང་ཟན་ལིང་བླ་ཤིང་དུམ་བུ་བཅས་ནས་གསུམ་དང་། སྔགས་གོང་འོག་འདྲ་བ་ལས་སརྦ་བིགྷྣན། དྲག་པོའི་རྫས་རྣམས་ནས་གསུམ་རེ་ཕུལ་ལ་སྔགས་གོང་འོག་འདྲ་བ་ལས་སརྦ་ཤ་ཏྲུཾ་བིགྷྣན་ཞེས་སྦྱར། མེ་ལྷ་འབར་བའི་ནས་འཕྲོས་པའི་བར་གཞུང་བཞིན་ལ་མདུན་བསྐྱེད་ཀྱི་ཡེ་ཤེས་སེམས་དཔའ་བཛྲ་ས་མཱ་ཛཿ ཞེས་བརྗོད་ལ་བཅོམ་དུང་བཏང་། སློབ་དཔོན་གྱིས་དྲིལ་གསིལ་གཡབ་དར་དང་། གཞན་རྣམས་ཀྱིས་བསྭོ་རིང་གི་བཅོམ་རོལ་རྐང་གླིང་གཡབ་དར་དབྱངས་དང་བཅས་པས། རྡོ་རྗེ་འཆང་གི་ཤླཽ་ཀ་གཅིག་ལ་བསྭོ་རིང་གི་དབྱངས་དང་རོལ་མོ་ཉིས་བརྡེག་འཕར་མའི་མཐར་ཆེམས་བརྡུང་སྔགས་བཅས་རྐང་གླིང་གཡབ་དར། མཇུག་ཏུ་རོལ་མོ་གསུམ་བརྡེག་ལེན་ཅན། རོལ་བསྐོར་འབེབས་བཅས་བྱས་ལ་བཞག
རོལ་མོ་ཉིས་བརྡེག་འཕར་མ་ཆེམས་བརྡུང་སོགས་དང་བསྟུན་ལས་ཀྱི་རྡོ་རྗེ་ལྷ་བརྒྱད་མཎྜལ་ཚོམ་བུ་ལ་ཕྱག་གསུམ་ཕུལ་ལ་ཁ་རས་ལག་ལྕིབས་དང་བཅས་པས་སྣོད་ནས་ནག་གིས་བཀང་བ་སྤོས་རེངས་དང་བཅས་པ་མདུན་བསྐྱེད་ཀྱི་སྦྱིན་སྲེག་གཞན་ལྟར་ན་སློབ་དཔོན་གྱི་རྒྱབ་ནས་ཕུལ། སློབ་དཔོན་གྱིས་ལག་པ་གཉིས་ཀས་ཕྲག་པ་གཡས་ཕྱོགས་ནས་བླངས། མདུན་བསྐྱེད་ཞལ་སྤྲོད་ལྟར་ན་མདུན་ནས་འབུལ་ལེན་བྱ། སྤོས་རེངས་ཀྱི་རྩེ་མོ་ནས་ཅུང་ཟད་བཅད་སྣོད་ཀྱི་ནས་འབྲུ་ཁ་ཤས་དང་བཅས་པ་ཐབ་ནང་དུ་ཕུལ་ལ། ཨོཾ་ཨེ་ཧྱེ་ཧི་ནས་དྲི་ཤྱ་ཧོཿ ཛཿཧཱུྃ་བཾ་ཧོཿཞེས་བརྗོད། སྣོད་ནས་བཅས་པ་དང་སྤོས་ཀྱི་འཕྲོ་མེ་མ་སྦར་བར་ཐབ་དྲུང་དུ་སྟེང་ཁར་བཞག དཔོན་སློབ་ཐམས་ཅད་ཀྱིས་མགོ་ཐོད་ཀྱི་ཕྱག་རྒྱ་གོས་ཀྱི་དབྱིབས་སུ་བཅས་ལ། ནག་པོ་ཁྱོད་ཀྱི་སོགས། དམ་བཞག་དང་གནས་གསུམ་བྱིན་བརླབ།
དྲག་མཆོད་བྱིན་བརླབས་དྲུག་ཅུ་པའི་མགོ་བཞིན་ལ། མ་ཧཱ་མུ་རཀྟ་ས་མུ་དྲ་སོགས་ཕྱག་རྒྱ་དང་བཅས་པས་བྱིན་གྱིས་བརླབས། བཅོམ་དུང་བཏང་ལ་སུམ་བརྡེག་གི་བཅོམ་རོལ་བསྡུས་པ། བསངས་སོགས་ཀྱི་འགོར་བྱེད་པ་བཞིན་ཆེམ་བརྡུང་ལ་རྐང་གླིང་བཅས། མགོན་པོ་འཁོར་དང་ནས་སྩོལ་གྱི་བར། རང་དབྱངས་རོལ་མོ་དང་། མྱོས་བྱེད་སྟོང་གི་ནས། དཔལ་ལྡན་མ་ཧཱ་ཀཱ་ལ་དང་། ། ཕྱོགས་སྐྱོང་བཅུ་ཡི་ཚོགས་ལ་འབུལ། ། དམ་ཚིག་དབང་གི་སོགས་ཀྱི་མཐར།
ཨོཾ་ཤྲཱི་མ་ཧཱ་ཀཱ་ལ་ཡ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར། མ་ཧཱ་གུ་ཧྱ་ཨ་མྲྀ་ཏ་ས་མུ་དྲ་པུ་ཙི་ཏེ་ཨཱཿཧཱུྃ། ཞེས་པའི་མཐར་གསུམ་བརྡེག་ལེན་ཅན་བསྡུས་པའི་རྗེས་སུ་ཉིས་བརྡེག་འཕར་མ་བླངས་ལ། སྲིན་གཟུགས་མ་ལ་དབྱངས་བུ་དབྱངས་དམ་ཉམས་དགྲ་བོའི་སྲོག་གཅོད་ནག་པོ། ཞེས་པའི་རྗེས་སུ་དཔལ་ལྡན་མགོན་པོ་འཁོར་དང་བཅས་པ་ལ་བསྟོད་ཅེས་སྦྱར་ལ་སུམ་བརྡེག་ལེན་ཅན་བསྡུས་པ་བྱས་ལ་བཞག ཇ་ཡོད་ན་བཏང་། ཤཱ་ས་ན་བཟླ་བཞིན་པས། དགྲ་ལིང་ནས་ལན་ཉི་ཤུ། བགེགས་ལིང་དང་དྲག་རྫས་ནས་དེ་མཚུངས་རེ་ཕུལ་པའི་སྡེ་ཚན་སོ་སོའི་དང་པོ་རྫོགས་མཐར་སརྦ་ཤ་ཏྲུཾ་མཱ་ར་ཡ་ཧཱུྃ་ཕཊ། གཉིས་པ་རྫོགས་མཐར་སརྦ་བིགྷྣན༞ གསུམ་པ་རྫོགས་མཐར་སརྦ་ཤ་ཏྲུཾ་བིགྷྣན༞ སྦྱར་ལ་ཁྱོན་ཤཱ་ས་ན་དྲུག་ཅུས་ཕུལ།
ཤྲཱི་མ་ཧཱ་ཀཱ་ལ་ས་པ་རི་ཝཱ་ར་སྔོན་འགྲོའི་མ་ཧཱ་རཀྟ་སོགས་ཕྱི་མཆོད། དྲག་རོལ་རྐང་གླིང་བཅས། མཚན་སྔགས་འབྲུ་གསུམ་བཏགས་པས་ནང་མཆོད། གཏོར་མ་བྱིན་བརླབས་ཀྱཻ་རྡོར་སོགས་སྤྱི་བཞིན། རྡོར་ཐལ་སེ་གོལ་བཅས་ཤཱ་ས་ན་ཉེར་གཅིག ཨིནྡ་ཛ་མ་ནས་ཕཊ་སྭཱཧཱའི་བར་གསུམ། ཇ་ཡོད་ན་བཏང་། བཅོམ་དུང་དང་བཅོམ་རོལ་ཉིས་བརྡེག་འཕར་མ་བླངས་ལ། རྡོ་རྗེ་འཛིན་པའི་ལ་སྔོན་ཚེ་མའི་དབྱངས་རོལ། སྣ་ཚོགས་གཟུགས་ནས་བདག་བསྟོད་དོའི་བར་འདུར་ཤུར་གང་རིགས་ཧཱུྃ་འདྲེན་དང་བཅས་ནག་པོའི་བཀའ་ཡི་ཤླཽ་ཀ་གཅིག་ལ་བསྐང་གསར་སྤྱན་འདྲེན་གྱི་དབྱངས་རོལ།
དེ་ཕྱིན་འདུར་ཤུར་གང་རིགས། བཟློག་པ་དང་ལ་རོལ་མོ་བླངས་ལ། སྡང་དགྲ་ནས་བརླག་པར་མཛོད་བར་ལ་སངས་རྒྱས་བསྟན་སྲུང་མའི་ཕྲིན་བཅོལ་མཇུག་བཞིན། བསྒྲུབ་པར་མཛོད་ཀྱི་རྗེས་སུ་སུམ་བརྡེག་ལེན་ཅན་ལ་བྱས་ལ་བཞག ཧོཿབླ་མ་རྡོ་རྗེ་སློབ་དཔོན་ནས་འབྲས་བུ་མཆིས་པར་མཛོད་ཅིག་གི་རྗེས་སུ། དྲག་རོལ་དང་དྲག་དུང་གི་མཐར་འཇོག་མཚམས་གུར་དྲག་མཆོད་རོལ་བཞིན། ཧེ་རུ་ཀའི་ཡིག་བརྒྱ་ཚར་གསུམ། མ་འབྱོར་བ་དང་ཚིགས་བཅད་ལྷུག་གཉིས་ཀས་བཟོད་གསོལ་བྱ། ཁྱེད་ཀྱིས་སེམས་ཅན་ཤླཽ་ཀ་གཅིག་གི་རྗེས་སུ་བཛྲ་མུཿ ཐབ་ནང་གི་གཙོ་བོའི་ཡེ་ཤེས་པ་མདུན་བསྐྱེད་ཀྱི་གཙོ་བོ་ལ་ཐིམ་ཞེས་དང་།
གོང་གི་སྤོས་སྤར་ལ་འབྲུ་སྣོད་ལ་བཙུགས་པ་སློབ་དཔོན་གྱིས་བཟུང་། ལས་ཀྱི་རྡོ་རྗེས་སློབ་དཔོན་ལ་ཕྱག་གསུམ་བཙལ་ལ། མདུན་རྒྱབ་གང་རུང་ནས་བླངས་ཏེ། འབྲུ་ནག་ནས་མདུན་བསྐྱེད་ཀྱི་གཙོ་བོའི་ཚོམ་བུ་ལ་གཏོར། སྤོས་དང་སྣོད་བྱིངས་སྔར་ཤུལ་དུ་བཞག གཙོ་བོའི་དམ་ཚིག་པ་དང་འཁོར་རྣམས་རང་བཞིན་གྱི་གནས་སུ་གཤེགས། མེ་ལྷ་ཞལ་ཕྱག་གི་རྣམ་པ་ཅན་དུ་གྱུར། ཅེས་བརྗོད་ལ་ལིང་རོ་སོགས་བསྲེག་རྫས་རྣམས་གོང་བཞིན་ལན་གསུམ་ཕུལ། གཏོར་མ་ལ་ཨ་མྲྀ་ཏས་བསངས། སྭ་བྷ་ཝས་སྦྱངས།
སྟོང་པའི་ངང་ལས་ཐོད་པའི་ནང་དུ་གཏོར་མ་ཤ་ཁྲག་རུས་པའི་ཕུང་པོ་ཡེ་ཤེས་ཀྱི་བདུད་རྩིའི་རྒྱ་མཚོར་གྱུར། ཨོཾ་ཨཱཿཧཱུྃ། མཚན་སྔགས་ལ་ཨ་ཀཱ་རོ་བཏགས་པ་ལན་གསུམ་གྱིས་ཕུལ། གོང་བཞིན་མཆོད་བསྟོད་བྱ། སྤྱིར་བསྟན་པ་དང་སོགས་དྲུག་ཅུ་པའི་གསོལ་ཁའི་ཕྲིན་བཅོལ་བྱ། བདག་གི་དོན་དང་སོགས་ཀྱིས་གཤེགས་གསོལ་བྱས་ནས་སྦྱིན་སྲེག་ཕྱི་རོལ་དུ་བྱས་པ་ཡིན་ཚེ་སྒྲུབ་ཁང་དུ་ལོག གང་ལྟར་ནའང་ཚོགས་སྤྱི་བསྟབས་སོགས་གོང་བཞིན་བྱའོ། ། མདོས་ཟོར་འཕེན་ཉིན་ཀྱེ་བསོ་དང་ལྷ་ཆེན་དཔལ་འབར་གྱི་བཟློག་པ་བཞག་ལ། བཀའ་བསྒོ་བཟློག་དུང་རྫོགས་ནས་སྔགས་དབྱངས་སོགས་བསྟོད་པ་ལ་བཙན་འཇུས། ཁྱད་པར་གྱི་བཟློག་པ་རྫོགས་ནས་གསུམ་བརྡེག་ལེན་ཅན་བྱས་ལ་ཚོགས་བྱིན་རླབས་ནས་ཚོགས་ཕུད་འབུལ་བའི་བར།
མདོས་གཏོར་ཞལ་བསྒྱུར་གཞུང་བཞིན་བརྗོད། མདོས་ཟོར་ལིང་སྣོད་ཀྱི་གདན་རྣམས་བསུབས་ནས། མདོས་ཀྱི་མཐའ་ལ་སྤུངས། ཐོག་མར་སྐམ་ཟོར། དེ་ནས་རློན་ཟོར། དེ་ནས་གཏོར་མདོས་རྣམས་སྒོ་ཕྱོགས་ལ་ཞལ་བསྒྱུར། དཀར་ལམ་འཐེན། སློབ་དཔོན་དྲག་ཆས་སུ་ཞུགས་ཏེ་བན་ཕུར་ཐོགས། གཞན་རྣམས་ཀྱི་རྔ་རོལ་རྐང་གླིང་སོགས་ཉེར་མཁོ་དུ་དགོས་རྣམས་མདོས་གཞུང་བཞིན་ཆས་ལ་ལངས་ནས་བཅོམ་རོལ། སུམ་བརྡེག་ལེན་ཅན་འཕར་མེད་རྐང་གླིང་གཡབ་དར་བཅས་དུས་གསུམ་རྒྱལ་བ་མའི་དབྱངས་རོལ་དྲུག་ཅུ་པ་བཞིན།
ཧཱུྃ་བྷྱོ་དཔལ་ལྡན་མགོན་པོ་ནས་འདུར་ཤུར་གང་རུང་། ཐོག་གི་ཟོར་འདེབས་ལ་ཚིག་རོལ་དགུ་བརྡུང་གི་མཐར་སུམ་རྡུང་གི་མུ་ནས་ཕྱི་རོལ་ཇི་ལྟར་རིགས་པར་ཟོར་མདོས་རྣམས་གོང་བཞིན་བསྒྲིག འབུལ་གཏོར་ཕུད་ཆང་བཅས་སྟེགས་མཐོ་བར་བཞག ནང་མཆོད་ཆུ་ཆང་གིས་སྦྱངས། སྤོས་ཀྱིས་བདུག འཆམས་དང་རོལ་མོ་དྲུག་ཅུ་པའི་མོན་བུ་པུ་ཏྲའི་འགོར་བྱེད་པ་ཇི་ལྟ་བ་བཞིན། ལྕམ་དྲལ་བཀའ་བསྟོད་མོན་བུ་པུ་ཏྲའི་དབྱངས་འཁོར་གསུམ་རོལ་མོ་བཅས། མོན་བུ་བྷ་ཊ་ནས་འདུར་ཤུར་གང་རུང་། རྒྱལ་བའི་བསྟན་པ་རྒྱས་པར་མཛོད་ཀྱི་རྗེས་སུ་སྤྱི་བསྟབས་དྲུག་ཅུ་པ་བཞིན། ཆེམས་བརྡུང་གི་རིགས་ལ་གཏོར་སྔགས་ཤཱ་ས་ན་ཚར་གསུམ།
ཨརྒྷཾ་སོགས་དང་འབྲུ་གསུམ་གྱིས་ཕྱི་ནང་གི་མཆོད་པ། སྤྱིར་བསྟན་པ་དང་སོགས་དྲུག་ཅུ་པའི་གསོལ་ཁའི་ཕྲིན་བཅོལ། ཆེམ་བརྡུང་རྫོགས་ནས་རོལ་མོ་གསུམ་བརྡེག་ལེན་ཅན་གོང་དུ་བཞག་པའི་ཀྱཻ་བོས་མ་དབྱངས་སྐོར་གཉིས་ཀྱི་རྗེས་མའི་གསུམ་བརྡེག་ལེན་ཅན་རྫོགས་ནས། མདོས་ཀྱི་གནད་བསྐུལ་ཆོས་སྐྱོང་མགོན་པོ་སོགས་དང་གོང་དུ་བཞག་པའི་ལྷ་ཆེན་དཔལ་འབར་གྱི་དབྱངས་རོལ་རྣམས་རྫོགས་ནས་གསུམ་གྱི་ངང་ནས། མདོས་གཏོར་སྟེགས་ཇི་ལྟར་རིགས་པ་གོང་བཞིན་བསྒྲིགས་ནས་བསེ་མགོན་ལྷ་ཞལ་པུ་ཏྲའི་དྲག་བསྐུལ་རྣམས་ཕྱག་ལེན་རྫོགས་ནས་རོལ་མོ་གོང་བཞིན་དང་བཅས་མདོས་འཕེན་སར་སླེབས་པ་དང་། འཆམས་རྫོགས་ནས་གསུམ་བརྡེག་ལེན་ཅན་བྱས་ལ་བཞག གསེར་སྐྱེམས་དཔང་གཟུགས་ཟོར་ལམ་དབྱེ་བ་རྣམས་དྲུག་ཅུ་པ་བཞིན། ཕོ་ཉ་རྔ་བསྐུལ་གྱི་དབྱངས་རོལ་ཕྱག་ལེན་བཞིན་ལ་མི་ནག་གི་རོལ་མོ་ཉིས་བརྡེག་ལེན་ཅན་རྫོགས་ནས། སྦྲམ་༡་༢་༣་དགུ་བརྡུང་གཅིག་བཟློག་པ་བཞིན། གཎྜེ་ལས་སྤྲུལ་ནས།
ཐལ་བ་རྡུལ་དུ་རློག་ལ་ཚིག་རོལ་དགུ་བརྡུང་། རུ་འདྲེན་བསྐུལ་གྱི་རིང་ལ་སློབ་དཔོན་མདའ་གཞུ་ཐོགས་ནས་མདོས་ཟོར་དང་ཉེ་བར་འགྲོ་ཚུལ་ཕུར་བཟློག་བཞིན། བུད་མེད་བསྐུལ་གྱི་བྷྱོ་བྷྱོ་དེ་ནི་དགྲ་ལ་བྷྱོ་ཞེས་པ་དང་གཞུ་རྒྱུད་དང་སྟོང་སྦྱར། མཇུག་གི་ཚིག་རོལ་དགུ་བརྡུང་རྫོགས་ནས་རོལ་སྐོར་ལ་འཆམས་ཚུལ་ཡང་ཕུར་བཟློག་བཞིན། ཆེམས་བརྡུང་གི་རིང་ལ་ཤཱ་ས་ན་བཟླ་བཞིན་པས། མདའ་ཟོར། རྭ་ཟོར། ཁྲག་ཟོར། གྱོ་ཟོར། ཀོང་ཟོར།
རྡོ་ཟོར། གཏོར་ཟོར་རྣམས་རྒྱང་རིང་དུ་འཕེན། དེ་ནས་པདྨ་སོགས་ཀྱི་མེ་ཕུང་ཆེན་པོ་སྤར་ལ་མདོས་ལག་ཏུ་ཐེག་པའམ་མ་ཐེག་ན་རོལ་བསྐོར་གྱི་རིང་ལ་ལག་གཉིས་ཁྲོ་བོའི་སྡིགས་མཛུབ་བཅས་འཆམས་ཚུལ་མདའ་ཟོར་གྱི་སྔོན་འགྲོ་བཞིན། ཆེམས་བརྡུང་ཤཱ་ས་ན། ཤྲཱི་ཡ་དེ་ཝཱི། ལས་མགོན་གྱི་བོད་རྦད་བསད་གསུམ། ཐུན་སྔགས་བྷ་ཡ་ན་རྣམས་བཟླས་ནས་ཧཱུྃ་སྟོབས་ལྡན་ཞེས་པ་ནས། མཛད་ནས་ཀྱི་བར་གཞུང་བཞིན་ལ་རྗེ་བཙུན་ས་སྐྱ་པའི་བསྟན་པ་གདུང་བརྒྱུད་བུ་སློབ་ལྷ་སྡེ་མི་སྡེ་དཔལ་འབྱོར་འཁོར་དང་བཅས་པ་ལ་གནོད་ཅིང་འཚེ་བར་བྱེད་པའི་དགྲ་བགེགས་རྦད་འདྲེ་རྦད་གཏོང་མདོར་ན་མི་མཐུན་པའི་ཕྱོགས་འཁོར་དང་བཅས་པ་ཐམས་ཅད་སྐད་ཅིག་ཙམ་གྱིས་ནས་མཛོད་ཅིག་གི་བར་གཞུང་བཞིན། གཞན་དུ་ནི་མཛད་ནས་ཀྱི་རྗེས་སུ། སྤྱིར་བསྟན་པ་དང་བསྟན་པ་འཛིན་པའི་སྐྱེས་བུ་རྣམས་དང་།
ཁྱད་པར་དུ་ཡང་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་ལ་གནོད་ཅིང་འཚེ་བར་བྱེད་པའི་མན་ཆད་གོང་བཞིན་བརྗོད་ལ། སློབ་དཔོན་དང་ལས་ཀྱི་རྡོ་རྗེ་སོགས་མི་མང་པོས་མདོས་བཏེགས་ནས་མེ་དཔུང་གི་དབུས་སུ་རྩེ་ཐེབ་ཕྱོགས་ལ་བསྟན་ནས་བརྡབ། དེ་དག་གི་དམིགས་པ་གཞུང་བཞིན་བསྒོམ། བརྡབ་ཕོད་ལོགས་པ་ས་ལ་བརྡབ། བསྲུང་འཁོར་བསྒོམ་ཕྱི་མིག་མི་ལྟ་བར་ལོག་ལ་སྒྲུབ་ཁང་གི་ཉེ་འཁོར་ཇི་ལྟར་རིགས་པར། ཇ་ཡོད་ན་བཏང་། སྣོད་རྣམས་ཁ་ཕུབ་ནས་ལས་བཞིའི་བྲོ་རྡུང་། སློབ་དཔོན་གྱིས་བསྐུལ་ལ། བཅོམ་ལྡན་མི་བསྐྱོད་ནས། སྣ་ཚོགས་སྒྲུབ་ཀྱི་བར་བདུད་རྩི་ལྔ་མཆོད་ཀྱི་རཀྟའི་མཆོད་ཡོན་སོགས་ལ་བྱེད་པའི་གདངས།
ལས་བཞིའི་ཚིག་དངོས་ལ་དབྱངས་སོ་སོ་གཤམ་གསལ་བཞིན། ཤཱ་ས་ན་སྔགས་དབྱངས་ཕྱག་ལེན་བཞིན་ལ་ཅུང་ཟད་བྲེལ་བ་འདོད་གསོལ་སྤེལ་ཚིག་རྣམས་འདུར་ཤུར་གང་རིགས་བཞིན་ལ་སློབ་དཔོན་འཇིག་རྟེན་པའི་ཤར། རྒྱས་པ་ལ་བྱང་། དབང་ལ་ཟླ་གམ་གྱི་འཕེལ་ཁ་ནུབ་ཏུ་བསྟན་ནས་སློབ་དཔོན་གཤམ་གྱི་དབུས་སུ་ནུབ་ལྟ། དྲག་པོ་ལ་གྲུ་གསུམ་གྱི་རྩེ་ལྷོར་བསྟན་ནས་སློབ་དཔོན་གཤམ་གྱི་དབུས་སུ་ལྷོ་ལྟ། འདུར་མ་དང་དབྱངས་རིང་རྣམས་ལ་སོ་སོའི་གྲལ་དབྱིབས་བཞིན། ཤཱ་ས་ནའི་སྔགས་དབྱིབས་ལ་སོ་སོའི་དབྱངས་མ་འཆུགས་པའི་གཡས་སྐོར་གཡོན་སྐོར་སོགས་གཞུང་བཞིན་བྱས་ནས་སྒྲུབ་ཁང་ལ་ཁ་ཕྱོགས་པར། སྲིད་ཞིའི་དཔལ་འབྱོར་མའི་དབྱངས་རོལ་མདོས་ཆེན་བཞིན་ལ་མཇུག་གི་རོལ་མོ་རྒྱུན་གྱི་གཏོར་འབུལ་བཞིན། འདིའི་གཡས་འགྲོ་གཡོན་འགྲོ་ལ་ཆོས་རྗེ་ཁུ་དབོན་གྱི་སྐུ་ཐོག་གི་ཡི་གེ་རྙིང་མ་ལས། གཡས་གཡོན་གཉིས་ཆར་ལ་བཀྲ་ཤིས་ཀྱི་གོམ་པ་ལྔ་རེ་འགྲོ་དགོས་པར་གསུང་།
དེ་ལྟ་དེའི་མཚོན་བྱེད་གཡས་ཡཾ་གཡོན་ཡཾ་ཙམ་ལས་ཕྱག་ལེན་ལ་མི་འདུག་ཀྱང་། བྱུང་ན་གོམ་གྲྭ་པ་གོང་བཞིན་ཅིས་ཀྱང་བྱ་དགོས་སོ། ། ནང་དུ་ལོག་ནས་ཚོགས་ལ་ལོངས་སྤྱོད། ལྷག་མ་རྗེས་ཆོག་གོང་བཞིན་ལ། རྟེན་བཞུགས་ཀྱི་རྗེས་སུ་ཚོམ་བུ་ལ་བསྐྱེད་པའི་ལྷ་བརྒྱད་རང་ལ་བསྟིམ་རྟེན་ལ་མ་བརྟེན་པའི་སོགས་འདྲའོ། ། དེ་རྣམས་ཀྱིས་བཟློག་མདོས་བྱ་ཚུལ་རྒྱས་པར་བཀོད་པ་ཡིན་ལ། རྟེན་མདོས་ནི་བཤམ། ཐམས་ཅད་གོང་བཞིན་ལ་རི་རབ་ཀྱི་རྩེར་མགོན་པོའི་སྐུ་ལས་མི་ནག་མི་དགོས། ཟོར་ཆས་ཚང་མ་དང་སྦྱིན་སྲེག་གི་ཆས་ལིངྒ་བསྒྲལ་མཆོད་སོགས་ཀྱི་གཞུང་རྣམས་ཚང་མ་མི་དགོས། གསེར་སྐྱེམས་ནས་བསྟོད་པ་རྫོགས་པའི་བར་མདོས་གཞུང་བཞིན་ཉམས་སུ་བླངས་ལ་ཚོགས་ཕུད་ཕུལ་ཚར་རྗེས་ནས་ལ་ཡེ་དྷར་ཕྲེང་འཁོར་སོགས་བཟླས་ནས།
བརྟན་བཞུགས་སྤྱི་འགྲེ། བྱེ་བྲག་ཏུ་ཡང་དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་བསྟོད་འཁོར་དང་བཅས་པས་ཐོག་དྲངས་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཡེ་དྷརྨཱ་དང་སུ་པྲ་ཏིཥྛ་བརྗོད་ཅིང་མེ་ཏོག་གཏོར། རོལ་མོའི་སྒྲ་རྒྱ་ཆེར་བྱ། དེ་འདྲ་བ་ལན་གསུམ་བྱས་པའི་མཐར། ཉིས་བརྡེག་འཕར་མར་བསྒྱུར་ལ། མགོན་པོ་མངའ་གསོལ་ཤླཽ་ཀ་གཅིག་ལ་སྲིན་གཟུགས་མའི་དབྱངས་སོགས་མངའ་གསོལ་གང་དགོས་ཐུག་ཆོག་དེབ་བཞིན་བཏང་ནས་མཇུག་ཏུ་སུམ་བརྡེག་ལེན་ཅན་བྱས་ལ་བཀྲ་ཤིས་ཀྱི་ཚིག་གང་མང་དང་མེ་ཏོག་གི་ཆར་དབབ་པའི་མཐར་རོལ་མོའི་སྒྲ་རྒྱ་ཆེར་བྱས་ལ་ཚོགས་ལ་ལོངས་སྤྱོད་པ་མན་ཆད་གོང་བཞིན་བྱའོ། ། མཆོད་མདོས་ལ་བཤམ་ཚང་མ་རྟེན་མདོས་བཞིན་ལ་རི་རབ་ཀྱི་རྩེ་ལ་མི་ནག་འགོད། ཆོ་ག་རྟེན་མདོས་བཞིན་བྱས་པའི་མཐར། ཚོགས་ཕུད་ཕུལ་ཚར་བའི་རྗེས་སུ་དར་མདུང་དང་རོལ་མོ་སོགས་མཆོད་པའི་ཡོ་བྱད་དང་བཅས་རི་རྩེ་སོགས་ས་དབེན་ཞིང་གཙང་སར་བསྐང་གཏོར་རྣམས་དང་ཆབས་ཅིག་སྤྱི་བསྟབས་ཀྱི་དབྱངས་རོལ་གདན་ས་འདི་ཉིད་ལྟར་ན་དུས་མདོས་ལ་ཆེན་ཤར་ནུབ་ཀྱི་གཏོར་འབུལ་ལྟར་འབུལ།
གཞན་དུ་ནི་སོ་སོའི་ཕྱག་ལེན་བཞིན་སྤྱི་བསྟབས་རྒྱས་པས་ཕུལ། ཚོགས་ལ་ལོངས་སྤྱོད་པ་མན་ཆད་གོང་བཞིན་བྱས་པས་དོན་ཚང་ངོ་། ། ཡང་བཟློག་མདོས་འདི་ལ་ལས་མཁན་རུ་འདྲེན་བཅས་ཀྱི་འཆམས་སོགས་བྱེད་ན་མདོས་འཕེན་ཉིན་གཏོར་མ་ཞལ་བསྒྱུར་གྱི་བར་བྱས་ལ་མདོས་གཏོར་རྣམས་འཆམས་རྭར་བསྒྲིགས། སློབ་དཔོན་དྲག་ཆས་ཅན་བན་ཕུར་ཐོགས་པ་རྔ་རོལ་སོགས་དང་ལྷན་དུ་བཞུགས། དུས་གསུམ་རྒྱལ་བ་མའི་དྲག་བསྐུལ་དང་གནོད་སྦྱིན་ཡབ་ཡུམ་གྱི་ཚིག་རོལ་དགུ་བརྡུང་གི་རྗེས་སུ་སུམ་བརྡེག་ཏུ་བསྒྱུར་ལ། མོན་བུ་པུ་ཏྲའི་དབྱངས་བྱེད་བསྐུལ་རྫོགས་མཚམས་རྒྱལ་བའི་བསྟན་པ་མ་ཚིག་རོལ་དགུ་བརྡུང་གི་རྗེས་ལ་ཆེམ་བརྡུང་བྱས་ལ་རྔ་ཆུང་པ་མེད་པའི་བུད་མེད། དེའི་གཞུག་ལ་རོལ་མོ་བཞག་ནས་རྔ་ཆུང་པ་དང་བཅས་པའི་སྐྱེས་པ་ཕུབ་ཆུང་པ། དེ་རྗེས་ལ་རྔ་རོལ་དང་བཅས་དགེ་སློང་སྔགས་པ་རྫོགས་རྗེས་སྒོ་མ་ནས་བཟུང་ཐོན་ལ་ལམ་འགྲོས་ནས་མ་གདོང་མས་བརྒྱད་བརྡུང་གི་རྗེས་སུ་རོལ་མོ་སུམ་བརྡེག་ལེན་ཅན་བྱས་ལ། སྤྱི་བསྟབས་དང་ཀྱཻ་བོས་མའི་བསྐུལ་མན་ཆད་གོང་བཞིན་དང་སློབ་དཔོན་སྒོ་མ་ལས་མཁན་རྣམས་ཀྱིས་རོལ་མོ་དང་བསྟུན་པའི་འཆམས། ཕྱིར་འགྲོ་བའི་ཚེ་མདོས་གཏོར་གྱི་རྗེས་ལ་བུད་མེད་ནས་སྲིན་མོའི་བར་གོང་གི་གྲལ་རིམ་བཞིན།
དེ་ནས་རྔ་རོལ། དེ་ནས་སློབ་དཔོན། བསྐུལ་པ་དང་འཕེན་པ་རྣམས་སུ་རུ་འདྲེན་སྡེ་བཞི་སོ་སོའི་གྲལ་རིམ། སྒོ་མ་ལ་ལས་མཁན་རྔ་རོལ་གྱི་གདོང་དུ་རོལ་མོ་དང་བསྟུན་པའི་འཆམས་དང་། རུ་འདྲེན་རྣམས་བསྐུལ་པར་སླེབས་མཚམས་དང་མདོས་གཏོར་འཕེན་རིང་སོ་སོའི་གནས་སུ་དོ་རྭ་མེད་པའི་རང་རང་གི་འཆམས་ཅི་རིགས་བྱས་ལ་ཚུར་ལོག་ལ་སྒྲུབ་ཁང་དང་། ཉེ་བར་རྔ་རོལ་རྐང་གླིང་བཅོམ་ལ་བུད་མེད་དགེ་སློང་སྔགས་པ་རྣམས་ལོག་འཆམས་ཀྱི་རོལ་མོ་གཅིག་ཅིང་འཆམས་རྣམས་སོ་སོ་བཞིན་ལ་བར་མ་ཆད་པར་ལོག་རྗེས། ཛམ་མེད་པའི་རོལ་མོ་དགུ་བརྡུང་དུ་བསྒྱུར་ལ། སྒོ་མ་ལས་མཁན་རྣམས་ཀྱང་ལོག་རྗེས་དཔོན་སློབ་རྣམས་ཀྱི་ལས་བཞིའི་བྲོ་བརྡུང་དང་། སྲིད་ཞིའི་དཔལ་འབྱོར་མ་རྫོགས་ནས་ནང་དུ་ལོག སྐྱེས་པ་རྣམས་ཀྱིས་ལྷ་རྒྱལ་སོགས་འཇིག་རྟེན་དང་མཐུན་པ་ཅི་རིགས་བྱས་ནས་རྔ་ཆུང་པ་རྣམས་ཀྱིས་སྣ་དྲངས་ལོག་འཆམས་ཀྱིས་ལོག་གོ །
དེས་ན་དུས་མདོས་གཟབས་མ་ལ་དགོས་པའི་གསེར་སྐྱེམས་དང་སྤྱན་འདྲེན་གྱི་རིང་སྐྱེས་པ་ཕུབ་ཆེམ་པ། དུར་ཁྲོད་བདག་པོ། བུད་མེད་ནག་མོ་ཤ་སྐལ་ལེན་པ་བཅས་མ་བྱུང་ཀྱང་ཆོག ལིངྒ་དགུག་གཞུག་སོགས་བསྒྲལ་མཆོད་རྣམས་སློབ་དཔོན་གྱིས་བྱ་ཆོག་པས་དྲུག་བརྡུང་དང་། བདུན་བརྡུང་གི་འཆམས་སློབ་དཔོན་གྱིས་ཀྱང་བྱ། དེ་ནས་ཚོགས་ལ་ལོངས་སྤྱོད་མན་ཆད་ཉམས་སུ་བླངས་ན་ཤིན་ཏུ་ལེགས་པར་སེམས་སོ། ། དེ་རྣམས་ཀྱི་སྒོ་ནས་རྡོ་རྗེ་ནག་པོ་ཆེན་པོའི་མདོས་ཟོར་གཙོ་གྱུར་གྱི་མདོས་ཀྱི་རྣམ་གཞག་གོང་མ་རྣམས་ཀྱི་ཡིག་ཆ་བཞིན་ཉམས་སུ་ལེན་ཚུལ་ས་ལོ་འཇམ་པའི་རྡོ་རྗེ་སོགས་བླ་མ་གོང་མ་མང་པོའི་ཕྱག་ལེན་ལ་མཛད་པའི་དབྱངས་རོལ་འཆམས་སོགས་རྒྱས་འབྲིང་བསྡུས་གསུམ་ཇི་ལྟར་འཇུག་ཚུལ་མ་ཚང་བ་མེད་པ་བསྟན་ཟིན་ཏོ། ། ཞེས་པ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་གོང་མའི་གསུང་རབ། ཁུངས་མ་སོ་སོའི་ནས་བཏུས་ཏེ་ཕྱོགས་གཅིག་ཏུ་བཀོད་པ་ཛ་ཡནྟུ། རྩ་བའི་ཡི་གེ་པ་ནི་བསོད་ནམས་འོད་ཟེར་རོ། །
འདི་ལ་མཆོད་པའི་སྒེག་དབྱངས་དང་སྟངས་སྟབས་ཀྱི་རོལ་དབྱངས་སུ་གྲགས་ཤིང་དབྱངས་སྙིང་ཡིན་ཚུལ་ཕུར་པའི་དབྱངས་ཡིག་ལས་བཤད་དོ། ༈ ཨོའོ།་་་་་ འབོལ། ཨོའོ།་་་་་ ཅུང་ཟད་བཏེག ཨོའོ། འོ།་་་་་ ཕྲ་ཅང་ཏེ་འཇོག ཨོཾ།་་་་་ སྒྲ་དོན་བཅུ་ལ་འཇུག་པ་ལས་བཀྲ་ཤིས་ཀྱི་དོན་ལ་སྦྱར།
སྐུའོ། ཡི་ཡེ། མགོན་ནོ། པོའོ།་་་་་ རང་བཞིན དཀར། འེ།་་་་་ ཅུང་ཟད་བཏེག རའ་ཡ།་་་་་ རང་བཞིན། པེའོ་ཡེའོ་ཝ།་་་་་
འབོལ་ཏེ་འཇོག ཝ་ཡ།་་་་་ རང་བཞིན། ཞིའི་མནན་་་་་་ཡེ།་་་་་ རང་བཞིན་ལ་མནན། བའ་འ།་་་་་ མཇུག་ཅུང་ཟད་བཏེག འ། ལའ་ཡའ་ཡ།་་་་་ མནན།
མཇུག་ཅུང་ཟད་བཏེག འ། ཡ།་་་་་ འཇོག ༈ འའི།་་་་་ འབོལ། ཡ་ཡ།་་་་་ རང་བཞིན། ཚིག་རྐང་འོག་མ་འགྲེ། ༈ །འདི་རྡོ་རྗེ་ཕུར་པའི་ཁྲོ་བཅུའི་ཕུར་གདབ་ཀྱི་དབྱངས་སྟེང་ཕྱོགས་ཚང་བསྣོལ་དུ་གྲགས་པ།
ཨོའོ།་་་་་ འབོལ། ཨོའོ།་་་་་ ཅུང་ཟད་བཏེག ཨོའོ། འོ། ཨོཾ།་་་་་ ཕྲ་ཅང་ཏེ་འཇོག འདི་དཔལ་ཀྱི་དོན་ལ་སྦྱར། ཡའ་ཡ།་་་་་
རང་བཞིན། ཡོན་ནོ། ། ཏན་ནེའེ། འེ། མགོན་ནོ། ། པོའོ། ། སེར།་་་་་ ཅུང་ཟད་མནན། འེ་ཡེ། འེ་ཡེ།་་་་་
བཏེག་ན་བརྒྱང་། འེ་ཡེ། ཡ་འ།་་་་་ རང་བཞིན། ཡའ་་་་་་ཅུང་ཟད་མནན། ཡ་་་་་་རང་བཞིན། པོའོ་་་་་་རང་བཞིན་ཝ་་་་་་འཇོག ཅུང་ཟད་མནན་་་་་་ཝའ་ཡ་་་་་་ཁུག་ཙམ། བརྗིད་འེ་་་་་་རང་བཞིན། འེ་་་་་་མནན།
ཡེ་ཡེ་་་་་་རང་བཞིན། པའ་་་་་་མནན།་་་་་ འའ། ཡ་་་་་་མནན། འ་་་་་་ཆེ་བར་བཏེག་ཅིང་བརྒྱངས་་་་་་ང་འ་་་་་་ཆེ་བར་བཏེག་ཅིང་བརྒྱངས་་་་་་ང་། ལའ་་་་་་མནན་ལ་ཕྲ་པང་རེ་འཇོག ཡའ་ཡ།་་་་་ གང་འབོལ། ཚིག་རྐང་འོག་མ་འགྲེ། ༈ །འདི་སྲས་མཆོག་གི་འགྱིང་དབྱངས་འདོད་ཆགས་ཕྲན་འབར་མ།
ཧོའོ།་་་་་ འབོལ། ཡའ་་་་་་མནན་་་་་་ཡ། གསུང་ངོ་།་་་་་ རང་བཞིན། གི་ཡེ།་་་་་ མནན། མགོན་ནོ།་་་་་་ རང་བཞིན།་་་་་ པོའོ། །
དམར།་་་་་ རང་བཞིན།་་་་་ ར། འའི།་་་་་ མཇུག་་་་་བཏེགས་ཙམ། ཡའ།་་་་་ རང་བཞིན། ཡ།་་་་་ མཇུག་ཁུག་ཙམ། པོའོ།་་་་་
བཏེག་ཙམ། ཡའ།་་་་་ རང་བཞིན། ཡ། འའི།་་་་་ བཏེག་ཙམ། ཡ།་་་་་ བརྒྱངས་རང་བཞིན།་་་་་ འའི། ཡ།
འེ། ཡའ་ཡ། ཆགས། ཡའ། འ། ཡའ།་་་་་ བཏེག ཡ།་་་་་ རང་བཞིན།་་་་་ ཉམས།་་་་་
རང་བཞིན། ཡའ།་་་་་ རང་བཞིན།་་་་་ ཡ། འའི།་་་་་ ཅུང་ཟད་བཏེག ཡའ།་་་་་ མནན། ཡ།་་་་་ མཇུག་བཏེག་ཙམ།
ལའ།་་་་་ རང་བཞིན། ཝའ།་་་་་ བཏེག་ཙམ་འཇོག འའི།་་་་་ གོང་འབོལ།་་་་་ ཡའ་ཡ། ཚིག་རྐང་འོག་མ་འགྲེ། ༈ འདི་དཔང་གཟུགས་ཀྱི་རྡོ་རྗེའི་མཚེར་དབྱངས་འཕྲིན།་་་་་ འབོལ།
ཡའ།་་་་་ མནོན་ཅིང་སྐྱེ་ལོག་ཙམ་བཞག ལས་འེ།་་་་་ རང་བཞིན། འཻ།་་་་་ བཏེག་ཙམ། མགོན།་་་་་ རང་བཞིན། འོན།་་་་་ སྟོང་ཏེ་བཞག
ཡའ།་་་་་ མཇུག་བཏེག་ཙམ། པོའོ།་་་་་ ཁུག་ཙམ། ཝ།་་་་་ རང་བཞིན།་་་་་ འའི། ཝའ་་་་་་བཏེག ཡ།་་་་་ ཅུང་ཟད་བཏེག
ཡ་ཡ།་་་་་ རང་བཞིན། མཐིང་།་་་་་ མཚམས་བཅད།་་་་་ འེ། འཻ།་་་་་ བཏེག་ཙམ། ནག་་་་་རང་བཞིན།་་་་་ གའ། ལའ།་་་་་
ཕྲ་ཅང་ཏེ་བཞག ༈ ཡའ་ཡ།་་་་་ གང་འབོལ། ཡའ།་་་་་ རང་བཞིན་དྲག་་་་་རང་བཞིན།་་་་་ གའ། གཏུམ་འོ།་་་་་ རང་བཞིན།་་་་་ མོའོ་འོ། མགོན་འོན།་་་་་
བཏེག་ཙམ། འཽ།་་་་་ ཁུག་ཙམ། པོ།་་་་་ རང་བཞིན། ཝ།་་་་་ མནན་ཙམ། འའི།་་་་་ བཏེག་ཙམ། ཝའ།་་་་་
རང་བཞིན།་་་་་ འ་ཡ། ཡའ་ཡ། བྱེའེ།་་་་་ རང་བཞིན།་་་་་ འེ། འབུམ་མོའོ།་་་་་ རང་བཞིན། བསྐོར།་་་་་ བསྡུས་ཚུལ་དུ་འཇོག
མཇུག་གི་ཝ་ཡེ་ཝ་ཡེ་བཞག་ལ་བསྐུལ་མཚམས་བྱས་ནས། བསད།་་་་་ གང་འབོལ། འེ་ཡ།་་་་་ བསྣས་ཅིང་སྒྱེ་ལོག་ཙམ་བཞག ཚིག་རྐང་འོག་མ་འགྲེ། ༈ ཨོཾ་མོ།་་་་་ གང་འབོལ། ཤྲཱི་ཡེ། མཧཱ།
ཀཱ་ལ། ཡ། ཤཱ་ས་ནོ་པ། ཧ་རི་ཎེ། ཨེ་ཥ་ཨ། པཉྩི་མ་ཀཱ་ལོ།་་་་་ ཤྲཱི་ནས་ཨེ་ཥ་ཨའི་བར་འཇུག་རྣམས་བཏེག་ཙམ་པཉྩི་ནའི་ཀཱ་ལོའི་བར་སྦྲེལ་ནས་བར་ཙམ་ཡ་མི་དན་ནས་དུཥྚན་གྱི་བར་ལན་མ་སྟངས་ལ་ར་སྟན་ཅིག་བརྗོད། ཡ་མི་དན། རཏྣ་ཏྲ་ཡ་ཡཱ། ཨ་པ་ཀ་རི་ཎེ།
ཡ་ཏི་ཏྭཾ། པྲ་ཏིཛྙཱ། སྨ་ར་སི།་་་་་ ཅུང་ཟད་མནན་ཙམ། ཏ་དཱ།་་་་་ ཅུང་ཟད་མནན་ཙམ།་་་་་ ཨི་དཾ། དུཥྚཾ། ཁ་ཝ་འ་ཁ།་་་་་ བཏེག་ལ་བརྒྱང་།
ཁཱ་ཧི་ཁཱ་ཧི།་་་་་ དེ་ན་པ་ཙ་པ་ཙའི་བར་འདུར་མ། མཱ་ར་མཱ་ར། གྲྀཧྣ་གྲྀཧྣ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། གནོད་བྱེད་དགྲ་བགེགས་ཐམས་ཅད། རང་བཞིན་་་་་་དཱི་ན་མེའེ་ཀེ་ན།་་་་་
བཏེག་ཙམ། མཱ་ར་ཡ།་་་་་ ཅུང་ཟད་བརྒྱངས། མཚམས་བཅད་་་་་་ཧཱུྃ་ངོ་ཧཱུྃ་ཕཊ།་་་་་ ཅུང་ཟད་རིང་ཙམ། ཞི་རྒྱས་དབང་གསུམ་གྱི་བྲོ་བརྡུང་ལ་པ་འོད་ནས་ཐམས་ཅད་ཀྱི་བར་སྦྲེལ་ལ་བརྗོད། ཚིག་ལྷད་འདི་ལ་བསྟོད་དབྱངས་ཀྱི་ཚེ་རོལ་མོ་ལེན། རྩིའི་བར་དབྱངས་བྱས་ལ་དེ་ནས་སོ་སོའི་སྤེལ་ཚིག་འདུར་ཤུར་གང་རུང་གིས་སྦྱར། དྲག་པོ་ལ་སྔགས་དབྱངས་ཀྱི་ཌའི་རྗེས་སུ་སྤེལ་ཚིག་སྦྱར། དབྱངས་ཡིག་འདི་ཡང་ས་སྐྱ་པ་ཀུན་བློས་ཕུར་པའི་དབྱངས་ཡིག་ཚངས་དབྱངས་ང་རོ་ལ་གཞི་བྱས་ཚིག་ལྷད་ཐོབ་ཐང་ས་སྐྱ་པཎྜི་ཏའི་རོལ་མོའི་བསྟན་བཅོས་དང་དེའི་འགྲེལ་པ་འཇམ་མགོན་ཨ་མེས་ཞབས་ཀྱིས་མཛད་པའི་དགོངས་དོན་བཞིན་བཀོད་ཅིང་ཤཱ་ས་ནའི་སྔགས་དབྱངས་ལ་སྔོན་ཆད་དབྱངས་ཡིག་མི་འདུག་པས།
ངེད་རང་ནས་བློས་ཁྱུན་སྒྲོས་མ་དག་པ་རྣམས་དོར་དག་པ་རྣམས་ཕྱོགས་གཅིག་གསར་བསྒྲིགས་བགྱིས་པ་དགེ་ལེགས་འཕེལ། ༈ །དེབ་ཏུ་མ་འཐུས་པ་ལིང་འཁོར་རབ་གནས་གུག་་་་་་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་སྐད་ཅིག་ཉིད་ལ་འཁོར་ལོ་བཀོད་པའི་མིང་ཡིག་འདི་ཉིད་ལ་མཆིས་པར་གྱུར་ཅིག་གཞུག་སྐབས་ལྷ་དབྱེའི་ཆེམས་བརྡུང་གི་མཇུག་རོལ་མོ་དྲུག་ཅུ་པའི་དཔང་གཟུགས་ཀྱི་འགོ་བཞིན་བྱས་ལ་བཞག འདི་དང་བསྒྲལ་མཆོད་ཀྱི་དཔང་གཟུགས་ཀྱི་རོལ་མོ་རྣམས་ལ་སློབ་དཔོན་རྡོར་དྲིལ་ཐོགས་པས་འཆམས་ཚུལ་བྱེད། ཆོས་སྐྱོང་མགོན་པོ་སོགས་དང་། ལྷ་ཆེན་དཔལ་འབར་གྱི་བཟློག་པ་མདོས་གཞུང་གི་འདི་འོག་ཏུ་བླངས་ནས་འོག་གི་འདི་མི་བྱེད། ཉེར་བདུན་ཀྱེ་བོས་མའི་བཅོམ་རོལ་རྫོགས་ནས་དུང་ཆེན་ལ་འབོལ་བྱ། སྦྱིན་སྲེག་མ་ལྕོགས་ན་ལྕམ་རྩེའང་གྱོན། ཚུལ་ནས་མ་གྲོལ་བར་དཔོན་སློབ་ཚང་མ་བཞེངས་ལ་ཞྭ་གྱོན་གསོལ་ཇ་འདྲ་བྱུང་ན་བསྒྲལ་མཆོད་རྫོགས་ནས་གཅིག སྲིན་གཟུགས་མ་རྫོགས་ནས་གཅིག མགོན་པོའི་འབུལ་ཚན་རྫོགས་ནས་གཅིག
ལྷ་བརྒྱད་མཎྜལ་གྱི་གཡས་སུ་ཕོ་རྟེན་རྔ་མ་ནག་པོ། གཡོན་དུ་མོ་རྟེན་ནལ་བུའི་རྒྱལ་མཚན། མདུན་དུ་གསང་རྟེན་མདའ་དར་ནག་པོ། གསང་རྟེན་སྙིང་སྣ་ལྔ། མཆོད་གཏོར་གྱི་དྲུང་དུ་ཕྱི་རྟེན་རྣམས་བཤམ་མོ། ། མཆོད་འགོ་རཀྟ། མཆོད་གཞུག་ཏུ་བདུད་རྩི་བཤམས། ཉེར་དྲུག་ཉེར་བདུན་ལ་རྩ་བརྒྱུད་བླ་མ་རྫོགས་ནས་གསོལ། ཉེར་བརྒྱད་ལ་བསྟོད་པ་རྫོགས་ནས། བཟློག་གཞུང་གི་བཟླས་པའི་སྒང་ལ་གསོལ་ཇ་བྱུང་ན་མ་གཏོགས་བཟློག་པ་དང་དྲག་བསྐུལ་མཚམས་འདི་འཇོག་པ་བླ་མ་གོང་མ་རབ་རིམ་གྱི་ཕྱག་ལེན།
ཟོར་བསྐུལ་དང་ཕྱོགས་སྐྱོང་བཅུ་བསྐུལ་གྱི་རྐང་གླིང་འབུད་ཚུལ་གཏོར་བཟློག་གི་བསྐུལ་རྣམས་ལ་ཇི་ལྟར་བྱེད་པ་བཞིན་དང་། དྲག་པོའི་སྦྱིན་སྲེག་ཐལ་བ་སློབ་དཔོན་གྱི་མདའ་ཟོར་རྒྱགས་པའི་སྔོན་དུ་ལས་ཀྱི་རྡོ་རྗེས་ཐེབས་ཕྱོགས་ལ་གཏོར། ལས་བཞིའི་བྲོ་བརྡུང་གི་སྐབས་ཟོར་སྣོད་ལྕགས་སླང་རྣམས་ཁ་ཕུབ་པ་ལས་མདོས་གདན་རྒྱུག་གཞུང་མི་དགོས། བཀའ་བསྒོ་ནས་བསྟོད་པ་རྫོགས་པའི་བར་ཞྭ་གྱོན། འབྲུབ་ཁུང་བསྐྱེད་ཆོག དགུག་གཞུག་གསུམ་དང་ལྷ་དབྱེ། དམོད་བསྐུལ་ཕུར་པ་བསངས་སྦྱངས་རྣམས་སློབ་དཔོན་གྱིས་བསྐུལ། སྦྱིན་སྲེག་གི་ཐལ་བའི་མེ་ཤི་བའམ་མ་ཤི་ཡང་ཐབ་གཞོབ་ཆེན་པོ་མི་ཡོང་ཙམ་ལ་ཆུ་ཁྲག་སྦྱར་བས་ཞ་རེ་ཙམ་བསད་ལ་རས་སྔོན་སོགས་ཀྱི་ཁེབས་བཀབ། མདོས་གདོང་ལ་འཐོར་བའི་ཚེ་ཐལ་ཚུབ་མི་ཡོང་བ་བྱེད། གཏོར་འབུལ་ཀྱང་གཙང་བའི་ཁྱད་དམ་ཚིག་བསྐང་གསོ་བཞིན་རྒྱ་གར་རྒྱ་ནག་གི་ཐོག་ཁར་གཏོར་མ་ཟ་འོས་བྱ་ནག་ཁོ་ན་ལ་སྟེར་རྒྱུ་ལ་གཏོར་འདེགས་བང་རིམ་གཉིས་པའི་སྟེང་མར་དམ་རྫས་དང་།
འོག་མར་བསྐང་གཏོར་དང་འབུལ་གཏོར་ཕུད་ཆང་བཅས་བཤམ་རྒྱུའི་རིམ་པར། བསྟན་སྐྱོང་མེད་པས་ཕུར་གཏོར་དང་ཡི་དམ་གྱི་དམ་རྫས། གྲལ་འོག་མ་གཉིས་སྒྲུབ་ཁང་དུ་བཞག དེ་ཕྱིན་ཕྱིར་ཁྱེར་དམ་རྫས་རྣམས་ཚང་མ་འབུལ། བསྐང་གཏོར་རྣམས་ཀྱི་ཕྱེད་འབུལ་ཏྲང་། བསྐང་གཏོར་མའི་གྲས་ནས། དུར་བདག་དང་དཀར་མོ་བ་མི་འབུལ་བར་སླར་ལོག་བྱེད། གཏོར་འབུལ་གྱི་གྲལ་རིམ་ནི། ཞལ་སྤྲོད་རྒྱུན་བཞིན་ལ་པུ་ཏྲ་བསྐུལ་ཁྱད་འཕགས་ལྷོའི་སྟེང་དུ་བྱའོ།། །། སརྦ་མངྒ་ལཾ།། །།
PAGE * MERGEFORMAT 2 ཀུན་དགའ་བློ་གྲོས། རྡོ་རྗེ་ནག་པོ་ཆེན་པོའི་མདོས་ཟོར་གཙོ་གྱུར་གྱི་མདོས་ཀྱི་རྣམ་གཞག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
