གསུང་འབུམ། ཀུན་དགའ་བློ་གྲོས།
པོད ༣༤
དཔལ་རྡོ་རྗེ་གུར་ལས་གསུངས་པའི་མཁའ་འགྲོ་ལྔ་རིགས་བསྡུས་པའི་སྒྲུབ་དཀྱིལ་དྲུག་བཅུད་སྙིང་པོ་བདུན་པ།
༄༅། །དཔལ་རྡོ་རྗེ་གུར་ལས་གསུངས་པའི་མཁའ་འགྲོ་ལྔ་རིགས་བསྡུས་པའི་སྒྲུབ་དཀྱིལ་དྲུག་བཅུད་སྙིང་པོ་བདུན་པ་བཞུགས་སོ།། ན་མོ་གུ་རུ་པཉྩ་ཌཱ་ཀི་ནཱི་ཡེ། བདེ་སྟོང་ཟུང་འཇུག་མཁའ་ཁྱབ་སྐུ། ། གང་འདུལ་དེར་སྟོན་འགྲོ་བའི་མགོན། ། ཡེ་ཤེས་ལྔ་ལྡན་རིགས་བསྡུས་ཀྱི། ། དཀྱིལ་འཁོར་ལྷར་འདུད་ཆོ་ག་བྲི། ། ཞེས་མཆོད་བརྗོད་དམ་བཅའ་ཉུང་ངུ་སྔོན་དུ་བཏང་ནས། དེ་ལ་འདིར་དཔལ་ཀྱཻ་རྡོ་རྗེའི་བཤད་རྒྱུད་ཐུན་མོང་མིན་པ་རྡོ་རྗེ་གུར་རིགས་བསྡུས་ཀྱི་རས་བྲིས་ལ་བརྟེན་པའི་སྒྲུབ་དཀྱིལ་ནག་འགྲོས་བཀླག་ཆོག་གོ་བདེའི་ངག་གིས་བཤད་ན། སྟ་གོན་དང་དངོས་གཞིའོ། ། དང་པོ་ནི།
ས་ཕྱོགས་གཙང་ཞིང་དབེན་པར་ཕྱག་དར་དང་རྐྱང་ནུལ་བྱ། བླ་བྲེ་དང་ཡོལ་བ་ལ་སོགས་པའི་རྒྱན་དགྲམ། བྲིས་སྐུ་དང་ལུགས་མ་ལ་སོགས་པའི་རྟེན་རྣམས་ཇི་ལྟར་བདེ་བར་བཞུགས་སུ་གསོལ། ཅོག་ཙེ་སོགས་སྟེགས་ཀྱི་ཁར། རས་ལ་སོགས་པའི་གཞི་གཙང་མའི་སྟེང་དུ་མཉྫི་ལ་མཎྜལ་ཁྲུ་གང་ལས་མི་ཆུང་བ་བཞག་པར། དབུས་དང་ཕྱོགས་བཞིར་དྲི་བཟང་གི་ཐིག་ལེ་ཚོམ་གྲངས་དང་མཐུན་པར་ཚོམ་བུ་དགུ་རེ་དང་། དེའི་ཕྱིའི་ཕྱོགས་བཞིར་རེ་རེ་དགོད། ཡང་མཎྜལ་ཞིག་ལ་ས་ལྷའི་ཚོམ་བུ་བཀོད་ལ་མཉྫིའི་འོག་ཏུ་བཞག དེའི་གཡས་བདག་གི་གཡོན་ནས་ཞབས་བསིལ་ལ་སོགས་པའི་ཆུ་བཞི་མདུན་ནས་རྒྱབ་ཏུ་བསྒྲིགས། དེའི་གཡོན་རང་གི་གཡས་ནས་མེ་ཏོག་ལ་སོགས་པའི་ཉེར་སྤྱོད་ལྔ་མདུན་ནས་རྒྱབ་ཏུ་བསྒྲིགས།
མདུན་ཕྱོགས་སུ་བཟེད་ཞལ་གྱི་སྣོད་གསུམ་དུ་མེ་ཏོག་ཅུང་ཟད་དང་བཅས་པ་བཤམས། དེ་དག་གི་ནང་དུ་སྤོས་མར་མེ། ལྷ་བཤོས་ཏེ་སྒོས་མཆོད་ལྷའི་གྲངས་དང་མཉམ་པར་བྱེད་ན་རྡོ་རྗེ་ཅན་གྱི་སྒོས་མཆོད། ཤར་དུ་ལྷག་གཅིག་དང་ཕྱོགས་མཚམས་བརྒྱད་དུ་རེ་རེ། དེའི་ཕྱིའི་ནུབ་ཏུ་ཕན་པའི་སྒོས་མཆོད་སྤོས་དགུ། དེའི་རྒྱབ་ཏུ་མར་མེ་དགུ། དེའི་རྒྱབ་ཏུ་ཞལ་ཟས་དགུ་གྲལ་བསྒྲིགས། བྱང་དུ་རྡོ་རྗེ་ཉི་མའི་སྒོས་མཆོད་དང་། ཤར་དུ་པདྨ་གར་དབང་གི་སྒོས་མཆོད། ལྷོར་རྟ་མཆོག་གི་སྒོས་མཆོད་རྣམས་ཀྱི་སྒྲིག་རིམ་གོང་བཞིན།
དེའི་ཕྱིའི་ཕྱོགས་བཞིར་སྒོ་མ་བཞི་ལ་རེ་རེ། ཤར་དུ་ས་ལྷའི་སྒོས་མཆོད། མ་འབྱོར་ན་དཀྱིལ་འཁོར་གྱི་གྲངས་དང་མཉམ་པ་སྟེ་ཤར་དུ་རྡོ་རྗེ་ཅན་གྱི་གཙོ་བོ་དང་། འཁོར་ཐུན་མོང་ལ་སྤོས་མེ་ཟན་ཚར་གཉིས། ཕྱོགས་གཞན་བཞི་ལ་རེ་རེ། ནུབ་ཏུ་སྒོ་མ་བཞི་ལ་གཅིག ཤར་དུ་ས་ཡི་ལྷ་མོ་ལ་གཅིག་རྣམས་བཤམས། དེ་ཡང་སྒོས་མཆོད་ཀྱི་ཆུ་གསུམ་བཟེད་ཞལ་གྱི་ནང་དུ་བླུགས་པས་འགྲུབ། འཐོར་འཐུང་དང་དྲི་ཆབ་ཀྱང་ཕྱི་མཆོད་དེ་ཉིད་ནས་འཐོར་ཡབ་ཀྱིས་འཐོར་བས་འགྲུབ། མེ་ཏོག་ཀྱང་ཕྱི་མཆོད་དེ་ཉིད་ནས་འཐོར་བས་འགྲུབ་པ་ལ་དགོངས།
སའི་ལྷ་མོའི་གཏོར་མ་དང་། གཞན་ཡང་གོས་ཟུང་དང་། བུམ་པ་སྟ་གོན་གྱི་ཕྱིར་མཚན་ཉིད་དང་ལྡན་པའི་བུམ་པ་གཉིས་རྡོ་རུས་ལ་སོགས་པས་དཀར་པོར་བྱུགས་ལ་ལྷའི་ཁ་དོག་དང་མཐུན་པར་དར་རམ་རས་ཁ་ཚར་མ་ཉམས་པས་མགུལ་ཆིངས་པྲོག་ལྔ་པའམ་བདུན་བྱས་ལ། ལས་ཐམས་ཅད་ལ་བཟླས་པའི་སྲད་བུ་དཀར་པོར་བཅིངས། རྣམ་རྒྱལ་ལ་རིགས་ལྔའི་མཚན་མ་དང་། ལས་ཐམས་ཅད་པ་ལ་སྣ་ཚོགས་རྡོ་རྗེ་ཉི་མ་ལ་གནས་པ་བྲིས་ནས་ལས་ཐམས་ཅད་པ་བཟླས་པས་བུམ་པ་གཉིས་ལ་ཡུངས་དཀར་གྱིས་བྲབ་ཅིང་། གུ་གུལ་གྱིས་བདུགས་ནས་བགེགས་བསངས། ནས། གྲོ། སྲན་མ།
འབྲས། ཏིལ་ཏེ་འབྲུ་ལྔ། གསེར། དངུལ། བྱུ་རུ། མུ་ཏིག དུང་སྟེ་རིན་ཆེན་ལྔ། ལན་ཚྭ། བུ་རམ། འོ་མ།
མར། སྦྲང་རྩི་སྟེ་སྙིང་པོ་ལྔ། ཙནྡན་དཀར་དམར། གུར་ཀུམ། ཛ་ཏི། ག་བུར་སྟེ་དྲི་ལྔ། བྲི་ཧཱསྟི། ཀཎྜ་ཀ་རི། ཨ་པ་རཱ་ཛི་ཏ་དཀར་པོ། ཧ་ས་ཧ་ས་དེ་ཝ་སྟེ་སྨན་ལྔ་དང་།
ཤ་ལྔ། བདུད་རྩི་ལྔ། ཅི་འབྱོར་པ་བླུགས། བདུད་རྩི་རིལ་བུས་འཐུས། རང་གི་སྙིང་ཁའི་ས་བོན་ལས་ལྷ་མོ་མདོག་སྣ་ཚོགས་པ་སྤྲོས་ཏེ། ཆུ་བོ་གངྒཱ་ནས་ཆུ་བླངས་ཏེ་འགེངས་པར་བསམ་ལ། ཨོཾ་ཏཔྟེ་ཏཔྟེ་མ་ཧཱ་ཏཔྟེ་སྭཱཧཱ། ཞེས་ལན་བདུན་བདུན་བཟླས་ལ། བུམ་པའི་སུམ་ཆ་དྲི་ཞིམ་པོའི་ཆུས་དགང་། ཨོཾ་ཧཱུྃ་སྭཱཧཱས་ཤིང་རློན་པས་ཁ་བརྒྱན་པ།
གཡས་སུ་རྣམ་རྒྱལ་དང་གཡོན་དུ་ལས་བུམ་བཞག རྣམ་རྒྱལ་བུམ་པའི་སྟེང་དུ་དུང་ཆོས་དྲི་བཟང་གི་ཆུས་བཀང་བ་དང་། གཟུངས་ཐག་བཏགས་པའི་རྡོ་རྗེ་བཞག སློབ་མ་སྟ་གོན་བྱེད་ན་མཚམས་སྦྱོར་ནས་བྱུང་བའི་ཡོ་བྱད་རྣམས་ཀྱང་བཤམས། དཀྱིལ་འཁོར་གྱི་བྱང་ནས་ཤར་ལྷོའི་བར་ལ་འདས་པའི་གཏོར་མ་དང་། གུར་མགོན་དང་། ཞལ་བཞི་པ་དང་། ལས་མགོན་དང་མཁའ་འགྲོ་སྤྱི་གཏོར་རྣམས་གཡས་བསྐོར་དང་། ལོགས་ཤིག་ཏུ་སྔོན་འགྲོའི་གཏོར་མ་དང་བཅས་པ་རྣམས་ཀྱང་བཤམ་མོ། ། དངོས་གཞི་བདག་བསྐྱེད་བཟླས་བརྗོད་རྗེས། །
དཀྱིལ་འཁོར་བསྡུས་ནས་ས་ལྷ་དང་། ། ལྷ་དང་བུམ་པ་སློབ་མ་རྣམས། ། ལྷག་པར་གནས་པ་རིམ་བཞིན་བྱ། ། ཞེས་གསུངས་པས། ཐོག་མར་རང་ལྷའི་ང་རྒྱལ་དང་ལྡན་པས། སྔོན་འགྲོ་གཏོར་མ་ཆབ་ཀྱིས་བྲན་ཏེ། སློབ་དཔོན་གྱིས་རྡོ་རྗེའི་རྩེས་ནང་མཆོད་ནས་གཏོར་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཅེས་པས་བགེགས་བསངས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ།
ཞེས་པས་སྟོང་པར་བསམ་པས་སྦྱངས། འོག་ཏུ་བསངས་སྦྱངས་ཞེས་བྱ་བ་རྣམས་སུའང་འདི་དྲན་པར་བྱའོ། ། དེ་ནས་གཏོར་མ་ལ་ལག་པ་གཡོན་པ་བསྟན་ཏེ། ཨོཾ། གཡས་པ་བསྟན་ཏེ། ཨཱཿ གཉིས་ཀ་བསྟན་ཏེ། ཧཱུྃ། བྱ་ཁྱུང་གི་ཕྱག་རྒྱ་བསྟན་ཏེ། ཧོཿ
ཞེས་དང་། བྱ་ཁྱུང་གི་ཕྱག་རྒྱ་ནི། གདན་བཞི་ལས། ཐལ་མོ་གཉིས་ནི་བཀན་བྱས་ཏེ། ། མིང་མེད་གཉིས་ནི་ཕན་ཚུན་སྦྲེལ། ། ཁྲོ་བོ་གཉིས་ཀྱིས་མནན་པར་བྱ། ། མཐེ་བོང་གུང་མོ་ལྟོ་སྦྱར་ལ། ། ཞེས་པ་ལྟར་རོ། ། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ལན་གསུམ་བརྗོད།
རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་གཏོར་མའི་སྟེང་གི་ནམ་མཁར་ཆོས་འབྱུང་གསུམ་བརྒྱུད་ཀྱི་ནང་དུ་ཆུད་པའི་པདྨ་དང་ཉི་མའི་གདན་ལ་གནས་པའི་འབྱུང་པོ་བརྒྱད་གསུམ་ཉི་ཤུ་རྩ་བཞི་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་རྡོ་རྗེ་བསྡུ་བའི་ཕྱག་རྒྱ་སེ་གོལ་དང་བཅས་པས་གཏོར་མགྲོན་སྤྱན་དྲངས། པད་ཀོར་སྔོན་འགྲོའི་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་ཨནྡི། ཛ་མ། ཛ་ལ། ཛཀྑ། བྷུ་ཏ། བཧྣི། བཱ་ཨུ།
རཱཀྑ། ཙནྡ། སཱུཛྫ། མ་ད། པཔྤ། ཏ་ལ་པཱ་ཏ་ལཾ། ཨཊ་ཋ། སཔྤ་སྭཱཧཱ། ཨི་དཾ་བ་ལིཾ། བྷུཉྫ།
ཛི་གྷ། ཕུལླ། དྷཱུཔྤ། མཾ་ས། པིང་གྷ། ཨམྦྷ། སཔྤ། ཀཛྫ། སཱ་དཱ། ཁནྟི།
ཁུ་ཎི། ཕེ་ཌ། གཱ་ད། ཨོཾ་ཨཱ་ཀཱ་རོ་མུ་ཁཾ་སརྦ་དྷརྨཱཿཎཱཾ་ཨདྱ་ནུཏྤནྣ་ཏྭཏ་ཨོཾ་ཨཱཿཧཱུྃ་ཕཊ་སྭཱཧཱ། ལན་གསུམ་གྱིས་གཏོར་མ་ཕུལ་བས་མགྲོན་རྣམས་མཉེས་ཤིང་ཚིམ་ནས་ཅི་འདོད་པའི་དངོས་གྲུབ་སྩོལ་བར་བསམ། དེ་ནས། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ།
ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཞེས་སོགས་ཀྱིས་ཕྱི་མཆོད་འབུལ། ཨོཾ་མ་ཧཱ་བྷུ་ཏ་ས་པ་རི་ཝཱ་ར་ཨོཾ་ཨཱཿཧཱུྃ། ཞེས་པས་ནང་མཆོད་ནས་གཡོན་པའི་སྲིན་ལག་གིས་བླང་སྟེ་མཐེ་བོའི་རྩེས་གཏོར་ཏེ་ཕུལ། རྡོ་རྗེ་ནུ་མ་གཡས་སྟེང་བཟུང་། ། དྲིལ་བུ་སྙིང་ཁའི་ཐད་དུ་དཀྲོལ། ། ལག་པ་ནུ་མའི་སྟེང་དུ་བསྒྱིངས། ། སྒྲ་ནི་སྐུ་གསུང་ཐུགས་སུ་སྒྲོགས། ། ཞེས་པ་ལྟར་དྲིལ་བུ་གསུམ་བརྡུང་བྱས་ལ། དཀར་མོ་རི་དྭགས་མཚན་མ་འཛིན། །
ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང་། ། པུཀྐ་སཱི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་བརྡུང་། ། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོའི་རྗེས་ཆགས་པས། ། གཡུང་མོས་སྐུ་ལ་འཁྱུད་པ་ཉིད། ། ཅེས་ཡིད་ལས་བྱུང་བས་མཆོད།
མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་མཁའ་འགྲོར་ཕྱག་འཚལ་བསྟོད། ། རྣམ་པར་སྣང་མཛད་དག་པ་སྟེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་གྱིས་ནི་འོད་གསལ་མཆོག ། སངས་རྒྱས་མཁའ་འགྲོར་ཕྱག་འཚལ་བསྟོད། ། རིན་ཆེན་རྒྱལ་པོ་རབ་ཏུ་ཟབ། ། རྡོ་རྗེ་མཁའ་འགྲོ་དྲི་མ་མེད། །
རང་བཞིན་དག་པས་གོས་པ་མེད། ། རིན་ཆེན་མཁའ་འགྲོར་ཕྱག་འཚལ་བསྟོད། ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། པདྨ་མཁའ་འགྲོར་ཕྱག་འཚལ་བསྟོད། ། དོན་ཡོད་རྡོ་རྗེ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དངོས་ཀུན་དག་པ་ཉིད་ལས་བྱུང་། ། སྣ་ཚོགས་མཁའ་འགྲོར་ཕྱག་འཚལ་བསྟོད། །
ཅེས་བསྟོད། ཕྲིན་ལས་བཅོལ་བ་ནི། ལྷ་ཆེན་བརྒྱད་པོ་འཁོར་དང་བཅས། ། ཀླུ་ཆེན་བརྒྱད་པོ་འཁོར་བཅས་དང་། ། འཇིག་རྟེན་སྐྱོང་བ་བརྒྱད་པོ་དང་། ། གནོད་སྦྱིན་ཚོགས་རྣམས་མ་ལུས་དང་། ། སྲིན་པོའི་ཚོགས་རྣམས་མ་ལུས་དང་། ། འབྱུང་པོའི་ཚོགས་རྣམས་མ་ལུས་དང་། ། ཡི་དྭགས་ཚོགས་རྣམས་མ་ལུས་དང་། ། ཤ་ཟའི་ཚོགས་རྣམས་མ་ལུས་དང་། །
སྨྱོ་བྱེད་ཚོགས་རྣམས་མ་ལུས་དང་། ། བརྗེད་བྱེད་ཚོགས་རྣམས་མ་ལུས་དང་། ། མཁའ་འགྲོའི་ཚོགས་རྣམས་མ་ལུས་དང་། ། མ་མོའི་ཚོགས་རྣམས་མ་ལུས་དང་། ། དེ་ལ་སོགས་ཏེ་འབྱུང་པོའི་ཚོགས། ། མ་ལུས་ཇི་སྙེད་ཡོད་པ་རྣམས། ། འདིར་གཤེགས་བདག་ལ་དགོངས་སུ་གསོལ། ། མཆོད་སྦྱིན་གཏོར་མ་འདི་བསྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། །
དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། །
འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་དང་། ། དགེ་ལེགས་ཐམས་ཅད་འགྲུབ་པ་དང་། ། ཡིད་ལ་འདོད་པ་ཀུན་གྲུབ་ཤོག ། ཅེས་པའི་མཐར། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་མཁའ་འགྲོ་ལྔའི་གོ་འཕང་ཐོབ་པར་བྱ་བའི་ཕྱིར་དུ་སའི་ཕྱོགས་འདིར་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་་་་་་དབང་བསྐུར་གྱི་སྐབས་སློབ་མ་འཇུག་ཅིང་སོགས་བརྗོད་དབང་བླང་བར་འཚལ་ན། སྲུང་མ་ཁྱད་པར་ཅན་ཁྱེད་རྣམས་ཀྱིས་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་སྒྲུབ་ཁང་གི་ཕྱི་རོལ་གྱི་ཕྱོགས་མཚམས་རྣམས་སུ་བཞུགས་ནས་བར་དུ་གཅོད་པ་ཐམས་ཅད་སྲུང་བ་དང་། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་བ་དང་བསྐྱབ་པ་དང་སྦ་བའི་ཕྲིན་ལས་མཛོད་ཅིག་མུཿ
ཞེས་པས་ལག་པ་གཡས་པ་བརྐྱངས་ཏེ་ས་ལ་རེག་པས་གཏོར་མགྲོན་རྣམས་སྒྲུབ་ཁང་གི་ཕྱི་རོལ་ཏུ་འཁོད་པར་བསམ། གང་དག་ནག་པོའི་ཕྱོགས་ལ་མངོན་པར་དགའ་བའི་འབྱུང་པོ་གདུག་པ་ཅན་གསང་སྤྱོད་བལྟ་བར་མི་དབང་བ་རྣམས་སའི་ཕྱོགས་འདིར་མ་གནས་པར་གཞན་དུ་སོང་ཞིག ཅེས་དང་། ཨོཾ་དྷ་ར་དྷ་ར། དྷ་ར་ཡ་དྷ་ར་ཡ། མརྡྷ་མརྡྷ། བཛྲ་དྷྲྀཀ་ཕཊ་སྭཱཧཱ། ཅེས་བརྗོད་ཅིང་རྡོ་རྗེ་གསོར་དྲིལ་བུ་དྲག་ཏུ་དཀྲོལ། གཏོར་མ་ས་གཙང་སར་བསྐྱལ་ལོ། ། དེ་ནས་གནས་དང་མཆོད་པའི་ཡོ་བྱད་བྱིན་གྱིས་བརླབ་པ་ནི།
ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་གནས་ཁང་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་གི་མཆོད་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་ཐུང་། མཆོད་ཡོན། མེ་ཏོག བདུག་སྤོས། མར་མེ། དྲི་མཆོག
ཞལ་ཟས། རོལ་མོ་ལ་སོགས་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ་རྒྱུ་འཇིག་རྟེན་དང་འཇིག་རྟེན་ལས་འདས་པའི་དགེ་བའི་རྩ་བ་ལས་གྲུབ་པ་ངོ་བོ་བཟང་ཞིང་གཙང་བ། ཡུལ་ནམ་མཁའི་མཐའ་ཁྱབ་པ། དུས་འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་མི་ཆད་པར་གྱུར། ཨོཾ་ནཱི་རི་ཧཱུྃ་ཁཾ་སྭཱཧཱ། ཨོཾ་བཛྲ་ནཱི་ཝི་ཏེ་ཧཱུྃ་ཁཾ་སྭཱཧཱ། ཨོཾ་བཛྲ་ཤྭ་དྷ་ནེ་སྭཱཧཱ། ཨོཾ་ཛཿཧཱུྃ་བཾ་ཧོཿཁཾ་རཾ་མ་ཧཱ་ཨརྒྷཾ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ།
ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཨོཾ་བཛྲ་ཤཔྟ་ཨཱཿཧཱུྃ། མཐར་རྡོ་རྗེ་སྙིང་ཁར་བཟུང་དྲིལ་བུ་རྒྱུན་དཀྲོལ་དང་རོལ་མོ་ཇི་སྙེད་པ་འབུད་དཀྲོལ་བྱ་སྟེ། ཨོཾ་བཛྲ་གྷཎྜེ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ། པྲ་ཙ་ལི་ཏེ།
པྲ་ཛྙཱ་པཱ་ར་མི་ཏ། ནཱ་ད་སྭ་བྷཱ་ཝེ་བཛྲ་དྷརྨ་ཧྲྀ་ད་ཡ། སནྟོ་ཥ་ཎི། ཧཱུྃ་ཧཱུྃ་ཧཱུྃ་ཧོཿཧོཿཧོཿཨཱ་ཁཾ་སྭཱཧཱ། ཞེས་ལན་གསུམ་བརྗོད་དེ་གནས་དང་མཆོད་པའི་ཡོ་བྱད་རྣམས་སངས་རྒྱས་བྱང་སེམས་ཐམས་ཅད་ཀྱིས་ཀྱང་བྱིན་གྱིས་བརླབས་པར་བསམ། གོང་གི་མཆོད་པ་རྣམས་ཀྱི་ཕྱག་རྒྱ་ནི། ཁུ་ཚུར་ཁ་སྦྱར་གུང་མོ་གཉིས། ། བརྐྱང་སྟེ་རྩེ་སྦྱར་ཆུ་བཞིའི་རྒྱ། ། ཁུ་ཚུར་གྱེན་འཐོར་མེ་ཏོག་གི ། ཐུར་དུ་བླུགས་པས་བདུག་པའི་འོ། །
མཐེ་བོང་གྱེན་བསྒྲེང་མར་མེ་སྟེ། ། ཐལ་མོ་ཕྱིར་བསྟན་དྲི་མཆོག་གི ། དེ་ཉིད་གྱེན་བཀན་ཞལ་ཟས་སོ། ། སེ་གོལ་གཏོག་པ་རོལ་མོའི་སྒྲ། ། ཞེས་པ་ལྟར་འོག་གི་མཆོད་པ་རྣམས་ལའང་ཕྱག་རྒྱ་དེ་བཞིན་ཤེས་པར་བྱའོ། ། ལུགས་འདི་ལ་བར་འདིར་ས་ལྷ་སྟ་གོན་བྱས་ནས་བདག་བསྐྱེད་སོགས་ཡིན་ཀྱང་འདིར་ནི་གོང་གི་སྡོམ་ལྟར་འགོ་ནས་བཞག་ཡོད་དོ། ། དེ་ནས་སྐྱབས་ཡུལ་རྣམས་མངོན་སུམ་ལྟ་བུར་དམིགས་ཏེ། ངག་ཏུ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ།
ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ཅི་ནུས་ཀྱི་མཐར་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།
སྐྱབས་ཡུལ་རྣམས་འོད་དུ་ཞུ་ནས་རང་ལ་ཐིམ་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདག་གིས་ལམ་ཟབ་མོ་ཉམས་སུ་བླང་བར་བགྱིའོ། ། ལན་གསུམ་གྱིས་སེམས་བསྐྱེད། རང་གི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རུས་པའི་རྒྱན་དྲུག་གིས་བརྒྱན་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། རང་འདྲའི་རིགས་བདག་གིས་དབུ་རྒྱན་ཅན། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་ཐོད་པ་འཛིན་པ་ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་འཕྲོས་པས།
དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱིས་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས། ཧཱུྃ་ལས་བདུད་རྩི་བབས། ཧེ་རུ་ཀའི་སྐུ་གང་། དེ་ནས་དབྱིབས་བརྒྱུད། ཡུམ་གྱི་སྐུ་གང་། ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ནས་ཞུགས་པས་ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་འཐོན་པས་ཤུལ་ཐམས་ཅད་བདུད་རྩིས་གང་བར་གྱུར། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ་མ་ནུ་པཱ་ལ་ཡ།
ཧེ་རུ་ཀ་ཏྭེ་ནོ་པ་ཏིཥྛ་དྲི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན་བཛྲ་ཧེ་རུ་ཀ་མ་མེ་མུཉྩ། ཧེ་རུ་ཀོ་བྷ་ཝ།
མཧཱ་ས་མ་ཡ་སཏྭ་ཨཱཿཧཱུྃ་ཕཊ། ཅེས་ཅི་ནུས་བཟླས་པའི་མཐར་རྡོ་རྗེ་ཐལ་མོ་སྙིང་ཁར་སྦྱར་ཏེ། བདག་ནི་མི་ཤེས་རྨོངས་པ་སྟེ། ། དམ་ཚིག་ལས་ནི་འགལ་ཞིང་ཉམས། ། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་སྒྲིབ་པ་ཉེས་པ་དང་ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ།
རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་སྟེ་སྤྱི་བོ་ནས་རང་ལ་ཐིམ་པས་རང་གི་ལུས་འཇའ་ཚོན་ལྟ་བུར་གྱུར། ཅེས་བརྗོད། ཚོགས་ཞིང་སྤྱན་དྲང་བ་ནི། རང་སྐད་ཅིག་གིས་རྡོ་རྗེ་མཁའ་འགྲོར་གསལ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ། ཧཱུྃ། ཨོཾ། ཏྲཱྃ། ཨཱྃ། ཁྃ་གི་ཡི་གེ་རྣམས་དྲི་མ་མེད་པའི་འོད་ཟེར་ལྔ་འཕྲོ་བ་དེ་ལས་འོད་ཟེར་སྣ་བུག་གཡས་པ་ནས་རླུང་ཕྱིར་རྒྱུ་བའི་དུས་སུ་ནམ་མཁར་འཕྲོས་པས་རང་བཞིན་གྱི་གནས་ནས་མཁའ་འགྲོ་ལྔའི་དཀྱིལ་འཁོར་ལ་བླ་མ་མི་བསྐྱོད་པའི་རྣམ་པས་རྡོ་རྗེ་ཅན་གྱི་དཀྱིལ་འཁོར་གྱི་གཙོ་བོའི་དབུ་བརྒྱན་པ་ལ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའི་ཚོགས་བསམ་གྱིས་མི་ཁྱབ་པས་བསྐོར་བ་ཨོཾ་བཛྲ་ས་མ་ཛཿ རྡོ་རྗེ་བསྡུ་བའི་ཕྱག་བྱ།
ཕྱག་འཚལ་བ་ནི་རྡོ་རྗེ་ཐལ་མོ་སྙིང་ཁར་སྦྱར་ཏེ། ན་མོ་གུ་རུ་བྷྱཿ ཞེས་པས་བླ་མ་དང་། ན་མཿཔཉྩ་ཌཱ་ཀ་མཎྜ་ལ་ས་པ་རི་ཝཱ་རེ་བྷྱཿ ཞེས་པས་དཀྱིལ་འཁོར་ལ་ཕྱག་བྱ། མཆོད་འབུལ་ནི་རང་གི་སྙིང་ཁའི་ཧཱུྃ་ལས་ལྷ་མོ་བརྒྱད་རང་རང་གི་མཆོད་རྫས་འཛིན་པ་སྤྲོས་ཏེ། ཕྱི་ནང་གསང་བའི་མཆོད་པས་མཆོད་པར་བསམ་ཞིང་། ངག་ཏུ། དཀར་མོ་རི་དྭགས་མཚན་མ་འཛིན། ། ནས།
གཡུང་མོས་སྐུ་ལ་འཁྱུད་པ་ཉིད། ། བར་གོང་བཞིན་བརྗོད། རྒྱུན་བཤགས་བྱ་བ་ནི། དོན་ཡིད་ལ་དྲན་བཞིན་པས། ངག་ཏུ། བདག་གིས་ཐོག་མ་མེད་དུས་ནས། ། ལོག་རྟོག་དབང་གིས་སྡིག་བགྱིས་གང་། ། ཐུགས་རྗེའི་མངའ་བདག་ཁྱེད་རྣམས་ཀྱི། ། སྤྱན་སྔར་བཤགས་ཀྱིས་སླན་ཆད་བསྡམ། ། རྒྱལ་དང་དེ་ཡི་སྲས་རྣམས་དང་། །
རང་སངས་རྒྱས་དང་དགྲ་བཅོམ་དང་། ། འགྲོ་བའི་བསོད་ནམས་མ་ལུས་པ། ། དེ་དག་ཀུན་ལ་ཡི་རང་ངོ་། ། ཀུན་འདོད་དབུགས་འབྱིན་གསོལ་མཛད་པའི། ། སངས་རྒྱས་ཀུན་ལ་བདག་བསྐུལ་བས། ། བསྟན་པ་ནམ་མཁའི་མཐའ་མཉམ་པར། ། འཇིག་རྟེན་ཀུན་སྡིག་མེད་སྣང་མཛོད། ། འགྲོ་ཀུན་སངས་རྒྱས་གྱུར་གྱི་བར། ། དེ་སྲིད་མགོན་པོ་བཞུགས་ནས་ནི། ། ནམ་ཡང་མྱ་ངན་མི་འདའ་བར། །
ཐལ་མོ་སྦྱར་ནས་གསོལ་བར་འཚལ། ། ལུས་ངག་ཡིད་ཀྱི་བསོད་ནམས་ནི། ། བགྱིས་སམ་བགྱིད་དུ་སྩལ་བ་དང་། ། རྗེས་སུ་ཡི་རང་གང་ཅིའང་རུང་། ། དེས་ནི་འཇིག་རྟེན་ཀུན་མཁྱེན་ཤོག ། གང་དང་གང་གིས་འདུལ་གྱུར་བ། ། དེ་དང་དེ་ཡི་སྐུར་སྟོན་ཅིང་། ། སྣ་ཚོགས་གཟུགས་ནོར་ལྟ་བུ་ཡི། ། རྫོགས་སངས་རྒྱས་ལ་སྐྱབས་སུ་མཆི། ། ཀུན་རྟོག་མ་ལུས་དག་གྱུར་པ། །
རང་རིག་ཡང་དག་ཡེ་ཤེས་བསྐྱེད། ། ལྷན་ཅིག་སྐྱེས་དགའི་ངོ་བོ་ཉིད། ། དམ་པའི་ཆོས་ལ་སྐྱབས་སུ་མཆི། ། གོ་རིམ་ཇི་བཞིན་དབང་བསྐུར་ཐོབ། ། མ་ལོག་ལམ་ལ་ངེས་གནས་པའི། ། སྲས་མཆོག་འཁོར་འདུས་དགེ་འདུན་ལ། ། རྟག་པར་བདག་ནི་སྐྱབས་སུ་མཆི། ། ཡང་དག་ཡེ་ཤེས་མེ་བོ་ཆེ། ། གཏི་མུག་མུན་པ་བསལ་བ་དང་། ། བྱང་ཆུབ་མཆོག་ཏུ་སེམས་བསྐྱེད་དོ། །
རྒྱལ་སྲས་དཔའ་བོ་རྣམས་ཀྱི་ལམ། ། སྤྱོད་པ་དཔག་ཡས་གང་ཡིན་དང་། ། མ་བཅོས་ཇི་བཞིན་ལམ་གནས་ལ། ། ད་ནི་ཡང་དག་གནས་པར་བགྱི། ། ལན་གསུམ་བརྗོད། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། །
དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་བཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། ། བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་བཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་བཟུང་བར་བགྱི། །
སློབ་དཔོན་དག་ཀྱང་བཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཆེན་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་བཟུང་། ། ལས་ཀྱི་རིགས་མཆོག་ཆེན་པོ་ལ། །
སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་བཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། ། བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་བཟུང་། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱུང་བ་དབུགས་དབྱུང་ཞིང་། །
སེམས་ཅན་མྱ་ངན་འདས་ལ་འགོད། ། ཅེས་ལན་གསུམ། ཚད་མེད་བཞི་བསྒོམ་པ་ནི། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་དུས་རྟག་ཏུ་མི་འབྲལ་བར་གྱུར་ཅིག ཉེ་རིང་ཆགས་སྡང་ཐམས་ཅད་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་བརྗོད། ཕྱི་ནང་གི་ཆོས་ཐམས་ཅད་སེམས་ཙམ་དང་། སེམས་དེ་ཡང་སྣང་ལ་རང་བཞིན་མེད་པ་སྒྱུ་མ་དང་།
སྒྱུ་མ་དེ་ཡང་མི་དམིགས་པར་བསམ་ལ། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དོ། ། བསྙེན་པའི་ཡན་ལག སྟོང་པའི་ངང་ལས་སྐད་ཅིག་གིས་ནམ་མཁའི་དབྱིངས་སུ་སེམས་ཀྱི་སྣང་བ་ལས་བྱུང་བའི། པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་མཐིང་ནག་ལས་བྱུང་བའི་སྣ་ཚོགས་རྡོ་རྗེ་རྩེ་མོ་རྭ་ཉི་ཤུ་པ་རྣམས་ཤར་དཀར། ལྷོ་སེར། ནུབ་དམར། བྱང་ལྗང་།
ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་དེ་ལས་འོད་ཟེར་ཕྱོགས་བཅུར་འཕྲོས་པས་འོག་རྡོ་རྗེའི་ས་གཞི། འཁོར་ཡུག་རྡོ་རྗེ་ནག་པོ་གདེངས་པ་འབྲིང་པོར་གྱུར་པ་བར་མཚམས་མེད་པའི་རྭ་བ། སྟེང་རྡོ་རྗེའི་གུར་དང་བླ་རེ། རྭ་བའི་ཕྱི་རོལ་ཏུ་བསྐལ་པ་འཇིག་པའི་དུས་ཀྱི་མེ་དང་མཚུངས་པའི་ཡེ་ཤེས་ཀྱི་མེ་ཁ་དོག་ལྔ་འབར་བས་མཚན་བསྐོར་བར་གྱུར། ཨོཾ་རཀྵ་རཀྵ་ཧཱུྃ་ཧཱུྃ་ཕཊ། ཅེས་ལན་གསུམ་བརྗོད་ལ་བྱིན་གྱིས་བརླབས། དེ་ལྟ་བུའི་ཐུན་མོང་བའི་བསྲུང་བའི་འཁོར་ལོའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲཱུཾ་སེར་པོ་ཡོངས་སུ་གྱུར་པ་ལས་འཁོར་ལོ་སེར་པོ་རྩིབས་བཅུ་པ། རྩེ་མོ་རྣོ་བ། ཁོག་པ་སྟོང་པ།
ཡངས་ཤིང་རྒྱ་ཆེ་བ། བརྟན་ཅིང་གོ་སྐབས་མེད་པ། གཡོན་ཕྱོགས་སུ་མྱུར་དུ་འཁོར་བར་གྱུར། ཨོཾ་བཛྲ་ཙཀྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཞེས་ལན་གསུམ་བརྗོད་པས་བྱིན་གྱིས་བརླབས། དེ་ལྟ་བུའི་སྲུང་བའི་འཁོར་ལོའི་ནང་གི་དབུས་དང་ཕྱོགས་བཅུར་པདྨ་དང་ཉི་མའི་དཀྱིལ་འཁོར་རེ་རེ། དེ་རྣམས་ཀྱི་སྟེང་དུ་ཧཱུྃ་རེ་རེ། དེ་ཡང་དབུས་ཀྱི་སེར་པོ། ལྷོའི་དཀར་པོ། ནུབ་ཀྱི་དམར་པོ།
གཞན་ཐམས་ཅད་སྔོན་པོ་དེ་རྣམས་ཡོངས་སུ་གྱུར་པ་ལས་དབུས་སུ་རང་ཉིད་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ་འཛིན་པ། ཤར་དུ་གཤིན་རྗེ་གཤེད་སྔོན་པོ་ཐོ་བ་འཛིན་པ། ལྷོར་ཤེས་རབ་མཐར་བྱེད་དཀར་པོ་བེ་ཅོན་འཛིན་པ། ནུབ་ཏུ་པདྨ་མཐར་བྱེད་དམར་པོ་པདྨ་འཛིན་པ། བྱང་དུ་བགེགས་མཐར་བྱེད་ནག་པོ་རྡོ་རྗེ་འཛིན་པ། དབང་ལྡན་དུ་འདོད་པའི་རྒྱལ་པོ་ནག་པོ་ལྕགས་ཀྱུ་འཛིན་པ། མེར་དབྱུག་སྔོན་ཅན་སྔོན་པོ་དབྱུག་པ་འཛིན་པ། བདེན་བྲལ་དུ་མི་གཡོ་བ་སྔོན་པོ་རལ་གྲི་འཛིན་པ། རླུང་དུ་སྟོབས་པོ་ཆེ་ནག་པོ་རྩེ་གསུམ་འཛིན་པ། སྟེང་དུ་ཧཱུྃ་མཛད་ནག་པོ་ཕྱག་གཉིས་ཀྱིས་རྡོ་རྗེ་དང་དྲིལ་བུ་རང་གི་ཕྱག་རྒྱས་ཐུགས་ཀར་བསྣོལ་ནས་འཛིན་པ།
འོག་ཏུ་གནོད་མཛེས་ནག་པོ་གཏུན་ཤིང་འཛིན་པ། ཧཱུྃ་མཛད་མ་གཏོགས་པ་གཞན་ཐམས་ཅད་ཕྱག་གཡས་པས་རང་རང་གི་ཕྱག་མཚན་འཕྱར་བའི་ཚུལ་དུ་འཛིན་ཅིང་། གཡོན་པས་ཐུགས་ཀར་སྡིགས་མཛུབ་མཛད་པ། དབུས་དང་ཕྱོགས་བཞིའི་ཁྲོ་བོ་རྣམས་བརྗིད་པའི་ཁྲོ་བོ་སྟེ། ཞལ་མཆེ་བ་གཙིགས་ཤིང་དམར་ལ་ཟླུམ་པའི་སྤྱན་གསུམ་དང་ལྡན་པ་སྐུ་སྦོམ་ཞིང་ཐུང་ལ་གསུས་ཁྱིམ་ཆེ་བ། དབུ་སྐྲ་དང་སྨིན་མ་དང་སྨ་ར་དམར་སེར་གྱེན་དུ་འབར་པ། སྟག་གི་ལྤགས་པའི་ཤམ་ཐབས་ཅན། ཀླུ་ཆེན་པོ་བརྒྱད་ཀྱིས་བརྒྱན་པ། གཞན་རྣམས་ནི་མཛེས་པའི་ཁྲོ་བོ་སྟེ་ཅུང་ཟད་སྒེག་ཅིང་ཡིད་ཙམ་ཁྲོས་པ། སྐུ་སྐེམ་ཞིང་གྲིམས་པ་དབུ་སྐྲ་ནག་པོའི་ཐོར་ཅོག་ཅན།
རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཅིང་དར་སྣ་ཚོགས་ཀྱི་ཤམ་ཐབས་ཅན། ཐམས་ཅད་ཀྱང་ཞབས་གཡོན་བརྐྱང་བའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་གྱུར། དེ་ལྟར་དམ་ཚིག་པ་བསྐྱེད་ནས་སྒྲུབ་པའི་ཡན་ལག་ནི། རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་སྲུང་བའི་འཁོར་ལོ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པ་དང་བཅས་པ་མདུན་གྱི་ནམ་མཁར་ཨོཾ་ཨེ་ཧྱེ་ཧི་བཛྲ་མ་ཧཱ་ཀྲོ་དྷ་རཱ་ཛ་ས་པ་རི་ཝ་ར་བཛྲ་ས་མཱ་ཛཿ ཨོཾ་བཛྲ་མ་ཧཱ་ཀྲོ་དྷ་རཱ་ཛ་ས་པཱ་རི་ཝཱ་ར། ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཨོཾ་བཛྲ་ནཱི་ཝི་ཏི་ཧཱུྃ་ཁཱཾ་སྭཱཧཱ། ཨོཾ་སརྦ་པཾ་ཤོ་དྷ་ནི་སྭཱཧཱ། ཨོཾ་ཛཿཧཱུྃ་བཾ་ཧོཿཁཾ་རཾ་མ་ཧཱ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ།
དེ་བཞིན་དུ། ཨོཾ་བཛྲ་ཤཔྟ་ཨཱཿཧཱུྃ་གི་བར་གྱིས་མཆོད། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྃ། ཨོཾ་བཛྲ་བཻ་ཏཱ་ལི་བནྡྷ་བཱཾ། ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ ཞེས་དགུག་གཞུག་བཅིང་དབང་དུ་བྱའོ། ། དེ་དག་གི་ཕྱག་རྒྱ་ནི། ཁུ་ཚུར་གཡོན་གྱི་མཐེའུ་ཆུང་དང་། ། གཡས་པའི་མཛུབ་སྦྲེལ་ལྕགས་ཀྱུ་སྟེ། །
ཁུ་ཚུར་རྒྱབ་སྦྱར་ཞགས་མིག་ལྟར། ། བྱས་པ་ཞགས་པའི་ཕྱག་རྒྱའོ། ། མཐེའུ་ཆུང་མཛུབ་མོ་ཕན་ཚུན་དུ། ། སོ་སོར་སྦྲེལ་བ་ལྕགས་སྒྲོག་ཡིན། ། ཁུ་ཚུར་བཅངས་པའི་མཁྲིག་མ་གཉིས། ། བསྣོལ་བའི་ཕྱག་རྒྱ་དྲིལ་བུའོ། ། ཞེས་པ་སྟེ། འོག་ཏུ། གཽ་རཱི་ལ་སོགས་པའི་ཕྱག་རྒྱ་ཞེས་འབྱུང་བ་རྣམས་སུའང་འདི་རྣམས་དྲན་པར་བྱའོ། ། དེ་ནས་ཉེར་སྒྲུབ་ནི།
ལྷ་དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། ། རྣ་བར་ཞེ་སྡང་རྡོ་རྗེ་མ། ། སྣ་ལ་སེར་སྣ་རྡོ་རྗེ་མ། ། ཁ་ལ་འདོད་ཆགས་རྡོ་རྗེ་མ། ། ལུས་ལ་ཕྲག་དོག་རྡོ་རྗེ་མ། ། ཡིད་ལ་བདག་མེད་རྣལ་འབྱོར་མ། ། སྤྱི་བོར་སྐུ་རྡོ་རྗེ་མ། ། མགྲིན་པར་གསུང་རྡོ་རྗེ་མ། ། ཐུགས་ཀར་ཐུགས་རྡོ་རྗེ་མ། ། ཞེས་སྐུ་གསུང་ཐུགས་ཀྱིས་བྱིན་གྱིས་བརླབས་པའོ། །
སྒྲུབ་པ་ཆེན་པོ་ནི། སླར་ཡང་རང་གི་སྙིང་ཁའི་ས་བོན་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁཾ་སྭཱཧཱ། ཨོཾ་བཛྲ་ནཱི་ཝི་ཏི་ཧཱུྃ་ཁཾ་སྭཱཧཱ། ཨོཾ་སརྦ་སཾ་ཤོ་དྷ་ནི་སྭཱཧཱ། ཨོཾ་ཛཿཧཱུྃ་བཾ་ཧོཿཁཾ་རཾ་མ་ཧཱ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། ནས། ཨོཾ་བཛྲ་ཤཔྟ་ཨཱཿཧཱུྃ། གི་བར་གྱིས་མཆོད།
བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱིས་བདག་ལ་དབང་བསྐུར་སྩོལ། ། ཞེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲི་བྷ་ཝ་ཨ་བྷི་ཥཱིཉྩ་ཧཱུྃ།
ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། ལུས་ངག་ཡིད་གསུམ་གྱི་དྲི་མ་དག ཆུའི་ལྷག་མ་ཡར་ལུད་པ་ལས་གཙུག་ཏོར་འཁོར་ལོས་སྒྱུར་བ། གཤིན་རྗེ་གཤེད། དབྱུག་སྔོན་ཅན་རྣམས་ལ་རྣམ་པར་སྣང་མཛད། ཤེས་རབ་མཐར་བྱེད། འདོད་རྒྱལ། གནོད་མཛེས་རྣམས་ལ་མི་བསྐྱོད་པ། པདྨ་མཐར་བྱེད་དང་སྟོབས་པོ་ཆེ་ལ་འོད་དཔག་མེད། བགེགས་མཐར་བྱེད་དང་མི་གཡོ་བ་རྣམས་ལ་དོན་ཡོད་གྲུབ་པས་དབུ་བརྒྱན་པར་བསམ་སྟེ།
ཁྲོ་བོའི་དབང་པོ་རྣམས་ཀྱི་གཟི་བརྗིད་ཀྱིས་བར་དུ་གཅོད་པའི་བགེགས་ཐམས་ཅད་བསྐྲད་དེ། དཔག་ཚད་བརྒྱའི་ཚད་ཚུན་ཆད་བསྲུང་བར་བསམ་སྟེ། ཧཱུྃ། རིང་པོ་བརྗོད་པ་འདི་སྟ་གོན་ཁོ་ན་ལ་གསུང་སྲོལ་ཡོད། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པའོ། ། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས། བ་སྤུའི་བུ་ག་ཐམས་ཅད་རྡོ་རྗེ་ཕྲ་མོ་དཔག་ཏུ་མེད་པས་གཏམས་པར་བསམ། ཧཱུྃ་དེ་ཉིད་རྡོ་རྗེ་སྔོན་པོ་རྩེ་ལྔ་པ་གྱེན་དུ་ལངས་པ་གཅིག་ཏུ་གྱུར་ཏེ། དེའི་ལྟེ་བ་སྟོང་པར་ཡོད་པའི་ནང་དུ་རང་གི་སེམས་ཧཱུྃ་གཅིག་ཏུ་བསམ། དེའི་སྟེང་ལ་སོགས་པ་གང་བསྲུང་བར་འདོད་པ་དེའི་མིང་གི་ཡི་གེ་དང་པོ་བསམ་སྟེ།
དེ་ཡང་བླ་མ་བསྲུང་བར་འདོད་ན་སྟེང་དུ། རང་ཉིད་ནང་དུ། སྤུན་ཟླ་གཡོན་དུ། ཕ་མ་མདུན་དུ། བུ་དང་ཆུང་མ་གཡས་སུ། འཁོར་རྒྱབ་ཏུ། ནོར་རྫས་རྣམས་འོག་ཏུ་བསམ། གང་མི་བསྲུང་བའི་ས་སྟོང་པར་བཞག་གོ ། དེ་ནས་འཁོར་ལོའི་ཕྱོགས་མཚམས་བརྒྱད་ཀྱི་རྩིབས་མེད་པའི་བར་དུ་ཡཾ་ལས་རླུང་གི་དཀྱིལ་འཁོར། དེའི་སྟེང་དུ་རཾ་ལས་མེའི་དཀྱིལ་འཁོར་གྱི་སྟེང་དུ།
གནོད་བྱེད་ལུས་རིད་པ། སྐྲ་འཛིངས་པ། ཁ་ནས་ཁྲག་སྐྱུག་པ་སྤྱིའུ་ཚུགས་སུ་འདུག་པར་བསམ། རང་གི་སྙིང་ཁའི་ཧཱུྃ་ལས་འོད་འཕྲོས་པས། གནོད་བྱེད་ཀྱི་ཤེས་པ་བཀུག་སྟེ་དེ་ལ་ཐིམ་པར་བསམ་ལ། རང་གཙུག་ཏོར་འཁོར་ལོས་བསྒྱུར་བས་ཧཱུྃ་ཞེས་བརྗོད་པ་ཕྱོགས་མཚམས་ཀྱི་ཁྲོ་བོ་རྣམས་ཞལ་ཕྱིར་གཟིགས། དབུས་དང་སྟེང་འོག་གི་ཁྲོ་བོ་རྣམས་ཞབས་གཡས་བརྐྱང་། འཁོར་ལོ་གཡོན་དུ་མྱུར་དུ་འཁོར་བས་གནོད་བྱེད་ཀྱི་ལུས་རླུང་གིས་བསྐྱོད། མེས་བསྲེག་ཅིང་འཁོར་ལོའི་རྩེ་མོར་གཏུབས་པས་ཁོའི་ཐོག་མ་མེད་པ་ནས་བསགས་པའི་སྡིག་སྒྲིབ་སྦྱངས་ནས་རྣམ་ཤེས་མི་བསྐྱོད་པའི་ཞིང་དུ་སྐྱེས་པར་བསམ་ཞིང་སྔགས་བཟླ། ན་མཿས་མནྟ་བུདྡྷཱ་ནཱཾ།
ན་མཿས་མཱནྟ་དྷརྨ་ནཱཾ། ན་མཿས་མནྟ་སཾ་གྷཱ་ནཱཾ། ཨོཾ་སི་ཏཱ་ཏ་པ་ཏྲེ། ཨོཾ་བི་མ་ལ། ཨོཾ་ཤང་ཀ་ར། ཨོཾ་པྲ་ཏྱཾ་གི་ར། བཛྲ་ཨུཥྞི་ཥ་ཙཀྲ་ཝརྟི། སརྦ་ཡནྟྲ་མནྟྲ་མཱུ་ལ་ཀརྨ། བནྡྷ་ནཱཾ། ཏཱ་ཌ་ནཱཾ།
ཀཱི་ལ་ནཱཾ་ཝཱ། མ་མ་ཀྲྀ་ཏེ། ཡེ་ན་ཀེ་ན་ཙི་ཏ། ཀྲྀ་ཏནྟཏ། སརྦཱནྟུ། ཙྪིནྡ་ཙྪིནྡ། བྷིནྡ་བྷིནྡ། ཙི་རི་ཙི་རི། གི་རི་གི་རི། མཱ་ར་མཱ་ར།
ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ། ཅེས་ཅི་ནུས་བཟླས། སྤྲོ་ན། ཨོཾ་བྷ་ཡ་ནཱ་ས་ནི། ཏྲཱ་ས་ནི། སརྦ་མཱ་ར་པྲ་ཏྱཾ་གི་ར། བི་ནཱ་ས་ནི། ཡེ་གེ་ཙི་ཏ། དུཥྚན་སཏྭ། མ་མ་བི་རུ་པ་ཀཾ་ཀུརྦན་ཏི་ཏཱ་ནི།
སརྦ་མཱ་ར་ཎི་པྲཏྱཾ་ཀཱ་རི་ནི་པ་ཏ་ཏུ་ཧཱུྃ་ཕཊ་སྭཱཧཱ། ཞེས་པའང་ཅི་རིགས་བཟླས་ལ་རྡོ་རྗེ་ཐལ་མོ་སྦྱར་ཏེ། སུ་གང་དག་བདག་ཅག་གི་དཔལ་ལྡན་བླ་མ་དམ་པ་རྣམས་དང་། བདག་ཅག་ལ་སྡང་བའི་སེམས་དང་ལྡན་པ་རྣམས་དང་། གདུག་པའི་སེམས་དང་ལྡན་པ་རྣམས་དང་། དྲག་ཤུལ་གྱི་སེམས་དང་ལྡན་པ་རྣམས་དང་། བསམ་པ་དང་སྦྱོར་བ་ངན་པར་བྱེད་པའི་དགྲ་བགེགས་ཐམས་ཅད་ཀྱི་བསམ་སྦྱོར་ངན་པ་ཐམས་ཅད་ཞི་བར་གྱུར་ཅིག གལ་ཏེ་ཞི་བར་མ་གྱུར་ན་དེའི་ཚེ་དེ་དག་ཐམས་ཅད་ཀྱི་ལུས་བཅིང་བར་བགྱིའོ། ། ངག་བཅིང་བར་བགྱིའོ། ། ཡིད་བཅིང་བར་བགྱིའོ། །་་་་་
ཞེས་བརྗོད་ཅིང་ལག་མཐིལ་གཉིས་སུ་ཧཱུྃ་ལས་སྣ་ཚོགས་རྡོ་རྗེ་དང་སོར་མོ་རྣམས་རྡོ་རྗེ་རྩེ་གཅིག་པར་བསམ་སྟེ། གནོད་བྱེད་རྣམས་དེའི་བར་དུ་བཙིར་བར་བསམ་ལ་ཐལ་མོ་བརྡབ། རང་གི་ཐུགས་ཀ་ནས་རང་འདྲ་བའི་ཁྲོ་བོ་མཚོན་ཆ་ཐོགས་པ་དུ་མ་སྤྲོས་ཏེ་གནོད་བྱེད་ཀྱི་ལུས་དང་དབང་པོ་ཐམས་ཅད་རྡུལ་ཕྲ་རབ་ཏུ་བྱས། མེས་བསྲེག་རླུང་གིས་གཏོར་བར་བསམ་ལ། མཐུ་རླག་པར་གྱུར་ཅིག རྫུ་འཕྲུལ་བརླག་པར་གྱུར་ཅིག སྟོབས་བརླག་པར་གྱུར་ཅིག དེས་བཟླས་པའི་སྔགས་ཀྱིས་དེ་ཉིད་བརླག་པར་གྱུར་ཅིག དེས་བསྒྲུབ་པའི་ལྷ་འདྲེས་དེ་ཉིད་ཀྱི་ཤ་ཟ་བར་གྱུར་ཅིག ཁྲོ་བོ་འབར་བའི་ཚོགས་རྣམས་ཀྱིས། །
དགྲ་བགེགས་རྣམས་ནི་ཐམས་ཅད་ཀྱི། ། ལུས་ངག་ཐལ་བ་རྡུལ་དུ་རློག ། རྣམ་ཤེས་ཆོས་ཀྱི་དབྱིངས་སུ་སྒྲོལ། ། ཞེས་བརྗོད། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཞེས་བརྗོད་པ་ནི་བསྲུང་བའི་འཁོར་ལོའོ། ། འདི་ནི་ངོར་ཆེན་དཀོན་མཆོག་ལྷུན་གྲུབ་ཀྱི་བསྲུང་འཁོར་གྱི་ཚེ་གནོད་པ་ཕྱིར་བཟློག་པའི་འཁོར་ལོ་བསྒོམ་ལ་ཨུཥྞཱི་ཥ་བཟླ་ཞེས་གསུངས་པ་བཞིན་རྒྱུན་གྱི་ངག་འདོན་ལྟར་བྲིས་པ་ཡིན་ནོ། ། གཉིས་པ་དངོས་གཞི་ལྷའི་རྣལ་འབྱོར་ལ་གཉིས་ཏེ། བསྐྱེད་པའི་རིམ་པ་དང་རྫོགས་པའི་རིམ་པའོ། ། དང་པོ་གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ནི།
རང་ཉིད་གཙུག་ཏོར་འཁོར་ལོས་སྒྱུར་བ་ཞུ་བ་ལས་ཆོས་ཀྱི་འབྱུང་གནས་ཕྱོགས་ཀུན་ནས་གྲུ་གསུམ་པ་གདེངས་ཀ་ཆེ་བ་གྱེན་དུ་ཕྱོགས་པ། ཕྱི་དཀར་ལ་ནང་དམར་བ་རྩ་བ་ཕྲ་བ་ཐུར་དུ་ཟུག་པ་ཡངས་ཤིང་རྒྱ་ཆེ་བ་དེའི་ནང་དུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་མཆོག་མ་གཉིས་ཀྱི་ངོས་སུ་གཡོ་བའི་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་དམར་པོ་གྲུ་གསུམ་འབར་བས་མཚན་པ། དེའི་སྟེང་དུ་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་ཆུས་གང་བས་མཚན་པ། དེའི་སྟེང་དུ་ལཾ་ལས་སའི་དཀྱིལ་འཁོར་སེར་པོ་གྲུ་བཞི་ཟུར་བཞིར་རྡོ་རྗེ་རྩེ་གསུམ་པས་མཚན་པ། དེའི་སྟེང་དུ་བྷྲཱུཾ་ལས་འཁོར་ལོ་སེར་པོ་རྩིབས་བཅུ་པ་བྷྲཱུཾ་གྱིས་མཚན་པ། དེ་རྣམས་ཀྱི་སྟེང་དུ་ཨོཾ་ཨཱཿཧཱུྃ་ཧོཿདམར་པོ་གཉིས་ཀྱིས་སྟེང་འོག་ནས་མཐའ་བརྟེན་པའི་རང་གི་བར་དོའི་རྣམ་པར་ཤེས་པ་འདྲེས་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ་སྒོ་བཞི་པ། ཕྱི་ནས་རིམ་པ་བཞིན་དཀར་པོ། སེར་པོ། དམར་པོ།
ལྗང་ཁུ། ནག་པོའི་རྩིག་པ་རིམ་པ་ལྔ་དང་ལྡན་པ། རྩིག་པའི་སྟེང་ན་རིན་པོ་ཆེའི་ཕ་གུ་སེར་པོ་ལ་དྲྭ་བ་དང་དྲྭ་བ་ཕྱེད་པ་འཕྱང་བ། དེའི་སྟེང་ན་བྱ་འདབ་ལས་ཐུར་དུ་འཕྱང་བའི་མདའ་ཡབ་དང་། སྟེང་དུ་རིན་པོ་ཆེའི་དྲྭ་མིག་སེང་མའི་པུ་ཤུས་མཛེས་པར་བྱས་པ། ནང་ཀ་བ་བརྒྱད་དང་ལྡན་ཅིང་སྟེང་རྡོ་རྗེའི་གདུང་ཟླུམ་པོ་དང་། དེའི་སྟེང་དུ་རྡོ་རྗེའི་གདུང་བཞིས་མིག་མང་རིས་སུ་བྲེས་ནས་མཛེས་པར་ཕུབ་པའི་དབུས་ཕྱུར་བུར་གྱུར་པའི་སྟེང་དུ་རྡོ་རྗེ་རིན་པོ་ཆེའི་ཏོག་གིས་སྤྲས་པ་ཆེས་མཐོ་ཞིང་ཡངས་པའི་སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་དབུས་སུ་ཆོས་ཀྱི་འཁོར་ལོ་དང་། སྟེང་དུ་གདུགས། གཡས་དང་གཡོན་དུ་རི་དྭགས། གཞན་ཡང་གོས་དང་འཕན་དང་།
མེ་ཏོག་གི་ཕྲེང་བ་དང་། ཟླ་བ་རླུང་གིས་བསྐྱོད་པ་དང་། རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་བརྒྱན་པ། རྩིག་པའི་རྩ་བའི་ཕྱི་རོལ་ན་འདོད་ཡོན་གྱི་སྣམ་བུ་དམར་པོ་ལ་མཆོད་པའི་ལྷ་མོ་བཅུ་དྲུག་ཕྱོགས་རེ་ནས་བཞི་བཞི་འཛུམ་པའི་བཞིན་ལ་མཛེས་པའི་རྒྱན་གྱིས་བརྒྱན་ཅིང་ལག་ན་མཆོད་རྫས་དུ་མ་ཐོགས་པས་མཆོད་པ་བྱེད་པ་སྒོ་དང་སྒོ་འཁྱུད་དང་གྲྭ་རྣམས་སུ་ཟླ་བ་ཕྱེད་པ་ལ་གནས་པའི་རྡོ་རྗེ་རིན་པོ་ཆེས་སྤྲས་པ། རྒྱ་དང་ཚད་ཡོངས་སུ་མ་ཆད་པ་ཡེ་ཤེས་ཀྱི་སྣང་བ་ལས་གྲུབ་ཅིང་རང་བཞིན་གྱིས་འོད་གསལ་བའི་གཞལ་ཡས་ཁང་པར་གྱུར། གཞལ་ཡས་ཁང་པའི་ཕྱི་རོལ་རྡོ་རྗེའི་རྭ་བའི་ནང་དུ་དུར་ཁྲོད་ཆེན་པོ་བརྒྱད་གནས་པ་ནི་ཤར་དུ་གཏུམ་དྲག་གི་དུར་ཁྲོད། ལྷོར་འཇིགས་བྱེད་ཐོད་པ་ཅན། ནུབ་ཏུ་འབར་བའི་ཕྲེང་བ་འཁྲིགས་པ། བྱང་དུ་ཚང་ཚིང་འཁྲིགས་པ། བྱང་ཤར་དུ་དྲག་ཏུ་དགོད་པ།
ཤར་ལྷོར་དབང་ཕྱུག་ནགས་ཚལ། ལྷོ་ནུབ་ཏུ་འཇིགས་བྱེད་མུན་པ། ནུབ་བྱང་དུ་ཀི་ལི་ཀི་ལའི་སྒྲ་སྒྲོག་པའི་དུར་ཁྲོད་དོ། ། དེ་དག་ན་ཡོད་པའི་ཤིང་ཆེན་པོ་བརྒྱད་ནི། ཤར་དུ་ཤི་རི་ཤའི་ཤིང་། ལྷོར་ཙུ་ཏ། ནུབ་ཏུ་ཀངྐ་ལ། བྱང་དུ་ཨ་ཤྭཏྛ། བྱང་ཤར་དུ་ཤིང་ཆེན་པོ། ཤར་ལྷོར་ཀ་རཉྩ།
ལྷོ་ནུབ་ཏུ་འཁྲིལ་ཤིང་ཅན། ནུབ་བྱང་དུ་ཨུརྫུ་ནའོ། ། ཤིང་དེ་དག་གི་རྩ་བ་ན་གནས་པའི་ཕྱོགས་སྐྱོང་བ་ཆེན་པོ་བརྒྱད་ནི། ཤར་དུ་བརྒྱ་བྱིན་སེར་པོ་གླང་པོ་ཆེ་ལ་ཞོན་པ་ཤིན་ཏུ་བརྗིད་པ་ཕྱག་གཡོན་ན་རྡོ་རྗེས་མཚན་པའི་ཐོད་པ་འཛིན་པ། ལྷོར་གཤིན་རྗེ་སྔོན་པོ་མ་ཧེ་ལ་ཞོན་པ་མིའུ་ཐུང་ལྟ་བུ་ལྟོ་བ་འཕྱང་ཞིང་སྐྲ་སེར་པོ་གྱེན་དུ་བརྫེས་པ་གཡོན་ཐོད་པ་དང་དབྱུག་པ་འཛིན་པ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་ཞོན་པ་སྦྲུལ་གྱིས་བརྒྱན་ཅིང་གཡོན་ཐོད་པ་དང་ཞགས་པ་ཐོགས་པ། བྱང་དུ་གནོད་སྦྱིན་གྱི་སྡེ་དཔོན་ཆེན་པོ་རྟ་ལ་ཞོན་པ་མིའུ་ཐུང་ལྟ་བུ་གསུས་པ་འཕྱང་བ། གཡོན་ཐོད་པ་དང་རིན་པོ་ཆེས་མཚན་པའི་དབྱུག་པ་འཛིན་པ། བྱང་ཤར་དུ་དབང་ལྡན་དཀར་པོ་གླང་ལ་ཞོན་པ་མིག་གསུམ་པ་ཅན་གཡོན་ཐོད་པ་དང་མདུང་འཛིན་པ། ཤར་ལྷོར་མེ་ལྷ་དམར་སེར་ར་སྐྱེས་ལ་ཞོན་པ་ཕྱག་བཞིའི་གཡས་དབྱུ་གུ་དང་ཐོད་པ།
གཡོན་སྤྱི་བླུགས་དང་འཕྲེང་བ་འཛིན་པ། ལྷོ་ནུབ་ཏུ་སྲིན་པོ་སྔོན་པོ་རོ་ལངས་ལ་ཞོན་པ་མིའུ་ཐུང་གི་གཟུགས་ཅན་གསུས་པ་འཕྱང་བ་སྐྲ་སེར་པོ་གྱེན་དུ་བརྫེས་པ། གཡོན་ཐོད་པ་དང་རལ་གྲི་འཛིན་པ། ནུབ་བྱང་དུ་རླུང་ལྷ་སྔོན་པོ་རི་དྭགས་ལ་ཞོན་པ་ཞི་བའི་གདོང་པ་ཅན་གཡོན་ཐོད་པ་དང་བ་དན་འཛིན་པ། རང་རང་གི་རྒྱན་གྱིས་བརྒྱན་ཅིང་ཐམས་ཅད་ཀྱི་ཕྱག་གཡས་པས་བཅོམ་ལྡན་འདས་ལ་ཕྱག་འཚལ་བའི་ཚུལ་བྱེད་པའོ། ། ཤིང་གི་ཡལ་ག་ལ་གནས་པའི་ཞིང་སྐྱོང་བ་ཆེན་པོ་བརྒྱད་ནི། ཤར་དུ་ལྷའི་དགེ་འདུན་དཀར་པོ་གླང་པོ་ཆེའི་གདོང་པ་ཅན། ལྷོར་གཤིན་རྗེ་སྔོན་པོ་མ་ཧེའི་གདོང་པ་ཅན། ནུབ་ཏུ་སྤྲིན་གྱི་རྒྱལ་པོ་དམར་པོ་ཆུ་སྲིན་གྱི་གདོང་པ་ཅན། བྱང་དུ་གནོད་སྦྱིན་གྱི་སྡེ་དཔོན་སེར་པོ་རྟའི་གདོང་པ་ཅན།
བྱང་ཤར་དུ་ཡི་དྭགས་འདུས་པ་དུད་ཁ་གླང་གི་གདོང་པ་ཅན། ཤར་ལྷོར་དྲང་སྲོང་འདུས་པ་དམར་པོ་ར་སྐྱེས་ཀྱི་གདོང་པ་ཅན། ལྷོ་ནུབ་ཏུ་སྲིན་པོའི་ཚོགས་ཅན་སྔོན་པོ་རོ་ལངས་ཀྱི་གདོང་པ་ཅན། ནུབ་བྱང་དུ་རླུང་ལྷ་སྔོན་པོ་རི་དྭགས་ཀྱི་གདོང་པ་ཅན། ཐམས་ཅད་ཀྱང་ཤིང་ལོའི་གསེབ་ནས་ལུས་ཕྱེད་ཙམ་འཐོན་པ། གྲི་གུག་དང་ཐོད་པ་འཛིན་པ་བཞིན་འགྱུར་བ་སྐྲ་དམར་སེར་གྱེན་དུ་བརྫེས་པའོ། ། སྤྲིན་ཆེན་པོ་བརྒྱད་ནི། ཤར་དུ་སྒྲོག་བྱེད་སེར་པོ། ལྷོར་ལྡོག་བྱེད་སྔོན་པོ། ནུབ་ཏུ་འཇིགས་བྱེད་དཀར་པོ།
བྱང་དུ་འཁོར་བྱེད་སེར་པོ། བྱང་ཤར་དུ་ཐུག་པོ་དཀར་པོ། ཤར་ལྷོར་འགེང་བྱེད་དམར་སེར། ལྷོ་ནུབ་ཏུ་ཆར་འབེབས་སྔོན་པོ། ནུབ་བྱང་དུ་གཏུམ་པོ་སྔོན་པོ། སྤྲིན་དེ་དག་ལ་གནས་པའི་ཀླུ་ཆེན་པོ་བརྒྱད་ནི། ཤར་དུ་ནོར་རྒྱས་སེར་པོ། ལྷོར་པདྨ་དཀར་པོ། ནུབ་ཏུ་ཀརྐོ་ཊ་ནག་པོ། བྱང་དུ་འཇོག་པོ་དམར་པོ།
བྱང་ཤར་དུ་པདྨ་ཆེན་པོ་དཀར་པོ། ཤར་ལྷོར་ཧུ་ལུནྟ་སྔོན་པོ། ལྷོ་ནུབ་ཏུ་རིགས་ལྡན་ལྗང་ཁུ། ནུབ་བྱང་དུ་དུང་སྐྱོང་སེར་པོ་སྟེ་ཐམས་ཅད་ཀྱང་སྦྲུལ་མགོའི་གདེངས་ཀ་བདུན་དང་ལྡན་ཅིང་སྟོད་ལྷའི་གཟུགས་ཅན་ཐལ་མོ་སྦྱར་བ་སྨད་སྦྲུལ་མཇུག་འཁྱིལ་བའོ། ། གཞན་ཡང་དེ་བཞིན་གཤེགས་པའི་མཆོད་རྟེན་བརྒྱད། ཐུགས་རྗེའི་ཆུ་བརྒྱད། ཡེ་ཤེས་ཀྱི་མེ་བརྒྱད། གྲུབ་པ་ཐོབ་པའི་དཔའ་བོ་དང་རྣལ་འབྱོར་མ་དང་། རོ་མགོ་བོ་བཅད་པ་དང་། དཔྱངས་པ་དང་།
བསྙལ་བ་དང་། གསལ་ཤིང་གིས་ཕུག་པ་དང་། མགོ་བོ་དང་། ཀེང་རུས་དང་། ཅེ་སྤྱང་དང་། ཁྭ་དང་། འུག་པ་དང་། བྱ་རྒོད་དང་། རོ་ལངས་རྣམས་ཕཻཾ་ཞེས་བྱ་བའི་སྒྲ་སྒྲོག་པར་བྱེད་པ་དང་། གནོད་སྦྱིན་དང་།
སྲིན་པོ་དང་། འབྱུང་པོ་དང་། ཡི་དྭགས་དང་། ཤ་ཟ་དང་། སྨྱོ་བྱེད་དང་། བརྗེད་བྱེད་དང་། གདོན་དང་། མཁའ་འགྲོ་དང་། མཁའ་འགྲོ་མ་དང་། སྒྲུབ་པ་པོ་རྣམས་དང་བཅས་པས་ཡོངས་སུ་གང་བའི་དུར་ཁྲོད་བརྒྱད་ཀྱིས་བསྐོར་བའི་གཞལ་ཡས་ཁང་གི་ནང་གི་ཕྱོགས་མདོག
ཤར་དཀར། ལྷོ་སེར། ནུབ་དམར། བྱང་ལྗང་། དབུས་སྔོ་བ། དེའི་དབུས་སུ་རྡོ་རྗེ་ཅན་གྱི་དཀྱིལ་འཁོར་ལ་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་པ། ཤར་དུ་ཕན་པའི་དཀྱིལ་འཁོར་ལ་དཀར་སྔོ་དམར་ལྗང་སེར་པོའི་རྩིག་པ་རིམ་པ་ལྔ་དང་ལྡན་པ། ལྷོར་རྡོ་རྗེ་ཉི་མའི་དཀྱིལ་འཁོར་ལ་དཀར་སྔོ་དམར་ལྗང་སེར་བའི་རྩིག་པ་རིམ་པ་ལྔ་དང་ལྡན་པ། ནུབ་ཏུ་པདྨ་གར་དབང་གི་དཀྱིལ་འཁོར་ལ་དཀར་སེར་སྔོ་ལྗང་དམར་བའི་རྩིག་པ་རིམ་པ་ལྔ་དང་ལྡན་པ། བྱང་དུ་རྟའི་རྒྱལ་པོའི་དཀྱིལ་འཁོར་ལ་དཀར་སེར་དམར་སྔོ་ལྗང་བའི་རྩིག་པ་རིམ་པ་ལྔ་དང་ལྡན་པ།
ཐམས་ཅད་ཀྱི་ཕྱིའི་དབྱིབས་ནི་གྲུ་བཞི་སྒོ་བཞི་འདོད་ཡོན་གྱི་སྣམ་བུ་དང་། ཕ་གུ་དང་། དྲྭ་བ་དང་དྲྭ་བ་ཕྱེད་པ་དང་། མདའ་ཡབ་དང་། པུ་ཤུ་ལ་སོགས་པས་བརྒྱན་ཅིང་ནང་ཀ་བ་བརྒྱད་དང་ལྡན་ཞིང་། སྟེང་རྡོ་རྗེའི་གདུང་བཞིས་མིག་མང་རིས་སུ་བྲེས་པ་དབུས་ཕྱུར་བུར་གྱུར་པའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་མཛེས་པར་བྱས་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་གི་དབྱིབས་ནི་རྡོ་རྗེ་ཅན་གྱི་ཟླ་བ་ཕྱེད་པ། ཕན་པའི་ཟླུམ་པོ། ཉི་མའི་རིན་པོ་ཆེ་ཟུར་བརྒྱད་པ། གར་དབང་གི་པདྨ།
རྟ་མཆོག་གི་ཆོས་འབྱུང་གི་དབྱིབས་ལྟ་བུ་རྩིག་པའི་རིམ་པ་དང་མཐུན་པའི་ལྷ་སྣམ་ཕྱོགས་མདོག་ཅན་ནོ། ། དེ་ལྟ་བུའི་གཞལ་ཡས་ཁང་རྣམས་ཀྱི་དབུས་སུ་པདྨ་དཀར་དམར་འདབ་མ་བརྒྱད་པ་རེ་རེའི་ལྟེ་བར་ཚངས་པ་སེར་པོ། དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ་སྟེ་བདུད་བཞི་བརྩེགས་པའི་གདན་གྱི་སྙིང་ཁར་ཉི་མའི་དཀྱིལ་འཁོར། ཤར་དུ་ཟླ་བ་ཕྱོགས་གཞན་རྣམས་ལ་ཡང་ཉི་མའི་གདན། འདབ་མ་བརྒྱད་པོ་རྣམས་དང་། ཕྱིའི་དཀྱིལ་འཁོར་གྱི་སྒོ་བཞིར་ཟླ་བ་དང་། ཉི་མ་དང་། རོའི་གདན།
བསྒོམ་པ་ལ། ཨོཾ་སརྦ་ཏ་ཐཱ་ག་ཏ་ནཱི་ལ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ་བྱིན་གྱིས་བརླབ་བོ། ། གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ལ་གསུམ་སྟེ། དམ་ཚིག་སེམས་དཔའ་བསྐྱེད་པ། ཡེ་ཤེས་ཀྱི་འཁོར་ལོ་དགུག་གཞུག་བྱ་བ། སྐུ་མཆེད་དང་སྐུ་གསུང་ཐུགས་བྱིན་གྱིས་བརླབས་པའོ། ། དང་པོ་ལ་བཞི་སྟེ། སྐུ་རྡོ་རྗེ་འཛིན་པ་བསྐྱེད་པ། འཁོར་གྱི་ལྷ་མོ་དབྱུང་བ།
ཞུ་བ་ལས་གླུས་བསྐུལ་བ། འབྲས་བུ་རྡོ་རྗེ་འཛིན་པར་བཞེངས་པའོ། ། དང་པོ་ནི། གཙོ་བོ་ལྔའི་གདན་གྱི་སྟེང་དུ་སངས་རྒྱས་ཀྱི་མཚན་སུམ་ཅུ་སོ་གཉིས་ཀྱི་ངོ་བོ། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱི། ཨེ་ཨཻ།
ཨོ་ཨཽ། ཨཾ་ཨཿ ཕྲག་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་གྲུ་གསུམ་པ་ཨཱ་ལིས་མཚན་པ་ལྔར་གྱུར་པ་ནི་མེ་ལོང་ལྟ་བུའི་ཡེ་ཤེས། དེའི་སྟེང་དུ་དཔེ་བྱད་བཟང་པོ་སུམ་ཅུའི་ངོ་བོ་ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས་ཧ་ཀྵཿ
ཡ་ར་ལ་ཝ་ཌ་ཌྷ། ཕྲག་གཉིས་བརྗོད། ཞུ་བ་ལས་བྱུང་བའི་ཟླ་བའི་དཀྱིལ་འཁོར་གྲུ་གསུམ་པ་ཀཱ་ལིས་མཚན་པ་ལྔར་གྱུར་པ་མཉམ་པ་ཉིད་ཀྱི་ཡེ་ཤེས། དེ་རྣམས་ཀྱི་་་་་་མི་ཐུབ་ཟླ་བས། ཧཱུྃ་བྱུང་རྡོ་རྗེ་བསྒོམ་པར་བྱ། ། འོད་ཟེར་དཀར་པོའི་ཕྲེང་བའོ། ། དེ་ལྟར་སོ་སོར་ངེས་པ་ནི། ། ས་བོན་ལྔ་ལས་ཕྱག་མཚན་ལྔ། ། ཞེས་གསུངས་པ་ལ་བརྟེན་ནས། བླ་མ་དག་དབང་ཐོག་མར་རྡོ་རྗེ་རྩེ་ལྔ་དེ་ཡོངས་སུ་གྱུར་པ་ལས་སོ་སོའི་ཕྱག་མཚན་ལྔ་བསྒོམ་པར་བཞེད་མོད།
གཞུང་གི་དགོངས་པས་སྔ་མ་རྡོ་རྗེ་ཅན་གྱི་དབང་དུ་བྱས་ཤིང་ཕྱི་མ་དེ་བཞིན་རིགས་ལྔ་ཆར་ཡིན་པར་མངོན་ནོ།། སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་འོད་ཟེར་དཀར་པོའི་འཕྲེང་བ་འཕྲོ་བ། དེ་ལས་འོད་ཟེར་འཕྲོས་པས་སེམས་ཅན་ཐམས་ཅད་མཁའ་འགྲོ་ལྔའི་གོ་འཕང་ལ་ཐོབ། ཚུར་འདུས་རྡོ་རྗེ་ལ་ཐིམ། དེ་རྣམས་ཞུ་བ་ལས་ཧཱུྃ་ཨོཾ་ཏྲཱྃ་ཨཱྃ་ཁཱྃ་རྣམས་སུ་གྱུར། དེ་རྣམས་ཡོངས་སུ་གྱུར་པ་ལས་རྡོ་རྗེ། འཁོར་ལོ། རིན་པོ་ཆེ། པདྨ། རལ་གྲི་རྣམས་སུ་གྱུར་པ་སོ་སོར་རྟོག་པའི་ཡེ་ཤེས།
ཟླ་བ་ཉིས་བརྩེགས་ཕྱག་མཚན་དང་བཅས་པ་རོ་གཅིག་ཏུ་འདྲེས་པ་བྱ་བ་ནན་ཏན་གྱི་ཡེ་ཤེས། དེ་དག་ལས་མཁའ་འགྲོ་ལྔའི་རྒྱུ་རྡོ་རྗེ་འཛིན་པའི་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་སུ་གྱུར་པ་ནི། དབུས་སུ་རྡོ་རྗེ་ཅན་གྱི་རྒྱུ་རྡོ་རྗེ་འཛིན་པ། ཤར་དུ་ཕན་པའི་རྒྱུ་རྡོ་རྗེ་འཛིན་པ། ལྷོར་རྡོ་རྗེ་ཉི་མའི་རྒྱུ་རྡོ་རྗེ་འཛིན་པ། ནུབ་ཏུ་པདྨ་གར་དབང་གི་རྒྱུ་རྡོ་རྗེ་འཛིན་པ། བྱང་དུ་རྟའི་རྒྱལ་པོའི་རྒྱུ་རྡོ་རྗེ་འཛིན་པ་སྟེ། ཐམས་ཅད་ཀྱང་ཟླ་བ་ལྟར་དཀར་ཞིང་ཆུ་ཤེལ་ལྟར་དྭངས་པ། ནོར་བུ་ལྟར་འོད་འཕྲོ་བ། ཞལ་བརྒྱད་པ།
ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བ། ཞབས་བཞི་པ། རྡོ་རྗེ་ཅན་གྱི་རྒྱུ་རྡོ་རྗེ་འཛིན་པའི་རྩ་བའི་ཞལ་དཀར། གཡས་གནག གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་གླང་པོ་ཆེ། རྟ། བོང་བུ། གླང་། རྔ་མོང་།
མི། ཤ་ར་པ། བྱི་ལ། གཡོན་པ་རྣམས་ན་སའི་ལྷ། ཆུའི་ལྷ། མེའི་ལྷ། རླུང་གི་ལྷ། ཟླ་བའི་ལྷ། ཉི་མའི་ལྷ། གཤིན་རྗེ་གནོད་སྦྱིན་རྣམས་འཛིན་པ།
རྩ་ཞལ་གྱི་སྤྱི་བོར་རྡོ་རྗེ་ནག་པོས་མཚན་ཅིང་ཡུམ་མཱ་མ་ཀི་སྐུ་མདོག་ནག་མོ་དང་མཉམ་པར་སྦྱོར་བ། ཕན་པའི་རྒྱུ་རྡོ་རྗེ་འཛིན་པའི་རྩ་བའི་ཞལ་དཀར། གཡས་གནག གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་རྨ་བྱ། མ་ཧེ། ཆུ་སྲིན། མ་ཀ་ར། རུས་སྦལ། འོག་གི་ཀླུ།
ངང་སྐྱ། རི་བོང་། གཡོན་པ་རྣམས་ན་སྦལ་པ་ཐུའུ། སྤྲིན་ཤུགས། སྦྲུལ་ཧ་ལ། རྩང་པ་ནག་པོ། བྱི་བ། གཡག གླ་བ། བྱ་བཞད་རྣམས་འཛིན་པ།
རྩ་ཞལ་གྱི་སྤྱི་བོར་འཁོར་ལོ་དཀར་པོས་མཚན་ཅིང་ཡུམ་སངས་རྒྱས་སྤྱན་མ་སྐུ་མདོག་དཀར་པོ་དང་མཉམ་པར་སྦྱོར་བ། རྡོ་རྗེ་ཉི་མའི་རྒྱུ་རྡོ་རྗེ་འཛིན་པའི་རྩ་བའི་ཞལ་དཀར། གཡས་སེར། གཡོན་དམར། ཕྱག་བཅུ་དྲུག་གི་གཡས་པ་རྣམས་ན་བྱ་ཀ་རནྡ། ངུར་པ། ལུག བྱེའུ་ཙ་ཀོ་ར། བྱ་ཁྲ། ཧོར་ཁྲ།
འོལ་པ། ཉ་ཁྲ། གཡོན་པ་རྣམས་ན་སྟོབས་ཀྱི་རྒྱུ། དུང་སྐྱོང་། རིགས་ལྡན། པདྨ། པདྨ་ཆེན་པོ། འཇོག་པོ། ནོར་རྒྱས། མཐའ་ཡས་རྣམས་འཛིན་པ།
རྩ་ཞལ་གྱི་སྤྱི་བོར་རིན་པོ་ཆེ་ཟུར་བརྒྱད་པས་མཚན་ཅིང་། ཡུམ་རིན་ཆེན་སྒྲོལ་མ་སྐུ་མདོག་སེར་མོ་དང་མཉམ་པར་སྦྱོར་བ། པདྨ་གར་དབང་གི་རྒྱུ་རྡོ་རྗེ་འཛིན་པའི་རྩ་བའི་ཞལ་དཀར། གཡས་གནག གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་དོམ། བྱ་རྒོད། བསེ། བ་མེན། སྟག
སྤྲེའུ། ཆུ་སྲིན་ན་ཀྲ། ཅེ་སྤྱང་། གཡོན་པ་རྣམས་ན་ཁྭ། འུག བྱ་དཀར། ནེ་ཙོ། སེང་གེ ས་པ་ར། ཀྲྀཥྞ་ས་རི།
ཕག་རྣམས་འཛིན་པ། རྩ་ཞལ་གྱི་སྤྱི་བོར་པདྨ་དམར་པོས་མཚན་ཅིང་ཡུམ་གོས་དཀར་མོ་སྐུ་མདོག་དམར་མོ་དང་མཉམ་པར་སྦྱོར་བ། རྟའི་རྒྱལ་པོའི་རྒྱུ་རྡོ་རྗེ་འཛིན་པའི་རྩ་བའི་ཞལ་རྟའི་གདོང་པ་ཅན་དཀར་པོ་གཡས་གནག་གཡོན་ལྗང་བ། ཕྱག་བཅུ་དྲུག་གི་གཡས་པ་རྣམས་ན་གཟའ་ལྷག ཕུར་བུ། མཇུག་རིངས། སྒྲ་གཅན། མིག་དམར། པ་སངས། སྤེན་པ།
ཁྱབ་མཇུག གཡོན་པ་རྣམས་ན་དབང་པོ། ཚངས་པ། དྲག་པོ། བདུད་སྡིག་ཅན། ཁྱབ་མཇུག་གི་བུ་མོ་གཤོལ་མདའ་འཛིན། ལྷ་རྒྱལ་བ་དམ་པ། ཐག་བཟང་རིས། ལྷ་མ་ཡིན་སྟོབས་ལྡན་རྣམས་འཛིན་པ། རྩ་ཞལ་གྱི་སྤྱི་བོར་རལ་གྲི་དཀར་པོས་མཚན་ཅིང་།
ཡུམ་དམ་ཚིག་སྒྲོལ་མ་སྐུ་མདོག་ལྗང་ཁུ་དང་མཉམ་པར་སྦྱོར་བ། ཐམས་ཅད་ཀྱི་སྟེང་ཞལ་དུད་ཁ། རྒྱབ་ཞལ་བཞི་ནག་པ། ཞལ་མཆེ་བ་གཙིགས་པ། སྤྱན་ཉི་ཤུ་རྩ་བཞིས་མཛེས་པ། དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་རྫོགས་པ་ལྔ་ལྔས་དབུ་ལ་བརྒྱན་པ། རློན་པ་ལྔ་བཅུའི་དོ་ཤལ་ཅན། སྤྱི་བོར་རུས་པའི་འཁོར་ལོ། རྣ་བ་ལ་རྣ་ཆ།
མགུལ་པ་ལ་མགུལ་བརྒྱན། ལག་པ་དང་རྐང་པ་ལ་གདུ་བུ། སྐེད་པ་ལ་སྐེ་རགས། སེ་རལ་ཁར་མཆོད་ཕྱིར་ཐོགས། ལུས་ཐམས་ཅད་ལ་ཐལ་ཆེན་གྱི་རྒྱ་སྟེ་ཕྱག་རྒྱ་དྲུག་གིས་བརྒྱན་པ། ཞབས་གཡས་གཉིས་བརྐྱང་བའི་བརླ་ལ། གཡོན་གཉིས་བསྐུམ་པའི་སོར་མོ་རྣམས་གཏད་པའི་སྐྱིལ་ཀྲུང་ཕྱེད་པའི་གར་གྱིས་བཞུགས་པ། སྒེག་པ་དཔའ་བ་མི་སྡུག་པ། ། རྒོད་པ་དྲག་ཤུལ་འཇིགས་སུ་རུང་། ། རྙིང་རྗེ་རྔམ་དང་ཞི་བ་སྟེ། །
གར་གྱི་ཉམས་དགུ་དང་ལྡན་པ། ། འདི་དག་གི་པང་ན་གནས་པའི་ཡུམ་རྣམས་ཀྱང་ཞལ་གཅིག་ཕྱག་གཉིས་མ། སྤྱན་གསུམ་དང་ལྡན་ཞིང་ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། ཕྱག་གཡས་པས་གྲི་གུག་སྡིགས་མཛུབ་དང་བཅས་པ་ནམ་མཁའ་ལ་འཕྱར་ཞིང་། གཡོན་པ་བདུད་བཞིའི་ཁྲག་གིས་གང་བའི་ཐོད་པ་འཛིན་པས་ཡབ་ཀྱི་མགུལ་ནས་འཁྱུད་པ། མི་མགོ་སྐམ་པོ་ལྔས་དབུ་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན། ཐལ་ཆེན་མ་གཏོགས་པའི་ཕྱག་རྒྱ་ལྔས་བརྒྱན་པ། གཅེར་བུ་ཞབས་གཡས་བརྐྱང་ཞིང་གཡོན་བསྐུམ་པས་ཡབ་ལ་འཁྲིལ་བ།
ཡབ་ཡུམ་ཐམས་ཅད་ཀྱང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། གཉིས་པ་འཁོར་གྱི་ལྷ་མོ་དབྱུང་བ་ལ་གཉིས་ལས། དང་པོ་མཁའ་གསང་བྱིན་གྱིས་བརླབས་པ་ནི། ཡུམ་རྣམས་ཀྱི་མཁའ་མི་དམིགས་ཏེ་སྟོང་པའི་ངང་ལས་ཨཿལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨཿས་མཚན་པ། ཡབ་ཀྱི་གསང་གནས་མི་དམིགས་ཏེ་སྟོང་པའི་ངང་ལས་རྡོ་རྗེ་ཧཱུྃ་གིས་མཚན་པ་བསམ་ལ། ཨོཾ་པདྨ་སུ་ཥ་དྷ་ར་མ་ཧཱ་རཱ་ག་སུ་ཥནྡཱ་ཙ་ཏུ་རཱ་ནནྡ་བྷ་ག་བི་ཤྭ་ཧཱུྃ་ཧཱུྃ་ཧཱུྃ་ཀརྻཾ་ཀུ་རུ་ཥྭ་མེ། ཨོཾ་བཛྲ་མ་ཧཱ་དེ་ཥ་ཙ་ཏུ་རཱ་ནནྡ་དཱ་ཡ་ཀ་ཁ་ག་མུ་ཁ་ཨེ་ཀ་ར་སོ་ནཱ་ཐ་ཧཱུྃ་ཧཱུྃ་ཧཱུྃ་ཀརྻཾ་ཀུ་རུ་ཥྭ་མེ། ཞེས་བརྗོད་ཅིང་བྱིན་གྱིས་བརླབས། གཉིས་པ་འཁོར་གྱི་ལྷ་མོ་དབྱུང་བ་དངོས་ནི། དེ་ནས།
ཡབ་ཡུམ་ཐབས་ཤེས་སྙོམས་པར་ཞུགས་པའི་སྒྱུ་མ་བདེ་བའི་སྒྲས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། རིགས་ལྔ་སོ་སོའི་ཞལ་དུ་ཞུགས། སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་ཐིག་ལེ་བརྒྱད་བརྒྱད་དང་། རྡོ་རྗེ་མཁའ་འགྲོའི་ཡུམ་གྱི་མཁར་སླར་ཡང་ཐིག་ལེ་བཞི་རྣམས་སུ་གྱུར། དེ་རྣམས་གྃ་ཙྃ་བྃ་གྷྃ་པྃ་ཤྃ་ལྃ་ཌྃ། པྃ་སཱྃ་བྃ་ཨྃ་སྃ་དྷྃ་དཱྃ་གྃ པཱྃ་དཱྃ་རྃ་ཏྃ་ལྃ་ཧྃ་གྃ་ནྃ། པྃ་དྷྃ་སྥྃ་ཤྃ་ཝྃ་བཱྃ་མྃ་མྃ། ཏྃ་ཀྃ་ཀྃ་སྃ་ལྃ་མཱྃ་པྃ་ཏཱྃ།
ཛཿཧཱུྃ་བཾ་ཧོཿ ཞེས་པའི་ས་བོན་རྣམས་སུ་གྱུར། དེ་རྣམས་སོ་སོའི་ཡུམ་གྱི་མཁར་ལྷ་མོ་བརྒྱད་བརྒྱད་དང་། རྡོ་རྗེ་ཅན་གྱི་ཡུམ་གྱི་མཁར་སླར་ཡང་ལྷ་མོ་བཞི་རྣམས་སུ་གྱུར། དེ་རྣམས་ཡུམ་གྱི་མཁའ་ནས་ཕྱིར་འཕྲོས་ཏེ་སོ་སོའི་ཕྱོགས་མཚམས་ཀྱི་གདན་རྣམས་དང་ཕྱིའི་སྒོ་བཞིར་འཁོད་པ་ནི། རྡོ་རྗེ་ཅན་གྱི་དཀྱིལ་འཁོར་གྱི་ཤར་གྱི་འདབ་མ་ལ་གཽ་རཱི་དཀར་མོ་གཡས་ལྕགས་ཀྱུ་འཛིན་པ། ལྷོར་ཙཽ་རཱི་སེར་མོ་གཡས་རྡོ་རྗེ་ཞགས་པ་འཛིན་པ། ནུབ་ཏུ་བཻ་ཏཱ་ལཱི་དམར་མོ་གཡས་ལྕགས་སྒྲོག་འཛིན་པ། བྱང་དུ་གྷསྨ་རཱི་ལྗང་ཁུ་གཡས་རྡོ་རྗེས་མཚན་པའི་དྲིལ་བུ་འཛིན་པ། བྱང་ཤར་དུ་པུཀྐ་སཱི་ནག་མོ་གཡས་རི་རབ་འཛིན་པ།
ཤར་ལྷོར་ཤ་བ་རཱི་དཀར་མོ་གཡས་བྱང་ཆུབ་ཀྱི་སེམས་ཀྱིས་གང་བའི་བུམ་པ་འཛིན་པ། ལྷོ་ནུབ་ཏུ་གདོལ་པ་མོ་སྔོན་མོ་གཡས་མེ་ཐབ་འཛིན་པ། ནུབ་བྱང་དུ་གཡུང་མོ་ལྗང་ཁུ་གཡས་རླུང་གིས་བསྐྱོད་པའི་རྒྱལ་མཚན་འཛིན་པ། ཕན་པའི་དཀྱིལ་འཁོར་གྱི་ཤར་གྱི་འདབ་མ་ལ་སྐམ་མ་ནག་མོ་གཡས་སྐམ་པ་འཛིན་པ། ལྷོར་ཞགས་པ་མ་སེར་མོ་གཡས་ཞགས་པ་འཛིན་པ། ནུབ་ཏུ་དོལ་ཟླུམ་མ་དམར་མོ་གཡས་ཉ་རྒྱ་འཛིན་པ། བྱང་དུ་ལྕགས་ཀྱུ་མ་ལྗང་ཁུ་གཡས་ལྕགས་ཀྱུ་འཛིན་པ། བྱང་ཤར་དུ་མེ་ཏོག་མ་དཀར་མོ་གཡས་མེ་ཏོག་འཛིན་པ། ཤར་ལྷོར་བདུག་པ་མ་དུད་ཁ་གཡས་སྤོས་སྣོད་འཛིན་པ། ལྷོ་ནུབ་ཏུ་མར་མེ་མ་སེར་མོ་གཡས་མར་མེ་འཛིན་པ།
ནུབ་བྱང་དུ་བྱུག་པ་མ་དམར་མོ་གཡས་དྲིའི་དུང་ཆོས་འཛིན་པ། རྡོ་རྗེ་ཉི་མའི་དཀྱིལ་འཁོར་གྱི་ཤར་གྱི་འདབ་མ་ལ་ཉི་ལག་མ་དཀར་མོ་གཡས་ཉི་མའི་དཀྱིལ་འཁོར་འཛིན་པ། ལྷོར་མར་མེ་མ་སྔོ་དམར་གཡས་མར་མེའི་མཆོད་སྡོང་འཛིན་པ། ནུབ་ཏུ་རིན་ཆེན་སྐར་མདའ་མ་སེར་མོ་གཡས་རིན་པོ་ཆེ་འཛིན་པ། བྱང་དུ་གློག་ལག་མ་ལྗང་ཁུ་གཡས་གློག་གི་འཕྲེང་བ་འཛིན་པ། བྱང་ཤར་དུ་སྒེག་མོ་དཀར་མོ་གཡས་ཁུ་ཚུར་སྐེད་པར་འཇོག་པ། ཤར་ལྷོར་བཞད་པ་མོ་གཡས་སོའི་འཕྲེང་བ་ཁ་འགྲམ་གཡས་སུ་འཛིན་པ། ལྷོ་ནུབ་ཏུ་གླུ་མ་སེར་མོ་གཡས་ཁ་ནས་ཚིག་འབྱིན་པའི་ཚུལ་བྱེད་པ། ནུབ་བྱང་དུ་གར་མ་ལྗང་ཁུ་གཡས་གར་གྱི་ཚུལ་བྱེད་པ། པདྨ་གར་དབང་གི་དཀྱིལ་འཁོར་གྱི་ཤར་གྱི་འདབ་མ་ལ་པདྨ་ཅན་དཀར་མོ་གཡས་པདྨ་འཛིན་པ།
ལྷོར་ཆོས་འབྱུང་མ་སེར་མོ་གཡས་ཆོས་འབྱུང་འཛིན་པ། ནུབ་ཏུ་ལྕགས་སྒྲོག་མ་ནག་མོ་གཡས་ལྕགས་སྒྲོག་འཛིན་པ། བྱང་དུ་འཁྱུད་མ་ལྗང་ཁུ་གཡས་འཁྱུད་པའི་ཚུལ་བྱེད་པ། བྱང་ཤར་དུ་གླིང་བུ་མ་སེར་མོ་གཡས་གླིང་བུ་འཛིན་པ། ཤར་ལྷོར་པི་ཝང་མ་དཀར་མོ་གཡས་པི་ཝང་འཛིན་པ། ལྷོ་ནུབ་ཏུ་རྔ་ཟླུམ་མ་ལྗང་ཁུ་གཡས་རྔ་ཟླུམ་འཛིན་པ། ནུབ་བྱང་དུ་རྫ་རྔ་མ་དཀར་མོ་གཡས་རྫ་རྔ་འཛིན་པ། རྟ་མཆོག་གི་དཀྱིལ་འཁོར་གྱི་འདབ་མ་ལ་ཤར་དུ་སྒོ་ལྕགས་མ་དཀར་མོ་གཡས་སྒོ་ལྕགས་འཛིན་པ། ལྷོར་ལྡེ་ཀྱོག་མ་སེར་མོ་གཡས་ལྡེ་ཀྱོག་འཛིན་པ། ནུབ་ཏུ་སྒོ་གླེགས་མ་དམར་མོ་གཡས་སྒོ་གླེགས་འཛིན་པ།
བྱང་དུ་གོས་འཛིན་མ་སྔོན་མོ་གཡས་གོས་འཛིན་པ། བྱང་ཤར་དུ་སྤྱན་མ་དཀར་མོ་གཡས་འཁོར་ལོའི་ལྟེ་བར་སྤྱན་གྱིས་མཚན་པ་འཛིན་པ། ཤར་ལྷོར་མཱ་མ་ཀི་སྔོན་མོ་གཡས་རྡོ་རྗེ་འཛིན་པ། ལྷོ་ནུབ་ཏུ་གོས་དཀར་མོ་དམར་མོ་གཡས་པདྨ་འཛིན་པ། ནུབ་བྱང་དུ་སྒྲོལ་མ་ལྗང་ཁུ་གཡས་ཨུཏྤལ་འཛིན་པ། ཕྱིའི་ཤར་སྒོར་ལྕགས་ཀྱུ་མ་དཀར་མོ་གཡས་ལྕགས་ཀྱུ་འཛིན་པ། ལྷོ་སྒོར་ཞགས་པ་མ་སེར་མོ་གཡས་ཞགས་པ་འཛིན་པ། ནུབ་སྒོར་ལྕགས་སྒྲོག་མ་དམར་མོ་གཡས་ལྕགས་སྒྲོག་འཛིན་པ། བྱང་སྒོར་དྲིལ་བུ་མ་ལྗང་གུ་གཡས་དྲིལ་བུ་འཛིན་པ། དེ་ཐམས་ཅད་ཀྱང་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ།
དབུ་སྐྲ་སེར་པོ་གྱེན་དུ་འབར་བ། གཡས་པས་རང་རང་གི་ཕྱག་མཚན་འཛིན་ཅིང་གཡོན་པ་ཐུགས་ཀར་སྡིགས་མཛུབ་མཛད་པའོ། ། མི་མགོ་སྐམ་པོ་ལྔ་ལྔས་དབུ་ལ་བརྒྱན་ཅིང་སྐམ་པོ་ལྔ་བཅུའི་དོ་ཤལ་ཅན། གཅེར་བུ་ཕྱག་རྒྱ་ལྔས་བརྒྱན་པ་ཞབས་གཡོན་བརྐྱང་ཞིང་གཡས་བསྐུམ་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། ། གསུམ་པ་ལ་གཉིས་ཏེ། རྒྱུ་རྡོ་རྗེ་འཛིན་པ་འོད་དུ་ཞུ་བ། ཞུ་བ་གླུས་བསྐུལ་བའོ། ། དང་པོ་ནི། དེ་ནས། གཙོ་བོ་ཡབ་ཡུམ་ལྔ་པོ་སྙོམས་པར་ཞུགས་པས་ནམ་མཁའ་ལས་ཨོཾ་ཨཱཿཧཱུྃ་ཧོཿདམར་པོ་གཉིས་དང་བཅས་པའི་རང་གི་བར་དོའི་ཤེས་པ་རིགས་ལྔ་སོ་སོའི་ཞལ་དུ་ཞུགས།
ཡུམ་གྱི་མཁར་སླེབ་པའི་རྐྱེན་གྱིས་ཡབ་ཡུམ་རྣམས་རྗེས་ཆགས་ཀྱི་མེས་ཞུ་ནས་བྱང་ཆུབ་ཀྱི་སེམས་ཀྱི་རང་བཞིན་བདེ་བ་ཆེན་པོ་རྡོ་རྗེ་སེམས་དཔའི་ངོ་བོ་ཐིག་ལེ་ལྔར་གྱུར། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། གཉིས་པ་ནི། དེ་ནས། རང་གི་ཤེས་པ་མཚམས་ཀྱི་ལྷ་མོ་བཞིའི་ང་རྒྱལ་དུ་འཕོས་ཏེ་ཐོག་མར་པུཀྐ་སིས་མི་བསྐྱོད་པ་ལ་བསྐུལ་བ་ནི། ཁྱོད་ནི་ཞེ་སྡང་རྡོ་རྗེ་ཡོངས་སྐྱོང་བ། ། ཐུགས་དམ་ཆོས་ནི་ཤིན་ཏུ་ཡང་དག་པ། ། ལྷ་ཡི་ལུས་ནི་ཡང་དག་རྒྱས་མཛད་པ། ། པུཀྐ་སཱི་ནི་བདག་ལ་མྱུར་དུ་གཟིགས། ། རྣམ་པར་འདྲེན་པ་འཇིག་རྟེན་སྨན་སླད་དུ། །
སྟོང་པ་ཉིད་སྤོངས་སྐྱེ་བ་བཞེས་པར་མཛོད། ། དེ་བཞིན་དུ་རི་ཁྲོད་མས་རྣམ་སྣང་ལ། ཁྱོད་ནི་གཏི་མུག་རྡོ་རྗེ་ཡོངས་སྐྱོང་བ། ། སྐུ་ཡི་དག་པ་ཆོས་ཀྱི་གཟུགས་བརྙན་གྱིས། ། ལྷ་ཡི་ལུས་ནི༞ ། རི་ཁྲོད་མ་ནི་བདག་ལ་མྱུར་དུ་གཟིགས། ། རྣམ་པར་འདྲེན་པ་འཇིག་རྟེན་སྨན་སླད་དུ། ། སྟོང་པ་ཉིད༞ ། ཙཎྜ་ལཱིས་འོད་དཔག་མེད་ལ། ཁྱོད་ནི་འདོད་ཆགས་རྡོ་རྗེས་ཡོངས་སྐྱོང་བ། །
རྣམ་པར་འདྲེན་པ་འཇིག་རྟེན་དོན་གྱི་ཕྱིར། ། སྟོང་པ་ཉིད༞ ། གཡུང་མོས་རྡོ་རྗེ་མ་དང་དོན་ཡོད་གྲུབ་པ་གཉིས་ལ། ཁྱོད་ནི་སངས་རྒྱས་ཐམས་ཅད་ཡོངས་སྐྱོང་བ། ། གཟུགས་ཀུན་ནན་ཏན་ཐམས་ཅད་མཉམ་ཉིད་ཀྱི། ། ལྷ་ཡི་ལུས་ནི༞ ། ཌོམྦྷི་ནཱི་ནི་བདག་ལ་མྱུར་དུ་གཟིགས། ། རྣམ་པར་འདྲེན་པ་འཇིག་རྟེན་དོན་གྱི་ཕྱིར། ། སྟོང་པ་ཉིད་སྤོངས་སྐྱེ་བ་བཞེས་པར་མཛོད། ། ཅེས་བསྐུལ་ལོ། །
བཞི་པ་ནི། བསྙེན་པའི་ཡན་ལག དེ་ལྟར་བསྐུལ་བའི་རྐྱེན་དང་། སྔོན་གྱི་སྨོན་ལམ་གྱི་འཕེན་པས་ཐིག་ལེ་དེ་རྣམས་ཆ་གཉིས་གཉིས་སུ་གྱུར་པ་ལས། དབུས་ཀྱི་ཐིག་ལེ་ཧཱུྃ་མཱཾ། ཤར་གྱི་ཐིག་ལེ་ཨོཾ་ལཱཾ། ལྷོའི་ཐིག་ལེ་ཏྲཾ་ཏཾ། ནུབ་ཀྱི་ཐིག་ལེ་ཨཱཾ་པཾ། བྱང་གི་ཐིག་ལེ་ཁཱཾ་ཏཾ་གི་ས་བོན་རྣམས་འོད་འབར་ཞིང་འཇིགས་པར་གྱུར། དེ་རྣམས་ཡོངས་སུ་གྱུར་པ་ལས་མཁའ་འགྲོ་ལྔའི་སྐུར་བཞེངས་པ་ནི།
དབུས་སུ་ཐུགས་ཀྱི་མཁའ་འགྲོ་སྐུ་མདོག་དབང་པོ་སྔོན་པོ་ལྟ་བུ་ཞལ་བརྒྱད་ཕྱག་བཅུ་དྲུག་ཞབས་བཞི་པ། རྩ་བའི་ཞལ་སྔོ་གཡས་དཀར་གཡོན་དམར། ཕྱག་བཅུ་དྲུག་གི་གཡས་པ་རྣམས་ན་གླང་པོ་ཆེ། རྟ། བོང་བུ། སོགས་ནས། སྦྱོར་བ་བར། ཤར་དུ་རྟག་པ་སྐུ་མདོག་ཟླ་བ་ལྟར་དཀར་ཞིང་ཞལ་བརྒྱད་ཕྱག་བཅུ་དྲུག་ཞབས་བཞི་པ། རྩ་བའི་ཞལ་དཀར། གཡས་ནག
གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་རྨ་བྱ། མ་ཧེ། ཆུ་སྲིན། སོགས་ནས། སྦྱོར་བ་བར། ལྷོར་རིན་ཆེན་རྒྱལ་པོ་སྐུ་མདོག་གསེར་བཙོ་མ་ལྟ་བུ་ཞལ་བརྒྱད་ཕྱག་བཅུ་དྲུག་ཞབས་བཞི་པ་རྩ་བའི་ཞལ་སེར། གཡས་ནག གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་བྱ་ཀ་རནྡ།
ངུར་པ། ལུག་སོགས་ནས། སྦྱོར་བ་བར། ནུབ་ཏུ་རྟ་མགྲིན་སྐུ་མདོག་པདྨ་རཱ་ག་ལྟར་དམར་བ་ཞལ་བརྒྱད་ཕྱག་དྲུག་པ་ཞབས་བཞི་པ། རྩ་བའི་ཞལ་དམར། གཡས་ནག་གཡོན་དཀར་བ། ཕྱག་བཅུ་དྲུག་གི་གཡས་པ་རྣམས་ན་དོམ། བྱ་རྒོད། བསེ་སོགས་ནས། སྦྱོར་བ་བར།
བྱང་དུ་རྟ་མཆོག་ཨིནྡྲ་ནཱི་ལ་ལྟར་ལྗང་བ་ཞལ་བརྒྱད་ཕྱག་བཅུ་དྲུག་ཞབས་བཞི་པ་རྩ་ཞལ་རྟའི་གདོང་པ་ཅན་ལྗང་ཁུ། གཡས་གནག གཡོན་དཀར་བ། ཕྱག་བཅུ་དྲུག་གི་གཡས་པ་རྣམས་ན་གཟའ་ལྷག ཕུར་བུ། མཇུག་རིང་སོགས་ནས། སྦྱོར་བ་བར། ཐམས་ཅད་ཀྱི་སྟེང་ཞལ་དུད་ཀ རྒྱབ་ཞལ་བཞི་ནག་པ་སོགས་ནས་ཡབ་ཡུམ་ཐམས་ཅད་ཀྱང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། བར་གོང་བཞིན།
གཙོ་བོ་ལྔའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཨོཾ་ཏྲྂ་ཨཱྂ་ཁཱྂ་རྣམས་ཡོངས་སུ་གྱུར་པ་ལས། རྡོ་རྗེ། འཁོར་ལོ། རིན་པོ་ཆེ། པདྨ། རལ་གྲི་རྣམས་ཧཱུྃ་ཨོཾ་ཏྲྂ་ཨཱྂ་ཁཱྂ་གིས་མཚན་པ་དེ་ལས་འོད་ཟེར་འཕྲོས་སེམས་ཅན་གྱི་དོན་བྱས་ཚུར་འདུས་ཡོངས་སུ་གྱུར་པ་ལས་ཡེ་ཤེས་སེམས་དཔའ་རང་རང་དང་འདྲ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཏིང་ངེ་འཛིན་སེམས་དཔའ་རྡོ་རྗེ་འཁོར་ལོ་རིན་པོ་ཆེ་པདྨ་རལ་གྲི་རྣམས་ཧཱུྃ་ཨོཾ་ཏྲྂ་ཨཱྂ་ཁཱྂ་གིས་མཚན་པ། དེ་ལྟར་གཙོ་བོ་སེམས་དཔའ་སུམ་བརྩེགས་སུ་བསྒོམས་ནས། ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་པས་བྱིན་གྱིས་བརླབས། དེ་ནས།
ཐུགས་ཀའི་ཏིང་ངེ་འཛིན་སེམས་དཔའི་འོད་ཟེར་གྱིས་སྣོད་ཐམས་ཅད་གཞལ་ཡས་ཁང་། བཅུད་ཐམས་ཅད་མཁའ་འགྲོ་ལྔའི་ལྷ་ཚོགས་སུ་བྱས་པར་བསམ་མོ། ། གཉིས་པ་ཡེ་ཤེས་ཀྱི་འཁོར་ལོ་དགུག་གཞུག་བྱ་བ་ནི། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་མཁའ་འགྲོ་ལྔའི་དཀྱིལ་འཁོར་གྱི་ལྷ་ཚོགས་རྟེན་དང་བརྟེན་པར་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་མདུན་གྱི་ནམ་མཁར་ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་བཛྲ་ས་མཱ་ཛཿཞེས་པས་སྤྱན་དྲངས་ལ། གོང་ཚོགས་ཞིང་གི་སྐབས་ལྟར། དཀར་མོ་རི་དྭགས་མཚན་མ་འཛིན། ། སོགས་ཡིད་ལས་བྱུང་བས་མཆོད། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་ཏེ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཅིང་། །
སྙིང་རྗེའི་ཤུགས་ཀྱིས་སེམས་ཅན་ཕན་མཛད་པ། ། སྒྱུ་མ་སྤྲོས་པ་རྡོ་རྗེ་སྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། ཞེས་པས་བསྟོད། རང་གི་ཐུགས་ཀའི་ས་བོན་ལས་གཽ་རཱི་ལྕགས་ཀྱུ་ཐོགས་པ་དཔག་ཏུ་མེད་པ་སྤྲོས་ཏེ་ཡེ་ཤེས་པ་རྣམས་ཀྱི་ཐུགས་ཀར་རེག་པའི་ཚུལ་དུ་བྱས་པས་ཡེ་ཤེས་པ་རྣམས་བསྲུང་བའི་འཁོར་ལོའི་ནང་དུ་དགུག་པར་བསམ་ལ། ལུས་ཀྱིས་ལྕགས་ཀྱུའི་ཕྱག་རྒྱ་བཅས་ཏེ། ངག་ཏུ། ཨོཾ་ཨེ་ཧྱེ་ཧི་བྷ་ག་ཝཱན་མཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་གཽ་རཱི་ཨཱ་ཀརྵ་ཡ་ཛཿ དེ་བཞིན་དུ་ཙཽ་རཱི་སེར་མོ་ཞགས་པ་ཐོགས་པ་དཔག་ཏུ་མེད་པ་སྤྲོས་ཏེ། ཡེ་ཤེས་པ་རྣམས་ཀྱི་མགྲིན་པར་རེག་པའི་ཚུལ་བྱས།
ཡེ་ཤེས་ཀྱི་འཁོར་ལོ་རྟེན་དང་བརྟེན་པར་བཅས་པ་རང་གི་དམ་ཚིག་གི་འཁོར་ལོ་ལ་བཅུག་པར་བསམ་ལ། ཞགས་པའི་ཕྱག་རྒྱ་དང་། ཨོཾ་བཛྲ་ཙཽ་རཱི་པྲ་ཝེ་ཤ་ཡ་ཧཱུྃ། བཻ་ཏཱ་ལི་དམར་མོ་ལྕགས་སྒྲོག་ཐོགས་པ་དཔག་ཏུ་མེད་པ་སྤྲོས་ནས་དཀྱིལ་འཁོར་པ་ཐམས་ཅད་ཀྱི་ཞབས་ལ་ལྕགས་སྒྲོག་གིས་རེག་པའི་ཚུལ་བྱས་པས་ཡེ་ཤེས་དང་དམ་ཚིག་པ་དབྱེར་མེད་གཅིག་ཏུ་གྱུར་པར་མོས་ལ་ལྕགས་སྒྲོག་གི་ཕྱག་རྒྱ་དང་། ཨོཾ་བཛྲ་བཻ་ཏཱ་ལི་བནྡྷ་བཾ། གྷསྨ་རི་དྲིལ་བུ་ཐོགས་པ་དཔག་ཏུ་མེད་བ་སྤྲོས་ཏེ་གཞལ་ཡས་ཁང་གི་ཕྱི་ནང་ཐམས་ཅད་གང་བས་ལྷ་རྣམས་དགྱེས་པ་ཁྱད་པར་ཅན་བསྐྱེད་ཅིང་། རང་ཡེ་ཤེས་ཀྱི་འཁོར་ལོའི་ངོ་བོར་ང་རྒྱལ་བརྟན་པོ་བསྐྱེད་ནས་དྲིལ་བུའི་ཕྱག་རྒྱ་དང་། གྷསྨ་རཱི་ཝ་ཤཾ་ཀུ་རུ་ཧོཿ ཞེས་བརྗོད་དེ་སྒྲུབ་པའོ། ། གསུམ་པ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པ་ནི།
དེ་ནས། ཉེར་སྒྲུབ་ནི། ལྷ་ཐམས་ཅད་ཀྱི་མིག་ཏུ་མཾ་ལས་གཏི་མུག་རྡོ་རྗེ་མ་དཀར་མོ། རྣ་བར་དཾ་ལས་ཞེ་སྡང་རྡོ་རྗེ་མ་སྔོན་མོ། སྣར་པཾ་ལས་སེར་སྣ་རྡོ་རྗེ་མ་སེར་མོ། ལྕེ་ལ་རཾ་ལས་འདོད་ཆགས་རྡོ་རྗེ་མ་དམར་མོ། དཔྲལ་བར་ཨཾ་ལས་ཕྲག་དོག་རྡོ་རྗེ་མ་ལྗང་ཁུ། སྙིང་ཁར་ནཾ་ལས་བདག་མེད་རྣལ་འབྱོར་མ་ནག་མོ། སྤྱི་བོར་ཨོཾ་ལས་སྐུ་རྡོ་རྗེ་མ་དཀར་མོ། མགྲིན་པར་ཨཱཿལས་གསུང་རྡོ་རྗེ་མ་དམར་མོ།
སྙིང་ཁར་ཧཱུྃ་ལས་ཐུགས་རྡོ་རྗེ་མ་ནག་མོ། དེ་ཐམས་ཅད་ཀྱང་ཞལ་གཅིག་ཕྱག་གཉིས་མ་གཡས་གྲི་གུག་གཡོན་ཐོད་པ། གྲུ་མོ་ན་ཁ་ཊཱཾ་ག་འཛིན་ཅིང་རོའི་སྟེང་ན་སྐྱིལ་ཀྲུང་ཕྱེད་པའི་གར་གྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པར་བསམ་ལ། ཨོཾ་ཁེ་ཙ་རཱི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་བྷཱུ་ཙ་རཱི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་པཱ་ཏཱ་ལ་བ་སི་ནཱི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་དེ་བྱིན་གྱིས་བརླབ་བོ། ། གསུམ་པ་སྒྲུབ་པ་ཆེན་པོ་དབང་བསྐུར་བ་མི་བསྐྱོད་པའི་ཡན་ལག་ནི། ཐུགས་ཀའི་ས་བོན་ལས་འོད་ཟེར་འཕྲོས་པས་དབང་བསྐུར་གྱི་ལྷ་དེ་བཞིན་གཤེགས་པ་རིགས་ལྔ་ཡུམ་བཞི་བྱང་ཆུབ་སེམས་དཔའ་བརྒྱད་ལྷ་མོ་དྲུག ཁྲོ་བོ་བཅུ།
འཁོར་དཔག་ཏུ་མེད་པ་དང་བཅས་པ་ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཀུ་ལ་ས་པ་རི་ཝཱ་ར་བཛྲ་ས་མཱ་ཛཿཞེས་སྤྱན་དྲངས། དཀར་མོ་རི་དྭགས་སོགས་ཀྱིས་མཆོད། ཞེ་སྡང་རྡོ་རྗེར་ཕྱག་འཚལ་བསྟོད། ། གཏི་མུག་རྡོ་རྗེར་ཕྱག་འཚལ་བསྟོད། ། སེར་སྣ་རྡོ་རྗེ་བདག་ལ་སྩོལ། ། འདོད་ཆགས་རྡོ་རྗེ་བདག་ལ་སྐྱོབས། ། ཡིད་དང་ཕྲག་དོག་ཆེན་པོ་ཀུན། ། རྡོ་རྗེ་ཀུན་གྱི་དམ་ཚིག་མགོན། ། ལས་རྣམས་ཐམས་ཅད་སྒྲུབ་མཛད་པ། ། རྡོ་རྗེ་ཅན་ཀུན་བདག་དགེས་མཛོད། །
ཅེས་པས་བསྟོད་ལ། བཅོམ་ལྡན་དེ་བཞིན་གཤེགས་པ་ཀུན། ། སོགས་གོང་བཞིན་གྱི་གསོལ་བ་བཏབ་པས་སངས་རྒྱས་དེ་རྣམས་ཁྲོ་ཆགས་ཀྱི་རྣམ་པ་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པར་གྱུར་ནས་བདག་ལ་དབང་བསྐུར་བར་བསམ་ལ། སངས་རྒྱས་རྣམས་ནི་ཐམས་ཅད་ཀྱི། ། ཞེས་སོགས་ནས། ཥཱིཉྩ་ཧཱུྃ་གི་བར་གོང་བཞིན། ཞེས་གསུང་ཞིང་། གཙོ་བོའི་ཐུགས་ཀ་ནས་སྐུ་གསུང་ཐུགས་ཀྱི་རྡོ་རྗེ་མ་གསུམ། གཟུགས་རྡོ་རྗེ་མ་ལ་སོགས་པ་ལྔ་སྟེ། རིག་མ་བརྒྱད་ཀྱིས་བུམ་པ་ཡེ་ཤེས་ཀྱི་བདུད་རྩིས་གང་བས་ལྷ་ཐམས་ཅད་ཀྱི་སྤྱི་གཙུག་ཚངས་པའི་བུ་ག་ནས་དབང་བསྐུར།
རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། རིག་མ་རྣམས་ཀྱིས་མཆོད། ཁྲོ་བོ་རྣམས་ཀྱིས་བགེགས་བསྐྲད། དབང་བསྐུར་བའི་ཆུ་རྒྱུན་གྱིས་ལུས་ཐམས་ཅད་གང་། སྒོ་གསུམ་གྱི་དྲི་མ་དག་ཆུའི་ལྷག་མ་ཡར་ལུད་པ་ལས་རྡོ་རྗེ་ཅན་ཡབ་ཡུམ་ལ་མི་བསྐྱོད་པ་གཙོ་བོར་གྱུར་པའི་རིགས་རྣམ་པ་ལྔས་དབུར་བརྒྱན་པའི་མི་བསྐྱོད་པའི་སྤྱི་བོར་རྡོ་རྗེ་ནག་པོ་ཆེན་པོ། གཙོ་བོ་ཡབ་ཡུམ་གཞན་བཞི་ལ་རང་རང་གི་རིགས་ཀྱི་བདག་པོས་དབུ་བརྒྱན་པའི་རྣམ་སྣང་གི་སྤྱི་བོར་འཁོར་ལོ་དཀར་པོ། རིན་ཆེན་འབྱུང་ལྡན་གྱི་སྤྱི་བོར་རིན་པོ་ཆེ་སེར་པོ་ཟུར་བརྒྱད་པ། འོད་དཔག་མེད་ཀྱི་སྤྱི་བོར་པདྨ་དམར་པོ། དོན་ཡོད་གྲུབ་པའི་སྤྱི་བོར་རལ་གྲི་ལྗང་གུ།
འཁོར་གྱི་ལྷ་མོ་རྣམས་ལ་རང་རང་གི་གཙོ་བོས་དབུར་བརྒྱན། ཕྱིའི་དཀྱིལ་འཁོར་གྱི་སྒོ་མ་བཞིའི་ལྕགས་ཀྱུ་མ་ལ་རྣམ་པར་སྣང་མཛད། ཞགས་པ་མ་ལ་རིན་ཆེན་འབྱུང་ལྡན། ལྕགས་སྒྲོག་མ་ལ་འོད་དཔག་མེད། དྲིལ་བུ་མ་ལ་དོན་ཡོད་གྲུབ་པས་དབུར་བརྒྱན། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་ང་རྒྱལ་བཟུང་ངོ་། ། བཞི་པ་བདུད་རྩི་མྱང་བ་འོད་དཔག་ཏུ་མེད་པའི་ཡན་ལག་ནི། མདུན་དུ་བདུད་རྩི་དངོས་སུ་བཤམས་པའམ། མེད་ན་བསམ་པས་ཀྱང་རུང་སྟེ།
ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཞེས་པས་བགེགས་བསངས། ཨོཾ་སྭ་བྷཱ་ཝ་ཤུདྡྷོ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་གཞུ་བདུངས་པ་ལྟ་བུ་གཡོ་བའི་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་འབར་བས་མཚན་པ། དེའི་སྟེང་དུ་ཨ་ལས་ཐོད་པ་དུམ་བུ་གསུམ་པ་མདོག་དཀར་བ། དཔྲལ་བ་རང་ལ་བསྟན་པ། དེའི་སྟེང་དུ་ཡང་ཟླ་བའི་དཀྱིལ་འཁོར་ཉ་གང་བ། ཟླ་བའི་སྟེང་དུ་ཤར་དུ་གོ་ལས་བ་གླང་གི་ཤ ལྷོར་ཀུ་ལས་ཁྱིའི་ཤ
ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤ་ལྔ་པོ་རེ་རེའི་སྟེང་དུ་ཤར་དུ་བྷྲཱུཾ་ལས་དྲི་ཆེན། ལྷོར་ཨཱཾ་ལས་རཀྟ། ནུབ་ཏུ་ཛྲཱིཾ་ལས་བྱང་ཆུབ་ཀྱི་སེམས། བྱང་དུ་ཁཱཾ་ལས་ཤ་ཆེན་གྱི་དྭངས་མ། དབུས་སུ་ཧཱུྃ་ལས་དྲི་ཆེན། དེ་དག་གི་ཤར་དུ་བྷྲཱུཾ་མེ་ལོང་ལྟ་བུའི་ཡེ་ཤེས། ལྷོར་ཨཱཾ་མཉམ་པ་ཉིད་ཀྱི་ཡེ་ཤེས།
ནུབ་ཏུ་ཛྲཱིཾ་སོ་སོར་རྟོག་པའི་ཡེ་ཤེས། བྱང་དུ་ཁཾ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས་སུ་མོས་པ་བྱས། ཡང་དེ་ཐམས་ཅད་ཐབས་ཤེས་ལས་བྱུང་བར་མཚོན་པའི་ཕྱིར། སྔར་གྱི་ཟླ་བའི་སྟེང་། ཟླ་བའི་མཐར་གཡོན་བསྐོར་གྱིས་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ།
ཨེ་ཨཻ། ཨོ་ཨཽ། ཨཾ་ཨཱཿ གཡས་བསྐོར་གྱིས། ཀ་ཁ་ག་གྷ་ང་། ཙ་ཚ་ཛ་ཛྙ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ།
ཤ་ཥ་ས་ཧ་ཀྵཿ དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་བོ་ཐུར་དུ་བལྟས་པ། དེའི་སྟེང་དུ་རཾ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། རྡོ་རྗེའི་ལྟེ་བའི་ཧཱུྃ་ལས་འོད་ཟེར་འོག་ཏུ་འཕྲོས་པ་རླུང་གི་བ་དན་ལ་ཕོག་པས་རླུང་གཡོས་མེ་སྦར་བས་ཤ་ལྔ་བདུད་རྩི་ལྔ་རྣམས་བསྐོལ་ཞིང་འོད་དུ་ཞུ་བའི་རླངས་པ་གྱེན་ལ་སོང་བས། ཨོཾ་དང་རྡོ་རྗེའི་ལྟེ་བའི་ཧཱུྃ་ལ་ཕོག་པས་བདུད་རྩིའི་རྒྱུན་འཛག ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡང་དག་པའི་ཡེ་ཤེས་ཀྱི་བདུད་རྩི་རྣམས་ཧེ་རུ་ཀ་ཕྱག་གཉིས་པའི་རྣམ་པར་བྱོན་ཏེ། རྡོ་རྗེའི་ལྟེ་བའི་ཧཱུྃ་ལ་ཐིམ་པས་རྡོ་རྗེ་བརྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་བ་འོད་དུ་ཞུ་ནས་སྔར་གྱི་བདུད་རྩི་རྣམས་དང་གཉིས་སུ་མེད་པར་གྱུར་ཏེ་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ
ཞེས་ལན་གསུམ་བརྗོད་པས་བྱིན་གྱིས་བརླབས། ལྷ་ཐམས་ཅད་ཀྱི་ལྕེ་ལ་རྡོ་རྗེ་ནས་འབྲས་ཙམ་བསམ་ལ། དེ་ནས་འོད་བྱུང་ནས་བདུད་རྩི་གསོལ་བས་ཚིམ་ཞིང་དགེས་པར་མོས་ཏེ། དངོས་སུ་བདུད་རྩི་ཡོད་ན་ལྕེ་ལ་མྱངས་ཤིང་། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་དཱ་ན་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་ངོ་། ། ལྔ་པ་མཆོད་པ་དོན་ཡོད་གྲུབ་པའི་ཡན་ལག་ནི་ཡེ་ཤེས་སེམས་དཔའི་ཐུགས་ཀ་ནས་སྤྲུལ་པའི་ལྷ་མོ་བརྒྱད་ཀྱིས་དཀྱིལ་འཁོར་པ་ཐམས་ཅད་ལ་མཆོད་པར་མོས་ཏེ། དཀར་མོ་རི་དྭགས་མཚན་མ་འཛིན། ནས། གཡུང་མོས་སྐུ་ལ་འཁྱུད་པ་ཉིད།
བར། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་ངོ་། ། དྲུག་པ་བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི་ལྷ་མོ་དེ་རྣམས་ཀྱིས་དཀྱིལ་འཁོར་བ་ཐམས་ཅད་ལ་བསྟོད་པར་བསམ་ཞིང་། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་ཏེ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཅིང་། ། སྙིང་རྗེའི་ཤུགས་ཀྱིས་སེམས་ཅན་ཕན་མཛད་པ། ། སྒྱུ་མ་སྤྲོས་པ་རྡོ་རྗེ་སྒྲུབ་པའི་ཡིད། ། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། །
ཨོཾ་སརྦ་ཏ་ཐཱ་ག་ཏ་སྟཱུ་ཏི་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་ཅིང་ང་རྒྱལ་བཟུང་ངོ་། ། གཉིས་པ་རྫོགས་པའི་རིམ་པ་ནི་མན་ངག་ཐོབ་པ་རྣམས་ཀྱིས་གཏུམ་མོ་འཁོར་ལོ་བཞིའི་དམིགས་པ་རྒྱས་པ་བསྒོམ་སྟེ་མན་ངག་ལས་འབྱུང་བ་ལྟར་རོ། །

ཏིང་ངེ་འཛིན་གསུམ་གྱི་འཆིང་སོགས་ནི་གཞན་ནུ་རྟོགས་པར་བྱའོ། ། རྗེས་རྫོགས་པར་བྱེད་པ་ལམ་གྱི་ཡན་ལག་ལ་དང་པོ་བཟླས་པའི་རྣལ་འབྱོར་ནི་དེ་ལྟར་རིམ་པ་གཉིས་བསྒོམ་པས་སྐྱོ་ན་སྔགས་བཟླ་བར་བྱ་སྟེ། ཕྲེང་བ་བྱིན་གྱིས་བརླབས་པ་ནི། ཐོད་ཕྲེང་དང་བོ་དྷི་ཙིཏྟ་ལ་སོགས་པ་ལས་དང་རྗེས་སུ་མཐུན་པའི་ཕྲེང་བ་མཚན་ཉིད་དང་ལྡན་པ་བཟུང་ལ། རང་ལྷའི་ང་རྒྱལ་དང་ལྡན་པས་ཕྲེང་བ་ཨ་མྲྀ་ཏས་བསངས། སྭ་བྷཱ་ཝས་སྦྱངས། རང་ཡི་དམ་དུ་གསལ་བའི་ལག་པ་གཡས་པའི་སོར་མོ་རྣམས་པདྨ་འདབ་མ་ལྔ་པ། ལག་པའི་མཐིལ་དུ་ཟླ་བའི་དཀྱིལ་འཁོར་ལ་ཨ་ཨཱ། ཨི་ཨཱི། ཨུ་ཨཱུ། རྀ་རཱྀ།
ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ གཡོན་དུ་བསྐོར་བའི་ལྟེ་བར་ཨཱཿ ལག་པ་གཡས་པའི་སོར་མོ་ལྔ་རྡོ་རྗེ་རྩེ་ལྔ་པ། ལག་པའི་མཐིལ་དུ་ཉི་མའི་དཀྱིལ་འཁོར་ལ། ཀ་ཁ་ག་གྷ་ང་། ཙ་ཚ་ཛ་ཛྙ་ཉ། ཊ་ཋ་ཌ་ཌྷ་ཎ།
ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ་ཤ་ཥ་ས་ཧ་ཀྵཿ གཡོན་སྐོར་དུ་འཁོར་བའི་ལྟེ་བར། ཧཱུྃ། ལག་པ་གཉིས་པད་ཀོར་སྔོན་དུ་འགྲོ་བས་བསངས་སྦྱངས་བྱས་པའི་ཕྲེང་བ་བླངས་ཏེ། ལག་པ་གཉིས་ཐལ་མོ་སྦྱར་བའི་དབུས་སུ་བཞག དེར། བདུད་རྩི་ཡི་གེ་སུཾ་དཀར་པོ་འོད་འཕྲོ་བར་བསམ། རྡོ་རྗེ་དང་པདྨ་སྙོམས་པར་ཞུགས་པས་བྱང་ཆུབ་ཀྱི་སེམས་སུཾ་ལ་ཁྱབ།
དེ་ཨཱ་ལི་དང་ཀཱ་ལི་ལ་ཁྱབ། དེ་ཕྲེང་བ་དང་གཉིས་སུ་མེད་པར་གྱུར་པར་བསམ་ལ། ངག་ཏུ། ཨོཾ་པ་དེ་པ་དེ་མ་ཧཱ་ཛྙཱ་ནཾ་སརྦ་བུདྡྷ་མ་ཡཾ་བྷ་བེ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོཿཨཱ་ཁཾ་སྭཱཧཱ། ཞེས་འདི་དང་པོ་བྱིན་གྱིས་རློབ་དུས་ཕྲེང་འཁོར་གཅིག་བཟླས་པ་ནམ་བྱེད་དུས་ཀྱང་གསུམ་ལ་སོགས་པ་བཟླས་ན་མཐུ་དང་ལྡན་པར་འགྱུར་རོ། ། ཞེས་རྗེ་བཙུན་རྩེ་མོའི་དགོངས་པ་གཙོར་བཏོན་གྱི་མཐོང་བརྒྱུད་ཕྱག་ལེན་ཀྱང་འདིའོ། ། བཟླས་པའི་དམིགས་པ་ནི། གཙོ་བོ་རྣམས་ཀྱི་སྔགས་བཟླ་བའི་དུས་སུ་རང་རང་གི་ཡུམ་གྱི་ཐུགས་ཀའི་ས་བོན་ལས་སྔགས་ཀྱི་འཕྲེང་བ་བྱུང་། ཡུམ་གྱི་ཞལ་ནས་འཐོན། ཡབ་ཀྱི་ཞལ་དུ་ཞུགས།
སྐུའི་དབྱིབས་བརྒྱུད། རྡོ་རྗེའི་ལམ་ནས་བྱུང་སྟེ་ཡུམ་གྱི་པདྨར་ཞུགས། སྐུའི་དབྱིབས་བརྒྱུད་དེ་ཡང་སྔར་བཞིན་དུ་འཁོད། སྔགས་ཀྱི་འོད་ཟེར་གྱིས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་རྒྱུད་བསྐུལ་བར་བསྒོམ་ཞིང་བཟླ། འཁོར་གྱི་སྔགས་བཟླས་པའི་དུས་སུ་སྔར་བཞིན་འཁོར་བ་ལ་དམིགས་ནས་བཟླས་པའི་སྔགས་ཀྱི་འོད་ཟེར་ལྷ་གང་ལ་ཕོག་པ་དེ་བདག་གི་དབང་དུ་གྱུར་པར་བསམ་ཞིང་འཕྲིན་ལས་ལ་བསྐུལ་བར་བསྒོམ་ཞིང་བཟླ། འཁོར་གྱི་སྔགས་བཟླ་བའི་དུས་སུ་སྔར་བཞིན་འཁོར་བ་ལ་དམིགས་ནས་བཟླས་པ་སྔགས་ཀྱི་འོད་ཟེར་ལྷ་གང་ལ་ཕོག་པ་དེ་བདག་གི་དབང་དུ་གྱུར་པར་བསམ་ཞིང་ཕྲིན་ལས་བསྐུར་བར་བསྒོམ། སྔགས་ཀྱི་འོད་ཟེར་ཞི་བ་ལ་དཀར་པོ་ལ་སོགས་པ་ལས་དང་རྗེས་སུ་མཐུན་པ་སྟེ་བཟླས་པའི་སྔགས་ནི། ཨོཾ་དྷ་ར་དྷ་ར། དྷ་ར་ཡ་དྷ་ར་ཡ། མརྡྷ་མརྡྷ་བཛྲ་དྷྲྀཀཱ་ཕཊ་སྭཱཧཱ།
ཨོཾ་ཤ་ཤྭ་ཏ་པ་ར་མ་ཤ་ཤྭ་ཏ། ཨེ་ཧྱེ་ཧི་ཛི་ན་ཛིཀ་ཕཊ་སྭཱཧཱ། ཨོཾ་བཛྲ་སཱུརྻ་ཏ་མོ་བི་དྷ་མ་ཧཱ་ས་མ་ཡ་སཏྭཾ་ཨ་ཧཾ་རཏྣ་དྷྲྀཀ་ཕཊ་སྭཱཧཱ། ཨོཾ་བཛྲ་ས་དྷརྨཿས་མ་ཡ་སཏྭཾ། ཧུ་ལུ་ཧུ་ལུ་ཨ་རོ་ལྀཀཱ་ཕཊ་སྭཱཧཱ། ཡབ་ལྔའི་སྔགས་སོ། ། ཨོཾ་ཨཱཿདྭེ་ཥ་ར་ཏི་ཧཱུྃ་ཕཊ་སྭཱཧཱ། ཨོཾ་ཨཱཿམོ་ཧ་ར་ཏི་ཧཱུྃ་ཕཊ་སྭཱཧཱ། ཨོཾ་ཨཿརཏྣ་ར་ཏི་ཧཱུྃ་ཕཊ་སྭཱཧཱ། ཨོཾ་ཨཱཿརཱ་ག་ར་ཏི་ཧཱུྃ་ཕཊ་སྭཱཧཱ།
ཨོཾ་ཨཱཿབཛྲ་ར་ཏི་ཧཱུྃ་ཕཊ་སྭཱཧཱ། ཡུམ་ལྔའི་འོ། ། ཨོཾ་ཨཱཿགཱཾ་ཧཱུྃ་ཕཊ་སྭཱཧཱ། ཨོཾ་ཨཱཿགཱཾ་བཛྲ་གཽ་རཱི་ཧཱུྃ་ཕཊ་སྭཱཧཱ། ཨོཾ་ཨཱཿཙཾ་ཧཱུྃ་ཕཊ་སྭཱཧཱ། ཨོཾ་ཨཱཿཙཾ་བཛྲ་ཙཽ་རཱི་ཧཱུྃ་ཕཊ་སྭཱཧཱ། ཨོཾ་ཨཱཿབཾ་ཧཱུྃ་ཕཊ་སྭཱཧཱ། ཨོཾ་ཨཱཿབཾ་བཛྲ་བཻ་ཏཱ་ལཱི་ཧཱུྃ་ཕཊ་སྭཱཧཱ། ཨོཾ་ཨཱཿགྷཾ་ཧཱུྃ་ཕཊ་སྭཱཧཱ། ཨོཾ་ཨཱཿགྷཾ་བཛྲ་གྷསྨ་རཱི་ཧཱུྃ་ཕཊ་སྭཱཧཱ།
དེ་བཞིན་དུ། ཨོཾ་ཨཱཿབཛྲ་ཞེས་ཐམས་ཅད་ཀྱི་འགོ་དང་། པཾ་པུཀྐ་སཱི་ཧཱུྃ་ཕཊ་སྭཱཧཱ། ཐམས་ཅད་ཀྱི་མཇུག་ཏུ་སྦྱར་བར་གྱི་སྔགས་མི་འདྲ་བ་ནི། ཤཾ་ཤ་ཝ་རི། ལཾ་ཙཎྜ་ལི། ཌཾ་ཌོམྦྷི་ནི། རྡོ་རྗེ་ཅན་གྱི་ལྷ་མོ་རྣམས་ཀྱི་མཚན་གྱི་སྔགས་སོ། ། སཾ་སནྟ་ཤེ པཱཾ་པཱ་ཤ་ནི།
བཾ་བ་གུ་རེ། ཨོཾ་ཨངྐུ་རེ། པཾ་པུཥྤཾ། དྷཾ་དྷཱུ་པཾ། དཱཾ་དཱི་པཾ། གཾ་གནྡྷཾ་ཕན་པའི་ལྷ་མོ་རྣམས་ཀྱིའོ། ། སཾ་སཱུརྻ་ཧསྟེ། དཱཾ་དཱི་པཾ། རཾ་རཏྣ་ཨཱ་ལོ་ཀེ ཏྲཱཾ་ཏཾ་ཊི་ཀ་རེ།
ལཱཾ་ལཱ་སྱེ། ཧཱཾ་ཧ་སྱེ། གཱཾ་གཱི་ཏི། ནཱི་ནྲྀ་ཏི། རྡོ་རྗེ་ཉི་མའི་ལྷ་མོ་རྣམས་ཀྱིའོ། ། པཾ་པདྨེ། དྷཾ་དྷརྨོ་ད་ཡ། སྥཾ་སྥོ་ཊེ། ཤཱཾ་ཤཱི་ཤེ ཝཾ་ཝ་སེ།
བཱཾ་བཱི་ཎི། མཾ་མུརྫི། མཾ་མྲྀ་ཏཾ་གི པདྨ་གར་དབང་གི་ལྷ་མོ་རྣམས་ཀྱིའོ། ། ཏཾ་ཏ་ལ། ཀཾ་ཀིཉྩ། ཀཾ་ཀི་པ་ཊ། པཾ་པ་ཊ་དྷ་ར་ནི། ལཾ་ལོ་ཙ་ནི། མཾ་མཱ་མ་ཀཱི པཾ་པཎྜ་ར་ཝཱ་སཱི་ནཱི།
ཏཱཾ་ཏཱ་རི། རྟའི་རྒྱལ་པོའི་ལྷ་མོ་རྣམས་ཀྱིའོ། ། ཨཾ་ཨངྐུ་ཤེ པཾ་པཱ་ཤེ སྥཾ་སྥོ་ཊེ། གྷཾ་གྷཎྜེ། སྒོ་མ་བཞིའི་ས་བོན་དང་མཚན་གྱི་སྔགས་རེ་རེ་རྣམས་ཅི་རིགས་པར་བཟླས་པའི་མཐར། འཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པ་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་བཅོམ་ལྡན་འདས་རྡོ་རྗེ་མཁའ་འགྲོའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ།
དེ་ནས་མཆོག་ལ་དག་པ་དྲན་པ་ཁྱད་པར་རོ། ། གསུངས་པས་དག་པ་དྲན་པ་ནི། སྙིང་རྗེ་ཡི་ནི་སྤྱན་དག་དམར། ། སྤྱན་གྱི་རྣམ་དག་རྡོ་རྗེ་གསུམ། ། ཞལ་རྣམས་རྣམ་པར་བརྒྱད་པོ་ཡིན། ། ཕྱག་ནི་སྟོང་པ་བཅུ་དྲུག་ཡིན། ། བསྡུ་བའི་དངོས་པོ་བཞི་ཡིས་ནི། ། ཞབས་ནི་བཞི་པར་བརྗོད་པའོ། ། ཕྱག་རྒྱ་ཡི་ནི་སངས་རྒྱས་ལྔ། ། ཁྲོ་བོ་གདུག་པ་འདུལ་བ་པོ། །
བདེན་པ་རྣམ་པ་བཞི་པོ་ནི། ། རུས་པ་རུ་ནི་ཡོངས་གྱུར་པའོ། ། གཟུགས་ཕུང་རྡོ་རྗེ་མ་རུ་གྱུར། ། ཚོར་བ་གསང་བའི་གཽ་རཱི་མ། ། འདུ་ཤེས་དེ་བཞིན་ཆུ་མ་སྟེ། ། འདུ་བྱེད་རྡོ་རྗེ་མཁའ་འགྲོ་མ། ། རྣམ་ཤེས་ཉིད་ནི་བདག་མེད་མ། ། ཕུང་པོ་དོན་དམ་པར་ན་མེད། ། སྐྱེ་མཆེད་དྲུག་ནི་རྣམ་དག་ཕྱིར། ། དེ་རྣམས་ཡན་ལག་དྲུག་ཏུ་གྱུར། །
ཞེ་སྡང་རྡོ་རྗེ་འཁོར་ལོ་མ། ། ཆུ་མ་རོ་ཡི་རྡོ་རྗེ་ཡིན། ། ཕྲག་དོག་རྡོ་རྗེ་གཏི་མུག་མ། ། རྡོ་རྗེ་རྡོ་རྗེ་མཁའ་འགྲོ་མ། ། ས་རྣམས་གསང་བའི་གཽ་རཱི་མ། ། ཡིད་ལ་བདག་མེད་རྣལ་འབྱོར་མ། ། ས་ནི་པུཀྐ་སཱི་རུ་བཤད། ། ཆུ་ཁམས་རི་ཁྲོད་མ་རུ་བརྗོད། ། མེ་ནི་གཏུམ་མོར་ཤེས་པར་བྱ། ། རླུང་ནི་གཡུང་མོར་རབ་ཏུ་གྲགས། །
གཟུགས་ལ་དཀར་མོ་རབ་ཏུ་བཤད། ། སྒྲ་ལ་ཆོམ་རྐུན་མ་རབ་གྲགས། ། དྲི་ཡི་ཆ་ལ་རོ་ལངས་མ། ། རོ་ལ་གྷསྨ་རཱི་ཡི་གཟུགས། ། རེག་ལ་ས་སྤྱོད་མ་རུ་བརྗོད། ། ཆོས་ཀྱི་ཁམས་ལ་མཁའ་སྤྱོད་མའོ། ། གཙོ་བོ་ལྔའི་ཕྱག་མཚན་གྱི་དག་པ་ནི། གློ་དང་དབུགས་དང་དེ་བཞིན་སྨྱོ། ། ཁོང་སྐམ་མཛེ་དང་རྐང་ཤུ་དང་། ། མཚེར་པ་མཆིན་པའི་རང་བཞིན་ཀྱང་། །
གླང་པོ་ལ་སོགས་རབ་ཏུ་གྲགས། ། རྫི་མ་བྱི་དང་སོ་ནད་དང་། ། མཁྲིས་པ་ཁྲག་དང་དེ་བཞིན་རླུང་། ། བད་ཀན་འཛག་དང་ལུས་གས་དང་། ། སྐྱབ་སྦབ་འབྲས་ནི་རྨ་བྱ་སོགས། ། རྐང་བབ་ཚིལ་ན་རླིག་སྐྲངས་དང་། ། སྒྱུ་མ་འཕེལ་དང་ལྷོག་པ་དང་། ། འཁྲུ་དང་རིམས་ནད་རབ་གས་ནི། ། ཀ་རནྡ་སོགས་རབ་ཏུ་གྲགས། ། བརྗེད་བྱེད་དང་ནི་ཕོ་མཚན་ལུག །
ཆུ་སྲི་བ་དང་རྡོ་ཆུ་ཅན། ། གཞང་ནད་བཀྲེན་དང་བཀྲེས་ནད་དང་། ། མིག་སེར་དོམ་ལ་སོགས་པའོ། ། རླུང་དང་མཁྲིས་པ་མ་ཞུ་བའོ། ། སྒྲིབ་གཡོགས་རབ་རིབ་གཅིན་སྲི་བ། ། གཞོག་ཕྱེད་ན་དང་ལྐོག་འབྲས་དང་། ། རླུང་རྒྱས་གཟའ་ལྷག་ལ་སོགས་པའོ། ། ཞེས་དང་རྒྱས་པར་ན་རྒྱུད་ལས་གསུངས་པའི་ལྷ་སོ་སོའི་ཕྱག་མཚན་གྱི་དག་པ་དང་། དེ་བཞིན་དུ་གཞལ་ཡས་ཁང་གི་དག་པ་ཡང་དྲན་པར་བྱ། མདོར་ན་གཞལ་ཡས་ཁང་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་སོ་བདུན་དང་།
དུར་ཁྲོད་བརྒྱད་ནི་ལུས་ཀྱི་བུ་ག་བརྒྱད་དང་། བསྟོད་པ་དང་སྨད་པ་ལ་སོགས་པ་འཇིག་རྟེན་གྱི་ཆོས་བརྒྱད་དག་པ་ཡིན་ནོ། ། ཞེས་མོས་པ་ཙམ་བྱས་ལ། བདག་བསྐྱེད་ཀྱི་དཀྱིལ་འཁོར་ལ་མཆོད་བསྟོད་འབུལ་བ་ནི། ཨོཾ་བཛྲ་ཨ་མྲྀ་ཏ་སོགས་ཀྱིས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨཱ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་འཐུང་། མཆོད་ཡོན།
མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་ལ་སོགས་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཨོཾ་བཛྲ་ནཱི་ཝི་ཏེ་ཧཱུྃ་ཁཾ་སྭཱཧཱ། ཨོཾ་སརྦ་སཾ་ཤོ་དྷ་ནེ་སྭཱཧཱ། ཛཿཧཱུྃ་བཾ་ཧོཿཁཾ་རཾ་མ་ཧཱ་ཨརྒྷཾ་སྭཱཧཱ།
ཨོཾ་བཛྲ་པུཥྤེ་ཨཱཿཧཱུྃ། ནས། ཨོཾ་བཛྲ་ཤཔྟ་ཨཱཿཧཱུྃ། གི་བར་བྱིན་གྱིས་བརླབས། པད་ཀོར་སྔོན་དུ་འགྲོ་བས་སོ་སོའི་ཕྱག་རྒྱ་གོང་བཞིན་དང་བཅས་པས། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ནཱི་ཝི་ཏི་ཧཱུྃ་ཁཱཾ་སྭཱཧཱ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་སརྦ་སཾ་ཤོ་དྷ་ནེ་སྭཱཧཱ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ཛཿཧཱུྃ་བཾ་ཧོཿཁཱཾ་རཾ་མ་ཧཱ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་པུཥྤེ་ཨཱཿཧཱཱུྃ།
ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་དྷཱུ་པེེ་ཨཱཿཧཱཱུྃ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་ཨཱ་ལོ་ཀེ་ཨཱཿཧཱཱུྃ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་གནྡྷེ་ཨཱཿཧཱཱུྃ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ནཻ་ཝི་དྱེ་ཨཱཿཧཱཱུྃ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་ཤཔྟ་ཨཱ་ཿཧཱཱུྃ། རོལ་ཆེན་དང་བཅས་པས་མཆོད། ཧཱུྃ་ཨོཾ་ཏྲཱྃ་ཨཱྂ་ཁཱྂ་མྂ་ལྂ་རཱྂ་པྂ་ཏཱྂ་གཱྂ་ཙཱྂ་སོགས་ས་བོན་རྣམས་ཀྱི་མཐར། ཨོཾ་ཨཱཿཧཱུྃ་ཞེས་སོགས་ཀྱིས་ནང་མཆོད། དཀར་མོ་རི་དྭགས་སོགས་ཀྱིས་ཡིད་མཆོད། ཁྱོད་ནི་རྣལ་འབྱོར་མ་སོགས་ཀྱིས་བསྟོད།
རང་གི་ཐུགས་ཀའི་ས་བོན་ལས་འོད་འཕྲོས་པས་ཁམས་གསུམ་སྣོད་བཅུད་ཐམས་ཅད་དཀྱིལ་འཁོར་འཁོར་ལོའི་རྣམ་པར་གནས་པ་ལ་ཕོག དེ་ཐམས་ཅད་འོད་ཟེར་གྱི་རྣམ་པར་གྱུར་ཏེ་སྲུང་བའི་འཁོར་ལོ་་་་་་བསྲུང་འཁོར་གྲོལ་ཉིན་བར་མི་བསྡུ་གསུང་ལ་ཐིམ། དེ་དུར་ཁྲོད་བརྒྱད་ལ་ཐིམ། དེ་ཕྱིའི་གཞལ་ཡས་ཁང་ལ་ཐིམ། ཕྱིའི་གཞལ་ཡས་ཁང་ནང་གི་གཞལ་ཡས་ཁང་ལ་ཐིམ། ནང་གི་གཞལ་ཡས་ཁང་ལྔ་པོ་རང་རང་གི་འཁོར་གྱི་ལྷ་མོ་བརྒྱད་ལ་ཐིམ། ལྷ་མོ་རྣམས་རང་རང་གི་གཙོ་བོའི་ཞལ་ལ་ཐིམ། ཕྱོགས་ཀྱི་མཁའ་འགྲོ་བཞིའི་ཡུམ་ཡབ་ལ་ཐིམ། ཡབ་བཞི་པོ་དབུས་ཀྱི་གཙོ་བོ་ལ་ཐིམ། ཞེས་པས་དཀྱིལ་འཁོར་བསྡུས་ཏེ་རང་ཉིད་རྡོ་རྗེ་མཁའ་འགྲོའི་ང་རྒྱལ་གྱིས་ས་ལྷའི་ཚོམ་བུ།
ཨོཾ་བཛྲ་ཨ་མྲྀ་ཏ་ཀུཎྜ་ལི་སོགས་ཀྱིས་བསངས། ཨོཾ་སྭ་བྷཱ་ཝཱ་སོགས་ཀྱིས་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་སྟེང་དུ་བཾ་ལས་སའི་ལྷ་མོ་སྐུ་མདོག་སེར་མོ་ཞལ་གཅིག་ཕྱག་གཉིས་ཀྱིས་རིན་པོ་ཆེའི་བུམ་པ་ཐུགས་ཀར་འཛིན་པ་རིན་པོ་ཆེ་སྣ་ཚོགས་ཀྱིས་བརྒྱན་པ། རང་གི་སྙིང་ཁའི་ས་བོན་གྱི་འོད་ཀྱིས་ས་འོག་ནས་སའི་ལྷ་མོ་ཨོཾ་བཛྲ་ས་མཱ་ཛཿ ཨོཾ་པྲི་ཐི་ཝི་དེ་ཝཱི་ཨོཾ་ནཱི་རཱི་ཧཱུྃ་ཁཾ་སྭཱཧཱ། དེ་བཞིན་དུ་མཚན་སྔགས་ལ་ཞལ་བསིལ་འཐོར་འཐུང་མཆོད་ཡོན་གྱི་སྔགས་རྣམས་ཀྱང་རིགས་འགྲེ་བཏགས། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿནས། ཝ་ཤཾ་ཀུ་རུ་ཧོཿཞེས་པའི་བར་གྱིས་འགུག་གཞུག་དང་། དེའི་མིག་ཏུ་གཏི་མུག་རྡོ་རྗེ་མ་ནས། ཐུགས་ཀར་ཐུགས་རྡོ་རྗེ་མ་བར་གྱིས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས།
སླར་ཡང་ཐུགས་ཀའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ བཅོམ་ལྡན་དེ་བཞིན་གཤེགས་པ་ཀུན། ནས། ། ཁྱེད་ཀྱིས་འདི་ལ་དབང་བསྐུར་སྩོལ། ། ཞེས་པའི་བར་གྱིས་གསོལ་བ་བཏབ་པས་དབང་གི་ལྷ་རྣམས་ཀྱིས། སངས་རྒྱས་རྣམས་ནི་ནས། ཥཱིཉྩ་ཧཱུྃ་གི་བར་དང་། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག
ཆུའི་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུར་བརྒྱན། ཨོཾ་པྲི་ཐི་ཝི་དེ་ཝཱི་ཨོཾ་བཛྲ་ཤཔྟ་ཨཱཿཧཱུྃ། དེ་བཞིན་དུ། ཨོཾ་པྲི་ཐི་ཝི་དེ་ཝཱི་ཨོཾ་བཛྲ་ཤཔྟ་ཨཱཿཧཱུྃ། གི་བར་རིགས་འགྲེ། དྷརྨ་ར་ཎི་སོགས་རོལ་ཆེན་བཅས་པ་མཆོད། ཨོཾ་ཨཱཿཧཱུྃ། ཞེས་པས་ནང་མཆོད་ཕུལ་ལ། དེ་ནས་གཏོར་མ་ལ་ཆབ་བྲན་ཏེ། ཨོཾ་ཨཱཿཧཱུྃ་ཧོཿ
ལན་གཅིག་དང་། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་གྱིས་བརླབས། ལག་པ་གཡས་མཆོག་སྦྱིན་དུ་བྱས་ཏེ། ཨོཾ་པྲི་ཐི་ཝི་དེ་ཝཱི་ཨོཾ་ཨ་ཀཱ་རོ་མུ་ཁཾ། སརྦ་དྷརྨཱ་ཎཾ། ཨཱདྱ་ནུཏྤནྣ་ཏྭཏ། ཨོཾ་ཨཱཿཧཱུྃ་ཕཊ་སྭཱཧཱ། ལན་གསུམ་གྱིས་གཏོར་མ་ཕུལ། རྡོ་རྗེ་སྤོས་རེང་བཅུས་གཡབ།
དྲིལ་བུ་དཀྲོལ་ཞིང་། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་གྱི། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། དངོས་གྲུབ་ཐམས་ཅད་ཐོབ་བྱའི་ཕྱིར། ། བདག་གིས་དཀྱིལ་འཁོར་བྲི་བར་བྱ། ། ཞེས་ལན་གསུམ་བརྗོད་ལ། རྡོ་རྗེ་ཐུགས་ཀ་དང་དྲིལ་བུ་དཀྲོལ་བཞིན་པས། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་།
ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་མཁའ་འགྲོ་ལྔའི་གོ་འཕང་ཐོབ་པར་བྱ་བའི་ཕྱིར་དུ་སའི་ཕྱོགས་འདིར་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བའམ། སློབ་མ་གཞུག་ཅིང་དབང་བསྐུར་བར་འཚལ་ན། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩོལ་བར་མཛད་དུ་གསོལ། ལག་པ་གཡས་པ་ས་ལ་རེག་ལ། ཨོཾ་བཛྲ་མུཿསའི་ལྷ་མོ་ས་དེ་ཉིད་ལ་ཐིམ་པར་བསམ། ལྷ་སྟ་གོན་ནི། མདུན་བསྐྱེད་ཀྱི་ཚོམ་བུ་རྣམས་ལ་དམིགས་ནས་རྡོ་རྗེའི་རྩེས་ནང་མཆོད་ནས་གཏོར། ཨོཾ་བཛྲ་ཨ་མྲྀ་ཏ་ཀུཎྜ་ལི་སོགས་ཀྱིས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས།
སྟོང་པའི་ངང་ལས་སྐད་ཅིག་གིས་ནམ་མཁའི་དབྱིངས་སུ་སེམས་ཀྱི་སྣང་བ་ལས་བྱུང་བའི་པཾ་ལས་པདྨ་དང་རཾ་ལས་ཉི་མའི་ནས། ཡེ་ཤེས་ཀྱི་མེ་ཁ་དོག་ལྔ་འབར་བས་བསྐོར་བར་གྱུར། ཅེས་པའི་བར་དང་། ཨོཾ་མེ་དཱི་ནཱི་བཛྲི་བྷ་ཝ་བནྡྷ་ཧཱུྃ་ཧཱུྃ་ཧཱུྃ། ལན་གསུམ་དང་། ཨོཾ་རཀྵ་རཀྵ་ཧཱུྃ་ཧཱུྃ་ཧཱུྃ། ལན་གསུམ། དེ་ལྟ་བུའི་སྲུང་བའི་འཁོར་ལོའི་དབུས་སུ་ཨེ་ལས་ཆོས་ཀྱི་འབྱུང་གནས་ཕྱོགས་ཀུན་ནས་གྲུ་གསུམ་པ། གདེངས་ཀ་ཆེ་བ་གྱེན་དུ་ཕྱོགས་པ། ཕྱི་དཀར་ལ་ནང་དམར་བ་རྩ་བ་ཐུར་དུ་ཟུག་པ་ཡངས་ཤིང་རྒྱ་ཆེ་བ།
དེའི་ནང་དུ་ཡཾ་ལས་རླུང་གི་ནས། རྒྱ་དང་ཚད་ཡོངས་སུ་མ་ཆད་པ་ཡེ་ཤེས་ཀྱི་སྣང་བ་ལས་གྲུབ་ཅིང་རང་བཞིན་གྱིས་འོད་གསལ་བའི་གཞལ་ཡས་ཁང་པར་གྱུར། བར། གཞལ་ཡས་ཁང་པའི་ཕྱི་རོལ་རྡོ་རྗེའི་རྭ་བའི་ནང་དུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་བརྒྱད། ཤིང་གི་རྩ་བ་ལ་གནས་པའི་ཕྱོགས་སྐྱོང་བརྒྱད། ཤིང་གི་ཡལ་ག་ལ་གནས་པའི་ཞིང་སྐྱོང་བརྒྱད། སྟེང་གི་ནམ་མཁའ་ལ་གནས་པའི་སྤྲིན་བརྒྱད། དེ་དག་ལ་གནས་པའི་ཀླུ་བརྒྱད། གཞན་ཡང་དེ་བཞིན་གཤེགས་པའི་མཆོད་རྟེན་བརྒྱད་ནས།
འདབ་མ་བརྒྱད་པོ་རྣམས་དང་ཕྱིའི་དཀྱིལ་འཁོར་གྱི་སྒོ་བཞིར་ཟླ་བ་དང་། ཉི་མ་དང་། རོའི་གདན་ཞེས་པའི་བར་བདག་བསྐྱེད་སོར་བཞག་བརྗོད་ལ། དེ་ནས། ཧཱུྃ་ཤྲཱི་ཧེ་རུ་ཀ་ནཱ་མ། རྡོ་རྗེ་ཅན་གྱི་དཀྱིལ་འཁོར་གྱི་དབུས་སུ་རྡོ་རྗེ་མཁའ་འགྲོ་སྐུ་མདོག་ཨིནྡྲ་ནཱི་ལ་ལྟར་སྔོ་བ་ཞལ་བརྒྱད་ཕྱག་བཅུ་དྲུག་པ། རྩ་བའི་ཞལ་སྔོ། གཡས་དཀར། གཡོན་དམར། སྟེང་ཞལ་དུད་ཁ།
ཞལ་ལྷག་མ་གཉིས་གཉིས་ནག་པ། མཆེ་བ་གཙིགས་པ། སྤྱན་ཉི་ཤུ་རྩ་བཞིས་མཛེས་པ། དབུ་སྐྲ་སེར་པོ་གྱེན་དུ་བརྫེས་པ། སྤྱི་བོར་རྡོ་རྗེ་ནག་པོས་མཚན་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་པ་རྣམས་ན་གླང་པོ་ཆེ། རྟ། བོང་བུ། ནས། ནོར་སྦྱིན་རྣམས་འཛིན་པ་བར་བདག་བསྐྱེད་བཞིན་ལ།
དབུ་རེ་རེ་ལ་མི་མགོ་སྐམ་པོ་རྫོགས་པ་ལྔ་ལྔའི་དབུ་རྒྱན་དང་རློན་པ་ལྔ་བཅུའི་དོ་ཤལ་ཅན། ཕྱག་རྒྱ་དྲུག་གིས་བརྒྱན་པ་ཞབས་གཡས་གཉིས་བརྐྱང་བའི་བརླ་ལ་གཡོན་གཉིས་བསྐུམ་པའི་སོར་མོ་རྣམས་གཏད་པའི་སྐྱིལ་ཀྲུང་ཕྱེད་པའི་སྟབས་ཀྱིས་བཞུགས་ཤིང་གར་གྱི་ཉམས་དགུ་དང་ལྡན་པ། མཱཾ་མཱ་མ་ཀི་ནཱ་མ། དེའི་པང་ན་ཡུམ་མཱ་མ་ཀི་སྐུ་མདོག་ནག་མོ་ཞལ་གཅིག་ཕྱག་གཉིས་མ་སྤྱན་གསུམ་མཆེ་བ་གཙིགས་པ་དབུ་སྐྲ་སེར་པོ་གྱེན་དུ་བརྫེས་པ། གཡས་གྲི་གུག་དང་གཡོན་ཐོད་པ་འཛིན་པས་ཡབ་ལ་འཁྱུད་པ་མི་མགོ་སྐམ་པོ་ལྔས་དབུར་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན། ཕྱག་རྒྱ་ལྔས་བརྒྱན་པ། གཅེར་བུ་ཞབས་གཡོན་བརྐྱང་ཞིང་གཡས་བསྐུམ་པས་ཡབ་ལ་འཁྲིལ་བ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། འདབ་མ་བརྒྱད་ལ།
གཾ་གཽ་རཱི་ནཱ་མ། ཤར་དུ་གཽ་རཱི་དཀར་མོ་གཡས་ལྕགས་ཀྱུ་འཛིན་པ། ཙཾ་ཙཽ་རཱི་ནཱ་མ། ལྷོར་ཙཽ་རཱི་སེར་མོ་གཡས་རྡོ་རྗེ་ཞགས་པ་འཛིན་པ། བཾ་བཻ་ཏཱ་ལཱི་ནཱ་མ། ནུབ་ཏུ་བཻ་ཏཱ་ལཱི་དམར་མོ་གཡས་རྡོ་རྗེ་ལྕགས་སྒྲོག་འཛིན་པ། གྷཾ་གྷསྨ་རཱི་ནཱ་མ། བྱང་དུ་གྷསྨ་རཱི་ལྗང་ཁུ་གཡས་རྡོ་རྗེས་མཚན་པའི་དྲིལ་བུ་འཛིན་པ། པཾ་པུཀྐ་སཱི་ནཱ་མ། བྱང་ཤར་དུ་པུཀྐ་སཱི་ནག་མོ་གཡས་རི་རབ་འཛིན་པ།
ཤཾ་ཤ་བ་རཱི་ནཱ་མ། ཤར་ལྷོར་ཤ་ཝ་རཱི་དཀར་མོ་གཡས་བྱང་ཆུབ་ཀྱི་སེམས་ཀྱིས་གང་བའི་བུམ་པ་འཛིན་པ། ལཾ་ཙཎྜ་ལཱི་ནཱ་མ། ལྷོ་ནུབ་ཏུ་གདོལ་པ་མ་སྔོན་མོ་གཡས་མེ་ཐབ་འཛིན་པ། ཌཾ་ཌོཾ་བྷི་གི་ནཱ་མ། ནུབ་བྱང་དུ་གཡུང་མོ་ལྗང་ཁུ་གཡས་རླུང་གིས་བསྐྱོད་པའི་རྒྱལ་མཚན་འཛིན་པ། ཨོཾ་ཤྲཱི་ཧེ་རུ་ཀ་ནཱ་མ། ཕན་པའི་དཀྱིལ་འཁོར་གྱི་དབུས་སུ་རྟག་པ་སྐུ་མདོག་ཟླ་བ་ལྟར་དཀར་བ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་དཀར།
གཡས་ནག གཡོན་དམར་བ། སྟེང་ཞལ་དུད་ཁ་ཞལ་ལྷག་མ་གཉིས་གཉིས་ནག་པ་མཆེ་བ་གཙིགས་པ། སྤྱན་ཉི་ཤུ་རྩ་བཞིས་མཛེས་པ། དབུ་སྐྲ་སེར་པོ་བརྫེས་པ་སྤྱི་བོར་འཁོར་ལོ་དཀར་པོས་མཚན་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་པ་རྣམས་ན་རྨ་བྱ། མ་ཧེ། ཆུ་སྲིན་མ་ཀ་ར་ནས། བྱ་བཞད་རྣམས་འཛིན་པ་བར། དབུ་རེ་རེ་ལ་མི་མགོ་སྐམ་པོ་རྫོགས་པ་ལྔ་ལྔའི་དབུ་རྒྱན་དང་ནས།
དགུ་དང་ལྡན་པ་བར། ལཾ་ལོ་ཙ་ནཱི་ནཱ་མ། དེའི་པང་ན་ཡུམ་སངས་རྒྱས་སྤྱན་མ་སྐུ་མདོག་དཀར་མོ་ཞལ་གཅིག་ཕྱག་གཉིས་མ་སྤྱན་གསུམ་མཆེ་བ་གཙིགས་པ་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་བར། འདབ་མ་བརྒྱད་ལ་སཾ་སནྡྷ་ཤ་ནཱ་མ། ཤར་དུ་སྐམ་པ་མ་ནག་མོ་གཡས་སྐམ་པ་འཛིན་པ། པཱཾ་པཱ་ཤ་ནཱི་ནཱ་མ། ལྷོར་ཞགས་པ་མ་སེར་མོ་གཡས་ཞགས་པ་འཛིན་པ། བཾ་བ་གུ་ར་ནཱ་མ། ནུབ་ཏུ་དོལ་ཟླུམ་མ་དམར་མོ་གཡས་ཉ་རྒྱ་འཛིན་པ།
ཨཾ་ཨངྐུ་ཤ་ནཱ་མ། བྱང་དུ་ལྕགས་ཀྱུ་མ་ལྗང་གུ་གཡས་ལྕགས་ཀྱུ་འཛིན་པ། པཾ་པུཥྤེ་ནཱ་མ། བྱང་ཤར་དུ་མེ་ཏོག་མ་དཀར་མོ་གཡས་མེ་ཏོག་འཛིན་པ། དྷཾ་དྷུ་པཾ་ནཱ་མ། ཤར་ལྷོར་བདུག་སྤོས་མ་དུད་ཁ་གཡས་སྤོས་སྣོད་འཛིན་པ། དཾ་དཱི་པཾ་ནཱ་མ། ལྷོ་ནུབ་ཏུ་མར་མེ་མ་སེར་མོ་གཡས་མར་མེ་འཛིན་པ། གཾ་གནྡྷ་ནཱ་མ། ནུབ་བྱང་དུ་དབྱུག་པ་མ་དམར་མོ་གཡས་དྲིའི་དུང་ཆོས་འཛིན་པ།
ཏྲཱཾ་ཤྲཱི་ཧེ་རུ་ཀ་ནཱ་མ། རྡོ་རྗེ་ཉི་མའི་དཀྱིལ་འཁོར་གྱི་དབུས་སུ་རིན་ཆེན་རྒྱལ་པོ་སྐུ་མདོག་གསེར་བཙོ་མ་ལྟ་བུ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། རྩ་བའི་ཞལ་སེར། གཡས་ནག གཡོན་དམར། སྟེང་ཞལ་དུད་ཁ། ཞལ་ལྷག་མ་གཉིས་གཉིས་ནག་པ་མཆེ་བ་གཙིགས་པ། སྤྱན་ཉི་ཤུ་རྩ་བཞིས་མཛེས་པ། དབུ་སྐྲ་སེར་པོ་གྱེན་དུ་བརྫེས་པ་སྤྱི་བོར་རིན་པོ་ཆེ་སེར་པོ་ཟུར་བརྒྱད་པས་མཚན་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་པ་རྣམས་ན་བྱ་ཀ་རནྡ།
ངུར་པ། ལུག་ནས། མཐའ་ཡས་རྣམས་འཛིན་པ་བར། དབུ་རེ་རེ་ལ་མི་མགོ་སྐམ་པོ་རྫོགས་པ་ལྔ་ལྔའི་དབུ་རྒྱན་དང་ནས། ལྡན་པ་བར། རཾ་རཏྣ་ཏཱ་རེ་ནཱ་མ། དེའི་པང་ན་ཡུམ་རིན་ཆེན་སྒྲོལ་མ་སྐུ་མདོག་སེར་མོ་ཞལ་གཅིག་ཕྱག་གཉིས་མ་སྤྱན་གསུམ་མཆེ་བ་གཙིགས་པ་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་བར། འདབ་མ་བརྒྱད་ལ། སཾ་སཱུརྻ་ཧསྟ་ནཱ་མ།
ཤར་དུ་ཉི་ལག་མ་དཀར་མོ་གཡས་ཉི་མའི་དཀྱིལ་འཁོར་འཛིན་པ། དཱཾ་དཱི་པཾ་ནཱ་མ། ལྷོར་མར་མེ་མ་སྔོ་དམར་གཡས་མར་མེའི་མཆོད་སྡོང་འཛིན་པ། རཱཾ་རཏྣ་ཨཱ་ལོ་ཀེ་ནཱ་མ། ནུབ་ཏུ་རིན་ཆེན་སྐར་མདའ་མ་སེར་མོ་གཡས་རིན་པོ་ཆེ་འཛིན་པ། ཏཾ་ཏི་ཏྲི་ཀ་ར་ནཱ་མ། བྱང་དུ་གློག་ལག་མ་ལྗང་ཁུ་གཡས་གློག་གི་འཕྲེང་བ་འཛིན་པ། ལཱཾ་ལཱ་སྱེ་ནཱ་མ། བྱང་ཤར་དུ་སྒེག་མོ་དཀར་མོ་གཡས་ཁུ་ཚུར་སྐེད་པར་འཇོག་པ། ཧཾ་ཧ་སྱེ་ནཱ་མ།
ཤར་ལྷོར་འཕྲེང་བ་མ་དམར་མོ་གཡས་སོའི་ཕྲེང་བ་ཁ་འགྲམ་གཡས་སུ་འཛིན་པ། གཱཾ་གཱི་ཏི་ནཱ་མ། ལྷོ་ནུབ་ཏུ་གླུ་མ་སེར་མོ་གཡས་ཁ་ནས་ཚིག་འབྱིན་པའི་ཚུལ་བྱེད་པ། ནཱཾ་ནཱི་ཏྲི་ནཱ་མ། ནུབ་བྱང་དུ་གར་མ་ལྗང་ཁུ་གཡས་གར་གྱི་ཚུལ་བྱེད་པ། ཨོཾ་ཤྲཱི་ཧེ་རུ་ཀ་ནཱ་མ། པདྨ་གར་གྱི་དཀྱིལ་འཁོར་གྱི་དབུས་སུ་རྟ་མགྲིན་སྐུ་མདོག་པདྨ་རཱ་ག་ལྟར་དམར་བ་ཞལ་བརྒྱད་ཕྱག་བཅུ་དྲུག་པ་ཞལ་བཞི་པ་རྩ་བའི་ཞལ་དམར། གཡས་ནག གཡོན་དཀར་བ། སྟེང་ཞལ་དུད་ཁ་ཞལ་ལྷག་མ་གཉིས་གཉིས་ནག་པ་མཆེ་བ་གཙིགས་པ།
སྤྱན་ཉི་ཤུ་རྩ་བཞིས་མཛེས་པ། དབུ་སྐྲ་སེར་པོ་གྱེན་དུ་བརྫེས་པ་སྤྱི་བོར་པདྨ་དམར་པོས་མཚན་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་པ་རྣམས་ན་དོམ། བྱ་རྒོད། བསེ་ནས། ཕག་རྣམས་འཛིན་པ་བར། དབུ་རེ་རེ་ལ་མི་མགོ་སྐམ་པོ་རྫོགས་པ་ལྔ་ལྔའི་དབུ་རྒྱན་དང་ནས། ལྡན་པ་བར། པཾ་པཎྜ་ར་ནཱ་མ། དེའི་པང་ན་ཡུམ་གོས་དཀར་མོ་སྐུ་མདོག་དམར་མོ་ཞལ་གཅིག་ཕྱག་གཉིས་མ་སྤྱན་གསུམ་མཆེ་བ་གཙིགས་པ་ནས།
གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་བར། འདབ་མ་བརྒྱད་ལ། པཾ་པདྨ་ནཱ་མ། ཤར་དུ་པདྨ་ཅན་དཀར་མོ་གཡས་པདྨ་འཛིན་པ། དྷཾ་དྷརྨ་ད་ཡ་ནཱ་མ། ལྷོར་ཆོས་འབྱུང་མ་སེར་མོ་གཡས་ཆོས་འབྱུང་འཛིན་པ། སྥཾ་སྥོ་ཊ་ནཱ་མ། ནུབ་ཏུ་ལྕགས་སྒྲོག་མ་ནག་མོ་གཡས་ལྕགས་སྒྲོག་འཛིན་པ། ཤཱཾ་ཤཱི་ཤེ་ནཱ་མ། བྱང་དུ་འཁྱུད་མ་ལྗང་ཁུ་གཡས་འཁྱུད་པའི་ཚུལ་བྱེད་པ།
ཝཱཾ་ཝཱ་སེ་ནཱ་མ། བྱང་ཤར་དུ་གླིང་བུ་མ་སེར་མོ་གཡས་གླིང་བུ་འཛིན་པ། ཝཱཾ་ཝཱི་ཎི་ནཱ་མ། ཤར་ལྷོར་པི་ཝང་མ་དཀར་མོ་གཡས་པི་ཝང་འཛིན་པ། མཱཾ་མུརྫ་ནཱ་མ། ལྷོ་ནུབ་ཏུ་རྔ་ཟླུམ་མ་ལྗང་ཁུ་གཡས་རྔ་ཟླུམ་འཛིན་པ། མཱཾ་མྲྀ་ཏངྒ་ནཱ་མ། ནུབ་བྱང་དུ་རྫ་རྔ་མ་དཀར་མོ་གཡས་རྫ་རྔ་འཛིན་པ། ཁཱཾ་ཤྲཱི་ཧེ་རུ་ཀ་ནཱ་མ། རྟའི་རྒྱལ་པོའི་དཀྱིལ་འཁོར་གྱི་དབུས་སུ་རྟ་མཆོག་ཨིནྡྲ་ནཱི་ལ་ལྟར་ལྗང་བ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ།
རྩ་བའི་ཞལ་རྟའི་གདོང་པ་ཅན་ལྗང་ཁུ། གཡས་ནག གཡོན་དཀར་བ། སྟེང་ཞལ་དུད་ཁ། ལྷག་མ་གཉིས་གཉིས་ནག་པ་མཆེ་བ་གཙིགས་པ། སྤྱན་ཉི་ཤུ་རྩ་བཞིས་མཛེས་པ། དབུ་སྐྲ་སེར་པོ་གྱེན་དུ་བརྫེས་པ་སྤྱི་བོར་རལ་གྲི་ལྗང་ཁུས་མཛེས་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་པ་རྣམས་ན་གཟའ་ལྷག ཕུར་བུ། མཇུག་རིང་ནས།
ལྷ་མ་ཡིན་སྟོབས་ལྡན་རྣམས་འཛིན་པ་བར། དབུ་རེ་རེ་ལ་མི་མགོ་སྐམ་པོ་རྫོགས་པ་ལྔ་ལྔའི་དབུ་རྒྱན་དང་ནས། ལྡན་པ་བར། ཏྲཾ་ཏཱ་རེ་ནཱ་མ། དེའི་པང་ན་ཡུམ་དམ་ཚིག་སྒྲོལ་མ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་མ་སྤྱན་གསུམ་མཆེ་བ་བརྩིགས་པ་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་འདབ་མ་བརྒྱད་ལ། ཏཱཾ་ཏ་ལ་ནཱ་མ། ཤར་དུ་སྒོ་ལྕགས་མ་དཀར་མོ་གཡས་སྒོ་ལྕགས་འཛིན་པ། ཀཾ་ཀིཉྩ་ནཱ་མ། ལྷོར་ལྡེ་ཀྱོག་མ་སེར་མོ་གཡས་ལྡེ་ཀྱོག་འཛིན་པ།
ཀཱཾ་ཀི་པ་ཊ་ནཱ་མ། ནུབ་ཏུ་སྒོ་གླེགས་མ་དམར་མོ་གཡས་སྒོ་གླེགས་འཛིན་པ། ཝཾ་ཝསཏྲ་དྷ་རི་ཎི་ནཱ་མ། བྱང་དུ་གོས་འཛིན་མ་སྔོན་མོ་གཡས་གོས་འཛིན་པ། ལཾ་ལོ་ཙ་ནི་ནཱ་མ། བྱང་ཤར་དུ་སྤྱན་མ་དཀར་མོ་གཡས་འཁོར་ལོའི་ལྟེ་བར་སྤྱན་གྱིས་མཚན་པ་འཛིན་པ། མཾ་མཱ་མ་ཀི་ནཱ་མ། ཤར་ལྷོར་མཱ་མ་ཀི་སྔོན་མོ་གཡས་རྡོ་རྗེ་འཛིན་པ། པཾ་པཎྜ་ར་ཝཱ་སི་ནཱི་ནཱ་མ། ལྷོ་ནུབ་ཏུ་གོས་དཀར་མོ་དམར་མོ་གཡས་པདྨ་འཛིན་པ།
ཏཱཾ་ཏཱ་རེ་ནཱ་མ། ནུབ་བྱང་དུ་སྒྲོལ་མ་ལྗང་ཁུ་གཡས་ཨུཏྤ་ལ་འཛིན་པ། ཨཾ་ཨངྐུ་ཤ་ནཱ་མ། ཕྱིའི་ཤར་སྒོར་ལྕགས་ཀྱུ་མ་དཀར་མོ་གཡས་ལྕགས་ཀྱུ་འཛིན་པ། པཱཾ་པཱ་ཤ་ནཱ་མ། ལྷོ་སྒོར་ཞགས་པ་མ་སེར་མོ་གཡས་ཞགས་པ་འཛིན་པ། སྥཾ་སྥོ་ཊ་ནཱ་མ། ནུབ་སྒོར་ལྕགས་སྒྲོག་མ་དམར་མོ་གཡས་ལྕགས་ཀྱུ་འཛིན་པ། གྷཾ་གྷཎྜེ་ནཱ་མ། བྱང་སྒོར་དྲིལ་བུ་མ་ལྗང་ཁུ་གཡས་དྲིལ་བུ་འཛིན་པ།
འཁོར་གྱི་ལྷ་མོ་ཐམས་ཅད་ཀྱང་ནས། ཞབས་གཡོན་བརྐྱང་ཞིང་གཡས་བསྐུམ་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། ། བར་བདག་བསྐྱེད་བཞིན་བརྗོད། གཙོ་བོ་ལྔའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཨོཾ་ཏྲཱྃ་ཨཱཾ་ཁཾ་རྣམས་ཡོངས་སུ་གྱུར་པ་ལས་རྡོ་རྗེ་འཁོར་ལོ་རིན་པོ་ཆེ་པདྨ་རལ་གྲི་རྣམས་ཧཱུྃ་ཨོཾ་ཏྲཱྃ་ཨཱཾ་ཁཾ་གིས་མཚན་པ། དེ་ལས་འོད་ཟེར་འཕྲོས་སེམས་ཅན་གྱི་དོན་བྱས་ཚུར་འདུས་ཡོངས་སུ་གྱུར་པ་ལས་ཡེ་ཤེས་སེམས་དཔའ་རང་དང་འདྲ་བའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཏིང་ངེ་འཛིན་སེམས་དཔའ། རྡོ་རྗེ། འཁོར་ལོ། རིན་པོ་ཆེ། པདྨ། རལ་གྲི་རྣམས་ཧཱུྃ་ཨོཾ་ཏྲཱྃ་ཨཱཾ་ཁཾ་གིས་མཚན་པ་ནས།
དྲིལ་བུ་མ་ལ་དོན་ཡོད་གྲུབ་པས་དབུ་བརྒྱན་བར་བདག་བསྐྱེད་བཞིན་བརྗོད། འདིའི་ཡེ་ཤེས་པ་སྤྱན་འདྲེན་གྱི་དུས་ཆུ་བཞིའི་སྔགས་ཕྱག་རྒྱ་བྱེད་པ་དང་བསྟུན་ལས་ཀྱི་རྡོ་རྗེས་ཞབས་བསིལ་དང་ཞལ་བསིལ་དང་མདུན་གྱི་སྣོད་གསུམ་དུ་ཕུལ། དཀྱིལ་འཁོར་གཡས་ཀྱིས་མཆོད་ཏིང་གཉིས་ཁ་ཕུབ་འཐོར་འཐུང་ནས་ཀུ་ཤའི་འཐོར་ཡབ་ཀྱིས་གཏོར་མཆོད་ཡོན་ཀྱང་མདུན་གྱི་སྣོད་དུ་བླུག་ལ་ཏིང་ཁ་ཕུབ་བོ། ། དེ་ནས་མཆོད་པ་རྣམས། ཨོཾ་བཛྲ་ཨ་མྲྀ་ཏ་ཀུཎྜ་ལི་སོགས་ཀྱིས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨ་ལས་བྱུང་བའི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་མཆོད་རྫས་རྣམས་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི། མེ་ཏོག་བདུག་སྤོས། མར་མེ། དྲི་མཆོག
ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། དེ་ནས་ཕྱིའི་མཆོད་པ་འབུལ་བ་ནི། ཐོག་མར་ལག་པ་གཉིས་དཀུ་གཡོན་པར་རྡོ་རྗེ་ཁུ་ཚུར་ཁ་སྤྲད་ལ་བཅིངས་ཏེ། གཡས་པའི་མཐེའུ་ཆུང་དང་གཡོན་པའི་མཛུབ་མོ་ནས་རིམ་བཞིན་བཀྲོལ་ཏེ་རྣམ་ལྔ་འདོད་པའི་སྐོར་བ་བྱས་ལ། མེ་ཏོག་འདི་ནི་བཟང་ཞིང་དགེ ། དག་པའི་སྐྱེ་གནས་ལས་དག་པ། ། བདག་གི་དད་པས་འབུལ་ལགས་ཀྱི། ། བཞེས་ནས་བདག་ལ་དགེས་པར་མཛོད། ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་པུཥྤེ་ཨཱཿཧཱུྃ་སྭཱཧཱ།
ཅེས་མེ་ཏོག་ཕུལ། ཚལ་དག་རོ་ནི་ཕན་པ་དང་། ། གང་ཞིག་དྲི་དང་བདུག་སྤོས་མཆོག ། ཚིག་རྐང་ཕྱི་མ་གཉིས་དང་སྔགས་ཀྱི་ཐོག་མཐའ་འདི་བཞིན་འོག་མ་རྣམས་ལའང་སྦྱར་བར་བྱའོ། ། དྷཱུ་པཾ་བདུག་སྤོས་ཤངས་ལ། སྲིན་པོ་འཇོམས་ཤིང་དག་བྱེད་ལ། ། དགེ་ཞིང་མུན་པ་རྣམ་སེལ་བ། ། ཨཱ་ལོ་ཀེ་མར་མེ་སྤྱན་ལ། འདི་ནི་དྲི་བཟང་དགེ་བ་སྟེ། ། དག་པའི་སྐྱེ་གནས་ལས་དག་པ། །
གནྡྷེ་དྲི་ཐུགས་ཀར། སྨན་རྣམས་བཅུད་གཙང་ཡིད་གར་འོང་། ། སྔགས་ཀྱི་ཞལ་ཟས་བཤོས་འདི་དག ། ནཻ་ཝི་དྱེ་ཞལ་དུ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་རོལ་མོ་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགྱེས་པར་མཛོད། ། ཤཔྟ་མཇུག་ཏུ་རོལ་མོ་འབུད་དཀྲོལ་དང་། ཨོཾ་བཛྲ་དྷརྨཱ་ར་ཎི་ཏ་སོགས་བརྗོད་ཞེས་པས་སྙན་ལ་འབུལ་ལོ། །
ཆུ་བཞི་ཡེ་ཤེས་པ་སྤྱན་དྲངས་པ་ལ་ཕུལ་ནས་འདིར་མེ་ཏོག་སོགས་ཀྱིས་མཆོད་པ་ནི་ལུགས་འདིའི་ཁྱད་ཆོས་སོ། ། གོས་ཟུང་། ཨོཾ་བཛྲ་ཨ་མྲྀ་ཏ་སོགས་ཀྱིས་བསངས། སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་གོས་སྲབ་པ་འཇམ་པ་ཡང་བ་ལྷ་རེ་རེ་ལ་ཟུང་དུ་སྦྱར་བ་དང་ལྡན་པར་གྱུར། ཞེས་དང་རྡོ་རྗེ་ཁུ་ཚུར་གཉིས་ཀྱིས་བཀོན་པའི་ཚུལ་བྱ་ཞིང་། སྲབ་འཇམ་ཡང་བ་ལྷ་ཡི་གོས། ། མི་བསྐྱོད་རྡོ་རྗེའི་སྐུ་ལ་འབུལ། ། མི་ཕྱེད་དད་པས་བདག་འབུལ་གྱིས། ། བདག་ཀྱང་རྡོ་རྗེའི་སྐུ་ཐོབ་ཤོག །
ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཝསཏྲ་ཡ་ཨཱཿཧཱུྃ། ཞེས་དབུལ། བདུད་རྩིའི་མཆོད་པ་ནི། ཨོཾ་ཨཱཿཧཱུྃ་ཧོཿ ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ལན་གསུམ་བརྗོད་པས་བྱིན་རླབས་དྲན་པ་ཙམ་བྱས་ལ། ཡང་ལག་པ་གཡོན་པའི་མཐེབ་སྲིན་གྱི་རྩེ་མོ་སྦྱར་ཏེ་གཡོན་དུ་ལན་གསུམ་བསྐོར་ཞིང་དབུས་ནས་བླངས་ཏེ་སྟེང་དུ་གཏོར་ཞིང་། ཨོཾ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོ། མཁྱེན་པའི་ཡེ་ཤེས། བརྩེ་བའི་ཐུགས་རྗེ།
མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། རྡོ་རྗེ་འཆང་། བདག་མེད་མ། བིརྺ་པ། ཌོམྦྷི་ཧེ་རུ་ཀ ཨ་ལ་ལ་བཛྲ། ནགས་ཁྲོད་པ། གརྦྷ་རི་པ། བསོད་སྙོམས་པ། ཛ་ཡ་ཤྲཱི།
མི་ཐུབ་ཟླ་བ། དཔའ་བོ་རྡོ་རྗེ། འབྲོག་མི་ཤཱཀྱ་ཡེ་ཤེས། མངའ་རིས་པ་གསལ་བའི་སྙིང་པོ། འཁོན་སྒྱི་ཆུ་བ། རྗེ་ས་སྐྱ་པ་ཆེན་པོ། ནེ་ཙོ་སྦལ་སྟོན། ཏ་སྟག་སོ་བ་རིན་ཆེན་དོན་གྲུབ། གན་པ་སྟོན་དར། གན་པ་སེ་སྟོན།
གན་པ་ཆོས་རྒྱལ། གན་པ་དབང་རིན། གན་པ་རིན་རྒྱལ། ཆོས་རྗེ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། ཆོས་རྗེ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། ཆོས་རྗེ་སངས་རྒྱས་དཔལ་གྲུབ། འཇམ་དབྱངས་ནམ་མཁའ་བརྟན་པ། ཐམས་ཅད་མཁྱེན་པ་དཀོན་མཆོག་ལྷུན་གྲུབ།
ཤར་ཁང་པ་ཤེས་རབ་རྒྱལ་མཚན། པཎ་ཆེན་ནམ་མཁའ་དཔལ་བཟང་། བྱམས་པ་ཀུན་དགའ་བཀྲ་ཤིས། མཁས་གྲུབ་དཔལ་ལྡན་དོན་གྲུབ། ཤར་ཆེན་ཤེས་རབ་འབྱུང་གནས། མཚུངས་མེད་དམ་ཆོས་བསམ་གྲུབ། མཁས་གྲུབ་སངས་རྒྱས་ཕུན་ཚོགས། ཆོས་རྗེ་བསྟན་འཛིན་ལྷུན་གྲུབ། འཇམ་མགོན་བཀྲ་ཤིས་ལྷུན་གྲུབ། རྡོ་རྗེ་འཆང་སངས་རྒྱས་ཡེ་ཤེས།
དྲིན་ཅན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོའི་ཞལ་དུ་ཨོཾ་ཨཱཿཧཱུྃ། ཡང་ན་ཁོ་བོས་གོང་དཀར་རྡོ་རྗེ་འཆང་ཆོས་དབང་རྒྱ་མཚོར་ཞུས་པ་ལྟར་ན། རྡོ་རྗེ་འཆང་ནས། ཆོས་རྗེ་བླ་མ་ཡན་གོང་བཞིན་ལ། དེ་ནས། བླ་ཆེན་ཀུན་དགའ་རྒྱལ་མཚན། ཐེག་ཆེན་ཆོས་ཀྱི་རྒྱལ་པོ། མཁན་ཆེན་སེང་གེ་དཔལ། བྲག་ཐོག་པ་བསོད་ནམས་བཟང་པོ། ཀུན་མཁྱེན་རྡོ་རྗེ་གདན་པ།
མཁས་གྲུབ་རྣམ་རྒྱལ་རིན་ཆེན། ཡོངས་འཛིན་ཤཱཀྱ་ཀུན་དགའ། མཚུངས་མེད་ཡེ་ཤེས་དབང་པོ། རྗེ་བཙུན་ཚུལ་ཁྲིམས་བཀྲ་ཤིས། ཆོས་རྗེ་དགེ་བའི་དབང་པོ། ཆོས་རྗེ་རིན་ཆེན་རྒྱ་མཚོ། མཁན་ཆེན་ངག་དབང་སྦྱིན་པ། གར་དབྱངས་པ་ངག་དབང་རབ་བརྟན། རྣམ་གྲོལ་རྡོ་རྗེ་འཆང་ཆོས་དབང་རྒྱ་མཚོ། དེས་ཁོ་བོ་ལའོ། །
གཞན་ཡང་བརྒྱུད་ཚུལ་ཁ་ཤས་ཡོད་དོ། ། གཞན་ཡང་དབང་བསྐུར། རྒྱུད་བཤད། མན་ངག་ནོད། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཧཱུྃ་ཨོཾ་ཏྲཱྃ་ཨཱྂ་ཁྂ་མཱྂ་ལྂ་རྂ་སྂ་ཏཱྂ། གྂ་ཙྂ་བྂ་གྷྂ་པྂ་ཤྂ་ལྂ་ཌྂ་པྂ་སྂ་བྂ་ཨཱྂ་པྂ་དྷྂ་དཱྂ་གྷྂ། སྂ་དྂ་རྂ་ཏཱྂ་ལྂ་ཧྂ་གྂ་ནཱྂ། པྂ་དྷྂ་སྥྂ་ཤྂ་ཝྂ་བྂ་མྂ་ལྂ། ཏྂ་ཀྂ་ཀྂ་སྂ་ལྂ་མྂ་པྂ་ཏཱྂ།
ཛཿཧཱུྃ་བཾ་ཧོཿ མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་གྱི་ལྷ་ཚོགས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་ཆེན་པོ་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། རང་གི་ལྕེ་རྩེ་སྨིན་མཚམས། སྤྱི་གཙུག་རྣམས་སུ་ཐིག་ལེ་བྱས་ལ། ཨོཾ་ཨཱཿཧཱུྃ།
ཞེས་པས་ལུས་ཀྱི་ལྷ་རྣམས་མཆོད་པར་བསམ། ལྷ་སྟ་གོན་གྱི་སྐབས་འདིར་གཏོར་མ་རྣམས་ལ་བར་ཕུད་བྲན་ལ། ཨོཾ་ཤྲཱི་མ་ཧཱ་ཀཱ་ལཱ་ཡཱ་ཨོཾ་ཨཱཿཧཱུྃ། ཨོཾ་ཤྲཱི་དྷརྨ་པཱ་ལ་ཙ་ཏུརྨུ་ཁ་ཡ་ཨོཾ་ཨཱཿཧཱུྃ། གཞན་ཡང་ཆོས་འཁོར་སྲུང་ཞིང་བསྟན་པ་སྐྱོང་བར་ཞལ་གྱིས་བཞེས་པའི་དཔལ་མགོན་དམ་ཚིག་ཅན་རྣམས་ཀྱི་ཞལ་དུ་ཨོཾ་ཨཱཿཧཱུྃ། གནས་དང་ཉེ་བའི་གནས། ཞིང་དང་ཉེ་བའི་ཞིང་། ཚནྡྷོ་དང་ཉེ་བའི་ཚནྡྷོ། འདུ་བ་དང་ཉེ་བའི་འདུ་བ། འཐུང་གཅོད་དང་ཉེ་བའི་འཐུང་གཅོད།
དུར་ཁྲོད་དང་ཉེ་བའི་དུར་ཁྲོད། ཡུལ་སུམ་ཅུ་སོ་གཉིས། གནས་ཉི་ཤུ་རྩ་བཞི། དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པ་སྤྲུལ་པའི་སྐུ་འགྲོ་བ་སེམས་ཅན་གྱི་དོན་མཛད་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞིང་སྐྱོང་བཞི་བཅུ་རྩ་བརྒྱད། ཕོ་ཉ་གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པའི་མཁའ་འགྲོའི་ཚོགས་དང་། གནས་གསུམ་གྱི་རྡོ་རྗེ་མཁའ་འགྲོ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང་། ཕོ་ཉ།
འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། བོད་ཁམས་སྐྱོང་བར་ཞལ་གྱིས་བཞེས་པའི་བསྟན་མ་བཅུ་གཉིས་འཁོར་དང་བཅས་པ་རྣམས་དང་། གནས་བདག གཞི་བདག ཡུལ་བདག གྲོང་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འགྲོ་བ་རིགས་དྲུག ལམ་རྒྱུད་ལྔ།
སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས་མྱུར་དུ་བླ་ན་མེད་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ། ཞེས་དང་རང་གིས་ཀྱང་མྱངས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད། དེ་ནས་ཡིད་ལས་བྱུང་བའི་མཆོད་པ་ཉི་ཤུ་ནི། ལག་གཉིས་རྡོ་རྗེ་ཁུ་ཚུར་ཁ་གྱེན་དུ་བསྟན་པའི་ཕྱག་རྒྱ་དང་། གཟུགས་མཛེས་མཐོང་བས་མི་ངོམས་རེག་ན་བདེ། ། ཡིད་འཕྲོག་སྙེམས་པའི་ཚུལ་འཛིན་སྒེག་མོ་ཡིས། ། ཞིང་ཁམས་འདི་དང་རབ་འབྱམས་ཞིང་ཁམས་རྣམས། །
བཀང་སྟེ་དཀྱིལ་འཁོར་ལྷ་ཚོགས་རྣམས་ལ་འབུལ། ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་བཛྲ་ལཱ་སྱེ་པཱུ་ཛི་ཏེ་ཨཱཿཧཱུྃ། ཚིགས་རྐང་རྗེས་མ་གཉིས་དང་སྔགས་ཀྱི་ཐོག་མཐའ་རྣམས་འོག་མ་རྣམས་ལའང་སྦྱར་ཏེ། ལག་གཉིས་རྡོ་རྗེ་ཁུ་ཚུར་གྱིས་འཕྲེང་བ་འཛིན་ཚུལ་དང་། ཨིནྡྲ་ནཱི་ལ་ལ་སོགས་འཇིག་རྟེན་ན། ། ཤིན་ཏུ་དཀོན་པའི་རིན་ཆེན་འཕྲེང་འཛིན་གྱིས། ། བཛྲ་མཱ་ལྱེ། རྡོ་རྗེ་ཁུ་ཚུར་གྱི་ཁ་ནས་ཚིག་འབྱིན་ཚུལ་དང་། དྲུག་གི་རྗེས་སུ་སྐྱེས་སོགས་སྙན་པའི་དབྱངས། ། ཐོས་ནས་ཚིམ་པ་ལེན་བྱེད་གླུ་མ་ཡིས། །
བཛྲ་གཱི་ཏཱི་ལག་གཉིས་པད་ཀོར་གཡོན་དུ་གཡས་སུ་བསྐོར་ནས་སྤྱི་བོར་རྡོ་རྗེ་ཐལ་མོ་སྦྱར་བ་དང་། གཅིག་ཉིད་དུ་མའི་ཚུལ་དུ་རབ་བསྟན་ནས། ། འགྲོ་ལ་དགའ་བསྐྱེད་གར་གྱི་མཆོད་པ་ཡིས། ། བཛྲ་ནྲྀ་ཏེ། གཡོན་པའི་ཐལ་མོ་གྱེན་དུ་བསླང་། གཡས་པས་པི་ཝང་བསྒྲེང་ཚུལ་དང་། རྒྱུད་དང་ལྤགས་པ་སྐྱེས་བུའི་རྩོལ་བ་སོགས། ། དུ་མའི་རྟེན་འབྲེལ་ལས་བྱུང་པི་ཝཾ་སྒྲས། ། བཛྲ་ཝཱི་ཎི། ལག་གཉིས་ཀྱིས་སོར་མོ་གཡས་ཕྱོགས་སུ་གླིང་བུ་བསྒྱུར་བའི་ཚུལ་དང་།
གང་གི་ལག་པ་བསྐྱོད་པའི་ཁྱད་པར་ལས། ། སྣ་ཚོགས་རྣར་སྙན་བསྐྱེད་བྱེད་གླིང་བུ་ཡིས། ། བཛྲ་ཝཱཾ་སྱེ། ལག་གཉིས་ཀྱིས་ཐལ་མོ་མདུན་དུ་རྫ་རྔ་བརྡུང་བའི་ཚུལ་དང་། མཛེས་པའི་གཟུགས་ལྡན་སྐད་སྙན་དུ་མ་ཡིས། ། མ་ལུས་འགྲོ་བ་ཚིམ་བྱེད་རྫ་རྔའི་སྒྲ། ། བཛྲ་མྲྀ་ཏཱཾ་ག ལག་པ་གཡས་གཡོན་དུ་གདེངས་ཏེ་རྔ་པ་ཊ་ཧ་བརྡུང་བའི་ཚུལ་དང་། དབྱིབས་ལེགས་དྲྭ་བས་ལེགས་སྤྲས་ཡིད་དུ་འོང་། ། ཤིན་ཏུ་བརྗིད་པའི་སྒྲ་འབྱིན་རྔ་ཟླུམ་གྱིས། །
བཛྲ་པ་ཊ་ཧ། མེ་ཏོག་གི་ཕྱག་རྒྱ་དང་། གསེར་སོགས་རིན་ཆེན་ལས་གྲུབ་འདབ་སྟོང་ལྡན། ། མདངས་བཀྲ་ཡིད་འོང་དྲི་ལྡན་མེ་ཏོག་གིས། ། བཛྲ་པུཥྤེ། བདུག་པའི་ཕྱག་རྒྱ་དང་། ཨ་དཀར་ནག་སོགས་ལྷན་ཅིག་སྐྱེས་པ་དང་། ། སྦྱར་བ་ལས་བྱུང་བདུག་པའི་སྤྲིན་ཚོགས་ཀྱིས། ། བཛྲ་དྷཱུ་པེ། མར་མེའི་ཕྱག་རྒྱ་དང་།
ཉི་ཟླ་ནོར་བུ་སྒྲོན་མེའི་འོད་ལ་སོགས། ། མུན་པ་སེལ་བྱེད་སྣང་བའི་ཚོགས་ཀུན་གྱིས། ། བཛྲ་ཨཱ་ལོ་ཀེ དྲིའི་ཕྱག་རྒྱ་དང་། རེག་ན་བསིལ་བྱེད་ཞིམ་པའི་དྲི་ངད་དང་། ། ག་པུར་ལ་སོགས་ལེགས་པར་སྦྱར་བའི་ཆུས། ། བཛྲ་གནྡྷེ། གོས་ཟུང་དབུལ་བའི་ཕྱག་རྒྱ་དང་། ལྷ་རྫས་ལས་གྲུབ་ཡང་འཇམ་རེག་ན་བདེ། ། ཁ་དོག་ལྔ་ལྡན་ཟུང་དུ་སྦྱར་བ་ཡིས། །
བཛྲ་ཝསཏྲ། ལག་གཡོན་མཉམ་གཞག གཡས་ནམ་མཁའ་ལ་བླ་རེ་བྲེ་བའི་ཚུལ་དང་། ཤིན་ཏུ་ཐགས་བཟང་སྣ་ཚོགས་རི་མོས་མཛེས། ། རིན་ཆེན་དྲྭ་བས་བརྒྱན་པའི་བླ་རེ་ཡིས། ། བཛྲ་བི་ཏ་ནཱཾ། ལག་པ་གཡོན་པའི་ཁུ་ཚུར་ཁ་ནང་དུ་བསྟན་པའི་སྟེང་དུ་གཡས་པའི་ཁུ་ཚུར་ཡང་དེ་བཞིན་དུ་བྱས་ནས་བཞག་པ་དྲིལ་བུའི་ཕྱག་རྒྱ་དང་། ཚོགས་པ་ལས་བྱུང་སྟོང་ཉིད་སྒྲ་སྙན་སྒྲོག ། ཆོས་རྣམས་སྟོང་ཉིད་མཚོན་བྱེད་དྲིལ་བུའི་སྒྲས། ། བཛྲ་གཎྜེ།
རྡོ་རྗེ་ཁུ་ཚུར་གཉིས་ཀྱིས་རྔ་ཡབ་གཡོབ་པའི་ཚུལ་དང་། རྡུལ་དང་ཚད་པའི་གདུང་བ་ལ་སོགས་པ། ། སེལ་བྱེད་རྡུལ་གཡབ་བསིལ་གཡབ་སྦྲང་གཡབ་ཀྱིས། ། ཙཱ་མ་ར། ལག་གཉིས་འདུད་པའི་ཚུལ་དང་། བསྒོ་བ་ཉན་ཞིང་བྱ་བའི་ལས་ལ་མཁས། ། བརྩོན་པས་འདོད་དོན་སྒྲུབ་བྱེད་བྲན་ཚོགས་ཀྱིས། ། དཱ་ས་དཱ་སེ། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། བསམ་པ་ཙམ་གྱིས་འདོད་དགུ་འབྱུང་བ་ཡིས། །
མཛེས་པའི་གཟུགས་ལྡན་འདོད་འཇོའི་བ་ཚོགས་ཀྱིས། ། ཀ་དྲི་ཎི། འོག་ནས་འབྱུང་བ་རྟ་མཆོག་གི་ཕྱག་རྒྱ་དང་། མདོག་སྔོ་རྟ་རྒྱལ་བརྒྱད་ཁྲིས་རབ་བསྐོར་ཞིང་། ། ཤིན་ཏུ་བརླིང་ཞིང་རླུང་ལྟར་མགྱོགས་པའི་རྟ། ། ཨ་ཤྭ། གླང་པོའི་ཕྱག་རྒྱ་དང་། ཐལ་ཀར་མཆེ་བ་དྲུག་ལྡན་རིན་ཆེན་གྱི། ། དྲྭ་བས་སྤྲས་པའི་སྟོབས་ལྡན་གླང་པོ་ཡིས། ། ག་ཛཿ
ཞེས་པས་ཕུལ། བསྟོད་པའི་མཆོད་པ་ནི། རྡོ་རྗེ་དྲིལ་བུ་འཛིན་ཅིང་། ཧཱུྃ་ཧཱུྃ་ཧཱུྃ་དེ་ཧ་དྷ་རུ་པཾ་པཱ་ར་ཏ་རུ། དཱནྡྷ་ལིཾ་ག་ཎ། ཡོ་ཨ་དྷ་ཏུ་ཧེ་བཛྫ་ཏུ་ཧཾ་ཏེནྣཱ་ཧཱུྃ། ཏེནྣཱ་ཧཱུྃ། ཏེ་ནཱ་ཏེ་ཏེ་ཧཱུྃ། སུ་ར་ན་ར། ཝནྡི་ཏ།
ཙ་ར་ཎ་དྷ་རུ། ཀུ་སུ་མ་བི། ཎིརྨྨཱ་མ་རོ་ཥ་ཀ་རུ། ཧེ་བཛྲ་ཏུ་ཧཱུྃ། ཏེནྣཱ་ཧཱུྃ་ཏེནྣཱ་ཧཱུྃ། ཏེ་ནཱ་ཏེ་ཏེ་ཧཱུྃ། བྷ་ཝ་བི་མུཀྟི། བི་ཤེ་ཥ། གུ་ཎ་ཀུཥྞི། ཨ་ཨི།
ན་མ་ན་མ་ཧེ། ཧེ་བཛྫ་ཏུ་ཧཱུྃ། གུ་ཎ་པཱི་ཊི་ཨ་ཨི། ཞེས་པས་བསྟོད། པུས་མོ་གཡས་པའི་ལྷ་ང་ས་ལ་བཙུགས་ཏེ་ལག་གཡས་པས་སྤོས་ཕོར་བཟུང་ལ། ཐུགས་བརྩེ་བ་ཡི་དགོངས་པ་ཅན། ། སངས་རྒྱས་བདག་ལ་དགོངས་སུ་གསོལ། ། རྡོ་རྗེ་འཆང་ཆེན་རྣལ་འབྱོར་བདག ། དཀྱིལ་འཁོར་མཁའ་འགྲོ་ལྔ་བསྐྱེད་ཕྱིར། ། ཅི་ནུས་པ་ཡི་ཉེར་སྤྱོད་ཀྱིས། །
སློབ་མ་རྗེས་སུ་བཟུང་བ་དང་། ། ཁྱེད་རྣམས་ལ་ཡང་མཆོད་བགྱིད་ན། ། རྗེས་སུ་བརྩེ་བ་བསྐྱེད་ནས་ནི། ། བསྙེན་ཏེ་བཞུགས་པར་མཛད་པའི་རིགས། ། ཞེས་ལན་གསུམ་བརྗོད་པས་སྙན་གསན་དབབ་བོ། ། ཀུན་མཁྱེན་རིན་པོ་ཆེ་དང་ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པ་སོགས་ཡིག་ཆ་ཕལ་ཆེར་ན་ལུགས་འདི་ལ་བུམ་པ་སྟ་གོན་སྔོན་དང་ལྷ་སྟ་གོན་རྗེས་ལ་འབྱུང་བ་ཡང་དཔལ་ཨེ་ཝཾ་ཆོས་ལྡན་གྱི་ཕྱག་ལེན་དཀྱུས་མ་ལ་འདིར་མཛད་པས། གོང་དུ་བུམ་པའི་གཤོམས་གྲུབ་ན་དང་མ་གྲུབ་ན་འདིར་བུམ་པ་བཅའ་བ་སོགས་གོང་བཞིན་རིགས་འགྲེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཞེས་སོགས་ཀྱིས་བསངས། ཨོཾ་སྭ་བྷཱ་ཝ་ཞེས་སོགས་ཀྱིས་སྦྱངས། སྟོང་པའི་ངང་ལས་པཾ་ལས་པདྨ་དང་།
ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་ལས་རིན་པོ་ཆེའི་བུམ་པ་གཉིས་ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་འཆིང་དང་དཔག་བསམ་གྱི་ཡལ་གས་ཁ་བརྒྱན་པ། དྲི་ཞིམ་པོའི་དྲི་དང་། བཅུད་རྣམས་ཀྱིས་ཡོངས་སུ་གང་བའི་རྣམ་པར་རྒྱལ་བའི་བུམ་པའི་ནང་གི་དབུས་དང་ཕྱོགས་བཞིར་པཾ་ལས་པདྨ་དཀར་དམར་འདབ་མ་བརྒྱད་པ་རེ་རེ། དེ་རྣམས་ཀྱི་ལྟེ་བར་ཉོན་མོངས་པ་ལ་སོགས་པ་བདུད་བཞིའི་ངོ་བོ་ཚངས་པ་སེར་པོ། དབང་པོ་དཀར་པོ།
ཉེ་དབང་སྔོན་པོ། དྲག་པོ་ནག་པོ་རྣམས་གོང་ནས་གོང་དུ་བཀན་པའི་སྙིང་གར་དབུས་དང་ཕྱོགས་གཞན་གསུམ་དུ་ཉི་མ། ཤར་དུ་ཟླ་བ། འདབ་མ་རྣམས་དང་ཕྱོགས་བཞིའི་སྣ་ཚོགས་པདྨའི་གདན་གྱི་སྟེང་དུ། ཟླ་བ་དང་། ཉི་མ་དང་། རོའི་གདན། ལས་ཐམས་ཅད་པའི་བུམ་པར་སྣ་ཚོགས་པད་མ་དང་ཉི་མའི་གདན་དང་བཅས་པར་གྱུར། གཙོ་བོ་ལྔའི་གདན་གྱི་སྟེང་དུ་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་ཨ་ཨཱ་སོགས་ནས། ཨཾ་ཨཱཿབར་ཕྲག་གཉིས་བརྗོད།
ཞུ་བ་ལས་བྱུང་བའི་ཟླ་བའི་དཀྱིལ་འཁོར་ལྔར་གྱུར་པ་ནི་མེ་ལོང་ལྟ་བུའི་ཡེ་ཤེས། དེ་རྣམས་ཀྱི་སྟེང་དུ་སངས་རྒྱས་ཀྱི་དཔེ་བྱད་བཟང་པོ་བརྒྱད་ཅུའི་ངོ་བོ། ཀ་ཁ་ག་གྷ་ང་། སོགས་ནས། ཡ་ར་ལ་ཝ་ཌ་དྷ་བར་ལན་གཉིས་བརྗོད། བསྡུ་ན་གཙོ་བོ་ཡབ་ཡུམ་རྣམས་རྡོ་རྗེ་ཆོ་ག་གསུམ་ལས་བསྐྱེད་ཀྱང་རུང་གསུངས། ཞུ་བ་ལས་བྱུང་བའི་ཉི་མའི་དཀྱིལ་འཁོར་ལྔར་གྱུར་པ་ནི་མཉམ་པ་ཉིད་ཀྱི་ཡེ་ཤེས། དབུས་ཀྱི་ཉི་ཟླ་ཁ་སྦྱོར་གྱི་བར་དུ་ཧཱུྃ་ལས་མཱྂ་ལས་རྡོ་རྗེ་དང་གྲི་གུག་ཧཱུྃ་དང་མཱྂ་གྱིས་མཚན་པ། ཤར་གྱི་ཉི་ཟླ་ཁ་སྦྱོར་གྱི་བར་དུ་ཨོཾ་དང་ལཱྂ་ལས་འཁོར་ལོ་དང་གྲི་གུག་ཨོཾ་ལྂ་གྱིས་མཚན་པ། ལྷོའི་ཉི་ཟླ་ཁ་སྦྱོར་གྱི་བར་དུ་ཏྲཱྂ་དང་ཏྂ་ལས་རིན་པོ་ཆེ་དང་གྲི་གུག་ཏྲཱྂ་དང་ཏཱྂ་གྱིས་མཚན་པ།
ནུབ་ཀྱི་ཉི་ཟླ་ཁ་སྦྱོར་གྱི་ནང་དུ་ཨོཾ་དང་པྂ་ལས་པདྨ་དང་གྲི་གུག་ཨོཾ་དང་པྂ་གྱིས་མཚན་པ། བྱང་གི་ཉི་ཟླ་ཁ་སྦྱོར་གྱི་བར་དུ་ཁཱྂ་དང་ཏཱྂ་ལས་རལ་གྲི་དང་གྲི་གུག་ཁཱྂ་དང་ཏཱཾ་གྱིས་མཚན་པ་རྣམས་སོ་སོར་རྟོག་པའི་ཡེ་ཤེས། དེ་རྣམས་རོ་གཅིག་ཏུ་འདྲེས་པ་བྱ་བ་གྲུབ་པའི་ཡེ་ཤེས། དེ་ལས་སྐུ་ཡོངས་སུ་རྫོགས་པ་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་དབུས་སུ་རྡོ་རྗེ་མཁའ་འགྲོ་སྐུ་མདོག་དབང་པོ་སྔོན་པོ་ལྟ་བུ་ཞལ་བརྒྱད་ཕྱག་བཅུ་དྲུག་པ་ཞབས་བཞི་པ། རྩ་བའི་ཞལ་སྔོ། གཡས་དཀར་གཡོན་དམར། ཕྱག་བཅུ་དྲུག་གི་གཡས་པ་རྣམས་ན་གླང་པོ་ཆེ། རྟ། བོང་བུ་ཞེས་སོགས་ནས། སྦྱོར་བ་བར།
ཤར་དུ་རྟག་པ་སྐུ་མདོག་ཟླ་བ་ལྟར་དཀར་ཞིང་རྩ་བའི་ཞལ་དཀར། གཡས་ནག གཡོན་དམར་བ། ཕྱག་བཅུ་དྲུག་གི་གཡས་པ་རྣམས་ན་རྨ་བྱ། མ་ཧེ། ཆུ་སྲིན་མ་ཀ་ར་ཞེས་སོགས་ནས། སྦྱོར་བ་བར། ལྷོར་རིན་ཆེན་རྒྱལ་པོ་སྐུ་མདོག་གསེར་བཙོ་མ་ལྟ་བུ་རྩ་བའི་ཞལ་སེར། གཡས་ནག གཡོན་དམར་བ།
ཕྱག་བཅུ་དྲུག་གི་གཡས་པ་རྣམས་ན་བྱ་ཀ་རནྡ། ངུར་པ། ལུག་ཞེས་སོགས་ནས། སྦྱོར་བ་བར། ནུབ་ཏུ་རྟ་མགྲིན་སྐུ་མདོག་པདྨ་རཱ་ག་ལྟར་དམར་བ་རྩ་བའི་ཞལ་དམར། གཡས་ནག གཡོན་དཀར་བ། ཕྱག་བཅུ་དྲུག་གི་གཡས་པ་རྣམས་ན་དོམ། བྱ་རྒོད། བསེ་ཞེས་སོགས་ནས།
སྦྱོར་བ་བར། བྱང་དུ་རྟ་མཆོག་ཨིནྡྲ་ནཱི་ལ་ལྟར་ལྗང་བ་རྩ་ཞལ་རྟའི་གདོང་པ་ཅན་ལྗང་ཁུ་གཡས་ནག གཡོན་དཀར་བ། ཕྱག་བཅུ་དྲུག་གི་གཡས་པ་རྣམས་ན་གཟའ་ལྷག་ཕུར་བུ། མཇུག་རིང་ཞེས་སོགས་ནས། སྦྱོར་བ་བར། ཐམས་ཅད་ཀྱི་སྟེང་ཞལ་ནས། ཡབ་ཡུམ་ཐམས་ཅད་ཀྱང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། བར་མདུན་བསྐྱེད་བཞིན། ཡུམ་རྣམས་ཀྱི་མཁའ་མི་དམིགས་ཏེ་ཞེས་སོགས་ནས།
སྐུའི་དབྱིབས་བརྒྱུད་བར་བདག་བསྐྱེད་བཞིན། རྡོ་རྗེའི་ལམ་ནས་སོ་སོའི་ཡུམ་གྱི་མཁར་ཐིག་ལེ་བརྒྱད་བརྒྱད་དང་། སླར་ཡང་མཱ་མ་ཀིའི་མཁར་ཐིག་ལེ་ལྔ་དང་བཅས་པར་གྱུར། དེ་རྣམས་གྂ་ཙྂ་བྂ་གྷྂ་པྂ་ཤྂ་ལྂ་ཌྂ། པྂ་སྂ་བྂ་ཨཱྂ་པྂ་དྷྂ་དཱྂ་གྷྂ། སྂ་དྂ་ཏྂ་ཏཱྂ་ལྂ་ཧྂ་གྂ་ནཱྂ། པྂ་དྷྂ་སྥྂ་ཤྂ་ཝྂ་བྂ་མྂ་ལྂ། ཏྂ་ཀྂ་ཀྂ་སྂ་ལྂ་མྂ་པྂ་ཏཱྂ་ཛཿཧཱུྃ་བཾ་ཧོཿཧཱུྃ་རྣམས་སུ་གྱུར། དེ་རྣམས་སོ་སོའི་འཁོར་གྱི་ལྷ་མོ་བདུད་རྩི་འཁྱིལ་པ་དང་བཅས་པ་རྣམས་སུ་གྱུར་ཏེ། དེ་རྣམས་ཡུམ་གྱི་མཁའ་ནང་ནས་ཕྱིར་སྤྲོས་ཏེ།
རྣམ་རྒྱལ་བུམ་པའི་གདན་རྣམས་དང་ལས་ཐམས་ཅད་པའི་བུམ་པར་གདན་གྱི་སྟེང་དུ་འཁོད་པ་ནི། རྣམ་རྒྱལ་བུམ་པའི་རྡོ་རྗེ་ཅན་གྱི་དཀྱིལ་འཁོར་གྱི་ཤར་གྱི་འདབ་མ་ལ་གཽ་རཱི་དཀར་མོ་གཡས་རྡོ་རྗེ་ལྕགས་ཀྱུ་འཛིན་པ་དེ་བཞིན་དུ། ལྷོར་ཙཽ་རཱི་ནས། རླུང་གིས་བསྐྱོད་པའི་རྒྱལ་མཚན་འཛིན་པ་བར་དང་། དེ་བཞིན། ཕན་པའི་དཀྱིལ་འཁོར་གྱི་ཤར་གྱི་འདབ་མ་ལ་སྐམ་པ་ནག་མོ་གཡས་སྐམ་པ་འཛིན་པ་དེ་བཞིན་དུ། ལྷོར་ཞགས་པ་མ་ནས། དྲིའི་དུང་ཆོས་འཛིན་པ་བར་དེ་བཞིན། རྡོ་རྗེ་ཉི་མའི་དཀྱིལ་འཁོར་གྱི་ཤར་གྱི་འདབ་མ་ལ་ཉི་ལག་མ་དཀར་མོ་གཡས་ཉི་མའི་དཀྱིལ་འཁོར་འཛིན་པ་དེ་བཞིན་དུ། ལྷོར་མར་མེ་མ་ནས།
གཡས་གར་གྱི་ཚུལ་བྱེད་པ་བར། དེ་བཞིན། པདྨ་གར་དབང་གི་དཀྱིལ་འཁོར་གྱི་ཤར་གྱི་འདབ་མ་ལ་པདྨ་ཅན་དཀར་མོ་གཡས་པདྨ་འཛིན་པ་དེ་བཞིན། ལྷོར་ཆོས་འབྱུང་མ་ནས། གཡས་རྫ་རྔ་འཛིན་པ་བར། དེ་བཞིན། རྟ་མཆོག་གི་དཀྱིལ་འཁོར་གྱི་ཤར་གྱི་འདབ་མ་སྒོ་ལྕགས་མ་དཀར་མོ་གཡས་སྒོ་ལྕགས་འཛིན་པ་དེ་བཞིན། ལྷོར་ལྡེ་ཀྱོག་མ་ནས། གཡས་ཨུཏྤ་ལ་འཛིན་པ་བར། དེ་བཞིན་ཕྱོགས་བཞིའི་ཤར་དུ་ནས།
དྲིལ་བུ་འཛིན་པ་བར། དེ་ཐམས་ཅད་ཀྱང་ཞལ་གཅིག་ཕྱག་གཉིས་ནས། གར་སྟབས་ཀྱིས་བཞུགས་པའོ། ། བར་བདག་མདུན་སོགས་སུ་བཤད་པ་ལྟར་བརྗོད། ལས་བུམ་དུ་བདུད་རྩི་འཁྱིལ་པ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་གཡས་སྣ་ཚོགས་རྡོ་རྗེ་གཡོན་དེས་ཡུ་བ་བྱས་པའི་དྲིལ་བུ་འཛིན་པ། སྟག་དང་སྦྲུལ་དང་། མི་སྡུག་པའི་རྒྱན་གྱིས་བརྒྱན་པ་གཡས་བསྐུམ་གཡོན་བརྐྱང་གིས་བཞུགས་པ་བསྐྱེད། རང་གི་ཐུགས་ཀ་ནས་འོད་ཟེར་འཕྲོས་པས་མཁའ་འགྲོ་ལྔའི་དཀྱིལ་འཁོར་གྱི་ལྷ་ཚོགས་བདུད་རྩི་འཁྱིལ་པ་དང་བཅས་པ་ཨོཾ་བཛྲ་ས་མཱ་ཛཿ ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཨོཾ་བཛྲ་ནཱི་ཝི་ཏི་ཧཱུྃ་སྭཱཧཱ་ཞེས་སོགས་ཆུ་བཞི་དང་།
ཨོཾ་བཛྲ་པུཥྤེ་ཨཱཿཧཱུྃ་ཞེས་སོགས་ནས། ཨོཾ་བཛྲ་ཤཔྟ་ཨཱཿཧཱུྃ་གི་བར་གྱིས་མཆོད། ཨོཾ་བཛྲ་གཽ་རཱི་ཞེས་སོགས་སྔགས་ཕྱག་རྒྱ་བཞིའི་དགུག་གཞུག་སོགས་བྱ། དེ་རྣམས་ཀྱི་མིག་ཏུ་གཏི་མུག་རྡོ་རྗེ་མ་སོགས་ནས། ཐུགས་ཀར་ཐུགས་རྡོ་རྗེ་མ། ཐུགས་ཀའི་ས་བོན་ལས་འོད་ཟེར་འཕྲོས་པས་དབང་བསྐུར་གྱི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ།
འཁོར་དཔག་ཏུ་མེད་པ་དང་བཅས་པ་ཨོཾ་བཛྲ་ས་མཱ་ཛཿ ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཀུ་ལ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཨོཾ་བཛྲ་ནཱི་ཝི་ཏི་ཧཱུྃ་ཁཾ་སྭཱཧཱ། ཞེས་སོགས་ནས། ཨོཾ་བཛྲ་ཤཔྟ་ཨཱཿཧཱུྃ་བར་གོང་བཞིན། བཅོམ་ལྡན་དེ་བཞིན་ནས། ལྕགས་སྒྲོག་མ་ལ་འོད་དཔག་མེད་བར་བདག་མདུན་སྐབས་བཤད་པ་ལྟར་དང་། དྲིལ་བུ་མ་དང་བདུད་རྩི་འཁྱིལ་པ་ལ་དོན་ཡོད་གྲུབ་པས་དབུ་བརྒྱན། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཞེས་སོགས་ནས།
ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་ཤཔྟ་ཨཱཿཧཱུྃ་བར། ཨོཾ་བཛྲ་དྷརྨ་ར་ཎི་ཏ་སོགས་བརྗོད། ཧཱུྃ་ཨོཾ་ཏྲཱྃ་ཨཱྂ་ཁཱྂ་མཱྂ་ལྂ་རྂ་པྂ་ཏཱྂ་གྂ་ཙྂ་བྂ་གྷྂ་པྂ་ཤྂ་ལྂ་ཌྂ་པྂ་སཱྂ་བྂ་ཨཱྂ་པྂ་དྷྂ་དཱྂ་གྷྂ། སྂ་དྂ་རྂ་ཏྂ་ལྂ་ཧྂ་གཱྂ་ནཱྂ། པྂ་དྷྂ་སྥྂ་ཤྂ་ཝྂ་བཱྂ་ལྂ་མྂ། ཏྂ་ཀྂ་ཀྂ་པྂ་ལྂ་མྂ་པྂ་ཏཱྂ། ཛཿཧཱུྃ་བཾ་ཧོཿཧཱུྃ། ཨོཾ་ཨཱཿཧཱུྃ། ཞེས་པས་ནང་མཆོད། དཀར་མོ་རི་དྭགས་མཚན་མ་འཛིན་ཞེས་སོགས་ནས།
འཁྱུད་པ་ཉིད་བར། ཁྱོད་ནི་རྣལ་འབྱོར་མ་ཚོགས་ནས། དགྱེས་བར། འཇིགས་པའི་ཧཱུྃ་སྒྲ་ངེས་སྒྲོགས་ཤིང་། ། བགེགས་རྣམས་མ་ལུས་འཇོམས་མཛད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། ཞེས་པས་བསྟོད་ལ། པད་ཀོར་བྱས་ནས་གཟུངས་ཐག་བླངས་ཏེ། བདག་གི་སྙིང་ཁ་ནས་སྔགས་ཀྱི་འཕྲེང་བ་དམར་པོ་གཟུངས་ཐག་ལ་བརྟེན་ཏེ་སོང་ནས་བུམ་ནང་གི་ལྷ་རྣམས་ལ་ཕོག་པས་ལྷ་རྣམས་དམར་ལམ་སོང་སྟེ་བདག་གི་དབང་དུ་འདུས་ཤིང་བ་སྤུའི་བུ་ག་ནས་བདུད་རྩིའི་རྒྱུན་བྱུང་བས་བུམ་པ་གང་བར་གྱུར།
ཞེས་པས་གཟུངས་ཐག་ནས་བཟུང་སྟེ་གཙོ་བོའི་སྔགས། ཨོཾ་དྷ་ར་དྷ་ར། དྷ་ར་ཡ་དྷ་ར་ཡ། མརྡྷ་མརྡྷ་བཛྲ་དྷྲྀཀ་ཕཊ་སྭཱཧཱ། བརྒྱ་རྩ་བརྒྱད་དང་། གཞན་ཇི་ལྟར་ནུས་པ་དང་། ལྟག་པ་ཉི་མ་གར་དབང་རྟ་མཆོག་གཙོ་འཁོར་རྣམས་ཀྱི་སྔགས་སྒྲུབ་ཐབས་བཞིན། ལས་བུམ་ལ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ་བརྒྱ་རྩ་བརྒྱད་བཟླས་ཏེ་དུང་ཆོས་ཀྱི་ཆུ་ཐོག་མར་རྣམ་རྒྱལ་དེ་ནས་ལས་བུམ་དུ་བླུག་སྟེ། ཨོཾ་ཨཱཿཧཱུྃ་བུམ་པའི་ལྷ་རྣམས་འོད་དུ་ཞུ་བ་ལས་བྱང་ཆུབ་ཀྱི་སེམས་ཀྱི་རང་བཞིན་གྱི་ཆུར་གྱུར།
ཅེས་བརྗོད་ལ་ཡེ་ཤེས་པའི་ངོ་བོ་རྣམ་པ་བྱང་ཆུབ་སེམས་ཀྱི་ཆུ་ལ་སླར་ཡང་སྔར་ལྟར་མཆོད་བསྟོད་བྱས་ལ། ཨོཾ་ཤྲཱི་བཛྲ་ཧེ་རུ་ཀ་སོགས་ནས། མ་ཧཱ་ས་མ་ཡ་ས་ཏྭ་ཨཱཿཧཱུྃ། ཞེས་པའི་བར་གྱིས་ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་ངོ་། ། མདུན་བསྐྱེད་ལ་གཏོར་མ་འབུལ་བ་ནི། གཏོར་མ་་་་་་གོང་དུ་བར་ཕུད་ནས་བྲན་དུས་སྦྱང་བདུག་ཟིན་པས་འདིར་མི་དགོས། ལ་ནང་མཆོད་ཆུ་ཆང་གིས་བྲན་ཏེ། ཨོཾ་བཛྲ་ཨ་མྲྀ་ཏ་སོགས་ཀྱིས་བགེགས་བསངས། ཨོཾ་སྭ་བྷཱ་ཝ་སོགས་ཀྱིས་སྟོང་པར་སྦྱངས། སྟོང་པའི་ངང་ལས་ཞེས་སོགས་ནས།
བདུད་རྩིའི་རྒྱ་མཚོ་ཆེན་པོར་གྱུར་ཞེས་བརྗོད། ཨོཾ་ཨཱཿཧཱུྃ། ཧ་ཧོ་ཧྲཱིཿལན་གསུམ། མདུན་བསྐྱེད་ཀྱི་དུར་ཁྲོད་བརྒྱད་དུ་ཧཱུྃ་བརྒྱད་ཡོངས་སུ་གྱུར་པ་ལས་ཤར་དུ་བརྒྱ་བྱིན། ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན། ཤར་ལྷོར་མེ་ལྷ། ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྷ།
བྱང་ཤར་དུ་དབང་ལྡན་ཏེ་ཐམས་ཅད་ཀྱང་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་དང་གཡོན་དྲིལ་བུ་འཛིན་པ། རང་དང་འདྲ་བའི་རིགས་མ་ལ་འཁྱུད་པ། ཞབས་གཡས་བརྐྱང་བས་བཞུགས་པ། དབང་ལྡན་གྱི་དུར་ཁྲོད་ཀྱི་སྟེང་གི་ཆར་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨོཾ་དགུ་ཡོངས་སུ་གྱུར་པ་ལས་དབུས་སུ་སྐུ་རྡོ་རྗེ། ཤར་དུ་དབང་ཕྱུག་ཆེན་པོ། ལྷོར་ལྷའི་དབང་པོ། ནུབ་ཏུ་ཚངས་པ། བྱང་དུ་ཁྱབ་འཇུག ཤར་ལྷོར་འདོད་པའི་དབང་ཕྱུག
ལྷོ་ནུབ་ཏུ་ཚོགས་ཀྱི་བདག་པོ། ནུབ་བྱང་དུ་བྷྲིང་གི་རི་ཏི། བྱང་ཤར་དུ་གཞོན་ནུ་ཀརྟི་ཀཱ་སྟེ་ཐམས་ཅད་ཀྱང་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་དང་ཞེས་སོགས་ནས། བཞུགས་པ་བར། སྲིན་པོའི་དུར་ཁྲོད་ཀྱི་འོག་གི་ཆར་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨཱཿདགུ་ཡོངས་སུ་གྱུར་པ་ལས། དབུས་སུ་གསུང་རྡོ་རྗེ། ཤར་དུ་སྟོབས་ཀྱི་རྒྱུ། ལྷོར་དུང་སྐྱོང་། ནུབ་ཏུ་མཐའ་ཡས།
བྱང་དུ་ནོར་རྒྱས། ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པདྨ། བྱང་ཤར་དུ་པདྨ་ཆེན་པོ་སྟེ་ཐམས་ཅད་ཀྱང་སྐུ་མདོག་དམར་པོ་ཞལ་གཅིག་ཕྱག་གཉིས་པ། གཡས་རྡོ་རྗེ་དང་། ཞེས་སོགས་དང་། བཞུགས་པ་བར་མགྲོན་དགུག་པ་ནི། སྟེང་གི་ལྷ་ཐམས་ཅད་ལྷ་ཆེན་བརྒྱད་ལ་ཐིམ། ས་འོག་ན་གནས་པ་ཐམས་ཅད་ཀླུ་ཆེན་བརྒྱད་ལ་ཐིམ་སྟེ་དེ་དག་དང་གཉིས་སུ་མེད་པར་གྱུར།
མགྲོན་བྱིན་གྱིས་བརླབས་པ་ནི། རང་གི་སྙིང་ཁའི་ས་བོན་ལས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་རྡོ་རྗེའི་དཀྱིལ་འཁོར་དང་བཅས་པའི་རྣམ་པར་ཨོཾ་བཛྲ་ས་མཱ་ཛཿ ཞེས་སྤྱན་དྲངས་ལྕགས་ཀྱུ་ལ་སོགས་པའི་ཕྱག་རྒྱ་བྱ་ཞིང་། ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎི་ཀ་ཝཱཀྐ་ཙིཏྟ། ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཞེས་སོགས་ཀྱིས་དགུག་གཞུག་སོགས་དང་། དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ་ཞེས་སོགས་ནས། ཐུགས་ཀར་ཐུགས་རྡོ་རྗེ་མ་བར་གྱིས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས། མགྲོན་ལ་དབང་བསྐུར་བ་ནི། སླར་ཡང་ཐུགས་ཀའི་ས་བོན་གྱི་འོད་ཟེར་གྱིས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ
དཀར་མོ་རི་དྭགས་མཚན་མ་འཛིན། ། ཞེས་སོགས་ནས། གཡུང་མོས་སྐུ་ལ་འཁྱུད་པ་ཉིད། ། ཅེས་པས་མཆོད། བཅོམ་ལྡན་དེ་བཞིན་གཤེགས་པ་ཀུན། ། ཞེས་སོགས་ནས། ཥཱིཉྩ་ཧཱུྃ་བར། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས་བྱང་ཆུབ་ཀྱི་སེམས་ཀྱི་ཆུ་རྒྱུན་གྱིས་ལུས་ཐམས་ཅད་གང་། ཆུའི་ལྷག་མ་ཡར་ལུད་པ་ལས། སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་པར་སྣང་མཛད།
ཕྱོགས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱིས་དབུ་བརྒྱན། པད་ཀོར་སྔོན་འགྲོའི་སོ་སོའི་ཕྱག་རྒྱ་ལ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཀཱ་ཡ་ཝཱཀྐ་ཙིཏྟ་ཨོཾ་ནཱི་རཱི་ཧཱུྃ་ཁཾ་སྭཱཧཱ། ཨོཾ་བཛྲ་ནཱི་ཝི་ཏི་ཧཱུྃ་ཁཾ་སྭཱཧཱ། ཞེས་སོགས་ཆུ་བཞི་དང་པད་ཀོར་སྔོན་འགྲོའི་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱའི་མཐར་སེ་གོལ་གཏོག་པ་དང་བཅས། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་ས་པ་རི་ཝཱ་ར། ཀཱ་ཡ་ཝཀྐ་ཙིཏྟ། ཨིནྡ། ཛ་མ།
ཛ་ལ། ཛཀྑ། བྷུ་ཏ་ཞེས་སོགས་ནས། ཨོཾ་ཨཱཿཧཱུྃ་ཕཊ་སྭཱཧཱ། བར་སྔོན་འགྲོ་གཏོར་མ་བཞིན། ཞེས་ལན་གསུམ་མམ་ལྔ་ལ་སོགས་པ་བརྗོད་པས་མགྲོན་རྣམས་མཉེས་ཤིང་ཚིམ་ནས་ཅི་འདོད་པའི་དངོས་གྲུབ་སྩོལ་བར་བསམ། ཨོཾ་བཛྲ་པུཥྤེ་ཨཱཿཧཱུྃ་ཞེས་སོགས་ནས། ཨོཾ་བཛྲ་ནཻ་ཝི་དྱེ་ཨཱཿཧཱུྃ་གིས་ཕྱི་མཆོད་དང་། ཧཱུྃ་ཨོཾ་ཏྲཱྃ་ཨཱྂ་ཁྂ་མཱྂ་ལྂ་རྂ་པྂ་ཏཱྂ་གཱྂ་ཙྂ་ཞེས་སོགས་སོ་སོའི་ས་བོན་གྱི་མཐར། ཨོཾ་ཨཱཿཧཱུྃ།
གི་ནང་མཆོད་དང་། རྡོ་རྗེ་དྲིལ་བུ་འཛིན་པས། དཀར་མོ་རི་དྭགས་སོགས་ནས། འཁྱུད་པ་ཉིད། ཅེས་ཡིད་བྱུང་མཆོད་པས་ཀྱང་མཆོད་ལ། བསྟོད་པ་བྱ་བ་ནི། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཞེས་སོགས་ནས། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། ཞེས་དང་།
མི་བསྐྱོད་རྡོ་རྗེ་ཡེ་ཤེས་ཆེ། ། ཞེས་སོགས་ནས། སྣ་ཚོགས་མཁའ་འགྲོར་ཕྱག་འཚལ་བསྟོད། ། ཅེས་པས་བསྟོད། འཕྲིན་ལས་གཞོལ་བ་ནི། དྲིལ་བུ་ཆིག་བརྡུང་དང་། ལྷ་ཆེན་བརྒྱད་པོ་འཁོར་དང་བཅས། ། ཞེས་སོགས་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་ཕྲིན་ལས་བཅོལ་ལོ། །
དེ་ནས་གུར་ཞལ་ལས་མགོན་མཁའ་འགྲོ་སྤྱི་གཏོར་གཞི་བདག་སོགས་ཀྱི་གཏོར་བསྔོ་འཁོར་བཅས་དང་། བསྐང་བ་སོགས་སྐབས་སུ་གང་བབས་བྱས་ལ་ཚོགས་འཁོར་ཡོད་ན་སོ་སོའི་ཕྱག་ལེན་བཞིན་བྱས་ལ་སྤྱི་བཏབ། སྲིད་ཞི་དཔལ་འབྱོར་སོགས་རྒྱུན་བཞིན་དང་། སློབ་མ་ཡོད་ན་སྡེ་དགེ་ཞུ་ཆེན་རིན་པོ་ཆེ་ཚུལ་ཁྲིམས་རིན་ཆེན་སོགས་ཀྱིས་མཛད་པའི་མཚམས་སྦྱོར་བཞིན་བྱས་ལ། རྗེས་ཆོག་ནི་མཆོད་པ་རྣམས་ཁ་གསོས་ཏེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཞེས་སོགས་ཀྱིས་བསངས། ཨོཾ་སྭ་བྷཱ་ཝ་ཞེས་སོགས་ཀྱིས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་མཆོད་རྫས་རྣམས་ཧཱུྃ་ཞུ་བ་ལས་བྱུང་བའི་ཞབས་བསིལ། ཞལ་བསིལ། འཐོར་འཐུང་།
མཆོད་ཡོན། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་ནཱི་རཱི་ཧཱུྃ་ཁཾ་སྭཱཧཱ། ཞེས་སོགས་ནས། ཨོཾ་བཛྲ་ཤཔྟ་ཨཱཿཧཱུྃ་གི་བར་སོ་སོའི་ཕྱག་རྒྱ་དང་བཅས་པས་བྱིན་གྱིས་བརླབས།
པད་ཀོར་སྔོན་འགྲོའི་སོ་སོའི་ཕྱག་རྒྱ་དང་བཅས། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁཾ་སྭཱཧཱ། དེ་བཞིན་དུ་ཆུ་ལྷག་མ་གསུམ་དང་མེ་ཏོག་སོགས་ལ་མཚན་སྔགས་རང་སྔགས་སྦྱོར་ཚུལ་རྣམས་མདུན་བསྐྱེད་སོགས་སུ་བཤད་པ་ལྟར་ཤེས་པར་བྱས་ལ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་ཤཔྟ་ཨཱཿཧཱུྃ། ཞེས་རོལ་མོ་དང་བཅས་པའི་བར་གྱིས་ཕྱི་མཆོད། ཧཱུྃ་ཨོཾ་ཏྲཱྃ་ཨཱྂ་ཁྂ་མཱྂ་ལྂ་རྂ་པྂ་ཏཱྂ་སོགས་ནས། ཛཿཧཱུྃ་བཾ་ཧོཿའི་མཐར། ཨོཾ་ཨཱཿཧཱུྃ་བཏགས་པས་ནང་མཆོད་དང་། དཀར་མོ་རི་དྭགས་མཚན་མ་འཛིན། ། སོགས་ནས།
གཡུང་མོས་སྐུ་ལ་འཁྱུད་པ་ཉིད། ། ཀྱིས་ཡིད་བྱུང་དང་། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། སོགས་ནས། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། ཞེས་པས་བསྟོད། ཨོཾ་ཤྲཱི་བཛྲ་ཧེ་རུ་ཀ་སོགས་ནས། མ་ཧཱ་ས་མ་ཡ་སཏྭ་ཨཱཿཧཱུྃ་ཕཊ་ཡིག་བརྒྱ་ལན་གསུམ་དང་། མ་འབྱོར་པ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། །
བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། ཞེས་པ་ཙམ་མམ། གང་ཡང་བདག་ཅག་ལས་དང་པོ་པའི། ། ཞེས་སོགས་ཚིག་ལྷུག་རྒྱུན་བཞིན་བརྗོད་ཀྱང་ཆོག་པས། ལྷག་ཆད་ཁ་སྐོང་བར་མཛད་དུ་གསོལ། ། བར། དེ་ནས་ཁུ་ཚུར་གཉིས་ཀྱིས་མཐེའུ་ཆུང་སྦྲེལ་མཛུབ་མོ་བརྐྱངས་ཏེ་རྩེ་སྤྲད་པ་གཙུག་ཏོར་གྱི་ཕྱག་རྒྱ་སྤྱི་བོར་བཟློག་སྟེ། ཧཱུྃ་བཛྲ་ཨུཏྟིཥྛ། སྟ་གོན་གྱི་ལྷ་རྟེན་དང་བརྟེན་པར་བཅས་པ་རྣམས་མདུན་གྱི་ནམ་མཁར་བྱོན་ཏེ་ཇི་སྲིད་སང་སྤྱན་མ་དྲངས་ཀྱི་བར་དུ་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ།
ཞེས་བརྗོད། སླར་ཡང་པད་ཀོར་སྔོན་དུ་འགྲོ་བའི་སོ་སོའི་ཕྱག་རྒྱ་དང་བཅས་ཏེ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཞེས་སོགས་ནས། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་ཤཔྟ་ཨཱཿཧཱུྃ། ཞེས་རོལ་མོ་དང་བཅས་པས་ཕྱི་མཆོད། ཧཱུྃ་ཨོཾ་ཏྲཱྃ་ཨཱྂ་ཁྂ་མཱྂ་ལྂ་རྂ་སྂ་ཏཱྂ་གྂ་ཙྂ་པྂ་གྷྂ་སོགས་ནས། ཛ་ཧཱུྃ་བཾ་ཧོཿའི་མཐར། ཨོཾ་ཨཱཿཧཱུྃ་གིས་ནང་མཆོད། དཀར་མོ་རི་དྭགས་སོགས་ཀྱིས་ཡིད་མཆོད།
ཁྱོད་ནི་རྣལ་འབྱོར་མ་ཚོགས་སོགས་ཀྱིས་བསྟོད། ཆོས་སྐྱོང་གི་བྲིས་སྐུ་སོགས་གཏོར་མགྲོན་གྱི་རྟེན་ཡོད་པ་རྣམས་ལ་ཐལ་མོ་སྦྱར་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་སྐུ་གཟུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ཀྱི་མགོན་སྐྱབས་དང་དཔུང་གཉེན་དམ་པ་མཛད་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་རྟེན་ལ་མེ་ཏོག་གཏོར། རྟེན་མེད་ན་མི་གསོས་སོ། ། རྟེན་མེད་པ་རྣམས་ལ།
ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། གཏོར་མགྲོན་གྱི་ཡེ་ཤེས་པ་རྣམས་རང་བཞིན་གྱི་གནས་སུ་བཛྲ་མུཿ ཞེས་དང་། མཐེབ་སྲིན་གྱིས་སེ་གོལ་བྱ། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ། ཛཿཧཱུྃ་བཾ་ཧོཿ གོ་བགོ་བ་ནི།
རང་གི་མིག་ཏུ་གཏི་མུག་རྡོ་རྗེ་མ་སོགས་ནས། ཐུགས་ཀར་ཐུགས་རྡོ་རྗེ་མ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་ཝཱ་ཨཏྨ་ཀོ྅ཧཾ། དགེ་བ་བསྔོ་བ་ནི། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། ། མྱུར་དུ་འགྲུབ་ནས་ཚེ་འདི་ཁོ་ན་ལ། ། རྡོ་རྗེ་འཛིན་པའི་ས་ལ་འགོད་པར་ཤོག ། བདག་གིས་དུས་གསུམ་དགེ་བ་ཅི་བསགས་པ། ། ནམ་མཁའི་མཐའ་ཀླས་གྱུར་པའི་སེམས་ཅན་རྣམས། །
བླ་མེད་ཐེག་པ་ཆེན་པོའི་སྣོད་གྱུར་ནས། ། ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག ། བདག་ཀྱང་སངས་རྒྱས་མ་ཐོབ་བར། ། སྐྱེ་དང་སྐྱེ་བར་གནས་བཟང་པོར། ། རིགས་བཟང་སྤྱོད་པ་བཟང་བ་དང་། ། གྲོགས་བཟང་བླ་མས་རྗེས་འཛིན་ཤོག ། ཚུལ་ཁྲིམས་དག་ཅིང་མཁས་ལ་སྒྲིམ། ། རྣམ་པར་དག་ཅིང་རྒྱུད་གཅིག་ལ། ། བསྐལ་བཟང་སྤྱོད་པས་རྣམ་བརྒྱན་ཏེ། ། ཐོས་ནས་ལེགས་བཤད་སྟོན་པར་ཤོག །
མགོ་བོར་བླ་མའི་ཅོད་པན་བཅིང་། ། ལག་པས་ཐབས་ཤེས་རྡོར་དྲིལ་འཛིན། ། ངག་ཏུ་གསང་སྔགས་རྒྱལ་པོ་བཟླ། ། ཡིད་ཀྱིས་ཟུང་འཇུག་སྒོམ་པར་ཤོག ། འདི་ནས་བྱང་ཆུབ་མ་ཐོབ་བར། ། བླ་མ་ལྷ་དང་མི་འབྲལ་ཞིང་། ། སྒྲུབ་ལ་བར་ཆད་མེད་པ་དང་། ། བསྟན་ལ་བྱ་བ་བྱེད་པར་ཤོག ། བླ་མེད་བླ་མའི་ཐུགས་རྗེ་དང་། ། རྒྱལ་དང་རྒྱལ་སྲས་རང་རྒྱལ་དང་། །
དགྲ་བཅོམ་བདེན་པའི་བྱིན་རླབས་ཀྱིས། ། ཇི་ལྟར་བསྔོས་བཞིན་འགྲུབ་པར་ཤོག ། ཞེས་དང་འོག་ནས་འབྱུང་བའི་བཀྲ་ཤིས་བྱས་ལ་ཚོམ་བུ་མཆོད་པ་སོགས་བསྡུས་ཏེ་དགེ་བའི་བྱ་བས་གནས་པར་བྱའོ། ། སྟ་གོན་ཡོངས་སུ་རྫོགས་པ་ལྷག་ཆད་ནོར་འཁྲུལ་མེད་པར་བསྟན་ཟིན་ཏོ།། །། གཉིས་པ་དངོས་གཞི་ནི། ལྷ་སྟ་གོན་བྱས་པའི་སར། འདིའི་དཀྱིལ་ཐང་རབ་གནས་ཅན་ཞལ་ཤར་དུ་ཕྱོགས་པར་བཀྲམ། དེའི་མཐར་མཆོད་པ་དང་གཏོར་མ་སྟ་གོན་གྱི་སྐབས་ལས་མི་ཉུང་བ་དང་། སྔོན་འགྲོ་གཏོར་མ་དང་ཕྱི་རོལ་པའི་གཏོར་མ། ཁྱད་པར་དུ་སྐབས་འདིར་བདུད་རྩིའི་ཆུ་ཞེས་བྱ་བ་དམ་བཞག་དང་གསང་དབང་གི་རྫས་སུ་དགོས་པ་ཆང་ལ་སོགས་པར་བདུད་རྩིའི་རིལ་བུ་བཏབ་པ་དང་།
དམ་ཚིག་གི་ཆུ་ཞེས་བྱ་བ་བུམ་པ་སོ་སོར་བཅས་ན་དེ་དག་གི་ཆུ་བསྡུས་པའམ་གཉིས་ལས་མེད་ན། རྣམ་རྒྱལ་བུམ་པའི་ཆུ་དུང་ཆོས་ལ་སོགས་པར་བླུགས་པ་དང་། མདུན་བསྐྱེད་ཀྱི་མཆོད་པ་ལ་དགོས་པ་འབྲས་བུ་དང་ལྕགས་ཀྱུ་ལྔའི་གཟུགས་འགྲོས་ཀྱང་བཤམ། གཞན་དང་བླ་རེ་དང་གདུག་དང་། རྒྱལ་མཚན་དང་། བ་དན་དང་། གོས་ཟུང་ལ་སོག་པས་བརྒྱན་ནོ། ། སློབ་མ་དབང་བསྐུར་བྱེད་ན་མཚམས་སྦྱོར་བཞིན་དེའི་དབང་རྫས་རྣམས་ཀྱང་མ་ཚང་བ་མེད་པ་འདུ་བྱས་ལ། སང་ཉིན་དཔོན་སློབ་རྣམས་གྲལ་ལ་འཁོད་སྔོན་འགྲོ་གཏོར་མ་ནས་བཟུང་ཡབ་བཞི་པོ་དབུས་ཀྱི་གཙོ་བོ་ལ་ཐིམ་བར་སྟ་གོན་སོར་བཞག་བྱ་ལ། རང་རྡོ་རྗེ་ཅན་གྱི་ང་རྒྱལ་གྱིས་མདུན་གྱི་མཆོད་པ་རྣམས།
ཨོཾ་བཛྲ་ཨ་མྲྀ་ཏ་སོགས་ཀྱིས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨ་ལས་བྱུང་བའི་ནས། ལྷ་རྫས་ལས་གྲུབ་པའི་བར་སྟ་གོན་མཆོད་འཕྲེང་བྱིན་རླབས་བཞིན་ལ། ཞབས་བསིལ། ཞལ་བསིལ། འཐོར་ཐུང་། མཆོད་ཡོན། མེ་ཏོག་སོགས་ནས། རོལ་མོ་རྣམས་དང་བར་སྟ་གོན་བཞིན།
བདུད་རྩི་དང་དམ་ཚིག་གི་ཆུ་དང་ལྕགས་ཀྱུ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་བཛྲ་ནཱི་རཱི་ཧཱུྃ་ཁཾ། ཨོཾ་དྷྭཾ་དྷྭཾ། ཨོཾ་ཛཿཧཱུྃ་བཾ་ཧོཿཁཾ་རཾ། ལན་གཉིས་ཏེ་ཞབས་བསིལ་ཞལ་བསིལ་གཉིས་ལ་སྔགས་སོ་སོ་དང་། འཐོར་འཐུང་མཆོད་ཡོན་གཉིས་སྔགས་གཅིག་པ་ཡིན། ཨོཾ་བཛྲ་པུཥྤེ་ཨཱཿཧཱུྃ་སོགས་ནས། ཨོཾ་བཛྲ་ཤཔྟ་ཨཱཿཧཱུྃ་བར་སྟ་གོན་བཞིན་དང་། གཡོན་པའི་མཐེ་བོང་དང་སྲིན་ལག་སྦྱར་བའི་ཕྱག་རྒྱ་བྱས་ཏེ། ཨོཾ་ཨཱཿསྭཱཧཱ།
ཨོཾ་ཨཱཿཧཱུྃ་སྭཱཧཱ། ཨོཾ་ཤྲཱི་ཧཱུྃ་གྷུྂ་ཛྂ་སྭཱཧཱ། མདུན་གྱི་དཀྱིལ་འཁོར་ལ་དམིགས་ལ་རྡོ་རྗེའི་རྩེས་ནང་མཆོད་ནས་གཏོར་ཏེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཞེས་སོགས་ཀྱིས་བསངས། ཨོཾ་སྭ་བྷཱ་ཝ་ཞེས་སོགས་ཀྱིས་སྦྱངས། སྟོང་པའི་ངང་ལས་སྐད་ཅིག་གིས་ནམ་མཁའི་དབྱིངས་སུ་སེམས་ཀྱི་སྣང་བ་ལས་བྱུང་བའི་ནས། ཟླ་བ་དང་། ཉི་མ་དང་། རོའི་གདན་རེ་རེ་བར་སྟ་གོན་བཞིན། རང་ཉིད་དཀྱིལ་འཁོར་གྱི་ཤར་ཕྱོགས་ཀྱི་སྒོ་ཁང་དུ་གཙོ་བོ་ཡབ་ཡུམ་དུ་གསལ་བའི་ཡུམ་གྱི་མཁའ་མི་དམིགས་ཏེ་ཞེས་སོགས་ནས།
མེས་ཞུ་བར་སྒྲུབ་ཐབས་བཞིན། བྱང་ཆུབ་ཀྱི་སེམས་སུ་གྱུར་པ་ཡབ་ཀྱི་རྡོ་རྗེའི་ལམ་ནས་ཡུམ་གྱི་མཁར་བབས་པ་ལས་ཐིག་ལེ་ཆ་བཞི་བཅུ་རྩ་དགུར་གྱུར། དེ་རྣམས་མི་བསྐྱོད་པ་གཙོ་བོར་གྱུར་པའི་མཁའ་འགྲོ་ལྔ་རིགས་བསྡུས་པའི་དཀྱིལ་འཁོར་གྱི་ལྷ་ཚོགས་སུ་གྱུར་པ་ནི། མཁའ་འགྲོ་ལྔའི་དཀྱིལ་འཁོར་གྱི་དབུས་སུ་རྡོ་རྗེ་མཁའ་འགྲོ། ཤར་དུ་ཕན་པ། ལྷོར་རྡོ་རྗེ་ཉི་མ། ནུབ་ཏུ་པདྨ་གར་དབང་། བྱང་དུ་རྟའི་རྒྱལ་པོ་རྣམས་རང་རང་གི་ཡུམ་དང་བཅས་པ། རྡོ་རྗེ་ཅན་གྱི་དཀྱིལ་འཁོར་གྱི་ཤར་དུ་གཽ་རཱི། ལྷོར་ཙཽ་རཱི།
ནུབ་ཏུ་བཻ་ཏཱ་ལི། བྱང་དུ་གྷསྨ་རཱི། བྱང་ཤར་དུ་པུཀྐ་སཱི། ཤར་ལྷོར་ཤ་ཝ་རཱི། ལྷོ་ནུབ་ཏུ་གདོལ་པ་མོ། ནུབ་བྱང་དུ་གཡུང་མོ། ཕན་པའི་དཀྱིལ་འཁོར་གྱི་ཤར་དུ་སྐམ་པ་མ། ལྷོར་ཞགས་པ་མ། ནུབ་ཏུ་དོལ་ཟླུམ་མ། བྱང་དུ་ལྕགས་ཀྱུ་མ།
བྱང་ཤར་དུ་མེ་ཏོག་མ། ཤར་ལྷོར་བདུག་པ་མ། ལྷོ་ནུབ་ཏུ་མར་མེ་མ། ནུབ་བྱང་དུ་བྱུག་པ་མ། རྡོ་རྗེ་ཉི་མའི་དཀྱིལ་འཁོར་གྱི་ཤར་དུ་ཉི་ལག་མ། ལྷོར་མར་མེ་མ། ནུབ་ཏུ་རིན་ཆེན་སྐར་མདའ་མ། བྱང་དུ་གློག་ལག་མ། ། བྱང་ཤར་དུ་སྒེག་མོ་མ། ཤར་ལྷོར་བཞད་པ་མ།
ལྷོ་ནུབ་ཏུ་གླུ་མ། ནུབ་བྱང་དུ་གར་མ། པདྨ་གར་དབང་གི་དཀྱིལ་འཁོར་གྱི་ཤར་དུ་པདྨ་ཅན་མ། ལྷོར་ཆོས་འབྱུང་མ། ནུབ་ཏུ་ལྕགས་སྒྲོག་མ། བྱང་དུ་འཁྱུད་མ། བྱང་ཤར་དུ་གླིང་བུ་མ། ཤར་ལྷོར་པི་ཝང་མ། ལྷོ་ནུབ་ཏུ་རྔ་ཟླུམ་མ། ནུབ་བྱང་དུ་རྫ་རྔ་མ།
རྟ་མཆོག་གི་དཀྱིལ་འཁོར་གྱི་ཤར་དུ་སྒོ་ལྕགས་མ། ལྷོར་ལྡེ་ཀྱོག་མ། ནུབ་ཏུ་སྒོ་གླེགས་མ། བྱང་དུ་གོས་འཛིན་མ། བྱང་ཤར་དུ་སྤྱན་མ། ཤར་ལྷོར་མཱ་མ་ཀི ལྷོ་ནུབ་ཏུ་གོས་དཀར་མོ། ནུབ་བྱང་དུ་སྒྲོལ་མ། དེ་རྣམས་ཀྱི་ཕྱིའི་ཤར་དུ་ལྕགས་ཀྱུ་མ། ལྷོར་ཞགས་པ་མ།
ནུབ་ཏུ་ལྕགས་སྒྲོག་མ། བྱང་དུ་དྲིལ་བུ་མ་རྣམས་ཞལ་ཕྱག་ཡོངས་སུ་རྫོགས་པར་གྱུར། ལྷ་རྣམས་མཚན་ཙམ་གྱིས་གསལ་གདབ་ནས། དེ་རྣམས་ཡུམ་གྱི་མཁའ་ནང་ནས་ཕྱིར་སྤྲོས་ཏེ་དཀྱིལ་འཁོར་གྱི་སོ་སོའི་གདན་རྣམས་ཀྱི་སྟེང་དུ་འཁོད་པ་ནི། དབུས་སུ་རྡོ་རྗེ་མཁའ་འགྲོ་སྐུ་མདོག་དབང་པོ་སྔོན་པོ་ལྟ་བུ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་སྔོ། གཡས་དཀར། གཡོན་དམར། ཕྱག་བཅུ་དྲུག་གི་གཡས་པ་རྣམས་ན་གླང་པོ་ཆེ།
རྟ། བོང་བུ་ཞེས་སོགས་ནས། སྦྱོར་བ་བར། ཤར་དུ་རྟག་པ་ནས། ཡབ་ཡུམ་ཐམས་ཅད་ཀྱང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། བར་བདག་བསྐྱེད་བཞིན། རྡོ་རྗེ་ཅན་གྱི་དཀྱིལ་འཁོར་གྱི་ཤར་གྱི་འདབ་མ་ལ་གཽ་རཱི་དཀར་མོ་གཡས་རྡོ་རྗེ་ལྕགས་ཀྱུ་འཛིན་པ་ཞེས་སོགས་ནས། སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ་བར་བདག་བསྐྱེད་བཞིན། རང་གི་སྙིང་ཁའི་ས་བོན་གྱི་འོད་ཀྱིས་སྟ་གོན་གྱི་ལྷ་ནམ་མཁར་བཞུགས་པ་རྣམས་བསྐུལ། ཞེས་བརྗོད་ཅིང་ཕྱིར་འབྲང་གི་བགེགས་རྣམས་བསྐྲད་པར་བསམ་ལ།
རྡོ་རྗེ་གསོར་ཞིང་། ངག་ཏུ། ཨོཾ་དྷ་ར་སོགས་གཙོ་བོའི་སྔགས་ལན་གསུམ་བརྗོད། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་ནཱི་ཝི་ཏི་ཧཱུྃ་ཁཾ་སྭཱཧཱ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་སརྦ་སཾ་ཤོ་དྷ་ནེ་སྭཱཧཱ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ཛཿཧཱུྃ་བཾ་ཧོཿཁཾ་རཾ་མ་ཧཱ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་ཨེ་ཧྱེ་ཧི་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་བཛྲ་གཽ་རཱི་ཨཱ་ཀརྵ་ཡ་ཛཿ ཨོཾ་བཛྲ་ཙཽ་རཱི་པྲ་བཱེ་ཤ་ཡ་ཧཱུྃ། ཨོཾ་བཛྲ་བཻ་ཏཱ་ལཱི་བནྡྷ་བཾ།
ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོཿ ཞེས་པས་དགུག་གཞུག་དང་། དེའི་མིག་ཏུ་གཏི་མུག་རྡོ་རྗེ་མ་ཞེས་སོགས་ནས། དོན་ཡོད་གྲུབ་པས་དབུ་བརྒྱན་བར་སྟ་གོན་བཞིན། སྟ་གོན་གྱི་དཀྱིལ་འཁོར་བསྟིམ་པ་འདི་མ་གཏོགས་ཡེ་ཤེས་པ་སྤྱན་འདྲེན་མི་དགོས། ནུབ་གཉིས་པ་མན་ལ་ཡེ་ཤེས་པ་སྤྱན་འདྲེན་ནས། དྲིལ་བུ་མ་ལ་དོན་ཡོད་གྲུབ་པས་དབུ་བརྒྱན་བར་སྟ་གོན་བཞིན། དེ་ནས་ཐོག་མར་ཕྱག་འཚལ་བ་ནི། ཐལ་མོ་སྙིང་ཁར་བཅིངས་ཏེ་ཡིད་ཀྱི་དཀྱིལ་འཁོར་གྱི་གཙོ་བོ་འདི་ཉིད་བདག་གི་དྲིན་ཅན་རྩ་བའི་བླ་མ་དམ་པ་ཡིན་སྙམ་དུ་བསམ་ལ། གང་གི་དྲིན་གྱི་བདེ་ཆེན་ཉིད། །
སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། ཅེས་བྱ་བ་ལ་སོགས་པས་བླ་མ་ལ་ཕྱག་བྱའོ། ། བླ་མ་དེ་ཉིད་འཁོར་ལོའི་རྣམ་པ་ཡིན་སྙམ་དུ་མོས་པར་བྱས་ལ། ཡེ་ཤེས་ལྔ་ཡི་རང་བཞིན་དངོས། ། ཁ་དོག་ལྔ་ཡི་མདངས་དང་ལྡན། ། ཉོན་མོངས་ལྔ་ནི་འཇོམས་མཛད་པ། ། མཁའ་འགྲོ་ལྔ་ལ་ཕྱག་འཚལ་ལོ། ། ཞེས་བྱ་བས་ཡི་དམ་ལ་ཕྱག་འཚལ་ལོ། །
གཞན་ཡང་སངས་རྒྱས་དང་བྱང་ཆུབ་སེམས་ཐམས་ཅད་ཀྱང་ངོ་བོ་དབྱེར་མེད་ཅིང་དེ་དག་ཀྱང་དཀྱིལ་འཁོར་ལ་ཚང་བ་ཡིན་སྙམ་དུ་བསམ་ལ། འདི་གསར་བརྩམས་་་་་་ཕྱོགས་བཅུར་བཞུགས་པའི་སངས་རྒྱས་དང་། ། དམ་ཆོས་དགེ་འདུན་ཇི་སྙེད་ལ། ། བདག་དང་འགྲོ་ཀུན་ཞིང་རྡུལ་གྱིས། ། ལུས་བཏུད་པ་ཡིས་གུས་ཕྱག་འཚལ། ། ཞེས་བརྗོད་ལ་ཕྱག་འཚལ་ཞིང་ཞབས་ལ་གཏུགས་པར་བསམ་ལ། དེ་ནས་ཕྱིའི་མཆོད་པ་འབུལ་བ་ནི། ཆུ་བཞི་སྔོན་དུ་ཕུལ་གྲུབ་ཟིན་ཀྱང་འདིར་ཡང་ཆུ་བཞི་འབུལ་དགོས་པ་མཆོད་ཡོན་གྱི་ཡན་ལག་ཏུ་བསྟན་ཅིང་ཕྱག་ལེན་ལ་ཡང་ཆུ་བཞི་བསྣམ་པར་མཛད་པ་ལྟར་ཐོག་མར་ལག་པ་གཉིས་དཀུ་གཡོན་པར་རྡོ་རྗེ་ཁུ་ཚུར་ཁ་སྤྲད་ལ་བཅིངས་ཏེ། གཡས་པའི་མཐེའུ་ཆུང་དང་གཡོན་པའི་མཛུབ་མོ་ནས་རིམ་བཞིན་དཀྲོལ་ལ། རྣམ་ལྔ་འདོད་སྐོར་གྱི་རྗེས་ལ་དེ་དང་དེའི་ཕྱག་རྒྱ་སོ་སོར་བཅའ་ཞིང་།
དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་ཞབས་བསིལ་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགེས་པར་མཛོད། ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཞབས་བསིལ་དང་། དེ་བཞིན་དུ། ཨོཾ་བྷ་ག་ཝཱན་ལ་སོགས་པ་ཀུན་ལ་སྦྱར་ཞིང་། ཚིག་རྐང་དང་པོ་དང་ཕྱི་མ་གཉིས་འདྲ་བ་ལས། ལྷ་རྫས་དམ་པའི་ཞལ་བསིལ་འདི། །
ཞེས་པས་ཞལ་བསིལ་གཉིས་སྟ་གོན་བཞིན་མདུན་གྱི་བཟེད་ཞལ་དུ་ཕུལ། དེ་བཞིན་དུ། འཐོར་འཐུང་འདི་ཞེས་པ་དང་། ཀུ་ཤའི་ཆུན་པོས་སྐུ་ལ་གཏོར། མཆོད་ཡོན་འདི་ཞེས་པ་དང་། མཆོད་ཡོན་ཕྱག་ཏུ་ཕུལ་བར་བསམ་ལ། བཟེད་ཞལ་ནང་དུ་བླུག་གོ ། མེ་ཏོག་འདི་ནི་བཟང་ཞིང་དགེ་སོགས་ནས། ཝསཏྲ་ཡ་ཨཱཿཧཱུྃ། བར་སྟ་གོན་བཞིན།
ལག་གཉིས་ཀྱིས་འབྲས་བུ་འབུལ་བའི་ཚུལ་བྱ། བསོད་ནམས་དཔག་ཡས་ལྗོན་པ་ལས་བྱུང་ཞིང་། །

དངར་བའི་རོ་ལྡན་འཛམ་བུའི་འབྲས་སོགས་ཀྱིས། ། ཞིང་ཁམས་འདི་དང་རབ་འབྱམས་ཞིང་ཁམས་རྣམས། ། བཀང་སྟེ་དཀྱིལ་འཁོར་ལྷ་ཚོགས་རྣམས་ལ་འབུལ། ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་པཉྩ་ཌཱ་ཀ་ས་པ་རི་ཝཱ་ར་ཨོཾ་ཛྲིཾ་སྭཱཧཱ། ཞེས་པས་འབྲས་བུ་དབུལ། ནང་གི་མཆོད་པ་ནི། ལག་པ་གཡོན་པའི་མཐེབ་སྲིན་སྦྱར་བས་བདུད་རྩིའི་དབུས་ནས་བླངས་ལ་གཏོར་ཞིང་། དངོས་གྲུབ་འགུགས་ཤིང་མཁའ་འགྲོ་འདུ་བའི་རྫས། ། ཁ་ན་མ་ཐོ་མེད་པའི་ལྕགས་ཀྱུ་ལྔས། ། ཞིང་ཁམས་འདི་དང་རབ་འབྱམས་ཞིང་ཁམས་རྣམས། ། བཀང་སྟེ་དཀྱིལ་འཁོར་ལྷ་ཚོགས་རྣམས་ལ་འབུལ། །
ཨོཾ་བྷ་ག་ཝཱན་སོགས་ནས། ས་པ་རི་ཝཱ་ར། ཨོཾ་ཤྲཱི་ཧཱུྃ་གྷུྂ་ཛྲྂ་སྭཱཧཱ། ཞེས་པས་ལྕགས་ཀྱུ་ལྔ་དབུལ། ནང་མཆོད་ནས་མཆོད་པ་ཉི་ཤུ་པའི། ག་ཛ་པཱུ་ཛི་ཏེ་ཨཱཿཧཱུྃ་བར་སྟ་གོན་བཞིན། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། རིན་ཆེན་སྣ་བདུན་ལ་སོགས་པའི་མཆོད་པ་དཔག་ཏུ་མེད་པ་སྤྲུལ་ནས་མཆོད་པར་བསམ་སྟེ། གསེར་ལས་གྲུབ་ཅིང་རྩིབས་སྟོང་མུ་ཁྱུད་ལྡན། ། དགྲ་ལས་རྒྱལ་བྱེད་འཁོར་ལོ་རིན་ཆེན་གྱིས། །
ཞིང་ཁམས་འདི་དང་རབ་འབྱམས་ཞིང་ཁམས་རྣམས། ། བཀང་སྟེ་དཀྱིལ་འཁོར་ལྷ་ཚོགས་རྣམས་ལ་འབུལ། ། ཨོཾ་བྷ་ག་ཝཱན་སོགས་ནས། ས་པ་རི་ཝཱ་ར། ཙཀྲ་རཏྣ། པཱུ་ཛི་ཏེ་ཨཱཿཧཱུྃ། དེ་བཞིན་ཚིགས་བཅད། སྔགས་ཐོག་མཐའ་འོག་མ་ཀུན་ལ་འགྲེའོ། ། དཔག་ཚད་དུ་མར་སྣང་བའི་འོད་འགྱེད་ཅིང་། འདོད་དགུའི་རེ་སྐོང་ནོར་བུ་རིན་ཆེན་གྱིས། །
མ་ཎི་རཏྣ། ཕྲག་དོག་སྐྱོན་བྲལ་བདེ་བའི་དཔལ་བསྐྱེད་ཅིང་། ། གཟུགས་མཛེས་ལྟ་སྡུག་བུད་མེད་རིན་ཆེན་གྱིས། ། ཝསྟི་རཏྣ། ཆོས་མིན་སྤངས་ཤིང་འགྲོ་ལ་ཕན་པ་སྒྲུབ། ། མཁས་གསལ་ཡིད་གཞུངས་སྐྱེས་བུ་རིན་ཆེན་གྱིས། ། སུ་རུ་ཁ་རཏྣ། ཐལ་དཀར་གླང་ཆེན་སྟོང་གི་ཤུགས་ཀྱིས་འགྲོ། ། ཡན་ལག་བདུན་ལྡན་གླང་པོ་རིན་ཆེན་གྱིས། ། ག་ཛ་རཏྣ།
འདོད་པའི་གནས་སུ་སྐད་ཅིག་ཙམ་ལ་འགྲོ། ། ཅང་ཤེས་སྤྲིན་གྱི་ཤུགས་འཆང་རྟ་མཆོག་གིས། ། ཨ་ཤྭ་རཏྣ། ནོར་མང་རྣམ་ཐོས་བུ་ཡི་དཔལ་དང་མཚུངས། ། ལྷ་མིག་དང་ལྡན་ཁྱིམ་བདག་རིན་ཆེན་གྱིས། ། གྲྀ་ཧ་པ་ཏི་རཏྣ། ཞེས་པའོ། ། དེ་དག་གི་ཕྱག་རྒྱ་ནི་ལག་གཉིས་འཁྲིག་མ་བསྣོལ་ནས་ཀྱང་། ། རྒྱབ་དང་རྒྱབ་ཏུ་སྦྱར་བར་བྱ། ། སོར་མོ་རྣམས་བསྣོལ་ལྟོ་སྦྱར་ནས། །
མཐེ་བོང་མཐིལ་བཀུག་འཁོར་ལོ་ཡིན། ། ཁུ་ཚུར་གཉིས་ནི་རབ་སྦྱར་ནས། ། གུང་མཛུབ་རིན་ཆེན་འདྲ་བར་བྱ། ། རྡོ་རྗེ་ཐལ་མོ་མཛུབ་མོ་གཉིས། ། གུང་མོ་མཉམ་པའི་ཚིགས་སུ་སྦྱར། ། བསྡམས་ལ་གུང་མོ་མྱུ་གུ་བྱ། ། མཐེ་བོང་མཐེའུ་ཆུང་སོ་སོར་བསྒྲེང་། ། ལག་གཡས་གླང་པོའི་སྣ་ལྟ་བུའི། ། གྲུ་མོ་ལག་མཐིལ་གཉིས་པས་བཟུང་། ། ཁུ་ཚུར་གཉིས་སྦྱར་མཐེ་བོང་དབྱེ། །
གུང་མོ་སྲིན་ལག་བརྐྱང་བར་བྱ། ། གཡོན་པས་གོས་འཛིན་གཡས་པ་ནི། ། རལ་གྲི་འདེབས་པ་ལྟར་བྱའོ། ། ཞེས་གསུངས་སོ། ། འོན་ཀྱང་ཁྱིམ་བདག་ལ་ནམ་མཁའ་མཛོད་ཀྱི་ཕྱག་རྒྱ་བྱའོ། ། ཉེ་བའི་རིན་ཆེན་བདུན་ནི། གཡུལ་ལས་རྒྱལ་བར་བྱེད་པའི་སྦྲང་རྩི་དང་། ། ཚ་གྲང་གནོད་པ་སྐྱོབ་པའི་པགས་པ་དང་། ། ཡང་འཇམ་ཉོན་མོངས་མེད་པའི་མལ་ཆ་དང་། ། དགའ་མགུར་རྩེ་བར་བྱེད་པའི་ཡིད་འོང་ཚལ། །
གང་འདོད་བལྟ་ནུས་བདེ་བར་ཉལ་བའི་ཁྱིམ། ། ཐག་བཟང་བསྲེག་བཅད་མི་ནུས་འཇམ་པོའི་གོས། ། ཆུ་ལ་མི་འབྱིང་ངལ་དུབ་མེད་པའི་ལྷམ། ། ཉེ་བའི་རིན་ཆེན་སྣ་བདུན་འདི་དག་གིས། ། སཔྟ་ཨུ་པ་རཏྣ། ཡང་བཀྲ་ཤིས་རྫས་བརྒྱད་དབུལ་བར་འདོད་ན། ལྷ་ཡི་དབང་པོ་ལྷ་མིན་གཡུལ་རྒྱལ་ཚེ། ། བཀྲ་ཤིས་ལྷ་མོ་བརྒྱད་ཀྱིས་མཆོད་པ་ལྟར། ། རྒྱལ་བ་རྣམས་དང་བྱང་ཆུབ་སེམས་དཔའ་རྣམས། ། བཀྲ་ཤིས་རྫས་བརྒྱད་དག་གིས་མཆོད་པར་བྱ། །
མངྒ་ལཾ་ཝསཏྲ་དྲ་བྱ། འདི་དང་ཉེ་བའི་རིན་ཆེན་བདུན་ལ་ནམ་མཁའ་མཛོད་ཀྱི་ཕྱག་རྒྱ་བཅའོ། ། དེ་ནས་རིགས་སོ་སོ་ལ་མཆོད་པ་སོ་སོར་དབུལ་བར་མོས་ཏེ། གླུ་ནི་རྡོ་རྗེ་ཅན་ལ་འབུལ། ། གར་ནི་སངས་རྒྱས་རྣམས་ལ་འབུལ། ། ཧི་ར་མཆོག་ལ་དེ་བཞིན་དྲི། ། འཇིག་རྟེན་རྗེ་ལ་བཟའ་དང་བཏུང་། ། གོས་ཀྱི་མཆོད་པ་རྟ་མཆོག་ལ། ། འདི་རྣམས་དམ་ཚིག་དམ་པས་སྟེ། ། རྡོ་རྗེ་མཆོད་པ་བྱས་པ་ཡིས། །
རྡོ་རྗེ་ཅན་ཀུན་མཉེས་པར་བྱེད། ། ཨ་ཀ་རུ་ནག་ཀྱཻ་རྡོ་རྗེ། ། ཕན་པ་ལ་ནི་ཙནྡན་དཀར། ། དམར་པོ་འཇིག་རྟེན་རྗེ་ལ་དབུལ། ། ཁ་ཆེ་རྡོ་རྗེ་སྣང་བ་ལ། ། བདུན་གྱི་རྒྱལ་པོ་ཐམས་ཅད་དེ། ། ཧཱུྃ་རྡོ་རྗེ་ལས་བྱུང་བའི་དྲི། ། འདི་རྣམས་དྲི་ཡིས་རབ་སྦྱོར་བས། ། དམ་པའི་སངས་རྒྱས་ཉིད་ཐོབ་བོ། ། ཁ་བ་ཚ་བ་རྡོ་རྗེར་དབུལ། །
དངར་བ་རྡོ་རྗེ་རྟག་པ་ལ། ། སྐྱུར་བ་རྡོ་རྗེ་ཉི་མ་ལ། ། དེ་བཞིན་ལན་ཚྭ་འཇིག་རྟེན་རྗེར། ། རྟའི་རྒྱལ་པོ་ཐམས་ཅད་དམ། ། སྐ་བ་རབ་ཏུ་དབུལ་བར་བྱ། ། ཀྱཻ་ཡི་རྡོ་རྗེ་རྡོར་ཅན་གྱིས། ། མེ་ཏོག་མདོག་ནག་རྐང་འཐུང་འབྱུང་། ། མཱ་ལི་ཀ་དང་མ་ལ་ཏི། ། ཀུནྡ་རྟག་ཏུ་སངས་རྒྱས་དབུལ། ། ཤིང་གི་དབང་མཆོག་དྲི་མེད་མདོག །
སྣང་བྱེད་ལ་ནི་དབུལ་བར་བྱ། ། ཨུཏྤལ་དམར་མོ་ཆུ་སྐྱེས་དང་། ། བེ་དུ་དམར་པོ་པ་ཌ་ལཾ། ། པདྨ་གར་གྱི་དབང་ལ་དབུལ། ། རྟ་མཆོག་རྡོ་རྗེ་ཅན་ཀུན་ལ། ། ཙནྡན་གཉིས་དང་གུར་གུམ་གཉིས། ། བྲག་ཞུན་དེ་བཞིན་འདོད་སྨན་ནི། ། འདི་རྣམས་རྫས་ཀྱི་བདུག་སྤོས་ཆེ། ། ཧེ་རུ་ཀ་ལ་རབ་ཏུ་དབུལ། ། ཀ་ཙོ་ར་དང་ཀུན་མ་དང་། །
དེ་བཞིན་དུ་ཡང་སྐྲ་དགྲ་ཉིད། ། བདུག་བྱེད་སྙིང་པོ་འདི་རྣམས་ནི། ། ཕན་པ་ལ་ནི་དབུལ་བར་བྱ། ། ཀུན་ཏུ་རུ་དང་བ་ལ་ཀ ། རི་དྭགས་ལྟེ་བ་སེན་མོ་ནི། ། རིན་ཆེན་རྒྱལ་པོ་ཉིད་ལ་དབུལ། ། ཀུན་ལ་མི་འཇིགས་བུ་རམ་དང་། ། ཤ་ཐི་དྲི་ཡི་ཤ་ཐིས་དང་། ། ཤ་ལིཉྫ་དང་ཤི་ལ་ཀ ། འདི་དག་འཇིག་རྟེན་མགོན་ལ་འབུལ། །
སྣ་ཚོགས་ལ་ནི་དྲི་སྣ་ཚོགས། ། ཀྱཻ་རྡོར་ལ་ནི་རལ་གྲི་མཆོག ། ཕན་པར་མེ་ལོང་དེ་བཞིན་ནོ། ། རྟ་མགྲིན་ལ་ནི་གོས་བཟང་སྟེ། ། རྡོ་རྗེ་ཉི་མ་ལ་ནི་གསེར། ། རྟ་མཆོག་ལ་ནི་མགྱོགས་འགྲོ་སྟེ། ། མཆོག་ཏུ་ཕན་པ་ཉིད་ཀྱི་ཡོན། ། སངས་རྒྱས་འབྲས་བུ་འདོད་པ་ཡིས། ། རྟག་ཏུ་རིགས་རྣམས་དག་ལ་དབུལ། ། ཞེས་བརྗོད།
དེ་ནས་མཆོད་པ་ཐམས་ཅད་ཀྱང་བསྡུ་ན་འདོད་ཡོན་ལྔར་འདུས་པས། དེ་དག་དབུལ་བར་བྱ་སྟེ། གཡོན་པའི་ཁུ་ཚུར་གྱི་སྟེང་དུ་གཡས་ཐལ་མོ་གཤིབས་ཏེ་མེ་ལོང་གི་ཕྱག་རྒྱ་དང་། གཟུགས་ལ་རྣམ་གསུམ་ཤེས་བྱས་ནས། ། མཆོད་པར་བྱེད་པས་མཆོད་པར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རྣམ་པར་སྣང་མཛད་ཞི། ། རཱུ་པ་ཀཱ་མ་གུ་ཎ་སིལ་སྙན་དབུལ་ཞིང་། སྒྲ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། །
དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རིན་ཆེན་འབྱུང་གནས་གཙོ། ། ཤཔྟ་དྲིའི་ཕྱག་རྒྱ་དང་། དྲི་ལ་རྣམ་གསུམ་ཤེས་བྱས་ནས། ། སངས་རྒྱས་སོགས་ལ་དབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། འདོད་ཆགས་ཆོས་ཀྱི་འབྱུང་གནས་གཙོ། ། གནྡྷེ། རོ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་དབུལ་བར་བྱ། །
དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་ཐོགས་མེད་རྡོ་རྗེ་འཛིན། ། རཱ་ས་གོས་ཀྱི་ཕྱག་རྒྱ། རེག་ལ་རྣམ་གསུམ་ཤེས་བྱས་ནས། ། ལས་ཀྱི་རིགས་ལ་དབུལ་བར་བྱ། ། དེ་ཉིད་བཅོམ་ལྡན་རྡོ་རྗེ་ཅན། ། མི་བསྐྱོད་པ་ཡི་ཚུལ་བརྙེས་པའོ། ། སྤརྴེ་ཀ་མ་གུ་ཎ། དེ་ཁོ་ན་ཉིད་ཀྱི་མཆོད་པ་ནི། རང་གི་ཐུགས་ཀའི་ས་བོན་ལས་གཽ་རཱི་ལ་སོགས་པའི་ལྷ་མོ་བརྒྱད་སྤྲུལ་ཏེ་མཆོད་པར་བསམ་ཞིང་།
ངག་ཏུ། དཀར་མོ་མོ་རི་དྭགས་མཚན་མ་འཛིན་སོགས་ནས། འཁྱུད་པ་ཉིད་བར་བརྗོད། བླ་ན་མེད་པའི་མཆོད་པ་ནི། ལུས་མཉམ་གཞག་གི་ཕྱག་རྒྱ་དང་ལྡན་པར་བྱ་སྟེ་མཆོད་བྱ་མཆོད་བྱེད་མཆོད་པ་རྣམས་མི་དམིགས་པར་བསམ་ལ། ཅུང་ཟད་ཅིག་མཉམ་པར་བཞག་ཅིང་། རྡོ་རྗེ་ཐེག་པ་མཉེས་བྱེད་པ། ། འདི་ནི་དོན་དམ་མཆོད་པ་ཡིན། ། གང་གིས་རྣམ་རྟོག་རྣམས་སྤངས་ཏེ། ། བྱང་ཆུབ་སེམས་ནི་རྣམ་བསྒོམ་ཞིང་། །
ལུས་དང་སེམས་ནི་རྣམ་དག་པ། ། དེ་ཡི་མཆོད་པ་བླ་ན་མེད། ། སེམས་ཅན་གང་གིས་དབུ་མ་ཡི། ། ཐེག་པ་བསྒོམ་པ་མ་བསྒོམས་ན། ། ཐེག་པ་དམན་ལ་ལྷ་མོས་པས། ། དེ་ཡི་མཆོད་པ་ཀུན་རྫོབ་ཡིན། ། ཞེས་པས་མཆོད། བསྟོད་པའི་མཆོད་པ་ནི། རྡོ་རྗེ་དྲིལ་བུ་འཛིན་པས། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། །
སོགས་ནས། ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། ཞེས་པའི་བར་བརྗོད། སེམས་ཅན་ཀུན་གྱི་ཐམས་ཅད་ཁྱོད། ། སྡིག་པ་ཐམས་ཅད་རྣམ་སྦྱོང་བ། ། ཆོས་རྣམས་ཐམས་ཅད་ཡོངས་སུ་རྟོགས། ། རྡོ་རྗེ་མཁའ་འགྲོར་ཕྱག་འཚལ་བསྟོད། ། སྡང་བས་མནན་པའི་འགྲོར་གཟིགས་ནས། ། ཞེ་སྡང་ཐམས་ཅད་ཟད་བྱའི་ཕྱིར། ། རྡོ་རྗེ་སེམས་དཔའ་རྒྱལ་པོ་ཆེ། །
ཞེ་སྡང་རྡོ་རྗེར་ཕྱག་འཚལ་བསྟོད། ། འགྲོ་བ་བུད་མེད་འདུལ་གཟིགས་ནས། ། བདག་མེད་རྣལ་འབྱོར་མར་གྱུར་གང་། ། ཕྱག་འཚལ་ཕ་རོལ་ཕྱིན་མཐུན་ལ། ། སྒྱུ་མའི་ཕྱག་རྒྱར་ཕྱག་འཚལ་བསྟོད། ། གཏི་མུག་མནན་པའི་འགྲོར་གཟིགས་ནས། ། གཏི་མུག་ཐམས་ཅད་ཟད་པར་མཛད། ། རྒྱལ་བ་མགོན་པོ་རྣམ་སྣང་མཛད། ། གཏི་མུག་རྡོ་རྗེར་ཕྱག་འཚལ་བསྟོད། ། ང་རྒྱལ་མནན་པའི་འགྲོར་གཟིགས་ནས། །
ང་རྒྱལ་ཐམས་ཅད་ཟད་མཛད་པ། ། རྡོ་རྗེ་ཉི་མ་རྒྱལ་པོ་ཆེ། ། སེར་སྣ་རྡོ་རྗེར་ཕྱག་འཚལ་བསྟོད། ། ཆགས་པས་མནན་པའི་འགྲོར་གཟིགས་ནས། ། འདོད་ཆགས་ཐམས་ཅད་ཟད་མཛད་པ། ། རྟ་མགྲིན་རྒྱལ་པོ་ཆེན་པོ་སྟེ། ། འདོད་ཆགས་རྡོ་རྗེ་ཕྱག་འཚལ་བསྟོད། ། འགྲོ་བ་ཕྲག་དོག་མནན་གཟིགས་ནས། ། ཕྲག་དོག་ཐམས་ཅད་ཟད་མཛད་པ། ། བདུན་གྱི་རྒྱལ་པོ་རྒྱལ་པོ་སྟེ། །
ཐམས་ཅད་གཟིགས་ལ་ཕྱག་འཚལ་བསྟོད། ། ཧཱུྃ་ཧཱུྃ་ཧཱུྃ་དེ་ཝ་དྷ་རུ་སོགས་རྡོ་རྗེའི་གླུས་སྟ་གོན་བཞིན་བྱས་ལ། སྔར་བཤམས་པའི་བདུད་རྩིའི་ཆུ། ཨོཾ་ཨཱཿསྭཱཧཱ། ཞེས་པས་བྱིན་གྱིས་བརླབས་ནས། ཨོཾ་ཨཱཿཧཱུྃ་ཞེས་པས་བདག་གི་ལྕེ་ལ་མྱང་བར་བྱའོ། ། འདི་ནི་འོག་གི་གསང་དབང་གི་རྫས་བྱིན་གྱིས་བརླབས་པ་དང་སྐབས་འདིར་བདག་ཉིད་ཀྱིས་བདུད་རྩི་མྱང་བ་གཉིས་ཀའི་དགོངས་པའོ། ། སྒྲུབ་གཡོག ཨོཾ་དྷ་ར་སོགས་རྡོ་རྗེ་ཅན་གྱི་སྔགས་བཟླ་ཞིང་དཀྱིལ་འཁོར་བསྲུང་དུ་བཅུག་ལ། རང་ཉིད་རྡོ་རྗེ་དྲིལ་བུ་དང་བཅས་ཏེ་ཕྱིར་ཕྱུངས་ནས།
དཀྱིལ་འཁོར་གྱི་ཁང་པའི་སྒོ་དྲུང་དུ་སྟེགས་ཀྱི་སྟེང་དུ་རབ་ཏུ་ཆེ་བའི་གཏོར་མ་བ་དན་གྱིས་བརྒྱན་པ་བཞག དེའི་གཡས་སུ་ཆུ་བཞི་དང་། གཡོན་དུ་ཉེར་སྤྱོད་ལྔ་དང་། མདུན་དུ་ཐོད་པའམ་སྣོད་གཞན་གྱི་ནང་དུ་ནང་མཆོད་བཤམས། གཏོར་མ་ནང་མཆོད་ཆུ་ཆང་གིས་བྲན་ཏེ། མཆོད་པ་དང་གཏོར་མ་བྱིན་གྱིས་བརླབས་པ་ནི། ཨོཾ་བཛྲ་ཨ་མྲྀ་ཏ་སོགས་ཀྱིས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་སོགས་ནས། ནམ་མཁའི་མཐའ་ཀླས་པར་གྱུར་ཅེས་དང་།
ཨོཾ་ནཱི་རཱི་ཧཱུྃ་ཞེས་སོགས་ནས། ཨོཾ་བཛྲ་ཤཔྟ་ཨཱཿཧཱུྃ་གི་བར་གྱིས་བྱིན་རླབས་བྱ། གཏོར་མ། ཨོཾ་བཛྲ་ཨ་མྲྀ་ཏ་སོགས་ཀྱིས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས་ནས། ཧ་ཧོ་ཧྲཱིཿབར་གཏོར་བསྔོ་བྱིན་རླབས་བཞིན། གཏོར་མའི་སྟེང་གི་ནམ་མཁར་ཨེ་ཨེ་ཨེ་ལས་ཆོས་ཀྱི་འབྱུང་གནས་གྲུ་གསུམ་སུམ་བརྩེགས་ཀྱི་ནང་དུ་པཾ་པཾ་པཾ་ལས་པདྨ་འདབ་བརྒྱད་རེ་རེ། སྟེང་གི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨོཾ་དགུ་ཡོངས་སུ་གྱུར་པ་ལས་དབུས་སུ་སྐུ་རྡོ་རྗེ། ཤར་དུ་དབང་ཕྱུག་ཆེན་པོ་ཞེས་སོགས་དང་། བར་གྱི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཧཱུྃ་དགུ་ཡོངས་སུ་གྱུར་པ་ལས་དབུས་སུ་ཐུགས་རྡོ་རྗེ།
ཤར་དུ་བརྒྱ་བྱིན་ཞེས་སོགས་དང་། འོག་གི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨཱཿདགུ་ཡོངས་སུ་གྱུར་པ་ལས་དབུས་སུ་གསུང་རྡོ་རྗེ། ཤར་དུ་སྟོབས་ཀྱི་རྒྱུ་ཞེས་སོགས་ནས། ཀླུ་ཆེན་བརྒྱད་ལ་ཐིམ་བར། རང་གི་སྙིང་ཁའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འབྱུང་པོ་བརྒྱད་གསུམ་ཉི་ཤུ་རྩ་བཞིའི་རྣམ་པར་ཨོཾ་བཛྲ་ས་མཱ་ཛཿ ཨོཾ་བཛྲ་གཽ་རཱི་སོགས་ཀྱིས་དགུག་གཞུག་ནས། ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱིས་དབུ་བརྒྱན་བར་གཏོར་བསྔོ་བཞིན། ཨོཾ་ནཱི་རཱི་ཧཱུྃ་ཁཾ་སྭཱཧཱ་ཞེས་སོགས་ནས་འཁྱུད་པ་ཉིད་བར་དང་། མི་བསྐྱོད་རྡོ་རྗེ་ཡེ་ཤེས་སོགས་ནས། ཀུན་འགྲུབ་ཤོག་བར་གཏོར་བསྔོ་བཞིན།
དཔལ་ལྡན་བླ་མ་སོགས་ནས། འཕྲིན་ལས་མཛོད་ཅེས་བར་སྔོན་འགྲོ་གཏོར་མ་བཞིན། དྲིལ་བུ་རྒྱུན་ཆགས་སུ་དཀྲོལ་ལ། ཀལྐོ་ཨི་རིཊ་ཋེ་ཨ་བོ་ལཱ། མུམྨུ་ཎི་རེ་ཀཀྐོ་ལ། གྷ་ཎ་ཀྲི་པི་ཊཱ་ཧོ་བཛྫ་ཨི། ཀ་རུ་ཎེ་ཀི་ཨ་ཨི་ཎ་རོ་ལཱ། ཏ་ཧིཾ་བ་ལ་ཁཱཛྫ་ཨི། གཱ་ཌྷེཾ་མ་ཨ་ཎཱ་པིཛྫ་ཨ་ཨི། ཧ་ལེ་ཀ་ལིཉྫ་ར་པ་ཎི་ཨ་ཨི།
དུནྡུ་ར་བཛྫི་ཨ་ཨི། ཙ་ཨུ་ས་མ་ཀཙྪུ་རི་སིཧླ། ཀསྤུ་ར་ལཱ་ཨི་ཨ་ཨི། མཱ་ལ་ཨིནྡྷ་ཎ་སཱ་ལིཉྫ། ཏ་ཧིཾ་བྷ་རུ་ཁ་ཨི་ཨ་ཨི། ཕྲེངྑ་ཎ་ཁ་ཊ་ཀ་རེནྟེ། ཤུདྡྷ་ཨ་ཤུདྡྷ་ན་མུ་ཎི་ཨ་ཨི། ནི་རང་ཤུ་ཨངྒེ་ཙ་ཌ་ཝི། ཏ་ཧི་ཛ་སཱ་རཱ་ཝ་པ་ཎི་ཨ་ཨི། མ་ལ་ཨ་ཛེ་ཀུནྡུ་རུ་བཱཊྚ་ཨི།
ཌིཎྞི་མ་ཏ་ཧིཎྞི་བཛྲ་ཨ་ཨི། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པདྨ་རྒྱས་པ་འདབ་འདྲའི་སྤྱན་མངའ་བ། ། དེ་ནི་འཇིག་རྟེན་དགེ་བའི་བཀྲ་ཤིས་དང་པོ་ཡིན། ། དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། དེ་ནི་འཇིག་རྟེན་དགེ་བའི་བཀྲ་ཤིས་གཉིས་པ་ཡིན། ། དགེ་འདུན་དམ་པ་ཆོས་ལྡན་ཐོས་པའི་བཀྲ་ཤིས་ཕྱུག །
ལྷ་དང་མི་དང་ལྷ་མ་ཡིན་གྱིས་མཆོད་པའི་གནས། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། ། དེ་ནི་འཇིག་རྟེན་དགེ་བའི་བཀྲ་ཤིས་གསུམ་པ་ཡིན། ། ཞེས་བཀྲ་ཤིས་བརྗོད། རིགས་སུ་སྐྱེ་དང་དམ་ཚིག་ཅན། ། སྨྱོ་མེད་ཀྱཻ་ཡི་རྡོ་རྗེ་སྟོན། ། བླ་མ་ལ་གུས་སྙིང་རྗེར་ལྡན། ། སྐྱེ་ཞིང་སྐྱེ་བར་འགྱུར་བར་ཤོག ། ལག་པས་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་ཀློག་པ་དང་། །
བཙུན་མོའི་ཁུ་བ་མཉམ་ཟས་ཅན། ། སྐྱེ་ཞིང་སྐྱེ་བར་འགྱུར་བར་ཤོག ། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པ། ། གང་གི་ལམ་གྱིས་གྲོལ་འགྱུར་བ། ། དེ་ཡི་སངས་རྒྱས་མྱུར་ཐོབ་ཤོག ། ཨོཾ་ཧྲཱིཿབི་ཤུདྡྷ་སརྦ་དྷརྨཱཿསརྦ་པཱ་པཾ་ནི་ཙ་སྱ་སཾ་ཤོ་དྷ་ཡ་སརྦ་བི་ཀལྤཱན་ཨ་པ་ན་ཡ་ཧཱུྃ། ཞེས་བརྗོད། དེའི་ཚིག་སློབ་མས་མཆོད་ཡོན་གྱི་ཆུས་གཏོར་སྣོད་ལ་བསྐོར་ཏེ་ལྷག་མ་གཏོར་མ་འགྲོ་ཕྱོགས་སུ་བསྒྲེང་ལ། ཨོཾ་བཛྲ་སཏྭ་ས་མ་ཡ།
མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ། ཏིཥྛ་དྲི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། ཤ་ཤྭ་ཏོ་མེ་བྷ་ཝ། ཧྲི་ད་ཡམྨེ་ཨ་དྷིཥྛ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ།
ཙིཏྟཾ་ཤྲཱི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲ་མ་མེ་མུཉྩ། བཛྲ་བྷ་ཝ་མ་ཧཱ་ས་མ་ཡ་སཏྭ་ཨཱཿ ཞེས་གུར་ནས་འབྱུང་བའི་ཡི་གེ་བརྒྱ་པའི་མཐར། ཞེས་དང་། ལག་པ་གཡས་ས་ལ་རེག་པས། གཏོར་མགྲོན་སྒྲུབ་ཁང་གི་ཕྱོགས་མཚམས་རྣམས་སུ་གཤེགས་པར་བསམ་ཞིང་། སྒྲུབ་མཆོད་རྗེས་མའི་ཉིན། ཡེ་ཤེས་པ་གཤེགས།
དམ་ཚིག་པ་རང་ལ་ཐིམ་ཞེས་བརྗོད། གང་ལྟར་ཡང་། ཨོཾ་ཨཱཿཧཱུྃ་ཞེས་པས་རང་དང་སྒྲུབ་གྲོགས་ཀྱི་གནས་གསུམ་བསྲུངས་ལ། གཏོར་མ་རོལ་མོ་དང་བཅས་པ་ས་གཙང་སར་བསྐྱལ་ཏེ། ཨོཾ་དྷ་ར་དྷ་ར་སོགས་གཙོ་བོའི་སྔགས་བཟླ་ཞིང་རོལ་མོ་རྒྱུན་ཆགས་དང་བཅས་པས་སློབ་དཔོན་གྱི་རྟིང་མནན་སྟེ་ནང་དུ་ལོག་སྟེ་ཡི་གེ་བརྒྱ་པ་བཟླ་ཞིང་ཤོང་ན་དངོས་སུ་དཀྱིལ་འཁོར་ལ་སྐོར་བ་གསུམ་མམ་བདུན་ལ་སོགས་པ་བྱ། མ་ཤོང་ན་འདོད་སྣམ་གྱི་སྟེང་ནས་བྱས་པར་བསམ་ལ་མཐར་དཀྱིལ་འཁོར་གྱི་ཤར་ཕྱོགས་ནས་རྡོ་རྗེ་ཐལ་མོ་སྦྱར་ཏེ། མ་འབྱོར་པ་དང་། སོགས་ཤླཽ་ཀ་གཅིག་དང་། བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་ཏིང་ངེ་འཛིན་མི་གསལ་བ་དང་། བྱིང་བ་དང་།
རྒོད་པའི་དབང་དུ་གྱུར་པ་ཐམས་ཅད་དང་། ཆོ་ག་ལྷག་པ་དང་། མ་ཚང་བར་གྱུར་པ་དང་། མཆོད་པའི་ཡོ་བྱད་མ་འབྱོར་པ་དང་། ཉམས་པ་དང་། དཀྱིལ་འཁོར་བྲི་བའི་སྐྱོན་དུ་གྱུར་པ་ལ་སོགས་པ་དེ་དག་བཟོད་པར་མཛད་དེ། ལྷག་ཆད་ཁ་བསྐང་བར་མཛད་དུ་གསོལ། ཞེས་གསོལ་བ་བཏབ་སྟེ་ཕྱག་བྱའོ། ། དངོས་གཞི་དང་པོར་སྟ་གོན་སྐབས་སུ་བུམ་པ་སྒྲུབ་ཟིན་པས་མི་དགོས་ཤིང་། གཉིས་པ་མན་ཆད་བུམ་བསྐྱེད་འདི་རང་དུ་མཛད་པས།
ཨོཾ་བཛྲ་ཨ་མྲྀ་ཏ་སོགས་ཀྱིས་བསངས། ཨོཾ་སྭ་བྷཱ་ཝ་སོགས་ཀྱིས་སྦྱངས་པ་སོགས་ནས་ཧེ་རུ་ཀའི་ཡིག་བརྒྱས་ལྷག་ཆད་ཁ་བསྐང་བའི་བར་གྱི་ངག་འདོན་རྣམས་སྟ་གོན་བཞིན་བརྗོད། དེ་ནས་བདག་ཉིད་འཇུག་ཅིང་དབང་བླང་བ་ནི་མདུན་གྱི་དཀྱིལ་འཁོར་མངོན་སུམ་ལྟར་དམིགས་ལ་དཀྱིལ་འཁོར་གྱི་བདག་པོ་ལ་གསོལ་བ་གདབ་པ་ནས་བརྩམས་ཏེ་འཇུག་པ་དང་དབང་ཡོངས་སུ་རྫོགས་པ་བདག་འཇུག་གི་ཚུལ་དུ་བླང་བར་བྱ་སྟེ། དེའི་ཚེ་ལས་ཀྱི་བྱ་བ་ཐམས་ཅད་ནི་གཙོ་བོའི་ཐུགས་ཀ་ནས་སྤྲུལ་པའི་ཧེ་རུ་ཀ་ཞལ་གཅིག་ཕྱག་གཉིས་པ་ཞིག་གིས་མཛད་པར་བསྒོམ་མོ། ། རང་ཉིད་ཀྱི་མདུན་དུ་མཎྜལ་འབྲུ་སྣོད་དྲི་བཟང་རྣམས་འདུས་བྱས་ཏེ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བགྱིའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ།
ཞེས་བརྗོད། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུའི་གླིང་། ནུབ་བ་གླང་སྤྱོད། བྱང་སྒྲ་མི་སྙན།
ཉི་མ། ཟླ་བ། ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། མེ་ཏོག་དང་བཅས་ཐལ་མོ་སྦྱར་ནས། དགའ་ཆེན་ཁྱོད་བདག་སྟོན་པ་བས། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། །
དམ་ཚིག་དེ་ཉིད་སྩལ་དུ་གསོལ། ། སྡོམ་པ་རྣམས་ཀྱང་བདག་ལ་སྩོལ། ། སངས་རྒྱས་རོལ་མོ་ལས་བྱུང་བ། ། མི་ལྡོག་འཁོར་ལོའི་འབྱོར་པར་ལྡན། ། ཐར་པ་ཆེན་པོའི་གྲོང་མཆོག་ཏུ། ། གསང་བ་ཆེན་པོར་འཇུག་པར་བགྱི། ། གསང་བའི་རིགས་མཐོ་ཐམས་ཅད་དུ། ། སློབ་དཔོན་ཆེན་པོ་བདག་འཇུག་མཛོད། ། མི་ལྡོག་པ་ཡི་དབང་བསྐུར་བ། ། སྐལ་བ་ཆེན་པོ་བདག་ལ་སྩོལ། །
མཚན་རྣམས་ཀུན་གྱིས་རྒྱས་གདབ་ཅིང་། ། དཔེ་བྱད་རྣམས་དང་ཡང་དག་ལྡན། ། སངས་རྒྱས་སྐུ་ནི་ཡིད་འོང་བ། ། སློབ་དཔོན་ཆེན་པོ་བདག་ལ་སྩོལ། ། དབང་བསྐུར་བ་ནི་རྨད་བྱུང་ཆེ། ། སེམས་ཅན་ཀུན་གྱི་དོན་གྱི་ཕྱིར། ། བདག་ནི་རྟག་ཏུ་སློབ་དཔོན་འགྱུར། ། སློབ་དཔོན་ཆེན་པོ་བདག་ལ་སྩོལ། ། ཞེས་ལན་གསུམ་གྱིས་གསོལ་བ་གདབ་བོ། ། གཙོ་མོའི་ཐུགས་ཀ་ནས་སྤྲུལ་པའི་ཧེ་རུ་ཀ་དེས་དཀྱིལ་འཁོར་དུ་འཇུག་པར་གསོལ་བ་འདེབས་པར་བསམ་ལ།
དངོས་སུ་རང་གིས་རྡོ་རྗེ་དྲིལ་བུ་གསོར་དཀྲོལ་བྱས་ལ། རྣམ་དག་སློབ་མ་འདི་རྣམས་ལ། ། བྱང་ཆུབ་སེམས་ནི་ཡོངས་འཛིན་ཅིང་། ། གསང་བའི་དཀྱིལ་འཁོར་འདིར་ཞུགས་ནས། ། དམ་ཚིག་དང་ནི་སྡོམ་པར་འཚལ། ། ཞེས་ལན་གསུམ་མཛད་པས་གནང་བ་བྱུང་བས་དྲི་བ་མཛད་པར་བསམ་ལ། གསང་བ་ཆེན་པོའི་རིགས་དག་པས། ། གསང་བ་ཡོངས་སུ་འཛིན་པ་རུ། ། བདག་ཉིད་ཆེན་པོ་ཁྱེད་འདོད་དམ། ། ཞེས་གསུང་བར་ལན་ཕུལ་བར་མོས་ལ།
གསང་བ་ཆེན་པོའི་རིགས་དག་པ། ། གསང་བ་ཡོངས་སུ་འཛིན་པ་རུ། ། སེམས་དཔའ་ཆེན་པོ་བདག་འཚལ་ལོ། ། ཞེས་ལན་གསུམ་བརྗོད་པ་ནི་དམ་ཚིག་དང་སྡོམ་པ་མ་ལུས་པར་བཟུང་བ་ཡིན་ནོ། ། བདག་གི་ཐོག་མ་སོགས་ནས། གནས་པར་བགྱི། ལན་གསུམ་དང་། གཙོ་བོས་ཇི་ལྟར་བཀའ་སྩལ་པ། ། དེ་བཞིན་དུ་ནི་བགྱིད་པར་འཚལ། ། ཇི་ལྟར་དུས་གསུམ་སོགས་ནས།
འགོད་ལན་གསུམ། ཧེ་རུ་ཀ་དེས་རྡོ་རྗེ་དང་བཅས་གོས་དམར་པོ་བཟུང་ནས། ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་བོ་དྷི་ཨ་ལངྐཱ་ར་ཝསཏྲ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་སྨད་གཡོགས་བྱིན། ཨ་ཁཾ་ཝཱི་ར་ཧཱུྃ་ཞེས་བྱ་བས་གོས་དམར་པོས་གདོང་གཡོགས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ། ཞེས་ལན་གསུམ་གྱིས་ཆུས་བགེགས་བསྐྲད། ཨཱ་ཁཾ་ཝཱི་ར་ཧཱུྃ། མེ་ཏོག་ལྔའམ་དགུའི་ཕྲེང་བ་གནང་། གནས་གསུམ་དུ་ཨོཾ་ཨཱཿཧཱུྃ་བསམ་ལ།
དེ་ལན་གཅིག་བརྗོད། བུ་ཁྱོད་སུ་ཡིན་ཅི་ལ་དགའ། ། ཞེས་དྲི་བ་མཛད་པར། སྐལ་བཟང་བདག་བདེ་བ་ཆེན་པོ་ལའོ། ། ཞེས་ལན་ཕུལ། དེ་ནས། ཨོཾ་ཀི་ལི་ཀི་ལི་མ་ལི་གྷུརྞི་སཏྭཾ་བཛྲ་སཏྭ་ཙ་ལེ་ཡུཾ་ཡུཾ་ཡུཾ་སྭཱཧཱ། ཞེས་གསུང་ཞིང་ལག་པ་ནས་བཟུང་སྟེ་དཀྱིལ་འཁོར་གྱི་ཁང་པའི་ནང་དུ་འཁྲིད་པར་མཛད་པར་མོས་ཏེ། དེ་ནས། རང་ཉིད་རྣམ་པར་སྣང་མཛད་དུ་གྱུར།
ཕྱག་འཚལ་བར་བསམ་ལ། ཨོཾ་སརྦ་བུདྡྷ་པཱུ་ཛོ་པསྡྱཱ་ནཱ་ཡ་ཨཱཏྨ་ནཱཾ་ནཱིརྻ་ཏ་ཡཱ་མི། ཨོཾ་ཨཱ་ཙརྻ་པཱུ་ཛོ་པསྡྱཱ་ནཱ་ཡ་ཨཏྨ་ནཱཾ་ནཱིརྻ་ཏ་ཡཱ་མི། ཨོཾ་ས་ཀ་སཏྭ་པ་ཏྲི་ཏ་ནརྠཱ་ཡ་ཨཱཏྨ་ནཱཾ་ནཱིརྻ་ཏ་ཡ་མི། དམ་ཚིག་སྤྱིར་སྦྱིན་པ་ནི། རྡོ་རྗེ་དང་དྲིལ་བུ་འཛིན་པས་སློབ་མའི་སྙིང་ཁར་རྡོ་རྗེ་བཟུང་སྟེ། རང་གི་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོས་པ་དང་བཅས་པར་གྱུར། ས་མ་ཡ་སཏྭཾ། ས་མ་ཡ་ཨ་ཧཾ། ཕན་ཡོན་གྱི་སྒོ་ནས་དམ་ལ་བཞག་པ་ནི།
སྤྱི་བོར་རྡོ་རྗེ་བཟུང་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི་ངས་ཁྱོད་ལ་ཡེ་ཤེས་གང་གིས་དེ་བཞིན་གཤེགས་པ་གྲུབ་པ་ཡང་ཐོབ་ན་དངོས་གྲུབ་གཞན་ལྟ་ཅི་སྨོས། དེ་ལྟ་བུའི་རྡོ་རྗེའི་ཡེ་ཤེས་བསྐྱེད་པར་བྱ་ཡིས། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ལ་མ་སྨྲ་ཞིག དམ་ཚིག་ཉམས་པར་འགྱུར་ཏ་རེ། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། སྙིང་ཁར་རྡོ་རྗེ་བཟུང་ལ། རྡོ་རྗེ་སེམས་དཔའ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་གྱུར། ། གལ་ཏེ་ཚུལ་འདི་སྨྲས་ན་ནི། །
དེ་མ་ཐག་ཏུ་དྲལ་ཏེ་གཤེགས། ། གཉིས་ཀའི་སྒོ་ནས་དམ་ལ་བཞག་པ་ནི། སྔོན་དུ་སྒྲུབ་པའི་བདུད་རྩི་ལྔའི་ཆུ་ལ། ཨོཾ་ཨཱཿསྭཱཧཱ། ལན་བདུན་བཟླས་པ་མྱངས་ལ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུང་ན་དངོས་གྲུབ་ནི། ། རྡོ་རྗེ་བདུད་རྩིའི་ཆུ་འཐུངས་ཤིག ། ཨོཾ་ཨཱཿསྭཱཧཱ།
བླ་མའི་བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཟུང་ལ། དེང་ཕྱིན་ཆད་ཁྱོད་ཀྱིས་དཔལ་ཧེ་རུ་ཀ་ང་ཡིན་གྱིས། ངས་ཁྱོད་ལ་འདི་བྱོས་ཤིག་ཅེས་གང་བསྒོ་བ་དེ་བྱ་དགོས་སོ། ། ཁྱོད་ཀྱིས་ང་ལ་བརྙས་པར་མ་བྱེད་ཅིག མི་བདེ་བ་མ་སྤངས་པར་ཁྱོད་དུས་བྱས་ནས་དམྱལ་བར་ལྟུང་བར་འགྱུར་ཏ་རེ། ཡེ་ཤེས་དབབ་པ་ཞུ་བའི་ཡོན་དུ། མཎྜལ་གླིང་བཞི་རི་རབ་ཉི་ཟླ་ཟུང་གཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་ཡེ་ཤེས་དབབ་པ་ཞུ་བའི་ཡོན་དུ་འབུལ་བར་བགྱིའོོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ།
ཞེས་ཕུལ། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག དཔལ་རྡོ་རྗེ་སེམས་དཔའ་བདག་ལ་དབབ་ཏུ་གསོལ། ཞེས་ལན་གསུམ་བརྗོད་ལ། རང་ཉིད་ལངས་ནས་ཡོད་པའི་སྙིང་ཁར་ལཾ་ལས་སའི་དཀྱིལ་འཁོར་གྲུ་བཞི་སེར་པོ་རྡོ་རྗེ་རྩེ་ལྔ་པས་མཚན་པའི་ལྟེ་བ་ལ་ཧཱུྃ། མགྲིན་པར་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པ་ལ་ཨཱཿ སྤྱི་བོར་ཡཾ་ལས་རླུང་གི་དཀྱིལ་འཁོར་དུ་བ་འཁྲིགས་པ་ལ་ཧ། རྐང་པའི་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་བརྡུངས་པ་ལྟ་བུ་ཆང་བཟུང་ཐུར་དུ་བསྟན་པ། མཆོག་མ་གཉིས་གྱེན་དུ་བསྟན་པ་ལ་ཡཾ་གྱིས་མཚན་པ། དེའི་སྟེང་དུ་རྐང་པ་གཉིས་བགྲད་ནས་གནས་པའི་རྐང་མཐིལ་གཉིས་སུ་ཛྷཻཾ་ལྗང་ཁུ་དག་ཅིང་བཟོད་པར་དཀའ་བ།
རྐང་འོག་གི་རླུང་གཡོས་ཏེ་སུམ་མདོའི་མེ་སྦར་བས། རྐང་མཐིལ་གྱི་ཛྷཻཾ་མེར་འབར་བས་ལོང་བུ་གཉིས་ནས་ཞུགས། སུམ་མདོའི་གནས་སུ་འཛོམ་སྟེ་དྲག་ཏུ་འབར་བས་སྙིང་གའི་ས་བསྲེགས། དེས་མགྲིན་པའི་ཆུ་བསྐོལ། རྐང་འོག་གི་རླུང་གིས་གྱེན་དུ་བཏེག སྤྱི་བོའི་རླུང་གིས་ཐུར་ལ་མནན་ཏེ་བར་སྣང་དུ་ཡེད་ཡེད་ཡོད་པར་གྱུར། དེའི་ཚེ་གཙོ་བོའི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་ཡིན་པ་ལ་རྣམ་པ་དང་པོའི་རྡོ་རྗེ་ཕྲ་མོའི་ཚོགས་དཔག་ཏུ་མེད་པ་སྤྱན་དྲངས་ཏེ་བ་སྤུའི་བུ་ག་རྣམས་ནས་ཐིམ། རྡོ་རྗེ་དྲིལ་བུ་འཛིན་པས། ཧཱུྃ་ཨཱཿཧ་ཛྷཻཾ། ཨ་བེ་ཤ་ཡ་སཏྭཾ་བྷ་ཡ་ར་ར་ར་ར།
ཙ་ལ་ཧཱུྃ་ཨཱཿཧ་ཛྷཻཾ། ཞེས་ཡང་ཡང་བརྗོད་པས་བབས་པ་དེ་བསྟན་པར་བྱ་བའི་ཕྱིར་སྤྱི་བོར་རྡོ་རྗེ་བཞག་ལ། ཨོཾ་ཏིཥྛ་བཛྲ་ས་མ་ཡ་པྲ་ཏི་པཱ་ལི་ཏ་ཧཱུྃ་ཧཱུྃ་ཧཱུྃ་ཧོ་ཧོ་ཧོཿསྭཱཧཱ། ཞེས་བརྗོད་ནམ་མཁའི་ཁ་དོག་བལྟས་ལ་དཀར་སེར་དམར་སྔོ་ལྗང་སོགས་གང་མཐོང་དེའི་དངོས་གྲུབ་ཐོབ་པར་འགྱུར་སྙམ་དུ་མོས། ཨོཾ་པྲ་ཏཱིཙྪ་བཛྲ་ཧོཿ ཞེས་མེ་ཏོག་འབུལ་བའི་ལྟང་ཀ་དང་། སླར་ཡང་སྤྱི་བོར་ཅུང་ཟད་བཞག སྟོབས་པོ་ཆེན་པོ་སེམས་དཔའ་ཆེ། ། འདི་ནི་སོ་སོར་བཟུང་བར་བྱ། ། ཞེས་མེ་ཏོག་སྤྱི་བོར་བཅིངས་པར་བསམ།
རང་གི་མིག་གཉིས་སུ་ཨོཾ་རབ་ཏུ་འབར་བ་རེ་རེ་བསྒོམ་སྟེ། ཨོཾ་ཧེ་རུ་ཀ་དཔལ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། མིག་ནི་ཐམས་ཅད་འབྱེད་མཛད་དེ། ། རྡོ་རྗེའི་མིག་ནི་བླ་ན་མེད། ། ཨོཾ་ཛྙ་ན་ཙཀྵུ་ཧཱུྃ་ཨཱཿསྭཱཧཱ། ཞེས་མིག་དར་འགྲོལ་བར་མཛད་པར་བསམ། དེ་ནས། དཀྱིལ་འཁོར་བཟང་པོ་འདི་ལ་ལྟོས། ། ད་ནི་དད་པ་རབ་ཏུ་བསྐྱེད། །
ཁྱེད་ཀྱང་སངས་རྒྱས་རིགས་སུ་སྐྱེས། ། སྔགས་དང་ཕྱག་རྒྱས་བྱིན་གྱིས་བརླབས། ། ཞེས་དཀྱིལ་འཁོར་ལ་བལྟ་བར་བསྐུལ་བས་མངོན་སུམ་ལྟ་བུར་མཇལ་བར་བསམ་ལ་ཤིན་ཏུ་དགའ་བའི་བློས་ཧེ་རུ་ཀ་དེའི་ཞབས་ལ་ཕྱག་བྱས་པར་བསམ་ནས་ཐལ་མོ་སྦྱར་ལ། ཨོཾ་རྡོ་རྗེའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་ཞུགས་སོ། ། ཨོཾ་རྣལ་འབྱོར་དཀྱིལ་འཁོར་ཆེན་པོ་ཡི། ། དཀྱིལ་འཁོར་དེ་རིང་བདག་གིས་མཐོང་། ། ཨོཾ་གསང་བའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་དབང་བསྐུར། ། ཞེས་དང་།
དམ་ཚིག་བཟུང་བར་མོས་ལ། ས་མ་ཡ་ཧོ་ཧོ་ཧོཿ མཎྜལ་ནས། གཙོ་བོ་ཐ་མི་དད་པ་ལ་རྡོ་རྗེ་སློབ་མའི་དབང་ཞུ་བའི་ཡོན་ཞེས་ཚིག་བསྒྱུར་བ་ཙམ་མ་གཏོགས་གཞན་རྣམས་གོང་གི་ཡེ་ཤེས་དབབ་པའི་མཎྜལ་ལྟར་རོ། ། ཐལ་མོ་སྦྱར་ལ། ཁྱོད་ནི་ཧེ་རུ་ཀ་དཔལ་ཏེ། ། བདེ་གཤེགས་རྣམས་ཀྱིས་བདེ་སྩོལ་མཛད། ། བྱང་ཆུབ་སེམས་དཔའ་ཆེ་རྣམས་ཀྱི། ། ཡང་དག་དོན་མཆོག་རྣམ་དག་པ། ། ཇི་ལྟར་དེ་ཉིད་བདུད་རྩི་ཡིས། །
དབང་གི་མཆོག་ནི་བསྐུར་བ་བཞིན། ། དེ་བཞིན་བདག་ལ་འཁོར་བ་ཡི། ། སྡུག་བསྔལ་རྣམས་ནི་བསལ་བར་མཛོད། ། རྣལ་འབྱོར་བདུད་རྩི་དྲི་མེད་མཆོག ། མ་རིག་པ་ཡི་རབ་རིབ་འཇོམས། ། གང་གིས་བྱང་ཆུབ་བླ་ན་མེད། ། དེ་རིང་བདག་གིས་ཐོབ་པར་མཛོད། ། ལན་གསུམ། དཀྱིལ་འཁོར་གྱི་ཤར་ཕྱོགས་སུ་དབང་སྟེགས་ཀྱི་དཀྱིལ་འཁོར་གྲུ་བཞི་པ་སྒོ་བཞི་པ་རྟ་བབས་བཞིས་མཛེས་པ། འདོད་སྣམ་ཕ་གུ་དྲྭ་བ་དྲྭ་ཕྱེད་མདའ་ཡབ་པུ་ཤུ་ལ་སོགས་པ་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ་སེང་གེས་བཏེག་པའི་རིན་པོ་ཆེའི་ཁྲིའི་སྟེང་དུ་པདྨ་དཀར་དམར་འདབ་མ་བརྒྱད་པའི་ལྟེ་བར་བདུད་བཞི་བརྩེགས་པའི་སྙིང་གར་ཉི་མའི་དཀྱིལ་འཁོར་གྱི་སྟེང་དུ་རང་ཉིད་རྡོ་རྗེ་མཁའ་འགྲོ་སྐུ་མདོག་སོགས་ནས།
དབུས་སུ་བཞུགས་པའི་བར་སྟ་གོན་བཞིན་ལས། གཙོ་བོའི་ཐུགས་ཀ་ནས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་མཁའ་འགྲོ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཞེས་སྤྱན་དྲངས་ཏེ། ཨོཾ་བཛྲ་གཽ་རཱི་སོགས་བཞིས་ཕྱག་རྒྱ་དང་བཅས་པས་རང་ལ་བསྟིམ། དེའི་མིག་ཏུ་གཏི་མུག་རྡོ་རྗེ་མ་ནས། ཐུགས་ཀར་ཐུགས་རྡོ་རྗེ་མ། ཨོཾ་ཨ་བྷི་ཥཱིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས་དེ་བཞིན་གཤེགས་པ་དེ་དག་ཧེ་རུ་ཀའི་གཟུགས་སུ་གྱུར་ཏེ། ཨོཾ་བཛྲི་བྷ་ཝ་ཨ་བྷི་ཥཱིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ། མི་བསྐྱོད་པའི་དབུར་བརྒྱན་པའི་སྐུར་གྱུར།
དེའི་སྟེང་དུ་བླ་བྲེ། གཡས་སུ་གདུགས། གཡོན་དུ་རྒྱལ་མཚན། མཐའ་སྐོར་ཀུན་ཏུ་དུང་དང་། འཕན་དང་མེ་ཏོག་གི་ཕྲེང་བ་ལ་སོགས་པ་མཆོད་པའི་རྣམ་གྲངས་བསམ་གྱིས་མི་ཁྱབ་པས་བསྐོར་བ་དང་བཅས་པར་གྱུར། ཨོཾ་ནཱི་རཱི་ཧཱུྃ་ཁཱཾ་སྭཱཧཱ། ཞབས་བཀྲུ་བ་དང་། ཨོཾ་ནཱི་རཱི་ཏཱི་ཧཱུྃ་ཁཱཾ་སྭཱཧཱས་ཞལ་བཀྲུ་བ་དང་། ཨོཾ་སརྦ་སཾ་ཤྭ་དྷ་ནེ་སྭཱ་ཧཱས་འཐོར་འཐུང་གིས་སྐུ་ལ་གཏོར། ཨོཾ་པྲ་ཏཱིཙྪ་ཨརྒྷཾ་ཧཱུྃ་གིས་མཆོད་ཡོན་ཕྱག་ཏུ་གཏད་པར་བསམ།
བདག་གིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་སྡིག་པའི་ས་བོན་ཀཾ་ཡིག་གི་རྣམ་པས་སྣ་སྒོར་ཐོན་པ་མདུན་གྱི་ཏིལ་ལ་ཐིམ། ཁུ་ཚུར་གཉིས་གྱིས་ཏིལ་བླང་ལ། ཨོཾ་སརྦ་པཱ་པཾ་ད་ཧ་ན་བཛྲ་ཡ་བཛྲ་ས་ཏྭ་སྱ་སརྦ་པཱ་པཾ་ད་ཧ་ད་ཧ་སྭཱཧཱ། ཞེས་བཟླ་ཞིང་གཡས་དང་གཡོན་གྱིས་བསྐོར་ལ་ཁམ་ཕོར་གྱིས་མེར་བླུག དེ་བཞིན་དུ་ཁུ་ཚུར་གྱིས་ཆུ་བླང་ལ། ཨོཾ་ཧཱུྃ་ཌ་ཌི་ཏ་ཕཊ། ཅེས་བརྗོད་ཅིང་བསྐོར་ལ་མེར་བླུག་པར་བྱའོ། ། བདག་གི་བྱུར་དང་སྐལ་བ་ངན་པ་དང་བཀྲ་མི་ཤིས་པ་ཐམས་ཅད་ཉེ་བར་ཞི་བར་གྱུར་ཅིག དེ་ནས། ཨོཾ་བཛྲ་པུཥྤེ་ཨཱཿཧཱུྃ།
ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཞེས་མཆོད་པ་ལྔས་མཆོད་ལ། བུམ་པ་སྒྲུབ་གཡོག་གིས་ལག་ཏུ་བླངས་ཏེ་རོལ་མོའི་སྒྲ་དང་གསུངས་པར་དྲིལ་གསིལ་དང་དབྱངས་ཀྱི་འདྲེན་པ་དང་བཅས་པས། ཕུན་སུམ་ཚོགས་འཛིན་གསེར་གྱི་རི་བོ་ལྟ་བུའི་མདོག ། འཇིག་རྟེན་གསུམ་གྱི་མགོན་པོ་དྲི་མ་གསུམ་ནི་རབ་ཏུ་སྤངས། ། སངས་རྒྱས་ཆུ་སྐྱེས་འདབ་རྒྱས་ལྟ་བུའི་སྤྱན་མངའ་བ། ། བཀྲ་ཤིས་དེས་ཀྱང་དེང་འདིར་ཁྱོད་ལ་བཀྲ་ཤིས་ཤོག །
དེ་ཡིས་ཉེ་བར་བསྟན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མིས་མཆོད་པ། ། དམ་ཆོས་རབ་མཆོག་སྐྱེ་དགུ་རྣམས་ལ་ཞི་བྱེད་པ། ། འཇིག་རྟེན་བཀྲ་ཤིས་གཉིས་པ་དེང་འདིར་ཁྱོད་ལ་ཤོག ། དམ་པའི་ཆོས་དང་ལྡན་ཞིང་ཐོས་པའི་བཀྲ་ཤིས་ཕྱུག ། དགེ་འདུན་ལྷ་དང་ལྷ་མ་ཡིན་དང་མིས་མཆོད་པ། ། ངོ་ཚ་དཔལ་གནས་ཚོགས་ཀྱི་ནང་ནས་རབ་ཀྱི་མཆོག ། འཇིག་རྟེན་བཀྲ་ཤིས་གསུམ་པ་དེང་འདིར་ཁྱོད་ལ་ཤོག ། དགའ་ལྡན་ལྷ་ཡི་གཞལ་མེད་ཁང་ནི་སྙིང་པོར་བཅས། ། འགྲོ་ལ་ཕན་ཕྱིར་འདིར་གཤེགས་དབང་པོར་བཅས་པའི་ལྷ། །
རྗེས་སུ་འབྲང་བ་དེ་བཞིན་གཤེགས་པའི་བཀྲ་ཤིས་གང་། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། འདབ་གསར་འཚེར་བའི་མེ་ཏོག་ཆར་འབབ་ལུལྦིའི་ཚལ། ། མང་པོ་ལྷ་ཡིས་བསྟེན་པར་མགོན་པོ་བལྟམས་པ་ན། ། སྲིད་པའི་མཐར་གྱུར་པ་ཡི་བཀྲ་ཤིས་གང་ལགས་པ། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། སྣ་ཚོགས་སྐྱོན་རྣམས་རྣམ་པར་གཞོམ་པར་བྱ་བའི་ཕྱིར། ། དགེས་པས་དཀའ་ཐུབ་ཚལ་དུ་ནམ་ཕྱེད་མངོན་པར་བྱུང་། ། དབང་བཅས་ལྷ་རྣམས་རྗེས་སུ་འབྲང་བའི་བཀྲ་ཤིས་གང་། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །
ཆུ་བོའི་འགྲམ་དུ་མཆོད་ཡོན་འཕྲེང་བས་ཡོངས་སུ་བསྐོར། ། ཞི་ཕྱིར་ངོ་མཚར་གྱུར་པ་སྲིད་པ་དག་བྱེད་པ། ། ཀླུ་ཡི་རྒྱལ་པོས་ལེགས་པར་བསྟོད་པའི་བཀྲ་ཤིས་གང་། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། གྲོང་ཁྱེར་མཆོག་གྱུར་སེར་སྐྱ་ཞེས་ནི་བྱ་བ་དེར། ། རྨད་དུ་གྲགས་པ་ཆེན་པོའི་ལྷ་ཡིས་མངོན་བསྟོད་པ། ། བསམ་ཡས་དགེ་སྒྲུབ་དེ་བཞིན་གཤེགས་པའི་བཀྲ་ཤིས་གང་། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། སེམས་ཅན་ཐམས་ཅད་ལ་ནི་ཕན་ཕྱིར་བྱང་ཆུབ་པ། ། དམ་ཆོས་རིན་ཆེན་ཚོགས་ནི་ཐུབ་པ་ལས་བྱུང་བ། །
སེམས་ཅན་དོན་གྲུབ་རབ་རྒྱས་བརྩོན་པའི་བཀྲ་ཤིས་གང་། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། རབ་ཏུ་འོད་འབར་གསེར་མདོག་ལྟ་བུའི་སྐུ་མངའ་བ། ། བཻཌཱུརྻ་མདོག་ལྟ་བུའི་རྩྭ་གདན་སྟེང་དུ་བཞུགས། ། སྐྱིལ་ཀྲུང་ལེགས་བཅས་མི་གཡོ་སྐུ་མངའི་བཀྲ་ཤིས་གང་། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། ཤིང་གི་རྒྱལ་པོའི་རྩ་བར་བཅོམ་ལྡན་བྱམས་སྟོབས་ཀྱི། ། བདུད་ཚོགས་ཀུན་ལས་རྣམ་པར་རྒྱལ་ཚེ་ས་དང་མཁར། ། རྣམ་པར་སྣ་ཚོགས་ངོ་མཚར་གྱུར་པའི་བཀྲ་ཤིས་གང་། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག །
ཝཱ་ར་ཎ་སེར་བཞུགས་ནས་བདེ་བར་གཤེགས་སྟོན་པས། ། ས་དང་མཁའ་ལ་ངོ་མཚར་ཤིན་ཏུ་གསལ་བྱུང་བས། ། ཆོས་ཀྱི་འཁོར་ལོ་དམ་པ་བསྐོར་བའི་བཀྲ་ཤིས་གང་། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། བཀྲ་ཤིས་གང་ཞིག་ཕན་བྱེད་དམ་པ་མཆོད་ཕྱིར་ཐོགས། ། བསོད་ནམས་བྱ་བྱེད་འཕགས་པའི་སྐྱེ་བོས་མངོན་བསྟོད་པ། ། བཅོམ་ལྡན་ཐུབ་པ་ཤཱཀྱའི་སེངྒེས་གང་གསུངས་པའི། ། བཀྲ་ཤིས་དེས་ནི་དེང་འདིར་ཁྱོད་ལ་ཞི་བྱེད་ཤོག ། བདག་ཅག་དཔོན་སློབ་འཁོར་དང་བཅས་པ་རྣམས་སྤང་བྱ་མི་ཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་ནས་ཤིན་ཏུ་བཀྲ་ཤིས་པར་གྱུར་ཅིག ཞེས་བརྗོད།
ལས་བུམ་གྱི་ཆུ་དང་རང་དང་རྣམ་རྒྱལ་བུམ་པ་གཉིས་ཀ་ལ་གཏོར་ལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། བདག་གི་རྣམ་པར་ཤེས་པའི་ཕུང་པོ་དང་། དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་རྡོ་རྗེ་ཅན་སྐུ་མདོག་ཨིནྡྲ་ནཱི་ལ་ལྟར་སྔོ་བ་ཞལ་བརྒྱད་ཕྱག་བཅུ་དྲུག་པ་ཞབས་བཞིས་པ་སོགས་ནས། ཉམས་དགུ་དང་ལྡན་པ་བར། དེའི་པང་ན་ཡུམ་མཱ་མ་ཀི་སྐུ་མདོག་ནག་མོ་ཞལ་གཅིག་ཕྱག་གཉིས་སྤྱན་གསུམ་མཆེ་བ་གཙིགས་པ་དབུ་སྐྲ་སེར་པོ་གྱེན་དུ་བརྫེས་པ། གཡས་གྲི་གུག་དང་གཡོན་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔས་དབུར་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན།
ཕྱག་རྒྱ་ལྔས་བརྒྱན་པ། གཅེར་བུ་ཞབས་གཡོན་བརྐྱང་ཞིང་གཡས་བསྐུམ་པས་ཡབ་ལ་འཁྲིལ་བ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་ཅན་ཡབ་ཡུམ་གྱི་སྣམ་པར་ཨོཾ་བཛྲ་ས་མཱ་ཛཿ ཞེས་སྤྱན་དྲངས་ཏེ། ཨོཾ་བཛྲ་གཽ་རཱི་ཨཱ་ཀར་སོགས་ནས། ཧོཿའི་བར་ཕྱག་རྒྱ་དང་བཅས་པས་རང་ལ་བསྟིམ། ཛཿཧཱུྃ་བཾ་ཧོཿ དབང་རྫས་ལ་བསྟིམ། དེའི་མིག་ཏུ་གཏི་མུག་རྡོ་རྗེ་མ་ཞེས་སོགས་ནས།
ཐུགས་ཀར་ཐུགས་རྡོ་རྗེ་མ་བར། ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་འཁོར་དང་བཅས་པ་ཨོཾ་བཛྲ་ས་མཱ་ཛཿ སྔགས་དང་ཕྱག་རྒྱས་སྦྱངས། འདི་འོག་མ་རྣམས་ལ་མི་མཛད། ཨོཾ་ཨ་བྷི་ཥིཉྩ་ཏུ་མཱཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས་དེ་བཞིན་གཤེགས་པ་དེ་དག་ཧེ་རུ་ཀའི་གཟུགས་སུ་གྱུར་ཏེ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ་མི་བསྐྱོད་པའི་དབུར་བརྒྱན། དབང་རྫས་ཀྱི་རྡོ་རྗེ་ཅན་ཡབ་ཡུམ་སྙོམས་པར་ཞུགས།
ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། བཅོམ་ལྡན་དེ་བཞིན་གཤེགས་པ་ཀུན་ཞེས་སོགས་ཀྱིས་གསོལ་བ་བཏབ། བུམ་པ་སྤྱི་བོར་བཞག་ལ། སངས་རྒྱས་རྣམས་ནི་ཐམས་ཅད་ཀྱི། ། ཞེས་སོགས་ནས། ཥཱིཉྩ་ཧཱུྃ་བར། ཞེས་གསུང་ཞིང་རིག་མ་བརྒྱད་ཀྱིས་བུམ་པ་ཡེ་ཤེས་ཀྱི་བདུད་རྩིས་གང་བས་སྤྱི་གཙུག་ཚངས་པའི་བུ་ག་ནས་དབང་བསྐུར། རིག་མ་རྣམས་ཀྱིས་རྡོ་རྗེའི་གླུ་ལེན། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། རིག་མ་རྣམས་ཀྱིས་མཆོད།
ཁྲོ་བོ་རྣམས་ཀྱིས་བགེགས་བསྐྲད། དབང་བསྐུར་བའི་ཆུ་རྒྱུན་དེས་ལུས་ཐམས་ཅད་གང་། སྒོ་གསུམ་གྱི་དྲི་མ་དག ཆུའི་ལྷག་མ་ཡར་ལུད་པ་ལས་མི་བསྐྱོད་པའི་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ནཻ་ཝི་དྱེ་ཨཱཿཧཱུྃ་བར། དེ་ལྟར་ན་དབང་བསྐུར་བ་ལྔ་ལས་བུམ་པའི་ཆུའི་དབང་ཐོབ། ཉོན་མོངས་པ་ལྔ་ལས་ཞེ་སྡང་དག ཕུང་པོ་ལྔ་ལས་རྣམ་པར་ཤེས་པའི་ཕུང་པོའི་དྲི་མ་སྦྱངས། དེ་བཞིན་གཤེགས་པ་ལྔ་ལས་མི་བསྐྱོད་པར་བྱིན་གྱིས་བརླབས།
ཡེ་ཤེས་ལྔ་ལས་ཆོས་དབྱིངས་ཡེ་ཤེས་ཀྱི་བག་ཆགས་རྒྱུད་ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་ཞེས་སོགས་ཀྱིས་སྦྱངས། བདག་གི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཨཱྂ་ལས་རིན་པོ་ཆེ་ཨྂ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་རིན་ཆེན་རྒྱལ་པོ་སྐུ་མདོག་གསེར་བཙོ་མ་ལྟ་བུ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ་ཞེས་སོགས་ནས། ཉམས་དགུ་དང་ལྡན་པ་བར། དེའི་པང་ན་ཡུམ་རིན་ཆེན་སྒྲོལ་མ་སེར་མོ་ནས། དབུས་ན་བཞུགས་པ་བར་གོང་གི་མཱ་མ་ཀཱི་བཞིན། ཐུགས་ཀའི་ཨྂ་ལས་འོད་འཕྲོས་པས་སོགས། རིན་ཆེན་རྒྱལ་པོ་ཡབ་ཡུམ་གྱི་རྣམ་པར་སོགས་ནས།
ཐུགས་ཀར་ཐུགས་རྡོ་རྗེ་མ་བར། དེ་བཞིན་གཤེགས་པ་ཐམས་ཅད་ཀྱིས་འདི་ལ་ཞེས་སོགས་ཀྱིས་གསོལ་བ་བཏབ། དེ་བཞིན་གཤེགས་པ་ཐམས་ཅད་ཀྱིས་དབང་རྫས་ཀྱིས་ལྷའི་སྤྱི་བོར་ཅོད་པཎ་བཅིངས་པས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ། རིན་ཆེན་འབྱུང་ལྡན་གྱི་དབུར་རྒྱན། དབང་རྫས་ཀྱི་རིན་ཆེན་རྒྱལ་པོ་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་ཅོད་པཎ་དུ་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་ཞེས་སོགས་ཀྱིས་གསོལ་བ་བཏབ། དབུ་རྒྱན་གྱོན་ལ། རིན་པོ་ཆེ་ཡི་དབུ་རྒྱན་དང་། ། དར་དཔྱངས་ཅོད་པཎ་དག་གི་དབང་། །
དེ་རིང་ཁྱོད་ལ་དབང་བསྐུར་རོ། ། ཁྱོད་ཀྱིས་ཀྱང་ནི་རྟག་ཏུ་བཟུང་། ། ཨོཾ་མུ་ཀུ་ཊ་ཨ་བྷི་ཥཱིཉྩ་མི། ཞེས་གསུངས་ཤིང་བདག་ལ་ཅོད་པཎ་བཅིངས་ཏེ་དབང་བསྐུར་བས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ། རིན་ཆེན་འབྱུང་ལྡན་གྱིས་དབུར་བརྒྱན། ཨོཾ་བཛྲ་པུཥྤེ་སོགས་ནས། ནཻ་ཝི་དྱེ་ཨཱཿཧཱུྃ་བར་གོང་ལྟར་དང་། དེ་ལྟར་ན་དབང་བསྐུར་བ་ལྔ་ལས་ཅོད་པཎ་གྱི་དབང་ཐོབ། ཉོན་མོངས་པ་ལྔ་ལས་ང་རྒྱལ་དང་སེར་སྣ་དག ཕུང་པོ་ལྔ་ལས་ཚོར་བའི་ཕུང་པོའི་དྲི་མ་སྦྱངས།
དེ་བཞིན་གཤེགས་པ་ལྔ་ལས་རིན་ཆེན་འབྱུང་ལྡན་དུ་བྱིན་གྱིས་བརླབས། ཡེ་ཤེས་ལྔ་ལས་མཉམ་ཉིད་ཡེ་ཤེས་ཀྱི་བག་ཆགས་རྒྱུད་ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་ཞེས་སོགས་ཀྱིས་སྦྱངས། བདག་གི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཛྲཱིཾ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་རྟ་མགྲིན་སྐུ་མདོག་པདྨ་རཱ་ག་ལྟར་དམར་བ་ཞལ་བརྒྱད་ཕྱག་བཅུ་དྲུག་པ། ཞབས་བཞི་པ་ཞེས་སོགས་ནས། ཉམས་དགུ་དང་ལྡན་པ་ནས། དེའི་པང་ན་ཡུམ་གོས་དཀར་མོ་སྐུ་མདོག་དམར་མོ་སོགས་ནས། བཞུགས་པ་བར། ཐུགས་ཀའི་ཛྲཱིཾ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྟ་མགྲིན་ཡབ་ཡུམ་གྱི་རྣམ་པར་སོགས་ནས།
ཐུགས་ཀར་ཐུགས་རྡོ་རྗེ་མ་བར། དེ་བཞིན་གཤེགས་པ་ཐམས་ཅད་ཀྱིས་འདི་ལ་ཞེས་སོགས་དང་། དེ་བཞིན་གཤེགས་པ་ཐམས་ཅད་ཀྱིས་དབང་རྫས་ཀྱི་ལྷའི་ཕྱག་གཡས་སུ་རྡོ་རྗེ་བྱིན་པས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ། འོད་དཔག་མེད་ཀྱིས་དབུར་བརྒྱན། དབང་རྫས་ཀྱི་རྟ་མགྲིན་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་ཞེས་སོགས་ཀྱིས་གསོལ་བ་བཏབ། ལག་གཡས་སུ་རྡོ་རྗེ་བླངས་ལ། སངས་རྒྱས་རྡོ་རྗེའི་དབང་གིས་ནི། ། དེ་རིང་ཁྱོད་ལ་དབང་བསྐུར་བྱ། །
འདི་དེ་སངས་རྒྱས་ཐམས་ཅད་ཉིད། ། ཤིན་ཏུ་གྲུབ་ཕྱིར་རྡོ་རྗེ་བཟུང་། ། ཨོཾ་བཛྲ་ཨཱ་རལླི་ཧོཿ བཛྲ་ཝ་ར་ཏ་ཀ་ཧཱུྃ། ཞེས་གསུང་ཞིང་རྡོ་རྗེ་ལག་པ་གཡས་སུ་བྱིན་པས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ་འོད་དཔག་མེད་ཀྱིས་དབུར་བརྒྱན། ཨོཾ་བཛྲ་པུཥྤེ་སོགས་ནས། ནཻ་ཝི་དྱེ་ཨཱཿཧཱུྃ་བར། དེ་ལྟར་ན་དབང་བསྐུར་བ་ལྔ་ལས་རྡོ་རྗེའི་དབང་ཐོབ། ཉོན་མོངས་པ་ལྔ་ལས་འདོད་ཆགས་དག ཕུང་པོ་ལྔ་ལས་འདུ་ཤེས་ཀྱི་ཕུང་པོའི་དྲི་མ་སྦྱངས།
དེ་བཞིན་གཤེགས་པ་ལྔ་ལས་འོད་དཔག་མེད་དུ་བྱིན་གྱིས་བརླབས། ཡེ་ཤེས་ལྔ་ལས་སོ་སོར་རྟོག་པའི་ཡེ་ཤེས་ཀྱི་བག་ཆགས་རྒྱུད་ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་ཞེས་སོགས་ཀྱིས་སྦྱངས། བདག་གི་འདུ་བྱེད་ཀྱི་ཕུང་པོ་དང་དབང་རྫས་དྲིལ་བུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཁཱཾ་ལས་རལ་གྲི་ཁཱཾ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་གཉིས་ཀའང་རྟ་མཆོག་སྐུ་མདོག་ཨིནྡྲ་ནཱི་ལ་ལྟར་ལྗང་བ་ཞལ་བརྒྱད་ཕྱག་དྲུག་པ། ཞབས་བཞི་པ་ཞེས་སོགས་ནས། ཉམས་དགུ་དང་ལྡན་པ་བར། དེའི་པང་ན་ཡུམ་དམ་ཚིག་སྒྲོལ་མ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་མ་སོགས་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་བར། ཐུགས་ཀའི་ཁཱཾ་ལས་འོད་ཟེར་འཕྲོས་པས་སོགས།
རྟ་མཆོག་ཡབ་ཡུམ་གྱི་རྣམ་པར་སོགས་ནས། ཐུགས་ཀར་ཐུགས་རྡོ་རྗེ་མ་བར། དེ་བཞིན་གཤེགས་པ་ཐམས་ཅད་ཀྱིས་འདི་ལ་ཞེས་སོགས་ཀྱིས་གསོལ་བ་བཏབ། དེ་བཞིན་གཤེགས་པ་ཐམས་ཅད་ཀྱིས་དབང་རྫས་ཀྱི་ལྷའི་ཕྱག་གཡོན་དུ་དྲིལ་བུ་བྱིན་པས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ་དོན་ཡོད་གྲུབ་པས་དབུར་བརྒྱན། དབང་རྫས་ཀྱི་རྟ་མཆོག་ཡབ་ཡུམ་སྙོམས་པར་ཞུགས་ཞུ་བ་ལས་བྱུང་བའི་དབང་རྫས་དྲིལ་བུར་གྱུར། དེ་བཞིན་གཤེགས་པ་ཐམས་ཅད་ཀྱིས་བདག་ལ་ཞེས་སོགས་ཀྱིས་གསོལ་བ་བཏབ། ལག་པ་གཡོན་པས་དྲིལ་བུ་བསིལ་ལ། ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥཱིཉྩ་མི་ཏིཥྛ་བཛྲ་ས་མ་ཡ་སཏྭཾ། ཞེས་གསུང་ཞིང་དྲིལ་བུ་ལག་པ་གཡོན་དུ་བྱིན་པས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ་དོན་ཡོད་གྲུབ་པས་དབུར་བརྒྱན། ཨོཾ་བཛྲ་པུཥྤེ་སོགས་ནས།
ནཻ་ཝི་དྱེ་ཨཱཿཧཱུྃ་བར། དེ་ལྟར་ན་དབང་བསྐུར་བ་ལྔ་ལས་དྲིལ་བུའི་དབང་ཐོབ། ཉོན་མོངས་པ་ལྔ་ལས་ཕྲག་དོག་དག ཕུང་པོ་ལྔ་ལས་འདུ་བྱེད་ཀྱི་ཕུང་པོའི་དྲི་མ་སྦྱངས། དེ་བཞིན་གཤེགས་པ་ལྔ་ལས་དོན་ཡོད་གྲུབ་པས་བྱིན་གྱིས་བརླབས། ཡེ་ཤེས་ལྔ་ལས་བྱ་བ་གྲུབ་པའི་ཡེ་ཤེས་ཀྱི་བག་ཆགས་རྒྱུད་ལ་བཞག་པ་ཡིན་ནོ། ། ཨོཾ་སྭ་བྷཱ་ཝ་ཞེས་སོགས་ཀྱིས་སྦྱངས། བདག་གི་གཟུགས་ཀྱི་ཕུང་པོ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བདག་གི་གཟུགས་ཀྱི་ཕུང་པོ་རྟག་པ་སྐུ་མདོག་ཟླ་བ་ལྟར་དཀར་བ་ཞལ་བརྒྱད་ཕྱག་བཅུ་དྲུག་པ།
ཞབས་བཞི་པ་ཞེས་སོགས་ནས། ཉམས་དགུ་དང་ལྡན་པ་བར། དེའི་པང་ན་ཡུམ་སངས་རྒྱས་སྤྱན་མ་སྐུ་མདོག་དཀར་མོ་སོགས་ནས། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་བར། ཐུགས་ཀའི་བྷྲཱུཾ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྟག་པ་ཡབ་ཡུམ་གྱི་རྣམ་པར་སོགས་ནས། ཐུགས་རྡོ་རྗེ་མ་བར། དེ་བཞིན་གཤེགས་པ་ཐམས་ཅད་ཀྱིས་བདག་ལ་ཞེས་སོགས་ཀྱིས་གསོལ་བ་བཏབ། རྡོར་དྲིལ་ལྷན་ཅིག་སྤྱི་བོར་དཀྲོལ་ལ། ཨོཾ་བཛྲ་སཏྭ་སཏྭཾ་ཨ་བྷི་ཥིཉྩ་མཱི་བཛྲ་ནཱ་མ་ཨ་བྷི་ཥེ་ཀ་ཏ། ཀྱེ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། །
ཞེས་བརྗོད་ལ་དེ་བཞིན་གཤེགས་པ་ལྔ་དང་དེའི་རིགས་ཀྱི་མིང་འདོགས་པར་མཛད་པར་བསམ་ལ། རང་གི་གསང་མིང་གང་ཡིན་དྲན་པར་བྱས་ལ། ཞེས་མིང་བཏགས་པས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ་རྣམ་པར་སྣང་མཛད་ཀྱིས་དབུར་བརྒྱན། ཨོཾ་བཛྲ་པུཥྤེ་ཨཱཿཧཱུྃ་སོགས་ནས། ནཻ་ཝི་དྱེ་ཨཱཿཧཱུྃ་བར། དེ་ལྟར་ན་དབང་བསྐུར་ལྔ་ལས་མིང་གི་དབང་ཐོབ་ཉོན་མོངས་པ་ལྔ་ལས་གཏི་མུག་དག ཕུང་པོ་ལྔ་ལས་གཟུགས་ཀྱི་ཕུང་པོའི་དྲི་མ་སྦྱངས། དེ་བཞིན་གཤེགས་པ་ལྔ་ལས་རྣམ་པར་སྣང་མཛད་དུ་བྱིན་གྱིས་བརླབས། ཡེ་ཤེས་ལྔ་ལས་མེ་ལོང་ལྟ་བུའི་ཡེ་ཤེས་ཀྱི་བག་ཆགས་རྒྱུད་ལ་བཞག་པ་ཡིན་ནོ། ། ཞེས་རྟོགས་པ་བསྐྱེད་ལ་སླར་ཡང་།
དངོས་ཀུན་གང་དང་གང་སྣང་བ། ། གཙོ་དེ་རང་གི་ལྷག་པའི་ལྷ། ། ཆོས་རྣམས་རང་བཞིན་རྙོག་མེད་དག ། སངས་རྒྱས་ཡེ་ཤེས་བལྟ་བར་གྱིས། ། ཞེས་བརྗོད། ཨོཾ་སྭ་བྷཱ་ཝ་ཞེས་སོགས་ཀྱིས་སྦྱངས། བདག་གི་ཕུང་པོ་ལྔའི་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་མི་དམིགས་ཏེ་སྟོང་པར་གྱུར་སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་བདག་གི་ཕུང་པོ་ལྔའི་ཆོས་ཉིད་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་བརྒྱད། ཕྱག་བཅུ་དྲུག་པ། ཞབས་བཞི་པ། རྩ་བའི་ཞལ་དཀར།
གཡས་སྔོ། གཡོན་དམར་བ། སྟེང་ཞལ་དུད་ཁ། ཞལ་ལྷག་མ་གཉིས་གཉིས་ནག་པ་མཆེ་བ་གཙིགས་པ། སྤྱན་ཉི་ཤུ་རྩ་བཞིས་མཛེས་པ། དབུ་སྐྲ་སེར་པོ་གྱེན་དུ་བརྫེས་པ། སྤྱི་བོར་རྡོ་རྗེ་ནག་པོས་མཚན་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་པ་རྣམས་ན་གླང་པོ་ཆེ་ཞེས་སོགས་རྡོ་རྗེ་ཅན་བཞིན། ཉམས་དགུ་དང་ལྡན་པ་བར། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་ཞལ་གཅིག་ཕྱག་གཉིས་སྤྱན་གསུམ་མཆེ་བ་གཙིགས་པ་ཞེས་སོགས་ནས།
རྡོ་རྗེ་སེམས་དཔའ་ཡབ་ཡུམ་གྱི་སོགས་ནས། ཐུགས་ཀར་ཐུགས་རྡོ་རྗེ་མའི་བར་དང་། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཨོཾ་བཛྲ་སྭ་བྷཱ་ཝ་ཨ་བྷི་ཥཱིཉྩ་ཧཱུྃ་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ་མི་བསྐྱོད་པས་དབུར་བརྒྱན་ཞེས་བརྗོད། ཨོཾ་སྭ་བྷཱ་ཝ་སོགས་ནས། དབང་རྫས་རྡོ་རྗེ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཧཱུྃ་ལས་གསེར་སོགས་ལས་གྲུབ་པའི་རྡོ་རྗེ་ཚད་དང་མཚན་ཉིད་ཡོངས་སུ་རྫོགས་པའི་ལྟེ་བར་རྡོ་རྗེ་སེམས་དཔའ་ཡབ་ཡུམ། སྟེང་གི་རྭ་ལྔ་ལ་དབུས་སུ་རྣམ་པར་སྣང་མཛད། ཤར་དུ་མི་བསྐྱོད་པ། ལྷོར་རིན་འབྱུང་།
ནུབ་ཏུ་འོད་དཔག་མེད། བྱང་དུ་དོན་ཡོད་གྲུབ་པ། རྭའི་འོག་གི་པདྨ་འདབ་མ་བརྒྱད་ལ། ཤར་དུ་སྤྱན་རས་གཟིགས། ལྷོར་བྱམས་པ། ནུབ་ཏུ་ནམ་མཁའ་མཛོད། བྱང་དུ་ཀུན་ཏུ་བཟང་པོ། བྱང་ཤར་དུ་ཕྱག་ན་རྡོ་རྗེ། ཤར་ལྷོར་འཇམ་དཔའི་དབྱངས། ལྷོ་ནུབ་ཏུ་སྒྲིབ་པ་རྣམ་སེལ།
ནུབ་བྱང་དུ་སའི་སྙིང་པོ། འོག་གི་པདྨ་འདབ་མ་བརྒྱད་ལ་ཤར་དུ་རྡོ་རྗེ་ལྕགས་ཀྱུ་མ། ལྷོར་རྡོ་རྗེ་ཞགས་པ་མ། ནུབ་ཏུ་རྡོ་རྗེ་ལྕགས་སྒྲོག་མ། བྱང་དུ་རྡོ་རྗེ་སྒྲོལ་མ། བྱང་ཤར་དུ་སྐུལ་བྱེད་མ། ཤར་ལྷོར་རིན་ཆེན་གློག་མ། ལྷོ་ནུབ་ཏུ་ལུ་གུ་རྒྱུད་མ། ནུབ་བྱང་དུ་གཞན་གྱིས་མི་ཐུབ་མ། འོག་གི་རྭ་ལྔ་ལ་དབུས་སུ་ཡེ་ཤེས་མཁའ་འགྲོ་མ།
ཤར་དུ་རྡོ་རྗེ་མཁའ་འགྲོ་མ། ལྷོར་གཏུམ་མོ། ནུབ་ཏུ་རོ་ལངས་མ། བྱང་དུ་འཇིགས་པའི་མཁའ་འགྲོ་མ། ཐུགས་ཀའི་ཧཱུྃ་ལས་འོད་ཟེར་སོགས་ནས། རྡོ་རྗེ་ལྷ་ཉི་ཤུ་རྩ་བརྒྱད་ཀྱི་རྣམ་པར་སྔགས་རྒྱས་སྤྱན་དྲངས། གཽ་རཱི་སོགས་ཀྱིས་བསྟིམ། དེ་རྣམས་ཀྱི་མིག་ཏུ་སོགས་ནས། ཐུགས་ཀར་ཐུགས་རྡོ་རྗེ་མ་བར། དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་ཞེས་སོགས་དང་།
དེ་བཞིན་གཤེགས་པ་ཐམས་ཅད་ཀྱིས་དབང་རྫས་ཀྱི་ལྷ་རྣམས་ཀྱིས་ཕྱག་གཡས་སུ་རྡོ་རྗེ་བྱིན་པས་རྒྱུད་ལ་བདེ་ཆེན་སོགས་ནས། མི་བསྐྱོད་པས་དབུར་བརྒྱན། རྡོ་རྗེ་ལག་པ་གཡས་ཀྱིས་གསོར་ལ་ཐུགས་ཀར་བཟུང་སྟེ། འདི་དེ་སངས་རྒྱས་ཐམས་ཅད་ཀྱི། ། རྡོ་རྗེ་སེམས་དཔའ་ཕྱག་ན་གནས། ། ཁྱེད་ཀྱིས་ཀྱང་ནི་རྟག་ཏུ་བཟུང་། ། རྡོ་རྗེ་སྙིང་པོའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་བཛྲ་ས་མཱ་ཡ་སཏྭཾ་དྷ་ར་ཡཱ་མི་ཧི་ཧི་ཧི་ཧི་ཧཱུྃ། ཞེས་བརྗོད། དེ་ནས་བཟླས་ལུང་ནི།
གཙོ་བོ་ལྔའི་ཐུགས་ཀར་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཨྂ་ཏྲཱྂ་ཨཱྂ་ཁཱྂ་རྣམས་ཀྱི་མཐར་སྔགས་ཀྱི་འཕྲེང་བས་བསྐོར་བ་རང་གི་སྙིང་ཁར་ས་བོན་རྣམས་གསལ་བཏབ་ནས། གཙོ་བོའི་ཐུགས་ཀ་ནས་སྔགས་ཀྱི་ཕྲེང་བ་བྱུང་ཞལ་ནས་ཐོན། རང་གི་ཞལ་དུ་ཞུགས། ཐུགས་ཀའི་ས་བོན་གྱི་མཐར་གཡས་སྐོར་དུ་འཁོད། ཨོཾ་དྷ་ར་སོགས་ནས། བཛྲ་ར་ཏི་ཧཱུྃ་ཕཊ་སྭཱཧཱ། ཞེས་ཡབ་ལྔ་ཡུམ་ལྔའི་བཟླས་ལུང་དང་། མེ་ཏོག་གཏོར་ཏེ། བཅོམ་ལྡན་བདག་གིས་བཟུང་ལགས་ཀྱི། ། བདག་ལ་ཉེ་བར་མཛད་དུ་གསོལ། །
ཞེས་ལན་གསུམ། བཅོམ་ལྡན་འདི་ལ་སྩལ་ལགས་ཀྱི། ། འདི་ལ་བགོ་བར་མཛད་དུ་གསོལ། ། ལན་གསུམ་གྱིས་མེ་ཏོག་སྤྱི་བོར་བཞག རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ། མཎྜལ་སོགས་ནས། རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ། སོགས་གོང་འོག་གི་ཚིག་གཞན་རྣམས་གོང་དུ་བཤད་པ་བཞིན། ཐལ་མོ་སྦྱར་ལ། བྱང་ཆུབ་རྡོ་རྗེ་སངས་རྒྱས་ལ། །
མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་རབ་ཏུ་བསྐྱབ་པའི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ཞེས་ལན་གསུམ་གྱིས་གསོལ་བ་བཏབ། རང་ཉིད་དབང་སྟེགས་ཀྱི་སྟེང་དུ་རྡོ་རྗེ་སེམས་དཔའི་ང་རྒྱལ་གྱིས་འཁོད་པར་གྱུར། ཕུན་སུམ་ཚོགས་འཛིན་ནས། གསུམ་པ་དེང་འདིར་ཁྱོད་ལ་ཤོག་བར། བུམ་པ་སྤྱི་བོར་བཞག་ལ། སངས་རྒྱས་རྣམས་ནི་ཐམས་ཅད་ཀྱི་ཞེས་སོགས་ནས། ཥཱིཉྩ་ཧཱུྃ།
རིན་པོ་ཆེ་ཡི་དབུ་རྒྱན་དང་། ཞེས་སོགས་ནས། ཥཱིཉྩ་མི་བར། སངས་རྒྱས་རྡོ་རྗེ་འཆང་གིས་ནི་ཞེས་སོགས་ནས། ཀ་ཏ་ཧཱུྃ། ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥཱིཉྩ་མི་ཏིཥྛ་བཛྲ་ས་མ་ཡ་སཏྭཾ། ཨོཾ་བཛྲ་སཏྭ་སཏྭཾ་ཨ་བྷི་ཥཱིཉྩ་མི་བཛྲ་ནཱ་མ་ཨ་བྷི་ཥེ་ཀ་ཏ། ཀྱེ་དཔལ་ཆེ་གེ་མོ། རྡོ་རྗེ་ཞེས་བྱ་བའི་དེ་བཞིན་གཤེགས་པ་ལའོ། ། ཞེས་སོགས་ཀྱིས་རིག་པའི་དབང་ལྔ་བསྐུར་ནས་དམ་ཚིག་གསུམ་གནང་བར་བསམ་ལ་རྡོ་རྗེ་ཧཱུྃ་མཛད་ལས་ཇི་སྐད་བཤད་པའི་རྣམ་པ་ལྟར་བསམ་ལ།
འདི་དེ་སངས་རྒྱས་ཐམས་ཅད་ཉིད། ། སོགས་ནས། ཧི་ཧི་ཧཱུྃ་གིས་ལག་པ་གཡས་སུ་གནང་བར་མོས་ལ་གསོར་ཞིང་ཐུགས་ཀར་བཟུང་། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་མའི་བདག་པོའི་བདག ། ཅེས་དེ་ཁོ་ན་ཉིད་བསྟན་པ་རྡོ་རྗེའི་དམ་ཚིག་གོ ། ཨོཾ་སྭ་བྷཱ་ཝ་སོགས་ནས། ཧཾ་དབང་རྫས་དྲིལ་བུ་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་དྲིལ་བུ་ཨཿལས་འཁར་བ་ལ་སོགས་པ་ལས་གྲུབ་པ་ཚད་དང་མཚན་ཉིད་ཡོངས་སུ་རྫོགས་པའི་བུམ་པར། ཤེས་རབ་ཀྱི་ཕ་རོལ་ཏུ་ཕྱིན་མ་ཡབ་དང་བཅས་པ་ཁོག་པའི་སྟེང་གི་ཨུཏྤ་ལའི་འདབ་མ་ཨ་ཤར་དུ་ལྷ་མོ་སྒྲོལ་མ། ལྷོར་སྤྱན་མ། ནུབ་ཏུ་མཱ་མ་ཀི བྱང་དུ་གོས་དཀར་མོ། བྱང་ཤར་དུ་ནོར་རྒྱུན་མ། ཤར་ལྷོར་ཙུནྡ། ལྷོ་ནུབ་ཏུ་ཁྲོ་གཉེར་ཅན་མ། ནུབ་བྱང་དུ་རྡོ་རྗེ་ཕྲེང་བ་མ། སྟེང་གི་རྭ་ལྔ་ལ་དབུས་སུ་རྣམ་པར་སྣང་མཛད།
ཤར་དུ་མི་བསྐྱོད་པ། ལྷོར་རིན་འབྱུང་། ནུབ་ཏུ་འོད་དཔག་མེད། བྱང་དུ་དོན་ཡོད་གྲུབ་པ། དེའི་འོག་གི་པདྨའི་འདབ་མ་བརྒྱད་ལ་ཤར་དུ་སྤྱན་རས་གཟིགས། ལྷོར་བྱམས་པ། ནུབ་ཏུ་ནམ་མཁའ་མཛོད། བྱང་དུ་ཀུན་ཏུ་བཟང་པོ། བྱང་ཤར་དུ་ཕྱག་ན་རྡོ་རྗེ། ཤར་ལྷོར་འཇམ་པའི་དབྱངས།
ལྷོ་ནུབ་ཏུ་སྒྲིབ་པ་རྣམ་སེལ། ནུབ་བྱང་དུ་སའི་སྙིང་པོ། ཐུགས་ཀའི་ཧཱུྃ་ལས་འོད་ཟེར་སོགས་ནས། དྲིལ་བུ་ལྷ་ཉི་ཤུ་རྩ་གསུམ་གྱི་རྣམ་པར་སྔགས་རྒྱས་སྦྱངས། གཽ་རཱི་སོགས་ཀྱིས་བསྟིམ། དེའི་མིག་ཏུ་སོགས་ནས། ཐུགས་རྡོ་རྗེ་མ་བར། དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་ཞེས་སོགས་ནས། དབང་རྫས་ཀྱི་ལྷ་རྣམས་ཀྱི་ཕྱག་གཡོན་དུ་དྲིལ་བུ་བྱིན་པས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ་དྲིལ་བུའི་ལྷ་རྣམས་ལ་དོན་ཡོད་གྲུབ་པས་དབུར་བརྒྱན། འདི་དེ་སངས་རྒྱས་ཐམས་ཅད་ཀྱི། །
ཤེས་རབ་དབྱངས་ཀྱི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཟུང་། ། བྱང་ཆུབ་མཆོག་ཏུ་རྒྱལ་བ་བཞེད། ། དཀྲོལ་ལ་དཀུ་གཡོན་པར་ཁ་གྱེན་བསྟན་དུ་བཟུང་། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་དཔའ་མཆོག ། སྲིད་པ་མཆོག་ནི་བྱེད་པ་ཡིན། ། ཞེས་དེ་ཁོ་ན་ཉིད་བརྗོད་པ་ནི་དྲིལ་བུ་གསུང་གི་དམ་ཚིག་གོ ། དེ་ནས།
ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་གྱི་ནི་དབང་དུ་འདོད། ། རྡོ་རྗེ་ཆེ་དང་དྲིལ་བུ་ཆེ། ། ཟུངས་ཤིག་རྡོ་རྗེར་བྱིན་གྱིས་བརླབས། ། དེ་རིང་རྡོ་རྗེ་སློབ་དཔོན་གྱུར། ། སློབ་མ་བསྡུ་བ་ཉིད་དུ་གྱིས། ། ཞེས་བརྗོད། རང་ཉིད་རྡོ་རྗེ་འཆང་ཆེན་པོ་སྐུ་མདོག་དམར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
ཡུམ་རྡོ་རྗེ་སྙེམས་མ་དཀར་མོ་ལོ་བཅུ་དྲུག་ལོན་པའི་ན་ཚོད་ཅན་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་རྡོ་རྗེ་འཆང་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཨོཾ་བཛྲ་གཽ་རཱི་སོགས་ནས། ཝ་ཤཾ་ཀུ་རུ་ཧོཿབར། དེའི་མིག་ཏུ་སོགས་ནས། ཐུགས་རྡོ་རྗེ་མ་དེ་ཉིད་བསྟན་པར་བྱ་སྟེ། འཁྱུད་པའི་ཕྱག་རྒྱ་དང་། སྲིད་པའི་བདེ་བ་ཤིན་ཏུ་ཆུང་། ། སྡུག་བསྔལ་ཆེན་པོ་དག་བྱའི་ཕྱིར། ། ཤིན་ཏུ་བདེ་བ་དམ་པའི་ཐབས། ། དམ་ཚིག་འདི་ནི་རྟག་ཏུ་བསྐྱེད། །
འདོད་པའི་ལོངས་སྤྱོད་ཐམས་ཅད་ལ། ། ཅི་འདོད་པར་ནི་བསྟེན་བཞིན་དུ། ། རང་གི་ལྷག་པའི་ལྷ་སྦྱོར་བས། ། བདག་དང་གཞན་ལ་མཆོད་པར་གྱིས། ། དེ་བཞིན་གཤེགས་པ་ཐམས་ཅད་ཀྱིས། ། འདའ་བ་རུ་ནི་མི་མཛད་པའི། ། ཕྱག་རྒྱའི་དམ་ཚིག་ཅེས་སུ་བསྒྲགས། ། ཡིད་ཀྱི་ལུས་ནི་བརྟན་ཕྱིར་རོ། ། ཞེས་པ་ནི་ཕྱག་རྒྱའི་དམ་ཚིག་གོ ། དེ་བསྟན་པའི་ཡན་ལག་ཏུ་བུམ་པའི་ཆུས་དབང་བསྐུར་ཏེ་ནམ་མཁར་བཞུགས་པའི་གདན་གསུམ་ཚང་བའི་དཀྱིལ་འཁོར་གྱི་རྣམ་པར་རྒྱལ་བའི་བུམ་པ་ཐོགས་ཏེ་གླུ་དང་རོལ་མོ་དང་བཀྲ་ཤིས་དང་བཅས་པས་སྤྱི་བོ་ནས་དབངང་བསྐུར་བར་བསམ་ཞིང་།
དབང་བསྐུར་རྡོ་རྗེ་ཆེན་པོ་ཆེ། ། ཁམས་གསུམ་པ་ཡིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་སྦྱིན་པར་བྱ། ། བཅོམ་ལྡན་རྡོ་རྗེ་ཅན་གྱི་ཆུས། ། དེ་རིང་ཁྱོད་ལ་དབང་བསྐུར་བས། ། རྣམ་ཤེས་ཕུང་པོའི་སྒྲིབ་སྦྱངས་ནས། ། རྡོ་རྗེ་མཁའ་འགྲོ་འགྲུབ་པར་ཤོག ། ཨོཾ་ཧཱུྃ་ཤྲཱི་ཧེ་རུ་ཀ་བཛྲ་ཨུ་ད་ཀ་ཨ་བྷི་ཥིཉྩ། གཽ་རཱི་ལ་སོགས་བརྒྱད་རྣམས་ཀྱིས། །
ཆུ་ཡིས་ཁྱོད་ལ་དབང་བསྐུར་བས། ། ཕུང་པོ་བཞི་དང་འབྱུང་བ་བཞི། ། ལྷ་མོ་བརྒྱད་དུ་འགྲུབ་པར་ཤོག ། ཨོཾ་བཛྲ་གཽ་རཱི་ཨུ་ད་ཀ་ཨ་བྷི་ཥཱིཉྩ། དེ་བཞིན། ཙཽ་རཱི་ནས། ཌོཾ་བི་ནཱིའི་བར་ལའང་རིགས་འགྲེ། བཅོམ་ལྡན་རྟག་པའི་རྡོ་རྗེའི་ཆུས། ། དེ་རིང༞ ། གཟུགས་ཀྱི་ཕུང༞ །
རྟག་པའི་རྡོ་རྗེ༞ ། ཨོཾ་ཨོཾ་ཤྲཱི༞ སྐམ་པ་མ་སོགས་བརྒྱད༞ ། ཆུ་ཡི༞ ། ཕུང་པོ་བཞི༞ ། ལྷ་མོ་བརྒྱད༞ ། ཨོཾ་བཛྲ་སིཾ་སནྟ་ཤེ་ཨུ་ད་ཀ་ཨ་བྷི་ཥཱིཉྩ། ཞེས་སོགས་ནས། ཨོཾ་བཛྲ་གཾ་གནྡྷཾ་ཨུ་ད་ཀ་ཨ་བྷི་ཥིཉྩ་བར། བཅོམ་ལྡན་རྡོ་རྗེ་ཉི་མའི༞ ། དེ་རིང༞ །
ཚོར་བའི་ཕུང༞ ། རྡོ་རྗེ་ཉི་མ༞ ། ཨོཾ་ཏྲཱཾ་ཤྲཱི༞ ཉི་ལག་མ་སོགས༞ ། དེ་རིང༞ ། ཕུང་པོ་བཞི༞ ། ལྷ་མོ་བརྒྱད༞ ། ཨོཾ་བཛྲ་སཾ་སཱུརྻ་ཨུ་ད་ཀ་ཨ་བྷི་ཥཱིཉྩ་ནས། ཨོཾ་བཛྲ་ནཱཾ་ནྲྀ་ཏྱེ་ཨུ་ད་ཀ་ཨ་བྷི་ཥཱིཉྩ་བར། བཅོམ་ལྡན་པདྨ་གར་དབང༞ ། དེ་རིང༞ །
འདུ་ཤེས༞ ། པདྨ་གར་དབང༞ ། ཨོཾ་ཨཱཾ་ཤྲཱི༞ པདྨ་ཅན་སོགས༞ ། ཆུ་ཡི༞ ། ཕུང་པོ་བཞི༞ ། ལྷ་མོ་བརྒྱད༞ ། ཨོཾ་བཛྲ་པཾ་པདྨེ་ཨུ་ད་ཀ་ཨ་བྷི་ཥཱིཉྩ་ནས། ཨོཾ་བཛྲ་མཱཾ་མྲྀ་ཏངྒ་བར། བཅོམ་ལྡན་རྟ་ཡི་རྒྱལ་པོའི༞ ། དེ་རིང༞ །
འདུ་བྱེད༞ ། རྟ་ཡི་རྒྱལ་པོ༞ ། ཨོཾ་ཁཱཾ་ཤྲཱི༞ སྒོ་ལྕགས་མ༞ ། ཆུ་ཡི༞ ། ཕུང་པོ་བཞི༞ ། ལྷ་མོ་བརྒྱད༞ ། ཨོཾ་བཛྲ་ཏཱཾ་ཏ་ལ་ཨུ་ད་ཀ་ཨ་བྷི་ཥཱིཉྩ་ནས། ཨོཾ་བཛྲ་ཏཱཾ་ཏ་རེ་ཨུ་ད་ཀ་ཨ་བྷི་ཥཱིཉྩ། བར་དེ་བཞིན་དུ། ཨོཾ་བཛྲ་ཨོཾ་ཨངྐུ་ཤེ་ཨུ་ད་ཀ་ཨ་བྷི་ཥཱིཉྩ་ནས།
ཨོཾ་བཛྲ་གྷཾ་གྷཎྜེ་ཨུ་ད་ཀ་ཨ་བྷི་ཥཱིཉྩ་བར། ཞེས་དབང་བསྐུར་བ་ནི་ཆུ་དབང་རྒྱས་པའོ། ། དེ་ཙམ་མི་ནུས་ན། བཅོམ་ལྡན་མཁའ་འགྲོ་ལྔ་ཡི་ཆུས། ། དེ་རིང་ཁྱོད་ལ་དབང་བསྐུར་བས། ། ཕུང་པོ་ལྔ་ཡི་སྒྲིབ་སྦྱང་སྟེ། ། མཁའ་འགྲོ་ལྔ་པོ་འགྲུབ་པར་ཤོག ། ཨོཾ་ཧཱུྃ་ཤྲཱི་ཧེ་རུ་ཀ་བཛྲ་ཨུ་ད་ཀ་ཨ་བྷི་ཥཱིཉྩ་ཨོཾ་ཨཾ་ཤྲཱི་ཧེ་རུ་ཀ་བཛྲ་ཨུ་ད་ཀ་ཨ་བྷི་ཥཱིཉྩ། ཨོཾ་ཏྲཱཾ་ཤྲཱི་ཧེ་རུ་ཀ་བཛྲ་ཨུ་ད་ཀ་ཨ་བྷི་ཥཱིཉྩ། ཨོཾ་ཨཾ་ཤྲཱི་ཧེ་རུ་ཀ་བཛྲ་ཨུ་ད་ཀ་ཨ་བྷི་ཥཱིཉྩ།
ཨོཾ་ཁཱཾ་ཤྲཱི་ཧེ་རུ་ཀ་བཛྲ་ཨུ་ད་ཀ་ཨ་བྷི་ཥཱིཉྩ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་བས་རྒྱུད་ལ་བདེ་ཆེན་གྱི་ཡེ་ཤེས་མངོན་དུ་བྱས་ཏེ། ཆུའི་ལྷག་མ་ཡར་ལུད་པ་ལས་མི་བསྐྱོད་པ་གཙོ་བོར་གྱུར་པའི་དེ་བཞིན་གཤེགས་པ་རིགས་ལྔས་དབུ་རྒྱན། ཨོཾ་སུ་པྲ་ཏཱིཥྛ་བཛྲ་ཡེ་སྭཱ་ཧཱ། ཞེས་སྤྱི་བོར་མེ་ཏོག་གཏོར་ལ། རབ་ཏུ་གནས་པ་དང་། ཨོཾ་བཛྲ་པུཥྤེ་སོགས་ནས། ནཻ་ཝི་དྱེ་ཨཱཿཧཱུྃ་བར། དཀྱིལ་འཁོར་དང་ལྷའི་དེ་ཁོ་ན་ཉིད་བསྟན་པ་ནི། དེ་ལྟར་ན་ཁྱོད་ལ་རྡོ་རྗེ་འཆང་ཆེན་པོའི་དབང་བསྐུར་བས་ཕུང་པོ་དང་ཁམས་དང་།
སྐྱེ་མཆེད་ཀྱི་དྲི་མ་དག་ནས་རང་སེམས་མི་བསྐྱོད་པའི་ངོ་བོར་གྱུར་པ་ཡིན་ལ། རང་གི་སེམས་རྣམ་པར་དག་པ་འདི་ཉིད་དཀྱིལ་འཁོར་གྱི་འཁོར་ལོ་ཡིན་གྱི་དེ་ལས་ལོགས་སུ་དཀྱིལ་འཁོར་བཙལ་དུ་མེད་དེ། དཀྱིལ་འཁོར་ཞེས་ནི་གང་བཤད་པ། ། ཡིད་ཀྱི་དཀྱིལ་འཁོར་དམ་པ་ཡིན། ། གཞལ་མེད་ཁང་ཞེས་བཤད་པ་ནི། ། སེམས་ནི་གཞལ་མེད་ཁང་བརྩེགས་ཉིད། ། དེ་ཡི་ཕྱི་རོལ་གྲུ་བཞི་པའི། ། ཚད་ནི་མཉམ་པར་གྱུར་པའོ། ། གང་ཞིག་བྱམས་པ་ལ་སོགས་སེམས། ། ཐིག་སྐུད་བཞིར་ནི་བརྗོད་པའོ། །
ཐིག་གང་ཡང་དག་བཤད་པ་ནི། ། སྦྱོར་བས་ཆོས་ཀྱི་རྗེས་དྲན་པའོ། ། ལྟ་བ་ཀུན་ལས་རྣམ་གྲོལ་བ། ། ཡེ་ཤེས་ཐིག་ཏུ་བརྗོད་པ་ཡིན། ། རྒྱན་གང་ཡང་དག་བཤད་པ་ཉིད། ། ཚུལ་ཁྲིམས་སོགས་ཀྱི་སྡོམ་པ་མཆོག ། དབང་པོ་གཉིས་ལ་སོགས་པའི་སེམས། ། རྭ་བ་ལྔར་ནི་འབྱུང་བ་ཉིད། ། གང་ཞིག་སྒོ་ཞེས་བཤད་པ་ནི། ། རྣམ་པར་ཐར་པ་རྣམ་པ་བཞི། །
རྟ་བབ་ཀ་བ་བཞི་པོ་ནི། ། ཡང་དག་སྤོང་བ་བཞི་ཞེས་བརྗོད། ། དྲན་པ་ཉེ་བར་བཞག་པ་བཞི། ། ཁ་ཁྱེར་བཞིར་ནི་བརྗོད་པ་ཡིན། ། སྒོ་ཁང་བཞི་ནི་གང་ཡིན་པ། ། རྫུ་འཕྲུལ་རྐང་པ་རྣམ་པ་བཞི། ། དེ་བཞིན་མེ་ཏོག་ཕྲེང་བརྒྱན་པ། ། བྱང་ཆུབ་ཡན་ལག་བདུན་པོ་ཡིན། ། འཕགས་ལམ་ཡན་ལག་བརྒྱད་པོ་ནི། ། ཀ་བ་བརྒྱད་པོ་ཞེས་བརྗོད་དོ། །
ལམ་གྱི་ཡེ་ཤེས་ཁྱད་པར་ནི། ། རྔ་ཡབ་ཏུ་ནི་ཡོངས་སུ་གྲགས། ། གང་ཞིག་དོ་ཤལ་བཤད་པ་ནི། ། ཉོན་མོངས་ཐམས་ཅད་གཅོད་པ་སྟེ། ། ཀུན་ཏུ་གཅོད་པའི་ངོ་བོ་ཡིན། ། ཉོན་མོངས་འཕྲོག་པའི་དྲྭ་བ་ཉིད། ། ཚོགས་གཉིས་དག་གི་སྦྱོར་བ་ལས། ། འཁོར་ལོ་བསྐོར་བ་གང་ཡིན་པའོ། ། ཉོན་མོངས་ཕྱེད་ནི་གཅོད་པས་ན། ། དོ་ཤལ་ཕྱེད་པ་ཉིད་དུ་བརྗོད། །
ཞེས་སོ། ། དེ་ལྟར་རང་སེམས་དེ་ཉིད་མ་རྟོགས་པའི་དབང་གིས་ཕུང་ཁམས་སྐྱེ་མཆེད་སྣ་ཚོགས་སུ་སྣང་ཡང་དེ་ཉིད་དཀྱིལ་འཁོར་གྱི་ལྷའི་ངོ་བོར་དག་པ་ནི། རྒྱལ་བ་མགོན་པོ་ཕན་པ་ནི། ། གཏི་མུག་ཐམས་ཅད་ཟད་པར་མཛད། ། རྡོ་རྗེ་ཉི་མ་རྒྱལ་པོ་ཆེ། ། རྣམ་པར་རྟོག་པའི་རབ་རིབ་འཕྲོག ། རྟ་མགྲིན་འདོད་པ་ཆེན་པོ་ནི། ། འདོད་ཆགས་ཅན་གྱི་བྱང་ཆུབ་སྟེར། ། རྡོ་རྗེ་མགྱོགས་འགྲོ་ཕྲག་དོག་ཆེ། ། ཐེག་པ་གཞན་ནི་རྣམ་པར་སྤངས། །
རྡོ་རྗེ་སེམས་དཔའ་རྒྱལ་པོ་ཆེ། ། མི་བསྐྱོད་ཡེ་ཤེས་འབྱུང་བའི་གནས། ། སྐྱེ་འགྲོ་མི་ཟད་མགོན་གཉེར་ཕྱིར། ། སྒྲིབ་པ་ལྔ་ནི་འཇོམས་པའོ། ། ཕུང་པོ་ལྔ་ནི་མདོར་བསྡུ་ན། ། སངས་རྒྱས་ལྔ་ནི་རབ་ཏུ་གྲགས། ། རྡོ་རྗེ་སྐྱེ་མཆེད་ཉིད་དག་ནི། ། བྱང་ཆུབ་སེམས་དཔའ་དཀྱིལ་འཁོར་མཆོག ། ས་ནི་སྤྱན་ཞེས་བྱ་བར་བཤད། ། ཆུ་ཡི་ཁམས་ནི་མཱ་མ་ཀཱི། །
གོས་དཀར་མོ་དང་སྒྲོལ་མ་ནི། ། མེ་དང་རླུང་དུ་རབ་ཏུ་གྲགས། ། གཏི་མུག་གཏི་མུག་ལོངས་སྤྱོད་པས། ། གཏི་མུག་ཟད་པ་གཤིན་རྗེ་མཐར། ། དེ་ནི་ཕུང་པོ་མཐར་བྱེད་དེ། ། དེས་ནི་ཤེས་བྱ་མཐར་བྱེད་པའོ། ། ཞེ་སྡང་ཞེ་སྡང་ལོངས་སྤྱོད་པས། ། ཉེས་པ་ཟད་པས་ཤེས་རབ་མཐར། ། དེས་ནི་སེམས་ཀྱི་མཐར་བྱེད་དེ། ། དེས་ནི་ཉོན་མོངས་མཐར་བྱེད་འགྱུར། །
འདོད་ཆགས་འདོད་ཆགས་ལོངས་སྤྱོད་པས། ། འདོད་ཆགས་ཟད་པ་སད་མཐར་བྱེད། ། དེས་ནི་ངག་གི་མཐར་བྱེད་འགྱུར། ། དེ་བཞིན་སྙོམས་འཇུག་མཐར་བྱེད་དོ། ། ཉོན་མོངས་ཀུན་ཟད་གང་ཡིན་དང་། ། དེ་བཞིན་ལས་ཀུན་ཟད་པ་ཉིད། ། སྒྲིབ་པ་ཀུན་ཟད་ཡེ་ཤེས་ནི། ། བགེགས་ནི་མཐར་བྱེད་ཅེས་བྱར་བཤད། ། ཅེས་བརྗོད། དེ་ནས་རྗེས་སུ་གནང་བ་ནི།
དེང་ནས་བརྩམས་ཏེ་རྫོགས་སངས་རྒྱས། ། སྲས་དང་བཅས་པ་རྣམ་རོལ་ཕྱིར། ། རྡོ་རྗེ་སྙེམས་པའི་རྣལ་འབྱོར་གྱིས། ། དགའ་སྟོན་བདེ་བས་མཆོད་པར་གྱིས།་་་་་ ཨ། ། སྒེག་དང་བཅས་པས་འཕྲེང་བ་འཕང་། ། སངས་རྒྱས་ཐམས་ཅད་མཆོད་པར་བྱ། ། དེས་ནི་སངས་རྒྱས་འབྲལ་མི་འགྱུར། ། ཕྲེང་བ་དེ་ཡི་རྒྱན་ཡིན་ནོ། །་་་་་ ཨོཾ།
ལུས་ཅན་ཀུན་ལ་དམ་ཆོས་ཀྱི། ། གླུ་ནི་ཁྱོད་ཀྱིས་བླང་བར་བྱ། ། དེ་ཡིས་བདེ་གཤེགས་དངོས་གྲུབ་ནི། ། མྱུར་དུ་བདེ་བ་མྱོང་བར་འགྱུར། །་་་་་ གཱི། དེ་ཉིད་ཐལ་མོའི་གར་གྱིས་ནི། ། སངས་རྒྱས་ཐམས་ཅད་མཆོད་པར་བྱ། ། སངས་རྒྱས་འདུ་བའི་ཕྲིན་ལས་ཀྱིས། ། གར་མཁན་ཚུལ་དུ་སྒྱུར་བར་གྱིས། །་་་་་ ཧོཿ
རྫོགས་སངས་རྒྱས་ལ་སྤོས་ཕུལ་བས། ། བརྟུལ་ཞུགས་བཟང་པོས་ལེགས་བསྒོས་པས། ། ལུས་ཅན་བདེ་གཤེགས་ཆ་ལུགས་སུ། ། ཡེ་ཤེས་ཀྱིས་ནི་ཚིམ་པར་གྱིས། །་་་་་ ཧཱུྃ། སངས་རྒྱས་རྣམས་ལ་མེ་ཏོག་དོར། ། ཡབ་ཡུམ་ཡན་ལག་ཚོགས་གྱུར་པས། ། མཚན་དང་དཔེ་བྱད་ལྡན་པ་ཡི། ། བདེ་གཤེགས་སྐུ་ནི་ཐོབ་པར་གྱིས། །་་་་་ བྷྲཱུཾ།
ཆོས་ཀྱི་མེ་ནི་ལེགས་སྦར་བས། ། རྡོ་རྗེ་ཆོས་དང་འདྲ་བ་རུ། ། སེམས་ཅན་མ་རིག་ལྡོངས་པ་ལ། ། ཡེ་ཤེས་སྒྲོན་མེས་གསལ་བར་གྱིས། །་་་་་ པྲ། རྒྱལ་བ་རྣམས་ལ་དྲི་ཕུལ་བས། ། ཚུལ་ཁྲིམས་ཤེས་རབ་ཏིང་འཛིན་དང་། ། རྣམ་གྲོལ་ཡེ་ཤེས་མཐོང་བ་ཡི། ། བྱང་ཆུབ་ལུས་ཅན་རྣམས་ལ་བསྒོས། །་་་་་ ག
ཞེས་པ་ལྷ་མཆོད་པའི་རྗེས་གནང་དང་། གསེར་གྱི་ཐུར་མའམ་མེད་ན་རྡོ་རྗེ་ལ་བཅོམ་ལྡན་འདས་ཀྱི་སྔགས་བཟླ་ཡང་བདག་འཇུག་སྐབས་འདིར་ནས་མཛད་དེ་རྡོ་རྗེས་མིག་དབྱེ་ཚུལ་དང་། ཇི་ལྟར་མིག་མཁན་རྒྱལ་པོ་ཡིས། ། འཇིག་རྟེན་ལིང་ཏོག་བསལ་བ་ལྟར། ། བུ་ཁྱོད་ཀྱིས་ནི་མི་ཤེས་པའི། ། རབ་རིབ་རྒྱལ་བ་རྣམས་ཀྱིས་བསལ། ། ཨོཾ་བཛྲ་ནཻ་ཏྲཱ་ཨཱ་པ་ཧ་ར་པ་ཏྲ་ལཾ་ཧྲི་པྲཾ། མེ་ལོང་བལྟ་ཚུལ་དང་། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། །
གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། ངོ་བོ་ཉིད་མེད་གནས་མེད་པར། ། དེ་ལྟར་ཆོས་རྣམས་ཤེས་གྱིས་ལ། ། སེམས་ཅན་དོན་ནི་མཉམ་མེད་བྱོས། ། འོན་ཀྱང་སྐྱོབ་པའི་སྲས་སུ་སྐྱེ། ། ཨ་ལས་སྐྱེས་པའི་དྲིལ་བུ་དཀྲོལ་ལ། ཐམས་ཅད་ནམ་མཁའི་མཚན་ཉིད་དེ། ། ནམ་མཁའ་ལ་ནི་མཚན་ཉིད་མེད། ། ནམ་མཁའ་དང་ནི་མཉམ་སྦྱོར་བས། །
ཀུན་མཆོག་མཉམ་པ་ཉིད་དུ་གསལ། ། མདའ་གཞུ་འཛིན་ཚུལ་དང་། ཧོཿ དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱོས་ཤིག་ཅེས་བརྗོད་ལ། ཕྱོགས་བཞི་དང་སྟེང་འོག་ཏུ་མདའ་རེ་རེ་འཕེན་ཚུལ་བྱེད། ཡང་མེ་ལོང་བལྟ་ཚུལ་དང་། ཨ་བཛྲ་སཏྭ། རྡོ་རྗེ་སེམས་དཔའ་མེ་ལོང་ལྟར། ། གསལ་ཞིང་དག་ལ་རྙོགས་པ་མེད། ། བུ་ཁྱོད་ཀྱིས་ནི་སྙིང་ལ་ཞུགས། །
རྡོ་རྗེ་སེམས་དཔའ་རིན་ཆེན་གཙོ། ། ཞེས་དང་། གང་ཡང་སངས་རྒྱས་ཐམས་ཅད་ཀྱི་བདག་པོ་བྱང་ཆུབ་ཀྱི་སེམས་འདི་ཉིད་ཡིན་པར་ཤེས་པར་གྱིས་ཤིག དེ་ནས་ཆོས་བཤད་པའི་རྗེས་གནང་བྱིན་པའི་ཕྱིར། ཨོཾ་བཛྲ་ཧེ་ཏུ་མཾ་ཞེས་པས་འཁོར་ལོ་རྐང་པའི་འོག་ཏུ་བཅུག ཨོཾ་བཛྲ་བྷཱ་ཥ་རཾ་ཞེས་པས་ལག་པ་གཡས་སུ་དུང་དང་། ཨོཾ་བཛྲ་གྷཎྜེ་ཨཱཿཞེས་པས་གཡོན་དུ་དྲིལ་བུ་དང་། ཨས་ལག་པ་གཉིས་ཀྱི་སྟེང་དུ་ཆོས་ཀྱི་པོ་ཏི་གནང་བར་བསམ། དེང་ནས་བརྩམ་སྟེ་སེམས་བསྐྱེད་པ། ། ཙམ་གྱིས་ཆོས་ཀྱི་འཁོར་ལོ་བསྐོར། །
ཁྱོད་ཀྱིས་ཐེ་ཚོམ་དོགས་མེད་པར། ། ཡིད་གཉིས་མེད་པའི་སེམས་ཀྱིས་སུ། ། ཆོས་ཀྱི་དུང་ནི་བླ་མེད་པ། ། དྲི་མེད་ཀུན་ཏུ་གང་བར་གྱིས། ། སྔགས་ཀྱི་ཚུལ་གྱི་ཆོ་ག་ཡིས། ། སྐྱེ་བོ་རྣམས་ལ་རྟག་ཏུ་ཤོད། ། དེ་ལྟར་བྱས་ན་སངས་རྒྱས་ལ། ། ཕན་བཏགས་དྲིན་དུ་བཟོ་ཞེས་བྱ། ། རྡོ་རྗེ་འཛིན་པ་དེ་ཀུན་ཡང་། ། ཁྱོད་ལ་རྟག་ཏུ་བསྲུང་བར་མཛད། །
ཅེས་བརྗོད་ནས་སོ་སོའི་འཁོར་ལོས་བསྒྱུར་བའི་རྣལ་འབྱོར་དུ་བྱས་ནས། ཇི་ལྟ་ཇི་ལྟར་འདུལ་འགྱུར་བ། ། དེ་ལྟ་དེ་ལྟར་སེམས་ཅན་དོན། ། འདོད་ཆགས་ལ་སོགས་གཙང་བ་ཡིས། ། སེམས་ཅན་རྣམས་ལ་ཉེ་བར་སྦྱོར། ། ལན་གཅིག འཇིག་རྟེན་ཀུན་ལ་ཐམས་ཅད་དུ། ། སེམས་ཅན་ཀུན་ལ་ཕན་པའི་ཕྱིར། ། ཇི་ལྟར་སྣ་ཚོགས་འདུལ་འགྱུར་བ། ། ཆོས་ཀྱི་འཁོར་ལོ་རབ་ཏུ་བསྐོར། །
ཚིག་རྐང་ལྷག་མ་གསུམ་ཀུན་ལ་སྦྱར་ཏེ། རྡོ་རྗེའི་འཁོར་ལོ་རབ་ཏུ་བསྐོར། ། རིན་ཆེན་འཁོར་ལོ་རབ་ཏུ་བསྐོར། ། པདྨའི་འཁོར་ལོ་རབ་ཏུ་བསྐོར། ། སྣ་ཚོགས་འཁོར་ལོ་རབ་ཏུ་བསྐོར། ། རྗེས་སུ་གནང་བ་བྱིན་ནས། བྱང་ཆུབ་སྙིང་པོའི་བར་དུ་ནི། ། ཕྱོགས་ཀུན་ཏུ་ནི་འཁོར་ལོ་ནི། ། ཆོས་ཀྱི་འཁོར་ལོ་བླ་ན་མེད། ། ཀུན་ཏུ་མཆོག་ཏུ་རབ་ཏུ་བསྐོར། །
ཐབས་དང་ཤེས་རབ་རང་བཞིན་དག ། ཡིད་བཞིན་ནོར་བུ་ལྟར་མཐོང་ནས། ། སྦྱོར་མེད་བྲལ་ཞིང་མ་ཞུམ་པར། ། སེམས་ཅན་དོན་ནི་ད་ལྟར་གྱིས། ། ཆོས་བཤད་པའི་རྗེས་སུ་གནང་བ་དང་། དེ་ལྟར་ན་ཕྱི་དབྱིབས་ཀྱི་དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག དཔེ་ཞིང་ས་སྦྱང་བ་དང་འདྲ། ལམ་བསྐྱེད་པའི་རིམ་པ་བསྒོམ་པ་དང་དམ་ཚིག་ཉི་ཤུ་རྩ་གཉིས་བསྲུང་བ་ལ་དབང་བར་བྱས། ས་དང་པོ་ནས་དྲུག་པའི་བར་ཐོབ།
བརྡ་ལྔ་བསྡུས་རྩེ་མོའི་མནན་པ། འབྲས་བུ་སྤྲུལ་པའི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་པ་ཡིན་ནོ། ། ཞེས་སོགས་རྟོགས་པ་བསྐྱེད་དེ་བུམ་པའི་དབང་བསྐུར་བ་འཁོར་དང་བཅས་པའོ། ། མཎྜལ་ཞེས་སོགས་ནས། གསང་དབང་ཟབ་མོ་ཞུ་བའི་སོགས་གཞན་འདྲ། བྱང་ཆུབ་རྡོ་རྗེ་སོགས་གོང་བཞིན་དང་། བཅོམ་ལྡན་ཞི་བ་ཆེན་པོ་ཀྱེ། ། རྡོ་རྗེ་རྣལ་འབྱོར་གཅིག་བཞེད་པ། ། མི་ཕྱེད་ཕྱག་རྒྱ་སྒྲུབ་པ་པོ། ། རྡོ་རྗེ་སྦྱོར་ལས་ཡང་དག་འབྱུང་། །
ཇི་ལྟར་ཁྱོད་ནི་བདག་ཉིད་ཆེ། ། མངའ་བདག་ལའང་དེ་ལྟར་མཛོད། ། འཁོར་བ་འདམ་གྱི་ཚོགས་ནང་དུ། ། བྱིང་བ་སྐྱབས་མེད་བདག་ལ་སྐྱོབས། ། ལན་གསུམ་གྱིས་གསོལ་བ་གདབ། ཨོཾ་ཨཱཿཧཱུྃ། གིས་མིག་རས་བཅིངས་ཚུལ་དང་། དབང་བསྐུར་བའི་གཙོ་བོ་རྣམ་པར་སྣང་མཛད་དང་སྤྱན་མ་སྙོམས་པར་ཞུགས་པའི་སྦྱོར་མཚམས་ནས་བྱང་ཆུབ་ཀྱི་སེམས་དུང་དང་ཀུནྡ་ལྟར་དཀར་བ་རང་གི་ལྕེ་ཐོག་ཏུ་བཞག སྔོན་དུ་བསྒྲུབས་པའི་བདུད་རྩི་རིལ་བུ་ཆང་ངམ་ཞོའམ་སྦྲང་རྩི་ལ་སྦྱར་བའམ་ཡང་ན་ནང་མཆོད་ནས་ལྕེ་ལ་བཞག་ཅིང་། ཇི་ལྟར་འདས་པའི་སངས་རྒྱས་ཀྱིས། །
བྱང་ཆུབ་སྲས་ལ་དབང་བསྐུར་བཞིན། ། བདག་གི་གསང་བའི་དབང་གིས་ནི། ། སེམས་ཀྱི་རྒྱུན་གྱིས་དབང་བསྐུར་རོ། ། དེ་ཁོ་ན་ཉིད་ཀྱང་བརྗོད་པར་བྱ་སྟེ། འདི་ནི་དེ་ཉིད་བླ་ན་མེད། ། གཉིས་མེད་ཡི་གེ་བརྗོད་མི་ནུས། ། ཆོས་དབྱིངས་རྣམ་པ་ལྟ་བུ་ཡི། ། དམ་པའི་བདེ་བ་ཡང་དག་མྱང་། ། ཞེས་བརྗོད་ཅིང་རང་བཞིན་བརྒྱད་ཅུའི་རྟོག་པ་འགག་པར་བསམ་མོ། ། དེ་ནས།
ཨོཾ་ཨཱཿཧཱུྃ། གིས་གདོང་གཡོགས་འགྲོལ་བ་དང་། ལག་པ་གཡོན་པས་ཆོས་གོས་ཀྱི་སྣ་སེང་གེའི་རྣ་བ་ལྟ་བུ་བྱས་ལ་བཟུང་། གཡས་པས་རྡོ་རྗེ་དྲིལ་བུ་བཟུང་སྟེ། སྐྱེ་དང་རྒ་དང་འཆི་མི་འབྱུང་། ། འཇིགས་དང་མྱ་ངན་ནད་མི་འབྱུང་། ། བདེ་ཆེན་ཐེག་པ་འདི་ལ་ནི། ། བུ་ཁྱོད་ང་ཡིས་ལུང་བསྟན་བྱ། ། འདི་ལྟར་ང་ཡིས་ལུང་བསྟན་ཁྱོད། ། རྡོ་རྗེ་སེམས་དཔའ་དེ་བཞིན་གཤེགས། །
སྲིད་པ་ཤིན་ཏུ་གྲུབ་པའི་ཕྱིར། ། སྲིད་པའི་ངན་འགྲོ་ལས་སྒྲོལ་ཏེ། ། ཀྱེ་ཆེ་གེ་མོ་་་་་་གསང་མིང་དྲན་པར་བྱས་ལ། ཞེས་བྱ་བ་ཡི། ། དེ་བཞིན་གཤེགས་པ་ས་འོག་དང་། ། མི་ཡུལ་མཐོ་རིས་ཉིད་དུ་གྲུབ། ། གང་ཡང་ངས་ལུང་བསྟན་པ་འདི་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། དཀྱིལ་འཁོར་གྱི་འཁོར་དང་བཅས་པ་ཐམས་ཅད་ཀྱིས་མགྲིན་གཅིག་ཏུ་བྱང་ཆུབ་ཆེན་པོར་ལུང་སྟོན་པར་མཛད་དེ་སྔགས་འདི་དང་ཕྱག་རྒྱ་འདིའི་མཐུ་ཡིན་ནོ། ། ཞེས་བརྗོད། དེ་ལྟར་ན་བླ་མའི་ལུས་དང་ཕྱག་རྒྱའི་བྷ་ག་དང་གཉིས་ཀའི་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ།
ངག་གི་དྲི་མ་དག དཔེ་ཞིང་ས་གཤིན་པ་ལ་ས་བོན་བཏབ་པ་དང་འདྲ། ལཾ་ཙཎྜ་ལཱི་སྔགས་ཀྱི་རྣལ་འབྱོར་བསྒོམ་པ་དང་དམ་ཚིག་ཤ་ལྔ་དང་བདུད་རྩི་ལྔའི་རིལ་བུ་བསྟེན་པ་ལ་དབང་། ས་བརྒྱད་པ་ལ་དབང་བར་བྱས། བརྡའ་མཐེབ་སྲིན་ཨེ་ལ་རེག་བྱེད་གཅིག འབྲས་བུ་ལོངས་སྤྱོད་རྫོགས་པའི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་པ་ཡིན་ནོ། ། ཞེས་རྟོགས་པ་བསྐྱེད་དེ་གསང་དབང་ངོ་། ། ཕྱག་དང་བཅས་ཏེ། མཎྜལ་གླིང་བཞི་སོགས་གོང་བཞིན་ལས། ཤེས་རབ་ཡེ་ཤེས་ཀྱི་དབང་ཞུ་བའི་གཞན་འདྲ།
གསོལ་བཏབ་གདོང་བཅིང་རྣམས་གསང་དབང་བཞིན། དཀྱིལ་འཁོར་གྱི་གཙོ་བོ་དང་རང་འོད་དཔག་མེད་དུ་བསྒོམ་ལ། རང་གི་སེམས་ལ་མངོན་པར་འཚམ་པ་ཇི་སྐད་བཤད་པའི་མཚན་ཉིད་ཅན་ལོ་བཅུ་དྲུག་ལོན་པའི་མིའི་བུ་མོ་མངོན་པར་བསམ་ལ། དེ་ཤེས་རབ་ཀྱི་ཕ་རོལ་ཏུ་ཕྱིན་མའི་ངོ་བོར་མོས་ལ། དེའི་ལག་པ་གཡས་པ་ཐབས་ཀྱིས་གཡོན་པར་གཏད་དེ། ལྷ་མོ་མཐར་བྱེད་དགའ་སྟེར་མ། ། སྣ་ཚོགས་གཟུགས་ཅན་བརྩེར་ལྡན་མ། ། བཟུང་ཞིག་བཟུང་ཞིག་སེམས་དཔའ་ཆེ། ། བཟུང་བར་བྱས་ནས་མཆོད་པར་གྱིས། ། ཞེས་བརྗོད་ལ་གཏད་པ་དང་།
ཕྱག་རྒྱ་དེས། བཤང་གཅི་དག་ནི་ཟ་བ་དང་། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་བུ་སྤྲོའམ། ། བུད་མེད་རྣམས་ལ་རྟག་གུས་དང་། །

བྷ་གའི་པདྨར་འོ་བྱེད་པར། ། བུ་ཁྱོད་ཅི་དགར་སྤྲོ་གྱུར་ཏམ། ། ཞེས་དྲིས་པས། བཤང་གཅི་དག་ནི་ཟ་བ་དང་། ། ཁྲག་དང་ཁུ་བ་དེ་བཞིན་ཏེ། ། ཤ་ཆེན་བསྟེན་པར་ཅིས་མི་སྤྲོ། ། བུད་མེད་རྣམས་ལ་རྟག་གུས་དང་། ། བྷ་གའི་པདྨར་འོ་བྱེད་པར། ། བུ་ཁྱོད་ཅི་དགར་སྤྲོ་གྱུར་ཏོ། ། ཞེས་ལན་བཏབ། རང་ཉིད་འོད་དཔག་མེད་དང་ཕྱག་རྒྱ་གོས་དཀར་མོར་གསལ་བའི་ཡུམ་གྱི་མཁའ་མི་དམིགས་ཏེ་ཞེས་སོགས་ནས།
ཨེ་ཀ་ར་སོ་ནཱ་ཐ་ཧཱུྃ་ཧཱུྃ་ཧཱུྃ་ཀརྻཾ་ཀུ་རུ་ཥྭ་མེ། བར་བདག་མདུན་སོགས་སུ་བཤད་པ་དང་འདྲ། གཉིས་ཀའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ལྟེ་བར་སྭཱ་སེར་པོ། བརླ་གཉིས་ལ་ཧཱ་ལྗང་ཁུ་སྟེ། དེ་དག་ནི་དེ་བཞིན་གཤེགས་པ་རིགས་ལྔ་དང་ཡུམ་ལྔའི་བདག་ཉིད་ཅན་དུ་བྱིན་གྱིས་བརླབས། ཐབས་འདི་ལ་བརྟེན་ནས་ལྷན་ཅིག་སྐྱེས་པའི་ཡེ་ཤེས་མངོན་དུ་བྱའོ། ། སྙམ་པའི་འདུ་ཤེས་གསུམ་དྲན་པར་བྱ།
ཕྱག་རྒྱ་དེ་ཉིད་གཅེར་བུར་བྱུང་ནས་པདྨ་ལྟར་གཞུག་ཅིང་། ཨེ་མ་ང་ཡི་པདྨ་འདི། ། བདེ་བ་ཐམས་ཅད་ཀྱི་ནི་གནས། ། གལ་ཏེ་ཆོ་ག་བཞིན་བསྟེན་ན། ། སངས་རྒྱས་བསྟེན་པ་ལ་སོགས་པ། ། བྱ་བ་པདྨ་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་ནི། ། འདི་ཉིད་དུ་ནི་རྟག་ཏུ་ཞུགས། ། བླུན་པོ་གང་ཞིག་འདི་སྤོང་བ། ། དེ་ལ་མཆོག་གི་དངོས་གྲུབ་མེད། །
ཅེས་བརྗོད་ཅིང་དབང་གསུམ་པའི་ཉམས་མྱོངས་ཡས་བབས་དང་མས་བརྟན་གྱི་ལྟ་བ་ལ་མཉམ་པར་འཇོག ཨོཾ་ཨཱཿཧཱུྃ། གིས་མིག་རས་ཕྱེ་ལ། མཐའ་རྟེན་ལམ་དང་འབྲས་བུའི་དབུགས་དབྱུང་གཉིས་ལས་དང་པོ། མཆོག་ཏུ་གསང་བ་དམ་པ་ཡི། ། དཀྱིལ་འཁོར་མཐོང་དང་རབ་ཞུགས་པས། ། སྡིག་པ་ཀུན་ལས་ངེས་གྲོལ་བར། ། ཁྱེད་རྣམས་དེང་ནས་ལེགས་པར་གནས། ། བདེ་ཆེན་ཐེག་པ་འདི་ལ་ནི། ། སླར་ཡང་འཆི་བར་འགྱུར་པ་ཡིན། །
མི་ཚུགས་པ་དང་མི་འཆི་བས། ། ཅིས་ཀྱང་མི་འཇིགས་རོལ་པར་གྱིས། ། སྲིད་པ་ཤིན་ཏུ་དག་པའི་ཕྱིར། ། སྲིད་པའི་སྡུག་བསྔལ་ལས་ཁྱོད་འདས། ། སྲིད་པ་ཤིན་ཏུ་གྲུབ་པའི་ཕྱིར། ། སྟོན་པ་མཆོག་ཏུ་གྱུར་པ་ཡིན། ། ཞེས་བརྗོད་དོ། ། ལམ་གྱི་དབུགས་དབྱུང་བ་ནི། དམ་ཚིག་སྡོམ་པ་གྲུབ་པ་འདི། ། ཁྱོད་ཀྱིས་རྟག་ཏུ་བསྲུང་བར་བྱ། །
སངས་རྒྱས་ཀུན་གྱིས་མཐུན་པར་གསུངས། ། མཆོག་ཏུ་རྟག་པའི་བཀའ་ཡིན་ནོ། ། ཞེས་དང་། སློབ་དཔོན་སྨད་པར་མི་བྱ་ཞིང་། ། བདེ་གཤེགས་བཀའ་ལས་འདའ་མི་བྱ། ། སྤུན་ལ་སྨད་པར་མི་བྱ་ཞིང་། ། སེམས་ཅན་རྣམས་ལ་སྡུག་བྱམས་དང་། ། བྱང་ཆུབ་སེམས་ནི་སྤང་མི་བྱ། ། བདག་གཞན་ཆོས་ལ་སྨད་མི་བྱ། ། སྐལ་མེད་དེ་ཉིད་གཏམ་མི་བྱ། །
བདག་གི་ལུས་ལ་ངེས་མི་སྨད། ། ཆོས་ལ་ཡིད་གཉིས་སྤང་བྱ་ཞིང་། ། གདུག་ལ་བྱམས་པ་ཉིད་མི་བྱ། ། ཆོས་ཉིད་ཚད་ནི་བཟུང་མི་བྱ། ། སྐལ་ལྡན་སེམས་ཅན་སྤང་མི་བྱ། ། དམ་ཚིག་རྟག་ཏུ་བསྐྱང་བར་བྱ། ། བུད་མེད་ཉིད་ལ་སྨད་མི་བྱ། ། ཇི་སྲིད་བྱང་ཆུབ་སྙིང་པོའི་བར། ། དཀོན་མཆོག་གསུམ་ནི་སྤང་མི་བྱ། ། རྟག་ཏུ་དམ་ཚིག་བསྲུང་བར་བྱ། །
རྡོ་རྗེ་དྲིལ་བུའང་གཟུང་བར་བྱ། ། གཙུག་ཏོར་རྟག་ཏུ་བཟུང་བར་བྱ། ། རྟག་ཏུ་སྦྱིན་སྲེག་དགང་བར་བྱ། ། རྟག་ཏུ་དཀྱིལ་འཁོར་བཞེངས་པར་བྱ། ། རྟག་ཏུ་བདེ་གཤེགས་རབ་གནས་བྱ། ། འབྱུང་པོ་ཆེ་ལ་གཏོར་མ་སྦྱིན། ། ཞེས་དང་། བླ་མའི་རྒན་རབས་ཕྱག་འཚལ་ལོ། ། རྟག་པར་རྒྱུན་དུ་སྔགས་བཟླས་ཤིང་། ། བསམ་གཏན་ཉིད་ཀྱང་རྣམ་པར་སྦྱངས། །
རྟག་ཏུ་སློབ་མ་བསྡུ་བྱ་ཞིང་། ། རྟག་པ་རུ་ནི་བཤད་པར་གྱིས། ། རྟག་ཏུ་སེམས་ཅན་བསྐྱང་བར་བྱ། ། རྟག་ཏུ་སངས་རྒྱས་ཆེར་མཉེས་བྱ། ། ཛམྦྷ་ལ་ལ་ཆུ་སྦྱིན་ཅིང་། ། ལས་རྣམས་ཐམས་ཅད་ཡང་དག་སྤྱད། ། བྱེ་མའི་ལས་ལ་མཆོད་རྟེན་ཡང་། ། མཁས་པས་ཆོ་ག་བཞིན་དུ་བྱ། ། ཞེས་བརྗོད། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ།
ཡིད་ཀྱི་དྲི་མ་དག དེས་མྱུ་གུ་སྔོན་པོ་སྨིན་པ་དང་འདྲ། ལམ་དབང་ཆོས་ཀྱི་རྣལ་འབྱོར་བསྒོམ་པ་དང་དམ་ཚིག་ཏུ་བཟའ་བསྲུང་དང་ཕྱག་རྒྱ་ལ་མི་སྨད་ཅིང་མི་འབྲལ་བའི་དམ་ཚིག་བསྲུང་བ་ལ་དབང་། ས་བཅུ་གཅིག་པ་ཐོབ། བརྡ་བྱང་ཆུབ་མཆོག་གི་ཕྱག་རྒྱ། འབྲས་བུ་ཆོས་ཀྱི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་པ་ཡིན་ནོ། ། ཞེས་རྟོག་པ་བསྐྱེད་ཕྱག་དང་བཅས། མཎྜལ་གླིང་བཞི་ཞེས་སོགས། དབང་བཞི་པ་ཞུ་བའི་སོགས་གཞན་འདྲ། བྱང་ཆུབ་རྡོ་རྗེ་སངས་རྒྱས་ལ། །
ཞེས་སོགས་དང་། ལན་གསུམ་གྱིས་གསོལ་བ་བཏབ། ཨོཾ་ཨཱཿཧཱུྃ་གིས་མིག་རས་བཅིངས། ཤེས་རབ་ཡེ་ཤེས་ཀྱི་དྲི་མ་དག་པ་ཆོས་ཀྱི་སྐུ་མངོན་དུ་གྱུར་པའི་བརྡར་དཀྱིལ་འཁོར་གྱི་གཙོ་བོ་དང་རང་གཉིས་ཀ་རྡོ་རྗེ་འཆང་དུ་བསྒོམ་ལ། ཡེ་ཤེས་འདི་ནི་ཆེས་ཕྲ་ཞིང་། ། རྡོ་རྗེ་སྙིང་པོ་མཁའ་དང་མཚུངས། ། རྡུལ་བྲལ་མཐར་སྟེར་ཞི་བ་ཉིད། ། ཁྱོད་རང་ཡང་ནི་དེ་ཡི་ཕ། ། ཞེས་བྱ་སྟེ། ཀྱེ་ཁྱོད་ཀྱིས་ཐབས་དང་ཤེས་རབ་རྡོ་རྗེ་དང་དྲིལ་བུའི་རང་བཞིན་ལས།
ལྷན་ཅིག་སྐྱེས་པའི་ཡེ་ཤེས་མྱོང་བ་དེ་ཇི་ལྟ་བུ་ཡིན། དེ་ནི་ཡོད་པ་དང་མེད་པ་དང་གཉིས་ཀ་དང་གཉིས་སུ་མ་ཡིན་པའི་མཐའ་ཐམས་ཅད་ལས་གྲོལ་ལ་བརྗོད་པར་མ་ནུས་པས། སྣང་བ་དང་སྟོང་པ་གཉིས་སུ་མེད་པ། བདེ་བ་དང་སྟོང་པ་གཉིས་སུ་མེད་པ། གསལ་བ་དང་སྟོང་པ་གཉིས་སུ་མེད་པ། འཁོར་བ་དང་མྱ་ངན་ལས་འདས་པ་ཐམས་ཅད་ཀྱི་བདག་ཉིད་དེ་ནི་ཟབ་ཅིང་རྟོགས་པར་དཀའ་བས་ན་ཕྲ་བའོ། ། མི་ཕྱེད་པས་ན་རྡོ་རྗེའོ། ། ཐམས་ཅད་འབྱུང་བས་ན་སྙིང་པོའོ། ། གང་དུའང་མ་གྲུབ་པས་ན་ནམ་མཁའོ། ། མི་རྟོག་པས་ན་རྡུལ་བྲལ་ལོ། །
དེ་མྱ་ངན་ལས་འདས་པས་ན་མཐར་སྟེར་རོ། ། རྟོག་པ་ཞི་བས་ན་ཞི་བའོ། ། དེ་ལྟ་བུ་དེང་ཁྱོད་ལ་བརྗོད་པས་ཁྱོད་ཀྱིས་ཇི་ལྟར་རྟོགས་ཀྱི་ཁྱོད་རང་གིས་རང་ཉིད་ལ་བསྐྱེད་པར་བྱའོ། ། དེ་ལྟ་བུའི་དོན་དེ་མངོན་དུ་གྱུར་ན་ཆོས་ཀྱི་སྐུ་ནི་དེ་ཉིད་ཡིན་གྱི། ལམ་གཞན་དང་གཞན་དུ་བཙལ་བས་ཅི་ཞིག་བྱ། སངས་རྒྱས་གཞན་ནས་འབྱུང་བ་ཡིན་ནོ། ། ཞེས་བསྐྱེད་ལ་དེ་ཁོ་ན་ཉིད་ལ་བློ་བཞག་པར་བྱའོ། ། ཨོཾ་ཨཱཿཧཱུྃ། མིག་རས་ཕྱེ། དེ་ནས་གཟེངས་བསྟོད་པར་བྱ་སྟེ།
དེ་བས་ན་ཁྱོད་ཀྱིས་དེ་ཁོ་ན་ཉིད་རྟོགས་པར་འགྱུར་གྱིས་སྲིད་ཞི་མཉམ་པའི་ལམ་གྱི་དམ་པ་རྟོགས་ན་དེ་ལྟ་བུ་མངོན་པར་མ་རྟོགས་པ་རྣམས་ལ་སྙིང་རྗེ་ཆེན་པོ་བསྐྱེད་ལ་རང་ཉིད་འདམ་ལས་འཐོན་པ་དེས་གཞན་འདམ་ལས་འདོན་པ་ལ་སྤྲོ་བར་གྱིས་ཤིག དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཚིག་ཙམ་གྱི་སྒོ་ནས་ཐོབ། སྒོ་གསུམ་གྱི་དྲི་མ་དག དཔེ་སྟོན་ཐོག་ཕུན་སུམ་ཚོགས་པ་རང་གི་ལག་ཏུ་བྱུང་བ་དང་འདྲ། ལམ་མཐར་ཐུག་གི་རྣལ་འབྱོར་བསྒོམ་པ་དང་དམ་ཚིག་ཏུ་དགོངས་ཏེ་གསུངས་པ་བཞི་བསྲུང་བ་ལ་དབང་། ས་བཅུ་གསུམ་པ་མངོན་དུ་བྱས། བརྡ་མཛུབ་མོས་ནམ་མཁའ་མཚོན་པ། འབྲས་བུ་ངོ་བོ་ཉིད་ཀྱི་སྐུ་རང་བཞིན་ལྷུན་གྲུབ་ཀྱི་རྟེན་འབྲེལ་མངོན་དུ་བྱས་པ་ཡིན་ནོ། ། ཞེས་བརྡ་སྤྲད་དེ་དབང་བཞི་པའོ། ། གཙོ་བོས་ཇི་ལྟར་བཀའ་སྩལ་པ། །
དེ་དག་ཐམས་ཅད་བདག་གིས་བགྱི། ། ཞེས་ལན་གསུམ་གྱིས་དམ་ཚིག་དང་སྡོམ་པ་བསྲུང་བར་ཁས་བླངས་ནས། ཨོཾ་བཛྲ་བྷཱུ་མི་ཨཱཿཧཱུྃ། གཞི་ཡོངས་སུ་དག་པ་ཞེས་སོགས་འཇུག་པའི་ཡོན་དབུལ་ལྟར་ལ། དབང་ཡོངས་སུ་རྫོགས་པ་ཐོབ་པའི་བཀའ་དྲིན་གཏང་རག་གི་ཡོན་དུ་སོགས་གཞན་འདྲ། དེང་ནས་བརྩམ་སྟེ་བདག་བྲན་དུ། ། ཁྱོད་ལ་བདག་ནི་འབུལ་ལགས་ན། ། ཁྱོད་ཀྱི་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་ལན་གསུམ་བརྗོད་ལུས་ལོངས་སྤྱོད་ཐམས་ཅད་བློས་ཕུལ་ལོ། །
དེ་ལྟར་བདག་འཇུག་རྫོགས་པ་དང་སློབ་མ་གཞུག་པའི་ཕྱིར་དཀྱིལ་འཁོར་གྱི་འཁོར་ལོ་དང་སློབ་དཔོན་དང་སློབ་མ་ཐམས་ཅད་སྣང་ལ་རང་བཞིན་མེད་པར་ཤེས་པར་བྱ་སྟེ། ཨོཾ་ནམ་མཁའ་སྐྱེ་བ་མཚན་ལྡན་ཕྱིར། ། ཐོག་མ་ཐ་མ་མེད་པ་ཡི། ། སེམས་དཔའ་རྡོ་རྗེ་ཆེ་རང་བཞིན། ། མི་བསྐྱོད་རྡོ་རྗེ་བདག་གྲུབ་མཛོད། ། ཀུན་མཆོག་དངོས་གྲུབ་ཆེན་པོ་སྟེ། ། དབང་ཕྱུག་ཆེན་པོ་ལྷག་པའི་ལྷ། ། རྡོ་རྗེ་འཛིན་པ་ཀུན་གྱི་རྒྱལ། ། མི་འགྱུར་མཆོག་ཏུ་བདག་གྲུབ་མཛོད། ། ཉེས་པ་མི་མངའ་རྟག་པའང་ཁྱོད། །
འདོད་ཆགས་ཀུན་གྱི་རྗེས་ཆགས་པ། ། འདོད་ཆགས་ཆེན་པོ་དགའ་བ་ཆེ། ། བཅོམ་ལྡན་དེ་ཉིད་ཀྱིས་གྲུབ་མཛོད། ། ཤིན་ཏུ་དག་པ་ཀུན་གྱི་མཆོག ། གདོད་ནས་གྲོལ་བ་དེ་བཞིན་གཤེགས། ། ཀུན་ཏུ་བཟང་པོ་ཀུན་བདག་ཉིད། ། བྱང་ཆུབ་སེམས་དཔའ་བདག་གྲུབ་མཛོད། ། དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེན་པོ་ཕྱག་རྒྱའི་མཆོག ། གྲུབ་པའི་རྡོ་རྗེ་ཆེར་བསྟོད་པ། །
རྡོ་རྗེ་སེམས་བདག་གྲུབ་མཛད་དོ། ། སེམས་ཅན་ཀུན་གྱི་ཡིད་ཁྱབ་པ། ། སེམས་ཅན་ཀུན་གྱི་སྙིང་ལ་ཞུགས། ། སེམས་ཅན་ཀུན་གྱི་ཡབ་གྱུར་ཉིད། ། འདོད་མཆོག་དམ་ཚིག་གྱུར་པའོ། ། ཞེས་དང་། བདེན་པ་གང་གིས་ཡེ་ཤེས་མཆོག ། ཤེས་རབ་ཐབས་དག་དཀྱིལ་འཁོར་ཡིན། ། བདེན་པ་དེ་ཡིས་མགོན་བདག་ལ། ། ཁྱོད་ཀྱི་འདོད་པ་རབ་རྫོགས་མཛོད། །
ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། བཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། ། དེ་བཞིན་ཉིད་ལས་ངེས་པར་སྐྱེས། ། བདེན་པ་དེ་ཡིས་དཀྱིལ་འཁོར་དུ། ། གཟུག་བརྙན་གསལ་བར་སློབ་མ་རྣམས། ། ཀུན་གྱིས་དྲི་མ་མེད་མཐོང་ཤོག ། བདེན་པ་གང་གི་ནས་འདི་བར་ལན་གསུམ། གཏོར་བསྔོ་བསྐང་བ་སོགས་ནས།
སྲིད་ཞིའི་དཔལ་འབྱོར་མ། གྲུབ་པ་དང་སློབ་མར་དབང་བསྐུར་བྱེད་ན་རྡོ་རྗེ་དྲིལ་གསིལ་བཅས། བདག་ནི་གཙོ་བོའི་དཀྱིལ་འཁོར་དུ། ། སློབ་མ་རབ་ཏུ་གཞུག་པར་བགྱིད། ། སེམས་ཅན་དོན་དུ་བདག་གསོལ་འདེབས། ། བཟོད་པ་མཛད་དེ་དགོངས་སུ་གསོལ། ། ཞེས་གསོལ་བ་ཐོབ། དབང་བསྐུར་དངོས་སྡེ་དགེ་ཞུ་ཆེན་རིན་པོ་ཆེ་སོགས་ཀྱིས་མཛད་པའི་མཚམས་སྦྱོར་ལྟར་རོ། ། བདག་འཇུག་རྐྱང་པ་ཡིན་ན་གཏོར་བསྔོ་བསྐང་བ་སོགས་ཀྱི་མཇུག་གི་གསོལ་བཏབ་འདི་མི་དགོས་སོ། ། དེ་ནས་རྗེས་ཀྱི་མཆོད་པ་རྣམས་ཁ་གསོས་ཏེ།
ཨོཾ་བཛྲ་ཨ་མྲྀ་ཏ་ཞེས་སོགས་ཀྱིས་བསངས། ཨོཾ་སྭ་བྷཱ་ཝ་ཞེས་སོགས་ཀྱིས་སྦྱངས་ནས་བཟུང་། ཡིད་ཀྱི་དགྱེས་བར་སྟ་གོན་མཇུག་ཆོག་བཞིན། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་གསོལ་བ་བཏབ། དེ་ཕྱིན་སྟ་གོན་མཇུག་ཆོག་ལྟར་ལ། བྱེ་བྲག་ཏུ་ཡང་རས་བྲིས་ཀྱི་དཀྱིལ་འཁོར་འདི་ལ་ཞེས་པས་རྟེན་མང་པོ་ཡོད་ན། རས་བྲིས་ཀྱི་དཀྱིལ་འཁོར་འདི་སོགས་བླ་མ་ཡི་དམ་མཁའ་འགྲོ་ཆོས་སྐྱོང་སྲུང་མའི་ཞེས་སོགས་རྒྱུན་བཞིན་བྱས་ནས། ཇི་ལྟར་བསྔོས་བཞིན་འགྲུབ་པར་ཤོག ། བར་སྟ་གོན་མཇུག་ཆོག་དང་འདྲའོ། །
དེ་ནས་བླ་མ་ཡི་དམ་སོགས་ཀྱི་བཀྲ་ཤིས་ཅི་ཤེས་བརྗོད་ཀྱང་རུང་། ཡང་ཁོ་བོས་བྱས་པ་འདི་ལྟར་བྱ་སྟེ། ཨོཾ་སྭ་སྟི། རྒྱལ་བ་རྡོ་རྗེ་འཆང་ཆེན་བདག་མེད་མ། ། སྟོབས་ཀྱི་མགོན་པོ་གཡུང་མོ་ཁྲག་འཐུང་སོགས། ། དཔལ་ལྡན་དགྱེས་རྡོར་བཤད་རྒྱུད་རྡོ་རྗེ་གུར། ། གསུང་དང་རྒྱ་གར་བརྒྱུད་པའི་བཀྲ་ཤིས་ཤོག ། བླ་ཆེན་འབྲོག་མི་མངའ་རིས་གསལ་བའི་སྙིང་། ། བསྟན་པའི་བདག་པོ་ས་སྐྱའི་རྗེ་བཙུན་ལྔ། ། རིམ་བྱོན་མཁས་གྲུབ་སྤྱི་དང་ཨེ་ཝཾ་པའི། །
གུར་རྒྱུད་གངས་ཁྲོད་བླ་མའི་བཀྲ་ཤིས་ཤོག ། རྡོ་རྗེ་ཅན་ཡབ་བདག་མ་ཡུམ་མཆོག་ལ། ། དཀར་མོ་ཆོམ་རྐུན་རོ་ལངས་ཟ་ཕོད་མ། ། སྦོས་མོ་རི་ཁྲོད་གདོལ་གཡུང་ལྷ་མོས་བསྐོར། ། ཞེ་སྡང་རྣམ་དག་ཆོས་དབྱིངས་བཀྲ་ཤིས་ཤོག ། རྟག་པའི་རྡོ་རྗེ་ཡབ་དང་སྤྱན་ཡུམ་ལ། ། སྐམ་པ་ཞགས་པ་གདོལ་ཟླུམ་ལྕགས་ཀྱུ་མ། ། མེ་ཏོག་བདུག་སྤོས་མར་མེ་དྲི་མས་བསྐོར། ། གཏི་མུག་རྣམ་དག་མེ་ལོང་བཀྲ་ཤིས་ཤོག ། རྡོ་རྗེ་ཉི་ཡབ་རིན་ཆེན་སྒྲོལ་ཡུམ་ལ། །
ཉི་ལག་མར་མེ་སྐར་མདའ་གློག་ལག་མ། ། སྒེག་འཕྲེང་གླུ་གར་མཆོད་པའི་ལྷ་མོས་བསྐོར། ། ང་རྒྱལ་རྣམ་དག་མཉམ་ཉིད་བཀྲ་ཤིས་ཤོག ། པདྨ་གར་ཡབ་གོས་དཀར་ཡུམ་མཆོག་མ། ། པདྨ་ཅན་དང་ཆོས་འབྱུང་ལྕགས་སྒྲོག་འཁྱུད། ། གླིང་བུ་པི་ཝཾ་རྔ་ཟླུམ་རྫ་རྔས་བསྐོར། ། འདོད་ཆགས་རྣམ་དག་ཀུན་རྟོག་བཀྲ་ཤིས་ཤོག ། རྟ་རྒྱལ་ཡབ་དང་དམ་ཚིག་སྒྲོལ་ཡུམ་ལ། ། སྒོ་ལྕགས་ལྡེ་ཀྱོག་སྒོ་གླེགས་གོས་འཛིན་མ། ། སྤྱན་མ་བདག་མ་གོས་དཀར་སྒྲོལ་མས་བསྐོར། །
ཕྲག་དོག་རྣམ་དག་བྱ་གྲུབ་བཀྲ་ཤིས་ཤོག ། དཀྱིལ་འཁོར་ཕྱི་མའི་སྒོ་བཞིར་དགུག་གཞུག་དང་། ། དབང་དང་འབེབས་མཛད་ལྕགས་ཀྱུ་ཞགས་སྒྲོག་དྲིལ། ། ཚད་མེད་བཞི་ལྡན་སྒོ་མ་རྣམ་བཞི་ཡིས། ། ཕྲིན་ལས་ཐོགས་མེད་སྒྲུབ་པའི་བཀྲ་ཤིས་ཤོག ། བྱང་ཆོས་ངོ་བོ་ལྷ་ཡི་གཞལ་ཡས་ཁང་། ། ཆོས་བརྒྱད་སོགས་དག་འཇིགས་རུང་དུར་ཁྲོད་བརྒྱད། ། མི་མཐུན་ཡོངས་སྐྱོབས་རྡོ་རྗེའི་ཕོ་བྲང་སོགས། ། སྣོད་དག་རྟེན་གྱི་འཁོར་ལོའི་བཀྲ་ཤིས་ཤོག ། ཟབ་ཅིང་རྒྱ་ཆེ་གསང་ཆེན་ཟབ་མོའི་བཅུད། །
དཔལ་ལྡན་དགྱེས་མཛད་རྡོ་རྗེའི་རྩ་བཤད་ལས། ། ལེགས་གསུང་ཐུན་མོང་མཆོག་སྒྲུབ་ལམ་བཟང་གི ། བསྟན་པ་ཕྱོགས་བཅུར་རྒྱས་པའི་བཀྲ་ཤིས་ཤོག ། རྒྱུད་གསུམ་དྲེགས་པ་འདུལ་སོགས་ཁྲོ་བོའི་སྐུ། ། ཀུན་ནས་ཞི་དུལ་བདེ་སྟོང་རྡོ་རྗེ་འཆང་། ། བསྟན་འགྲོའི་དཔུང་གཉེན་རྡོ་རྗེ་གུར་མགོན་སོགས། ། བསྟན་སྲུང་དམ་ཅན་རྒྱ་མཚོའི་བཀྲ་ཤིས་ཤོག ། ཅེས་སོགས་བཀྲ་ཤིས་དང་། རོལ་མོའི་སྒྲ་མེ་ཏོག་གི་ཆར་དབབ་པས་ཤིས་པར་བྱས་ལ་ཞག་གྲངས་སུ་སྒྲུབ་མཆོད་བྱེད་པའམ། ཉིན་གཉིས་ལ་གང་ལྟར་ཡང་གྲོལ་ཉིན་སྤྱི་བཏབ་ཀྱི་སྔོན་དུ་ཚོགས་འཁོར་ལྷག་མ་བཅས་བྱས་ལ་སྤྱི་བཏབ་མཇུག་ཆོག་བྱས་ནས་མཆོད་གཏོར་དམན་པ་རྣམས་བསྡུས།
རས་བྲིས་བཀུར་བསྟི་དང་བཅས་པས་བཞུགས་སུ་གསོལ་སོགས་མདོར་ན་ལྟ་དངོས་སྦྱོར་དངོས་རྗེས་གསུམ་སོགས་ས་སྐྱའི་རྗེ་བཙུན་རྣམས་ཀྱི་བཀའ་སྲོལ་ལྷད་མེད་ཉམས་སུ་བླངས་པས་འཕྲལ་ཡུན་འདོད་དགུ་མ་ལུས་པར་འགྲུབ་པར་འགྱུར་བ་ནི་ཕན་ཡོན་གྱི་མཆོག་ཡིན་ནོ། ། དངོས་གཞིའི་ཆོ་ག་ལྷག་ཆད་ནོར་འཁྲུལ་མེད་པར་བསྟན་ཟིན་ནོ། ། འདིར་སྨྲས་པ། རྒྱ་བོད་མཁས་གྲུབ་ཐུགས་བཅུད་མཆོག ། དཔལ་ལྡན་རྡོ་རྗེ་གུར་རིགས་བསྡུས། ། སྒྲུབ་དཀྱིལ་ནག་འགྲོས་བཀླག་ཆོག་འདི། ། ས་ཆེན་རྣམ་ལྔའི་བཀའ་སྲོལ་ལ། ། འགྲེལ་མཛད་བསྟན་པའི་གསལ་བྱེད་མཆོག ། ཀུན་མཁྱེན་བསོད་ནམས་སེང་གེ་པའི། ། ལེགས་གསུངས་སྒྲུབ་དཀྱིལ་རྣམ་གཉིས་དང་། །
ངོར་ཆེན་དཀོན་མཆོག་ལྷུན་གྱིས་གྲུབ། ། པཎ་ཆེན་ནམ་མཁའ་དཔལ་བཟང་སྟེ། ། འདྲེན་མཆོག་གཉིས་ཀྱི་ལྷན་ཐབས་དང་། ། ཤར་ཆེན་མཁས་པའི་མཆོད་འཕྲེང་བཅས། ། ལྷན་ཅིག་སངས་རྒྱས་གྲགས་པ་རྗེའི། ། གསུང་ལས་བཏུས་པའི་ལེགས་བཤད་དེ། ། དེ་ཕྱིར་དྲུག་བཅུད་བདུན་པའི་སྙིང་། ། དཔལ་ལྡན་ས་སྐྱའི་རིག་སྔགས་འཆང་། ། ངག་དབང་ཀུན་དགའ་བློ་གྲོས་ཀྱིས། ། སྐྱེད་ཚལ་མཁན་ཆེན་འབུམ་རམ་པ། །
ཤེས་རབ་ཕུན་ཚོགས་བཞེད་སྐོང་དུ། ། རང་སློབ་ཀུན་དགའ་རྣམ་རྒྱལ་གྱིས། ། དབང་རྒྱུན་སྤེལ་ཚིག་ཚུལ་འདི་སྦྱར། ། དགེ་བས་རྡོ་རྗེ་ཐེག་པ་ཡི། ། སྨིན་གྲོལ་ཡང་ཟབ་ཡོངས་དར་ཏེ། ། སྐལ་ལྡན་མྱུར་ལམ་གྱིས་གྲོལ་ནས། ། འཁོར་བའི་འཁྲུལ་འཁོར་ཞིག་གྱུར་ཅིག ། ཨེ་མ་ས་སྐྱའི་བཀའ་སྲོལ་ལ། ། འདི་ཙམ་གྱིས་ཀྱང་ཕན་ཐོགས་པ། ། སྙིགས་དུས་རང་ཉིད་འཁོན་རིགས་སུ། །
ལེགས་སྐྱེས་དེ་ཡང་ཨ་ལ་ལ། ། ཕྱོགས་དུས་གནས་སྐབས་ཀུན་ཏུ་དགེ་གྱུར་ཅིག། །། PAGE * MERGEFORMAT 2 ཀུན་དགའ་བློ་གྲོས། རྡོ་རྗེ་གུར་ལས་གསུངས་པའི་མཁའ་འགྲོ་ལྔ་རིགས་བསྡུས་པའི་སྒྲུབ་དཀྱིལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
