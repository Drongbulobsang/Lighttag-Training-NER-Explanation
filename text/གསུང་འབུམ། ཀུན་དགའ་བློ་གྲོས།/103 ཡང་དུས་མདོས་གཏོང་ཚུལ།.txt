གསུང་འབུམ། ཀུན་དགའ་བློ་གྲོས།
པོད ༡༠༣
ཡང་དུས་མདོས་གཏོང་ཚུལ།
༄༅། །ཡང་དུས་མདོས་གཏོང་ཚུལ་ནི། སྔགས་འཆང་ཆོས་ཀྱི་རྒྱལ་པོ་དང་། འཇམ་མགོན་ཨ་མེས་ཞབས་གཉིས་ཀྱིས་མཛད་པའི་ཕྱག་དེབ་ལྷན་ཅིག་ཏུ་བསྒྲིགས་ནས་ཚིག་ཚོགས་ཕྱུང་ཞིང་གསལ་བྱེད་རིམ་པར་བཀོད་ན། དེ་ཡང་སྔགས་འཆང་ཆོས་ཀྱི་རྒྱལ་པོའི་ཆོག་བསྒྲིགས་ཕྱག་དེབ་ལས།། སྭསྟི། བླ་མ་རྗེ་བཙུན་ས་ལོ་ཆེན་པོ་ལ་ཕྱག་འཚལ་ལོ། ། གདན་ས་ཆེན་པོའི་དུས་མདོས་འདི་ནི། སྤྱིར་སངས་རྒྱས་བསྟན་པའི་སྤྱི་རིམ། སྡེ་དཔོན་རིགས་རྣམས་ཀྱི་སྐུ་རིམ། ཁྱད་པར་དཔལ་ལྡན་ས་སྐྱ་པའི་བསྟན་པ་སྡེ་གདུང་བརྒྱུད་དང་བཅས་པའི་སྐུ་རིམ་ལ་དམིགས་ཏེ།
རྗེ་ས་སྐྱ་པ་ཆེན་པོའི་སྐུ་ཐོག་ལ། སྔགས་ནག་བླ་ཆེན་སྟག་ཚ་དང་། བོན་ནག་རེ་ས་ཛུ་གུར་གཉིས་ལ་དམིགས་ཏེ་ནུབ་ཕྱོགས་ལ་གནང་ཞིང་ཁོང་གཉིས་ལོ་དང་ཟླ་བའི་དུས་མ་འགྱངས་པར་ཚེའི་དུས་བྱས་ནས་རྣམ་སྨིན་གྱི་ཕུང་པོ་གཉིས་འདིར་ཕྱག་ཏུ་འབྱོར། བླ་ཆེན་སྟག་ཚའི་སྙིང་སྒོ་རུམ་ཡེ་ཤེས་མགོན་པོའི་ཞལ་གདོང་གི་འབྲུབ་ཁུང་དུ་མཛེ་ཐོད་ཉིས་བརྩེགས་ཐུན་ཁུང་དང་བཅས་པའི་འོག་ཏུ་དགུག་གཞུག་ལྷ་དབྱེ་སོགས་རྒྱས་པར་མཛད་ནས་བཅུག ཕུང་པོ་བྱིངས་རྣམས་སྒོ་རུམ་གྱི་ཐེམ་པའི་འོག་སོགས་སོ་སོར་མནན་པ་དང་། རེ་ས་ཛུ་གུར་གྱི་ཕུང་པོ་ས་སྐྱ་ཚོགས་ཀྱི་ནུབ་སྒོའི་ཆུ་འགྲམ་དུ་མནན་པའི་ལས་སོགས་མཐར་ཕྱིན་པ་མཛད། སྟེང་དུ་མཆོད་རྟེན་ཁང་བུ་བརྩེགས་པ་བྱིན་རླབས་ཀྱི་གཟི་འོད་འབར་བ་བཞེངས་ཏེ་མི་མཐུན་པའི་ཕྱོགས་ཐམས་ཅད་ལས་རྒྱལ་ཞིང་། བཀྲ་ཤིས་དང་དགེ་ལེགས་ཀྱི་དཔལ་འབར་ཏེ་དེང་སང་གི་བར་དུ་དཔལ་ལྡན་ས་སྐྱ་པའི་བསྟན་པ་དར་ཞིང་རྒྱས་པར་གྱུར་པ་འདི་ཡིན། དེའི་རྗེས་སུ་ཆོས་ཀྱི་རྒྱལ་པོ་འཕགས་པ་རིན་པོ་ཆེའི་སྐུ་རིང་ལ་འབྲི་གུང་པས་ཞབས་འདྲེན་སྒྲུབ་ལ་བརྟེན། མདོས་གཏོར་ཤར་ཕྱོགས་ལ་གནང་བ་དེ་ཡིན་ཞིང་།
དེ་རྗེས་དབུས་གོང་མས་ལྷ་ཁང་ཆེན་མོ་སོགས་ཕྲོགས། དངུལ་གར་ལུགས་ལས་བྱས་པའི་རྟེན་གསུམ་ཐམས་ཅད་བཤིགས་སྟེ་མཛོ་ཁལ་ལྔ་བཅུས་དྲངས་པ་དང་། ཡང་ཤེལ་དང་ཧོར་ཤེལ་ཁྱད་པར་ཅན་ལས་གྲུབ་པའི་མཆོད་ཆ་ཁྱད་ནོར་རྟེན་གསུམ་ངོ་མཚར་བ། ས་རྒྱན་གནམ་རྒྱན་ལ་སོགས་པ་ཐམས་ཅད་དྲངས། ལྷ་ཁང་ཆེན་མོའི་རྟེན་གསུམ་ལ་ཕུག་རོན་ལ་སོགས་པའི་བྱ་ཡིས་གནོད་པ་མི་འབྱུང་བའི་ཕྱིར། དཀར་ཁུང་ཚང་མ་ལ་ཤིང་དྲྭ་ཁྱད་པར་ཅན་ཡོད་པ་རྣམས་ཀྱང་མེས་བུས་ཏེ་རློག་པར་བྱེད་པ་སོགས་མཚམས་མེད་ཀྱི་ལས་ཚད་མེད་བསྒྲུབས་པ་ལ་བརྟེན། ཐེག་ཆེན་ཆོས་ཀྱི་རྒྱལ་པོས་གཙོ་མཛད་གདན་ས་བཀའ་བགྲོས་པ་རྣམས་ཀྱིས་དབུས་གོང་མ་ལ་དམིགས་ནས་ཤར་ལ་བསྒྱུར་བའི་རྒྱུན་དེང་སང་གི་བར་དུ་འཇགས་པ་ཡིན་ཞིང་། དོན་ལ་དཔལ་ལྡན་ས་སྐྱ་པའི་བསྟན་པ་སྡེ་དང་བཅས་པ་ལ་གནོད་པར་བྱེད་མཁན་གྱི་དགྲ་བོ་གང་ན་ཡོད་པའི་ས་ཕྱོགས་ལ་གཏོར་ཁ་སྟོན་དགོས་རྒྱུ་གོང་གི་ལོ་རྒྱུས་ཀྱིས་གསལ། ཞེས་གསུངས་པ་ལྟར། ཡབ་རྗེ་རྡོ་རྗེ་འཆང་གི་སྐུ་ཚེའི་སྟོད་ལ་གཏོར་རྙིང་མེད་པའི་ཟོར་གཏོར་རྣམས་དྲག་པོའི་བཤོས་བུ་ཟོར་ཆས་ཅན་དུ་བསྒྱུར་ནས་གཏོར་བཤམ་གྲྭ་ཚང་ལ་བཀའ་བཀོད་མཛད་དེ།
དམ་པ་དེ་ཉིད་རང་གི་གཟིགས་སྣང་དང་བསྟུན་ཟོར་ཁ་ནུབ་ཏུ་བསྒྱུར་བར་མཛད་པ་ཡིན་ལ། སྔགས་འཆང་ཆེན་པོའི་སྐུ་ཐོག་ལ་དུས་མདོས་ཞག་བཞིར་གསུང་ཆོག་ཚར་གཉིས་རེ་མཛད། དུས་ཕྱིས་འཇམ་མགོན་ཨ་མེས་ཞབས་ཀྱི་སྐུ་ཐོག་ལ་ཞག་བདུན་འཕར་མའི་ཕྱག་དེབ་རྗེ་དེ་ཉིད་ཀྱིས་མཛད་པ་ལས། ཨོཾ་སྭསྟི། བླ་མ་རྡོ་རྗེ་ནག་པོ་ཆེན་པོ་ལ་ཕྱག་འཚལ་ལོ། ། དེ་ལ་འདིར་རྣམ་རྒྱལ་ཞེས་པ་ཆུ་མོ་སྦྲུལ་ལོར་དུས་མདོས་ཆེན་མོ་སྔར་ནས་ཞག་བཞི་རེའི་རྒྱུན་འདུག་པ། ཞག་བདུན་དུ་སྤར་བའི་ཆོ་ག་སོགས་བྱ་ཚུལ་གྱི་སྒྲིག་རིམ་ལ། ཉེར་གཉིས་ཀྱི་ཉིན་བཅའ་ཧོ་སྦྱར། ཞེས་དང་། དེར་མི་གསལ་བ་སྔགས་འཆང་ཆེན་པོའི་ཕྱག་དེབ་ཏུ་ཞལ་འཕང་མཛད་པ་ནི།
སྔགས་འཆང་གི་ཕྱག་དེབ་དེ་ཉིད་ལས། སྤྱིར་མཆོད་པ་རྣམས་ཀྱི་བཤམ་མདུན་བསྐྱེད་མཎྜལ་སྒྲུབ་མཆོད་ཀྱི་ཕྱིར། ཀྱཻ་རྡོ་རྗེ་ལྷ་དགུའི་ཞིང་ཁམས་སོགས་བཀྲམ་པ་དང་། འཆམས་མགོན་རྣམས་ཀྱི་མདུན་དུ་སྟེགས་བང་རིམ་མཛེས་ཤིང་ཡིད་དུ་འོང་བ་དང་། གཏོར་མ་རྣམས་ཀྱི་མདུན་གཏོར་གུར་རྣམས་མཛེས་པར་བཀྲམ། ཞེས་དང་། དེ་ནས་གདན་ས་མཛོད་ཆེན་དང་། བླ་བྲང་ནང་ནས་ཕུད་ཕྱེ་དཀར་རྒྱན་གཏོང་རིམ་རྣམས་གསུངས་འདུག་ཀྱང་། དུས་ཕྱིས་ཕུད་ཕྱེ་དཀར་དམར་གྱི་རྒྱན་མེ་ཏོག་ནས་བཅས་གཉེར་ཚང་གཞུང་ནས་གཏོང་ཐོ་ཟུར་གསལ་ངེད་རང་ནས་བཀོད་པ་བཞིན་ལ། གཏོར་བཞེངས་དང་བཤམ་རྣམས་གྲུབ་པ་དང་།
ཡང་སྔགས་འཆང་ཕྱག་དེབ་ལས། བན་ཚང་དཔོན་དབྱངས་དཔོན་དང་བཅས་པས་རྔ་སིལ། རྐང་གླིང་། དུང་། དར་ས་དངུལ་དམ་ཕོར། སྤོས་ཕོར་སོགས་དགོས་པའི་ཡོ་བྱད་རྒྱས་བསྡུས་སྐབས་དང་སྦྱར་ལ། འཆམ་སྐུ་རྣམས་སྤྱན་འདྲེན་བྱས། མཆོད་གཏོར་གྱི་དྲུང་དུ་བཞུགས་གྲུབ་ནས། ཞེས་མདོར་བསྡུས་ལས་མ་གསུངས་པས་དེའི་གསལ་བྱེད་ནི། དེང་སང་མགོ་ཟླའི་ཉེར་གཉིས་ལ།
ཨ་མེས་ཞབས་ཀྱི་ལྡ་ལྡི་དྲག་ཡོལ་ཞིང་ཆུང་ཀ་བ་རྣམས་ཀྱི་ཁྲབ་རྨོག་རྐང་བཞི་གོས་འབག་ལྷྭམ་བཅས་ཀྱི་ཁྲབ་རྨོག་རྣམས་བཤམ། ཉེར་གསུམ་ལ་རྗེ་བཙུན་མ་ཀུན་དགའ་ཆོས་ཀྱི་ཉི་མའི་དགོངས་རྫོགས་ཚོགས་ཆེན་གྱི་ཆོ་ག་ཞིག་ཡོང་བས། དེར་བསྙེན་སོང་རྣམས་ཚོགས། བན་ཚང་པ་ཕྱེད་བགོས་བྱས་ནས་ཉེར་གསུམ་དུས་གཏོར་དང་། ཉེར་ལྔའི་གུར་དྲག་ནམ་ཟི་མ་ཚུགས། ཉི་རྩེ་ལ་འཆམ་སྐུ་དོ་དམ་པ་དང་། ཁྱད་འཕགས་ལྷོ་བྱང་གི་སྐུ་གཉེར། གྱོན་མི་བབས་ཀྱིས་འཆམ་སྐུ་རྣམས། ཚོམས་ཆེན་གྱི་ཁྲིའི་གཡས་སུ་ཞལ་ཤར་གཟིགས་དང་། བྱང་གཟིགས་སུ་བསྒྲིགས།
ཉི་མ་ཤར་ལྷོ་ནས་ཆོ་གའི་གུང་གསེང་ལ་བསྙེན་སོང་རྣམས་བྱང་དུ་བྱོན་ནས་ཞྭ་གཟན་སོགས་གཟབ་སྤྲོས་རྔ་རོལ་སོགས་གྲ་འགྲིགས་པ་དང་བསྟུན། ཀུན་དགའ་རྭ་ཆུང་དུ་རོལ་མོ་བ་ལྷོ་དང་། རྔ་པ་བྱང་དུ་གྲལ་བསྒྲིགས། རོལ་མོ་པའི་གཡས་མཐར་ཆོས་དུང་། དེ་གཡས་དཀྱུས་ཞྭ་མེད་པའི་རྐང་གླིང་པ་གཉིས། རྒྱལ་སྒོ་དང་ཉེ་བར་སྐྱ་བོ་མདུང་པ་གསེར་སྐྱེམས་པ། དུང་རྒྱ་གླིང་ལྗགས་དུང་པ་རྣམས་འཁོད་གྲུབ་པ་དང་། བཅོམ་དུང་བཏང་ལ་བཅོམ་རོལ་སུམ་བརྡེག་ལན་ཅན་འཕར་མའི་ཆེམ་བརྡུང་ལ་རྐང་གླིང་གཡབ་དར། བཅོམ་རོལ་གྲུབ་ནས་མདུང་པ་སོགས་སྔོན་ལ་བཏང་། རྔ་རོལ་རྣམས་གྲལ་བསྒྲིགས་ནས།
རྒྱལ་ཐོད་གུང་དུ་བྱོན་ཏེ། ཆོས་སྡེ་ལྷོ་ནས་འཁར་རྔ་ཕྱེ་འཕུར། འཆམ་སྐུའི་ཕྱག་ཕྱི་བ་སོགས་སླེབས་པ་དང་། བཅོམ་དུང་བཅོམ་རོལ། རྐང་གླིང་སོགས་སོ་རིང་བཞིན། དབྱངས་རིང་ཐུང་རོལ་མོ་བཅས་ཆོས་ཉིད་ངང་ལས་སོགས། མཆོད་པའི་གནས་འདིར་དང་། བཞུགས་ནས་དགྲ་བགེགས་སོགས་ལ་ཚིག་རོལ། གང་གི་རང་བཞིན་སོགས། དུར་ཁྲོད་བདག་པོ་སོགས།
ཆེ་ཞེང་ཆེ་མོ་སོགས། མཚན་ཉིད་ལྡན་པའི་སོགས། རྒྱུན་བཞིན་ཐུར་ལ་ཚིག་རོལ་ཆེམ་བརྡུང་རྐང་གླིང་བཅས་དང་། བྱོན་སྐྱེམས་ཆེམ་རྡུང་གི་མཇུག་ཏུ་གསུམ་བརྡེག་ལན་ཅན་རོལ་སྐོར་ཆིག་རྡུང་དུ་བསྒྱུར་རྗེས་ཐོག་མར་མདུང་པ་བཞི་གྲལ་བསྒྲིགས། དེ་ནས་སྐྱ་བོ་དཔོན། དུང་ཆེན་པ། ལྗགས་དུང་པ། ཕྱེ་ཕུར་བ། རྐང་གླིང་པ། ཆོས་དུང་།
འཁར་རྔ་བ་རྣམས་ཉིས་གཤིབས། དེ་ནས་བརྒྱ་དཔོན་དབུ་བྱེད་ཆེ་བ། རྔ་དཔོན་དང་བྱིངས་གྲས་གསུམ། ཡང་རོལ་སིལ་གཉིས། དེ་ནས་རིམ་པ་ལྟར་རྔ་རོལ་རྣམས་རྒན་གཞོན་གྱི་གྲལ་རིམ་བསྒྲིགས་པའི་རྔ་རོལ་བ་གང་ཡོད་ཐོག་མ་ནས་བརྩིས། རྔ་ཇི་ཙམ་གྱི་མཚམས་སུ་རོལ་ཚིལ་གང་ཐོབ་ལྷུས་ཐིང་པར་བྱས་བྱོན་ན་ལེགས་པས། ཐོག་མར་རྔ་རོལ་བསྒྲིག་སྐབས་རྔ་རོལ་གཙོ་བོ་རྣམས་དབུས་ནས་ཟུར་ཐོན་དུ་འབྱོན་དགོས་པ་སོགས་གྲལ་བཀོད་ཚང་མ་གྲྭ་ཚང་མཆོད་དཔོན་པས་བྱེད། རྔ་རོལ་རྫོགས་ནས་ནང་རེངས་པ་སོགས་འབག་པ་རྣམས་སྤུངས། སྤོས་ཕོར་བ་གཉིས། རྒྱ་གླིང་པ་གསེར་སྐྱེམས་པ་རྣམས་ཉིས་གཤིབས།
དེ་ནས་འཆམ་སྐུ་རྣམས་ད་ལྟ་བཞིན་ས་སྐྱ་ཚོགས་སུ་རྔ་རོལ་ཚང་མ་བྱང་ནས་ལྷོར་གྲལ་རིང་གཅིག་བསྒྲིགས་པའི་རྒྱབ་ཏུ་སྔོན་འགྲོས་པ་རྣམས་བསྒྲིགས། གསེར་སྐྱེམས་ཐེང་གསུམ་གཏོར་ནས་རོལ་མོ་བཞི་བརྡུང་བསྒྱུར་བ་དང་རྐང་གྲངས་མེད་པའི་འཆམ་དང་འཆམ་སྐུའི་སྐུ་འཆམས་ཅི་རིགས་མཛད་ནས་གྲལ་རིམ་སྔར་བཞིན་གྱི་བཞི་ཐོག་ཏུ་བྱོན། རྔ་རོལ་སྒྲིག་ཚུལ་ནི་གོང་གི་གྲལ་དེས་ཤུགས་ལ་གྲུབ་བོ། ། ཀུན་རྭར་འཆམ་སྐུ་འཁོར་བཅས་ཀྱི་སྐུ་འཆམ་ཅི་རིགས་པ་མཛད་ཚར་བ་དང་། རོལ་མོ་གསུམ་བརྡེག་ལན་ཅན་རོལ་སྐོར་འབེབ་བཅས་བྱས་ལ་འཆམ་སྐུ་རྔ་རོལ་བཅས་ཚོམས་ཆེན་དུ་བསྡུ། འཆམ་སྐུ་རྣམས་ངེད་རང་གི་ཁྲིའི་གཡོན། གཏོར་ཁྲིའི་གཡས་དང་། རྒྱབ་ཏུ་ཞལ་ཤར་དང་ལྷོར་བསྟན་ལ་བསྒྲིགས། དེ་འཕྲལ་ཚོགས་དུང་དཀར་པོ་རྒྱང་གྲགས་གཟིམ་ཆུང་རྩེ་སོགས་ནས་བཏང་། དཔོན་སློབ་ཚང་མ་ཚོགས་ཚར་བ་དང་སྤྱི་མཆོད་པས་ཕྱག་གསུམ་བཙལ་ཏེ།
གནས་དང་མཆོད་པའི་ཡོ་བྱད་ལ་བྱིན་བརླབས་གནང་བར་ཞུ། ཞེས་དང་། དཔོན་སློབ་རྣམས་ཀྱིས་རྡོ་རྗེའི་རྩེས་ནང་མཆོད་གཏོར་ཏེ། ཨོཾ་བཛྲ་ཨ་མྲྀ་ཏ་ཀུཎྜ་ལི་སོགས་ཀྱཻ་རྡོར་བཞིན་གནས་ཡོ་བྱིན་རླབས་དང་། དེ་ནས་སྤྱི་མཆོད་པས་ཞུ་འབུལ་ཕྱག་བཅོ་བརྒྱད་དང་རྡོ་རྗེ་སློབ་དཔོན་གྱིས་མཎྜལ་འབུལ་བ་དང་། རིམ་པ་གཉིས་ཀྱི་ཐུགས་དམ་ལ་མཉམ་པར་འཇོག་པ་ཞུ་སོགས་སློབ་དཔོན་གྱིས་བརྗོད་པ་རྣམས་ཀྱཻ་རྡོར་སྒྲུབ་མཆོད་བཞིན་དང་། མཆོད་རོལ་ཐམས་ཅད་ལ་རོལ་དཔོན་དང་དུང་མཁན་ལངས་ནས་དཀྲོལ་འབུད་དང་། དྲི་མེད་ཡིད་འོང་མའི་མཆོད་རོལ་ལ་དཀར་མོ་རྒྱང་གྲགས་གུང་གྲལ་གྱི་གཤམ་ནས་ཚོགས་དཔོན་ལ་བལྟས་ཏེ་འབུད་པའི་ཕྱག་ལེན་འདུག་ཅིང་། སྐྱབས་འགྲོ་ནས་དཀྱིལ་འཁོར་བསྡུ་བའི་བར་ལམ་དུས་རྒྱས་པ་བཞིན། ཚོགས་དཔོན་ལ་ཞལ་ངོ་བྱོན་ནས་བདག་བསྐྱེད་ཀྱི་རིང་དབུ་ཞྭ་རྣམས་སྲོལ་འདུག་ཀྱང་།
སློབ་དཔོན་གྱིས་མདུན་བསྐྱེད་ཀྱི་མཆོད་པ་བྱིན་རླབས་མཛད་པར་ཞུ་ཞེས་དང་། རྡོ་རྗེའི་རྩེས་ནང་མཆོད་གཏོར་བ་སོགས་མཆོད་པ་བྱིན་རླབས་བྱས་ལ། ཡང་སློབ་དཔོན་གྱིས་མདུན་བསྐྱེད་བསྒྲུབ་པར་ཞུ་ཞེས་དང་། མདུན་གྱི་རས་བྲིས་ཞིང་ཁམས་ལ་དམིགས་ལ། ཨ་མྲྀ་ཏས་བསངས་བ་ནས། ཌོམྦྷི་ནི་ལ་འོད་དཔག་མེད་ཀྱིས་དབུ་རྒྱན་ཞེས་པའི་བར་མཎྜལ་སྒྲུབ་མཆོད་བཞིན་བརྗོད། དེ་ནས་མཆོད་པ་བྱིན་རླབས་གོང་དུ་ཚར་བ་ཡིན་པས། དྲི་མེད་ཡིད་དུ་འོང་བ་སོགས་ཕྱི་མཆོད་དང་གོས་ཟུང་གི་འདོན་ཆ་ཤུར་མ། ནང་མཆོད། དཀར་མོ་རི་དྭགས།
ཁྱོད་ནི་རྣལ་འབྱོར་མ། གཉིས་ལ་དྲིལ་གསིལ་རོལ་ཆེན། བསྟོད་པ་ཉི་ཤུ་པར་གདངས་དྲིལ་གསིལ་རྣམས་མཛད་ཚར་བ་དང་། ཕྱི་མཆོད་པས་ཕྱག་གསུམ་བཙལ་ནས། གཏོར་མ་བསངས་སྦྱངས་བྱིན་བརླབས་མཛད་དེ་འབུལ་བར་ཞུ། ཞེས་སོགས་གསུངས་པ་ལྟར། དེང་སང་ཕྱག་ལེན་དུ་མཛད་པ་ནི། ཀྱཻ་རྡོར་མདུན་བསྐྱེད་དང་འབྲེལ་བའི་གཏོར་བསྔོ་བདེ་མཆོག་སོགས་གཏོར་བསྔོ་ཆེན་མོ་བཞིན་ལ་སྤྱན་འདྲེན་དྲིལ་གསིལ་རྐང་གླིང་དང་བསྟུན། དུང་ཆེན་དང་རྫ་དུང་འབུད། བཟླས་པ་དང་བཅས་པ་རྒྱུན་བསྐང་ལུགས།
བཤགས་པ་ཚར་གསུམ་བཞུགས་ནས་མཛད་དེ་གུང་གསེང་། བསྐང་བ་ཐུགས་དམ་མ་ཤུར་མ་སོར་བཞག་ལ་དུས་མདོས་ཀྱི་རིང་དཔལ་གྱི་བསྟན་སྐྱོང་མ་འདུར་མ་མཛད་པ་དེ་བཙུགས་དུས་ཀྱི་རྒྱུན་དེ་ལས་སམ་སྙམ། དཀར་ཆུང་ཤར་མ་གཅིག ས་སྐྱའི་རྗེ་བཙུན་མ་བདུན་གྱི་རྗེས་མར་དབྱངས་འདི་དང་ཉེར་དགུ་ལ་བསྐང་གསར་གྱི་བཟློག་པའང་སྤེལ་བ། བསྟོད་པ་དབྱངས་རེས་ཚུགས་པ་དང་སྔ་ཐོག་ནས་སློབ་དཔོན་ཟོར་ལས་པ་བཅས་བཟླས་པ་ཚུགས་པའི་ཕྱག་ལེན་དེ་སྔགས་འཆང་ཆེན་པོའི་ཕྱག་དེབ་བཞིན་མཛད་སྲོལ་འདུག་ཀྱང་། དེ་སྐབས་སོར་བཞག་རང་དེང་སང་ཅུང་མ་བྱུང་འདྲ་སྟེ། འཇམ་མགོན་ཨ་མེས་ཞབས་ཀྱིས་མདོས་ཆེན་པ་དཔོན་སློབ་ལ་གནང་བའི་བཀའ་ཤོག་ལས། བསྟོད་པ་ཚུགས་ནས་ཆོག་དཔོན་ཟོར་ལས་པ་དང་བཅས་པས་འཁོན་བཅུགས་སྦྱང་བའི་དམིགས་པ་དང་བཅས་ཡི་གེ་བརྒྱ་པ་བརྒྱ་ལྷག་ཙམ་དང་། དེ་ནས་ཚོགས་དཔོན་དང་མགོན་པོའི་གཏོར་ལས་པས་ཡི་གེ་བདུན་མ་གཙོ་བོ་དང་། གཞན་གཏོར་ལས་པ་སོ་སོས་རང་རང་གི་སྔགས་རྣམས་གཙོ་བོ་དང་།
གཞན་རྣམས་ཀྱང་ཕྲེང་འཁོར་རེ་ཙམ་ཚང་འགྲིག་རེ་བཟླ་བ་ཡིག་བརྒྱ་ནས་ཕུར་སྲུང་གི་སྔགས་ཀྱི་བར་གཏོར་བསྔོས་ཀྱི་བཟླས་པའི་སྐབས་སྒྲ་ཇི་བཞིན་དམིགས་པ་རྗེ་རྡོ་རྗེ་འཆང་གི་མན་ངག་གཡུལ་ལས་རྣམ་རྒྱལ་གྱི་དྲག་པོའི་སྐབས་དེ་བྱེད་ཅིང་། ཚོགས་ཆེན་གྱི་འུར་རྒྱགས་ངོས་དཀར་མོ་བའི་བསྟོད་དབྱངས་ཚུགས་སུ་ཉེ་བ་དང་། ཚོགས་དཔོན་དང་། ཟོར་ལས་པ་རྣམས་མིག་ལྟ་བསྒྲིགས་ནས་སྤྱིར་ཨོཾ་ཤྲཱི་མ་ཧཱ་ཀཱ་ལ་སོགས་སྔགས་གསུམ་ལ་དྲིལ་བུ་ཆིག་བརྡུང་དང་། དེ་ནས་དྲིལ་བུ་བཅད་བཏུབ་དང་བཅས་སངས་རྒྱས་བསྟན་སྲུང་མའི་ལས་མཁན་གྱི་བསྟོད་པ་བསྡུས་པ་གྲུབ་པ་ཡན་དྲིལ་གསིལ་དང་བཅས་བྱེད་ཅིང་དཀར་མོ་བ་མན་ཚོགས་པ་བྱིངས་དང་བསྟུན་ནས་བྱེད་ཅེས་དང་། ཡང་དེ་ཉིད་ལས་བསྟོད་པའི་བར་ལས་གཏོར་ལས་པ་སོ་སོས་བཟླས་པ་བྱེད་ལུགས། ཞལ་གྱི་དེས་ཞལ་བཞི་པའི་སྔགས་རིང་ཐུང་གང་རིགས། པུ་ཏྲའི་དེས་ལས་མཁན་གྱི་བོད་རྦད་བསད་གསུམ། མཁའ་འགྲོ་སྤྱི་གཏོར་བ་དེས་ཤཱ་ས་ན་གཙོ་བོ་དང་། ལྷ་མོའི་སྔགས་རིང་གང་རིགས།
བདུད་རྒྱལ་གྱི་དེས་དཀར་བདུད་ཀྱི་སྔགས་གཉིས་གཙོ་བོར་བཟླ་བ་ཡིན་ཞེས་སྔགས་འཆང་ཆེན་པོའི་གསུང་རྒྱུན་འཇམ་དབྱངས་སྐུ་མཆེད་ཀྱི་གསུང་ལས་ཐོས་པ་ལགས་པས་ཀུན་གྱི་ཐུགས་ལ་འཇོག་པར་ཞུ། ཞེས་གསུང་ཀྱང་ད་ལྟ་ཕྱག་ལེན་ལ། སྔགས་དབྱངས་འུར་འདོན། མགོན་ཆེན་གྱི་བསྟོད་དབྱངས་དང་པོ་དེ་སློབ་དཔོན་དང་བན་གཙང་དབུ་བྱེད་གསུམ། བདེ་གླིང་དབུ་བྱེད་བཅས་ཀྱིས་མཛད་ནས་བཟླས་པ་ཚུགས། ཉེར་གསུམ་ནས་ཉེར་བདུན་གྱི་བར་ལ་དཀར་མོ་བའི་བསྟོད་དབྱངས་ཚུགས་པ་དང་། སློབ་དཔོན་ཟོར་ལས་པ་རྣམས་ཀྱིས་བཟླས་པ་བསྡུ། སྔགས་དབྱངས་གོང་དུ་སོང་བ་དེས་གོ་ཆོད་པའི་དབང་དུ་བཏང་ནས། སངས་རྒྱས་བསྟན་སྲུང་མ་བསྡུས་པ། ཕུར་སྲུང་བསྟོད་པའི་བར་དྲིལ་གསིལ་མཛད།
བྱིངས་དང་མཉམ་དུ་བསྟོད་པའི་མཇུག་གི་འཕྲིན་བཅོལ་འདོན་པ་ལས་གཞན་འདོན་སྲོལ་མི་འདུག་ཅིང་། ཉེར་བརྒྱད་ལ་བདུད་རྟ་བྲ་ནག་དབྱངས་རེས་ཚུགས་པ་དང་དྲིལ་གསིལ་མཛད་པ་ཞིག་འདུག་པས། ད་ནས་བཟུང་འཇམ་མགོན་ཨ་མེས་ཞབས་ཀྱི་གསུངས་དང་མཐུན་པར། སྔགས་དབྱངས་ཚུགས་པ་དང་སློབ་དཔོན་ཟོར་ལས་པའི་བཟླས་པ་ཚུགས། ཉེར་གསུམ་ནས་ཉེར་དྲུག་གི་བར་ལ་རབ་བརྗིད་དཔའ་བའི་དབྱངས་ཚུགས་པ་དང་དྲིལ་གསིལ་གྱི་འགོར་གུར་གྱི་ཡི་གེ་བཅུ་གཉིས་མ། ལྷ་མོའི་རོ་རུ། ཞལ་གྱི་སྔགས་ཐུང་རྣམས་བརྗོད་ནས། ཧཱུྃ། སངས་རྒྱས་བསྟན་པ་སྲུང་བ་པོ་ནས། བསྟན་སྲུང་འཁོར་དང་བཅས་ལ་བསྟོད་པར་བརྗོད་ལ་བཞག
གཞན་གྱི་འདོན་པ་མ་རྫོགས་ན་ཅུང་ཟད་བསྒུགས་ལ། དཀར་བསྟོད་ནས་མཉམ་འདོན་བྱེད། ཉེར་བདུན་ལ་མོན་བུ་བྷ་ཏྲ་ནག་པོ་ནི། ཞེས་དབྱངས་རེས་ཚུགས་པ་དང་དྲིལ་གསིལ། ཉེར་བརྒྱད་ལ་བདུད་རྟ་བྲ་ནག་ཚུགས་པ་དང་དྲིལ་གསིལ། ཉེར་དགུ་ལ་དབྱངས་རེས་མེད་པའི་དབང་དུ་བཏང་ཞིང་བསྟོད་པ་ཐུང་སྟབས་བཟླས་པ་བྱེད་རིང་ཆོག་པའང་མི་འདུག་ཅིང་གཏོར་བསྔོའི་སྐབས་སུ་སོང་བས་ཆད་སྐྱོན་དུའང་མི་འགྲོ་བས་དཔོན་སློབ་ཀུན་མཉམ་འདོན་བྱས་ནས་བཟླས་པ་དང་དྲིལ་གསིལ་མ་མཛད་ན་ཨ་མེས་ཞབས་ཀྱི་དགོངས་པ་དང་མཐུན་པས་དེ་བཞིན་མཛོད། ཞེས་འཕྲོས་དོན་དུ་བཀོད་ནས་གོང་གི་འཕྲོས་ཉེར་གསུམ་ལ་སངས་རྒྱས་བསྟན་སྲུང་མའི་ཚིག་གཉིས་ཀྱི་དབྱངས་རེས་གཙོ་བོ་ལ་བབ། ཁ་དོག་ནག་ཅིང་སོགས་ཚིག་གཉིས་ལ་དབྱངས་རིང་། སྨིན་མ་བསྡུས་ཤིང་ལ་མི་འགྱུར་མའི་དབྱངས་བཅུག་པ་གུང་གཡས། ཞལ་ནི་མཆེ་བ།
དཔའ་བོ་སྟག་ལྤགས། འཁོར་བའི་མཚོ་ལས་རྣམས་གུར་གཡོན་མགོ་ཕྲེང་བཟང་པོ། གང་ཞིག་ལེགས་པར་སོགས་རྒྱབ་གཡོན། སངས་རྒྱས་བསྟན་པ་འཇིག་བྱེད་པའི། སྐྱེ་བོ་ལ་ནི་རྣམ་སྡང་ཞིང་སོགས་རྒྱབ་གཡས། དཔལ་ལྡན་ལྷ་མོ་ཤླཽ་ཀ་གཅིག་ལ་དབྱངས་འཁོར་གཉིས་རྒྱབ་གཡས། དེ་མན་ལ་གཞན་ཡང་མ་འབྲིང་པོ་བཅུག་ནས། ནམ་གྲུ་ཁྱོད་ཀྱི། ཁྱོད་ཀྱི་གདོང་ཡང་སོགས་གུང་གཡས། ཁྱོད་ཀྱི་ཕ་ནི།
སུམ་ཅུ་རྩ་གསུམ་སོགས་རྒྱབ་གཡོན། དཔལ་ལྡན་སྲིད་གསུམ་མ་དང་པོ་གཙོ་དབྱངས། མཆུ་འཕྱངས་ཤུགས་ཆེ་མི་མགོ་རློན་པ། གཏོར་མ་ལོང་ལ། མཚོན་ཆས་བསྣུན་ཅིང་སོགས་གུང་གཡས། དཔའ་བོ་མི་མགོ འཇིགས་རུང་གྲི་གུག སྔོན་གྱི་ཞལ་བཞེས་སོགས་གུང་གཡོན། ཏི་སེའི་གངས་དང་། ཤ་ཆེན་ཟན་གྱི།
མྱུར་དུ་བསད་ཅིང་། རྩེ་གཅིག་དད་པའི་སོགས་རྒྱབ་གཡོན། སེ་སྐྱར་ཁྱོད་ནི། ཕྱོགས་བཅུ་ཀུན་དང་། གཡུང་མོ། གཏུམ་མོ་སོགས་རྒྱབ་གཡས་སོ། དེ་དག་གི་སྡོམ་ནི། སོ་སོར་ཚིག་བབས་དང་པོའི་རིམ་འདིས་ཤེས། ། དབྱངས་རེས་གྲལ་རིམ་ཚིགས་བཅད་འདི་ཉིད་དེད། ། སངས་བསྟན་དབྱངས་རིང་གཙོ་དབྱངས་གུང་གཡས་དང་། །
དབྱངས་ཐུང་གུང་གཡོན་གཉིས་དང་གུང་གཡས་གཅིག ། རྒྱབ་གཡོན་རྒྱབ་གཡས་གུང་གཡོན་རྒྱབ་གཡོན་ནོ། ། གསུམ་བརྡེབ་རྫོགས་ནས་རོལ་མོ་གཅིག་ལྷག་པའི། ། ཉིས་བརྡེག་འཕར་བཅས་ལྷ་མོའི་བསྟོད་པ་ལ། ། དབྱངས་རིང་ཚོ་གཉིས་རྒྱབ་གཡས་དེ་ཕྱིན་ཆད། ། གཞན་ཡང་འབྲིང་བཅུག་དབྱངས་གཉིས་གུང་གཡས་པ། ། དབྱངས་འཁོར་གཉིས་ནི་རྒྱབ་གཡོན་བྱས་ནས་སུ། ། འཛམ་བུ་གླིང་མན་འུར་ཤར་ཞལ་བསྟོད་ལ། ། ཚིག་རྐང་དང་གཉིས་གཙོ་དབྱངས་གཉིས་གུང་གཡས། ། དབྱངས་འཁོར་གཉིས་ནི་གུང་གཡོན་གཅིག་གུང་གཡས། །
རྒྱབ་གཡོན་རྒྱབ་གཡས་གུང་གཡོན་རྒྱབ་གཡོན་ཏེ། ། རྒྱབ་གཡས་གཉིས་དང་གུང་གཡས་གཉིས་དང་ནི། ། རྒྱབ་གཡོན་གཉིས་རྗེས་དཔལ་ལྡན་བརྒྱད་ནས་ཤར། ། འདི་རྣམས་དུས་མདོས་ཉེར་གསུམ་དབྱངས་རེས་ཡིན། ། གསུམ་བརྡེག་ཉིས་བརྡུང་བསྒྱུར་སོགས་རོལ་མོ་ཡི། ། གོང་དུ་གཅིག་ལྷག་རོལ་མོའི་རྣམ་གཞག་འདི། ། འོག་ནས་བྱུང་བའི་རོལ་བསྒྱུར་ཀུན་ལ་འགྲེ། ། རབ་བརྗིད་མ་ལ་མོན་བུ་པུ་ཏྲའི་དབྱངས། ། དཀར་བསྟོད་ལ་དུས་མདོས་མ་གྲུབ་བར་དཔལ་ཐུགས་ཤ་སྟག་མཛད། འཕྲིན་བཅོལ་གྱི་མཇུག་ཏུ་གསུམ་བརྡེག་ལན་ཅན་བྱས་ལ་བཞག
མོལ་ལ་བ་ལངས་མཚམས་བསྟོད་པའི་དབྱངས་རེས་རིང་ཐུང་ལ་དཔག་ནས་དབྱངས་རེས་བཞི་ལྔ་མ་རྫོགས་ཙམ་ལ་ལངས་པས་སྔ་ཕྱི་རན་པ་ཡོང་ཞེས་ཨ་མེས་ཞབས་ཀྱི་བཀའ་ཤོག་ལས་གསུངས། བསྟོད་པ་འཕྲིན་བཅོལ་བཅས་གྲུབ་པ་དང་། སྤྱི་མཆོད་པས་ཕྱག་གསུམ་བཙལ་ཏེ། ཚོགས་ཀྱི་ཡོ་བྱད་ལ་བྱིན་རླབས་གནང་བར་ཞུ་ཞེས་དང་། དཔོན་སློབ་རྣམས་ཀྱིས་ཚོགས་ནང་མཆོད་ལྟར་བྱིན་བརླབས་མཛད་ནས། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་བརྗོད། ཡང་སྤྱི་མཆོད་པས་ཐོད་པ་པདྨ་བྷཉྫ་ལ་སོགས་པའི་སྣོད་དུ་མ་ད་ནའི་ཕུད་ཅུང་ཟད་བླུགས་པ་གཏོར་མ་དང་རྟེན་གྱི་མདུན་དུ་བཞག་ལ། བླ་མ་དང་དཀོན་མཆོག་གི་སྤྱན་སྔར་མ་ད་ནའི་ཕུད་འབུལ་བར་ཞུ། ཞེས་དང་།
དཔོན་སློབ་རྣམས་ཀྱིས། དམན་པའི་ཡུལ་ལས་རབ་འདས་ཤིང་སོགས་དང་། སྒྲིབ་པའི་དྲི་མ་ཀུན་བསལ་ནས་སོགས་བརྗོད། ཡང་སྤྱི་མཆོད་པས་ཕྱག་གསུམ་བཙལ་ལ་ཚོགས་ཀྱི་ཕུད་ཕུལ་ཞིང་། བླ་མ་དང་དཀོན་མཆོག་གི་སྤྱན་སྔར་ཚོགས་ཀྱི་ཕུད་འབུལ་བར་ཞུ། ཞེས་དང་། དཔོན་སློབ་རྣམས་ཀྱིས། ཞལ་ཟས་རོ་བརྒྱ་ལྡན་ཞིང་སོགས་ཤླཽ་ཀ་གཅིག་བརྗོད། ཡང་སྤྱི་མཆོད་པས་མཁའ་འགྲོ་ཆོས་སྐྱོང་སྲུང་མའི་སྤྱན་སྔར་ཚོགས་ཀྱི་ཕུད་འབུལ་བར་ཞུ། ཞེས་དང་།
དཔོན་སློབ་རྣམས་ཀྱིས་ཀྱཻ་རྡོར་གྱི་གཏོར་སྔགས་ནས་བརྩམས་ཏེ་དཀར་བདུད། ཕུར་སྲུང་གི་བར། ཡི་དམ་ཆོས་སྐྱོང་སོགས་ཀྱི་གཏོར་སྔགས་ཚར་རེ་བརྗོད། དེ་ནས་སྤྱི་མཆོད་པས་པདྨ་བྷཉྫ་ལ་སོགས་པའི་སྣོད་ཇི་ལྟར་རིགས་པར་མ་ད་ན་དང་བ་ལ་ཅུང་ཟད་ཁྱེར་ལ་རྡོ་རྗེ་སློབ་དཔོན་གྱི་དྲུང་དུ་བཞག་སྟེ་ཕྱག་གསུམ་བཙལ་ལ། ལག་པ་གཡས་ཀྱིས་མ་ད་ན་བཟུང་། གཡོན་པའི་མཐེབ་སྲིན་གྱིས་བ་ལ་ཅུང་ཟད་རེ་བཟུང་ལ། མ་ད་ནའི་སྟེང་དུ་གཡོན་པས་པད་སྐོར་བྱ་ཞིང་རྗེས་སུ་སྟེང་ནས་ཅུང་ཟད་བཀག་ལ་དབུལ་ཞིང་། ངག་ཏུ། འདི་ནི་ཆོས་རྣམས་བཟང་པོར་ལྟོས། ། འདུས་པ་རྣམས་ལ་ཐེ་ཚོམ་མེད། །
བྲམ་ཟེ་ཁྱི་དང་གདོལ་པ་ཡང་། ། རང་བཞིན་གཅིག་པ་ཉིད་དུ་ཟོ། ། ཨ་ཧོ་སུ་ཁ། ཞེས་དང་། སློབ་དཔོན་གྱིས་ཀྱང་པད་སྐོར་བྱ་ཞིང་། བདེ་གཤེགས་ཆོས་ལ་རིན་ཐང་མེད། ། འདོད་ཆགས་ལ་སོགས་དྲི་མ་སྤངས། ། གཟུང་དང་འཛིན་པ་དང་བྲལ་བ། ། དེ་བཞིན་ཉིད་ལ་གུས་ཕྱག་འཚལ། ། ཞེས་དང་།
མཐེབ་སྲིན་གཉིས་ཀྱིས་བ་ལ་དང་། མ་ད་ན་ཅུང་ཟད་བླངས་ལ་ལྕེར་མྱང་ཞིང་། ཨ་ཧོ་སུ་ཁ། ཞེས་བརྗོད། དེ་བཞིན་དུ་ཚོགས་པ་ཐམས་ཅད་ཀྱི་དྲུང་དུ། འདི་ནི་ཆོས་རྣམས་སོགས་གོང་བཞིན་དང་། ཚོགས་པ་རྣམས་ཀྱིས་ཀྱང་། བདེ་གཤེགས་ཆོས་ལ་སོགས་བརྗོད་ཅིང་ལྕེར་མྱོང་ཚུལ་བྱ། དེ་ནས་མོལ་བས་མོལ་གཏམ་གྱིས་བརྡའ་སྤྲོད་པ་དང་། སྤྱི་མཆོད་པས་ཚོགས་ཀྱི་ལྷག་མ་རྣམས་སྣོད་དུ་བླུགས་ལ།
མ་ད་ནས་བྲན་ཏེ་ཕྱག་གསུམ་བཙལ་ཏེ། ལྷག་མའི་གཏོར་མ་ལ་བྱིན་བརླབས་གནང་བར་ཞུ། ཞེས་དང་། དཔོན་སློབ་རྣམས་ཀྱིས་ཡི་གེ་བརྒྱ་པ་དང་འབྲུ་གསུམ་དང་། ཨ་ཀཱ་རོའི་སྔགས་བརྗོད་ཅིང་བྱིན་གྱིས་བརླབས། དེ་ནས་སྤྱི་མཆོད་པས་ལྷག་མ་དེ་དང་མ་ད་ན་ཅུང་ཟད་ཁྱེར་ཏེ་སློབ་དཔོན་གྱི་དྲུང་དུ་བཞག སློབ་དཔོན་གྱིས་མ་ད་ན་ཅུང་ཟད་ཁར་འཐུང་ཚུལ་དང་། ལག་པ་འབར་བའི་ཕྱག་རྒྱ་བཅས་པའི་ངང་ནས་ལྷག་མ་ལ་ཁ་ཕྲུ་བཏབ་ཚུལ། ངག་ཏུ་ཕེཾ་ཞེས་དང་། ཨོཾ་ཨུ་ཙིཥྛ་བ་ལིཾ་ཏ་བྷཀྵ་སི་སྭཱཧཱ།
ཞེས་པ་ལན་གསུམ་དང་ལྷག་མ་ལ་དབང་བའི་འབྱུང་པོ་རྣམས་ཚིམ་པར་གྱུར་ཅིག ཅེས་བརྗོད་ཅིང་། ལྷག་མ་སྤྱི་མཆོད་པས་ཕྱི་རོལ་དུ་དོར། དཔོན་སློབ་རྣམས་ཀྱིས་དྲིལ་བུ་གསིལ་ཞིང་། རྡོ་རྗེའི་གླུ་བཀྲ་ཤིས་ཀྱི་ཚིགས་བཅད། རིགས་སུ་སྐྱེ་དང་སོགས་བརྗོད། དེ་ནས། སྦྱིན་བདག་གི་དོན་དུ་སློབ་དཔོན་གྱིས་མཆོད་བསྔོ་སོགས་སྐབས་ཐོབ་དང་བསྟུན་ལ་རྒྱས་བསྡུས་ཅི་རིགས་པ་བྱས་ལ། རྗེས་ཆོག་གི་མཆོད་པ་བྱིན་རླབས་དང་། སྔགས་ཙམ་གྱིས་ཕྱི་མཆོད།
རོལ་ཆེན། ནང་མཆོད། དཀར་མོ་རི་དྭགས་སོགས་ཀྱིས་ཡིད་མཆོད་དང་། ཁྱོད་ནི་རྣལ་འབྱོར་མ་སོགས་བསྟོད་པ་གཉིས་ལ་རོལ་ཆེན། ཡི་གེ་བརྒྱ་པ་ཚར་གསུམ་དང་། མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ། གཏོར་མགྲོན་གྱི་རྟེན་ཡོད་པ་རྣམས་ལ་བརྟན་བཞུགས། མེད་པ་རྣམས་གཤེགས་གསོལ། སྐྱེ་མཆེད་སྐུ་གསུང་ཐུགས་བསྲུང་བསྔོ་སྨོན་བཀྲ་ཤིས་རྣམས་ཀྱཻ་རྡོར་དཀྱིལ་ཆོག་བཞིན་ལ། ཉེར་གསུམ་ནས་ཉེར་བརྒྱད་ཀྱི་བར་ཆོས་སྲུང་ནོར་ལྷའི་བཀྲ་ཤིས་བསྡུས་པ་རྒྱུན་བསྐང་བཞིན་གྲོལ་དུང་ལ་རྫ་དུང་ཐེངས་གསུམ་ཙམ་འབུད་པ་ལས་དུང་ཆེན་འབུད་སྲོལ་མེད།
མཐིལ་ཆོས་ཁྲིམས་པས། ཕྱག་གསུམ་ཕུལ་ནས་དུང་སྔ་ཕྱིའི་བརྡའ་གཏོང་། ཐུན་གཏོར་བན་གཙང་བ་རྣམས་ཀྱིས་སྟེང་དུ་འབུལ། ཉེར་གསུམ་ནས་ཉེར་དྲུག་གི་བར་གྱི་གཏོར་འབུལ་ཐམས་ཅད་ལ་སྔགས་དབྱངས་ནས། སྤྱི་བཏབ་འཕྲིན་འཆོལ་བཅས་རྫོགས་པའི་བར་བདེ་གླིང་དགུ་གཏོར་བཞིན་ལ་སྲིད་ཞི་དཔལ་འབྱོར་མ་སོགས་མི་མཛད། དཀར་དུང་དང་དུང་ཆེན་སོགས་མེད་ཅིང་རོལ་མོ་གཅིག་གིས་ཆོག གནས་ཁང་གང་འོས་སུ་ངེད་རང་དང་བན་ཚང་པ་གང་ཡོད། བདེ་གླིང་དབུ་བྱེད་རྣམས་ཚོགས་ཐོག་མཛོད་ནས་ཇ་རེ་དང་ཕུ་ཞུ་ཨ་རག་སོགས་བསྒྲིགས་མགྲོན་འགག་འདྲེན་སྤྱི་མཆོད་པ་སོགས་ཀྱིས་བཏེག་ལ། སང་ཉིན་གྱི་གཙོ་དབྱངས་བསྒྲིགས་ཆགས་མཛད་པས། ཉེར་གསུམ་དགོང་སྲིན་གཟུགས་མ།
དེ་ལྟར་ཚར་གཅོད་མ། དཔལ་ལྡན་དབང་ལྡན་མ་རྣམས་མཛད་ནས་གྲྭ་ཚང་མཆོད་དཔོན་གྱིས་ཆབ་བཏང་ལ་གྱེས། ༈ །ཉེར་བཞི་ལ་ཚོགས་དུང་ནས་གནས་ཡོ་བྱིན་བརླབས་ཀྱི་བར་འདྲ། དེ་ནས་སྤྱི་མཆོད་པས་ཆུ་སྦྱིན་བཤམས་ལ། ཕྱག་གསུམ་བཙལ་ཏེ། སྤྱན་རས་གཟིགས་ཀྱི་བསྐྱེད་ཆོག་གནང་བར་ཞུ། ཞེས་དང་། དཔོན་སློབ་རྣམས་ཀྱིས་སྐྱབས་འགྲོ་སེམས་བསྐྱེད་ཐུན་མོང་དུ་སངས་རྒྱས་ཆོས་ཚོགས་མ་ལན་གསུམ། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ་པ་སོགས་གསིལ་གཏོར་བརྒྱ་རྩ་བཞིན་བྱས་ལ། མ་ཎི་འཕྲེང་འཁོར་ཙམ་འུར་འདོན།
མཆོད་བསྟོད་འདོད་གསོལ་ལ་སློབ་དཔོན་གྱིས་ཏིང་ཤག་དཀྲོལ། ཡང་སྤྱི་མཆོད་པས་ཆུ་སྦྱིན་གྱི་ཁ་གསོས། སྤྱན་རས་གཟིགས་ཀྱི་ཆུ་སྦྱིན་གནང་བར་ཞུ། ཞེས་དང་། དཔོན་སློབ་རྣམས་ཀྱིས། སྤྱན་རས་གཟིགས་ལ་ཕྱག་འཚལ་ལོ། ། སྤྱན་རས་གཟིགས་དབང་རྒྱལ་བའི་གཙུག་ཏོར་ཅན། ། ཞེས་སོགས་ནས། ཨོཾ་མ་ཎི་པདྨེ་ཧཱུྃ་བར་བརྗོད། ཕྱི་མཆོད་པས་གཏོར་སྣོད་ཀྱི་ཕྱི་རོལ་དུ་ཆུ་ཐིགས་པ་གཅིག་བླུགས་ཅིང་།
ཏོག་གཅིག་མ་ལ་ཆབ་ཐལ་ཞེས་དང་། དཔོན་སློབ་རྣམས་ཀྱིས་སེ་གོལ་གཏོགས་ཅིང་། ཨཱཿཧྲཱིཿཞེས་སོགས་ནས། བསིལ་བར་ཤོག་བར་བརྗོད། ཡང་སྤྱི་མཆོད་པས་ཆུ་སྦྱིན་ཁ་གསོ་ཞིང་། མི་འཁྲུགས་རྒྱལ་པོའི་ཆུ་སྦྱིན་གནང་བར་ཞུ། ཞེས་དང་། དཔོན་སློབ་རྣམས་ཀྱིས། བཅོམ་ལྡན་འདས་མི་འཁྲུགས་པའི་རྒྱལ་པོ་ལ། ཞེས་སོགས་ནས།
གྱུར་ཅིག་གི་བར་བརྗོད། ཡང་སྤྱི་མཆོད་པས་ཆུ་ཁ་གསོས་ཏེ། ཡེ་ཤེས་སྐར་མདའི་ཆུ་སྦྱིན་གནང་བར་ཞུ། ཞེས་དང་། དཔོན་སློབ་རྣམས་ཀྱིས་ཨོཾ་ཛྙཱ་ན་ཞེས་སོགས་ནས། གྱུར་ཅིག་གི་བར་བརྗོད། ཡང་སྤྱི་མཆོད་པས་ཛམ་གཏོར་ལ་ཆབ་བྲན་ཞིང་། ཛམ་བྷ་ལ་སེར་པོའི་བསྐྱེད་ཆོག་གནང་བར་ཞུ། ཞེས་དང་། དཔོན་སློབ་རྣམས་ཀྱིས།
ཨ་མྲྀ་ཏས་བསངས་བ་སོགས་བརྒྱ་རྩ་བཞིན། དབུར་བརྒྱན་གྱི་བར་མཛད། སྤྱི་མཆོད་པས་ཛམྦྷ་ལའི་སྐུ་ཡོད་ན་དེའི་དབུ་དང་། མེད་ན་གཏོར་ཐེབ་གཙང་མར་ཆུ་བླུགས་ཅིང་ཛམྦྷ་ལའི་དབུ་ལ་ཕུལ་བར་མོས་ལ་ཛམ་ཆུ་འབུལ་བར་ཞུ། ཞེས་དང་། དཔོན་སློབ་རྣམས་ཀྱིས། མཆོག་སྦྱིན་སེ་གོལ་གཏོགས་ཅིང་། བྷྲཱུྃ་ཨཾ་སོགས་རིགས་ལྔའི་ས་བོན་ཚར་གཅིག་དང་ཛམ་སྔགས་ལན་བདུན་བརྗོད། ཡང་སྤྱི་མཆོད་པས་ཛམ་བཤོས་འབུལ་བར་ཞུ། ཞེས་དང་།
དཔོན་སློབ་རྣམས་ཀྱིས་གཏོར་མ་བྱིན་བརླབས་ནས། སེམས་ཅན་དབུལ་བའི་སྡུག་བསྔལ་སེལ་བར་མཛོད་བར་བརྒྱ་རྩ་བཞིན་བརྗོད། ཡང་སྤྱི་མཆོད་པས་ཛམ་ནག་གཏོར་མར་ཆུ་བྲན་ལ། ཛམ་བྷ་ལ་ནག་པོའི་བསྐྱེད་ཆོག་གནང་བར་ཞུ། ཞེས་དང་། དཔོན་སློབ་རྣམས་ཀྱིས། ཛམ་ནག་བསྐྱེད་ཆོག་དབུར་རྒྱན་གྱི་བར་བརྒྱ་རྩ་བཞིན་བརྗོད། སྤྱི་མཆོད་པས་ཆུ་བླུག་ཅིང་། ཛམ་ཆུ་འབུལ་བར་ཞུ་ཞེས་དང་། དཔོན་སློབ་རྣམས་ཀྱིས་ཨོཾ་ཨིནྡྲ་ནི་སོགས་ཚར་གཅིག་དང་།
ཨོཾ་ཛམ་ལུཾ་སོགས་བདུན། མཆོག་སྦྱིན་སེ་གོལ་བཅས་ཀྱིས་ཛམ་ནག་ཆུ་སྦྱིན། སྤྱི་མཆོད་པས་ཛམ་བཤོས་འབུལ་བར་ཞུ། ཞེས་དང་། དཔོན་སློབ་རྣམས་ཀྱིས་གཏོར་མ་བྱིན་བརླབ་ནས་བཟུང་། རྟག་ཏུ་ཡིད་ལ་རེ་བའི་འབྲས་བུ་མཆིས་པར་མཛོད་བར་བརྒྱ་རྩ་བཞིན། སྤྱི་མཆོད་པས་ཛམ་ཆུ་གཉིས་སྣོད་གཅིག་ཏུ་བསྡུས། སློབ་དཔོན་ལ་ཕུལ་བ་དང་། སློབ་དཔོན་གྱིས་མྱངས་ཤིང་། བདག་དང་སེམས་ཅན་ཐམས་ཅད་ནས།
ཕ་ལ་ཧོ་བར་བརྒྱ་རྩ་བཞིན་བརྗོད། སྤྱི་མཆོད་པས་དཀར་ཆ་བཞིན་སྦྱངས་ལ། དཀར་ཆ་བཞི་གཞི་བདག་གཏོར་མ་དང་བཅས་པ་ལ་ཆབ་ཐལ། བསངས་སྦྱངས་བྱིན་རླབས་མཛད་དེ་འབུལ་བར་ཞུ་ཞེས་དང་། དཔོན་སློབ་རྣམས་ཀྱིས། ཨོཾ་བཛྲ་ཨ་མྲྀ་ཏ་སོགས་དཀར་ཆ་བཞི་རྒྱུན་བཞིན་ལ། འཁོན་འགྲས་མེད་པར་མཛོད་ཀྱི་རྗེས་སུ། ན་མོ་བདག་གིས་བསམ་པའི་སྟོབས་དང་སོགས་འཐུད་ལ་འདྲེན་པར་ཤོག་བར། བཞེས་ཐུག་མཆོད། དཀར་ཆ་བཞི་རིང་ལ་སྤྱི་མཆོད་པས་ཞུ་འབུལ་ཕྱག་བཅོ་བརྒྱད་ལས་ཚོགས་པར་མེ་ཏོག་བསྡུ་བའི་བར་བྱ།
བཞེས་ཐུག་གྲུབ་པ་དང་ཐུན་མོང་དུ་མཎྜལ་འབུལ་ཞིང་སློབ་དཔོན་གྱིས་ཐུགས་དམ་མཛད་པར་བསྐུལ་བ། བདག་བསྐྱེད། མདུན་བསྐྱེད། གཏོར་བསྔོའི་བཟླས་བཤམ་གྱི་ཕྲིན་འཆོལ་བར་གོང་བཞིན་ཆབ་བཏང་ནས་བཞེངས་ལ། ཨོཾ་བཛྲ་ས་མཱ་ཛཿསོགས། ཕྱག་འཚལ་བཤགས་པ་གསུམ། ཁྱེད་ཐུགས་མ་གདངས་རིང་རྣམས་དགུ་གཏོར་ཆེན་མོའི་ཉེར་བརྒྱད་བཞིན། གུང་གསེང་། བསྐང་རྫས་བྱིན་བརླབས་གྲུབ་ནས་བཅོམ་རོལ་ཆོས་ཉིད་མ་བཞིན་ལ་ཆེམ་བརྡུང་རྗེས་མ་རྫོགས་ནས་ཉིས་བརྡེག་ལས་ཆེ་གཅིག་མི་དགོས་ནག་པོ་མཆོད་རྟེན་གྱི་སྤྱན་འདྲེན་ཤླཽ་ཀ་གཅིག་ལ་སྲིན་ཐུང་། མ་ཧཱ་ཀཱ་ལ་གཤེགས་སུ་གསོལ་ལ་ཚིག་རོལ་ཆོས་ཉིད་མའི་སྤྱན་འདྲེན་དབྱངས་རོལ།
གོང་གི་རང་བཞིན་སོགས་ཐུགས་དམ་མ་ཤུར་མ་བཞིན་ལ་སྤྱན་འདྲེན་དང་བྱོན་སྐྱེམས་ཀྱི་ཆེམ་བརྡུང་གཉིས་ཀའི་རྗེས་སུ་གསུམ་བརྡེག་ལན་ཅན་བྱོན་སྐྱེམས་ལ་དེའི་རྗེས་སུ་རོལ་སྐོར་འབེབས་བཅས། འབུལ་སྔགས་འཕྲིན་འཆོལ་རྒྱུན་བཞིན། ནག་པོ་མཆོད་རྟེན་གསུམ་ལ་དབྱངས་རོལ་ཉེར་ལྔ་ལུགས། ཆོས་ཉིད་མའི་དབྱངས་རོལ་ཡོངས་རྫོགས། གཞན་ཡང་མ་དང་ལྷ་མཆོག་མ་གཉིས་ཤུར་མ་གསུམ་རེ། ཆབ་གུང་གསེང་། ཨོཾ་ཨཱཿཧཱུྃ་གི་སོགས། ཆོས་དབྱིངས་སྤྲོས་བྲལ་མ་གསུམ། བདེ་ཆེན་ལྷུན་གྲུབ་མ་གཅིག ནག་པོ་གནོད་སྦྱིན་མ་ཤུར་མ་ལྔ།
བདུད་དཔུང་ཀུན་འཇོམས་མ་གཅིག དཔལ་གྱི་བསྟན་སྐྱོང་མ་གཅིག དཀར་ཆུང་ཤུར་མ་གསུམ། གཏུམ་ཆེན་མ་དང་སྐུ་དང་གསུང་ཐུགས་མ་གཉིས་བདུན་རེ་ལ་དབྱངས་རོལ་མེད། རྩ་བརྒྱུད་བླ་མ་གཅིག བསེ་ཁྲབ་པའི་བསྐང་གསོ་རྣམས་མཛད་ནས་གསོལ་བར་གྱིས། དགོང་དུང་བཏང་ནས་འདུས་ལ་ས་སྐྱའི་རྗེ་བཙུན་མ་བདུན་གྱི་རྗེས་མར་དབྱངས། ནག་པོ་མཆོད་རྟེན་གྱི་འཕྲིན་འཆོལ། ནག་པོ་མཆོད་རྟེན་གྱི་བཟློག་པ་གསུམ་གྱི་རོལ་མོ་གོང་འོག་གཉིས་ལ་ཐུགས་དམ་པ་མགོ་དབྱངས་ལུགས་དང་། བར་མར་ཤུར་མ་ལུགས།
བསྐང་གསར་བཟློག་པ་མི་དགོས། བཤགས་པ་བཀའ་བསྒོ་ཆོས་ཉིད་མའི་འཕྲིན་འཆོལ། བཟློག་པ་བཤགས་པ་རྣམས་བྱས་ལ། སློབ་དཔོན་དང་ཟོར་ལས་པས་བཟླས་པ་ཚུགས། གཞན་རྣམས་ཀྱིས་སྔགས་དབྱངས་དང་སྲིན་གཟུགས་མའི་ཤླཽ་ཀ་གཅིག་གཙོ་དབྱངས་དབྱངས་རིང་མདོག་ནག་གཟུགས་ཐུང་དང་། དབྱངས་ཐུང་ལེགས་ལྡན་ནག་པོ་ཚིག་ལྔ་གུང་གཡས། དབྱངས་རིང་ཁྲོས་པའི་ཞབས་བརྡབས་དང་། དབྱངས་ཐུང་དཔལ་ལྡན་མགོན་པོ་མ་ཧཱ་ཀཱ་ལ་ཡེ་ཚིག་ལྔ། བདུད་དང་དམ་ཚིག་རྐང་གཉིས་དང་། བླ་མས་བཅོལ་པའི་སོགས་གུང་གཡོན།
འདིར་གཤེགས་ཤླཽ་ཀ་གཅིག་རྒྱབ་གཡོན། སྔར་བཅོལ་ལེགས་པ་དང་། དཔོན་སློབ་སྲུང་ཞིང་སོགས་ཚིག་རྐང་གཉིས་རྒྱབ་གཡས། གང་གི་སྐུ་གསུང་། མི་རོ་ཁར་བཅུག འཇིགས་པའི་མཚོན་ཆ་རྒྱབ་གཡོན། འདོད་པའི་ཁམས་ལ། དཔལ་ལྡན་ལྷ་མོ་སོགས་རྒྱབ་གཡས། དབང་པོ་སྔོན་པོ། དབུ་སྐྲ་དམར་སེར་སོགས་གུང་གཡས།
དེ་ལྟར་ཚར་གཅོད་གཙོ་དབྱངས། ཁྱེད་ལ་གུས་པས། ཐམས་ཅད་བུ་བཞིན། བཞི་བརྒྱ་རྩ་བཞི། གང་ཡང་བདག་ཅག་སོགས་གུང་གཡས། ཁྱོད་ཀྱི་དང་པོ། རྒྱལ་བའི་བསྟན་པ་ཡིད་བཞིན་དུ་ནི་སོགས་གུང་གཡོན། དམ་ཚིག་འདི་ལས། བསྟན་ལ་གནོད་པ། ཁྱེད་ཀྱི་ཞལ་ནས།
ཚེ་དང་བསོད་ནམས་སོགས་རྒྱབ་གཡོན། བདེ་གཤེགས་བསྟན་པ། གདུག་ཅིང་སྡང་སེམས། དཔུང་དང་བཅས་པའི་ཚོགས། རྒྱབ་གཡས། དཔལ་ལྡན་ལྷ་མོ་སོགས་རྒྱབ་གཡས་ཀྱི་ཚུགས་པ་དང་། རོལ་དཔོན་སིལ་སྙན་གཅིག་གུང་གྲལ། གཡས་ཀྱི་དབྱངས་དཔོན་རྣམས་མ་གཏོགས་དབྱིངས་གུང་གསེང་། མུ་ནས་གུང་གསེང་མ་གྲུབ་པ་རྣམས་ལ་རིམ་བཞིན་གུང་གསེང་། དཔལ་དབང་མ་དང་གཙོ་དབྱངས་དབྱངས་རིང་སྒྲ་སྒྲོགས་དྲིལ་བུ།
འཇིགས་བྱེད་མྱུར་འགྲོ་སོགས་དང་། དབྱངས་ཐུང་ཁྱེད་ཀྱི་རང་ཕྱོགས། དེ་ལྟར་བསྟོད་པའི་སོགས་གུང་གཡས། དབྱངས་རིང་དུ་མའི་མིང་ཅན། བརྐྱང་བསྐུམ་གློག་སྟོང་སོགས་དང་། དབྱངས་ཐུང་ཧ་ཧའི་གད་རྒྱངས་སོགས་གུང་གཡོན། དབྱངས་རིང་ཀྵིཾ་ཀྵིཾ་སོགས་དང་། དབྱངས་ཐུང་རྫོགས་པའི་སངས་རྒྱས། ཁྱེད་ཀྱིས་སྒྲུབ་པའི། ཀློག་པ་རྣམས་ནི་སོགས་རྒྱབ་གཡོན།
དཔལ་ལྡན་གྲུ་འཛིན། ཤ་ཆེན་ཟན་དང་། གཡུང་མོ་གཏུམ་མོ་སོགས་རྒྱབ་གཡས་ཏེ་ཚིག་བབས་རྣམས་དང་། གྲལ་སྡོམ་ནི། སྲིན་གཟུགས་དབྱངས་རིང་གཙོ་དབྱངས་གུང་གཡས་དང་། ། གུང་གཡོན་གཅིག་དང་སྲིན་ཐུང་ཚིག་རྐང་ལྔར། ། བཅུག་པའང་གུང་གཡོན་སླར་ཡང་ཚིག་རྐང་ལྔ། ། གུང་གཡས་འདིར་གཤེགས་རྒྱབ་གཡོན་རྒྱབ་གཡས་དང་། ། གུང་གཡོན་གྱིས་དབྱངས་གསུམ་བརྡེག་འཕར་མར་བསྒྱུར། ། གང་སྐུ་རྒྱབ་གཡོན་གཅིག་དང་རྒྱབ་གཡས་གཉིས། །
གུང་གཡས་གཉིས་དང་རྒྱབ་གཡོན་གཉིས་རྣམས་སོ། ། ཀླུ་དབང་ནས་ཤར་བུ་དབྱངས་དང་པོ་གཙོ། ། གུང་གཡས་གཅིག་དང་གུང་གཡོན་གཉིས་དང་ནི། ། གུང་གཡས་རྒྱབ་གཡོན་རྒྱབ་གཡས་གུང་གཡོན་རེ། ། རྒྱབ་གཡོན་གཅིག་དང་རྒྱབ་གཡས་གཉིས་དང་ནི། ། གུང་གཡས་གཉིས་དང་རྒྱབ་གཡོན་གཉིས་རྣམས་སོ། ། འགྲོ་ཀུན་ནས་ཤར་དཔལ་དབང་དང་པོ་གཙོ། ། གུང་གཡས་གཅིག་དང་གུང་གཡོན་གཉིས་དང་ནི། ། གུང་གཡས་རྒྱབ་གཡོན་རྣམས་ཀྱིས་རེ་བྱས་ལ། ། རོལ་མོ་གསུམ་བརྡེག་འཕར་མེད་དུ་བསྒྱུར་ནས། །
དཔལ་ལྡན་གྲུ་འཛིན་རྒྱབ་གཡས་གུང་གཡོན་རེ། ། རྒྱབ་གཡོན་གཅིག་དང་རྒྱབ་གཡས་གཉིས་དང་ནི། ། གུང་གཡས་གཉིས་དང་རྒྱབ་གཡོན་གཉིས་རྣམས་སོ། ། མདོར་ན་གང་དང་མན་ཆད་འུར་ཤར་ཏེ། ། འདི་རྣམས་དུས་མདོས་ཉེར་བཞིའི་དབྱངས་རོལ་ཡིན། ། དེ་ལྟར་འུར་ཤར་ནས་བཀྲ་ཤིས་ཀྱི་བར་གོང་བཞིན། ། གཏོར་འབུལ་གུང་པའི་དབྱངས་དཔོན་རྒྱབ་གྲལ་གཡས་པས་བྱེད། ། དབྱངས་ཆར་སྔོན་ཚེ་རྒྱ་ཀློང་སྟོང་ཉིད་མ་རྣམས་སོ། ༈ །ཉེར་ལྔ་ལ་ཚོགས་དུང་ནས་སྔགས་དབྱངས་ཀྱི་བར་ཉེར་བཞི་བཞིན། སྔོན་ཚེ་མ་དང་པོ་གཙོ་དབྱངས།
མགོན་པོའི་བཀའ་ཉན། སྔོན་ཚེ་བདེ་གཤེགས་སོགས་གུང་གཡས། བསྟན་ལ་རབ་དགའ། རྒྱུ་མ་མི་མགོ་སོགས་གུང་གཡོན་རྣམས་དབྱངས་རིང་ཡིན། འདིར་གཤེགས་མན་ཆད་དབྱངས་ཐུང་ཉེར་བཞི་བཞིན། ཏིལ་མར་གྱིས་བཀུས། སྐེ་རགས་འཆིངས་ཤིང་། ཀོ་རློན་ཆེན་པོ་སོགས་རྒྱབ་གཡོན། གཅེར་བུ་བོང་བུ། འཁོར་བ་འཇིག་པའི་སོགས་རྒྱབ་གཡས།
ནག་མོ་མི་ཐོད། ཁྱེད་ནི་དཔལ་བོ་སོགས་གུང་གཡས། རྒྱ་ཀློང་མ་འུར་རྒྱག རྒྱབ་གྲལ་གཡས་ཀྱི་དབྱངས་རེས་ཚུགས་པ་དང་གུང་གསེང་གདོང་བཞིན། སྟོང་ཉིད་མ་དང་པོ་གཙོ་དབྱངས། དབྱངས་རིང་དཔལ་ལྡན་ཁྲག་འཐུང་དང་། ཕྱོགས་བཅུ་ཀུན་ཏུ་སོགས་དབྱངས་ཐུང་། འདིར་བྱོན་བདག་ལ་དང་། སྨན་རཀ་ཕུད་སོགས་གུང་གཡས། དབྱངས་རིང་སྲིད་གསུམ་དབང་བསྒྱུར།
ཧ་ཧའི་གད་རྒྱངས། སྒྲུབ་ལ་དངོས་གྲུབ་སོགས་གུང་གཡོན། དབྱངས་རིང་བསིལ་བའི་ཚལ་དང་ཁྱེད་ཀྱི་སྲིང་མོ་སོགས། དབྱངས་ཐུང་བདེ་གཤེགས་བསྟན་པ་དང་། དུར་ཁྲོད་ཤ་ཟར་མི་འགྱུར་མ་བཅུག་པ་རྒྱབ་གཡོན། དབྱངས་རིང་སྣ་ཚོགས་ཞལ་དང་ཁྱེད་ཐུགས་དགེས་པ་སོགས། དབྱངས་ཐུང་ལྷ་མཆོག་ནག་པོ་རྒྱབ་གཡས་ཏེ། ཚིག་བབས་རྣམས་དང་། གྲལ་སྡོམ་ནི། སྔོན་ཚེ་དབྱངས་རིང་གཙོ་དབྱངས་གུང་གཡས་དང་། །
གུང་གཡོན་གཉིས་དང་གུང་གཡས་གཅིག་བྱས་ལ། ། འདིར་གཤེགས་མན་ཆད་དབྱངས་རེས་ཉེར་བཞི་བཞིན། ། འཐེན་རྐང་འཕར་རོལ་གཉིས་དང་འཕར་མེད་ཀྱིས། ། གསུམ་བརྡེག་ཆེ་གཅིག་བྱས་ལ་ཏིལ་མར་མ། ། རྒྱབ་གཡོན་གཅིག་དང་རྒྱབ་གཡས་གཉིས་དང་ནི། ། གུང་གཡས་གཉིས་དང་རྒྱབ་གཡོན་གཉིས་བྱས་ལ། ། ལུས་ནི་སྣུམ་གྱི་མན་ཆད་འུར་ཤར་དང་། ། རྒྱ་ཀློང་འུར་རྒྱགས་སྟོང་ཉིད་དང་པོ་གཙོ། ། གུང་གཡས་གཅིག་དང་གུང་གཡོན་གཉིས་དང་ནི། ། གུང་གཡས་རྒྱབ་གཡོན་རྒྱབ་གཡས་གུང་གཡོན་དང་། །
རྒྱབ་གཡོན་རྒྱབ་གཡས་རྣམས་ཀྱི་དབྱངས་རིང་རྗེས། ། རོལ་རིང་རྫོགས་ནས་གསུམ་བརྡེག་འཕར་མེད་བསྒྱུར། ། ལྷ་མཆོག་ནག་པོ་རྒྱབ་གཡས་གཅིག་དང་ནི། ། གུང་གཡས་གཉིས་དང་རྒྱབ་གཡོན་གཅིག་བྱས་ལ། ། དུར་ཁྲོད་ཤ་ཟར་མི་འགྱུར་རྒྱབ་གཡོན་པ། ། མ་ཧཱ་ཀཱ་ལ་ནས་བཟུང་འུར་ཤར་དེ། ། འདི་རྣམས་དུས་མཆོད་ཉེར་ལྔའི་དབྱངས་རེས་ཡིན། ། དེ་མན་གོང་བཞིན་གཏོར་འབུལ་སྤྱི་མཆོད་པ། དབྱངས་ཆགས། གང་ཐུགས།
མི་ཕམ། སྐད་དུང་སྒྲ། མ་བྷྱོཿ འདིར་གཤེགས་པཾ་པདྨ་རྣམས་སོ། ༈ །ཉེར་དྲུག་ལ་གཞན་གོང་བཞིན་ལ། ཆོས་ཉིད་མ་མེད་པས་བསྐང་གསོའི་བཅོམ་རོལ་ཐུགས་དམ་མ་ལུགས། སྤྱན་འདྲེན་བྱོན་སྐྱེམས་གཉིས་ཀའི་ཆེམ་བརྡུང་རྗེས་སུ་གསུམ་བརྡེག་ལན་ཅན་མེད། བསྐང་གསོའི་དབྱངས་རོལ་གྲངས་གསོག་བཅས་གོང་བཞིན་ལ་དཀར་ཆུང་རྫོགས་ནས་གུང་གསེང་། ནག་པོ་མཆོད་རྟེན་གྱི་བཤགས་པ་ལྔ། གང་ཐུགས་མ་དང་པོ་གཙོ་དབྱངས།
དབྱངས་རིང་ཁྱོད་སྐུ་ལྷུན་པོ། ཨཱ་ལི་ཀཱ་ལི་སོགས་དབྱངས་ཐུང་ལྷ་དང་མི་དང་། གང་ཞིག་ཞི་བས་སོགས་གུང་གཡས། དབྱངས་རིང་སྐྱོན་དྲུག་གཅོད་ཕྱིར། ཆོས་གྲྭ་ཆེན་པོ། ཐུགས་བསྟོད་ཚིག་རྐང་དྲུག་རྣམས་གུང་གཡོན། དབྱངས་རིང་རིན་ཆེན་པ་སོགས། དབྱངས་ཐུང་དཔའ་བོ་ཁྱེད་ཀྱིས་རྣལ་འབྱོར་རྡོ་རྗེ་འཛིན་པ། བསྐྲད་གཟིར་བཅིངས་ཤིང་སོགས་རྒྱབ་གཡོན། དབྱངས་རིང་གསུང་བསྟོད་ཚིག་རྐང་དྲུག
དབྱངས་ཐུང་བདག་ཅག་འཁོར་དང་། བདག་ཅག་རྣམས་ལ་སོགས་རྒྱབ་གཡས་མི་ཕམ་མ་དང་པོ་གཙོ་དབྱངས། དབྱངས་རིང་སྙིང་རྗེའི་དབང་གིས། རལ་པ་གྱེན་བསྒྲེངས། ཤཀྟའི་རལ་གྲི། གླང་པོ་ཆེ་ཡི་ཀོ་རློན་སོགས། དབྱངས་ཐུང་ལྷོ་ཕྱོགས་གཤིན་རྗེའི། སུམ་ཅུ་རྩ་གསུམ། ཉི་ཟླའི་དཀྱིལ་འཁོར། ཉི་མའི་དཀྱིལ་འཁོར་སོགས་གུང་གཡས།
དབྱངས་རིང་ལྷ་མོ་ནག་མོ། ཤིན་ཏུ་རིད་ཅིང་། སྙན་གཡས་སྦྲུལ་གྱིས་སོགས། དབྱངས་ཐུང་ཏིང་འཛིན་དབང་ཐོབ། གཞན་ལ་དབང་བསྒྱུར། རྒྱལ་ཆེན་བཞི་སོགས་གུང་གཡོན། དབྱངས་རིང་རྣ་ལྟག་མེ་ཏོག སྙན་རྒྱན་གཡོན་པ། ཕྱེ་ཙམ་རེ་ལྡེ། ཞབས་གཉིས་ལྕགས་སྒྲོགས་སོགས།
དབྱངས་ཐུང་ལྷ་མ་ཡིན་རྣམས། ས་འོག་དབང་པོ། བཞི་བརྒྱ་རྩ་བཞི། ཕྱོགས་བཅུའི་འཇིག་རྟེན་བདུད་རྩི་སོགས་རྒྱབ་གཡོན། དབྱངས་རིང་མི་རོ་རེངས་པ། ཕྱག་གཞིའི་གཡས་ཀྱིས། གཡོན་གྱི་དང་པོ་སོགས། དབྱངས་ཐུང་སྐུ་མཆོག་རི་རབ། བདུད་དང་གཤིན་རྗེ། དམ་སྲིའི་ཚོགས་རྣམས་སོགས་རྒྱབ་གཡས།
མ་བྷྱོཿ འདིར་གཤེགས་འུར་རྒྱག རྒྱབ་གྲལ་གཡས་ཀྱི་ཕྱག་བཞི་གཡས་ཀྱི་སོགས་ཚུགས་པ་དང་གུང་གསེང་གོང་བཞིན། པཾ་པད་དང་པོ་གཙོ་དབྱངས། གཡས་གཉིས་སྔོན་པོ། གཡས་གཡོན་འོག་མ། གཙོ་བོ་འཁོར་བཅས། ཤ་ཆེན་སྲན་ཆེན་སོགས་གུང་གཡས། གཡོན་གཉིས་ལྗང་ཁུ་གཡས་གཡོན་གྲི་གུག ལས་མཁན་འཁོར་གྱི་སོགས་གུང་གཡོན།
མི་མགོ་ཁྲག་འཛག གཡོན་ནས་རྒྱུག་བྱེད་སོགས་པཾ་པདྨའི་གྲས་དང་། དུར་ཁྲོད་ཤ་ཟ། མ་ཧཱ་ཀཱ་ལ་སོགས་ལ་མི་འགྱུར་མ་བཅུག་པ་རྒྱབ་གཡོན། ཞབས་གཉིས་དོར་སྟབས། མདུན་ནས་འཇིགས་གཟུགས། རྒྱབ་ནས་གར་སྟབས་སོགས་རྒྱབ་གཡས་ཏེ་ཚིག་བབས་དང་། གྲལ་སྡོམ་ནི། གང་ཐུགས་དབྱངས་རིང་གཙོ་དབྱངས་གུང་གཡས་དང་། ། གུང་གཡོན་གཉིས་དང་གུང་གཡས་རྒྱབ་གཡོན་གཅིག །
གསོལ་གོང་དུ་བྱས་འདུས་ནས་གསུང་བསྟོད་ནི། ། ཚིག་དྲུག་དབྱངས་འཁོར་གཅིག་རྫོགས་རྒྱབ་གཡས་དང་། ། ཐུགས་བསྟོད་ཚིག་དྲུག་གུང་གཡོན་དབྱངས་འཁོར་གཅིག ། བུ་དབྱངས་དང་པོ་རྒྱབ་གཡོན་དེ་རྗེས་སུ། ། རྒྱབ་གཡས་གཉིས་དང་གུང་གཡས་གཉིས་དང་ནི། ། རྒྱབ་གཡོན་གཉིས་བྱས་སྐད་ཅིག་མན་ཆད་ཤར། ། མི་ཕམ་དང་པོ་གཙོ་དབྱངས་གུང་གཡས་དང་། ། གུང་གཡས་གཉིས་དང་གུང་གཡོན་རྒྱབ་གཡོན་གཡས། ། གུང་གཡོན་རྒྱབ་གཡོན་རེ་དང་རྒྱབ་གཡས་གཉིས། ། གུང་གཡས་གཉིས་དང་རྒྱབ་གཡོན་གཉིས་བྱས་ནས། །
བོང་རྨིག་ནས་ཤར་བུ་དབྱངས་དང་པོ་གཙོ། ། གུང་གཡས་གཅིག་དང་གུང་གཡོན་གཉིས་དང་ནི། ། གུང་གཡས་རྒྱབ་གཡོན་རྒྱབ་གཡས་གུང་གཡོན་དང་། ། རྒྱབ་གཡོན་རྣམས་ཀྱི་རེ་དང་རྒྱབ་གཡས་གཉིས། ། གུང་གཡས་གཉིས་དང་རྒྱབ་གཡོན་གཉིས་བྱས་ནས། ། བདུད་རྩིའི་རླངས་པ་ནས་ཤར་འདིར་གཤེགས་མ། ། འུར་རྒྱག་པཾ་པད་དང་པོ་གཙོ་དབྱངས་དང་། ། གུང་གཡས་གཅིག་དང་གུང་གཡོན་གཉིས་དང་ནི། ། གུང་གཡས་རྒྱབ་གཡོན་རྒྱབ་གཡས་གུང་གཡོན་དང་། ། རྒྱབ་གཡོན་རྣམས་ཀྱིས་རེ་བྱས་རྒྱབ་གཡས་གཉིས། །
གུང་གཡས་གཉིས་བྱས་རོལ་མོ་ཉིས་བརྡེག་རྗེས། ། གསུམ་བརྡེག་འཕར་མེད་བསྒྱུར་ནས་རྒྱབ་གཡོན་པས། ། ནོར་སྐྱོང་གནོད་སྦྱིན་ཡབ་ལ་མི་འགྱུར་མ། ། དེ་ཡི་ཡུམ་མཆོག་མན་ཆད་འུར་ཤར་ཏེ། ། འདི་རྣམས་དུས་མཆོད་ཉེར་དྲུག་དབྱངས་རེས་ཡིན། ། དེ་མན་གོང་བཞིན་གཏོར་འབུལ་བན་ཚང་པ། ། དབྱངས་ཆག་མ་སྐྱེས་མཁའ་ཀློང་དང་ཁྱེད་བཞུགས་མའོ། ༈ །ཉེར་བདུན་ལ་སྔགས་དབྱངས་བར་ཉེར་དྲུག་བཞིན་མ་སྐྱེས་མཁའ་ཀློང་དང་པོ་གཙོ་དབྱངས། ལྷུན་གྱིས་གྲུབ་པའི་ཉོན་མོངས་ལས་ཀྱི། སྦྱིན་ནོ་བསྐུལ་ལོ།
གཟིར་ཞིང་མནན་བསྐྲད་སོགས་དང་། ཁྱེད་བཞུགས་མའི་གྲས་ཁྱོད་ཀྱི་སྐུ་ནི། རྣམ་པ་མང་པོའི་སོགས་དང་། གནོད་སྦྱིན་ཡབ་ཡུམ་ལ་མི་འགྱུར་མ་བཅུག་པ་གུང་གཡས། དག་གསལ་རྟོགས་པས། བསྟན་ལ་རབ་དགའ། འཕྲིན་ལས་སྣ་ཚོགས་སོགས་དང་ཁྱོད་བཞུགས་མའི་གྲས་ཕྱག་བཞིའི་གཡས་ཀྱིས། ནག་པོ་ཆེན་པོ་མཆེ་བ་གཙིགས་པའི། སངས་རྒྱས་བསྟན་པ་གཉེན་པོ་སོགས་གུང་གཡོན་ཡོན་ཏན་རབ་རྫོགས། མཉམ་ཉིད་མཐར་ཕྱིན་སོགས་དང་།
རྡོ་རྗེ་འཆང་དབང་མ་དབྱངས་འཁོར་གཉིས། ཁྱོད་བཞུགས་མའི་གྲས། དཔལ་ལྡན་ཁྱོད་ཀྱི་ཚིག་ལྔ། བླ་མ་དམ་པའི་སོགས་པུ་ཏྲ་དང་། བྷ་ཊ་ལ་མི་འགྱུར་མ་བཅུག་པ་རྒྱབ་གཡོན་ཞེ་སྡང་མ་སྤངས། ཆོས་སྐུ་སྤྲོས་པ། ཕྱི་ནང་གསང་བའི་སོགས་དང་། ཁྱོད་བཞུགས་མའི་གྲས་ཤ་ཆེན་སྤོས་ཀྱི་སོགས། སོད་གཅིག་སོགས་རོལ་མོ་ཛར་བཅས། དུར་ཁྲོད་ཤ་ཟ་ལ་མི་འགྱུར་མ་བཅུག་པ་རྒྱབ་གཡས་ཏེ་ཚིགས་བབས་དང་།
གྲལ་སྡོམ་ནི། མ་སྐྱེས་མཁའ་ཀློང་དང་པོ་གཙོ་དབྱངས་དང་། ། གུང་གཡས་གཅིག་དང་གུང་གཡོན་གཉིས་དང་ནི། ། གུང་གཡས་རྒྱབ་གཡོན་རྒྱབ་གཡས་གུང་གཡོན་དང་། ། རྒྱབ་གཡོན་རྣམས་ཀྱིས་རེ་བྱས་རྒྱབ་གཡས་གཉིས། ། གུང་གཡས་གཉིས་རྗེས་རོལ་མོ་གསུམ་བརྡེག་མཐར། ། ཉིས་བརྡེག་འཕར་མ་བྱས་ལ་རྒྱབ་གཡོན་པས། ། སྤྱན་འདྲེན་རྡོ་རྗེ་འཆང་དབང་དབྱངས་འཁོར་གཉིས། ། དཀྱིལ་འཁོར་ཆེན་པོ་ནས་ཤར་ཁྱེད་གཙོ་བོས། ། དབྱངས་འཁོར་གཅིག་བྱས་གསོལ་བར་གྱེས་རན་དང་། །
ཤར་པའམ་གཡས་གྲལ་གཏོར་འབུལ་བརྡའ་གཏོགས་ནི། ། མཐིལ་པ་ཆོས་ཁྲིམས་པས་བྱས་དེ་དང་བསྟུན། ། གཏོར་འབུལ་དཔོན་སློབ་གཟབ་སྤྲོས་བཅས་འདུས་ནས། ། གོང་འཕྲོས་གུང་གཡས་གཅིག་དང་གུང་གཡོན་གཉིས། ། གུང་གཡས་རྒྱབ་གཡོན་རྒྱབ་གཡས་གུང་གཡོན་དང་། ། རྒྱབ་གཡོན་རྣམས་ཀྱིས་རེ་བྱས་སོད་ཅིག་སོགས། ། ཚིག་རྐང་གསུམ་ལ་དབྱངས་རོལ་རྒྱབ་གཡས་པ། ། ཚིག་རྐང་གཅིག་ལ་ཛར་བཅས་རྒྱབ་གཡས་ཡིན། ། དུར་ཁྲོད་ཤ་ཟར་མི་འགྱུར་རྒྱབ་གཡས་པ། ། ཡབ་ཡུམ་གཉིས་བསྟོད་དབྱངས་དེ་གུང་གཡས་པ། །
དབྱངས་འདྲ་པུ་ཏྲ་བྷ་ཊ་རྒྱབ་གཡོན་ནོ། ། དེ་ཡི་མཆེད་མོ་མན་ཆད་འུར་ཤར་སྟེ། ། འདི་རྣམས་དུས་མདོས་ཉེར་བདུན་དབྱངས་རེས་ཡིན། ། དེ་མན་གོང་བཞིན་ཆོས་གཞིས་ཤར་ནུབ་ཀྱི་གྲྭ་མང་ཉུང་འདྲ་ན། ཤར་པ་དང་མི་སྙོམས་ན་གཡས་གྲལ་གཏོར་འབུལ་ལ་ཆོས་དུང་། རོལ་མོ་གསུམ། སིལ་སྙན་གསུམ། དེ་འཕྲོས་ལྔ། ཐོག་ཁར་དར་ནག་བཞི། དུང་ཆེན་རྫག་དུང་རྣམས་བསྒྲིགས་ནས་མཐིལ་གང་འོས་སུ་པུ་ཏྲ་བསྐུལ་རྒྱུན་བཞིན་བྱས་ནས།
གཏོར་འབུལ་བ་རྣམས་སྟེང་དུ་འབྱོན་པ་དང་། ཐོག་མར་གནོད་སྦྱིན་ཡབ་ཡུམ། པུ་ཏྲ་འཆམ་པ་རྣམས་དང་། རྔ་རོལ་རྫོགས་ནས་བྷ་ཊ་སྲིང་མོ་གཉིས་བཅས་འཐོན་ལ། རོལ་མོ་བཅུ་བཞི་བརྡེག་གི་རྗེས་སུ་ཉིས་བརྡེག་ལན་མེད་པས་རོལ་བསྐོར་འབེབས་བཅས་དང་ཇ་མཆོད་བཅོམ་རོལ་བཅས་མི་དགོས། ནམ་མཁའ་འབྲུག་སྒྲ་དང་། སྒར་དབྱངས། ལྕམ་དྲལ་ཁྱེད་ཀྱི་མན་ལ་སྲིན་ཐུང་། མཁའ་ལྡིང་ལྕེ་སྤྱང་སོགས་ཚིག་རྐང་ལྔ་ལ་དབྱངས་སྐོར་ཅིག རོལ་མོ་བ་རྣམས་གཏོར་མ་ཕྱོགས་སུ་ཁ་བལྟས་ཀྱིས་བདུད་དང་མའི་རོལ་མོ་གོང་བཞིན།
བླ་མས་བཅོལ་བའི་རྗེས་ཀྱི་ཉིས་བརྡེག་གི་རྗེས་སུ་འཐེན་རྐང་གསུམ་བྱས་ལ་གོང་བཞིན་ཁ་བསྒྱུར་ཏེ་ཆེམ་བརྡུང་དྲག་དུང་། ཡང་ཆེམ་བརྡུང་དྲག་དུང་བཅས་གཏོར་མ་ཕུལ། དེ་ཕྱིན་གྱི་རོལ་དབྱངས་འདོན་ཆ་བཅས་རྒྱུན་བཞིན་ཡིན། འདི་སྐབས་གཟིགས་མོ་བཞུགས་གྲལ། ཞེས་རབ་གསལ་ཐོག་ཁ་སོགས་གང་འོས་སུ་ངེད་རང་དང་། གཏོར་འབུལ་མེད་པའི་བན་ཚང་དབུ་བྱེད་གང་ཡོད། གྲྭ་ཚང་མཆོད་དཔོན་རྣམས་ལ་ཇ་གྲལ། དཔོན་ཡིག་དང་མཐིལ་ཆོས་ཁྲིམས་པས་གཏོར་འབུལ་གྲྭ་ཚོགས་ཀྱི་མཚན་ཐོ་བཅས་བྱེད་སྲོལ་འདུག་ཀྱང་། གཏོར་འབུལ་གྲུབ་ནས་དབྱངས་ཆགས་ལ་དྲིལ་བུ་དམ་ཚིག ཤཱ་ས་ནའི་སྔགས་དབྱངས།
བྷྱོཿ འདྲེན་བཅས་ཁྲོ་ལ་རྔམ་པའི་ལ་གནོད་སྦྱིན་འགྱིང་དབྱངས། འཇིགས་བྱེད་དབྱངས་ལས་དང་། ནག་མོ་བཟང་མོ་ལ་སུ་ཆེན་གྱི་དབྱངས་བཅུག་ནས། ནག་མོ་བཟང་མོའི་ཚིག་ཚིག་ལྷད་སྦྲེལ་མཚམས་སུ་ཝཱ་ཡ། བྷྱོཿའོ་ཝཱ་ཝ་ཡ་ཞེས་གསུངས་སྲོལ་རྣམས་སོ། ༈ །ཉེར་བརྒྱད་ལ་ཚོགས་དུང་ནས། གཏོར་བསྔོའི་བཟླས་གཤམ་གྱི་འཕྲིན་འཆོལ་བར་གོང་བཞིན་བྱས་ལ་གུང་གསེང་། བདུད་རྩི་ལྔ་མཆོད་ལ་ཚོགས་ལྕམ་གསར་པ་དང་། བན་གཙང་པ་སོགས་ཆོས་གོས་ཐོབ་རིས་རྣམས་ཀྱིས་དེ་བཞིན་གྱོན་སྲོལ་འདུག་པས་གུང་གསེང་འདུས་སྐབས་སུ་གྱོན་ལ།
ཨོཾ་བཛྲ་ས་མཱ་ཛཿསོགས་ཕྱག་འཚལ་བཤགས་པ་ནས། བྱོན་སྐྱེམས་ཆེམས་བརྡུང་གི་བར་གོང་བཞིན་ལ། དེ་རྗེས་གསུམ་བརྡེག་ལན་ཅན་རོལ་བསྐོར་འབེབས་བཅས། འབུལ་སྔགས་མཆོད་འཕྲིན་རྣམས་རྫོགས་ནས་བདུད་རྩི་ལྔ་མཆོད་དྲུག་ཅུ་པ་བཞིན། འོན་ཀྱང་དབུ་བྱེད་དེས་རྔ་ཆེན་དམིགས་བསལ་བརྡུང་། སློབ་དཔོན་གྱི་ཌཱ་དྲིལ་ཐོགས་ལ་རོལ་མོ་བྱུང་ཚད་ལ་དཀྲོལ་ཞིང་། དྲིལ་བུ་དམ་ཚིག་གི་དབྱངས་མ་རྫོགས་བར་ལ་རྡོ་རྗེ་ཐུགས་ཀ་དང་དྲིལ་བུ་ཆིག་བརྡུང་བྱས་ནས་དབྱངས་ཀྱི་ཚིག་ལྷད་རྔ་ཡོག་ཕོག་མཚམས་ཀྱི་བར་བཞག་པ་དང་དྲིལ་བུ་འཕྲོ་བཅད། ཡང་བསྐུལ་བའི་སྒྲ་བར་དཀྲོལ། དེ་འཕྲོས་ཀྱི་ཚིག་ལྷད་དང་། རྔ་ཆེན་སོགས་ལ་དཀྲོལ་མི་དགོས།
དུང་ཆེན་གླིང་བུ་སྙན་པའི་སྒྲ་ལ་རྐང་གླིང་དུང་ཆེན་རྫག་དུང་རྣམས་འབུད་སྲོལ་འདུག་ཅིང་། ཚིག་འདིའི་གོ་དོན་དངོས་ནི། དུང་ཆེན་གླིང་བུ་ཞེས་པ་མི་རུས་ཀྱི་རྐང་གླིང་ཡིན། ཅང་ཏེའུ་འཕྲིན་ལས་སོགས་ལ་ཅང་ཏེའུ་དངོས་དཀྲོལ་ལོ། ། བདུད་རྩི་ལྔ་མཆོད་རྫོགས་ནས། ནག་པོ་མཆོད་རྟེན་སྔོ་དམར་རྡོ་རྗེ་བྲག་ཆེན་དང་། མི་འགྱུར་མ་ལ་རོལ་མོ། བར་མར་རྣམ་དག་ཚོགས་གཏོར་ལ་རོལ་མོ། རྗེས་མར། ཀྱེ་བསོ་དབྱངས་རོལ་ལས་མགོན་པོ་འཁོར་དང་མར་དབྱངས་མེད།
གཞན་ཡང་མ། ལྷ་མཆོག་མ། ནག་པོ་གནོད་སྦྱིན། དཀར་ཆུང་། གཏུམ་ཆེན་མ་རྣམས་ལ་འགོ་དབྱངས། སྐུ་དང་གསུང་ཐུགས་མར་རོལ་མོ། འདི་རྣམས་ཀྱི་གྲངས་གསོག་གོང་བཞིན་ཡིན། རྩ་བརྒྱུད་བླ་མ་མན་སྔགས་དབྱངས་བར་ཉེར་བདུན་དང་འདྲ། བཤགས་པ་རྫོགས་ནས་གསོལ་བར་གྱེས་ཁར་ནུབ་པའམ་གཡོན་གྲལ་གཏོར་འབུལ་གྱི་བརྡའ་གཏོང་། དགོང་ཚོགས་ལ་ས་སྐྱའི་རྗེ་བཙུན་སོགས་གོང་འཕྲོས།
ནག་རྔམ་མ་དང་པོ་གཙོ་དབྱངས། བསྟན་པ་ཉེ་བར་ལ་ནག་རྔམ་མ་བཅུག་པ་དང་། གཡུང་མོ་གཏུམ་མོ། དཔལ་ལྡན་དཀར་མོ། དཔལ་ཆེན་བཀའ་ཡི་རྣམས་ལ་མི་འགྱུར་མ་བཅུག་པ་གུང་གཡས། ཤ་ཟ་མཁའ་འགྲོ་དང་དཔལ་དབང་མ་ལ་ནག་རྔམ་མ་བཅུག་པ་དང་། དེ་ཡི་ཡུམ་མཆོག མི་འགྱུར་མ་རྣམས་གུང་གཡོན་དུར་ཁྲོད་ཤ་ཟ། རབ་བརྗིད་དཔའ་བོ། བདུད་རྟ་བྲ་ནག
སློབ་དཔོན་པདྨ་སོགས་ལ་མི་འགྱུར་མ་རྒྱབ་གཡོན། མ་ཧཱ་ཀཱ་ལ། མོན་བུ་བྷ་ཊ། དེ་ཡི་མཆེད་མོ་རྣམས་ལ་མི་འགྱུར་མ་བཅུག་པ་རྒྱབ་གཡས་ཏེ་ཚིག་བབས་དང་། གྲལ་སྡོམ་ནི། ནག་རྔམ་དང་པོ་གཙོ་དབྱངས་གུང་གཡས་དང་། ། ཤ་ཟ་མཁའ་འགྲོ་དཔལ་ལྡན་དབང་ལྡན་མར། ། དབྱངས་དེ་བཅུག་པ་འཁོར་གཉིས་གུང་གཡོན་དང་། ། སྲིང་བཞི་ཕུར་བསྲུང་བར་ལ་མི་འགྱུར་མ། ། བཅུགས་ཏེ་གུང་གཡས་རྒྱབ་གཡོན་རྒྱབ་གཡས་དང་། །
གུང་གཡོན་རྒྱབ་གཡོན་རེ་དང་རྒྱབ་གཡས་གཉིས། ། གུང་གཡས་གཉིས་དང་རྒྱབ་གཡོན་གཉིས་རྣམས་སོ། ། རྡོ་རྗེ་གུར་གྱི་མན་ཆད་འུར་ཤར་ཏེ། ། འདི་རྣམས་དུས་མདོས་ཉེར་བརྒྱད་དབྱངས་རོལ་ཡིན། དེ་མན་གོང་བཞིན། ནུབ་པའི་གཏོར་འབུལ་གྱི་སྐོར་ཚང་མ་ཤར་བ་བཞིན། དབྱངས་ཆགས་ལ་ཧཱུྃ་ངོ་བྷྱོའོ་ཝཱ་ཝཱ་ཡ་ཞེས་སྦྱར་ལ། སྣང་སྲིད་ལྷ་སྲིན་སྡེ་བརྒྱད་དང་། དྲེགས་པ་ཕོ་རྒྱུད་མོ་རྒྱུད་སོགས་ཀྱི་ཚིག་ལ། དབྱངས་ནམ་མཁའ་འབྲུག་སྒྲ་བཅུག་པ།
དྲག་བསྐུལ་དུས་གསུམ་རྒྱལ་བ་མའི་གྲས། གྲྀཧྣ་བནྡྷ་ཤླཽ་ཀ་གཅིག་ལ་གང་ཐུགས་མའི་བུ་དབྱངས། ཕོ་ཉ་བསྐུལ་གྲས་སྟེང་གི་ཕོ་ཉའི་དབྱངས་རྣམས་བྱས་ནས་ཞྭ་གྱོན། དཔལ་མགོན་མ་ཧཱ་ཀཱ་ལ་སོགས་བཀྲ་ཤིས་འཆམས་དབྱངས་རྣམས་སོ། ། ཕྱག་དེབ་རྣམས་ལ་འཆམ་རེས་པ་རྣམས་ཀྱིས་འཆམས་བྱེད་གསུངས་པ་དེ་མཐིལ་པ་རྣམས་ཀྱི་ཕུར་པའི་རྩ་འཆམས་བགྱིས་སྐབས་ཁྲོམ་ཟིལ་གནོན་ཞེས་དྲུང་འཁོར་གཟབ་འཆོར་ཅན་སོགས་བསྐོར་གཡེང་ལ་འགྲོ་སྲོལ་དང་བཅས་པའི་འཆམས་འདི་སྔ་ཐོག་རང་ནས་ཕྱག་ལེན་ལ་ཡོད་པར་མངོན་ཏེ། དུས་མཆོད་བླ་བྲང་པའི་གདུང་བརྒྱུད་བླ་ཆེན་བསོད་ནམས་བློ་གྲོས་ཀྱིས་མཛད་པའི་མདོས་བསྐང་ལས། རྒྱས་པར་སྤྲོ་ན་ཆོ་ག་རྣམས་ཚར་བའི་རྗེས་མདོས་མ་ཁྱེར་བའི་གོང་དུ་ཕུར་པའི་རྩ་འཆམས། གཤིན་རྗེའི་ཟོར་འཆམས་ལ་སོགས་པ་གང་མོས་བྱེད་ཅེས་སོགས་དང་། མདོས་གཞུང་དེ་ཉིད་ཀྱི་བསྐུལ་གྱི་སྐབས་སུའང་། བཀའ་བརྒྱད་དཀྱིལ་འཁོར་ལྷ་ཚོགས་ལ་བསྐུལ་མཛད་པ་སོགས་ལ།
ཚར་ཆེན་རིན་པོ་ཆེས་དམར་ཆེན་གཏོར་བཟློག་གི་ཡི་གེ་ལས། འདི་ན་ལ་ལ་གསང་སྔགས་རྙིང་མ་བའི། ། ཕུར་པ་རྟ་མགྲིན་གཤིན་རྗེ་ལ་སོགས་དང་། ། ཕྱག་བཞི་ལ་སོགས་མཐོང་ཐོས་ཆོས་སྐྱོང་གི ། མན་ངག་གྱིས་བསླད་འགལ་འདུལ་འཕྲེང་བ་མཐོང་། ། ཞེས་ཟུར་ཟ་མཛད་མོད། མདོས་གོང་དུ་ཕུར་པའི་འཆམས་བགྱིས་པ་ལ་འགལ་བ་མེད་དེ། ས་ལོ་ཆེན་པོའི་འཆམས་བཤད་ལས། རྗེས་མཇུག་ཏུ་ལྟ་བ་ཆོས་ཉིད་ཟབ་མོའི་དོན་རྟོགས་ཤིང་། ཡི་དམ་ལྷའི་ཏིང་ངེ་འཛིན་ལས་སུ་རུང་བའི་སྔགས་འཆང་གིས་འཕྲིན་ལས་རྣམ་བཞི་སྒྲུབ་པ་ལ་སོགས་པ་དགོས་བྱེད་ཁྱད་པར་ཅན་གྱི་སྐབས་སུ་བསྐྱེད་རིམ་ཕྱག་རྒྱའི་གར་འཆམས་བགྱིས་པས་ས་གཞི་བྱིན་གྱིས་བརླབས་ཅིང་བཀྲ་ཤིས་པ་དང་།
བར་ཆད་བཟློག་པའི་དགོས་པ་ཡོད་པ་ལགས། ཞེས་གསུངས་པས་འཕྲིན་ལས་བཞི་སྒྲུབ་དུས་འཆམས་དགོས་པར་གསུངས་ཤིང་། བསོད་བློས་ཟུར་བསྐུལ་དེའང་མི་འགལ་ཏེ། ཚར་ཆེན་ཉིད་ཀྱི་བཟློག་གཞུང་ལས། ཡི་དམ་དཀྱིལ་འཁོར་ལྷ་ཚོགས་ཀྱིས། ། ཟོར་ཆེན་རྫས་ཀྱིས་ཞེས་སོགས་གསུངས་པས། དཀྱིལ་འཁོར་ལྷ་ཚོགས་ཀྱི་གྲས་ལ་བཀའ་བརྒྱད་འགྲོ་བར་མ་ཟད། འཁོན་ས་སྐྱའི་ལྷག་ལྷ་ཡང་ཕུར་དང་རྗེས་འབྲེལ་བཀའ་བརྒྱད་བསྐུལ་བ་ལ་འགལ་བ་གཏན་ནས་མེད་དོ། ། འཕྲོས་དོན་ནོ། ༈ །ཉེར་དགུ་ལ་ཚོགས་དུང་ནམ་ཟི་དང་།
གནས་ཡོ་བྱིན་རླབས་གཏོར་མའི་རིམ་པ་རྣམས་མ་གཏོགས་གཞན་ཚང་མ་ཉེར་གསུམ་སོར་བཞག རབ་འབར་མའི་ཞལ་བཞི་པའི་བསྟོད་པ་ཡན་རྒྱུན་བཞིན་དང་། དེ་ནས་དུར་ཁྲོད་ཤ་ཟ་ཀུན་གྱི་གཙོ། ཞེས་སོགས་སངས་རྒྱས་བསྟན་སྲུང་མ་རྒྱས་པ་སོར་བཞག གོང་མ་རྣམས་དང་འདྲ་ཞིང་། དབྱངས་རེས་མེད། བཀྲ་ཤིས་ཀྱི་བར་གོང་བཞིན་ལ་ཀྱཻ་རྡོར་བཀྲ་ཤིས་རྫོགས་ནས། འཇིགས་རུང་དུས་མཐའི་སོགས། ཆོས་སྐྱོང་གི་བཀྲ་ཤིས་རྒྱས་པ་བཅས་གྲུབ་ནས། སློབ་དཔོན་གྱིས་ཟོར་གཏོར་རྣམས་སྒོ་ཕྱོགས་ལ་བསྒྱུར།
གཏོར་འདེགས་པ་རྣམས་ཀྱིས་འཕེན་སར་བསྐྱལ། སྤྱི་མཆོད་པ་སོགས་ཀྱིས་མཆོད་གཏོར་བྱ་ཁྲ་མར་བཏོན་ལ། ཕུལ་མ་གྲུབ་ཀྱི་བར་བྱ་ཁྱི་སོགས་བསྲུངས། འཆམ་སྐུ་དོ་དམ་པ་རྣམས་ཀྱིས་འཆམ་སྐུ་ཚང་མ་འཆམ་ཁང་གི་ཚོམས་ཆུང་དང་། འཆམས་རྭའི་ཁུག་ཡོལ་བས་བཅད་པ་སོགས་གང་འོས་སུ་ཞལ་ཁེབས་དང་། གྱོན་ཆོག་བཅོས་ལ་བཞག དེ་ལྟའི་གྲ་སྒྲིག་རྣམས་ཕལ་ཆེར་གྲུབ་པ་དང་། དུང་མཁན་གྱིས་ཚོགས་སུ་ཆོས་དུང་བཏང་ནས། བཞི་ཐོག་ཏུ་སླེབ་བསྟུན་ཐོག་མར་ངེད་རང་དཔོན་གཡོག དེ་ནས་ཆོས་དྲུང་།
རྐང་གླིང་རྔ་རོལ་བ་རྣམས་བྱོན་ནས་ཁྲི་ཆེན་གྱི་རབ་གསལ་ལྷོ་མའི་གདོང་ཙམ་དུ་ངེད་རང་སོགས་རྔ་པ་རྣམས་ཤར་བསྟན་དང་། རོལ་མོ་བ་རྣམས་ནུབ་ལྟ་གྲལ་རིང་འདྲོངས་པར་བསྒྲིགས་པའི་རྔ་བའི་དབུས་སུ་ངེད་རང་དང་། གཡས་གཡོན་ལ་དབྱངས་དཔོན་སོགས་ཚོགས་པ་རྣམས་རྒན་རིམ་གྱི་གྲལ་དང་། རོལ་མོའི་དབུས་སུ་བན་གཙང་དབུ་བྱེད་ཆེ་བ་གཡས་གཡོན་དབུ་བྱེད་གཉིས་རྒྱབ་བརྒྱ་དཔོན་བོད་གླིང་དབུ་བྱེད་དབྱངས་དཔོན་སོགས་གཡས་གཡོན་ཆ་སྙོམས་གྲལ་རིམ་གྱི་གཡས་མཐར། ཆོས་དུང་རྐང་གླིང་དཀྱུས་ཞྭ་འཁར་རྔ་ཕྱེ་ཕུར། གཡོན་མཐར་ཆོས་འཁོར་ལྷུན་པོའི་རོལ་སིལ་ཕྱེ་ཕུར་འོས་འཚམས་དང་བཅས་བསྒྲིགས་རྔ་རོལ་ཚོགས་པས་མ་ལྡེངས་ན་འབུལ་སྡུད་བླ་མ་དང་། བྱང་བསྒྲིགས་རྒྱུད་ཟུར་སྡོད་རྣམས་བསྐུལ་སྲོལ་འདུག བཅོམ་དུང་བཅོམ་རོལ་གསུམ་བརྡེག་ལན་ཅན་འཕར་མའི་ཆེམ་བརྡུང་ལ་རྐང་གླིང་གཡབ་དར། ཤཱ་ས་ན་གཙོ་དབྱངས། ཉིས་བརྡེག་འཕར་མ་གྲུབ་ནས་དཀར་ཡོལ་གཏོང་ཞིང་།
ཇ་དང་། ཇ་མཆོད་ཕུན་ཚོགས་གཙུག་ནོར་མ། ཇ་གྲུབ་ནས་དཀར་ཡོལ་བསྡུས་ལ་ཆབ་བཏང་། དབྱངས་རེས་མཛད་པ་རྣམས་བསྡོམས་ནས། མགོན་པོའི་བཀའ་གཉན། ཁྲོ་ལ་རྔམས་པ། འཇིགས་བྱེད་དབྱིངས་ལས། ནག་མོ་བཟང་མོ་རྣམས་གཙོ་དབྱངས། སྤྱན་བགྲད་སྐྲ་བརྫེས། དཔལ་ལྡན་འཕྲིན་ལས།
དགྲ་བགེགས་ཚར་གཅོད། བསད་པའི་ཤ་དང་རྣམས་གཡས་གྲལ། མགོན་པོའི་བཀའ་ཉན་ནག་མོ་གནོད་སྦྱིན། རྔམས་པའི་སྟབས་ཀྱི་སྔོན་ཚེ་གསང་སྔགས། དམ་ཚིག་འཛིན་ཁྱོད་རྣམས་གཡོན་གྲལ་གྱིས་བྱ་ཞིང་། གནོད་སྦྱིན་ཡབ་ཡུམ་གྱི་བསྟོད་པར་འགྱིངས་དབྱངས། པུ་ཏྲ་མིང་སྲིང་གི་བསྟོད་པ་དང་། འཕྲིན་འཆོལ་ཤླཽ་ཀ་གཅིག་ལ་སུ་མེན་བཅུག་ནས། གནོད་སྦྱིན་ཡུམ་དང་། སྲིང་མོའི་བསྟོད་མགོ་དང་།
ཚིག་ལྷད་སྦྲེལ་མཚམས་ལ་བྷྱོཿའདྲེན། གཞན་ཐམས་ཅད་ལ་ཧཱུྃ་འདྲེན་འགྱིང་དབྱངས་མ་རྫོགས་བར་ལ་རོལ་མོ་ཉིས་བརྡེག་འཕར་མ། འགྱིང་དབྱངས་རྫོགས་པའི་ཉིས་བརྡེག་འཕར་མ་གྲུབ་ནས། འཐེན་རྐང་འཕར་མ་གཉིས་དང་། རྔ་ཡོམ་འཕར་མེད་ལྔ་བརྡེག་གཅིག ཆུང་གཅིག ཆེ་གཅིག་རྣམས་སུ་སུ་མེན་གྱི་རོལ་མོའི་འཐེན་རྐང་གི་མགོ་ཐམས་ཅད་ལ་རྔ་ཡོམ་ཛར་མ་གཏོགས་པའི་རོལ་མོའི་རིགས་ཐམས་ཅད་ལ་ཆོས་དུང་རྐང་གླིང་། གཡབ་དར་འཁར་རྔ་ཕྱེ་ཕུར་སྤྲུག་པ་རྣམས་བྱས་ནས་སྐུ་འཆམ་པ་རྣམས་ཐོ་ཟུར་གསལ་བཞིན་འབྱོན། འདི་སྐབས་རིན་སྡིངས་པའི་འཆམས་འདི་ཕུར་པའི་གྲུབ་འཆམས་ཡིན་ཏེ། ཕྱག་དེབ་རྙིང་མ་རྣམས་ལས་བླ་མ་འཆམས་པས་གྲུབ་འཆམས་གཟབས་མ་བྱེད་ཅེས་གསུངས་སོ། །
བསྟོད་བསྐུལ་རྣམས་གྲུབ་པའི་རོལ་མོ་འཕར་རྫོགས་པ་དང་། གསུམ་བརྡེག་ལན་ཅན་རོལ་སྐོར་དེ་ནས་ཆིག་བརྡུང་གི་ངང་ནས་བྱ་ཁྲ་མར་བྱོན། ཕྱིར་འབྱིན་པ་དང་འཆམས་རིང་ཆོས་དུང་རྐང་གླིང་གཡབ་དར་འཁར་རྔ་ཕྱེད་ཕུར་སྤྲུག་པ་འོག་མ་རྣམས་ལ་རིགས་འགྲེ། སྔགས་འཆང་ཆེན་པོའི་སྐུ་ཐོག་ལ་བླ་བྲང་ཟམ་པར་སློབ་དཔོན་བྱོན་པ་དང་རོལ་མོ་བསྒྱུར་བར་གསུངས་ཤིང་། ཨ་མེས་ཞབས་ཀྱིས་འཆམས་སྐུ་རྣམས་བྱ་ཁྲ་མར་བྱོན་གྲུབ་ནས་རོལ་མོ་བསྒྱུར་བར་གསུངས་པས། དེང་སང་ཡང་དེ་བཞིན་མཛད་པ་བཞིན་འཆམས་སྐུ་ཚང་མ་བྱ་ཁྲ་མར་བྱོན་བསྟུན་རོལ་མོ་བཞི་བརྡེག་ཏུ་བསྒྱུར་བ་དང་། གྲྭ་ཚང་མཆོད་དཔོན་གྱིས་སྣ་དྲངས་ནས་རྔ་པ་རྣམས་འཆམས་འགྲོས་ཀྱིས་འགྲོ། རྔ་རོལ་གྲལ་འགྲིགས་པ་དང་། རོལ་མོ་བ་རྣམས་འཆམས་སར་བལྟས་ལ་ནག་རེངས་པ་སོགས་ཀྱིས་རྐང་གྲངས་མེད་པའི་འཆམས་ལས་མཁན་ལྔས་ཛཾ་ལེན་སྔོན་འགྲོའི་བཞི་འགྲོས། འཆམས་སྐུ་རྣམས་ཀྱིས་སྤྲུག་སིག་བཞི་འགྲོས་ཤུད་འགྲོས་མ་རྣམས་ཅི་རིགས་གྲུབ་ནས་གྲལ་འགྲིགས་པ་དང་།
བཅུ་བཞི་བརྡེག་ཉིས་བརྡེག་ལེན་མེད་རོལ་སྐོར་འབེབས་བཅས་རྣམས་གྲུབ་ནས་གུང་གསེང་། འདུས་ནས་དཀར་ཡོལ་ཇ། ཇ་མཆོད་བསྐལ་བཟང་མ། མཇུག་གི་གདངས་རིང་བཅས། ཇ་མཆོད། དཀར་ཡོལ་བསྡུས། དཔའ་ཆང་གི་ཕུད་སྤྱི་མཆོད་པས་ཕུད་ཕོར་དུ་བཏེག་པ་ལ་སློབ་དཔོན་གྱིས་མཐེབ་སྲིན་གྱིས་གཏོར། ཆབ་དང་། བཅོམ་དུང་། བཅོམ་རོལ་རྣམས་རྒྱུན་བཞིན།
ནམ་མཁའ་འབྲུག་སྒྲ་དབྱངས་རེས་ཀྱིས་དཔལ་ལྡན་མགོན་པོ་དང་། སྣང་སྲིད་ལྷ་སྲིན་གཉིས་གཙོ་དབྱངས། རྡོ་རྗེ་ནག་པོ་ཆེན་པོ་དང་། མཁའ་ལྡིང་ཅེ་སྤྱང་གཡས་གྲལ་ལྕམ་དྲལ་ཁྱེད་ཀྱི་དང་། ཡེ་ཤེས་མགོན་པོ་གཉིས་གཡོན་གྲལ་གྱིས་བྱེད་པའི་འགོ་ཐམས་ཅད་དུ། ཧཱུྃ་ངོ་། བྷྱོའོ། ཝཱ། ཝཱ་ཡ་ཞེས་སྦྱར་སྔ་ཐོག་དེ་ཕྱིན་ཡང་དབྱངས་རེས་ཁོ་ན་བཀྲ་ཤིས་ཀྱི་བར་མཛད་སྲོལ་ཡོད་འདུག་ཀྱང་། དུས་ཕྱིས་འདིར་བཞུགས་གཞི་བདག་ནས།
བཀྲ་ཤིས་ཀྱི་བར་གཙང་དབྱངས་པ་ཁོ་ནས་བསྐུལ་བས། དེ་ཡང་ཧཱུྃ་འདྲེན་བཅུག་ནས། འདིར་བཞུགས་གཞི་བདག་ནས། སྨན་རཀ་གི་བར་ལ་དབྱངས་སྐོར་ཅིག སྔར་བཅོལ་ལེགས་པ་མན་ཤར་ནུབ་ཀྱི་གཏོར་འབུལ་བཞིན་ཏེ་དབྱངས་སྲིན་ཐུང་། བདུད་དང་མའི་རོལ་མོ། ཆེམ་བརྡུང་གི་འགོར་འཐེན་རྐང་གསུམ་སོགས་གོང་བཞིན། སྤྱི་བཏབ་མ་རྫོགས་བར་ལ་རྐང་གླིང་གཡབ་དར་མི་དགོས། ཆེམས་བརྡུང་རྫོགས་ནས་རོལ་མོ་གཅིག་གེ་གཉིས་གསུམ་མོ་བྱས་ཀྱི་མུ་ནས་གཡུལ་ཐང་དུ་འབྱོན་པ་དང་རྐང་གླིང་གཡབ་དར། གཏོར་བཟློག་རྣམས་ཀྱི་རོལ་ཚིག་འདི་བཞིན་ལ་བླ་མ་གོང་མས་གསུངས་པ་དང་བཞི་བརྡུང་གསུངས་པ་སྣ་ཚོགས་ཡོད་ཀྱང་གཉིས་ཀའི་དགོངས་པ་རོལ་གྲངས་གོང་བཀོད་བཞིན་ཡིན།
འདི་ནས་གཏོར་མ་འཕངས་མ་ཚར་གྱི་བར་འབྱོན་བཞུགས་ཐམས་ཅད་ལ་རྔ་ཕྱིར་བརྡུང་ཁོ་ན་ཡིན། འཆམ་སྐུ་ལས་མཁན་སོགས་ཀྱི་འཆམས་གྲུབ་པ་དང་གསུམ་བརྡེག་ལན་ཅན། དུས་གསུམ་རྒྱལ་བ་མ་ཡོངས་རྫོགས་ལ་གང་ཐུགས་མའི་བུ་དབྱངས་བཅུག་ནས་ཤླཽ་ཀ་རེ་རེའི་མཚམས་སུ་ཛར་དང་གསུམ་བརྡེག་བཅས་གྲུབ་པ་དང་། གསུམ་བརྡེག་གི་ངང་ནས་སྨད་ཞིང་དུ་བྱོན་ནས། འཆམས་སྐུ་ལས་མཁན་སོགས་ཀྱི་འཆམ་གྲུབ་པ་དང་། ཉིས་བརྡེག་ལན་ཅན་དུ་བསྒྱུར་ནས་ཕོ་ཉ་བསྐུལ་དྲུག་ཅུ་པ་བཞིན་ལ་རྐང་གླིང་པ་ཕྱོགས་ཐ་དད་དུ་མི་འགྲོ་ཞིང་། ཛར་ལའང་མི་འབུད། མདུན་གྱི་ཕོ་ཉ་བསྐུལ་གྱི་རོལ་མོ་ཉིས་བརྡེག་རྫོགས་ནས་འཐེན་རྐང་གསུམ་དང་ཆེམས་བརྡུང་། ཆོས་དུང་གྲགས་དུང་སྔ་ཐོག་དམ་རྫས་གཏོར་མ་རྣམས་དམོད་བཅོལ་དང་བཅས་བསྒྱེལ་ནས་སཏྭ་རེས་གསིལ་ཏེ་གཏོར་རྙིང་ཕྱུང་བ་ཞིག་ཡོད་འདུག་ཀྱང་། དུས་ཕྱིས་ཡབ་རྗེ་རྡོ་རྗེ་འཆང་དང་ངེད་རང་གི་རིང་ལ་ཟོར་འཕངས་ཀྱི་ཕྱག་ལེན་འགད་གཙང་དུ་བཏང་ནས།
ཟོར་ལས་པ་རྣམས་ཀྱི་སྔགས་དང་དམོད་པ་མ་རྫོགས་བར་མདུན་དུ་བཞག འཕངས་རན་པ་དང་། སྤྱི་མཆོད་ནག་རེངས་པ་སོགས་གཏོར་མ་འདེགས་རོགས་སུ་བསྐུལ་ནས་གཏོར་རྩེ་ནུབ་ཏུ་བསྟན་ཏེ་ས་ལ་བརྡབས། ཕོད་སྣེའང་ས་ལ་བརྡབས། སྔ་ཐོག་གི་ཕྱག་སྲོལ་ལ་གཏོར་མ་འཕངས་རིན་འཆམས་སྐུ་ཚང་མ་འབགས་སྤྲུག་གི་རྣམ་པས་གཏོར་མ་འཕངས་ཕྱོགས་ལ་དབུ་སྒུར་ནས་སྤྲུག་པ་ཞིག་འདུག་ཅིང་། གཏོར་མ་འཕངས་གྲུབ་ནས་འཆམས་སྐུ་དང་ཟོར་ལས་པ་རང་ཕྱོགས་ལ་ཞལ་བསྟན་པ་དང་རོལ་མོ་ཆེ་བ་བཞི་རྒྱབ་ལ་བཞག ནག་རེངས་པ་གསུམ་གྱིས་གཙོ་གཏོར་གྱི་སྣོད་དེ་ཁྱེར་ལ་ཁྲོམ་དཀྱིལ་ནས་ཟོག་གང་ལོན་དེར་བསྡུས་པ་འདི་སྲིད་ཞི་དཔལ་འབྱོར་མའི་སྐབས་ཀྱི་དམིགས་པ་དང་ཤིན་ཏུ་མཐུན་པས། གཏོར་དེ་ཟོག་གིས་ལྟེམས་བཀང་བ་ཚོམས་ཆེན་མདོར་ངེས་པར་སླེབས་པ་ཞིག་དགོས། དཔོན་སློབ་རྣམས་རིམ་གྱིས་བྱ་ཁྲ་མར་འབྱོར་པའི་སྔོན་དུ་གཡག་གཟེང་རྣམས་དགེས་ཉམས་ཀྱིས་འདུར་རྒྱུགས། རྔ་རོལ་གྱི་གྲལ་འགྲིགས་ནས་འཆམས་སྐུ་རྣམས་ཀྱིས་ཟེམ་འགྲོས་བཅས་བཞུགས་གྲུབ་པ་དང་།
བཅོམ་དུང་། བཅོམ་རོལ་འཕར་མེད་གསུམ་སྲིད་ཞི་དཔལ་འབྱོར་མའི་དབྱངས་རོལ་གཡས་གཡོན་དུ་འགྲོ་བ་བཅས་རྒྱུན་བཞིན་ལ། དེང་འདིར་སྩོལ་གྱི་མཇུག་གི་གསུམ་བརྡེག་དང་། ཆེ་གཉིས་རྫོགས་ནས་འཐེན་རྐང་གསུམ་རོལ་བསྐོར་ཆིག་བརྡུང་བཅས། བཅོམ་རོལ་ནས་ཆིག་བརྡུང་གི་བར་ལ་རྐང་གླིང་གཡབ་དར་མི་བྱེད། གཅིག་བརྡུང་ནས་རྐང་གླིང་གཡབ་དར་སོགས་གོང་བཞིན་སྔ་ཐོག་འཆམས་སྐུ་རྣམས་དེ་འཕྲལ་རང་ཕྱོགས་ལ་ཞལ་ཡང་ཡང་གཟིགས་ཤིང་མགོན་ཁང་ནུབ་ཏུ་ཕེབས་པ་ཞིག་ཡོད་འདུག་ཀྱང་། ཡབ་རྗེ་རྡོ་རྗེ་འཆང་གི་སྐུ་ཐོག་ལ་བཞི་ཐོག་ཏུ་གཏང་རག་ལ་སྤྱན་འདྲེན་མཛད་པ་འདི་ཤིན་ཏུ་འབྲེལ་ཆགས་པས་དཔོན་སློབ་ཚང་མ་བཞི་ཐོག་ཏུ་བྱོན་པ་དང་། འཆམས་སྐུ་སྔོན་མ་ཚོ་ཀུན་རྭར་བྱོན་ཙམ་ལ་རོལ་མོ་བཞི་བརྡུང་དུ་བསྒྱུར་ནས་འཆམས་སྐུ་རྣམས་ཀྱིས་རིམ་བཞིན་སྐུ་འཆམས་ཅི་རིགས་མཛད་ཚར་བ་དང་། གསུམ་བརྡེག་ལན་ཅན་རོལ་བསྐོར་འབེབས་བཅས་བྱས་ལ་བཞག ཚོགས་པ་རྣམས་གྱེས་རོལ་རྩིས་སོགས་ཕུལ།
བན་ཚང་དབུ་བྱེད་གསུམ་གྲྭ་ཚང་མཆོད་དཔོན་བཅས་ལ་རྟ་རྒྱུག་གཟིགས་ཇ་རབ་གསལ་སོགས་གང་འོས་སུ་འདྲེན། རྟ་རྒྱུག་གྲུབ་པ་དང་དམག་སྟོན་བཞུགས་གྲལ་ལ་ངེད་རང་བན་ཚང་པ་གང་ཡོད་བདེ་གླིང་དབུ་བྱེད་ཟོར་ལས་པ། འབག་པ། དབྱངས་དཔོན། སྤྱི་ཆེན། ལྷོའི་ལས་ཐོག་པ་གདུག་པ་འཆམས་སྐུ་བ་སོགས་མི་སྐྱ་འཆམས་པ་གང་ཡོད། མཐིལ་པའི་ལས་མཚན་དམག་ལས་པ་རྣམས་ཚོགས་ནས་ཇ་དང་། ལེགས་འཁུར་སྟོན་ལ་བརྒྱ་ཚོ་དཔོན་གྱི་བཤད་པ་གྲུབ་ནས་གྲྭ་ཚོགས་ལ་ཆབ་བཏང་ནས་གྱེས། མགོ་ཟླའི་གནམ་གང་ལ་མཛད་པའི་བསྐང་གསོ་བརྒྱ་ཚར་འདི་ཡང་སྔགས་འཆང་ཆེན་པོའི་སྐུ་ཐོག་ལ་ཡོད་པ་ཞིག་སྟེ། ཨ་མེས་ཞབས་ཀྱི་ཕུར་བཟློག་རྣམ་བཤད་ལས།
ཕུག་རོན་གྱི་ལོ་རྒྱུས་གསུངས་ཚར་བའི་རྗེས་དོན་དེ་དག་ཐུགས་ལ་བཞག་ནས་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་དེ་ཉིད་ཕྱག་ལེན་ལའང་ལོ་གསར་གྱི་ཆོས་སྐྱོང་རྣམས་ལ་གཏང་རག་གི་བསྐང་གསོ་བརྒྱ་ཚར་གནང་བའི་ཚེ། དཀར་བདུད་ཀྱི་གཏོར་མའི་མདུན་དུ་ཕུག་རོན་གསུམ་ལ་སོགས་པ་བཟུང་བ་རྟེན་ཁེབས་ཀྱིས་དྲིལ་ནས་འཇོག་པར་མཛད་ཅེས་བདག་གི་བླ་མ་ཡབ་རྗེ་སྦས་པའི་སངས་རྒྱས་སྔགས་འཆང་གྲགས་པའི་མཚན་གྱི་གསུངས་ལས་ཡང་ཡང་ཐོས་སོ། ། ཞེས་གསུངས་པས། སྔགས་འཆང་ཆེན་པོའི་སྐུ་ཐོག་ལ་ཚེས་གཅིག་མངའ་གསོལ་དང་སྦྲེལ་ནས་མཛད་དམ་སྙམ་ཡང་། འདི་ལ་མཛད་དང་བསྐང་གསོའི་ཐོ་གསལ་བ་ཞིག་དེ་སྔ་མ་མཐོང་། དེང་སང་ཕྱག་ལེན་ལ་བསྐང་བ་འདི་གནམ་གང་ལ་མཛད་པས། དེའི་ཚུལ་ནི་དམག་སྟོན་ཞུགས་གྲལ་གྲུབ་ནས་ལྡེ་འཕྱུངས་པ་དང་། གཉེར་པ་སོགས་ཀྱི་སྐུ་ཐང་སྤྱན་གཟིགས་བཀྲམ། གྲྭ་ཚང་མཆོད་དཔོན་གྱི་ཕུར་གཏོར་གཅིག་ཐེ་བའི་དམ་རྫས་བཅུ་གཅིག་དང་། མངའ་གསོལ་གྱི་གཏོར་མ་ནོར་གཟུགས་མ།
བཀྲམ་བསྐང་དམག་ཟོར་མའི་དཀར་གཏོར་དམར་གཏོར། ཐུན་གཏོར་བརྒྱ་རྩ་མཚོན་བྱེད། ཆུ་གཉིས་སྔོན་འགྲོའི་ཉེར་མཆོད། ཕུད་ཆང་རྔ་རོལ་སོགས་བཤམས། གནམ་གང་གི་ཉི་ཤར་ལ་ངེད་རང་དང་བན་ཚང་པ། བདེ་གླིང་དབུ་བྱེད། ཟོར་ལས་པ། སྟོད་སྨད་བླ་རིགས་སྐུ་གཉེར་ལྟོ་ཟན་རྣམས་འཚོགས་ནས། ཕུར་ཆུང་གཏོར་བསྔོ་རྒྱུན་བཞིན་ལ་ཞལ་གྱི་རྗེས་སུ་དམག་ཟོར་མའི་གཏོར་བསྔོ་བཟླས་པར་ཡང་ཞལ་གྱི་རྗེས་སུ་དམག་ཟོར་མའི་སྔགས་གསུམ། གཏོར་བསྔོའི་བཤགས་པ་གསུམ།
བསྐང་བ་དགུ་ལུགས་དབྱངས་མཚན་ཐོགས་ལ་གཞན་ཡང་མ་ཤར་ལ་གཅིག ཞལ་རྫོགས་ནས་གུང་གསེང་། དམག་ཟོར་མའི་བསྐང་བཤགས་རྒྱས་པ་གཅིག བསྐང་བཤགས་བསྡུས་པ་བདུན། ཆོས་དབྱིངས་སྤྲོས་བྲལ་མ་གསུམ། མགོ་དབྱངས་གཅིག་གི་སྔོན་འགྲོའི་ནག་པོ་གནོད་སྦྱིན་མ་བདུན། དཀར་ཆེན་གྱི་རྗེས་སུ་ཆེམས་བརྡུང་། མགོ་དབྱངས་གཅིག་སྔོན་འགྲོའི་གཏུམ་ཆེན་མ་བདུན། སྐུ་དང་གསུང་ཐུགས་མ་བདུན་གྱི་བར་མར་རོལ་མོ། རྩ་བརྒྱུད་བླ་མ།
ས་སྐྱའི་རྗེ་བཙུན་མ་བདུན་གྱི་རྗེས་མར་དབྱངས། ནག་པོ་མཆོད་རྟེན་དང་། དམག་ཟོར་མའི་འཕྲིན་འཆོལ། ནག་པོ་མཆོད་རྟེན་དང་། བསྐང་གསར་གྱི་བཟློག་པ་སྤེལ་མ་བདུན། དམར་ཟོར་མའི་བཟློག་པ་རྒྱས་པ་གཅིག་དང་། བསྡུས་པ་བདུན། བསྟོད་པ་སྲིན་གཟུགས་མའི་སྡེ་ཚན་ལ་ཞལ་གྱི་རྗེས་སུ་དམག་ཟོར་མའི་སྔགས་དབྱངས་བསྟོད་པ། པུ་ཏྲ་མན་སྔོན་ཚེ་མའི་སྡེ་ཚན་བཞི་ལ། དུས་ཕྱིས་ངེད་རང་གིས་དཀར་བསྟོད་གསར་རྩོམ།
ཕུར་པའི་ཚོགས་བསྡུས་པ། སྤྱི་སྟབས་དཔལ་ལྡན་གྲུབ་འཛིན་མ། དམག་ཟོར་མའི་སྒོས་སྟབས་གཞན་རྒྱུན་བསྐང་བཞིན་ལ། བཀྲ་ཤིས་ཀྱི་འགོར་ཕུར་པའི་ལྷག་མ་བསྡུས་པ་བཀྲ་ཤིས་འཇིགས་རུང་དུས་མཐའི་སོགས་སོ། ། རྒྱལ་པོ་ལོ་གསར་ལ། བསྐང་གསོ་བརྒྱ་ཚར་བ་དཔོན་སློབ་ཚང་མ་གཟབ་སྤྲོད་བཅས་ནམ་ཟིར་ལ་ཚོགས་ནས་དཀར་ཆ་བཞི། ཕུར་ཆུང་གཏོར་བསྔོ། བཤགས་པ་གསུམ་རྣམས་ཚོམས་ཆེན་བྱས་ནས་ཆབ་བཏང་ལ་རྔ་རོལ་གཏོར་མ་བཅས་སྟེང་དུ་བསྐྱལ་ལ་དཔོན་སློབ་རྣམས་བཞེངས་ནས། བསྐང་རྫས་བྱིན་རླབས་སྤྱན་འདྲེན་དྲུག་ཅུ་པ་བཞིན་བྱོན་སྐྱེམས་ཆེམས་བརྡུང་མཇུག་གི་གསུམ་བརྡེག་ལན་ཅན་རོལ་སྐོར་འབེབ་བཅས་བྱས་ལ་བཞུགས། འབུལ་སྔགས་སོགས་རྒྱུན་བཞིན།
བསྐང་བ་ཐུགས་དམ་མ་ཤར་མ། དཀར་ཆུང་མ་གཅིག་བཅས་གུང་གསེང་། གཏུམ་ཆེན་མ་ནས་རྩ་བརྒྱུད་བླ་མའི་བར་རྒྱུན་བཞིན། ས་སྐྱའི་རྗེ་བཙུན་མ་བདུན་གྱི་རྗེས་མར་དབྱངས། བཟློག་བཤགས་བཀའ་བསྒོའི་མཇུག་གི་རོལ་མོ་དགུ་བརྡུང་བར་བྱས་ལ་རྔ་ནང་བརྡུང་འཕར་མར་བསྒྱུར། མགོན་པོ་སོགས་ཆོས་སྐྱོང་སྤྱིའི་མངའ་གསོལ་ཚོ་གཉིས་དང་། དུས་སྤྱིས་ངེད་རང་གིས་ཞལ་གྱི་མངའ་གསོལ་གསར་བརྩམས་རྣམས་ཀྱིས་མཇུག་ཏུ་ཚིག་རོལ། པུ་ཏྲའི་མངའ་གསོལ་གྱི་རྗེས་སུ་ཚིག་རོལ་དགུ་བརྡུང་རྔ་ཕྱིར་བརྡུང་ཆེམས་བརྡུང་བཟློག་དུང་གསུམ་བརྡེག་ལན་ཅན། ལྕམ་དྲལ་ཞལ་གྱི་སྔགས་ཐུང་། བསྟོད་པ་ནག་རྔམས་མ།
རྡོར་གྲུ་སྨོན་ལམ་བཀྲ་ཤིས། ཕུར་པའི་ཚོགས་བྱིན་རླབས། རོལ་མོ་བཅོམ་ལ་སྦྲམ་སྦྲམ་ཞེས་བཅོམ་ལན་དང་། ཉི་ཤུ་རྩ་གཅིག་གི་རྗེས་སུ་ཆུང་གཅིག ཆེ་གཅིག ཆུང་གཅིག ཆེ་གཅིག་རྣམས་བྱས་ལ། སྤྱན་འདྲེན་དམིགས་མེད་མ་ཤླཽ་ཀ་གཅིག་ལ་འགོར་ཧཱུྃ་ངཱ་ང་ཞེས་སྦྱར་ལ་བཻཌཱུརྻ་སྔོན་པོའི་དབྱངས། རོལ་མོ་གོང་བཞིན་གྱི་རྗེས་སུ་ཆེམས་བརྡུང་། འཇོག་ཚུལ་རྒྱུན་བཞིན་ཚོགས་མཆོད་ནས་བཤགས་པ་བསྡུས་པའི་བར་རྒྱུན་བཞིན་བྱས་ལ།
གསུམ་བརྡེག་ལན་ཅན་བྱས་ལ་བཞག ཚོགས་སྤག་བཀྱེ། ཆབ་བཏང་ལྷག་མ་བསྡུ། རྡོར་དྲིལ་འཐོར་ནས་རྔ་རོལ་དུང་བཅས་ཚོམས་ཆེན་དུ་བྱོན་ནས་མཇུག་ཆོག་རྒྱུན་བསྐང་བཞིན་ལ། བཀྲ་ཤིས་ཀྱི་འགོར་ལྷག་མ་བསྡུས་པ། བཀྲ་ཤིས་ལ་འཇིགས་རུང་སོགས་གྲོལ་དུང་བཅས། ཚོགས་བཀྱེད་དང་ལྷག་མ་འདི་སྔར་ལོ་གསར་བཞུགས་གྲལ་ཐོག་གྲྭ་ཚོགས་ལ་བཀྱེད་པའི་ལྷག་མ་བསྡུས་ནས། ཁ་ཕྲུས་སྔགས་ཕྱག་རྒྱ་བྱེད་པ་ཞིག་འདུག་ཀྱང་། རྒྱུད་སྡེ་ནས་བཤད་པའི་ཚོགས་དང་ཙཱ་རུའི་བཟའ་བའི་ལུགས་གཉིས་ཀ་མི་འདྲ་བས་ངེད་རང་གི་ཐོག་ལ་ཕྱག་ལེན་གད་གཙང་དུ་བསྒྱུར། སྔ་སོར་བསྐང་བའི་ཕྱེད་ཙམ་ལ་ཆོས་སྡེ་ལྷོ་ནས་མཁན་སྤྱི་ཆེན་རབ་འབྱམས་པ་གཞོན་པ་གཉིས་བཅས་བྱོན་ནས་མངའ་གསོལ་མཉམ་དུ་མཛད།
སྟེང་དུ་བསྐུལ་རེས་དུང་མཁན། མཆོད་དཔོན་རྣམས་མ་གཏོགས་གཞན་རྣམས་ལ་འཆམས་སྐུ་ཕེབས་སྐྱེལ་གྱི་རོལ་སིལ་བཏོན། རོལ་སིལ་གྱི་འཕྲོས་རྣམས་ཀྱི་རྔ་བརྡུངས་བྱས་ལ། པུ་ཏྲ་བསྐུལ་སོགས་གཏོར་འབུལ་རྒྱུན་བཞིན། འོན་ཀྱང་དེང་སང་གི་གནས་ཁང་འདི་ན་སྟེང་ལ་འགྲོ་བ་དང་། རོལ་མོ་ཁ་བསྒྱུར་བ་སོགས་ཀྱིས་ས་ཡུལ་མི་འདུག་ཅིང་། ས་ཡུལ་འོས་པ་ཤར་ཚེ་གང་འོས་བྱ། སྲིད་ཞི་དཔལ་འབྱོར་མའི་གཡས་གཡོན་གྱི་གོམ་འགྲོས་མཚོན་བྱེད་རང་རང་གི་ལུས་གཡས་གཡོན་ལ་ཡམ་ཙམ་རེ་བྱེད། དཔལ་མགོན་མ་ཧཱ་ཀཱ་ལ་སོགས་ཀྱི་རོལ་མོ་གསུམ་བརྡེག་ཆེ་གཉིས་བཅས་གྲུབ་པ་དང་། རོལ་བསྐོར་གཅིག་བརྡུང་གི་ངང་ནས་ཀུན་རྭ་ཕྱོགས་སུ་རོལ་མོ་བ་ཐོག་མར་ཐོན་པ་དང་།
མཐིལ་ནས་བསྙེན་སོང་སོགས་གྲྭ་གང་འོས་ཀྱིས་་་་་་རོལ་དང་རྐང་གླིང་གཡབ་དར་བཅས་དང་། རྫག་དུང་བུས་མདུང་ནག་ཁྱེར་མི་བཅས་བསྒྲིགས། དབུ་བྱེད་ཆེ་བ་དང་བསྒུལ་རིས་རོལ་སིལ་རྔ་རོལ། དུམ་ཙམ་ཞིག་བཞི་ཐོག་ཞོལ་ཤག་འཁོར་གྱི་སྟེང་ལ་བསྒྲིགས། རྔ་རོལ་བྱིངས་དང་། ཆོས་དུང་། རྐང་གླིང་། རྫག་དུང་། རྒྱ་གླིང་། འཆམ་སྐུའི་འགོ་པ།
ཁྲིམས་གནོན་པ་འོས་འཚམས་དང་བཅས་མཐིལ་དུ་བསྒྲིགས་ལ། རོལ་མོ་བཞི་བརྡུང་དུ་བསྒྱུར་མཚམས་མཚམས་སུ་རྐང་གླིང་གཡབ་དར་དང་བཅས། ཚོམས་ཆེན་ནས་ནག་རེང་རྔ་ཟླུམ་ཐེབ་ཞྭ་ཅན་ཨ་ཙར་བ་རྣམས་རྐང་གྲངས་མེད་པའི་འཆམས་ཀྱིས་འཐོན། འཆམས་སྐུ་རྣམས་རིམ་བཞིན་བྱོན་བྱུང་བ་དང་། གོང་དུ་བཤམས་པའི་མཐིལ་པ་རྣམས་སྔོན་ལ་ཕལ་ཆེར་ཕྱིན་ཁྲིམས་གནོན་པ་རྣམས་སྔ་རྟིང་གང་འོས་སུ་བསྡད། མགོན་པོ་རྣམས་ཀྱི་སྐུ་འཆམས་ཅི་རིགས་མཛད་མུ་ནས་མགོན་ཁང་ནུབ་ཀྱི་འཆམས་སྐུ་གང་ཡོད་རིམ་བཞིན་ཕྱིར་བྱོན། འདི་དག་སྒོ་ཕྱོགས་ལ་དུད་མཛད་གོང་དུ་ཅུང་ཟད་འཁྱིལ་ཙམ་རེ་བཞུགས་པ་དེས་སྔོན་གྱི་ཕྱག་ལེན་ཕྱིར་བལྟས་གཟིགས་པའི་དོད་ཚང་། བཞི་ཐོག་གི་འཆམས་སྐུ་རྣམས་ཐོག་མར་ཕྱིར་ཕེབས་རྣམས་དང་འདྲ་བ་ལ། སླར་ནང་དུ་འཁྱིལ་ཏེ་སྐུ་འཆམས་ཅི་རིགས་མཛད་གྲུབ་པ་དང་། གསུམ་བརྡེག་ལན་ཅན་རོལ་བསྐོར་འབེབས་བཅས་བྱས་ལ་རྔ་རོལ་གྱིས།
ཚོམས་ཆེན་སྟེང་གི་མདུང་པ་རྣམས་ལྷ་རྒྱལ་དང་གྲོལ་དུང་། འཆམས་སྐུ་རྣམས་མགོན་ཁང་སོ་སོར་ཕེབས། སྡེར་ཁ་བསྒྲིགས་གྲུབ་པ་དང་། ལོ་གསར་ལ་ངེད་རང་དང་མངའ་གསོལ་བ་གང་ཡོད། དེར་མ་འདུས་པའི་བླ་མ་ཟུར་བསྡད་དཔོན་སློབ་དབུ་ཆེན། སྤྱི་ཆེན། ལྷ་ཁང་ལས་ཐོག་པ། བདེ་མཆོག་ལྕང་གཉེར་ཕྱི་ནང་གི་བླ་མགྲོན་ཁག་ཆེ་གྲས། གཞི་གཉེར་ཁག དམག་ལས་པ།
དེ་ཉིན་དུང་རྒྱ་གླིང་པ་རྣམས་ལ་གྲལ་བཀོད་མགྲོན་གཉེར་གྱིས་བྱེད། གསོལ་བ་ཆོས་སྤྱོད་སྒྲོལ་མའི་མཚན་བརྒྱ་གང་འོག་གི་བསྒྲིགས་བཅས་དྲུག་པ་ཚེས་བཞི་བཞིན་གྱི་རྗེས་སུ། རབ་མཛེས་མའི་སྡེ་ཚན་ལ་བཟང་སྤྱོད་བཞག་པ། ཇ་མཆོད་གང་འོས་བཅས། སྡེར་ཁ་གཏོང་རིང་མཁན་ཆེན་གྱི་གསུང་བཤད། ཇ་གང་འོས་ལ་རྒྱ་གླིང་། སྡེར་མ་བསྡུས་ནས་ཆབ་བཏང་ལ་གསུང་བཤད་རྫོགས་ནས་ཞྭ་གྱོན་ནས་གྱེས། དེའི་པང་ནས་བཟུང་གཏོར་སྤོད་རྣམས་གོང་བཀོད་བཞིན་ནོ།། ༄༅། །སྭསྟི། ཡང་དུས་མདོས་གཟབས་མ་མ་ཞེས་སྔགས་འཆང་ཆེན་པོའི་སྐུ་ཐོག་ལ།
གདུང་བརྒྱུད་ཁྲིར་ཕེབས་དང་ཉེ་བར་དུས་མདོས་དང་ཆབ་གཅིག ཀུན་མཁྱེན་རྡོ་རྗེ་གདན་པའི་གཟིགས་སྣང་ལས་མཁན་རུ་འདྲེན་གྱི་འཆམས་གཟབས་བཤམ་བཅས་མཛད་པའི་ཕྱག་དེབ་མདོར་བསྡུས་སྔགས་འཆང་ཉིད་ཀྱིས་མཛད་པ་དེ་ན་ཉེར་དྲུག་གི་འཆམས་སྐུ་སྤྱན་འདྲེན་ཕྱེ་ཕུར་ལ་སོགས་པ་ཤིན་ཏུ་གཟབ་པར་བྱེད་ཅེས་དང་། ཡང་མགོན་དེས་མཛད་པའི་དེབ་ཆེན་རིན་ཆེན་གཏེར་མཛོད་ལས། ལོ་དུས་ཀྱི་དུས་མདོས་ཆེན་མོ་རྒྱང་ནས། རྒྱལ་ཟླའི་ཉེར་དྲུག་ལ་ཆོས་སྐྱོང་སྤྱན་འདྲེན་ཤིན་ཏུ་གཟབས་དངོས། གདན་དྲངས་ཆོ་ག་ཚུགས་པར་མཛད། ཉེར་བདུན་ལ་འཆམས་རེས་དཀྱུས་མ་གང་རྒྱས། ཉེར་བརྒྱད་ལ་ངེད་རང་དཔོན་སློབ་ཚང་མས་གོང་དཀར་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱི་གཟིགས་སྣང་བཞིན་རུ་འདྲེན་ལས་མཁན་གྱི་འཆམས་རྒྱས་པ། ཉེར་དགུ་ལ་ཕྱིར་མདོས་རྒྱག དེ་ཐོག་ངེད་རང་གི་མངའ་ཞབས་སྟོད་སྨད་ཐམས་ཅད་ཀྱི་རྒྱབ་དམག་གཟབས་བཤམས་བྱས་ཞེས་དང་།
ཡང་རྗེ་དེས་མཛད་པའི་འཆམས་ཡིག་ལས་ཀྱང་གཟབས་བཤམས་དགོས་ཚུལ་གསུང་། འོན་ཀྱང་སྔགས་འཆང་ཆེན་པོའི་གསུང་རབ་དེ་དག་ན་འཆམས་ཀྱི་རྣམ་གཞག་གསལ་ཞིང་། ཆོ་ག་ཕྱག་ལེན་གྱི་བབས་བསྒྲིགས་ལམ་ཙམ་ལས་མ་གསུངས་པས། འཇམ་མགོན་ཨ་མེས་ཞབས་ཡན་ལ་སྔགས་འཆང་ཆེན་པོས་ཇི་ལྟར་མཛད་པ་བཞིན་ལ། ཆོག་བསྒྲིགས་དང་། གྲབས་བཤམ་རྒྱས་བསྡུས་སྣ་ཚོགས་བྱུང་འདུག་ཅིང་། འཇམ་དབྱངས་བསོད་ནམས་དབང་ཕྱུག་གི་སྐུ་ཐོག་ལ་རྒྱལ་སྲས་ཀུན་དགའ་བཀྲ་ཤིས་ཆེ་འདོན་མཛད་པའི་སྐབས་སུ་མཆོད་ཞིང་བྱ་ཁྲ་མས་འོང་བཞེས་འབྲུ་ཕུང་ལ་དར་ལྕོག་བཙུགས་ངེས་འཆམས་བསླབ་སྦྱངས་ཀྱི་ཐོ་འགྲོམ། མགོ་ཟླའི་མཇུག་གི་མདོས་ཚབ་བན་ཚང་བསྙེན་སོང་བཅས་ཀྱིས་ཕུར་བཟློག རྒྱལ་ཟླའི་ཚེས་གཅིག་ལ་རྗེ་ཉིད་དང་བན་ཚང་སྟོ་ཟན་བཅས་ཀྱི་ན་བཟའ་གཟབས་སྤྲོས། ལྷ་བསངས།
ལོ་གསར་བཞུགས་གྲལ་གཏོར་སྤོད་དང་ཆབ་གཅིག་སྒོ་རུམ། ནང་སོ་སྐྱེད་ལྷས། བསམ་གླིང་། ཚོམས་ཆེན་མགོན་ཁང་སྟེང་རྣམས་སུ་རུ་མཚོན་གསར་འཛུགས། ཟླ་བ་བཅུ་གཉིས་པའི་ཚེས་ཉི་ཤུ་ལྷ་མཐིལ་ཁྱམས་སྨད་དུ་མགོན་དེ་དབུ་བྱེད་བཞི། བརྒྱ་དཔོན། དགུ་ཚན་འགོ་མི་ལྔ་དུར་ཁྲོད་བདག་པོ། རྔ་ཆུང་པ་དང་རུ་འདྲེན་སྡེ་བཞིའི་མགོ་མི་གཉིས་ཏེ། རྐང་གླིང་འབུད་མི་གཉིས་བཅས་ཀྱི་ཆོག་བསྒྲིགས།

ཚེས་ཉེར་གཅིག་ལ་སྐྱེས་ཆེ་ཆུང་ཕྱེ་བཞི་བརྒྱས། རང་རང་གི་གོ་གང་འགྲིགས་ཁྱེར་ནས་འགོ་མི་རྣམས་ཀྱི་གོ་རྩིས། ཚེས་ཉེར་གསུམ་ལ་འཆམས་སྐུ་སྤྱན་འདྲེན་གཟབས་མ་དང་། གསུང་ཆོག་དཀྱུས་བཞིན། ཚེས་ཉེར་བཞི་ལ་གཞན་དཀྱུས་བཞིན་ལ་ཆོས་ཉིད་མ་བཞག་པ། འཆམས་སྦྱངས་མཉམ་ཆས་ལྷ་ཁང་རྡོ་གཅལ་དུ་མཛད་ནས་ཇ་དང་པོ་གཅིག་བརྡུང་། གཉིས་པ་བདུན་བརྡུང་། ཚེས་ཉེར་ལྔ་ལ་ཆོས་ཉིད་མ། ཚེས་ཉེར་ལྔ་ནས་ཚེས་ཉེར་བརྒྱད་བར་ནག་པོ་མཆོད་རྟེན་གསུམ་སོགས་རྒྱུན་བཞིན། ཚེས་ཉེར་དྲུག་ལ་ཤར་པའི་གཏོར་འབུལ་གྲུབ་ནས། འབག་དང་ཞྭ་ཐེབ་ཞྭ་ནག་རྔ་ཆུང་པའི་ཆས་བཀྱེད།
ཚེས་ཉེར་བདུན་ལ་བདུད་རྩི་ལྔ་མཆོད། ནུབ་པའི་གཏོར་འབུལ། ས་འདུལ། འཆམས་ཕོད་དང་གཡང་བཞི་བཀྱེད། ཚེས་ཉེར་བརྒྱད་ལ་སྐུ་དང་གསུང་ཐུགས་མ་ཡན་ནམ་ལང་ལ་གྲོལ་ནས། ཆས་ཞུགས་མཛད་དེ་གསེར་སྐྱེམས་གྲོལ་ནས་གོང་མ་ཁྲིའུ་ཆུང་ལ་བཞུགས། རྔ་རོལ་ཁ་ལྷོ་བསྟན་གྱི་རུ་འདྲེན་ལས་མཁན་གྱི་འཆམས་མཛད་ནས། ཇ་དང་པོ་སྐྱེས་ཆུང་རྫོགས་མཚམས། གཉིས་པ་གར་ཞུས་མ་གསལ། གཅིག་བརྡུང་རྫོགས་ནས་སྤྱི་པའི་གསོལ་ཇ་བདུན་ཚན།
གསུམ་པ་བདུན་བརྡུང་གཅིག་གཉིས་གང་རིགས་ལ། བསྐུལ་དང་འཆམས་ཚང་མ་ད་ལྟ་བཞིན་གསོལ་བ་དགོང་དུང་སྔ་ཆོག་གི་འཕྲོས་མཛད། ཚེས་ཉེར་དགུ་ལ་རྒྱུན་བཞིན་ལ་སྐྱེས་ཆེ་ཆུང་མི་རྟའི་གོ་གང་འགྲིག་བཅས་མཛད་ཚུལ་འདུག སྔགས་འཆང་ཀུན་དགའ་བཀྲ་ཤིས་ཀྱི་སྐུ་ཐོག་ལ། ཡབ་རྗེ་རྡོ་རྗེ་འཆང་འཁྲུངས་ལོར་དུས་མདོས་ཀྱི་སྐུ་རིམ་དམར་ཆེན་གཏོར་བཟློག་ཟླ་བ་གང་ལ་གནང་མ་གསལ་ཡང་། དེ་ཉིད་ཀྱི་གསུང་རྩོམ་ཕྱག་དེབ་འདི་ནང་བཞིན་མཛད། དུས་མདོས་ཀྱི་ཆས་ཕལ་ཆེར་དང་། གསེར་ཟངས་རུ་མཚོན་འདི་རྣམས་གསར་བཞེངས་འོང་ཞེས་དར་འཛུགས་ཐོ་འགྲེམ་གྱི་སྐབས་སྐྱེས་ཆེ་ཆུང་ལ་གཉེར་དཔོན་གྱིས་བཀྲམ། རྔ་རོལ་དང་གཞན་འགོ་པ་གང་ཡོད་ལ་ཕྱག་མཛོད་ཀྱི་བཀོད་ཆབ་བཅས་བཀྲམ། ཚེས་ཉེར་གསུམ་ལ་འཆམས་སྐུ་སྤྱན་འདྲེན་བན་ཚང་བླ་རིགས་དབྱངས་དཔོན་སོགས་བཞི་བཅུ་སྐོར་གྱིས་བྱས་ནས་གཞན་རྒྱུན་བཞིན་ལ།
མདུང་ལྔ། ཧཱ་ཤང་ལྔ་འཕར། འཆམས་སྐུ་བརྒྱད་ཀྱིས་སྟེང་གྲགས་བློ་ལྕམ་དྲལ་དང་ཁྱད་བྱང་འཆམས་སྐུ་གསུམ་ཕེབས། ཆོ་ག་ཉེར་བཞི་བཞིན། ཚེས་ཉེར་བཞི་ལ་ཚོགས་དུང་སྔ་བར་བཏང་ནས་ཉེར་གསུམ་སོར་བཞག་གཏོར་འབུལ་དབྱངས་ཆགས། མཉམ་ཆས་གོང་བཞིན། ཚེས་ཉེར་ལྔ་ནས་ཚེས་ཉེར་བརྒྱད་བར་ཡང་གོང་བཞིན་ལ། ཚེས་ཉེར་བརྒྱད་ཀྱིས་ཚོགས་དུང་སྔ་བར་བཏང་ནས་གསུང་བསྔོ་ཡན། དེ་ཕྱིན་ཚང་བ་གོང་བཞིན་མཉམ་ཆས་དང་དངོས་གཞི་གཉིས་ཆར་ལ་བཞུགས་ཁྲི་མཛད། ངེད་རང་སྐྱེས་སྐབས་ཀྱང་འདི་ནང་བཞིན་ལ།
དེ་ལོ་ནས་བཟུང་དགེ་སློང་དང་སྔགས་པར་རོལ་ཆེན་མཛད། ཡབ་རྗེ་དང་ངེད་རང་ཁྲི་འདོན་སྐབས། མངྒའི་མཚན་ཅན་ཁྲི་ཕེབས་སོར་བཞག་ལ། ཟླ་དགུ་ནང་དམར་ཆེན་གཏོར་བཟློག ཟླ་བཅུ་གཅིག་ནང་ཕུར་བཟློག་དང་། ཛ་ལུང་པས་ཁྲོ་རོལ། ངེད་རང་གི་རིམ་གྲོར། དེའི་ཁར་གྲྭ་ཚོགས་འཕྲལ་ནས་རྒྱལ་ཟླའི་ཞལ་གྱི་གཏོར་བཟློག་བསུ་བ་དང་། འཇིགས་བྱེད་དྲུག་ཅུ་སྐུ་རིམ་ཆེན་མོ་བཞིན། ཡབ་རྗེ་ཁྲི་ཕེབས་མདོས་གཟབས་ནས་བུད་མེད་འཆམས་པ་མི་སྐྱར་བསྒྱུར།
ངེད་རང་ཁྲི་འདོན་མདོས་གཟབས་ལ་ཉེར་བརྒྱད་ཚོགས་ཀྱིས་འཕྱར་དར་བཅུ་གསུམ་གྱི་མདུན་ལྷ་མཆོད་ཀྱི་མདུང་བཅོ་བརྒྱད་འཛིན་མི་བཅས་དང་། ཁྲི་ཆེན་ནས་བཀྲ་ཤིས་ཁྲ་རིང་བཅས་བཤམ་ཞིང་། ཆོ་ག་དང་འཆམས་ཚང་མ་གོང་མ་བཞིན་ལ། མདོས་གཟབས་རྗེས་མ་འདི་རྣམས་ཀྱི་སྐབས་མངྒའི་མཚན་ཅན་ཡབ་སྲས་ཀྱི་གསེར་སྐྱེམས་ལ་ཞྭ་ནག་མཆོད་སྲོལ་བྱུང་འདུག་པས། གང་ལྟར་དེ་ཡན་ལ་སྔགས་འཆང་ཆེན་པོའི་གསུང་ཐོ་མདོར་བསྡུས་དེ་ལས་གཞན་གདུང་བརྒྱུད་ཞལ་ངོའི་དེབ་བསྒྲིགས་མཛད་པ་ནི་མི་འདུག་པས། སླན་ཆད་སྔགས་འཆང་ཆེན་པོ་དང་། ཨ་མེས་ཞབས་ཀྱི་དགོངས་པ་དང་མི་འགལ་ཞིང་རྟོགས་སླ་བའི་ཕྱིར་ནག་འགྲོས་གསར་བྲིས་ལྟ་བུར་འབྲི་ན། གདུང་བརྒྱུད་འཁྲུངས་སྐབས་སུ་མདོས་གཟབས་བྱེད་ཚུལ་དང་། ཆེ་འདོན་ལ་བྱེད་ཚུལ་གཉིས་ལས། དང་པོ་ནི་འཁྲུངས་ལོ་དེའམ།
གསང་རྒྱ་སོགས་ཀྱི་སྟབས་ལོ་ཁ་ཤས་ནས་བྱེད་པར་སྤྲོ་ན། ཟླ་དགུ་ནང་གི་དམར་ཆེན་གཏོར་བཟློག་ངེད་རང་གི་ཕྱག་དེབ་ཆེན་མོ་བཞིན། ཐ་སྐར་དང་སྨིན་ཟླ་གང་རུང་གི་ཚེས་མགོ་གཟའ་སྐར་བཟང་བར་འོང་ཞེས་དར་འཛུགས་ཀྱི་དགོས་ཆ་མཛོད་དེབ་བཞིན་དང་། རྔ་རོལ་ལས་མཁན་དགེ་སློང་སྔགས་འཆམས་པ་རྣམས་ཀྱི་འགོ་པ་མཛོད་པའི་མདུན་བསྒྲིགས་ཐོ་འགྲེམ་བཀོད་ཁྱབ་གསོལ་རས་འོས་འཚམས། སྐྱེས་ཆེ་ཆུང་བུད་མེད་རྣམས་ཀྱི་འགོ་པ་དང་། དེ་གྲས་ཉེ་བསྐོར་རྣམས་ལའང་བཞེས་སྐབས་གཉེར་དཔོན་གྱིས་ཐོ་འགྲེམ་བཀོད་ཁྱབ་འགོ་པ་རྣམས་ཀྱིས་གཙོ་བོ་སྔགས་འཆང་ཆེན་པོ་དང་། ཨ་མེས་ཞབས་ཀྱི་འཆམས་དཔེ་ནང་བཞིན་མཐོང་བརྒྱུད་ཤེས་པའི། སློབ་དཔོན་ལ་རྔ་ཆུང་དང་སོ་སོའི་ཕྱག་མཚན་བཅས་འཁྱེར་དངོས་བསླབས་ནས། གདུང་བརྒྱུད་སྐུ་ནར་སོན་ཞིང་སྐྱོན་ཡོན་གྱི་ཞལ་ཏ་གནང་ཐུབ་པ་ཡོད་ན་དེའི་དྲུང་དང་། དེ་མིན་གདུང་བརྒྱུད་ཀྱི་སྐུ་དྲུང་འཆམས་ཀྱི་སློབ་དཔོན་དེས་རྔ་རོལ་བཅས་རྒྱུགས་ལེན་སྐབས།
ཐོག་མར་དགེ་སློང་དང་སྔགས་པ་གཉིས་ཀྱིས་འཆམས་དངོས་གཞི་གསུམ་རེ་དང་། ལོག་འཆམས་ཅི་རིགས་བྱེད་བཅུག དགུ་ཚན་བདུན་གྱི་འགོ་པར་ལམ་འགྲོས་དང་། དགུ་བརྡུང་གསུམ་རེ། གཞན་རྣམས་ཚར་རེ། དཔང་གཟུགས། འདས་དང་མ། དཔལ་ལྡན་མགོན་པོ་མ་རྣམས་རེ་མོས་ཀྱིས་བཏང་ནས། འཆམས་ཚང་མར་ལུས་ཀྱི་རྣམ་འགྱུར་རྐང་སྟབས་ལག་སྟབས་སོགས་ལ་སྐྱོན་འདོན་དགོས་པ་ཡོད་ན་སླར་ཡང་སྦྱངས་ནས། འཆམས་རྒྱུག་ཚར་གཅིག་གོང་བཞིན་དང་།
སྐྱོན་འདོན་མི་དགོས་ན་འོག་མ་རྣམས་ཀྱིས་རང་རང་གི་འོག་ལ་གོང་བཞིན་སློབ་བཅུག སྐྱེས་ཆེ་ཆུང་བུད་མེད་རྣམས་ཀྱི་འགོ་པར་ཡང་སྐབས་བསྟུན། འཆམས་རྒྱུགས་བསླབས་ལ་གོང་བཞིན་བྱེད། གཞིས་དང་ཕྱོགས་ཀྱི་འཆམས་པ་ཚང་མས་འཆམས་རྒྱུགས་རིམ་བཞིན་འབུལ་སྐབས་བཞི་ཐོག་ཀུན་རྭའི་ནུབ་ཀྱི་ཤག་སྟེང་ངེད་རང་དང་མཛོད་པ། བརྒྱ་དཔོན། བན་གཙང་དབུ་བྱེད་གསུམ། བདེ་གླིང་དབུ་བྱེད་རྣམས་ཀྱིས་རྔ་རོལ་བཅས་རྔ་ཆུང་པ་ཆས་སོ་སོའི་འཆམས་འཁོར་གསུམ་རེ། རུ་འདྲེན་པ་འཆམས་པ་ཚང་མ་གཉིས་རེ་བསྡེབས། སོ་སོའི་འཆམས་བསྐོར་གསུམ་རེ། དགེ་སློང་དང་སྔགས་པས་འཁར་གསིལ་ལྷུང་བཟེད་དང་བན་ཕུར་བཞི་རེ་མོས།
སྐྱེས་ཆེ་ཆུང་རྣམས་ཀྱི་གྲི་ཕུབ་བཅས། རུ་འདྲེན་སྡེ་ཚན་རེ་རྫོགས་པ་དང་། ལོག་འཆམས་སྦུབས་གནོན། པུ་ཏྲ་བ་རྣམས་ལ་འཆམས་རྒྱུགས་གོང་བཞིན་བན་རལ་བཅས་ཉིན་གཉིས་གསུམ་ལ་ཕྲལ་ནས་གང་ཚར་གནོན། དུས་མདོས་འཕྲིན་འཆོལ་སྐབས་ངེད་རང་། མདོས་ལ་མཁན་ཆེན་འབྱོན་ན་དེ་དང་། རྒྱ་ལས་གསུམ། བན་ཚང་པ། བདེ་གླིང་དབུ་བྱེད། སྐུ་གཉེར་ལྟོ་ཟན།
ངེད་རང་གི་གཡོག་ཚང་མ་གཟབས་གྱོན་ཐོག་སྒོ་རུམ། ནང་སོར་བསངས་ཆེན། མགོན་ཁང་ཁག་བཞིར་བསྐང་གསོ་གཏོང་རིམ་གོང་བཞིན་བགྱིད་རྒྱུ་ལ། རྩེ་མཆོད་དཔོན་གྱིས་དངུལ་སྡེར་སོགས་སུ་དམ་རྫས་གསུམ། སྒོ་རུམ་ནང་སོར་བཀྲམ་བསྐང་། ནང་སོར་འཛུགས་གཏོར་ཆེ་བར་རྩེ་རྒྱན་མདའ་དར་བཅས། སྐྱེད་ལྷས་སུ་དམ་རྫས་དང་བསྐང་གཏོར་གོང་བཞིན་ཞལ་གྱི་དཀར་གཏོར་དམར་གཏོར་བསམ་གླིང་དུ་གོང་བཞིན་ལ་དམག་ཟོར་མའི་དཀར་གཏོར་དམར་གཏོར་བཅས་འཕྲིན་འཆོལ་བྱེད། མགོ་ཟླའི་ཉེར་གཅིག་ལ་ཆོག་བསྒྲིགས་གཞི་ཐོག་ཀུན་རྭར་བགྱིད་རྒྱུར། རྔ་རོལ་གོང་བཞིན་འདུག་ལ་མཁན་ཆེན་འབྱོན་ན་དེ་དང་རོལ་སིལ་གཉིས་རྔ་གཉིས། ཆོས་དུང་མཚོན་བྱེད་དཀར་པོ་ཆོས་འཕེལ་དངུལ་གཤོག་མ་དུང་མཁན་གྱིས་འབུད་ཅིང་མང་དུང་ལ་འགྲོ་སྐབས་གཞན་ལ་བཅོལ།
མཐིལ་གྱི་ཤར་གཉེར་ཚང་མདོའི་གཡབས་ལ་དུང་། རྒྱ་གླིང་། རྫག་དུང་རྣམས་བསྒྲིགས། ཤར་གྱི་རྡོ་སྐས་ནས། ནུབ་ཏུ་འདོམ་དོ་ཙམ་སར་ལྷོ་བྱང་ལ་འཇམ་གདན། ངེད་རང་སོགས་གསེར་སྐྱེམས་པ་བཅོ་ལྔས་མཐིལ་དུ་འཆམས་གྲལ་བསྒྲིགས་ལ་ངེད་རང་གི་ལག་ཏུ་ཕུད་ཕོར་ཆང་བཅས་ཐོགས། ཕུད་དམ་དང་སྲོག་སྣོད་རྩེ་མཆོད་དཔོན་གྱིས་ཁྱེར། བདུད་རྩི་བྱིན་བརླབས་ནས་བཟུང་། གསེར་སྐྱེམས་ཡོངས་རྫོགས་དབྱངས་རོལ་འཆམས་བཅས་རྒྱུན་བཞིན་ལ། བཅོམ་དུང་བཅོམ་རོལ་གྱི་འགོར་འཕར་བླངས།
གསུམ་བརྡེག་ལན་ཅན་ནས་འཆམས་མཇུག་གི་ཆེམས་བརྡུངས་ལ་སྒང་དུང་བཅས་མགོན་མདོས་གསར་བཙུགས་བཞིན། གསེར་སྐྱེམས་གྲུབ་ནས་ངེད་རང་རྔ་གྲལ་ལ་འདུག་ཚར་བ་དང་། རུ་འདྲེན་སྤྱན་འདྲེན་གྱི་བཅོམ་རོལ་རྒྱུན་གྱི་གསེར་སྐྱེམས་བཞིན་ལ། ཆེམས་བརྡུང་ལ་སྒང་དུང་། གསུམ་བརྡེག་ལན་མེད། ཁྱེད་ཀྱི་དང་། བསྟན་དགྲ་སོགས་དགེ་སློང་སྤྱན་འདྲེན་ཡས་བསྡུ་མས་བསྡུའི་རྗེས་མའི་རོལ་མོ་གསུམ་བརྡེག་རྫོགས་ནས་ཆེམས་བརྡུང་ལ་རྐང་གླིང་པ་གཉིས་རང་འགྲོས་ཀྱིས་འཐོན་ནས། སུམ་སྐྲས་ཀྱི་ཐད་ཙམ་ནས་ཚོམས་ཆེན་ལ་བལྟས་ལ་རྐང་གླིང་གཡབ་དར་དེ་ནས་ཤར་གྱི་གདན་སྟེངས་ཚོམས་ཆེན་ལ་ཁ་བལྟས་ནས་ལངས། སྤོས་ཕོར་བ་གཉིས་ཀྱང་རང་འགྲོས་ཀྱིས་ཐོན་རྗེས་རྔ་ཆུང་པས་སྣ་དྲངས་དགེ་སློང་རྣམས་རིམ་བཞིན་འཆམས་ལ་རྔ་ཆུང་པ་དང་གཉིས་འགག་ཏུ་བསྡད། གཞན་དེར་འཁོར་རིམ་བཞིན་ཚོམས་ཆེན་དུ་ལོག་ལ་རྗེས་མས་རྫོགས་མཚམས་ཀྱིས་གསལ་རྔ་རོལ་ཕྱོགས་སུ་ལུས་དང་ལག་པ་དུད་ལ་རྔ་ཆུང་པ་དང་བཅས་པ་ལོག་རོལ་བསྐོར་འབེབས་བཅས་བྱས་ལ་བཞག
དེ་བཞིན་དུ་སྔགས་པ་དང་། བུད་མེད་ལའང་སྤྱན་འདྲེན་ཚིག་སྡུད་དང་། འཆམས་ཚུལ་ཚང་མ་འདྲ་ཞིང་། སྤྱན་འདྲེན་གྱི་རོལ་མོ་གསུམ་བརྡེག་སྔ་མ་ལ་རྐང་གླིང་གཡབ་དར། རྗེས་མའི་ཆེམས་བརྡུང་ལ་རྐང་གླིང་གཡབ་དར། སྤོས་ཕོར་བ་གཉིས་ནི་རྔ་ཆུང་པ་ཐམས་ཅད་ཀྱི་སྔོན་ལ་ཕྱིན་ནས་དོ་རྭ་འཁོར་བསྟུན་ནང་དུ་ལོག དགེ་སློང་འཆམས་སྣ་འཆམས་གཞུག་གི་འཁར་བསིལ་ལྷུང་བཟེད་སྔགས་པ་འཆམས་སྣ་འཆམས་གཞུག་གི་བན་ཕུར། སྒང་དུང་རྐང་གླིང་འཆམས་གཞན་ནས་བདུན་རེ་དང་། བུད་མེད་གསུམ་རེ་འཐོན་མཚམས་སུ་འབུད། བུད་མེད་རྫོགས་ནས་གུང་གསེང་།
སྐྱེས་ཆེ་ཆུང་པར་སྤྱན་འདྲེན་གྱི་རོལ་མོ་གསུམ་བརྡེག་གཉིས་ཀ་ལ་རྐང་གླིང་གཡབ་དར། རྔ་རོལ་བཞག རྔ་ཆུང་པས་སྣ་དྲངས་ལ་འཆམས་ཚུལ་ལག་ཆ་བཅས་གོང་བཞིན་ལ་རྔ་ཆུང་པ་གཉིས་ཕུད་པའི་སྐྱེས་ཆེན་པ་གསུམ་རེ་དུས་ལ་ཐོན། དུར་ཁྲོད་བདག་པོའི་སྤྱན་འདྲེན་གྱི་འགོར་ཡང་བཅོམ་རོལ་གོང་བཞིན་ལ་ཉིས་བརྡེག་ལན་མེད་དགོས་ཏེ། འཆམས་དེས་སྣང་བ་འགྱུར་ཐུབ་ལས་ཉུང་འཆམས་པའི་བསྐུལ་གྱི་སྔོན་དུ་བཅོམ་རོལ་དགོས་པར་གསུངས་སོ། ། སྤྱན་འདྲེན་དུར་ཁྲོད་ཤ་ཟ་དང་། བསྟན་དགྲ་བརླག་ཕྱིར་སོགས་ཚིག་སྡུད། དབྱངས་དཀར་མོ་བའི་སྤྱན་འདྲེན་རོལ་མོ། ཉིས་བརྡེག་ལན་ཅན་ཆེམས་བརྡུང་བཅས། རྐང་གླིང་པ་གཉིས་ཕེབས་བསུའི་ཚུལ་གྱི་སྒོ་དང་ཉེ་བར་འོངས་ལ་རྐང་གླིང་གཡབ་དར།
དེ་ནས་རང་འགྲོས་དལ་བས་རིམ་གྱིས་གདན་ཁར་ཕྱིན། སྤོས་ཕོར་བ་གཉིས་ཀྱིས་སྣ་དྲངས། ནོར་སྐྱོང་འཆམས་པ་གཉིས་བདེ་ཆས་ཀྱིས་འཆམས་དང་བཅས་ལིངྒ་ལེན་ཚུལ་བྱས་ནས་ལོག་འཆམས་ཀྱིས་ལོག ཐོན་སྐབས་ཀྱི་ཆེམས་བརྡུང་དང་ལིངྒ་ཁྱེར་ཚུལ་ལོག་འཆམས་རྣམས་ཚུགས་པ་དང་སྒང་དུང་རྐང་གླིང་གཡབ་དར་དང་བཅས་གྲུབ་ནས་གུང་གསེང་། ལས་མཁན་སྤྱན་འདྲེན་གྱི་བཅོམ་རོལ་རུ་འདྲེན་བཞིན། གནོད་སྦྱིན་ཡབ་ཡུམ་དང་། བསྟན་དགྲ་བརླག་པ་སོགས་ཚིག་སྡུད་ཤླཽ་ཀ་གཅིག་བྱས་ལ། རྐང་གླིང་པས་ཕེབས་བསུ། སྤོས་ཕོར་བས་སྣ་འདྲེན། འཆམས་དཔོན་དང་།
དགུ་ཚན་འགོ་པ། འཆམས་གཞུག་པ་རྣམས་ཀྱིས་བན་རལ་ཐོགས་གཞན་རྣམས་ལ་མི་དགོས། དགུ་ཚན་སྔོན་མིའི་དང་པོ་སུ་ཡིན་དེ་མྱུར་སྟབས་ཀྱིས་འཐོན་ལ་བཅོམ་ཚུལ་ལན་གསུམ་བྱས་ནས་བཞི་འགྲོས་སོགས་ལམ་འགྲོས་ཚུགས་པ་དང་སྤོས་ཕོར་བ་གཉིས་དང་བཅས་འཆམས། འཆམས་པ་གཉིས་པ་དེ་ཐོན་པ་དང་། སྤོས་ཕོར་བ་རྣམས་དོ་རྭའི་དཀྱིལ་དང་། ཐོག་མར་ཐོན་པ་དེས་དོ་རྭ་བསྐོར་བའི་སྣ་དྲངས་འཆམས་པ་གང་ཡོད་ཀྱིས་ལམ་འགྲོས་ཚར་རེ་བྱས་ནས་དོ་རྭར་འགྲོ། འཆམས་དཔོན་དབུས་སུ་སླེབས་ནས་ལམ་འགྲོས་ཀྱི་འཕྲོ་བཅད་པ་དང་། སྤོས་ཕོར་བའི་འཆམས་བཞག་ལ་རྐང་གླིང་པ་གཉིས་ཀྱི་གཡས་གཡོན་དུ་བསྡད། དགུ་ཚན་བདུན་གྱི་འགོ་པ་དང་། པུ་ཏྲ་གྱོན་མི་གཉིས་ངོ་ཤེས་པར་བྱས་ལ་ཐོན་བྱུང་རེ་བཞིན་དང་གཅིག་བརྡུང་།
གཉིས་བརྡུང་། གསུམ་བརྡུང་། བཞི་བརྡུང་། ལྔ་བརྡུང་། དྲུག་བརྡུང་། བདུན་བརྡུང་། བརྒྱད་བརྡུང་། དགུ་བརྡུང་རྣམས་ཀྱི་འཆམས་དངོས་གཞི་ཚུགས་པ་དང་། སྒང་དུང་། རྐང་གླིང་གཡབ་དར།
འཆམས་ཡོངས་རྫོགས་ཚར་གཅིག དགུག་གཞུག་དང་ལྷ་དབྱེ་གཅིག་ལ་ཆེམས་བརྡུང་གི་ཚེ་རྐང་གླིང་པ་གཉིས་ཀྱིས་ཁ་ཕྱིར་བལྟས་ནས་འབུད་ཅིང་གཡབ་དར་ལས་སྒང་དུང་མི་འབུད། དཔང་གཟུགས། འདས་དང་མ། དཔལ་ལྡན་མགོན་པོ་རྣམས་ཡོངས་རྫོགས། བདུན་བརྡུང་གྲུབ་པའི་ཆེམས་བརྡུང་ལ་འཆམས་དཔོན་རྔ་གྲལ་དུ་འགྲོ། གཞན་རྣམས་ཀུན་རྭའི་སྐྱ་རྩ་སོགས་ལ་ཕྱིར་བཀྱེད་དེ་སྒོར། དཀར་དུང་དྲག་དུང་གཅིག་དང་། དུང་ཆེན་ཕྲ་ངར་ཐེངས་བདུན་ཙམ། ཚོམས་ཆེན་ནས་བུད་མེད་ཀྱི་རྔ་ཆུང་པ་གློ་བུར་དུ་ཐོན་ནས་ཀུན་རྭའི་དཀྱིལ་ཙམ་དུ་ཁ་བྱང་བསྟན་ལ་འདུག་པ་དང་།
གཞན་ཚོ་ཕྱོགས་ཐམས་ཅད་ནས་གློ་བུར་དུ་རྒྱུགས་ལ་ཟིངས་ཤིང་རྒྱུག་ཚུལ་དུམ་ཙམ་བྱས་ནས་སྐེད་སྐབས་ཙམ་དུ་སླེབས་པ་དང་། དྲག་དུང་དང་། དུང་ཆེན་གོང་བཞིན་ཏེ་ཚུལ་འདི་དངོས་གཞིའི་སྐབས་ལིངྒ་སྒྲོལ་བ་དང་བུད་མེད་ཤ་སྐལ་ལེན་པའི་ཕྱིར་ལིངྒར་རུབ་པ་དང་འགྲིག་པར་བྱེད། དེ་ནས་ཤར་གྱི་རྡོ་སྐས་ཀྱི་ལྷོ་ཟུར་དུ་རྔ་ཆུང་པ་གཉིས་ཁ་ལྷོར་བསྟན་བསྒྲིགས་པའི་རྒྱབ་ནས་བུད་མེད་འཆམས་པ་གང་ཡོད་བསྒྲིགས་པའི་རྗེས་སུ། དགེ་སློང་གི་རྔ་ཆུང་པ་དང་། འཆམས་པ་གང་ཤོང་བསྒྲིགས། བུད་མེད་རྔ་ཆུང་པས་ནུབ་ཕྱོགས་སུ་ཅུང་ཟད་རྒྱུགས་ལ། ལོག་འཆམས་བླངས་པ་དང་། བུད་མེད་དགེ་སློང་རྣམས་ཀྱིས་ལོག་འཆམས་དུས་གཅིག་ཏུ་ཚུགས། དགེ་སློང་འཆམས་པའི་རྗེས་སུ་སྔགས་པའི་རྔ་ཆུང་པའང་ཐོན་ནས་རིམ་བཞིན་ལོག་སྐབས་རྔ་ཆུང་པ་རྣམས་རང་རང་གིས་སྣ་དྲངས་པའི་འཆམས་ཚན་མ་རྫོགས་བར་ལ་སྒོ་འགག་ཏུ་བསྡད་སོ་སོའི་འཆམས་ཞུགས་པ་དང་མཉམ་དུ་ལོག
སྔགས་པའི་འཆམས་ཞུགས་པས་རྫོགས་མཚམས་ཀྱིས་གསལ་རྔ་རོལ་བར་བྱུང་བ་དང་རོལ་བསྐོར་འབེབས་བཅས་བྱས་ལ་བཞག སྐྱེས་ཆེན་པ་རྣམས་ཀྱང་། བུད་མེད་ལོག་འཆམས་ལེན་པ་ནས་འཐོན་ལ་རིམ་བཞིན་ལོག དེ་རྫོགས་པ་དང་སྐྱེས་ཆུང་པའང་དེ་བཞིན་ལོགས། དེ་ནས་འཆམས་དཔོན་འཆམས་སྣ་འདྲེན་མིའི་གོང་དུ་ཁ་ཤར་བསྟན་འདུག་ལ་རོལ་མོ་བཅོམ། ཆེམས་བརྡུང་གི་རྗེས་སུ་རོལ་སིལ་སི་ལི་ལི་བར་བླངས་པ་དང་། སྒང་དུང་རྐང་གླིང་གཡབ་དར། གཡས་ལོག་གཡོན་ལོག་གསུམ་གྲུབ་མཚམས་བརྒྱད་བརྡུང་ཕྱི་ནང་གསང་བ་མ་གྲུབ་ནས་དགུ་བརྡུང་ཚུགས་པ་དང་། སྤོས་ཕོར་བ་གཉིས་འཆམས་དཔོན་གྱི་སྔོན་ལ་རང་འགྲོས་ཀྱིས་ཕྱིན། རྐང་གླིང་པ་གཉིས་འཆམས་ཀྱི་ཕྱིར་འཆམས་གཞུག་ཏུ་ཡོང་ལ།
འཆམས་གྲལ་རིམ་བཞིན་དོགས་སུ་བཏང་། འཆམས་དཔོན་དང་འཆམས་གཞུག་པ་གཉིས་མ་ཐུག་ཙམ་བྱས་ནས་འཆམས་པ་སྒོ་དང་ཉེ་རིམ་བཞིན་དགུ་བརྡུང་འཕག་ཤད་ཆེ་བ་དང་། གཞན་རྣམས་ཀྱིས་སྙོམས་པར་བྱས་ལ་རིམ་བཞིན་ལོག དགུ་ཚན་དྲུག་རྫོགས་མཚམས་རེ་རེ་རྐང་གླིང་རེ་འབུད། གཡབ་དར་མི་བྱེད། བདུན་པ་རྫོགས་ནས་རྐང་གླིང་ཀྱང་མི་འབུད་པར་རྐང་གླིང་པ་རྗེས་མ་དེས་འཆམས་རྫོགས་པས་གསལ་རྔ་རོལ་བར་བྱུང་བསྟུན་རོལ་བསྐོར་འབེབས་བཅས་བྱས་ལ་བཞག གྲོལ་དུང་གཏོང་། དེ་ནས་དཔོན་སློབ་ཀུན་གྱེས། ཆོག་བསྒྲིགས་ལ་འཆམས་ཇ་གསུམ་གྱི་དང་པོ་བུད་མེད་རྫོགས་མཚམས། གཉིས་པ་པུ་ཏྲའི་སུམ་བརྡུང་རྫོགས་མཚམས།
གསུམ་པ་བདུན་བརྡུང་གཉིས་རྫོགས་མཚམས་སུ་གཏོང་ཞིང་། དང་པོ་དེ་འཆམས་པ་སེར་སྐྱ་ཚང་མ་ཚོམས་ཆེན་ཕུ་མདར་གངས་ཤོངས་བྱས་ནས་ཞུ། གཉིས་པ་དང་གསུམ་པ་རུ་འདྲེན་འཆམས་པ་ལ་གོང་བཞིན་དང་། པུ་ཏྲ་བ་བྱིངས་མཐིལ་དུ་སྒོར་ངེད་རང་རྔ་གྲལ་དུ་ཡོང་ནས་ཞུ། ཇ་མཆོད་རིགས་ལ་དུང་རྒྱ་གླིང་གཏོང་། དེ་ཉིན་གྱི་དུས་ཇ་དང་ཕྱི་འདྲེན་སོགས་མང་ཇ་རྣམས་ཀྱང་སྐབས་གང་འོས་སུ་གཏོང་། རྔ་རོལ་དང་པུ་ཏྲ་འཆམས་པར་ཆབ། གྲྭ་འཆམས་པ་རྣམས་ཐེར་གཟན་སྤུ་ཕྲུག་གང་རིགས་ལྷྭམ་གསར་པ། མི་སྐྱ་རྣམས་ཞྭ་གོས་ལྷྭམ་གསར་པ། སྔར་རྔ་ཆུང་པ་དང་།
སྐྱེས་ཆེ་ཆུང་པ་རྣམས་ལ་ལག་ཆ་ཡོད་པ་མ་གཏོགས་འཆམས་པ་གཞན་ཚོར་མི་འདུག་ཅིང་གསེར་སྐྱེམས་དང་པུ་ཏྲའི་འཆམས་དཔོན་གྱི་རྡོ་རྗེ་འཁྱེར་ཡང་ད་ནས་བཟུང་གོང་བཞིན་ཏེ། ཆོག་བསྒྲིགས་ཀྱི་རྣམ་བཞག་གོ། ༈ །ཉེར་གཉིས་ལ་མཆོད་གཏོར་དང་། རྒྱག་གཏོར་སོགས་ཀྱི་དགོས་ཆ་སྔོན་གྱི་ཕྱག་དེབ་བཞིན་དང་དབྱིབས་དང་བཤམ་ལུགས་བཅས་དེང་སང་བཞིན། གྲྭ་ཚང་དང་སྤྱི་མཆོད་པ། གཙོ་ཐབས་ལ་སོགས་ཀྱིས་བྱེད། ཚོམས་ཆེན་གྱི་ཐོག་འཁོར་མར་འཇམ་དབྱངས་བསོད་ནམས་དབང་ཕྱུག་གི་སྐུ་ཐོག་ལ་བཞེངས་པའི་གོས་ཀྱི་བླ་རེ། སེང་གཡབས་ཀྱི་གདོང་ལ་ཨ་མེས་ཞབས་ཀྱི་ལྡ་ལྡི་གྱིང་འཁོར་མར་མངྒའི་མཚན་ཅན་ཡབ་སྲས་དང་། ངེད་རང་གི་ཐོག་ལ་བཞེངས་པའི་གོས་ཡོལ། གནམ་ཡངས་ལ་ཨ་མེས་ཞབས་ཀྱི་དྲག་པོའི་རས་ཡོལ་ཞེང་ཆུང་།
གདུང་ཁེབས་འཁོར་མར་ཡབ་རྗེའི་སྐུ་ཐོག་གི་གོས་ཀྱི་ལྕེ་ལེ། ཀ་བ་རྣམས་ལ་ཀ་དར་ཅི་འབྱོར། སྒོ་ནང་གི་ཀ་དྲུང་འབག་རྐང་བཞི། གོས་ལྷྭམ་བཅས་པར་ཁྲབ་རྨོག་གཟབ་ཁྱད་ཅན་གདོང་གྲལ་གྱི་ཀ་རིང་གཉིས་དང་། ཀ་ཐུང་གཉིས། རྒྱབ་གྲལ་གཡས་གཡོན་གྱི་ཀ་བ་རྣམས་ལ་གོ་མཚོན་ཅི་འབྱོར་ནུབ་ཀྱི་སྐྱ་རྩ་ནས་ཤར་བསྟན་ལ་ངེད་རང་གི་ཁྲི། གུང་གྲལ་གཡས་གཡོན་འཇགས་གདན་གྱི་གྲལ་འགོར་བན་ཚང་དབུ་བྱེད་གསུམ། བདེ་གླིང་དབུ་བྱེད། ཡུལ་ཆེན་སློབ་དཔོན་གཉིས་རྣམས་ལ་སྒོ་གྲུམ། ལུ་གདོང་དབུ་བྱེད་དབྱངས་དཔོན་རྣམས་ལ་གྲུམ་ཡུག
དེ་འཕྲོས་འཇབས་གདན། རྒྱབ་གྲལ་གཡས་ཀྱི་གྲལ་འགོར་བརྒྱ་ཚོ་དཔོན་དང་། འདར་གྲང་སློབ་དཔོན་ལ་འབོལ་གྲུམ། དབྱངས་དཔོན་ལ་གྲུམ་ཡུག གཞན་འཇབས་གདན། མཐའ་གྲལ་གཡས་ཀྱི་འཇབས་གདན་འགོར་འདར་གྲོང་དབུ་བྱེད་ལ་སྒོར་གྲུམ། མཁན་ཆེན་ཕེབས་ན་གོང་གྲལ་གྱི་འགོར་ས་གདན་ཁྲི་རྒྱབ་ཡོལ་གསོལ་ལྕོག འཇབས་གདན་འགོར་གྲྭ་ཚང་མཆོད་དཔོན་ལ་སྒེར་གྲུམ། ཟོར་ལས་པར་གྲུམ་ཡུག རྒྱབ་གྲལ་གཡོན་གྱི་འཇབས་གདན་འགོར་དུང་མཁན་ལ་སྒེར་གྲུམ།
དབྱངས་དཔོན་ལ་གྲུམ་ཡུག དེ་རྒྱབ་སྤྱི་མཆོད་པར་སྒེར་གྲུམ། གྲྭ་ཚོགས་མ་ཤོམ་ན་མཐའ་གྲལ་གཡོན་ལ་འཇབས་གདན། སྒོ་ནང་གཡས་ལ་མཐིལ་པའི་ལས་ཚན་དང་དུང་ཆེན། རྫག་དུང་པ་རྣམས་ཀྱི་གདན། སྒོ་ནང་གཡོན་ལ་སྐྱ་བོ་པའི་གདན་བཅས་གྲ་བསྒྲིགས། ༈ །ཉེར་གསུམ་སྔ་བར་བན་ཚང་པ་ཕྱེད་བསྒོས་ཀྱི་དུས་གཏོར་དང་གུར་དྲག དེ་མཚུངས་ཚོགས་ཆེན་ཆོ་གའང་ནམ་ལངས་ཡན་མ་གྲོལ་བར་བྱས། འཆམས་སྐུ་དོ་དམ་པ་སྐུ་གཉེར་བསྙེན་སོང་དང་མཐིལ་པའི་འཆམས་སྐུ་གྱོན་མི་རྣམས་ཀྱི་ཁྱད་འཕགས་ལྷོ་བྱང་། ཚོམས་བར་གྱི་འཆམས་སྐུ་གང་ཡོད་ཚོམས་ཆེན་དུ་བསྐྱལ་ནས་ཁྲིའི་གཡོན་ནུབ་ནས་ཤར་གཟིགས་ལ་འཕགས་མགོན་གཉིས།
བྱང་ནས་ལྷོར་གཟིགས་ཀྱི་གྲལ་འགོར་བདག་ཉིད་མ་གཉིས་ཤོངས་བར་བྱས་ནས། དེ་མཚམས་མཁན་བཙུན་པ། དེའི་འོག་ཏུ་ཆོས་རྗེ་བླ་མ་དང་སྔགས་འཆང་ཐུན་མོང་གི་འཆམས་སྐུ་གཉིས། གྲགས་བློ་བའི་འཆམས་སྐུ་གཉིས། མགོན་ནུབ་ཨ་མེས་ཞབས་ཀྱི་འཆམས་སྐུ་བཞི་རྣམས་དང་། ཁྲིའི་གཡས་ལྷོ་ནས་བྱང་གཟིགས་དང་། ནུབ་ནས་ཤར་གཟིགས་ལ་འཇམ་དབྱངས་བསོད་ནམས་དབང་ཕྱུག་ཡབ་སྲས་ཀྱི་འཆམས་སྐུ་རྣམས་བཞུགས་རྒྱུ་བཅས་བཅའ་བསྒྲིགས། འཆམས་སྐུ་གདན་འདྲེན་པ་དཔོན་སློབ་ཚང་མ་གཟབས་སྤྲོས་ངོས་རོལ་སིལ་གང་ཡོད་ལ་གོས་ཆེན་གྱི་ཆོས་གོས་སྣམ་སྦྱར། རྔ་པར་གོས་བེམ་རྙིང་པ་གང་ཆེད་དང་། དེ་འཕྲོས་སྣམ་ལྕམ་གསར་པ།
དེང་སང་དཀར་པོ་རྒྱང་གྲགས་ཁོ་ན་ལས་འབུད་སྲོལ་མི་འདུག་ཀྱང་། སྔ་ཐོག་དབྱངས་དཔོན་སོ་སོའི་འོག་ལ་བཀའ་ཤོག་གནང་ཚེ་རྔ་མི་ཐོགས་པ་རྣམས་ཀྱིས་དུང་སྤོས་ཕོར་གསུངས་པ་ལ་དཔག་ན་དུང་མང་པོ་འབུད་སྲོལ་ཡོད་ཚོད་བཅས་རོལ་སིལ་ཉི་ཤུ། དེ་འཕྲོས་རྔ། རོལ་སིལ་གཡས་གྲལ་གྱི་མཐར། དཀར་པོ་རྒྱང་གྲགས་དང་། སློབ་དཔོན་པདྨའི་རྫག་དུང་། དེའི་གཡས་སུ་གྲྭ་ཚང་གི་རྐང་གླིང་པ་གཉིས། ཆོས་སྡེ་ལྷོའི་འཁར་རྔ་བ་གཉིས། གཡོན་གྲལ་གྱི་མཐར་ས་པཎ་གྱི་ཆོས་དུང་དཀར་པོ་ཆོས་འཕེལ་དངུལ་ཤོག་མེད་པ། ཆོས་རྗེ་ཁུ་དབོན་སོགས་གོང་མ་མང་པོའི་ཆོས་དུང་ཡ་ཚོ་མ་ལྷ་བྲིས་པའི་རྐང་གླིང་པ་གཉིས་བདེ་ཆེན་གླིང་ཆོས་ཁྲིམས་པ་དང་སྐུ་གཉེར་གྱི་འཁར་རྔ།
དུང་བཞིར་དུང་གོས། རྐང་གླིང་དང་འཁར་རྔ་སྒྲིགས་རྒྱུག་པར་སྣམ་ཆོས་ལྷ་བྲིས་པར་གཟན་དཀྱུས། མཐའ་བསྐོར་དུ་གཉེར་ཚང་གིས་ཟངས་དུང་ཆེ་ལེགས་ཕུན་ཚོགས་འབྲུག་སྒྲ། གསེར་དུང་འཛམ་གླིང་དབང་སྡུད། དངུལ་དུང་དཔལ་འབྱོར་དར་རྒྱས། བོད་གླིང་སྙན་གྲགས་དང་། བསོད་ནམས་ང་རོ་བཅས་ཁྱོན་ཆ་ལྔ། རྫག་དུང་དང་། རྒྱ་གླིང་གཉིས་ཀ་ཆ་གཉིས་རེ། མདུང་དར་ཆེ་ལེགས་དཀར་པོ་གཉིས་དང་ནག་པོ་བཞི་ལྷ་མཆོད་ཀྱི་མདུང་བཅོ་བརྒྱད།
སྐྱ་བོ་དཔོན་དང་། གསེར་སྐྱེམས་སྤོས་ཕོར་བ་རྒྱུན་བཞིན། ཧཱ་ཤང་ལྔ་རྣམས་ལས་དུང་མདུང་གསེར་སྐྱེམས་པ། སྤོས་ཕོར་བ་རྣམས་རྒྱ་ལུ་ཆས། རྫག་དུང་པ་ཆ་གཉིས་གོས་དམར་གཟན་རྩེ་ཞྭ། རྒྱ་གླིང་པ་བཞི་རྒྱ་ཞྭ་རྒྱ་གོས་བཅས་གངས་ཉི་མ་བརྩེགས་གང་ལ་བཞི་ཐོག་གི་རྩེར་བཅོམ་རོལ་རྒྱུན་བཞིན་གྲུབ་ནས། ཐོག་མར་མདུང་གཅིག་དར་དཀར་པོ་གཉིས་གཤིབ། དེ་ནས་དར་ཁྲ་དགུ། མདུང་ནག་བཞི། དར་ཁྲ་དགུ་རྣམས་གྲལ་བསྒྲིགས་ཏེ་མར་ཡར་གཉིས་ཀ་ལ་རྒྱལ་སྒོ་འགྲིམ་སྐབས་མདུང་རྩེ་ཕྱིར་བསྟན་ནས་ཁུར།
མདུང་པའི་རྗེས་སུ་སྐྱ་བོ་དཔོན། ཧྭ་ཤང་ལྔ། དུང་ཆེན་སྐད་བཟང་ཆ་གཉིས་ཟངས་དུང་ཆེ་ལེགས་ཆ། གསེར་དུང་དངུལ་དུང་ཆ། རྫག་དུང་ཆ་གཉིས། རྒྱ་གླིང་ཆ་གཅིག ཕྱེ་ཕུར་གང་ཡོད། རྐང་གླིང་བཞི། ཆོས་དུང་བཞི། འཁར་རྔ་བཞི།
རྔ་རོལ་གང་ཡོད། སྤོས་ཕོར་བ་ཆ། ཡང་རྒྱ་གླིང་པ་ཆ། གསེར་སྐྱེམས་པ་བཅས་གྲལ་བསྒྲིགས། རྒྱལ་ཐོ་སྒང་དུ་སྤྱན་འདྲེན་གྱི་བཅོམ་དུང་། དབྱངས་རོལ་རྐང་གླིང་འདོན་ཆ་བཅས་རྒྱུན་བཞིན་དང་། ལག་ཁྱེར་བ་སོགས་ཀྱི་གྲྭ་སྔ་ཕྱི་གོང་བཞིན་ལ། རྔ་རོལ་གྱི་གྲལ་བཅའ་ཡིག་བཞིན་གསེར་སྐྱེམས་པའི་སྔོན་ལ་མོན་ཆུང་པུ་ཏྲ་མཚོན་བྱེད་ནག་རེང་པ། རྔ་ཟླུམ་ཐེབ་ཞྭ་ཅན། ཨ་ཙ་ར་རྣམས་དང་།
འཆམས་སྐུ་གྲལ་རིམ་གྱིས་ཕེབས་ལ། ས་སྐྱ་ཚོགས་ཤར་སྒོ་དང་ཉེ་བར་ཐོག་མར་མདུང་དར་གང་ཡོད་ལྷོ་བྱང་དུ་གྲལ་རིང་། དེ་མདུན་དུང་ཆེན་གང་ཡོད་ལྷོ་བྱང་དུ་གྲལ་བསྒྲིགས་པའི་མཐའ་གཉིས་སུ་རྫག་དུང་ཆ་རེ། དུང་པའི་མདུན་དུ་རྒྱ་གླིང་ཆ་གཅིག དེ་ནས་རྔ་རོལ་གྱི་གྲལ་བཅའ་ཡིག་བཞིན་ལ་མཐའ་གཉིས་སུ་དུང་རྐང་གླིང་འཁར་རྔ་ཕྱེ་ཕུར། ནག་རེང་པ་སོགས་ཀྱི་རྗེས་ལ། སྤོས་ཕོར་རྒྱ་གླིང་གསེར་སྐྱེམས་རྣམས་གང་འོས་སུ་བསྡད། རོལ་མོ་བསྒྱུར་བ་དང་གསེར་སྐྱེམས་ལན་གསུམ་གཏོར་ལ་རྐང་གྲངས་མེད་པའི་གཟིང་འཆམས། མགོན་པོ་རྣམས་སྐུ་འཆམས་ཀྱིས་ཇོར་ཉེར་བྱོན་པ་དང་། ཐམས་ཅད་གང་གི་གྲལ་རིམ་བཞིན་ཕྱིན་ལ།
བཞི་ཐོག་རུ་མདུང་པ་གང་ཡོད་རྒྱ་གར་རྒྱ་ནག་གི་མདོའི་གཡབ་སྟེང་ལ་ཤར་ནས་གྲལ་འགོ་དང་། ནུབ་ཏུ་གྲལ་གཞུག་ཁ་བྱང་བསྟན་དུ་བསྒྲིགས། དུང་ཆེན་རྫག་དུང་གང་ཡོད་དང་། རྒྱ་གླིང་ཆ་གཅིག ཚོམས་ཆེན་ནུབ་ཀྱི་ཤག་སྟེང་ལ་ལྷོ་ནས་བྱང་དུ་ཁ་ཤར་བསྟན་ལ་བསྒྲིགས། ཚོམས་ཆེན་མདོའི་སྒོ་སྟེང་དུ་ཕྱེ་ཕུར་བ་གང་ཡོད་སྤུང་གྲལ་དུ་བསྒྲིགས་པའི་རྒྱབ་རུ་འཁར་རྔ་བཞི། རྐང་གླིང་བཞི། ཆོས་དུང་བཞི། རྔ་རོལ་གྱི་གྲལ་བཅའ་ཡིག་བཞིན་སྐྱ་བོ། ཧྭ་ཤང་།
སྤོས་ཕོར། གསེར་སྐྱེམས་པ་རྒྱ་གླིང་ཆ་གཅིག་རྣམས། མཐིལ་གྱི་གང་འོས་སུ་བསྡད་ལ། རོལ་མོ་དང་འཆམས་རྒྱུན་བཞིན་བྱས་ནས་གྱེས། མཐིལ་དང་རྒྱལ་ཐོ་སྒང་གི་བཅོམ་རོལ་དང་། ས་སྐྱ་ཚོགས་ཀྱི་སྐུ་འཆམས་རྣམས་ལ་དུང་ཆེན་རྫག་དུང་གང་ཡོད་འབུད། སྤྱན་འདྲེན་གྱི་རོལ་མོ་བྱིངས་ལ་དུང་ཆེན་རྫག་དུང་ཆ་རེས་བསྐོར་གྱིས་འབུད། རྒྱ་གླིང་གཉིས་ནི་རྣམ་པ་ཀུན་ཏུ་རྟག་སོར་དང་། དཀར་དུང་རྐང་གླིང་རོལ་མོ་དང་བསྟུན་ཚང་མ་འབུད། ཀུན་རྭར་སྐུ་འཆམས་ཀྱི་རིང་དུང་ཆེན་ཆ་གཉིས་བསྒྲིགས་ཤིག་དང་།
ཆ་གཅིག་རེ་མོས་ཀྱིས་འབུད། རྫག་དུང་ཆ་གཉིས་རེ་མོས་སོ། ། ཚོགས་སུ་དུང་ཆེན་སྐད་བཟང་ཆ་གཅིག་དང་། རྫག་དུང་ཆ་གཅིག་རྐང་གླིང་དང་ཆོས་དུང་རྒྱུན་བཞིན་འཆམས་སྐུ་རྣམས་ཚོམ་ཆེན་དུ་བཞུགས་ཚར་བ་དང་། ཆོས་དུང་བཏང་ནས་ཚོགས། གནས་ཡོ་བྱིན་བརླབས་ཀྱི་སྐད་གཏོང་བ་ནས། གཏོར་བསྔོའི་བཟླས་བཤམས་ཀྱི་མཆོད་པ་འཕྲིན་འཆོལ་གྱི་བར་རྒྱུན་བཞིན། ཕྱག་འཚལ་སྔོན་འགྲོའི་བཤགས་པ་ནས་བཟུང་། མཐིལ་ཆོས་ཁྲིམས་པས་དུང་གསར་འབུལ་བའི་བར་རྒྱུན་གྱི་ཉེར་བཞི་སོར་བཞག་གསོལ་བ་དགོང་དུང་བཅས། གཏོར་འབུལ་བན་ཚང་པ།
དབྱངས་ཆགས་མི་དགོས། ཉེར་བཞི་ལ་དུང་ཐོར་འགོ་ཟིན་ཙམ་ལ་བཏང་ནས། གནས་ཡོ་བྱིན་བརླབས་ཀྱི་སྐད་གཏོང་ནས་བཟུང་སྤྱན་རས་གཟིགས་ཀྱི་བདག་བསྐྱེད་ཆུ་སྦྱིན་ཛམ་སེར་ནག དཀར་ཆ་བཞི་སོགས་ནས་བཟུང་། བསྟོད་པའི་བར་རྒྱུན་གྱི་ཉེར་དྲུག་བཞིན། སྔགས་དབྱངས་བསྟོད་པ་སངས་རྒྱས་བསྟན་པ་སྲུང་མའི་སྡེ་ཚན་ཚོགས་སོགས་རྒྱུན་བཞིན་གཏོར་འབུལ་རྒྱབ་གྲལ་གཡས། འདི་ནས་ཉེར་བརྒྱད་ཀྱི་བར་དབྱངས་ཆགས་རྒྱུན་བཞིན། འཆམས་དབྱངས་མཉེས་ཆས་སྔར་ནས་ལྷ་ཁང་རྡོ་གཅལ་དུ་མཛད་སྲོལ་འདུག་ཀྱང་། ད་ནས་བཟུང་ས་སྐྱ་ཚོགས་རང་དུ་གང་ཅི་ནས་འགྲིགས་ཅིང་ལེགས་འདྲ་བས་ཚོགས་ཀྱི་ཤར་ལྷོ་བྱང་གསུམ་ནས་ཐིག་ཚད་བྱས་ལ་དཀྱིལ་དྲང་པོར་འཆམས་ཕྱར། དེ་མཐར་འཁོར་མར་པུ་ཏྲ་འཆམས་པའི་འཇབས་གདན།
དེའི་ཕྱིའི་ཤར་བྱང་གཉིས་སུ་འདོམ་གང་ཙམ་གྱི་སར་དགེ་སློང་དང་སྔགས་པའི་འཇབས་གདན་མེ་ལྕགས་འགུགས། འཆམས་ཕྱར་གྱི་ཤར་གྱི་མཐའི་འཇབས་གདན་ནང་མའི་ནང་ནས་ནུབ་ཕྱོགས་སུ་ཁྲུ་དོ་ཙམ་གྱི་སར་ཤར་ནུབ་ལ་རྐང་གླིང་སྤོས་ཕོར་བའི་འཇབས་གདན་ཐུང་ངུ་བཅས་རུ་འདྲེན་ལས་མཁན་རྣམས་ཀྱིས་གྲལ་གྱི་མཐའ་དབར་ལ་བུད་མེད་འཆམས་པ་རྣམས་ཤ་སྐལ་ལེན་པའི་ཚེ་གང་མནོན་སུ་རྒྱུག་ཆོག་པ་བཅོས། ཆོས་ཁྲིའི་ལྷོའི་རབ་གསལ་གྱི་དཀྱིལ་ཐད་ཙམ་ལ་རྔ་རོལ་གྱི་གྲལ་སྒྲིག་རྒྱུའི་དབུས་སུ་ངེད་རང་གི་འགྲུལ་ཁྲི་རྒྱབ་ཡོལ་ལྕོག་རྩེ་བཅས་ཤར་བསྟན་ཁྲིའི་མདུན་ཟུར་གཡས་སུ་གྲུམ་རྩེ་བཞི་འཇབས་གདན། གཡོན་དུ་མཁན་ཆེན་ཕེབས་ན་ས་གདན་འབོལ་གྲུམ་ཁ་ཆ་རྒྱབ་ཡོལ་ལྕོག་རྩེ། དེའི་གཡོན་དུ་གྲུམ་རྩེ་ལྔ་འཇབས་གདན། གང་འོས་སུ་མཛོད་པར་ས་གདན་འབོལ་གྲུམ་ཁ་ཆ་ལྕོག་རྩེ། དེའི་གཡས་གཡོན་ལ་དྲུང་འཁོར་སེ་མོ་བ་སོགས་ཀྱི་གདན་ཕུར་སྒྲུབ་བཞིན་སྒྲིག ངེད་རང་དང་དྲུང་འཁོར་སེར་སྐྱ་ཚང་མ་རྔ་རོལ་འཆམས་པ་དུང་པ་སོགས་གང་ཡོད་གཟབ་སྤྲོས་བགྱིས་ལ། ངེད་རང་གཟན་འཆམས་ཆས་ཀྱི་ཕྱིར་ཆོས་གོས་མེ་ལོང་ལ་ས་ཞུ་གོས་ལྕམ་རྔ་རོལ་ཆོས་དུང་པ་རྣམས་སྣམ་ལྕམ་གསར་བ་རྩེ་ཞྭ་བཅས། བཞི་ཐོག་སྟེང་ནས་ཆོས་དུང་བྱུང་འཕྲལ་ཆད་ལུས་མེད་པར་འདུས།
ངེད་རང་དང་རྔ་རོལ་མདུང་དར་དཀར་པོ་གཉིས། གསེར་དུང་། དངུལ་དུང་། རྒྱ་གླིང་། སྤོས་ཕོར་གདུགས་པ་སོགས། ཕུར་སྒྲུབ་ཀྱི་འཆམས་བཞིན་གྲལ་བསྒྲིགས་ནས་ཕྱིན་ལ་གོང་གི་གྲལ་གདན་ལ་འཁོད། མདུང་པ་དུང་རྒྱ་གླིང་། རྫག་དུང་རྣམས་འཆམས་གདན་ཕྱིར་ཁ་ཤར་ནས་ནུབ་བསྟན་དུ་བསྒྲིགས། པུ་ཏྲ་བ་རྣམས་དང་ལས་ཚན་གྱི་གདན་ལ་ལྷོ་ཆོས་ཁྲིམས་ལས་ཐོག ལྷོ་བྱང་གི་གྲྭ་ཁྲོལ།
ཆོས་འཁོར་ལྷུན་པོ་བ་རྣམས་ཁྲི་ཆེན་གྱི་ཤར་དང་། ལྷོའི་ས་སྟེགས་དང་མཐིལ་འཆམས་རྭར་མི་གནོད་པར་ཚོགས། རིན་ཆེན་སྒང་པ་རྣམས་དར་ཆེན་གྱི་ལྷོ་ཕྱོགས་སུ་དཔུངས། ཞལ་ངོ་དང་། བླ་དཔོན་མགྲོན་པོ་དྲགས་རིགས་རབ་གསལ་ཐོག་ཁ་སོགས་གང་འོས། ཁྲོམ་པ་བྱིངས་ཐིག་ནང་ལས་མི་འདའ་བའི་སར་ཚོགས་གྲུབ་པ་དང་། རུ་འདྲེན་གྱི་བཅོམ་རོལ་སྒང་དུང་དང་དགེ་སློང་ནས། སྐྱེས་ཆུང་གི་བར་གྱི་རུ་འདྲེན་སྤྱན་འདྲེན་རྣམས་ཡོངས་རྫོགས་བཏང་། དགེ་སློང་གི་ཆེམས་བརྡུང་ལ་རྐང་གླིང་སྤོས་ཕོར་བ་འཐོན་ཚུལ་སོགས་ནས་བཟུང་། ཆོག་བསྒྲིགས་བཞིན་བྱས་ལ།
རྔ་ཆུང་པ་གཉིས་གཟན་འཆམས་ཆས་བཞིན་དང་། དགེ་སློང་རྣམས་སྣམ་བུའི་ཆོས་གོས་སྣམ་སྦྱར་གང་འོས་གཡས་སུ་སྤྱི་བླུགས་ཆུ་བཅས། རྔ་ཆུང་པ་དགེ་སློང་ཚང་མ་གྲྭ་ཞྭ་སེར་པོ་ཞྭ་ལག་གཡོན་ནས་མདུན་དཀྲིས། དཀྱུས་ཞྭ་རྩེ་གཡས་བསྟན་དུ་གྱོན་ཚོགས་ཀྱི་མཐའ་ནས་འཆམས་ཞིང་བསྐོར་ལ་དར་ཆེན་གྱི་བྱང་ནས། འཆམས་འཕྲོ་བཅད་ཅིང་བཞེངས་གྲལ་བསྒྲིགས་འཆམས་ཞུས་པས་འཆམས་རྫོགས་པའི་གསལ་བྱུང་བ་དང་རོལ་མོ་འཇོག་ཚུལ་ཆོག་བསྒྲིགས་བཞིན། འཆམས་ཕྱར་གྱི་ཤར་གྱི་མཐའི་འཇབས་གདན་ཕྱི་མར་གྲལ་འགོ་ལྷོ་དང་གྲལ་གཞུག་བྱང་ཞལ་ནུབ་བསྟན་དུ་དགེ་སློང་རྔ་ཆུང་པ་དང་བཅས་པ་གདན་ལ་བཞུགས། སྔགས་པའི་བསྐུལ་དང་སྔགས་འཆམས་པ་རྣམས་གཟན་འཆམས་ཆས་བན་ཕུར་མཐིང་ཁྲ། སྔོན་ནས་གྱོན་སྲོལ་མི་འདུག་ཀྱང་དངོས་གཞིའི་ཚེ་ཞྭ་ནག་ཡོད་ཅེས་པའི་བརྡར་རྩེ་ཞྭ་དམར་པོ། དཀྱུས་དང་ཟུར་ཞྭ་དགེ་སློང་བཞིན་ལ་ཞྭ་ལག་ཞྭ་ནང་དུ་ཅུང་ཟད་བཅུག་པ་རྐང་གླིང་པའི་ཞྭ་བཞིན་གྱོན་ལ་གོང་བཞིན་འཆམས་ནས། དགེ་སློང་དང་ཆ་འདྲ་བའི་འཇབས་གདན་ལ་གྲལ་འགོ་ཤར་དང་གྲལ་གཞུག་ནུབ་ཞལ་ལྷོར་བསྟན་རྫོགས་མཚམས་དང་བཞུགས་ཚུལ་གོང་བཞིན།
བུད་མེད་གྱི་བསྐུལ་དང་རྔ་ཆུང་པའི་རྩེ་ཞྭ་སྔགས་པ་བཞིན་འཆམས་པ་རྣམས་ཕོ་གོས་དམར་པོ་སྟོད་གོས་རྒྱན་བཅས་གྱོན་ནས་འཆམས་ལ་ཆོག་བསྒྲིགས་བཞིན་ལོག ཁྲོ་ཁང་ནས་མང་ཇ་གསུམ་ཡོང་བའི་དང་པོ་འདིར་ཞུ་ཞིང་། ཇ་གསུམ་ཀའང་མཉེལ་ཆས་པ་སེར་སྐྱ་གང་ཡོད་དང་། གྲྭ་བཙུན་མང་ཇ་རྒྱུན་རྒྱུག་རྣམས་ལ་འདྲེན་པའི་གང་འདྲེན་ཆས་དང་དཀར་ཡོལ་འབུལ་འགྲེམ་ཕུར་བསྒྲུབ་བཞིན། ཇ་གྲུབ་ནས་ཆབ་དང་གུང་གསེང་། འདུས་ནས་ཕུབ་ཆེན་པའི་སྐུལ་སྐྱེས་འཆམས་རྔ་ཆུང་པ་བཅས་རྒྱལ་ལུ་ཆས། གཡས་གྲི་ལག་ལོང་དང་། གཡོན་ཤུབ་ཐོག་ནས་དལ་ཆེན་གྱི་བྱང་ཆུབ་མཚམས་ལ་ལངས་གྲལ་དང་། ཐམས་ཅད་ཀྱིས་གྲུབ་ནས་གཡས་བསྐོར་རང་འགྲོས་སྔགས་པའི་གྲལ་བཤམས་ནས་རྔ་རོལ་རྒྱབ་འཁོར་མར་གང་གཤོམ་བསྡད། ཕུབ་ཆུང་པའི་བསྐུལ་དང་།
ཆ་ལུགས་འཆམས་ཚུལ་བཅས་འདྲ་བར་བྱས་ནས། སྐྱེས་ཆེན་གྱི་གཤོམ་ལྷོ་ཏལ་མ་དང་། ཤར་ལ་མེ་ལྕགས་འགུག་ཏུ་བསྡད། དེ་ནས་ལྕམ་རོལ་སྒང་དུང་། གནོད་སྦྱིན་ཡབ་ཡུམ་གྱི་བསྐུལ་ཚིག་རྐང་དྲུག་བྱས། གདོང་མ་དང་ལས་མགོན་འཆམས་པ་རྣམས་བན་རལ་ཐོགས། སྤོས་ཕོར་བའི་འཆམས་བཅས་ཆོག་བསྒྲིགས་བཞིན། དགུ་ཚན་བདུན་པའི་གནོད་སྦྱིན་ཡབ་ཡུམ་རྗེས་ངེད་རང་འཆམས་རན་པ་དང་རྔ་གྲལ་པའི་ས་ནས་འཆམས་ཁང་གི་སྒོར་ཕྱིན་ཏེ་འཆམས་ལ་དེ་རྗེས་དགུ་ཚན་བདུན་པའི་པུ་ཏྲ་མིང་སྲིང་ཐོན། གཅིག་བརྡུང་ནས་ལྔ་བརྡུང་གི་བར་འཆམས་བསྐོར་རྣམས་གཉིས་རེ། གཅིག་བརྡུང་རྫོགས་ནས་མང་ཇ་གཉིས་པ་མཆོད་སྐབས་ངེད་རང་ཁྲིར་འཁོད།
གཞན་རྣམས་རུ་འདྲེན་གྱི་ནང་གི་གདན་ལ་བཞུགས། ཇ་གྲུབ་ནས་གུང་གསེང་འདུས་ནས་འཆམས་ཀྱི་འཕྲོས་དྲུག་བརྡུང་གི་འགོར་དགུག་གཞུག་ཅིག གཡས་ལོག་གཡོན་ལོག་པད་ཀོར་ལྕགས་འཐེན་རྣམས་གྲུབ་ནས་མང་ཇ་གསུམ་པ་མཆོད་ཚུལ་གོང་བཞིན་གྲུབ་ནས་ཆབ། དཔང་གཟུགས་དྲུག་བརྡུང་ཚུགས་པ་དང་འཆམས་ཕྱར་གྱི་ལྷོའི་མཐར་པུ་ཏྲ་འཆམས་པ་རྣམས་གྲལ་ཡུག་གཅིག་ལ་ཤོངས་ན་དང་། དེ་མིན་ཕྱི་གྲལ་ནང་གྲལ་དུ་གདན་བསྒྱུར། དྲུག་བརྡུང་དང་བདུན་བརྡུང་ཚར་གཅིག་བྱས་ནས་ཆེམས་བརྡུང་ཚུགས་པ་དང་ངེད་རང་ཁྲི་ལ་འདུག པུ་ཏྲ་བ་རྣམས་ལྷོ་ནས་བྱང་གཟིགས་གྲལ་གདན་ལ་བཞེངས། དཀར་དུང་དང་དུང་ཆེན་དྲག་དུང་། རྔ་ཆུང་པ་དང་བུད་མེད་རྣམས་ཆོག་བསྒྲིགས་བཞིན་རྒྱུག་ནས་དུ་ཙམ་ཞིག་སོང་བ་དང་། དཀར་དུང་དང་དུང་ཆེན་དྲག་དུང་ངེད་རང་གི་མཆོད་དཔོན་པས་སྔ་རྟིང་གཉིས་ལ་དར་རིང་བ་རེ་དང་།
གཞན་རྣམས་ལ་ཐུང་བ་རེ་སྤྲད་ཚར་བ་དང་འཆམས་གྲལ་བསྒྲིགས་ལ་འཆམས་གདན་གྱི་ལྷོ་ནུབ་ཁྲོ་ཁང་གི་ཐད་ཙམ་ནས་ལོག་འཆམས་བླངས་པ་དང་པུ་ཏྲ་བ་རྣམས་གདན་ལ་བཞུགས། བུད་མེད་ཀྱི་རྗེས་སུ་རྔ་ཆུང་པ་སྔོན་འགྲོའི་དགེ་སློང་། དེའི་རྗེས་སུ་རྔ་ཆུང་པ་སྔོན་འགྲོ་བའི་སྔགས་པ་མཐུད་ནས་སྒོ་མོའི་གདོང་ནར་འགྲོས་ཀྱི་རྣམ་པས་འཆམས་ཕྱར་གྱི་དཀྱིལ་ལ་བྱས་ལོག་ཚུལ་དང་། རྔ་ཆུང་པས་དགུག་སྡོད་སོགས་ཆོག་བསྒྲིགས་བཞིན་སྐྱེས་ཆེན་སྐྱེས་ཆུང་གི་ལོག་འཆམས་ཀྱང་རུ་འདྲེན་སྔོན་མ་གསུམ་ལོགས་ཤུལ་ལ་བྱས་ནས་ལོགས་ལ་སྐྱེས་ཆུང་འཆམས་གཞུག་པས་འཆམས་སྐབས་པུ་ཏྲ་བ་རྣམས་འཆམས་རྭར་སྒོའི་འཆམས་སྣ་དང་། འཆམས་གཞུག་ལྷོ་ཕྱོགས་སུ་བྱས་པའི་བར་དེར་འཆམས་དཔོན་ཕྱིན་ལ་ཆོས་དུང་རྔ་རོལ་བ་སོགས་ལངས། རོལ་སིལ་གྱི་བེར་ལེན་པ་སོགས་དང་རྒང་དུང་རྐང་གླིང་འབུད་ཅིང་གཡབ་དར་མི་བྱེད། ཕྱི་ནང་གསང་བ་མའི་བརྒྱད་བརྡུང་གྲུབ་ནས་དགུ་བརྡུང་གི་གྲལ་སྒོར་ནར་གྱིས་རིམ་བཞིན་ལོག་ཚུལ་ཆོག་བསྒྲིགས་བཞིན་དང་། ངེད་རང་ལོག་ཚུལ་བྱས་ནས་སླར་ཁྲི་ཁར་བསྡད་པ་དང་། དུང་རྔ་རོལ་རྣམས་ཀྱང་གྲལ་ལ་འཁོད། འཆམས་རྫོགས་ནས་ངེད་རང་དཔོན་གཡོག་དང་།
རྔ་རོལ་བ་སོགས་གྲལ་རིམ་གོང་བཞིན་གྱི་གཞི་ཐོག་ཏུ་བྱོན་ནས་གྱེས། སྔར་ནས་རྔ་རོལ་གྱི་གཡས་གཡོན་སོགས་དང་བསྟུན་རུ་འདྲེན་བཞུགས་གསོལ་འདུག་ཀྱང་འཆམས་འདིས་དངོས་བསྟན་བསྒྲལ་མཆོད་ཡིན་པས་འཆམས་དཔོན་ཁ་ལྷོ་བལྟས་ཀྱི་གཡས་གཡོན་སོགས་ལ་རུ་འདྲེན་འསྒྲིག་དགོས་པས་སོ། ། ཉེར་ལྔ་གཏོར་འབུལ་བཅས་རྒྱུན་བཞིན་ཉེར་དྲུག་ལ་དུང་ཤར་སྐྱར་ལ་བཏང་ནས་ཉེར་བདུན་གྱི་བསྐང་གསོ་དེ་བསུ་བ་ཙམ་མ་གཏོགས་རྒྱུན་བཞིན་ལ་ཤར་པའི་གཏོར་འབུལ་ལ་སྔགས་འཆང་ཆེན་པོའི་གཟིགས་སྣང་ལས་མགོན་ལྔ་རྔ་རོལ་གྱིས་སྔོན་ལ་བྱོན། གཟིགས་སྣང་ལ་མ་ཤར་གོང་གི་ཆ་ལུགས་དང་། ཁྱད་པར་མགོན་པོའི་མན་ངག་དང་མཐུན་པར་ངེད་རང་ནས་བཅོས་པའི་ལས་མགོན་ལྔ་རྔ་རོལ་གྱི་རྗེས་ལ་བྱོན་ལ་གཡབ་ཆེན་གྱི་ལྷོའི་གཡབ་སྟེང་འཆམས་གཞན་རྒྱུན་བཞིན། འདི་ཉིད་མདོས་ཆེན་གཏོང་སྐབས་འཆམས་དཔོན་མ་གཏོགས་པའི་དགེ་སློང་དང་། སྐྱེས་ཆེ་ཆུང་རྔ་ཆུང་པ་བཅས་ཀྱི་ཆས་དང་། གཏོར་འབུལ་གྲུབ་ནས་སྔགས་པ་དང་པུ་ཏྲ་བ་རྔ་རོལ་ཨ་ཙར་བ་སོགས་ཆས་གང་དགོས་ལ་མཛོད་པ་འཁོར་བཅས་ཀྱི་འཆམས་ཆས་རྣམས་ཐོ་ཤར་གྱིས་རྩིས་སྤྲད་ལ་རུ་འདྲེན་འཆམས་ཆས་རྣམས་ལྷ་མཐིལ་དང་། གསེར་སྐྱེམས་པ། སྒོ་མ་ལས་མཁན་གྱི་འཆམས་ཆས་གོས་བེམ་རོལ་ཕོད་རྣམས་གཞི་ཐོག་ཚོམས་དམར་དུ་རང་རང་གི་བསྐྱལ་ལ་བཞག
ཉེར་བདུན་ལ་ཐོ་སྔ་དགོང་གསུམ་གྱི་དུང་རྒྱ་གླིང་ཆོ་ག་ཚང་མ་རྒྱུན་གྱི་ཉེར་བརྒྱད་སོར་བཞག ནུབ་པའི་གཏོར་འབུལ་ལ་འཆམས་གོང་བཞིན། ས་འདུལ་ཁྲོམ་ཟིལ་གནོན། སྲོད་ཀྱི་རྫག་དུང་བཅས། འབག་པ་རྣམས་ཀྱིས་འབག་རྔ་སྒྲོག་རིམ་འབག་ཤིང་གི་རྩ་བར་རྔ་མ་ནག་པོ་དམ་པར་སྦྲགས། དེ་སྟེང་དམར་པོ་རྩེ་ཡར་ཐོན་ལ་རྩ་བ་དམ་དུ་བསྡམ་པའི་དཔལ་རྐང་གི་ཧྲག་ལ་ནག་པོའི་དཔལ་རྐང་སྒོ་མར་དྲངས་པའི་སྟེང་སྔོན་པོ་རྩེ་ཡར་བསྟན་ལ་བསྡམས་པའི་དཔལ་རྐང་གི་ཧྲག་ལ་དམར་པོ་བཏོན། སྟེང་ལྗང་ཁུ་རྩེ་ཡར་བསྟན་གྱི་དཔལ་རྐང་གི་ཧྲག་ལ་སྔོན་པོ་བཏོན། ལྗང་ཁུའི་དཔལ་རྐང་ཡར་དྲངས་ལ་བསྡོམས་ནས་ཆབ་སྟེ་བཞག་ཅེས་སྔགས་འཆང་གྲགས་པའི་མཚན་ཅན་གསུངས། དེང་སང་རྔ་རོལ་གྱི་སྟེང་གོས་དར་གྱི་ལྕེ་ལེ་གང་འབྱོར་གཏོང་ངོ་། ། ཟོར་ལས་པ་ལྔ།
དུར་ཁྲོད་བདག་པོ་གཉིས། བུད་མེད་འཆམས་དཔོན་རྣམས་ལ་ངེད་རང་ནས་བཀའ་བསྒོ། ས་འདུལ་གྲུབ་ཕྲལ། ཉེར་བརྒྱད་འཆམས་ཀྱི་བཅའ་བསྒྲིགས་བུད་མེད་ཀྱི་ཆས་ཐོ་ཤར་ནས་སྤྲད། གྱོན་མི་སོ་སོས་གཞན་གྱིས་མ་མཐོང་བར་ཁུར་ནས་གཞི་ཐོག་མདུན་བདེ་ཡངས་གུར་ཏུ་འགོ་པའི་ངག་བཀོད་བཞིན་སོགས་འཆམས་རྒྱུན་བཞིན་བཅའ་བསྒྲིགས། ས་སྐྱ་ཚོགས་སུ་མཉམ་ཆས་བཞིན་ལ་རྔ་རོལ་གྲལ་གྱི་དབུས་སུ་ངེད་རང་གི་ཁྲི་ཆེན་མདུན་ཟུར་གཡས་གཡོན་ལ་གདན་བཀོད་ཀྱི་རིམ་པ། མཁན་ཆེན་ལ་ས་གདན་གོས་ཀྱི་ཐུགས་གདན་ཉིས་བརྩེགས་གྲུམ་ཚེ་ཁ་ཆ་རྒྱབ་ཡོལ་ལྕོག་རྩེ། མཛོད་པ་དེ་མཚུངས་ལ་རྒྱབ་ཡོལ་མི་དགོས། སྒོ་གྲུམ་གང་ཡོད་ཀྱི་འོག་ཏུ་འབོལ་དང་། སྟེང་དུ་ཁ་ཆར།
རྔ་རོལ་དང་། དྲུང་འཁོར་སེར་མོ་བའི་འཇབས་གདན་ཚང་མ་གོས་གདན་བཅས་དང་། འཆམས་གདན་གྱི་ཤར་ལྷོའི་མཐའ་རྐང་གླིང་པའི་གྲལ་གདན་གྱི་རྒྱབ་ཏུ། བུད་མེད་གཙོ་མོའི་ཁྲི་ས་པག་བརྒྱད་བརྩེགས་རས་ཀྱིས་གཡང་གཞིས་བཏུམས་པ་རྣམས་བཤམས། ཉེར་བརྒྱད་ལ་ཐོ་སྔ་དགོང་གསུམ་གྱི་དུང་རྒྱ་གླིང་དང་། སྲོད་ཀྱི་རྫག་དུང་རྒྱུན་བཞིན་ཐོ་མགོ་ཟིན་ཙམ་ལ་ཆོས་དུང་བཏང་ནས་ཚོགས་ལ་གནས་ཡོ་བྱིན་བརླབས། གཏོར་མའི་རིམ་པ། ཞུ་འབུལ་བདག་མདུན་གཏོར་བསྔོ་བཞུགས་ཐོག་དེ་ཁ་ནས་བཤགས་པ་གསུམ་བྱས་ལ་གུང་གསེང་། བསྐང་བ་ཐུགས་དམ་མ་ཤུར་མར། དཀར་ཆུང་ཤུར་མར།
ས་སྐྱའི་རྗེ་བཙུན་མར་དབྱངས་བཅས་རྒྱུན་གྱི་ཉེར་གསུམ་བཞིན་དང་། བསྟོད་པ་ནག་རྔམས་མ་དབྱངས་རེས། གཏོར་འབུལ་བན་ཚང་པ། དབྱངས་ཆགས་བཅས་ཉི་ཤར་སོགས་སྔ་བར་གྲུབ་པར་བྱེད། འདི་ཉིན་སྔ་བར་འཕྱར་དར་ཆེན་མོ་བཅུ་གསུམ་ཚོགས་སུ་སྒྲིག་ཅིང་དེ་མདུན་སྤོས་དུད་བཅས་ཀྱི་དོ་དམ་དྲུང་ཡིག་སོགས་ཀྱིས་བྱེད། འཆམས་འཕྱར་གྱི་དབུས་སུ་འཆམས་དཔོན་གྱི་ཁྲིའུ་ཤིང་ཁ་ལྷོ་བསྟན། མདུན་རྩེ་མཆོད་དཔོན་པས་གཡང་གཞི་བཀྲམ། རུ་འདྲེན་ལས་མཁན་དང་བཅས་པའི་འཆམས་འདིའི་རྩ་བ་ཀུན་མཁྱེན་རྡོ་རྗེ་གདན་པའི་དགོངས་པ་ནི་བསྐང་གསོ་རྒྱས་པར་བྱེད་པའི་ཚེའམ། མདོས་ཀྱི་ཚེ་ལས་མཁན་གྱི་བསྐུལ་དང་བསྟུན་འཆམས་ནས་བསྒྲལ་མཆོད་མཛད་པར་བཞེད། སྔགས་འཆང་ཆེན་པོའི་སྐུ་ཐོག་ལ་དུས་མདོས་ཉེར་བརྒྱད་ཀྱི་སྔ་ཆོག་གྲོལ་ནས་མཛད།
འཇམ་དབྱངས་བསོད་ནམས་དབང་ཕྱུག་གི་བསྐང་གསོ་དང་བཤགས་པའི་མཚམས་སུ་མཛད་པ་རྣམས་ནི་འབྲེལ་ཆགས་ལ། མངྒའི་མཚན་ཅན་གྱི་གཞུག་ཆོག་གི་འགོར་མཛད་པ་འདི་གང་གིའང་བབས་འབྲེལ་མི་འདུག་པས། ད་ནས་བཟུང་སྔགས་འཆང་ཆེན་པོའི་དགོངས་པ་བཞིན་ལ་ཨ་མེས་ཞབས་ཀྱི་ཆུ་སྦྲུལ་ལོ་དུས་མདོས་ཞག་བདུན་སྤོར་བ་མཛད་པ་ནས་བཟུང་ཆོ་ག་ཚར་རེ་ལས་མེད་པས་གོང་དུ་བཤད་པ་བཞིན་བྱའོ། ། གསེར་སྐྱེམས་པ། སྤོས་ཕོར་བ། རྐང་གླིང་པ། རྫག་དུང་པ། གདུགས་པ་མཆོད་དཔོན་པ་སོགས་འཆམས་ཆས་དང་། རོལ་མོ་བ་གསུམ། སིལ་སྙན་བ་གསུམ་ལ་ཕོད་ཁ།
མཁན་ཆེན་ཕེབས་ན་དང་རྔ་པ་གང་ཡོད་ལ་གོས་ལྕམ། ཆོས་དུང་པ་དུང་གསོ། མདུང་དར་ཁྱེར་མི་གང་ཡོད་དང་དུང་ཆེན་པ་ཕུད་དམ་ཕུད་ཕོར་བ་གང་ཡོད། རྒྱ་ལུ་ཆས་དང་། རུ་འདྲེན་སྔོན་ལ་འཐོན་དགོས་ཕར་ཆེར་རྔ་ཆུང་པ་དང་བཅས་ཞུགས་གྲུབ་ནས། ས་སྐྱ་ཚོགས་སུ་ཆོས་དུང་ཐེངས་བདུན་བཏང་། དུང་མཁན་གཞི་ཐོག་ལ་ཡོང་བ་དང་། གཞི་ཐོག་རྩེ་ནས་འཆམས་ལ་འབྱོན་བརྡའ་སྔར་དངུལ་དུང་དཔལ་འབྱོར་དར་རྒྱས་ཡིན་ཀྱང་། འདི་ལོ་ནས་བཟུང་གསེར་དུང་འཛམ་གླིང་དབང་སྡུད་བཏང་འཕྲལ་གསེར་སྐྱེམས་པ། རྔ་རོལ་བ་དཔོན་སློབ་འཁོར་བཅས་ཆས་ཏེ་སྣ་འདྲེན་མགྲོན་གཉེར་གཞོན་པ།
མདུང་དར་དཀར་པོ་གཉིས་གཤིབས་ནས་བཟུང་། རྫག་དུང་པའི་རྗེས་ཀྱི་རྒྱ་གླིང་པ་ཆ་གཅིག་གི་བར་འཆམས་སྐུ་གདན་འདྲེན་བཞིན་བསྒྲིགས། དེ་ནས་ཨ་ཙ་རའི་སྤོས་ཕོར་བ་གཉིས། ཆོས་དུང་། རྔ་པ་རོལ་སིལ། གསེར་སྐྱེམས་པ་བཅུ་བཞི། ཡང་རྒྱ་གླིང་པ་ཆང་ཕུད་དམ་ཕུད་ཕོར་བ་གང་ཡོད་མགྲོན་གཉེར་གཅིག དྲུང་འཁོར་སྐྱ་བོ་ཁྲོལ་ཡོད་ན་དེ་གྲས། དྲུང་འཁོར་སེར་མོའི་སྤོས་ཕོར་བ་ཆ། གསོལ་དཔོན་འདྲེན་བཅས་ལག་ཁྱེར་དང་།
མཆོད་དཔོན་ཨ་ཆས་ཅན། ངེད་རང་ལག་འདོགས་པ་མཛོད་པ་དང་། གཟིམ་དཔོན། གདུགས་ཨ་ཆས་ཅན་གཉིས། མཁན་ཆེན་ཡོད་ན་ངེད་རང་གི་རྗེས་སུ་དྲུང་ཆེན་གཉིས་བཅས་དྲུང་འཁོར་སེར་སྐྱ་གང་ཡོད་རྣམས་བསྒྲིགས། སྒོ་རྭ་བ་དང་། རྒྱུག་དམར་བ་ལོ་སྤེ་པར་རྒྱུག་པ་སོགས་སྔ་རྟིང་གཡས་གཡོན་གང་འོས་སུ་ཁྲིམས་གནོན་དུ་ཕྱིན་ལ། མདུང་པ་གང་ཡོད་ས་སྐྱ་ཚོགས་སུ་ཁྲོམ་གྱི་ཐིག་ནང་གཡས་འཁོར་དུ་བསྐོར་ལ་སོ་སོའི་དབར་ཆེ་ཆུང་འཚམས་པའི་བཀོད་ཁྱབ་དང་། དུང་པ་གང་ཡོད་ནུབ་བསྟན་དུ་བསྒྲིགས་ཅིང་། སྐྱ་བོ་པ་དང་།
ཧྭ་ཤང་གང་འོས་སུ་སྡོད་རྒྱུ་བཅས་ཀྱི་བཀོད་ཁྱབ་དཔོན་ཡིག་དང་། མགྲོན་གཉེར་གཉིས་ཀྱིས་བྱེད། ཁྲིའི་གཡས་ལ་རོལ་མོ་གསུམ། རྔ་དཔོན། བདེ་གླིང་དབུ་བྱེད། གཞན་རྔ་པ་གང་རིག གཡོན་དུ་མཁན་ཆེན་བྱོན་ན་དང་། སིལ་སྙན་པ་གསུམ་ཆོས་དུང་། ཡུལ་ཆེན་སློབ་དཔོན། གྲོང་ཆེན་སློབ་དཔོན་སོགས་རྔ་པ་གང་ཡོད་བསྒྲིགས།
གཡང་གཞིའི་ལག་རྩེ་གཉིས་དང་ཉེ་བ་ཨ་ཙ་རའི་སྤོས་ཕོར་བ་རེ་རེ་ཁ་ལྷོ་བསྟན་དུ་བསྡད། རྔ་རོལ་པའི་གཡས་གཡོན་དུ་དྲུང་འཁོར་གྱི་སྤོས་ཕོར་བ་གཉིས། གཡང་གཞི་སྤྱི་བོའི་ཐད་དུ་ངེད་རང་ཁ་བྱང་བསྟན། དེའི་མཐར་གསེར་སྐྱེམས་པ་བཅུ་བཞི་ཡངས་དོག་འཚམས་ཁྲིའུ་ཤིང་གི་རྒྱབ་ནས་བསྐོར། རོལ་མོ་ནས་འདི་བར་མཆོད་དཔོན་ཨ་ཙ་རའི་བཀོད་པ་བྱེད། ཟླ་བོ་རྣམས་སོ་སོའི་གྲལ་ལ་ལངས་ནས་འཁོད་ཚར་བ་དང་། ཕུད་ཕོར་བས་ཕུད་ཕོར་བསྐྱེད་ལ། དེ་ནང་འབྲུ་ཅུང་ཟད་དོར་བླུག ཕུད་དམ་པའི་སྐྱེམས་ཕུད་ཕོར་གྱི་ཕྱེད་ཙམ་རེ་བླུགས་ཚར་བ་དང་། དམ་ཕོར་ཁྱེར་མི་རྣམས་གསེར་སྐྱེམས་འཆམས་གྲལ་གྱི་མཐར་འཁོད།
རྔ་དཔོན་གྱིས་བདུད་རྩི་བྱིན་རླབས་བསྐུལ་ལ། རྡོ་རྗེ་ལྗིད་དང་ལྡན་པར་གྱུར་ཞེས་སོགས་ཚུགས་པ་དང་། དཀར་རྒྱང་པས་བཅོམ་དུང་དལ་རིང་གཉིས་རྫོགས་ནས་རྔ་བླངས་ལ། བཅོམ་རོལ་སོགས་གསེར་སྐྱེམས་ཆོག་བསྒྲིགས་བཞིན་ལ། འཆམས་རོལ་རེ་རེ་རྫོགས་ནས་གསེར་སྐྱེམས་འཐོར་ཚུལ་བྱས་ལ་ཀ་ཊོ་ར་སོགས་སུ་བླུགས་ནས། ཡང་གསེར་སྐྱེམས་བཤམས་པ་ཀུན་ལ་འགྲེ། རྗེས་མའི་ཚེ་སྟེང་བར་འོག་གསུམ་དུ་འཐོར་ཚུལ་གྱིས་སྤོ་ཐང་གསུམ་དང་། འོག་ཏུ་འཐོར་ཡང་གཡོན་པའི་མཐེབ་སྲིན་གྱིས་ལྕེར་མྱངས། ཕུད་ཕོར་རྣམས་ཆུས་བཤལ་ལ་བསྡུས། ངེད་རང་གི་ཕུད་ཕོར་དེ་ཁྲིའི་ལྕོག་རྩེའི་སྟེང་མཉྫི་ལ་སྐྱེམས་ཀྱིས་བཀང་ནས་བཞག་པའི་གཡས་སུ་ཕུད་དམ་བཞག
གསེར་སྐྱེམས་བསགས་པ་རྣམས་ཕུད་ཕོར་བ་གང་རུང་གི་འཆམས་ཁང་གི་མདུན་དང་། ལྟག་སྒོ་བརྒྱུད། བྱ་ཁྲ་མའི་གུང་ནས་ཕྱོགས་མཚམས་བརྒྱད་དུ་གཏོར་རོལ་མོ་སུམ་བརྡེག་ལན་ཅན་གྲུབ་ནས་འཆམས་པ་རྣམས་གྲལ་བསྒྲིགས་ནས་འཆམས་ཁང་དུ་ལོག་པའི་རྗེས་སུ་ངེད་རང་ཕྱིན་ལ་རྔ་ཁྲལ་གྱི་ཁྲིར་བསྡད། གསེར་སྐྱེམས་འདི་རྣམས་འཐོར་བ་དོན་ཐོབ་ལ་ཡོད་ཀྱང་། ནམ་ཟླའི་སྟབས་འཆམས་འཕྱར་དང་འཆམས་རྭར་འཁྱགས་པ་ཆེས་ཚེ་ནོར་སྐྱོང་འཆམས་པ་སོགས་ལ་མི་བདེ་བས་འདི་བཞིན་བྱའོ། ། གཞན་རྣམས་ཀྱིས་ལངས་མུ་དེ་ཀ་ནས་སྙོམ་ཆས་བཞིན་བཅོམ་རོལ་སྔོན་འགྲོའི་བསྐུལ་ཚུགས་པ་དང་། ཨ་ཙ་རའི་སྤོས་ཕོར་བ་གཉིས་འཆམས་ཁང་དུ་ཕྱིན། དགེ་སློང་གི་ཆེམས་བརྡུང་བྱུང་བ་དང་། རྐང་གླིང་སྤོས་ཕོར་བ་འཐོན་ཚུལ་སོགས་ཆོག་བསྒྲིགས་བཞིན་བྱས་ལ། ལྷུང་བཟེད་དུ་འབྲུ་ཅུང་ཟད་དང་བཅས་དགེ་སློང་རྣམས་ཐོན།
དགེ་སློང་གཉིས་པ་འཐོན་བྱུང་བ་དང་། རྔ་རོལ་ཆོས་དུང་བཅས་གྲལ་ལ་འདུག དུང་རྐང་གླིང་གཡབ་དར་གྱི་མཚམས་བཅས་གོང་བཞིན། གསེར་སྐྱེམས་ཀྱི་བཅོམ་རོལ་དང་། བུད་མེད་ཀྱི་འཆམས་བདུན་དང་བརྡུང་། བུད་མེད་ཤ་སྐལ་ལ་རྒྱུགས་པ་རྣམས་ལ་དུང་ཆེན་རྫག་དུང་གང་ཡོད་འབུད། འཆམས་གཞན་ལ་ཆ་རྣམས་རེ་མོས། རྒྱ་གླིང་འཆམས་སོ་སོ་འཐོན་པའི་ཆེམས་བརྡུང་དང་འཆམས་གཞུག་པས་འཆམས་འཇོག་མ་རན་ཙམ་ལ་ཆ་གཉིས་རེ་མོས་ཀྱིས་འབུད། འཆམས་ཚུལ་གྲལ་རིམ་སྙོམ་ཆས་བཞིན་ལ་དོག་གཡོག་ཅེས་བཙུན་ཆུང་ཞྭ་གོས་སོགས་གཟབས་སྤྲོས་ཅན་གྱི་ལྷུང་ཤུབ་གདེང་བ་སྤྱི་བླུགས་རྣམས་ཁྱེར་ནས་དོ་རྭའི་ཕྱིར་དགེ་སློང་རེ་དང་མཉམ་དུ་རང་འགྲོས་ཀྱིས་འགྲོ་སྲོལ་འདུག འཆམས་གྲུབ་ནས་རྔ་ཆུང་པ་གཉིས་འཆམས་དུ་ལོག
དགེ་སློང་འཆམས་གཞུག་པས་འཆམས་པའི་ཚེ་རྔ་རོལ་དུང་བཅས་སྔགས་པ་བསྐུལ་བའི་ཕྱིར་ལངས། དེ་བཞིན་དུ་ལོག་འདུག་འདི་བཞིན་འོག་མ་ཐམས་ཅད་ལ་རིགས་འགྲེ། དགེ་སློང་གི་འཆམས་རོལ་མོ་འཇོག་མཚམས་བཅས་རྫོགས་པ་དང་། སྔགས་པ་བུད་མེད་གཉིས་མཉམ་ཆས་བཞིན་ལ་སྔགས་པའི་རྔ་ཆུང་པ་འཆམས་ཁང་དུ་ལོག བུད་མེད་འཆམས་གྲུབ་ནས་ཇ་དང་པོ་ཁྲོ་ཁང་ནས་ཞུ་གོང་གསོལ་དཔོན་དང་། མཁན་ཆེན་ཕེབས་ཚེ་དྲུང་ཆེན་འདྲེན་དཔོན་འདྲེན་གཡོག་བཅས་ཀྱི་འདྲེན་ཆས་དང་། དཀར་ཡོལ་བཏེག་འགྲེམ་གྱི་རིམ་པ་མཛོད་པ་དང་། དྲུང་འཁོར་སེར་མོ་བ་གང་ཡོད། རྔ་རོལ། གདུགས་པ།
སྔགས་པ་དང་། དགེ་སློང་གི་འཆམས་འགོ་པ་གཉིས་དང་། འཆམས་གཞུག་པ་རྣམས་བསྐྱེད་ནས་ཇ་བཏང་། འཆམས་གྲལ་དུ་མ་འཁོད་པའི་འཆམས་པ་རྣམས་ལ་འཆམས་ཁང་གི་ནང་དང་། གཞི་ཐོག་གི་མདུན་རྡོ་བཅལ་སོགས་གང་འོས་སུ་འདྲེན། ཇ་མཆོད་རིང་དུང་ཆེན་གང་འོས་དང་། རྒྱ་གླིང་ཆ་གཅིག་གཏོང་། གྲུབ་ནས་རྔ་རོལ་སྔགས་པ་རྣམས་ལ་རྩེ་མཆོད་དཔོན་པས་ཆབ་བཏང་ནས་གུང་གསེང་ལ་གྱེས། འདུས་ནས་གཞན་རྣམས་གྲལ་ལ་འཁོད། རྔ་རོལ་པ་ལངས་ནས་ཕུབ་ཆེན་པོའི་བསྐུལ་གྲུབ་པ་དང་།
གྲལ་ལ་འཁོད་ནས་ཕུབ་ཆེན་པ་འཐོན། དེ་བཞིན་དུ་ཕུབ་ཆུང་བ་ཡང་འགྲེ། ཕུབ་ཆུང་རྫོགས་ནས་ཇ་གཉིས་པ་རུང་ཁང་བྱང་ནས་གཏོང་ཇ་གྲུབ་ནས་ཆབ་བཏང་ལ། རྔ་རོལ་པ་ལངས་ནས་བཅོམ་རོལ་སོགས་ནོར་སྐྱོང་འཆམས་བསྐོར་ཆོག་བསྒྲིགས་དང་ཕུར་བསྒྲུབ་བཞིན་ལ་ནོར་སྐྱོང་འཆམས་པ་གཉིས་ཀྱི་འཆམས་ཁ་རྡོ་སྐས་ཐད་ནས་རིམ་གྱིས་འཆམས་ཕྱར་གྱི་དབུས་སོགས་སུ་ཡོང་ལ། བཾ་འཛིན་ལྷོའི་ཁྲོམ་ནང་མདུང་པ་སོགས་དང་མི་ཐུག་པའི་སར་འདུག་པ་དེ་ནས་གཡས་གཡོན་དུ་དགུ་བརྡུང་ལ་རྒྱུག་པའི་ཚེ་གཅིག་ནུབ་ཏུ་རྒྱུག་པའི་མུ་ནས་རྔ་པའི་རྒྱབ་ལ་ཕྱིན། ཆོས་ཁྲིའི་མདུན་སོགས་གང་སླེབས་དང་། གཅིག་ཤར་དུ་རྒྱུག་མུ་ནས་བྱང་ཕྱོགས་སུ་ཕྱིན་ཏེ་དར་ཆེན་གྱི་མདུན་སོགས་གང་སླེབས་སུ་འཆམས་ཤིང་། ལིངྒ་ལེན་པ་དང་ལོག་འཆམས་ནི་ཕུར་བསྒྲུབ་ཀྱི་རིག་འགྲེ་ཤེས། དེ་གྲུབ་ནས་གུང་གསེང་། པུ་ཏྲ་འཆམས་པ་རྣམས་ཀྱིས་ཚོམས་དམར་ནས་འཆམས་ཆས་གྱོན་ཚར་བ་དང་།
རྔ་རོལ་བ་རྣམས་ཀྱིས་བསྐུལ་སོགས་ཆོག་བསྒྲིགས་བཞིན་ལ། གནོད་སྦྱིན་ཡབ་ཡུམ་པུ་ཏྲ་ལྕམ་སྲིང་། སྒོ་མ་རྣམས་ཀྱིས་བསྐུལ། ཡོངས་རྫོགས་གྲུབ་ནས་རྐང་གླིང་སྤོས་ཕོར་བ་སྔོན་འགྲོའི་འཆམས་པ་རྣམས་ཆོག་བསྒྲིགས་བཞིན་འཐོན། འཆམས་དཔོན་གྱིས་ལམ་འགྲོས་འཕྲོ་བཅད་པ་དང་རྔ་རོལ་བ་སོགས་གྲལ་ལ་འཁོད། གཅིག་བརྡུང་ནས་ལྔ་བརྡུང་གི་བར་གྱི་འཆམས་རྣམས་གསུམ་རེ་སྤོར་གཅིག་བརྡུང་གསུམ་མཇུག་གི་འགྲོས་བཅས་གྲུབ་ནས་སྤྱི་པ་གཞུང་གི་ཇ་འབུལ་ཚན་བཅས། ཇ་གྲུབ་ནས་ཆབ། ཉིས་བརྡུང་ནས་ལྔ་བརྡུང་རྫོགས་པའི་བཞི་འགྲོས་ཀྱི་བར་དེ་ནས་གུང་གསེང་འདུས་ནས་ཇ་གསུམ་པ་རུང་ཁང་བྱང་། ཆབ་བཏང་གྲུབ་ནས་རྔ་རོལ་རྣམས་ལངས། རུ་འདྲེན་རྣམས་ཀྱང་རང་རང་གི་ཕྱག་མཚན་ཐོགས་ནས་ལངས།
པུ་ཏྲ་བ་རྣམས་ཀྱིས་དོ་རྭ་བསྐོར། འཆམས་དཔོན་གྱིས་རྡོར་དྲིལ་ཧཱུྃ་མཛད་ཀྱིས་ཕྱག་རྒྱས་བཟུང་ལ། རྔ་རོལ་བ་རྣམས་ཀྱིས་དགུག་གཞུག་གསུམ་ལྷ་དབྱེ་རྣམས་རྒྱུན་བཞིན་རོལ་མོ་བཅས་བྱེད་སྐབས་འབག་པ་རྣམས་འབག་སྤྲུགས་ཀྱིས་ལིངྒ་བཏུབ། ལྷ་དབྱེ་རྫོགས་ནས་འཆམས་དཔོན་གྱིའང་འབག་སྤྲུག་ཅི་རིགས་བྱས་ལ། གཡས་ལོག་གཡོན་ལོག་པད་སྐོར་ལྕགས་འཐེན་རྣམས་གྲུབ་ནས། དྲུག་བརྡུང་དཔང་གཟུགས་དང་། འདས་དང་མ་གཉིས་བདུན་བརྡུང་བཅས་བྱས་ལ། ཇ་བཞི་པ་ཁྲོ་ཁང་། ཡང་སྔར་བཞིན་ཐམས་ཅད་ལངས་ནས། དྲུག་བརྡུང་དཔལ་ལྡན་མགོན་པོ་དང་།
བདུན་བརྡུང་གྲུབ་ནས་འཆམས་དཔོན་ལིངྒ་སྒྲོལ་བར་ཆས་པ་དང་། འབག་པ་རྣམས་གོང་བཞིན་བཏུབ། འཆམས་དཔོན་གྱིས་ཤཱ་ས་ན་བཟླ་བཞིན་པས་སྒྲོལ་དམིགས་དང་སྒྲོལ་ཚུལ་དྲུག་ཅུ་པ་བཞིན་བྱས་ལ་བཤའ་བའི་སྟངས་ཀ་བྱས། མཆོད་དཔོན་པས་ཤ་ཐུམ་ནས་གློ་སྙིང་ནང་ཁྲོལ་སྣ་ཚོགས་ལིངྒ་དང་གཡང་གཞིའི་ཁར་དམར་ཉོག་ཏུ་བཏོན་ཚར་བ་དང་། པུ་ཏྲ་བ་རྣམས་མཉམ་ཆས་བཞིན་གྲལ་ལ་འཁོད། དཀར་དུང་དང་དུང་ཆེན་དྲག་དུང་བུད་མེད་རྔ་ཆུང་པ་གཉིས་འཆམས་ཁང་ནས་རྒྱུག་ཤར་གྱིས་འཐོན་ཏེ། འཆམས་ཕྱར་གྱི་ལྷོ་མཐར་བྱང་བསྟན་དུ་འཁོད་པ་དང་། བུད་མེད་རྣམས་མཉམ་ཆས་བཞིན་རྒྱུག་ལ་མཐར་གཙོ་མོ་ཁྲི་སྟེང་དུ་འཁོད། ལག་པ་དང་རལ་པ་སོགས་ཀྱི་གཡབ་པ་དང་། སུ་ཀི་སྒྲ་སོགས་ཕྱོགས་ཀུན་ཏུ་རྣམ་འགྱུར་གང་ཐོན་བྱས་པ་དང་།
འཆམས་པ་གཞན་རྣམས་ཁྲི་དྲུང་དུ་ཚོགས། ཤ་སྐལ་ཆེ་ཆུང་ལ་ཁ་ཤས་ཀྱིས་ཤོ་འཕངས་ཚུལ་བྱས་ནས་ཤོར་ཐོབ་བྱུང་ཚུལ་གྱི་གད་མོའི་སྒྲ་དང་རྣམ་འགྱུར་ཅི་ཡང་གྲུབ་བསྟུན་ལིངྒའི་རྩར་རུབ་ཏུ་ཉེ་བ་དང་། རྐང་གླིང་པ་གཉིས་གཡང་གཞིའི་ལག་རྩེ་གཉིས་ཕྱོགས་སུ་འདུག་ལ། དཔུང་ཆང་བསྲུང་བ་ལྟ་བུས་གཡབ་དར་རང་ལུས་ཕན་ཚུན་དུ་གཡུགས། མཆོད་དཔོན་ཨ་ཙར་ལིང་དྲུང་དུ་བསྡད་ལ་ཀླད་པ་གློ་སྙིང་ནང་ཁྲོལ་མཚོན་ཙམ་ཞིག་ཕྱི་ནང་གསང་བ་མར་ཕུད་འབུལ་ཆེད་སྣོད་གཅིག་ཏུ་བཞག གཞན་ཤ་སྣ་རྣམས་གཙོ་མོ་དང་བུད་མེད་ལག་སུ་བདེ་ལ་སྤྲད་ནས། ཕྱོགས་མཚམས་སུ་གྱེས་ཚར་བ་དང་། རྐང་གླིང་པ་གཉིས་རང་གྲལ་དུ་བསྡད། བུད་མེད་འཆམས་གཞུག་པ་དེས་དགྲ་བགེགས་ཀྱི་རོ་སྒང་པོ་ཟ་བར་འདོད་ཚུལ་གྱིས་མཆོད་དཔོན་ཨ་ཙར་བར་རྣམ་འགྱུར། སྣ་ཚོགས་དུམ་ཙམ་ཞིག་བསྟན་ལ།
མཆོད་དཔོན་པས་ཀྱང་ཞགས་པ་ལིངྒ་ལ་དམ་དུ་དཀྲིས་ནས་སྤྲད་དོ། ། གཡང་གཞི་དང་འཆམས་དཔོན་གྱིས་རྡོར་དྲིལ་ལྕོག་རྩེ་སོགས་བསྡུས། ངེད་རང་རྔ་རོལ་གྱི་ཁྲི་ཁར་འོངས། ཁྲིའུ་ཤིང་གདན་བཅས་ཀྱང་བསྡུས་ནས། བུད་མེད་ལིངྒ་ཁྱེར་བ་དེས་རྒྱུག་ཤར་ཅི་རིགས་གྲུབ་པ་དང་། རུ་འདྲེན་རྣམས་མཉམ་ཆས་བཞིན་ལོག བུད་མེད་ལོག་འཆམས་ཚུགས་པ་དང་། རྔ་རོལ་པུ་ཏྲ་བ་རྣམས་གྲལ་ལ་བཞུགས་སྐྱེས་ཆེ་ཆུང་རྫོགས་པ་དང་། འབག་པའི་གྲས་པུ་ཏྲ་དང་གཟིག་གདོང་མར་བནྡྷ་ཡོད་པས་འཆམས་དཔོན་གྱིས་བནྡྷར་ཀླད་པ་དང་། གཞན་རྣམས་སུ་ཤ་སྣ་མཆོད་དཔོན་པས་ཕྱི་ནང་གསང་བའི་དབྱངས་ཚུགས་པ་དང་འགྱེད།
ཉི་ཟླ་སོགས་གཡོན་གྱི་ཕྱག་མཚན་གཞན་ཡོད་རིགས་ལ་མི་དགོས། བརྒྱད་བརྡུང་ནས་བཟུང་ངེད་རང་དཔོན་སློབ་གཞི་ཐོག་ཏུ་འོང་བའི་བར་མཉམ་ཆས་བཞིན་ལ། སླར་ཡང་མྱུར་དུ་འཆམས་པའི་རྟེན་འབྲེལ་འཆམས་པ་ཚང་མས་འཆམས་ཁང་གི་སྒོ་ནས་ཕྱིར་བལྟས་བྱེད། ངེད་རང་ལོག་འཆམས་གྲུབ་ནས། འཆམས་ཁང་གི་སྒོ་ནང་དུ་འབག་ཕུད། ཞྭ་ཐེབས་གྱོན་ནས་སླར་ཡང་ཁྲི་ཁར་འཁོད་དོ། ། ཉེར་དགུ་རྒྱུན་བཞིན་ལ། ཐོ་སྔའི་དུང་རྒྱ་གླིང་དམག་དུང་བཅས་དང་། དུང་རྐང་གླིང་འཁར་རྔ་ཧྭ་ཤང་དུང་རྒྱ་གླིང་རྫག་དུང་རྣམས་འཆམས་སྐུ་གདན་འདྲེན་བཞིན་དང་དར་ཁྲ་མི་དགོས། བུད་མེད་མ་གཏོགས་པའི་རུ་འདྲེན་ཚང་མ་ཉེར་བརྒྱད་བཞིན་ལ་དགེ་སློང་ལྷུང་བཟེད་ཤུབས་བཅས།
ལས་མགོན་ལྔ་ཚར་གཉིས། འཆམས་སྐུ་དང་། གཡག་གཟེངས་འཕར་མ་བཅས་འབྱོན་ཚུལ་ཐོ་ཟུར་བཞིན། ས་སྐྱ་ཚོགས་ནས་བཟུང་ཕྱིར་འགྲོ་བའི་ཚེ་རྔ་རོལ་རྫོགས་མཚམས་འབག་པའི་གདོང་དེར་བུ་མོ་མདའ་དར་ཅན། རྔ་རོལ་འཆམས་སྐུ་བཅས་ཀྱི་གཡོན་ནས་དགེ་སློང་། འཆམས་སྐུ་དང་སློབ་དཔོན་གྱི་རྒྱབ་ནས་ཟོར་ལས་པ་སོགས་སྔགས་པ་གཡས་གཡོན་དུ་མེ་ལྕགས་འགུགས། སྐྱེས་ཆེ་ཆུང་གང་ཡོད་གཡས་རུ་གཡོན་རུ་རྒྱབ་རུ་བཅས་བྱ་ཁྲ་མ་ནས་གཡུལ་ཐོད་སོགས་སུ་ཆས་པ་དང་གཏོར་མ་མ་ཐོབ་བར་ལ་མེ་མདའི་སྐད་ཅི་རིགས། སྲིད་ཞིའི་དཔལ་འབྱོར་མ་གྲུབ་ནས། སྐྱེས་ཆེ་ཆུང་མ་གཏོགས། གཞན་ཚང་མ་གཞི་ཐོག་ཏུ་བྱོན་ནས།
རྔ་རོལ་དུང་རྐང་གླིང་སོགས་འཆམས་སྐུ་གདན་འདྲེན་བཞིན་དང་དགེ་སློང་རྣམས་ཚོམས་ཆེན་མདོའི་རྒྱུག་གྲྭ་བྱང་ནས་མགྲོན་གཉེར་ཤག་གི་བར་ལ་ཞལ་ཤར་བསྟན་དུ་བསྒྲིགས། སྔགས་པ་རྣམས་ལྷོའི་སྐྱ་འགྲམ་ལ་ནུབ་ནས་ཤར་དུ་བྱང་བསྟན་ལ་བསྒྲིགས། བུ་མོ་རྣམས་སུམ་སྐས་ཀྱི་ཤར་དུ་ལྷོར་བསྟན་ལ་བསྒྲིགས། འཆམས་སྐུའི་སྐུ་འཆམས་གྲུབ་ནས་གྱེས་ཚར་བ་དང་། ཕྱག་མཛོད་རབ་གསལ་ནས་དར་བརྡའ་བྱུང་བསྟུན་བྱ་ཁྲ་མར་དམག་པ་རྣམས་ཀྱིས་ལྷ་རྒྱལ། སྐྱེས་ཆེ་ཆུང་གིས་སྦད་ཤོད་ཅི་རིགས་གྲུབ་ནས། རྐང་དམག་མདུང་པ་དང་། རྟ་པ་རྣམས་རྒྱུན་བཞིན་བསྡད། སྐྱེས་ཆེ་ཆུང་རྣམས་ས་སྐྱ་ཚོགས་སུ་ཆང་སྟོན་ལ་ཚོགས། ཆང་འཐུང་གྲུབ་ནས་གྱེས་གཞུང་དང་མི་སེར་གྱི་རྟ་རྒྱུགས་གྲུབ་པ་དང་ལྷ་རྒྱལ།
དམག་སྟོན་བཞུགས་གྲལ་རྒྱུན་བཞིན། གནམ་གང་བསྐང་གསོ་བརྒྱ་ཚར་རྒྱུན་བཞིན་ལ་གོས་གཟབ་སྤྲོས། ཚེས་གཅིག་མངའ་གསོལ་རྒྱུན་བཞིན་ལ་ཚོགས་པ་གང་ཡོད་ཀྱིས་གོས་ལྕམ་གྱོན་གཏོར་འབུལ་དང་འཆམས་སྐུ་ཕེབས་སྐྱེལ་རན་པ་དང་། མདུང་པ་སོགས་ཚང་མ་གདན་འདྲེན་བཞིན་བཅའ་བསྒྲིགས་དང་། རོལ་མོ་བས་གོས་ཀྱི་སྣམ་སྦྱར་ཆོས་གོས་སོགས་གྱོན། གཏོར་འབུལ་སོགས་ཀྱི་སྐབས་བསྐང་གསོ་བརྒྱ་ཚར་གྱི་སྤྱན་གཟིགས་དང་ཁྲབ་རྨོག་ལྡ་ལྡི་ཚོགས་ཚོམས་ཆེན་གྱི་དྲག་ཆས་རྣམས་ཚང་མ་བསྡུས། ལྡ་ལྡིའི་ཤུལ་ལ་ནོར་བུའི་ཕྲེང་བ་བཀྲམ། གཞན་ཚང་མ་རྒྱུན་བཞིན་ལོ་གསར་བཞུགས་གྲལ་བཅས་མཛད། དེའི་སང་ཉིན་ནས་བཟུང་གཏོར་སྤོད་རྣམས་རྒྱུན་བཞིན་ལ། མགོན་ཁང་ཁག་བཞིར་གཟབ་སྤྲོས་ཕྲིན་བཅོལ་བཞིན།
ནང་སོའི་གཏོར་འབུལ་དང་ཆབས་ཅིག་འཛུགས་གཏོར་འབུལ་སྟབས། པུ་ཏྲ་བསྐུལ་ཇ། ཇ་མཆོད་ནམ་མཁའ་འབྲུག་སྒྲའི་སྡེ་ཚན་རྣམས་སྒྲུབ་མཆོད་སོ་སོའི་གཏོར་འབུལ་བཞིན་ལ། དེང་སང་གི་ས་ཡུལ་ནང་སོ་མགོན་ཁང་མདོའི་ནས་ཁང་སོགས་ཀྱི་སྟེང་ནས་རྔ་པ་བྱང་བསྟན་ཁོ་ན་ལ་བྱའོ།། །། སརྦ་མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། སྔགས་འཆང་ཆོས་ཀྱི་རྒྱལ་པོའི་ཆོག་བསྒྲིགས་དུས་མདོས་ཕྱག་དེབ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
