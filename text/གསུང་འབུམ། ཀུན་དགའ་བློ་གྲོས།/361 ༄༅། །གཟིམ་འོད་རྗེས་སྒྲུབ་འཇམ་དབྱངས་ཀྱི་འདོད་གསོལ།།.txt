གསུང་འབུམ། ཀུན་དགའ་བློ་གྲོས།
པོད ༣༦༡
༄༅། །གཟིམ་འོད་རྗེས་སྒྲུབ་འཇམ་དབྱངས་ཀྱི་འདོད་གསོལ།།
༄༅། །གཟིམ་འོད་རྗེས་སྒྲུབ་འཇམ་དབྱངས་ཀྱི་འདོད་གསོལ།། དབུ་གཟུངས་གྲས། དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་རྡོ་རྗེ་འཆང་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་ཞབས་ལ་ཕྱག་འཚལ་ཞིང་སྐྱབས་སུ་མཆིའོ། ། རྗེས་སུ་བཟུང་དུ་གསོལ། ཐར་རྩེ་རྡོ་རྗེ་འཆང་ནམ་མཁའ་བསམ་གྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོའི༞ གནས་གསར་རྡོ་རྗེ་འཆང་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོའི༞ རྗེ་བཙུན་མཁའ་སྤྱོད་དབང་མོ་ཀུན་དགའ་བསྟན་པའི་ཉི་མའི༞ བྲག་རྩ་རྡོ་རྗེ་འཆང་བློ་གསལ་བསྟན་འཛིན་རྒྱ་མཚོའི༞ འཇམ་མགོན་སངས་རྒྱས་ཡེ་ཤེས་ཀྱི༞ གྲུབ་དབང་བློ་གྲོས་དབང་ཕྱུག་གི༞ བླ་མ་དཀོན་མཆོག་རྒྱལ་པོའི༞ རྗེ་བྱམས་པ་རབ་བརྟན་བཟང་པོའི༞ རྗེ་བསོད་ནམས་བློ་གྲོས་ཀྱི༞ འཇམ་མགོན་དཔལ་ལྡན་ཆོས་སྐྱོང་གི༞ མཁན་ཆེན་དབང་ཕྱུག་ཕུན་ཚོགས་ཀྱི༞ མཁན་ཆེན་ཀུན་དགའ་ཟླ་འོད་ཀྱི༞ ཞེས་འོད་ཟེར་དེའི་བླ་མ་རྣམས་ཀྱི་མཚན་དང་། ཐུགས་ཀ་དང་། བུམ་ལྡིར། འདོད་གསོལ་ནི་དུས་གསུམ་སྐྱབས་གནས་ཀུན་འདུས་དྲིན་ཅན་རྩ་བའི་བླ་མ་དམ་པ་རྣམས་དང་དབྱེར་མེད་བརྒྱུད་པའི་བླ་མ་ཀུན་གྱི་ངོ་བོ་ལྷག་པའི་ལྷ་མཆོག་རྗེ་བཙུན་རྡོ་རྗེ་རྣལ་འབྱོར་མ་དང་། ཁྲོ་བོའི་རྒྱལ་པོ་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་རྣམ་གཉིས་ཀྱིས་གཙོ་མཛད་ཡི་དམ་རྒྱུད་སྡེ་བཞིའི་ལྷ་ཚོགས་སངས་རྒྱས་བྱང་སེམས་དཔའ་བོ་མཁའ་འགྲོ། ཆོས་སྲུང་ནོར་ལྷའི་ཚོགས་དང་བཅས་པས་རྟེན་འདི་ཉིད་རྒྱལ་ཀུན་མཁྱེན་རབ་ཀྱི་ངོ་བོ་འཕགས་པ་སྐུ་འཇམ་པའི་དཔལ།
གསུང་འཇམ་པའི་དབྱངས། ཐུགས་འཇམ་པའི་རྡོ་རྗེའི་རང་བཞིན་གྱི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པའི་བདག་ཉིད་དུ་བྱིན་གྱིས་བརླབ་ཏུ་གསོལ། བྱིན་གྱིས་བརླབས་ནས་ཀྱང་ཚེ་ལས་འདས་པ་བསོད་ནམས་འོད་ཟེར་གྱི་ཚེ་འཁོར་བ་ཐོག་མ་མེད་པ་ནས་ལས་དང་ཉོན་མོངས་པའི་དབང་གིས་ལུས་ངག་ཡིད་གསུམ་གྱི་སྒོ་ནས་སྡོམ་པ་གསུམ་དང་འགལ་བ་མཚམས་མེད་ལྔ་དེ་དང་ཉེ་བ་ལྔ། མི་དགེ་བཅུ་སོགས་མདོར་ན་འཁོར་བ་དང་ངན་སོང་གི་རྒྱུ་མཐོ་རིས་དང་ཐར་པ་སྒྲུབ་པའི་གེགས་སྡིག་སྒྲིབ་ཉེས་ལྟུང་བགྱིས་དང་བགྱིད་བསྩལ་རྗེས་སུ་ཡིད་རང་བ་སོགས་ཀྱིས་བག་མེད་དུ་བསགས་པ་རྣམས་མྱུར་དུ་མ་ལུས་བྱང་ཞིང་དག་ནས་བར་དོའི་འཇིགས་སྐྲག་དང་བདུད་དང་གཤིན་རྗེའི་སྤྱོད་ཡུལ་ཐམས་ཅད་ལས་ཤིན་ཏུ་འདས་ནས་མཐོ་རིས་ལྷ་དང་མིའི་རྟེན་ཐོབ་པའམ་ས་སྐྱའི་རྗེ་བཙུན་གོང་མ་བཞུགས་པའི་དག་པའི་ཞིང་ཁམས་རབ་འབྱམས་མྱུལ་ནས་སྐྱབས་མཆོག་རྣམས་ཀྱི་ཞལ་མཐོང་ཞིང་གསུང་གི་བདུད་རྩི་མྱོང་བའི་སྐལ་བ་ཅན་དུ་གྱུར་ནས་ས་དང་ལམ་གྱི་ཡོན་ཏན་མངོན་དུ་གྱུར་ཏེ་རང་དོན་མཐར་ཕྱིན་པ་དང་གཞན་དོན་གང་ལ་གང་འདུལ་གྱི་གོ་འཕང་ཐོབ་ནས་འབྲེལ་ཚད་དོན་ལྡན་རིང་པོར་མི་ཐོགས་པར་འགྲུབ་པར་བྱིན་གྱིས་བརླབ་ཏུ་གསོལ། སྐྱབས་ཀུན་འགྲོ་ལ་རྗེས་ཆགས་ཐུགས་རྗེ་དང་། ། ངག་དབང་ཀུན་བློ་བདག་གི་ལྷག་བསམ་དང་། ། ཚེ་འདས་བསོད་ནམས་འོད་ཟེར་དགེ་སྟོབས་ཀྱིས། ། ཇི་ལྟར་སྨོན་པ་དེ་བཞིན་མྱུར་འགྲུབ་ཤོག ། ཅེས་དང་། ། མཆོད་རྟེན་འདོད་གསོལ་དུས་གསུམ་སྐྱབས་གནས་ནས།
ལྷ་ཚོགས་དང་བཅས་པའི་རྟེན་འདི་ཉིད་བར་གོང་བཞིན་ལ་བདེ་བར་གཤེགས་པའི་ཆོས་ཀྱི་སྐུ་ཟབ་ཅིང་སྤྲོས་པ་ཐམས་ཅད་དང་བྲལ་བ་མཚོན་བྱེད་ཆོས་སྐུའི་རྟེན་མངོན་པར་བྱང་ཆུབ་པའི་མཆོད་རྟེན་དུ་བྱིན་གྱིས་བརླབས་ཏུ་གསོལ་མན་འདྲ། འགྲོ་མགོན་དཔོན་སློབ་གཤེགས་པོ་དེའི་ནང་རྟེན་གུ་རུ་རིན་ཆེའི་སྐུ་ལ་དུས་གསུམ་སྐྱབས་གནས་ནས་ཀུན་གྱི་ངོ་བོ་བར་གོང་བཞིན་སྒྲུབ་པ་ཆེན་པོ་བཀའ་བརྒྱད་ཀྱི་རང་བཞིན་མ་ཧཱ་གུ་རུ་རིན་པོ་ཆེ་པདྨ་འབྱུང་གནས་སོགས་མཚན་གྱི་རྣམ་གྲངས་དུ་མ་དང་ལྡན་ཞིང་འཇིག་རྟེན་སྤྱི་དང་བྱེ་བྲག་བོད་གངས་ཅན་གྱི་མགོན་པོ་གང་དེའི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་ནས་བརླབས་ནས་ཀྱང་བར་གོང་བཞིན། ཚེ་ལས་འདས་པ་བསྟན་པ་སངས་རྒྱས་ཀྱི་ཚེ་སོགས་ནས་མིང་བསྒྱུར་མ་གཏོགས་གོང་བཞིན་མཆོད་རྟེན་འདོད་གསོལ་ཡང་གོང་བཞིན་ལ་མིང་བསྒྱུར་རིགས་འགྲེའོ། ། ཞེས་རབ་བྱུང་བཅུ་གསུམ་པའི་ཤིང་རྟ་ལོ་ཁོ་བོས་ཞང་ཆུང་བསྟན་པ་སངས་རྒྱས་དང་། ཟླ་བོ་གཟིམ་དཔོན་བསོད་ནམས་འོད་ཟེར་ཞེས་རྗེ་བཙུན་ས་སྐྱ་པའི་ཞབས་ཕྱི་ལ་མེད་མི་རུང་ལྟ་བུ་དེ་འདས་པའི་རྗེས་སྒྲུབ་རྟེན་བཞེངས་སྐབས་འདོད་གསོལ་དུ་ས་སྐྱ་པ་ཀུན་བློས་བྲིས། ཟླ་༣ཚེས་༡༡ལ།། །། PAGE * MERGEFORMAT 2 ཀུན་དགའ་བློ་གྲོས། གཟིམ་འོད་རྗེས་སྒྲུབ་འཇམ་དབྱངས་ཀྱི་འདོད་གསོལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
