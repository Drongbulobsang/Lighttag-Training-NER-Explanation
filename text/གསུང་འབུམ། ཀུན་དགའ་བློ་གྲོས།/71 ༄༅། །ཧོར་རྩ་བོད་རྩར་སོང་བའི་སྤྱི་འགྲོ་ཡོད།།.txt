གསུང་འབུམ། ཀུན་དགའ་བློ་གྲོས།
པོད ༧༡
༄༅། །ཧོར་རྩ་བོད་རྩར་སོང་བའི་སྤྱི་འགྲོ་ཡོད།།
༄༅། །ཧོར་རྩ་བོད་རྩར་སོང་བའི་སྤྱི་འགྲོ་ཡོད།། ཤྲཱི་ས་སྐྱ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོའི་ཡི་གེ། ཡངས་པའི་རྒྱལ་ཁམས་ན་འཁོད་པའི་སྐྱེ་འགྲོ་སྤྱི་དང་། བྱེ་བྲག་ཧོར་རྩ་བོད་རྩ་གནམ་མཚོ་ཕྱུག་མོའི་ས་དང་འདབ་འབྱོར་དུ་འཁོད་པའི་འགྲོ་བ་དཀོན་མཆོག་རིན་པོ་ཆེ་རྣམ་པ་གསུམ་གནས་སུ་འཛིན་ཅིང་། ཁྱད་པར་དཔལ་ས་སྐྱའི་རྗེ་བཙུན་གོང་མ་བརྒྱུད་པ་དང་བཅས་པ་ལ་ལྷག་པར་དད་ཅིང་འཕྲལ་ཡུན་གྱི་ཕན་བདེ་དོན་དུ་གཉེར་བ་མཐའ་དག་ལ་སྤྲིངས་པ། འཕགས་བོད་མཁས་གྲུབ་ཡོངས་ཀྱི་རྒྱ་ཆེར་བསྔགས་ཡུལ་མཆོག་ཏུ་གྱུར་པ་དཔལ་ས་སྐྱའི་གདུང་རབས་རིན་པོ་ཆེ་འདི་ཉིད་ཐོག་མར་རྗེ་བཙུན་འཇམ་པའི་དབྱངས་ཀྱི་གདུལ་བྱ་སྤྱི་དང་། ཁྱད་པར་གང་ལྗོངས་འདིར་སྙིགས་དུས་ཀྱི་འགྲོ་བ་མཐའ་དག་ལ་ཐུགས་རྗེས་ལྷག་པར་དགོངས་ཏེ་འོད་གསལ་ལྷའི་ཡུལ་དུ་སྤྱི་རིང་གཡུ་རིང་གཡུ་སེ་ཞེས་བྱ་བའི་རྣམ་པར་རོལ་པ་བསྟན་ཏེ་འོད་ཀྱི་ལམ་ནས་བོད་ཡུལ་ཤེལ་ཚ་རྒྱལ་གངས་ཀྱི་རྩེ་ལ་ཕེབས་ཏེ། དེའི་ནང་ཚན་གཡུ་སེས་མི་རྗེ་མཛད་པ་ནས་བཟུང་གཡའ་སྤང་སྐྱེས་ཀྱི་བར་དུ་བྱོན་པའི་གདུང་རབས་ལ་འོད་གསལ་ལྷ་ཡི་གདུང་བརྒྱུད་དུ་གྲགས། དེས་སྲིན་པོ་སྐྱ་རེངས་ཁྲག་མེད་བརྟུལ་ནས་ཆུང་མ་གཡའ་འབྲུམ་སི་ལི་མ་ཁབ་ཏུ་བཞེས་པ་ལ་འཁོན་བར་སྐྱེས་འཁྲུངས་ནས་འཁོན་རོག་ཤེས་རབ་ཚུལ་ཁྲིམས་ཀྱི་བར་དུ་བྱོན་པ་ལ་འཁོན་གྱི་གདུང་རབས་སུ་གྲགས་ཤིང་། དེའི་ནང་ནས་འཁོན་ཀླུའི་དབང་པོ་ནི་བོད་ཀྱི་རབ་བྱུང་གི་ཐོག་མ་སད་མི་མི་བདུན་གྱི་ནང་ཚན་བོད་ལ་བཀའ་དྲིན་ཆེ་བའི་ལོ་ཙཱ་བ་ཆེན་པོར་གྲགས།
ཤེས་རབ་ཚུལ་ཁྲིམས་ཀྱི་གཅུང་པོ་བླ་ཆེན་དཀོན་མཆོག་རྒྱལ་པོས་དཔལ་ཆེན་ཕོ་བྲང་གི་རི་རྩེ་ནས་ས་དཔྱད་ལེགས་པར་གཟིགས་ཏེ། ཆུ་མོ་གླང་གི་ལོ་བོད་ཀྱི་རྡོ་རྗེ་གདན་ས་སྐྱའི་གཙུག་ལག་ཁང་རྣམས་ཀྱི་ཐོག་མར་སྒོ་རུམ་གཟིམ་སྤྱིལ་དཀར་པོ་བཏབ་པ་ནས་བཟུང་གནས་ཀྱི་མིང་གདུང་བརྒྱུད་ལ་ཐོག་སྟེ་མིང་ས་སྐྱ་པ་ཞེས་གྲགས། དེ་ལྟ་བུའི་གནས་མཆོག་ཁྱད་པར་ཅན་འདི་ནི་ངེས་པ་ཁོ་ནར་རྗེ་བཙུན་འཇམ་པའི་དབྱངས་ཀྱིས་བྱིན་གྱིས་རླབས་པའི་གནས་ཆེན་ཡིན་པའི་ངེས་ཚིགས་ཡང་དག་པར་སྣང་སྟེ། སྔོན་གྱི་དུས་སུ་སངས་རྒྱས་སྨན་གྱི་བླའི་རྣམ་པར་སྤྲུལ་པ་གཡུ་ཐོག་ཡོན་ཏན་མགོན་པོས་འཇམ་དཔལ་གྱི་སྤྲུལ་པ་གྲུབ་ཐོབ་ཡོན་ཏན་དཔལ་རྩད་གཅོད་མཛད་པའི་ཚེ། དཔལ་ས་སྐྱའི་རི་བོའི་ལྡེབས་ལ་བླ་མ་དེ་བཞུགས་པའི་ཕུག་པ་ཡོད་པར་མཁྱེན་ནས། དེ་ཉིད་ཀྱི་དྲུང་དུ་ཆོས་གསན་པར་ཕེབས་པའི་ཚེ་བཅོ་ལྔ་སོགས་དུས་ཁྱད་པར་ཅན་ལ་རི་དེའི་ངོས་ལ་བྱམས་པ་འཇམ་དབྱངས་གཉིས་བགྲོ་གླིང་མཛད་ཅེས་སོགས་ཡོན་ཏན་མགོན་པོ་དེ་ཉིད་ཀྱི་རྣམ་ཐར་ན་གསལ་ཞིང་། དེའི་རྗེས་སུ་ཇོ་བོ་རྗེ་དཔལ་ལྡན་མར་མེ་མཛད་མངའ་རིས་ནས་དབུས་སུ་ཕེབས་སྐབས་ས་སྐྱ་དང་ཉེ་བའི་ལ་རྩེ་ཞིག་ནས། དེང་སང་དཔོན་པོ་རིར་གྲགས་པའི་ལྡེབས་ལ་འབྲོང་ཆེན་གཉིས་རྩྭ་ཟ་ཞིང་བག་ཕེབས་ངུར་སྒྲ་སྒྲོགས་པ་གཟིགས་ཚེ། འཁོར་རྣམས་ཀྱིས་ཅིའི་ལྟས་ལགས་ཞུས་པས། མ་འོངས་པ་ན་གནས་ཕ་གིར་མ་ཧཱ་ཀཱ་ལ་གཉིས་ཀྱིས་ཆོས་སྐྱོང་མཛད་པར་འདུག་ཅེས་ས་སྐྱ་པའི་ཆོས་སྐྱོང་ཆེ་ཆུང་ལུང་བསྟན་ཞིང་།
དེ་ཕྱིན་དེའི་མིང་ལ་འབྲོང་ངུར་ལར་གྲགས། དེ་ནས་ས་སྐྱའི་ལུང་མདར་ཕེབས་པའི་ཚེ་ཆིབས་བཤོལ་ནས་ས་དཀར་པོ་ངོས་ལ་ཕྱག་མཆོད་རྒྱས་པར་མཛད། འཁོར་རྣམས་ཀྱིས་ཅི་ལགས་ཞུས་པས་ས་དཀར་གྱི་ལྡེབས་ལ་དྷཱིཿཡིག་བདུན་དང་ཧྲཱིཿཡིག་གཅིག་ཧཱུྃ་ཡིག་གཅིག་བཅས་འདུག་པས་མ་འོངས་པ་ན་འཇམ་དབྱངས་ཀྱི་སྤྲུལ་པ་བདུན་དང་། ཕྱག་རྡོར་དང་སྤྱན་རས་གཟིགས་ཀྱི་སྤྲུལ་པ་རེ་རེ་གནས་ཕ་གིར་ཐོག་མར་བྱོན། དེ་ནས་རིགས་གསུམ་མགོན་པོའི་སྤྲུལ་པ་རྒྱུན་མི་ཆད་པར་འབྱོན་པའི་ལྟས་སུ་འདུག་ཅེས་གསུངས་པ་དང་། བླ་མ་ས་སྐྱ་པ་ཆེན་པོ་དགུང་ལོ་བཅུ་གཉིས་ཀྱི་ཚེ་འཇམ་དབྱངས་ཀྱི་སྒྲུབ་པ་མཛད་སྐབས་ཐོག་མར་མི་གཡོ་བ་དང་། སྒྲོལ་མ། དེ་ནས་ཟླ་བ་དྲུག་ནས་འཇམ་པའི་དབྱངས་བཟང་པོའི་འདུག་སྟངས་ཅན་ཞལ་གཟིགས་ནས། ཞེན་པ་བཞི་བྲལ་གྱི་ཆོས་གསུངས་པར་གྲགས་ཤིང་། ཁྱད་པར་མི་ནས་མིར་གྱུར་པའི་སྐྱེ་བ་ཉི་ཤུ་རྩ་ལྔར་འཇམ་པའི་དབྱངས་ཀྱིས་རྗེས་སུ་བཟུང་བའི་ས་པཎྜིཏ་ཀུན་དགའ་རྒྱལ་མཚན་དཔལ་བཟང་པོས་མདོ་རྒྱུད་རིག་གནས་དང་བཅས་པ་རྒྱ་ཆེར་སྤེལ་ཏེ།
མུ་སྟེགས་ཀྱི་སྟོན་པ་རིང་དུ་སྦྱངས་པ་དག་ཀྱང་ལུང་རིག་གི་སྒོ་ནས་ཚར་བཅད་ནས་རྫོགས་པའི་སངས་རྒྱས་ཀྱི་བསྟན་པ་རིན་པོ་ཆེ་ལ་འཇུག་པར་མཛད་པ་སོགས་མདོར་ན་ཚད་ཐུབ་ཀྱི་ལོ་རྒྱུས་དུ་མས་གནས་འདི་འཇམ་པའི་དབྱངས་ཀྱི་བྱིན་གྱིས་རླབས་པའི་གནས་མཆོག་ཁྱད་པར་ཅན་ཡིན་པ་ནི་ཡང་དག་པར་གྲུབ་ཅིང་། དེ་ལྟ་བུའི་གནས་མཆོག་ཁྱད་པར་ཅན་འདིར་གོང་དུ་སྨོས་པའི་འཆི་མེད་འཁོན་ནི་ས་སྐྱའི་གདུང་རབས་རིགས་གསུམ་མགོན་པོའི་རྣམ་སྤྲུལ་ཤ་སྟག་རྒྱུན་མི་ཆད་པར་བྱོན་པའི་ཐོག་མར་འཁོན་དཀོན་མཆོག་རྒྱལ་པོའི་སྲས་སྤྱན་རས་གཟིགས་ཀྱི་རྣམ་པར་སྤྲུལ་པ་བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ་ནི་བདེ་བར་གཤེགས་པའི་བསྟན་པ་ཡོངས་རྫོགས་ཀྱི་མངའ་བདག་དུས་གཅིག་ལ་སྐུའི་བཀོད་པ་སངས་རྒྱས་བྱང་སེམས་རྣམས་ཀྱི་རྣམ་པར་རོལ་པ་དུ་མ་སྟོན་ནུས་པ་དེ་ཉིད་ཀྱི་སྲས་འཇམ་དབྱངས་ཀྱི་སྤྲུལ་པ་བསོད་ནམས་རྩེ་མོ་ནི། ཆུ་བོ་གངྒཱ་ཚུན་ཆད་འགྲན་ཟླ་མེད་པའི་རྡོ་རྗེ་འཛིན་པ་སྐུ་ལུས་མ་སྤངས་པར་མཁའ་སྤྱོད་ལ་གཤེགས་ཤིང་། དེའི་གཅུང་གསང་བའི་བདག་པོ་ཕྱག་ན་རྡོ་རྗེའི་རྣམ་པར་སྤྲུལ་པ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ནི་མཁས་གྲུབ་ཡོངས་ཀྱི་གཙུག་རྒྱན་རྫུ་འཕྲུལ་གྱི་བཀོད་པ་དུ་མ་དང་ལྡན་ཅིང་། མཁས་པ་ཆེན་པོ་ཤཱཀྱ་ཤྲཱི་སོགས་དུ་མའི་སྤོབས་པ་འཕྲོག་ཅིང་རྒྱ་འདྲེ་གདུག་པ་ཅན་རྒྱ་མཚོའི་མཐར་སྐྲོད་པ་སོགས་གྲུབ་པའི་ས་ཆེན་པོ་ལ་བཞུགས་པ། དེའི་དབོན་འཇམ་པའི་དབྱངས་ཀྱི་རྣམ་པར་སྤྲུལ་པ་ས་སྐྱ་པཎྜི་དང་འགྲོ་བའི་མགོན་པོ་ཆོས་རྒྱལ་འཕགས་པ་བློ་གྲོས་རྒྱལ་མཚན་གཉིས་ནི་མདོ་སྔགས་རིག་གནས་དང་བཅས་པའི་བདག་པོ་གྲུབ་པ་མཆོག་གི་དབང་ཕྱུག་ཏུ་གྱུར་ནས་མུ་སྟེགས་དང་ཟིང་ཤིང་གི་སྟོན་པ་སོགས་ལུང་རིག་གི་སྒོ་ནས་ཚར་བཅད། དེ་ཡང་ཐར་པའི་ལམ་ལ་བཀོད། སྟོབས་ཀྱི་འཁོར་ལོས་སྒྱུར་བའི་རྒྱལ་པོ་གོང་མ་དང་ཇིང་གིར་སོགས་ཀྱི་སྤྱི་བོས་གཏུགས་ཏེ་ཆོལ་ཁ་གསུམ་དང་ཁྲི་སྐོར་བཅུ་གསུམ་མཆོད་གཞིས་སུ་ཕུལ་བ་ལ་བརྟེན་ནས་གངས་ཅན་བསྟན་པའི་བདག་པོ་ས་སྐྱ་པ་ཞེས་འགྲན་ཟླ་ཐམས་ཅད་དང་བྲལ་བར་གྱུར་པ། དེ་ལྟ་བུའི་རྗེ་བཙུན་གོང་མ་ལྔའི་དབོན་གྱི་ནང་ནས་བླ་མ་བདག་ཉིད་ཆེན་པོ་བཟང་པོ་དཔལ་ལ་གདུང་སྲས་མང་དུ་བྱོན་པ་ལ་ཏྲི་ཤྲཱི་ཀུན་དགའ་བློ་གྲོས་ཀྱིས་བདག་ཉིད་ཆེན་པོ་མྱ་ངན་ལས་འདས་རྗེས་གདུང་བརྒྱུད་རྣམས་ལ་དམ་ཁ་དང་བླ་བྲང་གོ་བཞི་གནང་བ་ལས་བཞི་ཐོག་གདུང་བརྒྱུད་ཐོག་མར་རྫོགས། དེ་ནས་རིན་ཆེན་སྒང་པའི་གདུང་བརྒྱུད།
ལྷ་ཁང་བླ་བྲང་པའི་གདུང་བརྒྱུད་རྣམས་ཀྱང་རིམ་བཞིན་ཆད། དུས་མཆོད་བླ་བྲང་པའི་གདུང་བརྒྱུད་རྒྱུན་མ་ཆད་པར་བཞུགས། དེ་དག་གི་གནས་སྐབས་སུ་ཐོག་མར་གདན་ས་ཆེན་པོ་དར་རྒྱས་ཤིན་ཏུ་ཆེ་སྐབས་དགོན་པ་དབོན་པོས་ཧོར་དམག་དྲངས་ནས་ཞབས་འདྲེན་ཞུ་འདོད་བྱས་ཀྱང་བླ་མ་དང་ཆོས་སྐྱོང་གི་ནུས་པས་གདན་ས་ཆེན་པོར་ཅི་ཡང་མ་སྐྱོན། དེ་རྗེས་སི་ཏུ་བྱང་རྒྱལ་བའི་དམག་བྱུང་སྐྱབས་མགོན་གནས་རྟེན་དང་བཅས་པ་ལ་ཤིན་ཏུ་ཉེར་འཚེ་ཆེ་ཞིང་བོད་ཀྱི་བདེ་སྐྱིད་ཉམས་པའི་སྔ་ལྟས་ཤར། དེ་རྗེས་ལྷ་གནས་སོགས་བསྟན་དགྲ་ཚབ་པོ་ཆེ་རྣམས་ཀྱིས་གདན་ས་ཆེན་པོ་འདི་ཉིད་དུས་ངན་མཚན་གྱི་ལྷག་མར་བཏང་སྐབས། དུས་མཆོད་བླ་བྲང་པའི་གདུང་བརྒྱུད་ས་ལོ་འཇམ་པའི་རྡོ་རྗེའི་སྐུའི་དབོན་པོ་འཇམ་མགོན་གྲུབ་པའི་དབང་ཕྱུག་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་ཅི་མཛད་བསྟན་པ་དང་སེམས་ཅན་གྱི་དོན་དུ་གྱུར་པའི་རྣམ་འདྲེན་དམ་པ་དེ་ཉིད་ཀྱིས་ཞི་རྒྱས་དབང་དྲག་ཐབས་མཁས་སྣ་ཚོགས་ཀྱི་སྒོ་ནས་རྗེ་བཙུན་ས་སྐྱ་པའི་བསྟན་པའི་མེ་རོ་རྨང་ནས་གསོས་ཏེ། དེ་དག་གི་རྒྱུན་མི་ཉམས་པའི་ཕྱིར་འཇམ་པའི་དབྱངས་བསོད་ནམས་དབང་པོ་དང་སེམས་དཔའ་ཆེན་པོ་གྲགས་པ་བློ་གྲོས་གཉིས་རིགས་སྲས་སུ་བསྐྲུན་པར་མཛད་པའི་གྲགས་པའི་མཚན་ཅན་ལ་སྲས་གསུམ་བྱོན་པའི་གཅུང་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་སྙན་པའི་བ་དན་སྲིད་པ་གསུམ་ན་གཡོ་བ། དེའི་སྲས་འཇམ་དབྱངས་བསོད་ནམས་དབང་ཕྱུག དེའི་སྲས་སྔགས་འཆང་ཀུན་དགའ་བཀྲ་ཤིས། དེའི་སྲས་ངེད་རང་གི་དྲིན་ཅན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་བར་དུ་བྱོན་པའི་སྐྱེས་ཆེན་དམ་པ་དེ་ཐམས་ཅད་ཀྱིས་ཀྱང་བསྟན་པ་དང་།
སེམས་ཅན་གྱི་དོན་ཁོ་ན་ཕྱག་བཞེས་སུ་གནང་བ་ནི་ཀུན་གྱི་ཐུགས་ལ་གསལ་ཞིང་། དེ་ལྟར་རྗེ་བཙུན་གོང་མ་རིམ་པར་བྱོན་པ་དེ་དག་གིས་འདེབས་པར་མཛད་པའི་གཙུག་ལག་ཁང་ཀྱང་གདན་ས་ཆེན་པོའི་ཡང་རྩེ། པད་དཀར་པོའི་ནུབ་ཕྱོགས་སྒོ་རུམ་གཟིམ་སྤྱིལ་དཀར་པོའི་ཕུ་ནས་འཕགས་ཡུལ་ནས་བྱོན་པའི་མགོན་པོའི་འཆམས་སྐུ་ངོ་མཚར་ཅན། མདོ་ན་རྗེ་བཙུན་གྲགས་པ་རྒྱལ་མཚན་གྱི་གཟིམ་མལ་སྐུ་འདྲ། སྟེང་བླ་མ་ལྷ་ཁང་ན་གཙང་ནག་ཐུགས་རྗེ་དཔལ་ལ་སྒྲོལ་མས་ལུང་བསྟན་བཞིན་བཞེངས་པའི་ས་པཎ་གྱི་སྐུ་འདྲ་ཕྱག་ནས་མ། འཕགས་པ་རིན་པོ་ཆེའི་སྐུ་འདྲ་རྨེ་བ་ཅན་སོགས་ཀྱི་ཐོག་དྲངས་བླ་མ་ཡི་དམ་སངས་རྒྱས་བྱང་སེམས་ཀྱི་སྐུ་བསམ་གྱིས་མི་ཁྱབ་པ་དང་། དཔེ་ཁང་ན་མལ་ལོ། སྒྱི་ཆུ་བ། རྗེ་བཙུན་གོང་མ་ལྔའི་ཕྱག་དཔེས་ཐོག་དྲངས་གསུང་པོད་བྱིན་རླབས་ཅན་བཞི་སྟོང་ལ་ཉེ་བ། ལི་མ་ལྷ་ཁང་ན་གདུང་རྟེན་བྱིན་རླབས་ཅན་སོགས།
ཐུགས་རྟེན་ཚད་མེད་དང་། གཞན་ཡང་བུམ་སྐུ་སོགས་སྐུ་རྟེན་མང་བ། འཁོན་རོགས་དང་རྗེ་བཙུན་གོང་མ་ལྔའི་ཐོག་དྲངས་བླ་མ་གོང་མའི་ཕྱག་ཆ་དབང་རྫས་ན་བཟའ་སོགས་བྱིན་རྟེན་གྱི་རིགས་བསམ་གྱིས་མི་ཁྱབ་པ་དང་བཅས་པ་བཞུགས་པའི་གཙུག་ལག་ཁང་དེའི་ཞོལ་ན། དབུ་རྩེ་རྙིང་མའི་ཕུ་ན་ས་སྐྱ་པཎྜི་ཏའི་པྲ་བཟོ་མཛད་ཅིང་ལྷ་དང་མིའམ་རིན་པོ་ཆེ་དུ་མས་ལུགས་གཅིག་མར་བྱོན་པའི་འཇམ་པའི་དབྱངས་ཀྱི་སྐུ་བྱིན་རླབས་ཀྱི་གཟི་འོད་འབར་བས་ཐོག་དྲངས་སྐུ་རྟེན་ཁ་ཤས། མདའ་ན་ས་པཎ་གྱི་ཕྱག་བྲིས་འཇམ་དབྱངས་གར་གཟིགས་མ་དང་། ལམ་འབྲས་བླ་བརྒྱུད་གསེར་ཟངས་ལས་གྲུབ་པ་ཆེ་བས་ཐོག་དྲངས་སྐུ་རྟེན་མང་བ། དབུ་རྩེ་གསར་མ་ནས་བདེ་ཀྱཻ་ཀུན་རིག་གི་བློས་བླངས། བྱང་ཕྱོགས་ན་མགོན་ཁང་ཆུང་ངུ་། དེ་འོག་རྣམ་ཐར་སྒོ་གསུམ་ན་ཐུབ་པ། བྱང་ཆུབ་ཆེན་པོ་སོགས་གསེར་ཟངས་ཀྱི་སྐུ་བརྙན་ཆེ་གྲས་ཁ་ཡར།
རྙིང་མའི་སྟེང་དུ་བླ་མ་ལྷ་ཁང་ན་ས་ཆེན་གྱི་སྨན་སྐུ་ཆེན་པོ་སོགས་རྟེན་སྟོབས་ཆེ་བ། ཐུ་མི་སམྦྷོ་ཊའི་ཕྱག་བྲིས་ཡུམ་གླེགས་བམ་གྱི་ཐོག་དྲངས་པུསྟི་དྲུག་སྟོང་ཉེ་བ་ཙམ་དང་། རྗེ་བཙུན་ས་པཎ་གྱི་གདུང་ཐལ་མཆོད་རྟེན་གྱིས་ཐོག་དྲངས་ཐུགས་རྟེན་མཐའ་ཡས་བཅས་ཐམས་ཅད་ལ་མཆོད་པའི་ཡོ་བྱད་གྱ་ནོམ་པས་བསྐོར་བ་དང་། དེ་དང་ཧ་ཅང་མི་རིང་བའི་ལྷོ་ནུབ་ཕྱོགས་ན་བ་རི་ལོ་ཙཱ་བ་རིན་ཆེན་གྲགས་ཀྱིས་བཞེངས་པའི་རྣམ་རྒྱལ་སྐུ་འབུམ་གྱི་གཟུངས་བཞུགས་ལ། སངས་རྒྱས་འོད་སྲུང་གི་སྣམ་སྦྱར་དང་། དེའི་རིང་བསྲེལ་ཕམ་གང་། རྣམ་རྒྱལ་གྱི་གཟུངས་གྲངས་མེད་བཅས་བཞུགས་པ་ལ་རབ་གནས་མཛད་པའི་ཚེ་ངོ་མཚར་ཆེ་བའི་ལྟས་བསམ་གྱིས་མི་ཁྱབ་པ་བྱུང་བའི་སྐུ་འབུམ་དེའི་འདབ་འབྱོར་ལ་བདག་ཅག་གི་རྣམ་འདྲེན་དམ་པ་དེ་ཉིད་ཀྱིས་བཞེངས་པར་མཛད་པའི་རྣམ་རྒྱལ་གཙུག་ལག་ཁང་ཆུང་ངུ་མཆོད་པའི་ཚོགས་དང་བཅས་པ་བཞུགས་ཤིང་། དེ་ནས་ལྷོ་ཕྱོགས་རྒྱང་ཙམ་གྱི་ས་ན། ཞུ་ཡས་ཀྱི་གཡུ་མེས་སྒྲོན་བྱ་བ་བླ་མ་བ་རི་ལོ་ཙཱ་བའི་ཕྱག་ཏུ་བྱུང་བ་ལ་གཞི་རྟེན་མཛད་ནས་ལོ་ཙཱ་བ་དེ་ཉིད་ཀྱི་ཐུགས་དམ་རྟེན་གསུང་འབྱོན་སྒྲོལ་མ་བཞུགས་པའི་གཙུག་ལག་ཁང་བཞེངས་པའི་དེའི་མཚན་ཡང་གཡུ་མཁར་མོར་གྲགས་པའི་ལྷ་ཁང་ན་སྒྲོལ་མའི་རྣམ་སྤྲུལ་བུ་མོ་གཞོན་ནུའི་ཚུལ་འཛིན་གསུང་བྱོན་སྒྲོལ་མ་ལ་དངོས་སུ་ཐིམ་ཞིང་། དེ་ཉིད་གཟུངས་ལ་བཞུགས་པའི་སྨན་འདམ་གྱི་སྒྲོལ་སྐུ་བཞེངས་པ་ལ་སེམས་དཔའ་སུམ་བརྩེགས་སུ་གྲགས་པའི་གཙུག་ལག་ཁང་དང་།
དེ་སྟེང་འཆི་མེད་ལྷ་ཁང་བཅས་སུ་སྐུ་གསུང་ཐུགས་རྟེན་མཆོད་པའི་ཡོ་བྱད་དང་བཅས་བཞུགས་པའི་བྱང་ཕྱོགས་ཧ་ཅང་ཐག་མི་རིང་བ་ན་དབུས་གཙང་ཁྲི་སྐོར་བཅུ་གསུམ་ལས་མིར་བསྐུལ་དོན་ལ་བླ་ཆེན་ཆོས་ཀྱི་རྒྱལ་པོ་འཕགས་པ་རིན་པོ་ཉིད་ཀྱི་རྫུ་འཕྲུལ་གྱི་བཀོད་པས་བཞེངས་པའི་ལྷ་ཆེན་སྤྲུལ་པའི་གཙུག་ལག་ཁང་ན་ས་སྐྱ་པཎྜི་ཏའི་ནང་རྟེན་ཐུབ་ཆེན་འཛམ་གླིང་གཡས་བཞག་གིས་ཐོག་དྲངས་གསེར་ཟངས་ཀྱི་སྐུ་བརྙན་སྐུ་ཚད་ཤིན་ཏུ་མཐོ་བ་གྲངས་མང་ཞིང་། ཡུམ་རྒྱས་པ་ཡོངས་རྫོགས་གླེགས་བམ་གཅིག་ལ་བཞུགས་པའི་པུསྟི་ལྕགས་ལུང་མར་གྲགས་པས་ཐོག་དྲངས་གསུང་རབ་སུསྟི་ཁྲི་ཕྲག་བརྒལ་ཙམ་དང་། ངེད་རང་གི་ནུ་བོ་རྒྱན་མཆོག་གི་ནང་རྟེན་དངུལ་གདུང་འཛམ་གླིང་འོད་གསལ་གྱིས་ཐོག་དྲངས་ཐུགས་རྟེན་ཐོག་ཚད་མ་དུ་མ་དང་། ཁྱམས་སྟོད་བྱང་བཀྲ་ཤིས་ལྷ་ཁང་ན་གྲགས་པ་འོད་ཟེར་གྱི་ནང་རྟེན་གྱི་ཐོག་དྲངས་གསེར་ཟངས་ཀྱི་སྐུ་ཆེན་ཁ་ཤས་བཅས་ལ་མཆོད་པའི་ཡོ་བྱད་བློས་དཔག་པར་དཀའ་བ་དང་། གཙུག་ལག་ཁང་དེ་ཉིད་ཀྱི་སྟེང་ན་ཐིགས་གཡབ་ཆེན་མོ་ཡོངས་རྫོགས་སྐུ་དང་ཐུགས་རྟེན་མཆོད་ཆས་ཚད་མེད་ཀྱི་ཡོངས་སུ་གང་ཞིང་། དེའི་བྱང་སྟེང་ན་ལམ་འབྲས་ལྷ་ཁང་དང་། འོག་ན་མགོན་ཁང་ཁྱད་པར་ཅན། ཁྱམས་ལྷོ་ན་གྲོ་བཞིན་སྒྲུབ་མཆོད་སྐབས་ཞལ་འབྱེད་རྒྱུའི་ཞལ་ཐང་བྱིན་རླབས་ཅན་སུམ་བརྒྱར་ཉེ་བ། ཁྱམས་སྨད་བྱང་ཕུ་ན་དུས་འཁོར་བ་སོགས་ཀྱི་ནང་རྟེན་ས་འབུམ་ཐོག་ཚད་མ་ཁ་ཤས་སོགས་བྱིན་རླབས་ཅན་མང་བ། མཐོང་སྨོན་བླ་བྲང་ན་བརྩེ་ཆེན་ལྷ་ཁང་།
ལྷ་ཁང་བླ་བྲང་ན་གཙང་ཁང་ཕུ་མདའ། དབང་ཁང་མགོན་ཁང་དང་། བཞི་ཐོག་ཕོ་བྲང་ན་གཟིམ་ཤར་བདེ་ཆེན་འོད་གསལ། མགོན་ཁང་རྡོ་རྗེའི་གུར་ཁང་། གནས་བཅུ་ལྷ་ཁང་དང་། དབང་ཁང་སྨིན་གྲོལ་བདེ་བ་ཅན། དེའི་ཕུ་མགོན་ཁང་བདུད་ལས་རྣམ་རྒྱལ། དཔེ་ཁང་ཆོས་མཛོད་ཆེན་མོ། ཨེ་ཝཾ་བྱང་ཆུབ་འབྱུང་གནས། ཚོམས་དམར་བྱིན་རླབས་ཅན།
རྒྱ་གར་ལྷ་ཁང་རྡོ་རྗེའི་གདན། རྒྱ་ནག་ལྷ་ཁང་རི་བོ་རྩེ་ལྔ། མཁའ་སྤྱོད་དཔལ་གྱི་ཕོ་བྲང་། དཔེ་ཁང་རྙིང་མ་དུས་ཕྱིས་དབང་རྫས་ལྷ་ཁང་། མགོན་ཁང་ཁྱད་འཕགས་ལྷོ། དངུལ་གདུང་རིག་འཛིན་ལྷ་ཁང་། དེ་འོག་མགོན་ཁང་བདུད་ལས་རྣམ་རྒྱལ། ཚོམས་ཆེན་དམ་ཆོས་ཁང་བཟང་། བླ་མ་ལྷ་ཁང་མཐོང་བ་དོན་ལྡན། དེ་འོག་མགོན་ཁང་དཔལ་མགོན་དགའ་ཚལ།
དེ་འོག་ཚོམས་བར་མགོན་ཁང་རྣམ་སྲས་བང་མཛོད། མགོན་ཁང་དངོས་གྲུབ་གླིང་། རྣམ་སྲས་ལྷ་ཁང་ལྕང་ལོ་ཅན་རྣམས་དང་། བླ་བྲང་ཤར་སྟེང་ཤོད་ན་གཙུག་ལག་ཁང་བཞི། གཡུ་ཐོག་ན་གསུམ། འབུམ་ཐང་ཕྱི་ནང་། དགའ་ལྡན་བླ་བྲང་། འཁོན་སྐུ་འབུམ་རྡོ་ཁང་ན་གཉིས། ཤཱཀ་བཟང་ན་ལྔ། ཟུར་ཁང་།
མཐོང་བ་དོན་ཡོད་ན་གསུམ། མངོན་དགའ་བདེ་བ་ཅན་ན་གཉིས། རིན་བཟང་སྐུ་འབུམ། སྒང་མཁར་སྐུ་འབུམ། གཞོན་དབང་སྐུ་འབུམ། བདེ་མཆོག་ན་གསུམ། གདུང་རབས་ལྷ་ཁང་། བདེ་ཆེན་གླིང་། བྱང་ཆུབ་མཆོད་རྟེན། མགོན་ཁང་ནུབ།
ཕྱི་རྟེན་སྐོར། མོན་ཆུང་། ནང་སོ་པུ་ཏྲ་ཁང་། ཆོས་ཁྲི་ཆེན་མོ་སྟེང་འོག དུས་མཆོད་བླ་བྲང་ན་གསུམ། བླ་བྲང་གྲོང་ཆེན་ན་གསུམ། དགེ་འཕེལ་ཉི་ལྡེ་ན་གཉིས། ཞལ་རེ་ལྷ་ཁང་ན་གཉིས། བླ་བྲང་རྫང་ཆུང་ན་གསུམ། བླ་བྲང་རིན་ཆེན་སྒང་ན་གཉིས།
གདན་པ་ཆེན་པོ་ནས་རྒྱངས་གྲགས་ལྔ་ཙམ་གྱི་ས་ན་ཕྲུ་མ་དང་སྐྱེད་ལྷས་སྒྲུབ་སྡེ་བཅས་བསྡོམས་གཙུག་ལག་ཁང་བརྒྱ་ཙམ། ཡེ་ཤེས་ཀྱི་མཁའ་འགྲོ་མས་བཞེངས་པའི་མཆོད་རྟེན་རྣམས་ཀྱིས་ཐོག་དྲངས་སྐུ་འབུམ་གྲངས་མང་དང་། དེའི་ཤར་ཕྱོགས་རྒྱངས་ཙམ་གྱི་ས་ན་བྱས་འགྱུར་སྒྲུབ་སྡེའི་གཙུག་ལག་ཁང་། ཕུག་པ། སྒྲུབ་ཆུ། སྐུ་འབུམ་བཅས་སྡོམ་བཅུ་ཕྲག་ལྷག་ཙམ་དང་། གདན་སའི་ལྷོ་ཕྱོགས་བསམ་བརླིང་ལྷ་མོ་ཁང་བཅས་དེ་ཐམས་ཅད་ན་མཁས་གྲུབ་དམ་པ་རྣམས་ཀྱི་ཕྱག་ནས་དང་ཐུགས་དམ་མ་སྐུ་གསུང་ཐུགས་རྟེན་བྱིན་རླབས་ཀྱི་གཟི་འོད་འབར་བ་བློའི་རྭ་བ་ལས་འདས་པར་བཞུགས་ཤིང་། དེ་དག་འཛིན་སྐྱོང་སྤེལ་གསུམ་གྱི་བྱེད་པོ་འཁོན་རིགས་གོང་མ་རྣམས་ནི་རིགས་གསུམ་མགོན་པོ་དང་། འཁོན་རིགས་གོང་རྒྱན་དྲུག་མཆོག་གཉིས་སོགས་འཕགས་ཆེན་དམ་པ་རྣམས་ཀྱི་རྣམ་སྤྲུལ་ཤ་སྟག་ཡིན་ཚུལ་རྒྱལ་བའི་བཀའ་དང་རྒྱ་བོད་མཁས་གྲུབ་ཡོངས་ཀྱི་མགྲིན་གཅིག་མངགས་པ་དེ་དག་ཐམས་ཅད་ཀྱང་ཆུང་ངུ་ནས་མཁས་བཙུན་བཟང་གསུམ་གྱི་ཡོན་ཏན་མཐའ་དག་ལ་དབང་བསྒྱུར་བའི་བསྟན་འཛིན་གྱི་སྐྱེས་ཆེན་འགྲན་བྲལ་ཤ་སྟག་དང་། འཁོན་རིགས་ཀྱི་ཐ་ཤལ་ཁོ་བོ་དག་ཆུང་ངུ་ནས་དམ་པ་དུ་མས་རྗེས་སུ་བཟུང་ཤིང་།
དེ་དག་གི་བཀའ་དྲིན་ལས་ཐོབ་པའི་མདོ་རྒྱུད་མན་ངག་དང་བཅས་པ་ལ་རང་གི་དབང་པོས་ཅི་ལྕོགས་ཐོས་བསམ་སྒོམ་གསུམ་བྱེད་ཁུལ་གྱི་སྒོ་ནས་ཤི་གསོན་ཟས་ཁ་ལག་གི་འབྲེལ་ཐོག་ཐམས་ཅད་འཁོར་བར་མི་འཁྱམས་ཤིང་། གནས་སྐབས་དང་མཐར་ཐུགས་ཀྱི་ཕན་བདེ་ཐོབ་པ་ཞིག་བླ་མ་དཀོན་མཆོག་མཁྱེན་ཞེས་སྙིང་ནས་གསོལ་འདེབས་དང་། ངེད་རང་མཐོང་ཐོས་དྲན་རེག་གི་སེམས་ཅན་ཐམས་ཅད་ཀྱི་སྡུག་བསྔལ་བདག་ལ་སྨིན་ཅིང་བདག་གིས་མ་ཎི་ཙམ་བཟླས་བརྗོད་བགྱིས་པའི་དགེ་བའི་མཐུས་སེམས་ཅན་ཐམས་ཅད་འཕྲལ་ཡུན་གྱི་བདེ་སྐྱིད་ལ་གནས་པར་གྱུར་ཅིག་སྙམ་པའི་ལྷག་བསམ་རྣམ་དག་ཁ་ཞེ་མེད་པའི་སྒོ་ནས་འགྲོ་ཕན་ཅི་ནུས་སུ་ཡོད་ཅིང་། བསྟན་པའི་རྩ་བ་དགེ་འདུན་གྱི་སྡེ་རྣམ་གཉིས་ནས་ཀྱང་མདོ་སྔགས་བཤད་སྒྲུབ་ཆུ་རྒྱུན་ལྟར་བཞུགས་ཤིང་། དེ་དག་གི་གནས་སྐབས་སུ་དགེ་བ་རྒྱུན་ཆགས་ཇི་ལྟར་སྒྲུབ་ཚུལ་ནི། དེ་ཡང་ཉིན་ལྟར་རྒྱལ་བསྟན་སྤྱི་བྱེ་བྲག་ལ་སྐུ་དྲིན་ཆེ་བའི་བླ་མ་གོང་མ་རྣམས་ཀྱི་དགོངས་རྫོགས་དང་། བསྟན་དང་བསྟན་འཛིན་འགྲོ་བ་ཡོངས་ཀྱི་རིམ་གྲོར་དམིགས། དུས་ཇ་ལོ་ཇ་སོགས་མུ་འབྲེལ་ཡོད་ཁར་གཞུང་ཞབས་པད་རིན་པོ་ཆེ་དང་། ས་སྐྱོང་སྡེ་དགེ་རྒྱལ་རབས་རྣམས་ཀྱི་མཚོན་རིས་སུ་མ་ཆད་པའི་སྦྱིན་བདག་ཚང་མས་ཤི་གསོན་དགེ་བ་སྒྲུབ་སྐབས་སུ་འབུད་པའི་ཆོས་དུང་དང་། གཞན་ཡང་གདུང་བརྒྱུད་རིན་པོ་ཆེ་ཆོས་ཁྲི་མཁས་པ་ཟིལ་གནོན་དུ་མངའ་གསོལ་སྐབས་དང་།
གསུང་ངག་རིན་པོ་ཆེ་ལམ་འབྲས་སོགས་ཟབ་ཆོས་རྒྱ་ཆེན་སྩོལ་སྐབས་དང་། དབྱར་དགུན་གྱི་ཆོས། དུས་མདོས་དམ་ཚིག་བསྐང་གསོ་སོགས་འདུད་སྐབས་ཀྱི་བརྡ་ཆོས་དུང་རིན་པོ་ཆེ་དཀར་པོ་རྒྱང་གྲགས་འདི་ཉིད་ཀྱི་ལོ་རྒྱུས་ནི། དཔལ་ལྡན་ས་སྐྱ་ལ་བསྔགས་པ་སྙན་ངག་དབང་པོའི་ཉེར་འཚོ་ལས། ཀླུ་དབང་དབང་པོའི་དཔལ་ཡོན་ལས་འོངས་པའི། ། དུང་དཀར་དཀར་པོ་རྒྱང་གྲགས་ཚངས་དབྱངས་ཅན། ། ཐུབ་དབང་དབང་པོས་ཆོས་འཁོར་བསྐོར་བའི་ཚེ། ། ལྷ་དབང་དབང་པོས་ཕུལ་ཏེ་འདི་ལགས་དྲངས། ། ཞེས་གསུངས་པ་ལྟར་གྱི་ཡང་དག་པར་རྫོགས་པའི་སངས་རྒྱས་ཀྱི་ཆོས་འཁོར་བསྐོར་བའི་དུས་ཀྱི་ཆོས་དུང་འཁྲུལ་མེད་བྱིན་རླབས་ཀྱི་གཟི་འོད་འབར་བ་འདི། ས་སྐྱ་པའི་ཕྱག་ཏུ་རྒྱ་ནས་བྱུང་བའི་ཚུལ་ནི་གོང་མ་སེ་ཆེན་རྒྱལ་པོས་བླ་ཆེན་འཕགས་པ་རིན་པོ་ཆེ་ལ་ཕུལ་བ་ཡིན་ལ།
དེ་ཡི་གོང་རོལ་དུ་རྒྱ་ནག་ཏུ་བྱུང་ཚུལ་ཇི་ལྟར་ཡིན་ཞེ་ན། རྒྱ་གར་རྒྱལ་པོ་དྷརྨཱ་ཕ་ལ་དང་། རྒྱ་ནག་རྒྱལ་པོ་དེ་ཝ་རཱ་ཛ་གཉིས་མཐོང་མ་མྱོང་འཕྲད་མ་མྱོང་བའི་གྲོགས་པོ་བྱས་ཏེ། རྒྱ་གར་རྒྱལ་པོ་དྷརྨཱ་ཕ་ལའི་རིང་ལ་མུ་སྟེགས་པའི་དམག་གིས་ཤྲཱི་ན་ལེནྡྲ་བཅོམ། བསྟན་པ་བསྣུབས་པའི་དུས་སུ། རྒྱ་ནག་རྒྱལ་པོ་དེ་ཝ་རཱ་ཛ་ལ་དཔུང་གྲོགས་དགོས་པའི་འཕྲིན་བསྐུར་བས། ངེད་ཀྱི་དམག་མི་ཐོན། སྐྱེས་ཀྱི་ནོར་རྫས་བཟང་པོ་བསྐུར་གྱིས་དེ་ལ་རྟེན་ནས་ཕྱི་པ་ཐུལ། བསྟན་པ་མ་འགྲིབ་པ་གྱིས་ཤིག་ཟེར་ནས། གོས་ལུ་ཧང་གི་བེར་སྲུབས་མེད་པ་རི་མོས་སྤྲས་ཤིང་སྲ་བ།
མཚོན་དང་གཟོང་གིས་མི་ཕིགས་པ། ཐུགས་ཁར་ནོར་བུ་དཔལ་བེའུ་ཕུང་ཕུང་ཡོང་བ་ཅིག་གི་མགོ་བྱས་སྐྱེས་བཟང་པོ་ཐང་གཉིས་བསྐུར། གྲོས་དང་བསླབ་བྱ་ལེགས་པར་བྱས་བཏང་བའི་མཐུ་དང་རྟེན་འབྲེལ་འགྲིག་པས་མུ་སྟེགས་པའི་དཔུང་ཚོགས་འཕམ་པར་བྱས་ཏེ་ནང་པའི་བསྟན་པ་ཉིན་མོ་ལྟར་གསལ་བར་བྱུང་བས། རྒྱ་གར་རྒྱལ་བློན་ཐམས་ཅད་དགའ་བར་འགྱུར་ཏེ། འདི་ལྟ་བུའི་བསྟན་པ་བྱུང་བ་འདི་རྒྱ་ནག་རྒྱལ་པོ་ཁྱེད་ཀྱིས་སེམས་ཅན་བརྩེ་བའི་བསླབ་བྱ་དང་། སྐྱེས་བཟང་པོ་རིམ་པར་བསྐུར་བའི་སྟོབས་དང་ནུས་པ་ཡིན་པས་ཁྱེད་དྲིན་ཆེ་བ་ཡོད། སྐྱེས་ལན་ལ་ཅི་འདོད་པ་བསྐུར་བས་ལན་བསྲིངས་ཤིག་བྱས་པས། རྒྱ་ནག་རྒྱལ་པོ་ན་རེ། ཁྱེད་དེ་ལྟར་སེམས་ན་སངས་རྒྱས་དགུང་ལོ་བརྒྱད་པའི་སྐུ་ཚད་དང་། སངས་རྒྱས་ཀྱི་ཆོས་དུང་།
ཆུ་ཀླུང་གི་མདོ། རྒྱན་སྟུག་པོ་བཀོད་པའི་མདོ། འདུལ་བ་ཀོ་ཤ། ཟ་མ་ཏོག་བཀོད་པའི་མདོ་དང་བཞི། དགེ་སློང་སྡོམ་བརྩོན་ལྡན་པ་བཞི་སྡེ་དང་བཅས་པ་བསྐུར་ཅིག་ཟེར་བ་བྱུང་ནས། རྒྱལ་པོ་དྷརྨཱ་ཕ་ལ་ན་རེ། ངེད་ཀྱི་ཡི་དམ་གྱི་ལྷ་ཤཱཀྱ་མུ་ནེ་སོགས་གཞན་དུ་འབྱོན་པ་སེམས་ཀྱིས་ཐོང་པ་མེད་ནའང་ཁྱེད་དྲིན་ཆེ་བས་ཡིན་པས་གདན་དྲོངས་ལ་འགྲོ་བ་མང་པོའི་དོན་རྒྱས་པར་མཛོད་ཅིག་གསུངས་ནས་མཆོད་རྫས་ཀྱི་བྱེ་བྲག་དུ་མ་དང་། སྐྱེལ་བསུའི་ཤོམ་རྒྱས་པར་བྱས་ནས་ཇོ་བོ་དང་ཆོས་དུང་འདི་ཉིད་སོགས་རྒྱ་ནག་ཏུ་སྤྱན་དྲངས་པ་ཡིན་ཅིང་། རྒྱ་ནག་ནས་ས་སྐྱ་པའི་ཕྱག་ཏུ་བྱུང་ཚུལ་ནི། གོང་དུ་བརྗོད་པ་བཞིན་ཆོས་རྒྱལ་འཕགས་པ་ལ་སེ་ཆེན་གྱི་ཕུལ་བ་ཉིད་ཡོངས་གྲགས་ཡིན་མོད་ཀྱང་།
ཡང་ལུགས་གཅིག་ལ་ཆོས་ཀྱི་རྗེ་ས་སྐྱ་པཎྜི་ཏ་ལ་རྒྱལ་པོ་གོ་དན་གྱི་ཕུལ། ས་པཎ་གྱི་འཕགས་པ་ལ་གནང་བར་བཤད་པའི་ལུགས་གཅིག་འདུག་ཅིང་། གང་ལྟར་ས་པཎ་གྱི་ཆོས་དུང་ཀྱང་ཡིན་ཏེ། ཧོར་གྱི་ཡུལ་སྐད་རིགས་མི་གཅིག་པའི་རྒྱལ་ཁམས་དུ་མ་སངས་རྒྱས་ཀྱི་བསྟན་པས་ཁྱབ་པར་མཛད་ཅིང་། ཆོས་འཁོར་བསམ་གྱིས་མི་ཁྱབ་པ་བསྐོར་བའི་དུས་ཀྱི་ཆོས་དུང་ཡིན་པར་གསུངས་པས་སོ། ། དེ་ལྟ་བུའི་ཡང་དག་པར་རྫོགས་པའི་སངས་རྒྱས་ཀྱི་ཆོས་དུང་ཁྱད་པར་དུ་འཕགས་པ་འདི་ནི་དཔལ་ལྡན་ས་སྐྱ་ཉིད་དུ་འགྲོ་བའི་མགོན་པོ་ཆོས་རྒྱལ་འཕགས་པ་རྒྱ་ནག་ལ་ཕེབས་དུས་བསྣམས་ནས་འགྲོ་བ་མ་ལུས་པའི་སྐྱབས་མགོན་དམ་པར་བཞུགས་སུ་གསོལ་བ་ཡིན་ནོ། ། ཆོས་དུང་འདི་ལྟ་བུ་ཆེ་བའི་ཡོན་ཏན་ནི་ཞིབ་པར་བརྗོད་ཀྱིས་ག་ལ་ལངས། རགས་པ་ཙམ་བརྗོད་ན་གདུལ་བྱ་སྣོད་ལྡན་གྱིས་བལྟས་པ་དེའི་ཚེ། འདི་ཉིད་ལ་རྣམ་བཅུ་དབང་ལྡན་ལ་སོགས་པ་ཁྱད་པར་དུ་འཕགས་པའི་རང་བྱོན་བསམ་གྱིས་མི་ཁྱབ་པ་ཡོད་ཅིང་། འདིའི་གསུང་ཐོས་པ་ཙམ་གྱིས་བསྐལ་པ་བྱེ་བ་དཔག་ཏུ་མེད་པ་ནས་བསགས་པའི་སྡིག་སྒྲིབ་དག་ཅིང་ངན་སོང་དུ་སྐྱེ་བའི་སྒོ་བཀག་སྟེ།
མཐོ་རིས་དང་ཐར་པའི་བདེ་བ་ལ་འགོད་པར་མཛད་ཅིང་། གཞན་ཡང་སེམས་ཅན་ལ་བདེ་སྐྱིད་འབྱུང་བའི་འབྲུའི་ཚོགས་རྣམས་ལ་སྡེ་བརྒྱད་གདུག་པ་ཅན་རྣམས་ཀྱིས་ཐོ་འཚམས་པའི་སེར་བ་ལ་སོགས་པ་བྱུང་ཚེ། འདིའི་གསུང་ཐོས་པ་ཙམ་གྱིས་དེ་མ་ཐག་ཏུ་རང་ཞི་ལ་འགྲོ་བ་དང་། སའི་བཅུད་འཕེལ་ཏེ་སེམས་ཅན་ལ་བདེ་སྐྱིད་ཕུན་སུམ་ཚོགས་པ་འབྱུང་བ་ཡིན་ནོ། ། བར་སྐབས་སུ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་སྐུ་རིང་ལ་བསྟན་དགྲ་ལྷ་ས་རྫོངས་པ་སོགས་བདུད་སྤྲུལ་འགའ་ཞིག་གིས་བྱེད་པས་ལྷ་ཁང་ཆེན་མོ་ལ་བསླུས་རྒྱབ་ཆོས་རྫས་བསམ་གྱིས་མི་ཁྱབ་པ་དང་ཆོས་དུང་འདི་ཉིད་སོགས་ཁྱེར་དུས། སྡིག་སྤྱོད་ཀྱི་ཡུལ་དེར་བཞུགས་པའི་གནས་མ་ཡིན་པ་དང་། སླར་ཡང་རྣལ་འབྱོར་དབང་ཕྱུག་གི་བྱིན་རླབས་པའི་གནས་གདན་ས་ཆེན་པོ་འདིར་འབྱོན་པར་དགོངས་ཏེ། ཆོས་དུང་གི་ནང་ཐམས་ཅད་འབུས་གང་བ་དང་། མཆོད་པའི་གྲྭར་བཞག་པས་འབུད་མཁན་མེད་པར་མི་ཤིས་པའི་རྟགས་མཚན་གྱི་རང་སྐད་འདོན་པ་སོགས་མངོན་སུམ་དུ་མི་ཤིས་པའི་ལྟས་སྣ་ཚོགས་བསྟན་པ་ལ་བརྟེན་ནས། དེ་འཕྲལ་ཉིད་དུ་གདན་ས་ཆེན་པོ་འདི་ཉིད་དུ་གཤེགས་པ་དང་བཅས་ཏེ་ཕུལ་བ་ཡིན་ཞིང་།
འདི་ལྟ་བུའི་ཆོས་དུང་འདི་ནི་དགོས་འདོད་འབྱུང་བའི་ཡིད་བཞིན་གྱི་ནོར་བུ་དང་ཁྱད་པར་མེད་དོ། ། འདིའི་དྲུང་དུ་གནས་སྐབས་དང་མཐར་ཐུག་གི་འདོད་པའི་འབྲས་བུ་འབྱུང་བའི་སྨོན་ལམ་ཅི་བཏབ་པ་རྣམས་གང་ཡིན་ལ་བསམ་པའི་དོན་རྣམས་ཐོགས་པ་མེད་པར་སྩོལ་བར་མཛད་པ་མྱོང་གྲུབ་ཡིན་ནོ། ། དེ་ལྟ་བུའི་ཆོས་དུང་རིན་པོ་ཆེའི་གསུང་གིས་བསྐུལ་ནས་དགེ་འདུན་རྣམས་མང་ཇར་ཚོགས་ཏེ་ཆོས་གྲྭ་གཉིས་ཚོགས་ནས་ཉིན་ལྟར་གྱི་བླ་མ་ཡི་དམ་སངས་རྒྱས་བྱང་སེམས་ཀྱི་བསྟོད་ཚོགས་གཟུངས་སྔགས་ཟབ་མོ་ཁ་ཤས་སྨོན་ལམ་བཅས་ཆད་མེད་འདོན་པ་དང་། ཆོས་གྲྭ་ལྷོ་ནས་སྡེ་སྣོད་གསུམ་གྱི་དགོངས་འགྲེལ་ལ་བཤར་སྦྱངས་ཏལ་མ། ཟླ་བ་བྱུང་ངོ་ཅོག་ལ་ཚེ་ཆོག་རྣམ་རྒྱལ། ཀུན་རིག བསྟན་པ་གསོ་ཆོག གསུང་སྒྲོག གཏོར་མ། སྡོམ་གསུམ་རབ་དབྱེ་དང་།
དེའི་ཁ་སྐོང་གི་གཞུང་སྐྱོར། ཆོ་འཕྲུལ་དང་ཐ་སྐར་གྱི་ཚེས་གཅིག་ནས་ཉའི་བར་སྨོན་ལམ་སྤྱི་དང་བཟང་སྤྱོད་བྱམས་སྨོན་གཉིས་གྲྭ་གྲངས་ལ་རྩིས་པའི་སྟོང་ཕྲག་བརྒལ་ཙམ་རྣམས་དང་། ལོ་རེ་ནས་ཆོས་སྡེ་ལྷན་རྒྱས་ནས་མཚན་བརྗོད་འབུམ་ཐེར། སྒྲོལ་མ་འབུམ་ཐེར། ཤེར་སྙིང་འབུམ་ཐེར་རྣམས་དང་། བཀའ་འགྱུར་ཡོངས་རྫོགས་ཚར་གསུམ། ཀུན་རིག སྒྲུབ་མཆོད་ཉིན་ལྔ་ལ་དུརྒ་གྲྭ་གྲངས་ལ་རྩིས་པའི་འབུམ་ཕྲག་བཞིར་ཉེ་དང་། མཇུག་ཏུ་སྨོན་ལམ་གདན་ས་ཆེན་པོ་ལོ་རེ་བཞིན་བསྔོ་འབྲེལ་ཞུ་བའི་གཤིན་པོའི་མིང་བྱང་ཚང་མ་ཀློག་པའི་བསྔོ་སྨོན་བཅས་པ། ཡང་ཆོས་གྲྭ་ལྷོ་ནས་དབྱར་དགུན་ཉི་ལྡོག་དང་བསྟུན་ལུང་རིག་བཤད་པ་སྦྱོར་བཀོད་སོགས་ཀྱི་དགའ་སྟོན་གཞིས་ཕྱོགས་ཀྱི་དགེ་འདུན་རྣམས་ནས་རྒྱ་ཆེར་སྤེལ་བ་ཉིན་བདུན་མ་རེ།
སྟོན་ཀའང་རིག་ཆ་བཟང་པོ་ཉིན་གསུམ་མ་རེ། ཆོས་གྲྭ་བྱང་ནས་ཟླ་བ་བྱུང་ངོ་ཅོག་ལ་རྩ་རྒྱུད་བརྟག་གཉིས། རྒྱུད་འདོན་ཞག་ལྔ་དྲུག་གང་རིགས། ནཱ་རོ་མཁའ་སྤྱོད་མའི་སྒྲུབ་མཆོད་ཞག་བཞི་ལ་ཨོྃ་གསུམ་མ་གྲྭ་གྲངས་ཀྱི་བསགས་བའི་བཞི་ཁྲིར་ཉེ་བ། ས་ལོ། སྔགས་འཆང་ཡབ་སྲས། མུས་ཆེན། ཨ་མེས་ཞབས་ཡབ་སྲས་རྣམས་ཀྱི་དགོངས་རྫོགས་བླ་མཆོད་ལ་བླ་མ་གོང་མ་སྐུ་དྲིན་ཅན་རྣམས་ཀྱི་སྐུ་བསྟོད་སྟོབས་ཆེ་བ། མཆོད་འབུལ་སྨོན་ལམ་གྱི་མཐའ་བརྟེན་བཅས། སྨན་བླའི་མདོ་ཆོག་ཚར་རེ།
བསྟན་སྲུང་ཁྱད་པར་ཅན་རྣམས་ཀྱི་བསྐང་བཤགས་རྣམས་ཆད་མེད་དང་། རྟ་ཟླ་བ་ལ་ཞག་བཅོ་ལྔ་སྨན་བླའི་མདོ་ཆོག་མཇུག་ཏུ་སྨོན་ལམ་འགྲོ་གང་ཆེ། བདག་མེད་མའི་སྒྲུབ་མཆོད་ཞག་ལྔ། དབོ་ཟླར་ཀྱཻ་རྡོར་ཞག་ལྔ། བསྟན་པ་སྤྱི་རིམ་གྱི་གཏོར་བཟློག་ཞག་ལྔ། ནག་ཟླར་དམ་ཚིག་བསྐང་གསོ་ཞག་བདུན། ས་དཀར་གསང་འདུས་སྒྲུབ་མཆོད་ཞག་དགུ་དང་། ཆོས་སྡེ་གཉིས་ཚོགས་ཀྱི་དགེ་ཚ་ཆེན་མོ། མགོན་པོའི་མདོས་གཏོར། ལྔ་པར་བདེ་མཆོག་སྒྲུབ་མཆོད་ཞག་བརྒྱད་དང་ཀྱཻ་རྡོར་ཞག་དགུ།
ཆོས་སྡེ་གཉིས་ཚོགས་ཀྱི་མུས་ཆེན་སངས་རྒྱས་རྒྱལ་མཚན་དང་འཇམ་མགོན་ཨ་མེས་ཞབས་ཀྱི་དགོངས་རྫོགས་བླ་མཆོད་ཤིན་ཏུ་རྒྱས་པ་རེ་རེ། ཆུ་སྟོད་ཟླ་བར་གསར་འཛུགས་ཆོས་སྡེ་ལྷན་ཚོགས་ཀྱིས་ཀུན་རིག་ཞག་གསུམ། བདག་མེད་སྒྲུབ་མཆོད་ཞག་དྲུག་དང་ཀྱཻ་རྡོར་སྒྲུབ་མཆོད་ཞག་གསུམ། ཚེས་བཞི་ལ་དགེ་ཚ་ཆེན་མོ། ལྷུམས་ཞུགས་དུས་མཆོད། གྲོ་བཞིན་ཟླ་བར་ཕུར་སྒྲུབ་ཆེན་མོ་ཟླ་གང་། བརྒྱད་པར་གསང་འདུས་སྒྲུབ་མཆོད་ཞག་བཅུ་གསུམ། དགུ་པར་ཆོག་མང་ཞག་དགུ། སྨན་བླ་ཞག་བཅོ་ལྔ་སྨོན་ལམ་བཅས། བཅུ་པར་མཁའ་སྤྱོད་མའི་སྒྲུབ་མཆོད་ཞག་དྲུག
མཇུག་ཏུ་བསྟན་པ་སྤྱི་རིམ་གྱི་གཏོར་བཟློག་ཞག་ལྔ། མགོ་ཟླར་བདེ་མཆོག་སྒྲུབ་མཆོད་ཞག་བཅུ་གསུམ། མཇུག་ཏུ་དུས་མདོས་ཆེན་མོ་ཞག་བརྒྱད། བཅུ་གཉིས་པར་གཏོར་སྤོད་ཆེན་མོ་ཟླ་ཕྱེད་ལྷག་ཙམ། ཟླ་མཇུག་བསྟན་པ་སྤྱི་རིམ་གཏོར་བཟློག་ཞག་བདུན་བཅས། དེ་དག་གི་གནས་སྐབས་སུ་བཅུ་གཅིག་པའི་བདེ་མཆོག་དང་། ལྔ་པའི་ཀྱཻ་རྡོར། བདུན་པའི་ཕུར་སྒྲུབ། བརྒྱད་པའི་གསང་འདུས་རྣམས་ལ་སེར་འདུ་ཆེན་མོ་སྦྱིན། གནས་བཞི་སྟོང་ལ་ཉེ་བའི་གྲུབ་མཐའ་རིས་མེད་ཀྱི་ཆོས་སྤྱོད་འདོན་པ་བཅས་གང་འཁོད་དེ་དག་གི་གནས་སྐབས་སུ་དུས་ཇ་ལོ་ཇ་སྟོབས་ཆེ་བ།
དགེ་འདུན་གྱི་གསོལ་ཕོགས། ཆོས་ཐོག་དང་དགུ་གཏོར་གྱི་འཇམ་ཚུལ། སྒྲུབ་མཆོད་གཏོར་བཟློག་བསྐང་བ་སོགས་ཀྱི་ཞབས་ཏོག སེར་འདུལ་སྦྱིན་གཏོང་། རྩེ་གདོང་ཆོས་སྡེ་ཆེ་ཆུང་། སྐྱེས་ལྷས། བྱས་འགྱུར། ཕྲུ་མ་སྒྲུབ་སྡེ། རིན་ཆེན་སྒང་རྣམས་ཀྱི་ཕོགས། ཇ་ཚུལ་གཙུག་ལག་ཁང་དང་མགོན་ཁང་ཁག་མང་གི་མཆོད་མེ་ཞལ་ཟས་གཏོར་འཛུགས་གཏོར་གསོ་སོགས་མཆོད་རྒྱུན་ནར་མ།
ལོ་བསྟར་གྱི་དབུས་གཙང་གྲུབ་མཐའ་རིས་མེད་ཀྱི་དགོན་ཁག་གསུམ་བརྒྱ་ཁ་ཡར་ལ་མང་ཇ་བཞི་རེ་བསྔོ་བརྟེན་བཅས་པ་འགྲོ་བ་གཞིས་བྱེས་ཀུན་ཏུ་འཕར་མའི་རིགས་རྒྱ་ཆེ་ཞིང་། གཙུག་ལག་ཁང་ཉམས་གསོ་རྟེན་གསུམ་གྱི་ཞབས་ཏོག་དེ་དག་གི་དགེ་ཐེབས་སྟོད་སྨད་བར་གསུམ་གྱི་སྒར་པ་གང་ལ་གང་འཚམས་ཀྱི་མཐུན་སྦྱོར་བགྱིད་དགོས་བཅས་གདན་ས་ཆེན་པོ་འདི་ཉིད་ནི་སྔོན་དུས་ཁྲི་སྐོར་བཅུ་གསུམ་གྱི་ཞབས་ཏོག་སྒྲུབ་ཡུལ་ཡིན་པ་ལ་དེང་སང་མཆོད་གཞིས་ཕོན་ཆུང་གིས་ཞབས་ཏོག་ནན་ཏན་སྒྲུབ་ཁུལ་ཡིན་ཀྱང་། བྱི་ཚང་དུ་རྟ་རྨིག་མི་ཤོངས་བའི་དཔེས་མཆོད་གཞི་ཁོ་ནས་གདན་སའི་ཞབས་ཏོག་མ་འཕྲུལ་བར་བརྟེན་སྔགས་འཆང་ཆོས་ཀྱི་རྒྱལ་པོ་ནས་བཟུང་བླ་མ་གོང་མ་རིམ་ཅན་གྱིས་སྟོད་སྨད་བར་གསུམ་དུ་འབུལ་བསྐུལ་བ་ཁག་མང་རྫོངས་བརྡ་གནང་བར། སྦྱིན་བདག་དད་ཅན་རྣམས་ནས་དགེ་བ་འབྲེལ་ཐོགས་རྒྱ་ཆེ་སྤམ་མཐོ་ཕུལ་བའི་མཐུས་དེང་སང་གི་བར་དུ་ཡང་དཔལ་ལྡན་ས་སྐྱའི་དགོན་གནས་རྟེན་དང་བརྟེན་པར་བཅས་པ་ཐམས་ཅད་གདུལ་བྱ་ཕལ་མོ་ཆེའི་བསོད་ནམས་ཀྱི་ཞིང་བླ་ན་མེད་པར་བཞུགས་པ་འདི་ཡིན་ཅིང་། འོན་ཀྱང་ད་དུང་གཙུག་ལག་ཁང་དང་དགེ་རྒྱུན་གྲངས་མང་བའི་སྟབས་ཀྱིས་དཀོན་མཆོག་རིན་པོ་ཆེ་རྣམ་པ་གསུམ་ལ་ཞབས་ཏོག་བསྙེན་བསྐུར་ཧ་ཅང་གི་རྔོ་ཐོགས་པ་ཞིག་མི་འདུག་པ་ནས། བླ་མ་གོང་མའི་ཚུལ་སྒྲུབ་མཆོད་དཀར་མེ་དུས་ཇའི་དགེ་རྒྱུན་མི་ཉམས་དབྱར་མཚོ་ལྟར་སྤེལ་ཞིང་། གདུལ་བྱ་རྣམས་ཀྱི་རྒྱུད་ལ་བསོད་ནམས་ཀྱི་ཚོགས་རྒྱ་ཆེར་རྫོགས་པའི་ཕྱིར་སྨད་མདོ་ཁམས་ལྷོ་བྱང་། ལྕམ་མདའ་རྒྱ་སྟོན། ཁྱུང་པོ་དཀར་ནག རི་བོ་ཆེ།
ནང་ཆེན། ཆབ་མདོ། གྲ་ཡག་དགོན་ཕན་ཚུན། བེ་རེ་ཤོག་དགུ། ལྷ་ཐོག གོ་འཇོ། རྒྱལ་མཁར། རབས་ཡངས། འཇུས། རྒྱས་ཐང་།
རྫོང་སྔོན། འབའ། འབའ་ཆུ་ཝ། ལི་ཐང་། ཉག་རོང་གྲུ་པ། མི་ཉག དར་རྩེ་མདོ། ལྕགས་ལ་རྒྱལ་པོ། དགེ་བཤེས་ཧོར་བྲག་འགོ ཉག་རོང་སྟོད་སྨད།
ར་ཏུ་སྤྲེའོ། ། ཁང་གསར། མ་ཟུར། བེ་རི། རེ་མགོ གླིང་ཚང་། གྲའུ། རོང་པོ། སྒར་ར་ཉག ཁྲི་འདུ།
རག་ཤུལ་སྟོད་སྨད། དགེ་རྒྱས་སྟོད་སྨད་རྣམས་ཀྱི་སའི་ཆར་གནས་པའི་སྐྱེ་བོ་རྣམས་ལོངས་སྤྱོད་ཀྱི་འབྱོར་པ་དང་ལྡན་ཞིང་དགེ་ཕྱོགས་ལ་སྙིང་སྟོབས་ཆེ་བས་ནས་རང་གཞན་ཀུན་ལ་དགེ་བའི་ལོ་ཏོག་རྒྱ་ཆེར་སྤེལ་ཕྱིར་བླ་མ་སྒར་པ་འདི་པ་ཆུང་ངུ་ནས་སྔགས་ཕྱོགས་ཀྱི་ཡོན་ཏན་སྦྱངས་པ་ཆེ་ཞིང་། དབང་ལུང་མན་ངག་ཀྱང་མི་དམན་ཙམ་ཐོབ་ཁུལ་དང་། ལྷག་པར་ལྷའི་བསྙེན་སྒྲུབ་དགོས་གལ་ཆེ་བ་ཁ་ཤས་ལས་སུ་རུང་ཞིང་། དབང་བཀའ་རྗེས་གནང་འཕྲལ་གྱི་རྐྱེན་སེལ་ཀྱང་འོས་འཚམས་ཡོད་ཚོད་བཅས་ཆེད་གཏད་ཀྱི་རྫོང་བར་བྱས་པ་ཡིན་པས། གོང་བཀོད་བདེ་བར་གཤེགས་པའི་རྟེན་ཁྱད་པར་ཅན། དགེ་འདུན་གྱི་སྡེ་དང་བཅས་པའི་ཞབས་ཏོག་ལ་དམིགས་ནས། ནོར་ཟང་ཟིང་གི་དངོས་པོ་བཟང་ཞིང་རྒྱ་ཆེ་བ་འབྱོར་ལྡན་རྣམས་ནས་ནམ་མཁའ་མཛོད་ཀྱི་བང་མཛོད་ཁ་ཕྱེ་བ་ལྟ་བུ་འབུལ་བ་དང་། འབྲིང་དང་ཐ་མ་རྣམས་ཀྱི་ཀྱང་རང་རང་གི་ཚོགས་གསོགས་སྒྲིབ་སྦྱོང་དུ་དམིགས་ཆེ་འབྱོར་ཆུང་འབྱོར་ཅི་ནུས་སུ་སྟོབས་པ་དང་། སྒར་པ་དཔོན་གཡོག་རྣམས་ལ་འཕྲལ་གྱི་མཐུན་རྐྱེན་ལམ་འཕྲང་ཆུ་སོགས་ཀྱི་འཇིགས་པ་ལས་སྒྲོལ་ཞིང་མི་ཁལ་ཚང་མའི་ལྟོ་ཆས་ལའང་ཕན་འགྱུར་ཡོད་པ་ཅན།
ཁྱེད་སྦྱིན་བདག་ཚང་མས་མགོ་འདོན་བདག་གཉེར་ཕྱོགས་ན་མི་ཡོད་བགྱིས་ཚེ་འདི་པའི་ལག་འབྱོར་མཐའ་དག་གདན་ས་ཆེན་པོ་སྟོབས་པ་དང་ཆབས་ཅིག་ངེད་རང་ནས་བླ་མ་གོང་མ་ཡེ་ཤེས་སྤྱན་ལྡན་རྣམས་ཀྱི་ཐུགས་དགོངས་ཡོངས་སུ་རྫོགས་ཤིང་། བསྟན་འགྲོའི་ཕན་བདེ་མི་ཉམས་དབྱར་མཚོ་ལྟར་རྒྱས་པ་དང་། ཁྱད་པར་སྦྱིན་པའི་བདག་པོ་རྣམས་ཀྱི་འདི་ཕྱི་བར་དོ་གསུམ་གྱི་དོན་བདེ་ཀླག་དུ་གྲུབ་པའི་ཕྱིར་སྐུ་གསུང་ཐུགས་རྟེན་གཙུག་ལག་ཁང་དང་བཅས་པའི་ཉམས་གསོ་ཚུལ་སྒྲུབ་མཆོད་དཀར་མེ། དུས་ཇ་ཆོས་སྲུང་བསྐང་བཤགས་གཏོར་བཟློག་རྣམས་ཀྱི་ཆ་རྐྱེན་དུ་ཅིས་ཀྱང་མི་ནུབ་པ་ཞིག་བགྱིས་ངེས། སྐྱབས་འགྲོ་བསྲུང་འཁོར་བསྔོ་སྨོན་ཤིས་བརྗོད་རྣམ་པར་དག་པས་རྒྱས་གདབ་སྟེ་དགེ་བའི་རྩ་བ་ནམ་ཡང་མ་དོར་ཆབ་མི་འཚལ་བའི་ལྷག་བསམ་ཡང་དག་བགྱིས་པས་ཁྱེད་ཚང་མས་དེ་ལྟར་གོ་དགོས་ཤིང་དང་། ཡང་འདི་པའི་ཐད་དུ་སྤྱིར་རྒྱུ་འབྲས་མི་བསམ་ཞིང་། ལྷག་པར་དཔལ་ས་སྐྱའི་རྗེ་བཙུན་གོང་མ་རྣམས་ཀྱི་བོད་གངས་ཅན་ཡོངས་རྫོགས་བདེ་སྐྱིད་ཀྱིས་བསྐྱངས་པའི་སྐུ་དྲིན་དང་། གདན་ས་ཆེན་པོ་ན་བཞུགས་པའི་སྐུ་གསུང་ཐུགས་རྟེན་གྲངས་མེད་དང་། མདོ་སྔགས་བཤད་སྒྲུབ་འཛིན་པའི་དགེ་འདུན་གྱི་སྡེ་བཞུགས་པ་ལ་ཇི་སྙམ་དུ་ཡང་མི་སེམས་པར་ཨར་ཇག་རྐུན་གསུམ། དབང་ཆེ་ཤེད་མང་།
འབུལ་བའི་ཁ་འགེངས། དོན་མེད་ཀྱི་ཕྲག་དོག ཁྲེལ་མེད་ལབ་གཟིར་འཁྲུགས་རྩོད་སོགས་དུག་གསུམ་གྱིས་ཀུན་ནས་བསླངས་ཤིང་། འདིར་སྣང་ཡུད་ཙམ་ལ་ཤིན་ཏུ་ཆགས་པའི་ལས་ངན་སྣ་ཚོགས་བྱས་པ་ཤར་ཚེ། སྤྱིར་རྒྱུ་འབྲས་ཀྱི་བདེན་པ་ཐོག་ཏུ་སྨིན་པ་དང་། སྒེར་ཁམས་གསུམ་ཐམས་ཅད་དུས་གཅིག་ཏུ་གསོལ་བར་ནུས་པའི་རྡོ་རྗེའི་ཆོས་སྐྱོང་ཡེ་ཤེས་ཀྱི་སྤྱན་དང་ལྡན་པ་རྣམས་ནས་གཞན་གྱིས་མ་བསྐུལ་ཡང་རྡོ་རྗེ་འཆང་གི་སྤྱན་སྔར་བསྟན་པ་བསྲུང་བར་མདོང་གསོལ་དུ་ཞལ་གྱིས་བཞེས་པའི་དབང་ལས། ཉམས་པ་ཚར་གཅོད་རྗེས་འཛིན་བསྟན་ལ་དགའ། ། ཞེས་བླ་མ་ས་ཆེན་གྱིས་ཇི་ལྟར་བཀའ་སྩལ་པ་དེ་ཉིད་མངོན་དུ་གྱུར་བས་སོ་སོ་ནས་འཕྲལ་ཡུན་ཀུན་ཏུ་དགེ་བའི་ལྷག་བསམ་རྣམ་དག་བསྐྱེད་པ་ཤིན་ཏུ་གལ་ཆེ། ཞེས་བསྐལ་བཟང་སྒྲོན་མེ་སྟོང་གི་མངོན་པར་བྱང་ཆུབ་པའི་གནས་འཕགས་ཡུལ་རྡོ་རྗེ་གདན་ནས་བྱང་ཕྱོགས་སུ་དཔག་ཚད་བརྒྱ་སྒྲོད་པའི་ས་གཙང་གྲོམ་པ་ལ་སྟོད་དཔལ་ལྡན་ས་སྐྱའི་དགོན་པ་འཇམ་པའི་དབྱངས་དང་དཔལ་སྟོབས་ཀྱི་མགོན་པོས་མངོན་སུམ་དུ་བྱིན་གྱིས་རླབས་པའི་གནས་འོག་མིན་རྒྱལ་བ་རིགས་ལྔའི་ཞིང་ཁམས་དང་ཆེས་མཚུངས་ལ། མདོ་སྔགས་བཤད་སྒྲུབ་ཀྱི་སྒྲ་སྙན་དུས་འཁོར་མོ་ཡུག་ཏུ་སྒྲོག་ཅིང་སྲིད་ཞིའི་ཕུན་ཚོགས་ཐམས་ཅད་རྒྱ་མཚོ་ལ་ཆུ་བྲན་འདུ་བ་ལྟར་ངང་གིས་འབབ་པའི་གནས་ན་སྔོན་དུས་གདུང་བརྒྱུད་བཞུགས་པའི་བླ་བྲང་གོ་བཞི།
བརྒྱ་དཔོན་བརྒྱ་འདྲའི་བླ་བྲང་སོགས་ཆེ་ཆུང་ཐམས་ཅད་སྡོམ། བཞི་བཅུར་ཉེར་ཙམ་བཞུགས་པའི་ནང་ནས་ཀུན་གྱི་ཏོག་ལྟར་གྱུར་པའི་བཞི་ཐོག་བླ་བྲང་ཞེས་ཐོག་མར་བཞི་ཐོག་གདུང་བརྒྱུད་རྣམས་ཀྱི་བསྟི་གནས་དང་། ཕྱིས་སུ་གདན་རབས་རིམ་ཅན་གྱི་བླ་བྲང་ཁོ་ན་མཛད་དེ། མདོ་སྔགས་རིག་གནས་བཅས་པའི་ཆོས་ཀྱི་འཁོར་ལོ་རྒྱུན་མ་ཆད་པར་བསྐོར་བའི་གཞལ་ཡས་ཁང་ཆེན་པོ་དེ་ཡི་ཡང་རྩེ་བདེ་ཆེན་འོད་གསལ་ཐོས་བསམ་འབྲུག་སྒྲ་ཚལ་ནས་རྗེ་བཙུན་གོང་མ་དེ་དག་གི་དབོན་གྱི་ཐ་ཤལ་ཟ་ཉལ་ཆག་གི་རྣལ་འབྱོར་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་མྱོས་ལྡན་གྱི་ལོ་རྒྱལ་ཟླ་བའི་ཡར་ངོའི་བདུན་ལ་བྲིས་པ་ཕྱོགས་དུས་ཀུན་ཏུ་ཛཡནྟུ། ། སརྦ་མངྒ་ལཾ།། ༈ །ཨོྃ་སྭསྟི། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ། འདོད་ཁམས་དབང་ཕྱུག་ལྷ་མོ་ནམ་གྲུ་མ། དཔལ་མགོན་གདོང་བཞི་པ་ཡུམ་ཆེན་སྲིང་མོ་བཞི། དུར་ཁྲོད་བདག་པོ་ཡབ་ཡུམ།
དམ་ཅན་གནོད་སྦྱིན་ཕོ་མོ། བཀའ་སྡོད་པུ་ཏྲ་མིང་སྲིང་། བྲན་བདུད་གཤིན་རྗེ་ནག་པོ། དཀར་མོ་ཉི་ཟླ་ལྕམ་དྲལ། ཕུར་སྲུང་དམ་ཅན་བཅུ་གཉིས། འཆི་བདག་ལས་ཀྱི་གཤིན་རྗེ། དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་དཀོར་བདག་རྒྱལ་པོ་པེ་ཧར་འཁོར་དང་བཅས་པ། དམ་ཅན་བསྟན་མ་བཅུ་གཉིས། སྣང་སྲིད་ལྷ་སྲིན་སྡེ་བརྒྱད་དྲེགས་པའི་ཚོགས་རྣམས་ཀྱི་གནོད་བྱེད་ཐམས་ཅད་བརྟན་ཞིང་སྐྱོབས་པའི་ལྷ་དང་ཕྲོལ། གནམ་གྱི་འཇུ་ཐག་ཆོད།
ས་ཡི་རྟེན་ཕུར་ཕྱུང་། ལྟས་ངན་བརྒྱད་བཅུ་རྩ་བཞི་ཐོངས། སྙིང་ཁྲག་ཐང་ལ་ཕོས། འབར་བའི་ཧོཾ་ཁུང་དུ་བཅུག་ནས། རྡོ་རྗེའི་ཐུན་གྱིས་བྲབས་ཏེ་རྣམ་སྨིན་གྱི་ཤ་ཁྲག་རུས་དུམ་བུར་ཐོངས་ལ། རྣམ་པར་ཤེས་པ་མི་བསྐྱོད་པའི་ཞིང་དུ་སྐྱོལ་ཅིག ཇི་ལྟར་བཀའ་བསྒོས་པ་བཞིན་དུ་ཆོས་སྐྱོང་སྲུང་མ་ལས་བྱེད་ཀྱི་ཕོ་ཉ་དང་བཅས་པས་སྟོང་གྲོགས་མགོན་སྐྱབས་ཕྲིན་ལས་ཐམས་ཅད་ཐོག་པ་མེད་པར་གྲུབ་པར་མཛོད།། །། ཞུས།། །། PAGE * MERGEFORMAT 16 ཀུན་དགའ་བློ་གྲོས། ཧོར་རྩ་བོད་རྩར་སོང་བའི་སྤྱི་འགྲོ།
PAGE * MERGEFORMAT 15
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
