གསུང་འབུམ། ཀུན་དགའ་བློ་གྲོས།
པོད ༤༠
གཉན་སྒྲོལ་ཡན་ལག་དྲུག་པའི་སྒྲུབ་ཐབས་རྗེས་གནང་དང་བཅས་པ་བློ་དམན་འཇུག་བདེ།
༄༅། །གཉན་སྒྲོལ་ཡན་ལག་དྲུག་པའི་སྒྲུབ་ཐབས་རྗེས་གནང་དང་བཅས་པ་བློ་དམན་འཇུག་བདེ་བཞུགས་སོ།། ན་མོ་གུ་རུ་ཨཱརྻ་ཏཱ་ར་ཡེ། ཐུགས་རྗེའི་བདག་ཉིད་ཤེས་རབ་དངོས། ། དཔལ་ལྡན་མ་དེར་ཕྱག་འཚལ་ནས། ། གང་གི་སྒྲུབ་ཐབས་རྗེས་གནང་བཅས། ། ཤིན་ཏུ་གསལ་བའི་ངག་གིས་བཤད། ། འཕགས་པ་ཀླུ་སྒྲུབ་དང་སངས་རྒྱས་ཡེ་ཤེས་ཞབས་སོགས་ནས་བརྒྱུད་པའི་རྗེ་བཙུན་ས་སྐྱ་པ་ཡབ་སྲས་ཀྱི་ཐུགས་དམ་གཉན་གྱི་སྒྲོལ་མའི་སྒྲུབ་ཐབས་རྗེས་གནང་དང་བཅས་པ་བྱ་ཚུལ་ནི། གནས་དབེན་པར་སྟེགས་བུ་ཁེབས་ལྡན་ལ་མཉྫི་སོགས་ཀྱི་སྟེང་མཎྜལ་ལ་དྲི་བཟང་གི་ཐིག་ལེ་ཟླུམ་སྐོར་གྱི་ཁར་ནས་འབྲས་སོགས་ཀྱི་ཚོམ་བུ་ཆེ་ཆུང་ཅི་རིགས་གཅིག དེའི་མདུན་དུ་ཟླུམ་གཏོར། ཆུ་གཉིས་སྔོན་འགྲོའི་མེ་ཏོག
བདུག་སྤོས། མར་མེ། དྲི་ཆབ། ཞལ་ཟས། སྦྲེང་ཚར། རང་ཉིད་སྟན་ལ་འདུག་པའི་དྲུང་རྡོར་དྲིལ། འཐོར་ནས། སློབ་མ་ལ་དགོས་པའི་མཎྜལ་འཐོར་ནས་ཆབ་བུམ་བཅས་བཤམས། འདི་བླ་མེད་ཡིན་པས་རྡོར་དཀར་ནི་མི་དགོས། མཆོད་པ་རྣམས་ལ་རྡོ་རྗེ་གསོར་ཞིང་།
ཨོཾ་ཨ་མྲྀ་ཏ་ཧཱུྃ་ཕཊ་ཀྱིས་བསངས། ཨོཾ་སྭ་བྷཱ་ཝ་ཤུདྡྷཱཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བར་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། སྣང་གསལ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་གང་བར་གྱུར།
ཨོཾ་ཨརྒྷ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱ། ཤཔྟ་ཨཿཧཱུྃ། ཨོཾ་བཛྲ་དྷརྨ་ར་ཎི་ཏ་པྲ་ར་ཎི་ཏ། སཾ་པྲ་ར་ཎི་ཏ།
སརྦ་བུདྡྷ་ཀྵེ་ཏྲ་པྲ་ཙ་ལི་ནི། པྲཛྙཱ་པ་ར་མི་ཏ་ནཱ་ད་སྭ་བྷཱ་ཝེ་ན་བཛྲ་དྷརྨ་ཧྲི་ད་ཡ་ནི་སནྟོ་ཥ་ཎི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱ་ཁཾ་སྭཱཧཱ། ཚར་གསུམ་ལ་དྲི་བསིལ་རོལ་མོ་དང་བཅས་པས་མཆོད་པ་བྱིན་བརླབས་ནས། བདག་དང་འགྲོ་བ་ཁམས་གསུམ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས༞ དམ་པའི་ཆོས་རྣམས༞ འཕགས་པའི་དགེ་འདུན༞ ཞེས་པ་ལན་ཉི་ཤུ་རྩ་གཅིག ཐལ་མོ་སྦྱར་ལ། བདག་གཞན་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེ་བཙུན་མ་སྒྲོལ་མའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་ལན་གསུམ་བརྗོད། རང་སྐད་ཅིག་གིས་རྗེ་བཙུན་མར་གསལ་བའི་ཐུགས་ཀར་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཏཱཾ་ལྗང་གུ་དེ་ལས་འོད་ཟེར་འཕྲོས་པས་བླ་མ་དང་རྗེ་བཙུན་མ་ལ་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱིས་བསྐོར་བ་ཨོཾ་བཛྲ་ས་མ་ཛཿ
ཞེས་པས་སྤྱན་དྲངས་དེ་ལ། ཨོཾ་བཛྲ་པུཥྤེ་ཨཱཿཧཱུྃ། ཨོཾ་བཛྲ་དྷཱུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། ཨོཾ་བཛྲ་གྷནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་ཏེ་ཨཱཿཧཱུྃ། ཨོཾ་བཛྲ་ཤཔྟ་ཨཱཿཧཱུྃ། ཞེས་པ་རྣམས་ཕྱག་རྒྱ་དང་བཅས་པས་མཆོད། ཐལ་མོ་སྦྱར་ཏེ། དཀོན་མཆོག་གསུམ་ལ་བདག་སྐྱབས་མཆི། །
སྡིག་པ་ཐམས་ཅད་སོ་སོར་བཤགས། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་བཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། །
འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ལན་གསུམ་བརྗོད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་ལན་གཅིག་བརྗོད་པས་ཚད་མེད་བཞི་བསྒོམ། ཨོཾ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་བཞིན་གྱི་མི་དམིགས་པའི་སྟོང་ཉིད་འོད་གསལ་གྱི་ནམ་མཁའ་ལྟ་བུར་གྱུར། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་གཉིས་སུ་མེད་པའི་ཡེ་ཤེས་རྟེན་ཅིང་འབྲེལ་པར་འབྱུང་བ་སྒྱུ་མར་སྣང་བ་དེ་ཉིད་ཏཱཾ་ལས་ཨུཏྤལ་ལྗང་གུ་ཏཱཾ་གྱིས་མཚན་པ་དེ་ལས་འོད་ཟེར་འཕྲོས།
འཕགས་པ་མཆོད་སེམས་ཅན་ཀྱི་དོན་བྱས་ཚུར་འདུས་ཏཱཾ་ཡིག་ཨུཏྤལ་དང་བཅས་པ་ལ་ཐིམ། དེ་ཡོངས་སུ་གྱུར་པ་ལས་རང་ཉིད་རྗེ་བཙུན་མ་སྒྲོལ་མ་སྐུ་མདོག་ལྗང་གུ་ཞལ་གཅིག་ཕྱག་གཉིས་མ་གཡས་པས་མཆོག་སྦྱིན་གྱི་ཕྱག་རྒྱ་མཛད་ཅིང་། གཡོན་པའི་མཐེབ་སྲིན་གྱིས་ཨུཏྤ་ལའི་རྩ་བ་ཐུགས་ཀར་བཟུང་སྟེ་འདབ་མ་སྙན་གྱི་ཐད་ཀར་བྱེ་བ། ཞལ་འཛུམ་ཞིང་རབ་ཏུ་ཞི་བ། དབུ་སྐྲ་ལི་བ་གཡོན་ཕྱོགས་སུ་བརྫེས་ཤིང་གཡས་ངོས་ནས་མར་ཅུང་ཟད་འཕྱང་བ། ལོ་བཅུ་དྲུག་ལོན་པ་ལྟ་བུའི་ཆ་ལུགས་ཅན། ཟླ་བ་ལ་སྐུ་རྒྱབ་བརྟེན་པ། དར་སྲབ་མོའི་སྟོད་གཡོགས་ཀྱིས་ནུ་མ་བཀབ་ཅིང་། དར་སྣ་ཚོགས་ཀྱི་ཤམ་ཐབས་གསོལ་བ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ།
ཞབས་གཡས་ཅུང་ཟད་བརྐྱང་ཞིང་། གཡོན་བསྐུམ་པའི་སྟབས་ཀྱིས་བཞུགས་པ། དེའི་ཐུགས་ཀར་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཏཱཾ་ཡིག་ལྗང་གུ་དེ་ལས་འོད་ཟེར་འཕྲོས་པས་པོ་ཏཱ་ལ་ནས་རྗེ་བཙུན་མ་སྒྲོལ་མ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་བཛྲ་པུཥྤེ་ནས། ཤཔྟ་ཨཱཿཧཱུྃ་བར་གོང་བཞིན། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱི། ། ཁྱེད་ཀྱིས་བདག་ལ་དབང་བསྐུར་སྩོལ། །
ཞེས་གསོལ་བ་བཏབ་པས། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་ཁྲུས་བྱའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏཱ་ས་མ་ཡ་ཤྲཱི་ཡེ་ཧཱུྃ། ཞེས་གསུངས་ཤིང་བུམ་པ་བདུད་རྩི་གང་བས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་སྤྱི་བོར་དོན་ཡོད་གྲུབ་པས་དབུ་བརྒྱན།
དབང་གི་ལྷ་དེ་རྣམས་རྗེ་བཙུན་མ་སྒྲོལ་མའི་སྐུར་གྱུར་ཏེ་རང་ལ་གཉིས་སུ་མེད་པར་ཐིམ། ཛཿཧཱུྃ་བཾ་ཧོ། དེ་ནས་ཨུཏྤ་ལའི་ཕྱག་རྒྱ་བཅིང་བར་བྱ་སྟེ་ཐལ་མོ་སྦྱར་ལ་མཛུབ་མོ་གཉིས་ཀྱིས་གུང་མོ་གཉིས་ཀྱི་སེན་མོ་བཀབ་སྟེ་སྲིན་ལག་གཉིས་ནང་དུ་བཅུག་པ་མཐེ་བོང་མནན་པ་ནི་ཨུཏྤ་ལ་ཁ་ཕྱེ་བ་སྟེ་འདིས་དཔྲལ་བ། མགྲིན་པ་དང་། སྙིང་ག དཔུང་གོང་གཉིས་ཏེ་གནས་ལྔར་གཏུག་ཅིང་། ཨོཾ་ཏཱ་རེ་ཏུཏྟ་རེ་ཏུ་རེ་སྭཱཧཱ། ཞེས་ཚར་རེ་བརྗོད་ལྷ་སྐུ་སྣང་ལ་རང་བཞིན་མེད་པ་ལ་སེམས་ཡུན་རིང་དུ་གཏད། སྤྲོ་ན། ཐུགས་ཀར་ཏཱཾ་ཡིག་གི་མཐར་ཡི་གེ་བཅུ་པ་ཁ་དོག་དཀར་པོ་མགོ་གྱེན་དུ་བལྟ་བས་བསྐོར་བར་གྱུར།
དེ་ལ་ཀློག་པའི་ཚུལ་དུ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ཞེས་ཡི་གེ་བཅུ་པ་གཙོ་བོར་བཟླས། སྤྲོ་ན། ན་མཿཨརྻ་ཨ་ཝ་ལོ་ཀི་ཏེ་ཤྭ་རཱ་ཡེ། བོ་དྷི་སཏྭ་ཡ། མ་ཧཱ་སཏྭ་ཡ། མ་ཧཱ་ཀ་རུ་ཎི་ཀཱ་ཡ། ཏདྱ་ཐཱ། ཨོཾ་ཏཱ་རེ་ཏུཏྟཱ་རེ་ཏུ་རེ་མ་མ་ཀྲི་ཏེ་སརྦ་དུཥྚཾ་པྲ་དུཥྚཾ།
ཛཾ་བྷ་ཡ། སྟཾ་བྷ་ཡ། མོ་ཧ་ཡ། བནྡྷ་ཡ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སརྦ་དུཥྚཾ་སཏྭཾ་བྷ་ནི་ཏཱ་རེ་སྭཱཧཱ། ཞེས་གཟུངས་རིང་ཅི་ནུས་བཟླས། བཅོམ་ལྡན་འདས་མས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ཏེ་རང་ལ་ཐིམ། ཚོམ་བུ་ལ་རྡོ་རྗེ་གསོར་ཏེ། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསངས། སྭ་བྷཱ་ཝས་སྦྱངས།
སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཏཱཾ་ལས་ཨུཏྤ་ལ་ལྗང་གུ་ཞེས་པ་ནས། དབུ་རྒྱན། ཞེས་པའི་བར་གོང་བཞིན་ལ། དབང་གི་ལྷ་དེ་རྣམས་རྗེ་བཙུན་སྒྲོལ་མའི་སྐུར་གྱུར་ཏེ་གཉིས་སུ་མེད་པར་ཐིམ། ཛཿཧཱུྃ་བཾ་ཧོཿ མཆོད་པ་བསངས་སྦྱངས་བྱིན་རླབས་གོང་བཞིན་ལ། དྷརྨ་ར་ཎི་མི་དགོས། ཨོཾ་ཨརྻ་ཏཱ་ར་ཨ་པྲ་ཏཱིཙྪ་སྭཱཧཱ། དེ་བཞིན་དུ། པཱ་དྱཾ་ནས།
ཤཔྟ་པྲ་ཏཱིཙྪ་སྭཱཧཱ། འདི་བར་རིགས་འགྲེ་དྲིལ་གསིལ། དྷརྨ་ར་ཎི་ནས། ལྷ་དང་ལྷ་མིན་ཅོད་པཎ་གྱིས། ། ཞབས་ཀྱི་པདྨོ་ལ་བཏུད་དེ། ། ཕོངས་པ་ཀུན་ལས་སྒྲོལ་མཛད་མ། ། སྒྲོལ་མ་ཡུམ་ལ་ཕྱག་འཚལ་ལོ། ། ཞེས་པ་ཙམ་མམ། ཡང་ན། གློག་དང་འདྲ་བའི་སྤྱན་མངའ་མ། །
ནས། མཐའ་བྲལ་ཟུང་འཇུག་སྐུ་ལ་ཕྱག་འཚལ་ལོ། ། བར། གཏོར་མ། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ་བརྗོད་ལ། ན་མཿསརྦ་བུདྡྷ་བོ་དྷི་སཏྭ་ནཾ་ཨ་པྲ་ཏི་ཧ་ཏ་ཤ་ས་ནཱ་ནཾ་ཧཻ།
བྷ་ག་ཝ་ཏི་མ་ཧཱ་སཏྭ་སརྦ་བུདྡྷ་ཨ་བ་ལོ་ནི་མ་བི་ལཾ་པ། མ་བི་ལཾ་པ། ཨི་དཾ་བ་ལིཾ་གྲྀཧྞ་པ་ཡ་སརྦ་བི་སཉྩ་རེ་ཡེ་སྭཱཧཱ། ཨོཾ་ཨཱརྻ་ཏཱ་ར་ཨ་སོགས་མཆོད་པ་དང་། ལྷ་དང་ལྷ་མིན་སོགས་བསྟོད་པ་གོང་བཞིན། བཅོམ་ལྡན་འདས་མས་བདག་དང་སེམས་ཅན་ཐམས་ཅད་འཇིགས་པ་ཆེན་པོ་བརྒྱད་དང་བཅུ་དྲུག་ལས་བསྐྱབ་ཏུ་གསོལ། འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་དུ་གསོལ། བྱམས་པ་དང་སྙིང་རྗེ་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེ་ཞིང་མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། མདུན་བསྐྱེད་ལ་དམིགས་ཏེ། ཨོཾ་ཏཱ་རེ་ཏུཏྟཱ་རེ་སོགས་ཡི་གེ་བཅུ་པ་ཕྲེང་འཁོར་དང་།
གཟུངས་རིང་འདོད་གསོལ་བཅས་བདག་བསྐྱེད་བཞིན། སློབ་མ་རྣམས་ཀྱིས་ཆབ་དང་ཡོན་ཕུལ། མཎྜལ་གྱི་ནས་གྲལ་འགོ་ནས་བཀྱེ། གྲལ་གཤམ་ནས་བསྡུ་ཚར་བ་དང་། སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེས་སུ་གནང་བ་ཟབ་མོ་གསན་ལ་དོན་ཉམས་སུ་བླང་བར་བགྱིའོ་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་སྟེ་གསན་པར་ཞུ། དེ་ལ་འདིར་བདག་ཅག་གི་སྟོན་པ་ཚད་མེད་པའི་ཐུགས་རྗེ་ཅན་དེས་གསུངས་པའི་དམ་པའི་ཆོས་རྣམས་བསྡུ་ན་མདོ་སྔགས་གཉིས་ལས། སྔགས་ཀྱི་ཐེག་པར་རྒྱུད་སྡེ་བཞི་བཞུགས་པའི་བླ་མེད་རྒྱུད་དུ་གཏོགས་པ་རྗེ་བཙུན་མ་སྒྲོལ་མའི་སྐོར་ཡིན། དེ་ལ་ཡང་ལུགས་སྲོལ་མང་དུ་ཡོད་པ་ལས་འདིར་བདེ་བ་ཅན་གྱི་འཇིག་རྟེན་དུ་མངོན་པར་རྫོགས་པར་སངས་རྒྱས་པ་དེ་བཞིན་གཤེགས་པ་འོད་དཔག་ཏུ་མེད་པས་འཇིག་རྟེན་གྱི་ཁམས་མཐའ་ཡས་པ་སངས་རྒྱས་གཞན་གྱི་ཞིང་ཁམས་སུ་མཛད་པ་བསམ་གྱིས་མི་ཁྱབ་པ་ལས།
མི་མཇེད་ཀྱི་འཇིག་རྟེན་འདིར་ཡང་སྐྱེས་པས་འདུལ་བ་ལ་སྤྱན་རས་གཟིགས། བུད་མེད་ཀྱི་འདུལ་བ་ལ་རྗེ་བཙུན་སྒྲོལ་མར་སྤྲུལ་ནས་སེམས་ཅན་གྱི་དོན་མཛད་པ་ཡིན་ནོ། ། དེ་ལ་འཛམ་བུའི་གླིང་གི་ལྷོ་ཕྱོགས་རི་བོ་གྲུ་འཛིན་ཞེས་བྱ་བའི་སྟེང་ན་ཨཱརྻ་ལོ་ཀེ་ཤྭ་ར་འཁོར་ལྷ་ལས་ལྷུས་ཆེ་བ་ལ་ཆོས་གསུངས་ལ། འོག་ན་ནི་རྗེ་བཙུན་མ་སྒྲོལ་མ་འཁོར་ཀླུ་དང་ལྷ་མ་ཡིན་ལས་ལྷུས་ཆེ་བ་ལ་ཆོས་གསུངས་ཏེ། སྤྲུལ་པའི་སྐུའི་གཙོ་བོ་གཉིས་དེ་ན་བཞུགས་སོ། ། གཞན་ཡང་རི་དེ་ན་སངས་རྒྱས་ཀྱི་སྤྲུལ་པ་བོ་དྷི་སཏྭ་དུ་མས་གང་ནས་བཞུགས་སོ་ཞེས་འབྱུང་ངོ་། ། རི་དེར་སངས་རྒྱས་ཀྱིས་སྒྲོལ་མའི་རྒྱུད་ཀྱང་གསུངས་ཏེ། སྒྲོལ་མ་རྒྱ་མཚོའི་རྒྱུད་ཅེས་བྱ་བ་ཙམ་གྱིས་སེམས་ཅན་གྱི་དོན་བྱས་ནས། མ་འོངས་པའི་སེམས་ཅན་ལ་འཁོར་བར་མི་འགྱུར་བའི་ཕྱིར་རྒྱ་མཚོར་ནུབ་བོ། ། དེའི་རྗེས་སུ་རྒྱ་མཚོའི་རྒྱུད་ཆུང་ཞིག་གསུངས་ནས་ཡང་དེ་བཞིན་དུ་ནུབ་བོ། །
དེ་ནས་མ་འོངས་པའི་དོན་དུ་སྒྲོལ་མ་མངོན་པར་འབྱུང་བ་ཞེས་བྱ་བའི་རྒྱུད་དང་། སྤྱན་རས་གཟིགས་ཀུ་རུ་ཀུལླེ་ཞེས་བྱའི་རྟོགས་པ་གསུངས་སོ། ། དེ་ལ་མངོན་པར་འབྱུང་བའི་རྒྱུད་ལ་བརྟེན་ནས་སློབ་དཔོན་ཀླུ་སྒྲུབ་ཀྱིས་སྒྲོལ་མའི་སྒྲུབ་ཐབས་མཛད་དེ། སེམས་ཅན་རྣམས་ལ་རྒྱ་ཆེར་བསྟན་ཏོ། ། སློབ་དཔོན་ཀླུ་སྒྲུབ་ཀྱིས་སློབ་མ་བ་ལིང་ཏ་པ་ལ། དེས་སངས་རྒྱས་ཡེ་ཤེས་ཞབས་ལ། དེས་མར་མེ་མཛད་བཟང་པོ་ལ། དེས་དཔལ་སྡེ་ལ། དེས་བི་མ་ལ་གུཔྟ་ལ། དེས་རིན་ཆེན་རྡོ་རྗེ་ལ།
དེས་རཏྣ་ཀིཏྟི་ལ། དེས་པནྡ་པ་ཆེན་པོ་ལ། དེ་ལ་གཉེན་ལོ་ཙཱ་བས་གསན་པའི་ཚུལ་ནི་བླ་མ་གཉན་ལོ་ཙཱ་བ་དེ་ཆུང་དུས་ནས་རྒྱ་གར་དུ་བྱོན་ཡང་། གཞོན་པའི་རྒྱུ་མཚན་གྱིས་སློབ་གཉེར་དྲག་པོ་ཡང་མ་མཛད་པར་ལྟད་མོ་ཀ་མཛད་རེ་ཞིག་ན་མཚོ་གཅིག་གི་མཐའ་ན་སྒོ་ང་ཁྲད་ཟིག་གེ་བ་ཅིག་འདུག་པ་བཏོན་ནས་ཁྱེར། མཚོ་ཁ་ན་ཤིང་ལོ་གཅིག་རླུང་གིས་ཁྱེར་ནས་མཚོ་ནང་དུ་སོང་བ་དེ་ཉ་གཅིག་གིས་ཁྱེར་མཚོ་གཏིང་དུ་སོང་བ་དང་། སྐད་ཅིག་ལིང་ཟེར་བ་གཅིག་བྱུང་བ་རྣ་བར་ཞེན་ཏེ། ནང་དུ་སླེབས་པ་ནའང་། པིག་ལིང་པིག་ལིང་བཟླས་པས། སློབ་དཔོན་མ་ཏིའི་ཞལ་ནས། བུ་ཤིང་ལོ་ཉ་ཁྱེར་སྐད་ཅིག་བྱུང་།
དེ་རིང་གར་ཕྱིན་ཤོད་ཅིག མ་བཤད་ན་ཉེས་པ་ཆེན་པོ་གཅིག་བྱུང་དོགས་ཡོད་གསུངས། དེ་རྣམས་བཤད་པས་མ་ལེགས་སོ། ། དུག་སྦྲུལ་གྱི་སྒོ་ང་ཡིན། ད་ཁོ་ཡོང་གསུངས་ནས། སྡོང་པོ་ལ་ཁོག་གྲུས་པའི་ནང་དུ་སློབ་དཔོན་དགོངས་པ་ལ་མཉམ་པར་བཞག ལོ་ཙཱ་བ་སྒྲོལ་མའི་སྐུ་རྒྱབ་ཏུ་བཞག ཟངས་ཆེན་ལ་གླ་རྩི་བྱུགས་པའི་ནང་དུ་ཉེ་གནས་སྦས་ཏེ་བཞུགས་པའི་ཚེ་མཚན་མོ་ཇི་ཞིག་ན་དུག་སྦྲུལ་བྱུང་སྟེ། སློབ་དཔོན་ནི་མ་མཐོང་། ལོ་ཙཱ་བའི་གཡོན་ནས་ཉུལ་ཞིང་།
ལྕེས་ཉུག་ཉུག་མང་པོ་བྱས་ཀྱང་སྒྲོལ་མས་བསྐྱབས་པས་གནོད་མ་ནུས། ནམ་ལངས་ཀྱི་བར་ཟངས་ལ་གླ་རྩི་བྱུགས་ཀྱང་དེ་ལ་འཁྱུད་ནས། ཟངས་ཀྱི་འོག་གི་ཉེ་གནས་ཀྱི་ལུས་སྦང་ཟན་ཞིག་པ་ལྟར་སོང་། ལོ་ཙཱ་བ་བོད་དུ་བྱོན་དུས་སྒྲོལ་མ་དེ་བླ་མ་དཔྱད་ཞུས་པས་མ་གནང་བར་བསྣམས་ནས་བྱོན། གཙང་ཆུ་མིག་སྒྲོལ་མར་གྲགས་པ་ལོ་ཙཱ་བ་འཇིགས་པ་བརྒྱད་ཀ་ལས་བསྐྱབས་སོ་དེ་ལྟ་བུའི་བྱིན་རླབས་ཅན་དེ་སྔ་ཐོག་གཙང་ཆུ་མིག་གཙུག་ལག་ཁང་དང་། ཕྱིས་སུ་དེ་ལ་ཆོས་འཁོར་གནས་ན་བཞུགས་པར་གྲགས་ཀྱང་དེང་སང་གར་བཞུགས་ནི་ཁོ་བོས་མ་རྟོགས་གོང་ལྟར་གཉེན་ལོ་ཙཱ་བས་ཁའུ་པ་དང་ས་སྐྱ་པ་ཆེན་པོ་ཀུན་དགའ་སྙིང་པོ་གཉིས་ལ་གནང་། དེ་ནས་རྗེ་བཙུན་གྲགས་པ་རྒྱལ་མཚན། ས་སྐྱ་པཎྜི་ཏ་ཀུན་དགའ་རྒྱལ་མཚན། བྱང་ཆུབ་དཔལ། བདེ་བ་དཔལ།
གྲགས་པ་གཞོན་ནུ། བསོད་ནམས་གྲགས་པ། གྲགས་པ་ཚུལ་ཁྲིམས། ཤེས་རབ་རྡོ་རྗེ། བྲག་བཟང་པ། བྱང་ཆུབ་སེང་གེ ཡེ་ཤེས་རྒྱལ་མཚན། ཀུན་དགའ་བཟང་པོ། ཀུན་དགའ་དབང་ཕྱུག དཀོན་མཆོག་འཕེལ།
དཀོན་མཆོག་ལྷུན་གྲུབ། ནམ་མཁའ་དཔལ་བཟང་། དཔལ་ལྡན་དོན་གྲུབ། བསོད་ནམས་མཆོག་ལྡན། ངག་དབང་བློ་བཟང་རྒྱ་མཚོ། ཕྲིན་ལས་རྣམ་རྒྱལ། བློ་གྲོས་དབང་ཕྱུག གནས་གསར་རྡོ་རྗེ་འཆང་ཀུན་དགའ་ལེགས་པའི་བར་དུ་བྱོན་པ་དང་། མིང་བརྒྱུད་རིམ་སྔ་མ་རྣམས་གོང་བཞིན་ལ། དཀོན་མཆོག་འཕེལ་ནས།
ལྷ་མཆོག་སེང་གེ སངས་རྒྱས་སེང་གེ ཀུན་དགའ་ལུང་རིག སྦྱིན་པ་གྲགས་པ། ས་སྐྱ་པ་ཨ་མེས་ཞབས་ཀུན་དགའ་བསོད་ནམས། བསོད་ནམས་རྒྱལ་མཚན། ཀུན་དགའ་དཔལ་འབྱོར། སངས་རྒྱས་ཕུན་ཚོགས། བསྟན་འཛིན་ལྷུན་གྲུབ། ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ་གྱི་བར་དུ་བྱོན་པ་དང་།
གཞན་ཡང་གོང་གི་བརྒྱུད་པ་དེ་དག་ལ་བླ་མ་འགའ་ཞིག་བཞུགས་པ་དང་མ་བཞུགས་པ་སོགས་བརྒྱུད་པའི་རྣམ་གྲངས་ཕྲན་བུ་དང་བཅས་པ་ལས་ཉེ་བར་བརྒྱུད་པའི་རྗེ་བཙུན་མ་སྒྲོལ་མའི་རྗེས་སུ་གནང་བ་ལ་སློབ་དཔོན་གྱི་བགྱི་བར་འོས་པ་རྣམས་གྲུབ་ནས་ཁྱེད་རང་རྣམས་ཀྱི་ངོ་སྐལ་དུ་གྱུར་པ་ལ་རྗེས་གནང་ཞུ་བའི་ཡོན་དུ་མཎྜལ་འབུལ་བ་ཞུ། ཨོཾ་བཛྲ་བྷཱུ་མི་སོགས་ཚོམ་བུ་བདུན་པ་ཚིག་ལྷུག་གམ་ཡང་ན། ས་གཞི་སྤོས་ཀྱིས་བྱུགས་ཤིང་སོགས་གང་རིགས། ཚིག་ལྷུག་ལྟར་ན། ཞུ་བའི་ཡོན་དུ་ཞེས་དང་། དེ་ལྟར་མཎྜལ་ཕུལ་ནས་མེ་ཏོག་དང་བཅས་ཐལ་མོ་སྦྱར་ཏེ་དེའི་རྗེས་ཟློས་ལན་གསུམ་མཛོད། དུས་གསུམ་སངས་རྒྱས་ཐམས་ཅད་དང་། ། ལྷག་པའི་ལྷ་ཡི་ངོ་བོ་ཉིད། ། དཔལ་ལྡན་བླ་མའི་བཀའ་དྲིན་གྱིས། ། བདག་ལ་རྗེས་གནང་སྩལ་དུ་གསོལ། །
དེ་ལྟར་གསོལ་བ་བཏབ་ནས་རྒྱུད་དག་པར་བྱ་བའི་ཕྱིར། མདུན་གྱི་མཎྜལ་གྱི་ཚོམ་བུ་འདི་རྗེ་བཙུན་མར་བསྐྱེད་པ་ལ་སྐྱབས་གནས་ཐམས་ཅད་ཀྱིས་བསྐོར་བའི་དྲུང་ཁྱེད་རང་རྣམས་འཁོད་ནས་སྡིག་པ་བཤགས་པ་ལ་སོགས་པ་ཡན་ལག་བདུན་པ་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། དེ་ནས་རྗེས་གནང་གཞི་འགོད་པའི་སླད་དུ་སློབ་དཔོན་ལ་རྗེ་བཙུན་མ་དངོས་ཡིན་སྙམ་པའི་མོས་པ་བྱས་པས་དེའི་ཐུགས་ཀའི་འོད་ཟེར་གྱིས་མདུན་བསྐྱེད་ཀྱི་ཐུགས་རྒྱུད་བསྐུལ། ཐུགས་ཀ་ནས་འོད་ཟེར་ལྗང་གུ་དཔག་ཏུ་མེད་པ་འཕྲོས་ཏེ་སློབ་མའི་ལུས་ལ་ཕོག་པས་སྡིག་སྒྲིབ་དང་བར་དུ་གཅོད་པ་ཐམས་ཅད་སྦྱངས་ནས་ལུས་འོད་ཀྱི་རང་བཞིན་དུ་གྱུར། དེའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཏཾ་ལས་ཨུཏྤལ་ཏཱཾ་གིས་མཚན་པ་དེ་ལས་འོད་ཟེར་འཕྲོས་དོན་གཉིས་བྱས། ཚུར་འདུས་ཡོངས་སུ་གྱུར་པ་ལས་ཁྱེད་རང་རྣམས་རྗེ་བཙུན་མ་སྒྲོལ་མ་སྐུ་མདོག་ལྗང་གུ་ཞེས་པ་ནས། གཡོན་བསྐུམ་པའི་སྟབས་ཀྱིས་བཞུགས་པ། བར་བདག་བསྐྱེད་བཞིན།
སླར་སློབ་དཔོན་ལ་མོས་གུས་བྱས་པས་ཐུགས་ཀའི་འོད་ཟེར་གྱིས་མདུན་བསྐྱེད་དང་ཕྱོགས་བཅུའི་སངས་རྒྱས་བྱང་སེམས་ཐམས་ཅད་ཀྱི་ཐུགས་ཀ་ནས་རྗེ་བཙུན་མའི་སྐུ་བསམ་གྱིས་མི་ཁྱབ་པ་སྤྱན་དྲངས་ཏེ་ཁྱེད་རང་རྣམས་ལ་ཐིམ། རྡོ་རྗེ་གཡབ་དྲིལ་བུ་བསིལ། སློབ་མ་རྣམས་གུ་གུལ་གྱིས་བདུག་ལ་སྔགས་རིང་ཐུང་བཟླས། དྲིལ་བསིལ་སྤོས་བདུག་བཞག་ལ། དེ་རྣམས་ནི་རྗེས་གནང་གི་གཞི་འགོད་པ་ཡིན། དངོས་གཞི་ལ་གསུམ་ལས་དང་པོ་རྗེས་སུ་བཟླས་པའི་ལུང་ནི། སློབ་དཔོན་ལ་རྗེ་བཙུན་མར་མོས་པ་བྱས་ལ་འདིའི་རྗེས་ཟློས་ལན་གསུམ་མཛོད། སློབ་དཔོན་ཁྱེད་ཀྱིས་བདག་ལ་རྗེ་བཙུན་མ་སྒྲོལ་མའི་མཚན་བརྒྱ་རྩ་བརྒྱད་པའི་ལུང་དང་། སྔགས་ཀྱི་རྗེས་སུ་གནང་བ་མ་ལུས་པ་སྩལ་དུ་གསོལ། ཞེས་ལན་གསུམ་གྱིས་གསོལ་བ་བཏབ་ནས་སློབ་དཔོན་གྱི་ཐུགས་ཀའི་སྔགས་ཕྲེང་ས་བོན་དང་བཅས་པ་ལས་དེ་འདྲ་བ་དུ་མ་བྱུང་བ་ཞལ་ནས་ཐོན།
སློབ་མའི་ཞལ་དུ་ཞུགས། ཐུགས་ཀར་ཟླ་བ་ལ་ཏཱཾ་ཡིག་གི་མཐར་འཁོད་པར་མོས་པ་བྱས་ལ་སྔགས་འདི་ཉིད་ཀྱི་རྗེས་ཟློས་ལན་གསུམ་རེ་མཛོད། ཨོཾ་ཏཱ་རེ་སོགས་ཡི་གེ་བཅུ་པ་དང་། ན་མཿཨརྻ་སོགས་གཟུངས་རིང་ལན་གསུམ། དེ་ནས་མཚན་བརྒྱ་རྩ་བརྒྱད་པའི་ལུང་བྱ་བ་ལ། ཐོག་མར་གླིང་བཞི་འདི་ལ་གསན་པས་ཁྱབ་པར་གདའ་སྟེ། དཔལ་ལྡན་ཡིད་འོང་གྲུ་འཛིན་ན། ། ཞེས་པ་ནས། ཆོས་ལ་རྗེས་སུ་ཡི་རངས་གྱིས་བར་སློབ་དཔོན་གྱིས་ཚར་གཅིག་བརྗོད། དེ་ནས་ཁྱེད་རང་རྣམས་འདིའི་རྗེས་ཟློས་ལན་གསུམ་མཛོད།
ཨོཾ་དགེ་བ་ནས། དཔལ་ལྡན་འཇིག་རྟེན་དབང་བདག་སྲས། ། བར་ལན་གསུམ། དེ་ནས་སློབ་དཔོན་གྱིས་ཕན་ཡོན་བརྗོད་པ་འདི་ལ་གསན་པས་ཁྱབ་པར་གདའ་སྟེ། ཡོན་ཏན་མཐའ་ཡས་སྒྲོལ་མའི་མཚན་ནས་དགེ་བ་ཅན་མའི་བསྟོད་པ་རྫོགས་སོ། ། བར་ལན་གཅིག་བརྗོད་ཀློག་གང་རུང་། དེ་ནས་ཁྱེད་རང་རྣམས་སློབ་དཔོན་ལ་མེ་ཏོག་འཐོར་བཞིན་པས་འདིའི་རྗེས་ཟློས་ལན་གསུམ་མཛོད། བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། སློབ་དཔོན་གྱིས་ཁྱེད་རང་རྣམས་ལ་མེ་ཏོག་གཏོར་ནས།
བཅོམ་ལྡན་འདི་ལ་སྩལ་ལགས་ཀྱི། ། བཅོམ་ལྡན་འདི་ལ་བྱིན་གྱིས་རློབས། ། ཞེས་ལན་གསུམ་བརྗོད་པ་ནི། རྗེས་སུ་བཟླས་པའི་ལུང་ཡིན། གཉིས་པ་དམ་བཅའ་བའི་ལུང་ནི། བྱང་ཆུབ་མ་ཐོབ་ཀྱི་བར་དུ་རྗེ་བཙུན་མ་ཡི་དམ་དུ་བཟུང་སྙམ་པས་འདིའི་རྗེས་ཟློས་ལན་གསུམ་མཛོད། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་རྗེ་བཙུན་མ་སྒྲོལ་མ་ཡི་དམ་གྱི་ལྷར་བཟུང་བར་བགྱིའོ། ། ཞེས་ལན་གསུམ་དང་། སློབ་དཔོན་གྱིས།
བཅོམ་ལྡན་འདི་ལ་སོགས་ཤླཽ་ཀ་གཅིག་དང་། རྡོ་རྗེ་སློབ་མ་རྣམས་ཀྱི་རྒྱུད་ལ་རྗེ་བཙུན་མ་སྒྲོལ་མའི་སྐུ་གསུང་ཐུགས་ཀྱི་བྱིན་རླབས་མ་ལུས་པ་འཇུག་པར་གྱུར་ཅིག ཅེས་བརྗོད་ཅིང་མེ་ཏོག་གཏོར་བ་ནི་དམ་བཅའ་བའི་ལུང་ཡིན། གསུམ་པ་བྱིན་གྱིས་བརླབས་པའི་ལུང་ནི། མདུན་བསྐྱེད་ཀྱི་རྗེ་བཙུན་མ་ལ་གུས་འདུད་དྲག་པོ་བྱས་པའི་རྐྱེན་གྱིས་ཐུགས་ཀ་ནས་དེ་འདྲ་བའི་རྗེ་བཙུན་མ་མཐེ་བོང་ཙམ་ཞིག་བྱོན་ཏེ། ཁྱེད་རང་རྣམས་ཀྱི་སྤྱི་གཙུག་ནས་ཞུགས་ཐུགས་ཀའི་ཏཱཾ་ཡིག་དང་དབྱེར་མེད་དུ་འདྲེས་པས་རྒྱུད་བྱིན་གྱིས་བརླབས་པའི་མོས་པ་མཛོད། སློབ་དཔོན་གྱིས་མེ་ཏོག་གཏོར་ཏེ། རྗེ་བཙུན་མ་འཕགས་མ་སྒྲོལ་མས་རྡོ་རྗེའི་སློབ་མ་འདི་རྣམས་གནས་སྐབས་སུ་འཇིགས་པ་ཆེན་པོ་བརྒྱད་དམ་བཅུ་དྲུག་ལས་བསྐྱབས་ཏེ་འཁོར་བ་སྡུག་བསྔལ་གྱི་རྒྱ་མཚོ་ཆེན་པོ་ལས་བསྒྲལ་དུ་གསོལ། མཐར་ཐུག་མངོན་པར་རྫོགས་པར་སངས་རྒྱས་པར་བྱིན་གྱིས་བརླབ་ཏུ་གསོལ། ཞེས་བརྗོད་པ་ནི་བྱིན་གྱིས་བརླབ་པའི་ལུང་ཡིན།
དེ་ལྟར་ལུང་གསུམ་གྱི་སྒོ་ནས་རྗེ་བཙུན་མ་སྒྲོལ་མའི་རྗེས་གནང་གསན་པ་ཡིན་པས་དམ་ཚིག་སྲུང་སྙམ་པས་འདིའི་རྗེས་ཟློས་ལན་གསུམ་མཛོད། གཙོ་བོས་ཇི་ལྟར་བཀའ་སྩལ་པ། ། དེ་དག་ཐམས་ཅད་བདག་གིས་བགྱི། ། རྗེས་གནང་ཐོབ་པའི་ཡོན་དུ་མཎྜལ་འབུལ་བར་ཞུ། ཞེས་དང་མཎྜལ་ཚིག་ལྷུག་བཅད་གང་རུང་གོང་བཞིན་ལ་ལྷུག་པ་ལྟར་ན། ཐོབ་པའི་ཡོན་དུ་འབུལ་བར་བགྱི། ཞེས་སོགས་དང་། དེ་ལྟར་མཎྜལ་དབུལ་ནས་འདིའི་རྗེས་ཟློས་ལན་གསུམ་མཛོད། དེང་ནས་བརྩམས་ཏེ་བདག་བྲན་དུ། ། ཁྱེད་ལ་བདག་ནི་འབུལ་ལགས་ན། །
ཁྱེད་ཀྱིས་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། དེ་རྣམས་ཀྱི་སྒོ་ནས་རྗེ་བཙུན་སྒྲོལ་མའི་རྗེས་གནང་གསན་པ་ཡིན་པས་རང་གཞན་གྱི་དོན་རྒྱ་ཆེན་པོ་མཛོད། བསོད་ནམས་འདི་ཡིས་ཐམས་ཅད་གཟིགས་པ་ཉིད། ། ཐོབ་ནས་ཉེས་པའི་དགྲ་རྣམས་ཕམ་བྱས་ཏེ། ། སྐྱེ་རྒ་ན་འཆིའི་རྦ་ཀློང་འཁྲུགས་པ་ཡི། ། སྲིད་པའི་མཚོ་ལས་འགྲོ་བ་འདྲེན་པར་ཤོག ། ཞེས་བརྗོད་ལ་སློབ་མ་རང་གནས་སུ་བཏང་། མདུན་བསྐྱེད་ལ་མཆོད་བསྟོད་གོང་བཞིན་འདོད་གསོལ་བདག་བསྐྱེད་ཀྱིས་འཇུག་བཞིན། རྡོར་སེམས་ཀྱི་ཡིག་བརྒྱ་བཟླས་མིན་སྐབས་སྦྱར།
མ་འབྱོར་པ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་འཕགས་མས་བཟོད་པར་མཛོད། ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། བཛྲ་མུཿ ཚོམ་བུའི་ཡེ་ཤེས་པ་གཤེགས།
དམ་ཚིག་པ་རང་ལ་ཐིམ། དགེ་བ་འདི་ཡིས་མྱུར་དུ་བདག ། འཕགས་མ་སྒྲོལ་མ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ལྷ་དང་ལྷ་མིན་སོགས་གོང་བཞིན་ལ། སྒྲོལ་མ་ཡུམ་གྱི་བཀྲ་ཤིས་ཤོག ། ཞེས་སོགས་ཅི་ཤེས་བསྙེན་པ་དང་རྒྱུན་གྱི་ཉམས་ལེན་ནི། སྐྱབས་འགྲོ་ནས་གདན་བསྡུ་བའི་བར་བྱས་ལ། སྤྲོ་ན་ཐུན་མཚམས་སུ།
རྗེ་བཙུན་མ་མདུན་གྱི་ནམ་མཁར་བཞུགས་པའི་ཞབས་ཀྱི་མཐེ་བོང་རང་གི་དཔྲལ་བར་རེག་ཅིང་། མཆོག་སྦྱིན་གྱི་ཕྱག་རྒྱ་བདག་གི་སྤྱི་བོར་བཞག་སྟེ་བྱིན་གྱིས་བརླབས། ཞེས་དང་། སྤྲོ་ན། པོ་ཏཱ་ལ་ནས། འགྲོ་ཀུན་རྣམ་དག་ཞིང་ལ་སྤྱོད་པར་ཤོག ། བར། ཡང་ན། རྒྱ་གར་སྐད་དུ་ནས། ཡི་རང་གྱིས་བར་ཚར་གཅིག
ཨོཾ་དགེ་མ་ནས། དབང་བདག་སྲས། བར་གསུམ་སོགས་ཅི་ནུས། གཟུངས་རིང་ཕྲེང་འཁོར་སོགས་ཅི་ནུས། དེ་ནས། ཨོཾ་རྗེ་བཙུན་མ་འཕགས་མ་སྒྲོལ་མ་ལ་ཕྱག་འཚལ་ལོ། ། ཞེས་སོགས་ཕྱག་འཚལ་ཉེར་གཅིག་ཅི་འགྲུབ་མཐར། ལྷ་མོ་ལ་གུས་སོགས་ཕན་ཡོན་བརྗོད་པ་ཚར་གཅིག ཡན་ལག་བདུན་པ་དང་འདོད་གསོལ་རྒྱས་པར་བྱའམ། ཡང་ན།
དགེ་བ་འདི་ཡིས་མྱུར་དུ་བདག ། ཞེས་སོགས་གོང་བཞིན། གཏོར་མ་འབུལ་ན་ཕན་ཡོན་བརྗོད་པ་རྫོགས་འཕྲལ་ཟླུམ་གཏོར་ཆབ་ཀྱིས་བྲན། འབུལ་ཚུལ་གོང་བཞིན་ལ། དམིགས་པ་ནི་པོ་ཏ་ལ་ནས་རྗེ་བཙུན་མའི་ལྗགས་ཀྱི་འོད་ཟེར་གྱིས་གཏོར་མ་གསོལ་བར་བསམ། ཚུལ་དེ་ལྟ་བུའི་སྒོ་ནས་ཡི་གེ་བཅུ་པ་འབུམ་ཕྲག་བཅུ་གསུམ་མམ་བརྒྱད་ཅུས་གྲངས་བསྙེན་རྫོགས་པ་ཡིན་ནོ། ། ལས་ཚོགས་དབང་སྡུད་སྲུང་འཁོར་ཆོམ་རྐུན་སྲུང་བ་གསུམ་གྱི་སྟེང་དུ་གོང་གི་སྒྲུབ་ཐབས་རྗེས་གནང་གཏོར་མ་གསུམ་བསྣན་པ་ལ་ཡན་ལག་དྲུག་པར་གྲགས་ཤིང་། སྦྱིན་སྲེག་བྱེད་ན་ལུགས་འདི་དང་རྗེས་སུ་འབྲེལ་བ་ནས་ཁ་སྐོང་དགོས་པ་སྟེ། དེ་དག་ནི་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱིས་གསུང་རབ་ལྟར་རོ། ། ཞེས་གཉེན་སྒྲོལ་ཡན་ལག་དྲུག་པ་ལས།
ཡན་ལག་གསུམ་ནག་འགྲོས་སུ་བཀོད་ཅིང་། གསུམ་ཞར་ལ་བསྟན་པ་འདི་ཡང་འབྲུག་པ་ཆོས་རྗེ་ཞེས་བྱ་བས་བསྐུལ་ངོར་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་བྲིས།། །། ཞུས་སོ།། །། PAGE * MERGEFORMAT 10 ཀུན་དགའ་བློ་གྲོས། གཉན་སྒྲོལ་ཡན་ལག་དྲུག་པའི་སྒྲུབ་ཐབས་རྗེས་གནང་དང་བཅས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
