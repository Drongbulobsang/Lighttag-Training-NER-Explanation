གསུང་འབུམ། ཀུན་དགའ་བློ་གྲོས།
པོད ༣༡༣
༄༅། །བསམ་ཡས་རབ་བྱུང་གྲྭ་ཚང་པར་ཕུར་འཆམས་ལ་སྐྱོན་འདོན་གནང་བ།།
༄༅། །བསམ་ཡས་རབ་བྱུང་གྲྭ་ཚང་པར་ཕུར་འཆམས་ལ་སྐྱོན་འདོན་གནང་བ།། དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་རྟེན་བརྟེན་པར་བཅས་དང་། ལྷ་སྡེ་མི་སྡེ་ཡོངས་ལ་རྒྱལ་ཚབ་རྡོ་རྗེ་འཆང་ངག་དབང་འཇམ་དཔལ་བདེ་ལེགས་རྒྱ་མཚོ་འགྲོ་བའི་མགོན་པོ་གངས་ཅན་བསོད་ནམས་དཔལ་བཟང་པོས་ཉམས་གསོ་དབུ་འདོན་རྒྱལ་སྲས་སྤྱོད་པ་རྒྱ་མཚོའི་ཕ་རོལ་ཏུ་སོན་པའི་ཕྱག་རྗེས་བཟང་པོ་འདི་ལྟ་བུའི་ངོ་མཚར་བསྐྲུན་པ་གནང་རྗེས་དཔལ་ས་སྐྱ་པ་ཆེན་པོ་སྔགས་འཆང་ཀུན་དགའ་རིན་ཆེན་གྱི་དུས་ཆེན་གྲོ་བཞིན་ཟླ་ནང་ཕུར་སྒྲུབ་འཛུགས་གནང་སྐབས་འདོན་ཆ་དབྱངས་རོལ་འཆམས་ཚང་མ་རང་ལུགས་རྒྱ་རྩེ་གུར་པ་གྲྭ་ཚང་ནས་བཞེས་གནང་བཞིན་ལྕགས་བྱི་བ་དོ་གལ་གནང་འདུག་ཀྱང་ལོ་དེའི་སྣྲོན་ཟླའི་མཇུག་ས་སྐྱ་པ་ཀུན་བློ་རང་རིགས་ཟུང་བཅས་འབྱོར་ཐོག་སྤྲོ་བ་ཆེན་པོས་གྲྭ་ཚང་ནས་ཕུར་སྒྲུབ་ཐོག་འཆམས་གཟིགས་མཛད་བྱུང་བས། ས་ཆོག་གནང་ཉིན་ཕྱོགས་བཞིར་གསོལ་གདབ་བགེགས་སྐྲོད་སྟངས་སྟབས་སྲུང་འཁོར། ཕུར་འཛུགས་ཙམ་མཛད། དེའི་སང་སྟ་གོན་གྱི་ཉིན་ནས་དངོས་གཞི་ཚུགས་ཐོག་ས་ཆོག་གྲྭས་བསྐྱེད་རིམ་ཕྱག་རྒྱའི་གར་འཆམས་རྒྱས་པ། ཚོགས་འཆམས་ཀྱང་དེ་གཤམ་ལ་འཐུད་པ་ཞིག་གནང་སོང་བས་ལུགས་འདི་འདྲ་སྔགས་ཀྱི་སྒྲུབ་དཀྱིལ་ས་ཆོག་ཅན་གང་ནའང་བཤད་མེད་པས། བདག་ཉིད་ཆེན་པོ་ས་པཎ་གྱིས། ཆོ་ག་ཅུང་ཟད་ཉམས་པ་ལའང་། ། ཆོ་ག་ཆགས་པ་མ་གསུང་ན། །
ཆོ་ག་ཕལ་ཆེར་ཉམས་པ་ལ། ། ཆོ་ག་ཆགས་པ་འགྱུར་རེ་ཀན། ། དེས་ན་འཆད་པའི་གནས་སྐབས་སུ། ། ཅུང་ཟད་ནོར་པ་གྱུར་ཡང་སླ། ། ཆོ་ག་ནོར་པ་གྱུར་པ་ལ། ། གྲུབ་པ་ནམ་ཡང་མེད་པར་གསུངས། ། ཞེས་དང་། ཆོ་ག་འཁྲུལ་ན་ལས་མི་ཆགས། ། ཐེ་ཚོམ་ཟ་ན་ཉེས་པ་སྐྱེ། ། དེས་ན་ཆོ་ག་ཅི་བྱེད་ཀྱང་། །
ཤིན་ཏུ་དག་པར་བྱ་དགོས་སོ། ། ཞེས་དང་། གལ་ཏེ་གདོད་ནས་མེད་པའི་ཆོས། ། གློ་བུར་བྱས་པ་ནི། ཀུན་གྱིས་རང་བཟོར་གོ་བའི་ཕྱིར། ། སངས་རྒྱས་པའམ་མུ་སྟེགས་བྱེད། ། སུ་ལ་འདུག་ཀྱང་དོར་བྱ་ཡིན། ། ངེད་ལའང་དེ་ལྟར་འདུག་ན་ནི། ། མཁས་པ་རྣམས་ཀྱིས་བཞད་གད་གྱིས། ། གལ་ཏེ་རྒྱལ་པོའི་ཁྲིམས་ཡོད་ན། །
ཆད་པས་བཅད་པའི་འོས་ཡིན་ནོ། ། ནོར་ལ་ཟོག་འཚོང་བྱས་པ་ལ། ། རྒྱལ་པོའི་ཁྲིམས་ལ་ཐུགས་གྱུར་ན། ། ཆོས་ལོག་རྫུན་མས་སྦྱར་བ་ལ། ། རྒྱལ་པོའི་ཁྲིམས་ལ་ཅིས་མི་ཐུག ། ཅེས་དང་། སངས་རྒྱས་བསྟན་པ་བཞིན་བསྒྲུབས་ན། ། སངས་རྒྱས་བསྟན་ལ་ཕན་པར་སེམས། ། ཞེས་པའི་ལུང་རྗེས་སུ་བློ་གཟུ་བོར་གནས་པ་རྣམས་འབྲང་དགོས་པ་མ་ཟད། རང་རང་ན་རང་ལུགས་དང་མི་མཐུན་པ་བྱས་ན།
འཇམ་མགོན་ས་སྐྱ་པཎ་ཆེན་གྱི་རིང་ལུགས་འཛིན་པ་དང་དངོས་སུ་འགལ་བའི་ཕྱིར། འདི་སྐོར་དག་པར་བསྒྲུབ་པ་ནི། རྩ་བའི་གཞུང་རྡོ་རྗེ་ལས་རིམ་ལས། ས་ཆོག་ལ་ཡང་རྣམ་པ་བདུན། ། ས་གཞི་བླང་བརྟག་སྦྱང་བ་དང་། ། བྱིན་རླབས་སྟ་གོན་བཟུང་བསྲུང་བྱ། ། བརྟགས་ལ་ལྟོ་འཕྱེ་ཆུ་པའི་སྲ། ། སྦྱངས་ལ་ཕྱི་ནང་གསང་བ་གསུམ། ། བཟུང་ལ་བློ་དང་སྟངས་སྟབས་ཀྱིས། ། བཟུང་བ་རྣམ་གཉིས་གཉིས་པ་ལ། །
གསོལ་བ་བཏབ་དང་བགེགས་བསྐྲད་པའོ། ། བསྐྲད་པ་བྱིན་རླབས་བཀའ་བསྒོ་དང་། ། སྟངས་སྟབས་རྣམ་གསུམ་བསྲུང་བ་ལ། ། ཕུར་བཏབ་བསྲུང་འཁོར་བསྒོམ་པའོ། ། ཞེས་གསུངས་པའི་དགོངས་པ་འབྲེལ་བར། རང་རེའི་འཆམས་དེས་སྣང་བ་འགྱུར་ཐུབ་ལས། དཔལ་ལྡན་ཕུར་པ་མཆོད་པའི་ཆོ་ག་གང་། ། རྒྱས་པའི་ཡན་ལག་ས་ཆོག་ཕྱག་ལེན་གྱི། ། བསྐྱེད་རིམ་ཕྱག་རྒྱའི་གར་འཆམས་རིམ་པ་ནི། ། སྣང་བ་འགྱུར་ཐུབ་ས་ལོའི་གསུང་བཞིན་བྲིས། །
ཞེས་དང་། དཀྱིལ་འཁོར་བློ་དམན་རྟོགས་སླ་ལས། བགེགས་སྐྲོད་གསུང་ཚར་བའི་རྗེས་སུ། སྟངས་སྟབས་དངོས་ནི། སྔགས་འཆང་ཆེན་པོས་མཛད་པའི་འཆམས་དཔེ་སྣང་བ་འགྱུར་ཐུབ་བཞིན་རྩ་འཆམས་རྫོགས་པར་མཛད་རྗེས། ཁྲོ་བཅུའི་སྟངས་སྟབས་དབྱངས་དང་བཅས་བྷན་ཕུར་ཐོག་ནས་བྱའོ། ། ཞེས་དང་། འགྱུར་ཐུབ་ལས། མེ་རིས་སྔགས་ཀྱི་བར་ཕྱག་རྒྱ་དབྱངས་དང་བཅས་པ་ཕྱག་ལེན་བཞིན་བྱའོ། ། གསུམ་པ་རྗེས་ཀྱི་བྱ་བ་ནི།
རྟག་ཆད་ཀྱི་མཐའ་བསལ་ཏེ། ཞེས་སོགས་གསུང་པ་ཡན་གྱི་ས་ཆོག་ཡོངས་རྫོགས་གྲུབ་ནས། སྟ་གོན་ནི་དཀྱིལ་ཆོག་ལས། སྟ་གོན་ལ་ཡང་རྣམ་པ་བཞི། ། ཐིག་གདབ་ལྷ་དང་བུམ་པ་དང་། ། སློབ་མ་སྟ་གོན་གནས་ལྔའོ། ། ཐིག་ལའང་ཡེ་ཤེས་ལས་ཐིག་གོ ། ལྷ་རྣམས་སྟ་གོན་གནས་པ་ལ། ། ལྷ་བསྐྱེད་མཆོད་བསྟོད་སྙན་གསན་དབབ། ། སློབ་མ་སྟ་གོན་གནས་པ་ལ། །
སྤྲོ་བསྐྱེད་སྡོམ་གཟུང་བྱིན་གྱི་རླབས། ། སོ་ཤིང་དྲི་ཆུ་ཆོས་བཤད་པ། ། ཀུ་ཤ་སྲུང་མདུད་གཏོར་མ་བཏང་། ། མཆོད་སོགས་རྨི་བརྟག་ཆོ་གའོ། ། ཞེས་པས་སྟ་གོན་ཡོངས་རྫོགས་བསྟན། དངོས་གཞི་ལ་དཀྱིལ་ཆོག་ལས། དཀྱིལ་འཁོར་སྒྲུབ་པ་ལ་ཡང་གསུམ། ། དཀྱིལ་འཁོར་བྲི་དང་བྱིན་གྱི་རླབས། ། ཏིང་འཛིན་བསྒོམ་པའི་རིམ་པའོ། ། ཞེས་དང་།
ཏིང་འཛིན་བསྒོམ་ལ་ལྷ་བསྐྱེད་དང་། ། མཆོད་ཚོགས་གཏོར་མ་ལྷག་ཆད་བསྐང་། ། ཞེས་སོགས་ཀྱི་སྡོམ་ལས་གཞན་ཅི་ཡང་མ་གསུངས་པས་ས་ཆོག་བསྐྱེད་རིམ་ཕྱག་རྒྱའི་གར་འཆམས་སྟ་གོན་དང་དངོས་གཞི་གཉིས་ཀ་ལ་མི་རུང་བ་མངོན་སུམ་ཚད་མས་གྲུབ་ཅིང་དེ་དང་དགྲ་བགེགས་གྲུབ་འཚམས་སྦྲེལ་མི་རུང་བ་ཡང་དཀྱིལ་ཆོག་ལས། རྗེས་ཆོག་ལ་ཡང་སྲུང་གཏོར་དང་། ། ཚོགས་དང་བསྒྲལ་མཆོད་ལྷག་མ་བཏང་། ། བསྟན་སྐྱོང་ཕྱོགས་སྐྱོང་གཤེགས་སུ་གསོལ། ། ཕྱི་ནང་མཆོད་བསྟོད་དངོས་གྲུབ་བླངས། ། གཏོར་མགྲོན་ལ་སོགས་རྟེན་ཡོད་རྣམས། ། བརྟན་ཞུགས་རྟེན་མེད་གཤེགས་གསོལ་བྱ། ། དཀྱིལ་འཁོར་བསྡུས་ཏེ་ཚོན་བསྐྱལ་ཞིང་། །
སྦྱིན་སྲེག་བྱ་ཞིང་བདག་སྲུང་བ། ། ལྟ་བས་རྒྱས་བཏབ་སྨོན་ལམ་བཏབ། ། ཤིས་པ་བརྗོད་པའི་རིམ་པའོ། ། ཞེས་གསུང་པས། དགྲ་བགེགས་གྲུབ་འཚམས་རྗེས་ཆོག་གི་སྐབས་སུ་བྱ་བ་གསུང་ཞིང་། ས་ཆོག་བསྐྱེད་རིམ་ཕྱག་རྒྱའི་གར་འཆམས་དང་སྦྲེལ་ནས་བྱ་བ་མ་གསུང་འདུག་པའི་ཕྱིར་དེང་ཕྱིན་ཆད་ས་ཆོག་ལ་སྔོན་གཏོར་ནས་བགེགས་སྐྲོད་ཡན་ད་ལྟ་བཞིན་དེ་ནས་ཕྱི་ནང་གང་རུང་དུ་གསེར་སྐྱེམས་ནས་བརྩམས་ལོག་འཆམས་མེ་རིའི་འགྲོས་བར་བྱས་ལ། སྒྲུབ་ཁང་དུ་ཧཱུྃ་ཆེན་ཀ་རའི་སྟངས་སྟབས་ནས་བཟུང་། ཨོཾ་བཛྲ་ཀ་བ་ཙི་ཧཱུྃ་ཕཊ་བར་སྣང་བ་འགྱུར་ཐུབ་བཞིན་བྱ། འཆམས་ཆས་བཞག བསྐང་བ་བསྟོད་པ་ཚོགས་གཏོར་འབུལ།
ཡེ་ཤེས་ལྔ་ལྡན་ནས་བཀྲ་ཤིས་རྫོགས་པའི་བར་རྒྱུན་བསྐང་བཞིན་ཏེ། ས་ཆོག་ཡོངས་རྫོགས་གྲུབ། སྟ་གོན་ནི། སྔོན་འགྲོ་གཏོར་མ་ནས་སྒོ་དབྱེའི་བར་ཡིན། དངོས་གཞི་ནི། ཚོན་གྱིས་འབྲི་བ་ནས་བདག་འཇུག་རྫོགས་པའི་བར་ཡིན། རྗེས་ཀྱི་གཏོར་བསྔོ་བསྐང་བ་བསྟོད་པ་ཚོགས་བར་པ་ཡན་བྱ། འཆམས་ཆས་གྱོན་ནས་རྔ་འཆམས། སློབ་དཔོན་དང་མཆོད་གཡོག་པས་གསེར་སྐྱེམས། རིག་འཛིན་བསྐུལ།
ཕུར་ཁ་བསྒྱུར་བ་ལྷ་སྲུང་སྤྱན་དྲངས། ང་རྒྱལ་བསྐྱེད་པ། དཔང་གཟུགས་རྣམས་བྱས་ནས། ཛཾ་སྨུག་དང་པོ་རང་འཆམས་དང་། སྲིན་མོའི་རྔ་བརྡུང་ཡིན། བར་པ་འཐོན་པ་བར་འཇུག་དང་གཟིགས་གདོང་མའི་བདུན་བརྡུང་ཡིན། དེ་ནས་དུར་ཁྲོད་བདག་པོ། རྗེས་མ་པུ་ཏྲའི་ལམ་འགྲོས་དང་དྲེག་གདོང་མའི་དགུ་བརྡུང་ཡིན། གྲུབ་འཆམས་དངོས་ལ་སྐྱང་འགྲོས་དགུག་གཞུག ཚེ་སྲོག་ཡེ་ཤེས་སུ་བསྒྱུར་བ།
ཛཾ་སྐྱང་འགྲོས། སེང་གེའི་བརྗིད་འཆམས། སྟག་མོའི་རྔམས་འཆམས། སྤྱང་མོའི་འདུར་འཆམས། དྲེད་མོའི་རྒྱུག་འཆམས་རྗེས་འབྲེལ་བཅས། དགུག་གཞུག་གཅིག ཚེ་སྲོག་ཡེ་ཤེས་བསྒྱུར་བ་མི་དགོས། རོལ་སིལ་ལས་འབེར་བླངས་སྔོན་འགྲོའི་གདབ་ཚུལ་གཉིས། གདབ་ཁ་དྲུག ཕྱི་ནང་གསང་བ་མག་འཆམས།
བསྐང་བསྟོད། ལྷག་མ། པུ་ཏྲ་བསྐུལ། སྔོན་འགྲོའི་སྤྱི་བསྟབས། བསྟན་སྐྱོང་སྲིད་ཞི་དཔལ་འབྱོར་མ། ཕྱོགས་སྐྱོང་གཤེགས་གསོལ། དཀྱིལ་འཁོར་བསྐོར་བ་མཆོད་པ་ནས་གཏོར་མགྲོན་གཤེགས་གསོལ་བར་འདྲ། དེ་ནས་ཕུར་པ་གཙུག་ཡོད་ན་བརྟེན་པ་ལ་བརྟན་བཞུགས། རྟེན་དང་བུམ་པའི་ཡེ་ཤེས་པ་གཏོར་མགྲོན་རྟེན་མེད་རྣམས་ལ་གཤེགས་གསོལ་བྱས་ནས་རྡུལ་ཚོན་གྱི་དཀྱིལ་འཁོར་བསྡུ། བདག་སྲུང་ནས་བཀྲ་ཤིས་རྫོགས་བར་ཡིན་པས་དེ་བཞིན་བྱའོ། །
ཞེས་པའང་ཀུན་ལྡན་ལྕགས་བྱི་ལོར་བསམ་ཡས་རབ་བྱུང་པས་ཕུར་སྒྲུབ་མཛད་པ་མཐོང་སྐབས་སྐྱོན་འདོན་དུ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་ཕོ་བྲང་ཆེན་པོ་སྲིད་ཞི་དགའ་ཚལ་གྱི་ཡང་རྩེར་སྦྱར་བ་དགེ། །། PAGE * MERGEFORMAT 2 ཀུན་དགའ་བློ་གྲོས། བསམ་ཡས་རབ་བྱུང་གྲྭ་ཚང་པར་ཕུར་འཆམས་ལ་སྐྱོན་འདོན་གནང་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
