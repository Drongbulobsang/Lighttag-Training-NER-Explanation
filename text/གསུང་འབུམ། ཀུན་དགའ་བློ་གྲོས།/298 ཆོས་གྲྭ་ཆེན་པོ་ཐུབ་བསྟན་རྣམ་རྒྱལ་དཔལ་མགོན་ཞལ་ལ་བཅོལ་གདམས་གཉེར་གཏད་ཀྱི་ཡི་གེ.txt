གསུང་འབུམ། ཀུན་དགའ་བློ་གྲོས།
པོད ༢༩༨
ཆོས་གྲྭ་ཆེན་པོ་ཐུབ་བསྟན་རྣམ་རྒྱལ་དཔལ་མགོན་ཞལ་ལ་བཅོལ་གདམས་གཉེར་གཏད་ཀྱི་ཡི་གེ
༄༅། །ཆོས་གྲྭ་ཆེན་པོ་ཐུབ་བསྟན་རྣམ་རྒྱལ་དཔལ་མགོན་ཞལ་ལ་བཅོལ་གདམས་གཉེར་གཏད་ཀྱི་ཡི་གེ་དམ་ཚིག་རྡོ་རྗེའི་སྒྲ་དབྱངས་བཞུགས་སོ།། སྭསྟི། རྒྱལ་བ་ཀུན་གྱི་འཕྲིན་ལས་དྲག་པོའི་སྐུ། ། བསྟན་དང་བསྟན་འཛིན་སྐྱོང་བའི་མཐུ་བོ་ཆེ། ། ཉེས་ལེགས་དམ་ཚིག་རྗེས་གཅོད་བྱ་ར་བ། ། སྟོབས་འཕྲོག་དབང་པོ་ཡུམ་བཞི་འཁོར་བཅས་དགོངས། ། རྒྱལ་བ་ཀུན་གྱི་གསང་གསུམ་ཧེ་རུ་ཀ ། རྡོར་འཛིན་བྱེ་བའི་གཙུག་རྒྱན་གྲགས་པའི་མཚན། ། གཟུགས་གཞན་ཟློས་པ་བསོད་ནམས་སེང་གེ་ཡིས། ། ཚད་མའི་སྤྱི་དོན་རྩོམ་པར་མཛད་པའི་ཚེ། །
སྒྲིབ་མེད་འོད་གསལ་དག་པའི་སྣང་བ་ལ། ། ཀུན་མཁྱེན་ཉིད་དང་བླ་མ་ལྷོ་རིན་པས། ། མི་རྟོག་མ་ལ་བསྟོད་དབྱངས་གྱེར་བའི་སྐབས། ། ལུང་པའི་ཕུ་ནས་དམག་ཚོགས་རོལ་མོར་བཅས། ། ཞལ་བཞིའི་དཔུང་ཆེན་ཡིན་ཞེས་བྱོན་པའི་ཚེ། ། ནག་པོ་ཁྱོད་ཉིད་སྐུ་ཚད་ཆེས་མཐོ་བའི། ། ཞབས་པུས་མན་ལའང་ཐོག་ཚད་གསུམ་གྱི་དཔངས། ། འཁོར་རྣམས་གོ་ཆའི་འོད་ཟེར་ལྷག་སེ་ལྷག ། རྦྤ་གྱི་སྣ་འབུར་ཁྲོམ་ཁྲོམ་དང་བཅས་པས། ། ཁྱོད་ཀྱིས་བརྩམས་པའི་བསྟན་བཅོས་འདི་ཉིད་ཀྱི། །
བདག་པོ་ང་ཞེས་མདོངས་གསོལ་ཁས་བླངས་ལྟར། ། དེང་སང་བསྟན་པ་བསྲུང་བའི་དུས་ལ་བབས། ། རྒྱལ་བའི་བཀའ་དང་བསྟན་བཅོས་ཐམས་ཅད་ཀྱི། ། དོན་གྱི་འགལ་འགྲེལ་དཔྱོད་ལ་ཚད་མ་ཞེས། ། རིག་པའི་དབང་ཕྱུག་དཔལ་ལྡན་ཆོས་གྲགས་སོགས། ། པཎ་གྲུབ་དུ་མའི་བཞེད་སྲོལ་གངས་ལྗོངས་འདིར། ། དར་ཞིང་རྒྱས་མོད་ཕལ་ཆེར་ཆ་ཤས་ཙམ། ། འཇམ་དབྱངས་རྣམ་སྤྲུལ་ས་སྐྱ་པཎྜི་ཏ། ། དཔལ་ལྡན་གྲགས་པའི་བཞེད་གཞུང་རྨ་མེད་པ། ། ཉི་མའི་འོད་ལྟར་གསལ་བའི་དགེ་མཚན་དེ། །
མི་ཉམས་དབྱར་མཚོ་ལྟ་བུར་སྤེལ་བ་ལ། ། ཀུན་མཁྱེན་བླ་མ་བསོད་ནམས་སེང་གེ་དེ། ། ས་སྐྱ་པཎ་ཆེན་སླར་ཡང་འབྱོན་ལྟར་གྱུར། ། གང་གི་བཞེད་གཞུང་དྲི་མེད་འཛིན་པའི་སྡེ། ། ཆོས་གྲྭ་ཆེན་པོ་ཐུབ་བསྟན་རྣམ་རྒྱལ་དུ། ། མཁས་གྲུབ་དུ་མས་ཐ་སྙད་སྡེ་སྣོད་དང་། ། རྡོ་རྗེ་ཐེག་པའི་བསྟན་པ་སྤེལ་བ་ཡི། ། རྒྱུན་བཟང་དེང་སང་ནུབ་ལ་ཉེ་དུས་འདིར། ། དཔལ་མགོན་ཁྱོད་ཀྱིས་མཐུ་སྟོབས་དཔུང་བསྐྱེད་ལ། ། རྩ་བརྒྱུད་བླ་མའི་བཀའ་སྒྲུབ་དུས་ལ་བབས། །
ཆོས་གྲྭ་ཆེན་པོ་ཐུབ་བསྟན་རྣམ་རྒྱལ་གྱི། ། མཁན་སློབ་དགེ་འདུན་སྡེ་དང་སྦྱིན་བདག་དང་། ། ལོངས་སྤྱོད་དཔལ་འབྱོར་འཁོར་དང་བཅས་པ་ལ། ། ཕྱི་ནང་གསང་བའི་འགལ་རྐྱེན་བར་ཆད་ཀུན། ། ཞི་དྲག་ཐབས་ཀྱིས་འདུལ་བར་མཛད་དུ་གསོལ། ། ལུང་རྟོགས་ཡོན་ཏན་ཚེ་དང་བསོད་ནམས་དང་། ། དཔལ་འབྱོར་སྙན་གྲགས་ལེགས་ཚོགས་ཡོན་ཏན་ཀུན། ། མི་ཉམས་དབྱར་མཚོ་ལྟ་བུར་ཆེར་རྒྱས་ནས། ། ཆོས་དང་སྲིད་ཀྱི་དགེ་ལེགས་དར་བར་མཛོད། ། ཁམས་གསུམ་སྣོད་བཅུད་ལོངས་སྤྱོད་ཐམས་ཅད་དང་། །
ཁྱད་པར་མཁས་གྲུབ་རྒྱལ་བློན་སྟོབས་འབྱོར་ཅན། ། དྲེགས་པའི་འགྲོ་བ་མི་དང་མི་མིན་ཀུན། ། མ་ལུས་དབང་དུ་སྡུད་པའི་འཕྲིན་ལས་མཛོད། ། ལོག་པར་ལྟ་བའི་དགྲ་འདྲེ་བྱུར་གསུམ་དང་། ། སྡང་ཞིང་མཐོ་འཚམས་ཞི་བས་མི་ཐུལ་བ། ། དགོན་གནས་འདི་ལ་ལོག་པར་ལྟ་བ་རྣམས། ། ལོ་ཟླ་མ་འགྱངས་མྱུར་དུ་ཚར་གཅོད་མཛོད། ། ཁྱད་པར་ཆོས་རྗེ་ཁུ་དབོན་བཞེད་སྲོལ་མཆོག ། པོད་ཆེན་དྲུག་དང་གྲགས་ཆེན་བཅོ་བརྒྱད་ལ། ། ཐོས་བསམ་སྒྲོ་འདོགས་གཅོད་པའི་ཤེས་ལྡན་ཚོགས། །
ཤེས་རབ་རྗེ་བཙུན་འཇམ་པའི་དབྱངས་ལྟར་མཛོད། ། དེ་ལ་བརྟེན་ནས་ལུང་དང་རིག་པ་ཡི། ། སྤོབས་པ་དགེ་བ་རྒྱན་དྲུག་མཆོག་གཉིས་དང་། ། འཇམ་མགོན་ས་སྐྱ་པཎ་ཆེན་ལྟར་གྱུར་ནས། ། རྒོལ་བ་ངན་པ་མཐའ་དག་ཟིལ་གནོན་ཅིང་། ། རྣམ་པར་དག་པའི་ལུང་དང་རིག་པ་ཡིས། ། རྒྱལ་བའི་བསྟན་ལ་བྱི་དོར་རྒྱ་ཆེར་མཛོད། ། མདོར་ན་ཆོས་སྐྱོང་སྟོབས་འཕྲོག་དབང་པོ་ཁྱེད། ། ནུས་མཐུར་ལྡན་ཞིང་དམ་ཚིག་བསྲུང་བ་ལ། ། བསྟན་སྲུང་གཞན་ལས་ཁྱད་པར་འཕགས་སོ་ཞེས། །
འཕགས་བོད་པཎ་གྲུབ་ཀུན་གྱིས་བསྔགས་པ་བཞིན། ། མཐུ་སྟོབས་རྫུ་འཕྲུལ་དཔུང་བསྐྱེད་དུས་ལ་བབས། ། དེ་ལྟར་བདག་གི་ལྷག་བསམ་དག་པ་དང་། ། རྒྱལ་བ་བསོད་ནམས་སེང་གེའི་ཐུགས་བསྐྱེད་དང་། ། བསྟན་སྲུང་དབང་པོ་ཁྱེད་ཀྱི་མཐུ་རྩལ་གྱིས། ། ཡིད་ལ་འདོད་པའི་དོན་ཀུན་ལྷུན་འགྲུབ་ཤོག ། ཅེས་ཆོས་གྲྭ་ཆེན་པོ་ཐུབ་བསྟན་རྣམ་རྒྱལ་དུ་རྒྱན་དྲུག་མཆོག་གཉིས་ཀྱི་གཞུང་བཟང་འཇམ་མགོན་བླ་མ་ས་སྐྱ་པཎྜི་ཏས་ལེགས་པར་བཀྲལ་བའི་བཞེད་སྲོལ་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེས་དར་ཞིང་རྒྱས་པར་མཛད་པ་འདི་ཉིད། སྙིགས་མའི་དུས་འདིར་ཇེ་ཞན་དུ་སོང་དོགས་འདུག་ཅེས་ཆོས་གྲྭ་ཆེན་པོ་དེ་ཉིད་ཀྱི་གདན་ས་ཉེར་དགུ་པ་མཁན་རིན་པོ་ཆེ་ངག་དབང་བསྟན་འཛིན་རྒྱལ་མཚན་ནས་དངོས་སུ་གསུང་སྒྲོས་མཛད་པ་དང་ཆབས་ཅིག་དེ་ལ་ཕན་པའི་ཐབས་ཇི་འདྲ་དགོས་གསུང་དུས་ངེད་རང་གིས་ལྷན་སྐྱེས་ལ་དཔལ་མགོན་ཞལ་ལ་འཕྲིན་འཆོལ་མཛད་ན་ལེགས་འདྲ་སྙམ་པ་ཤར་དོན་བཞིན་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་དགོན་དེའི་ཆོས་བདག་མཐུ་སྟོབས་དབང་ཕྱུག་དཔལ་མགོན་ཞལ་བཞི་པ་ལ་ཐུགས་དམ་གནད་བསྐུལ་ཞུས་པའི་དགེ་བ་དེས། ཆོས་གྲྭ་ཆེན་པོ་ཐུབ་བསྟན་རྣམ་རྒྱལ་དུ་ད་དུང་མཁས་གྲུབ་ཀྱི་སྐྱེས་བུ་ཟམ་མ་ཆད་པར་བྱོན་ནས་དགེ་འདུན་གྱི་འདུས་སྡེ་སངས་རྒྱས་མོས་པའི་འདུས་པ་རྣམས་ལ་འགྲན་བཟོད་ལྟར་གྱུར་ཏེ། དེ་རྣམས་ཀྱང་ལུང་རིག་སྨྲ་བའི་དབང་ཕྱུག་ཆེན་པོར་གྱུར་ནས་བདེ་བར་གཤེགས་པའི་བསྟན་པ་སྤྱི་དང་བྱེ་བྲག་རྗེ་བཙུན་ས་སྐྱ་པའི་བཞེད་སྲོལ་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེས་དར་ཞིང་རྒྱས་པར་མཛད་པའི་རྒྱུན་འདི་སྲིད་མཐའི་བར་དུ་གནས་པའི་རྒྱུར་གྱུར་ཅིག །
ཅེས་པའི་ཡི་གེ་པ་ནི་གཞུ་ལུང་པའོ།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ཐུབ་བསྟན་རྣམ་རྒྱལ་དཔལ་མགོན་ཞལ་ལ་བཅོལ་གདམས་གཉེར་གཏད་ཀྱི་ཡི་གེ ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
