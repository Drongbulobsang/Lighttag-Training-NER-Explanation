གསུང་འབུམ། ཀུན་དགའ་བློ་གྲོས།
པོད ༡༤༣
རིག་བྱེད་མའི་གནད་ཡིག་གསལ་བྱེད།
༄༅། །རིག་བྱེད་མའི་གནད་ཡིག་གསལ་བྱེད་བཞུགས་སོ།། སྭསྟི། རྗེ་བཙུན་ས་སྐྱ་པའི་ཟབ་ཆོས་དམར་པོ་སྐོར་གསུམ་ལ། རིག་བྱེད་མའི་སྐོར་ལ་ཕྱི་ནང་གསང་གསུམ་གྱི་རྣམ་གཞག་བཞུགས་ཀྱང་མན་ངག་ཐུགས་རྩིས་སུ་མཛད་པ་ནི་ཕྱི་སྒྲུབ་ལ་གསུམ་འདི་ཡིན་ཀྱང་ཀུན་མཁྱེན་ལྔ་པས་ཕྱི་སྒྲུབ་འདི་ནང་སྒྲུབ་དུ་ངོས་འཛིན་མཛད་ནའང་། རང་གི་གོ་ཚོད་ནི་ཕྱི་སྒྲུབ་ཡིན་པའི་ཡིག་ཆ་རྣམས་ལ་བལྟས་པས་གསལ་ཞིང་། བརྒྱུད་པར་ལྡན་པའི་བླ་མ་ལས་མན་ངག་ཡོངས་རྫོགས་ཐོབ་ཕྱིར་ཉམས་ལེན་བླ་མ་གོང་མའི་ཕྱི་སྒྲུབ་ཀྱི་ཡིག་ཆ་གང་གི་སྟེང་ནས་བྱས་ཀྱང་འགལ་བ་མི་འདུག་ཀྱང་མཁས་རྨོངས་ཀུན་གྱི་གོ་བདེ་བར་ཚར་ཆེན་གྱི་གནད་ཡིག་གངྒཱའི་ཆུ་རྒྱུན་ཡིག་ཐུན་མོང་མ་ཡིན་པའི་སྐྱབས་ཡུལ་སྔར་ཕན་ཡི་གེར་མེད་ཀྱང་བླ་མའི་གསུང་ལས། མདུན་གྱི་ནམ་མཁར་སེང་ཁྲི་པད་ཉི་ལ་རྡོ་རྗེ་འཆང་དམར་པོ་བསྒོམས་པས་སྐུ་གསུང་ཐུགས་ལ་སྐྱབས་ཡུལ་ཚང་ཚུལ་སྤྱི་འགྲེ་བཞིན། བསྟན་པ་དང་སེམས་ཅན་གྱི་དོན་དུ་ཞེས་སོགས་ངག་ནས་བརྗོད་ན་ལེགས་པས་དེའི་ངག་འདོན་སྒྲུབ་ཡིག་བཞིན་ལ། སྒྲུབ་ཐབས་ཉམས་སུ་བླང་བར་བགྱིའོ། ། ཞེས་སྦྱར།
བདག་བསྐྱེད་ལ་མི་གོ་བ་ཅི་ཡང་མེད། རང་བྱིན་རླབས་ཀྱི་དམིགས་པ་བཟླས་གོང་དུ་བྱ་བ་བླ་མའི་ཕྱག་ལེན་དང་། ཐུན་མཚམས་སུ་བྱ་བ་གཞུང་གི་དངོས་བསྟན་ཡིན་པས་གང་བདེ་བྱས་ལ་གོང་མ་ལྟར་ན་བཟླས་པ་རྫོགས་ནས་གཏོར་བསྔོ། འོག་མ་ལྟར་ན་རང་བྱིན་རླབས་རྫོགས་ནས་གཏོར་བསྔོ། དེ་ལྟར་ཐུན་བཞིའི་ཚུལ་གྱིས་ཟླ་དྲུག་འབུམ་ཕྲག་བཅུ་ན་བཟླས་པས་མཚན་མ་ཐུང་བ་ནི་དུས་གྲངས་མཚན་བསྙེན་ཏེ་ཞེས་བསྙེན་པ་མཐར་ཕྱིན་ནས་བཅུ་ཆའི་སྦྱིན་བསྲེག་ཀྱང་ཚར་ཆེན་གྱི་གསུང་བཞིན་ཆ་ཆ་ལག་དང་བཅས་པ་འདི་ཡིན་པས་ཇི་ལྟར་ཉམས་སུ་ལེན་ཚུལ་ལ། གནད་ཡིག་ལས་བསྙེན་སྒྲུབ་ལས་གསུམ་སྐབས་གཅིག་དུ་གསུང་པ་ལས་གཞིའི་བསྙེན་དང་། སྒྲུབ་སྒྲུབ་བསྙེན་གྱི་དབྱེ་བ་མི་འདུག་ཀྱང་གསང་སྔགས་སྤྱི་འགྲེ་ཐོག་མར་གཞིའི་བསྙེན་བྱ་ཚུལ་ནི། དཔྱིད་ཟླ་ར་བའི་ཡར་ངོའི་ཚེས་བརྒྱད་སོགས་ལ་སྒྲུབ་ཁང་ཡིད་དང་མཐུན་པར་ཆ་གསུམ་ཡིད་ཆེས་པར་བཏང་། བགེགས་གཏོར་དོར་བའི་རྗེས་སུ་སྔགས་ཡུངས་སྔགས་གུལ་གྱིས་བྲབ་བདུག་དྲག་སྔགས་བཟླ་སོགས་སྤྱི་འགྲེ་བྱ། ཆ་གསུམ་འདི་རྒྱུད་སྡེ་འོག་མ་ནས་གསུངས་ཀྱང་གོང་མར་སྦྱར་བ་འགལ་བ་མེད་ཚུལ་ནི་བསྙེན་ཡིག་མང་པོ་ལ་བརྟགས་པས་ཤེས།
མཆོད་པ་བྱིན་རླབས་ཀྱཻ་རྡོ་རྗེ་སོར་བཞག འོན་ཀྱང་བདག་བསྐྱེད་ཀྱི་ཚོགས་ཞིང་སོགས་ལ་ཆུ་གཉིས་སྔོན་འགྲོ་མཛད་པ་ནི་རྒྱས་བསྡུས་ཀྱི་ཁྱད་ཙམ་ལས་དོན་ལ་འགལ་བ་མེད་པས་ཆུ་བཞི་བྱུང་ན་མཆོག་དུ་ལེགས་བྱ། དངོས་གཞི་བསྙེན་སྒྲུབ་ལས་གསུམ་གྱི་བསྙེན་པ་འདི་སྒྲུབ་བསྙེན་ནམ་མཁའ་གསོའི་བསྙེན་པ་ཡིན་པས་གཞུང་བཞིན་ཉམས་སུ་བླངས་པས་རྟགས་ཐོན་ན་སྒྲུབ་པ་མི་དགོས་ཀྱང་བསྙེན་པས་ཇི་བཞིན་མ་སྒྲུབ་ཚེ་སྒྲུབ་པ་བྱ་ཚུལ་ལ་རང་ཉིད་ནུས་ལྡན་དང་། ལིང་འཁོར་གཉིས་ཡིག་ཆ་ཞལ་གསལ་ཟུར་འདེབས་བཅས་ཀྱི་ཤིན་ཏུ་གོ་བར་ཡོད་པས་འབྲི་མ་དགོས། བདག་བསྐྱེད་བསྙེན་དུས་སོར་བཞག་ལ་བཟླས་པ་ཉུང་ངུ་བྱས། རང་བྱིན་རླབས་ཀྱི་དམིགས་པ་བཟླས་གོང་དུ་མི་བྱ་བར་བཟླས་པ་རྫོགས་ནས་མདུན་བསྐྱེད་སྒྲུབ་ཚུལ། ཨོཾ་བཛྲ་ཨ་མྲྀ་ཏ་ཀུནྜ་ལིས་བསངས། སྭཱ་བྷ་ཝས་སྦྱངས། སྟོང་པར་གྱུར། སྟོང་པའི་ངང་ལས་དུར་ཁྲོད་ཆེན་པོ་བརྒྱད་ཅེས་པ་ནས་རིག་བྱེད་མ་ལ་ཕྱག་འཚལ་ལོ། །
ཞེས་པའི་བར་བདག་བསྐྱེད་སོར་བཞག་ལ་བདག་ཉིད་དོར། ཛཿཧཱུྃ་བཾ་ཧོཿས་མདུན་བསྐྱེད་ལ་བསྟིམ། ཆུ་བཞི་ཆུ་གཉིས་གང་རུང་གིས་མཆོད། ནང་མཆོད་བྱིན་བརླབས་མི་དགོས་པར་ཀུ་རུ་ཀུལླེ་མཎྜལ་ཨོཾ་ཨཱཿཧཱུྃ་གིས་ཕུལ། མདུན་གྱི་་་་་་བཅོམ་ལྡན་འདས་མ་སྣང་། རྗེ་བཙུན་མ་ཞེས་པ་ནས་ཡིད་འཕྲོག་ཅིང་དབང་དུ་བྱེད་པའི་རྗེ་བཙུན་མ་དངོས་སུ་གྱུར། ཅེས་གསལ་བཏབ་ལ་བཟླས་པར་བྱའོ། ། ཐུན་འཕྲོ་གཅོད་པ་དང་བཅོམ་ལྡན་འདས་འདི་ཞེས་བྱ་བའི་ཐོག་དྲངས་བརྟན་གཡོ་སྣོད་བཅུད་ཐམས་ཅད་རང་ངམ་ཆེ་གེ་མོ་ཞེས་བྱ་བའི་དབང་དུ་བསྡུས་པར་བྱིན་གྱི་བརླབ་ཏུ་གསོལ། ཞེས་བརྗོད་ལ་རང་བྱིན་རླབས་ཀྱི་དམིགས་པ་བསྒོམ། གཏོར་མ་བྱིན་རླབས་གཏོར་མགྲོན་སྤྱན་དྲངས་མདུན་བསྐྱེད་ལ་བསྟིམ།
གཏོར་འབུལ་མཆོད་བསྟོད་རྫོགས་ནས་ཙནྡན་གྱི་མཎྜལ་ཚོམ་བུ་ལྔ་པ་འབུལ། འདི་ཉི་ཟླ་དོར་བའི་རི་གླིང་ཡིན་ནམ་སྙམ་ཡང་ཡིག་ཆ་དང་གསུང་མཐུན་གསལ་བ་མ་རྙེད། ཐུགས་རྗེས་འགྲོ་བའི་དོན་དུ་བཞེས་པ་དང་། བཞེས་ནས་རང་ངམ་གཞན་གང་ཡིན་དེའི་ཁམས་གསུམ་དབང་དུ་འདུས་ཤིང་མཆོག་ཐུན་མོང་གི་དངོས་གྲུབ་འགྲུབ་པར་བྱིན་བརླབ་ཏུ་གསོལ། ན་བཟའ་དམར་པོ་བསངས་སྦྱངས་བྱིན་རླབས་འབུལ་རྣམས་ཀྱཻ་རྡོར་བཞིན་ལས། མི་བསྐྱོད་རྡོ་རྗེའི་སྐུ་ལ་གསོལ། བྱས་ཀྱང་མི་འགལ། རིག་བྱེད་ལྷ་མོའི་སྐུ་ལ་གསོལ་བྱས་ཀྱང་ཡོང་། མཚན་སྔགས་ཀྱི་མཐར་ཝསཏྲ་སྦྱར། རྒྱས་པ་ན།
ཕྱོགས་བཅུའི་འཇིག་རྟེན་ཁམས་བཞུགས་པའི། ། སངས་རྒྱས་རྣམས་ཀྱིས་བྱིན་བརླབས་པའི། ། མེ་ཏོག་བསིལ་བའི་ཕྲེང་བ་རྣམས། ། རྒྱལ་ཡུམ་ཉིད་ལ་མཆོད་པར་འབུལ། ། ཀུ་རུ་ཀུལླེ་མཎྜལ་ས་པ་ར་ཝ་ར་པདྨ་ར་ག་པུཥྤེ་པྲ་ཏཱིཙྪ་སྭཱཧཱ། ཞེས་མེ་ཏོག་དམར་པོ་གཏོར། བསྡུ་ན་མཎྜལ་ས་གཞི་སྤོས་བྱུག་ན་བཟའ་དང་མེ་ཏོག་གཉིས་སྔར་ཙམ་གྱིས་ཆོག རྒྱས་བསྡུས་གོང་ལྟར་མཎྜལ་ནི་མེ་ཏོག་འབུལ་བའི་བར་ལ་གྲངས་བཟུང་ལ་བདུན་ཉེར་གཅིག་བརྒྱ་སྟོང་སོགས་ཅི་འགྲུབ་བྱས་པའི་མཐར་འཕྲོ་གཅོད་པ་ན་བཟླས་པའི་མཇུག་གི་འདོད་གསོལ་སྦྱར། ཡིག་བརྒྱ་དང་མཇུག་ཆོག་རྣམས་བསྙེན་པ་བཞིན་བྱ་བ་ནི་སྒྲུབ་པའོ། ། ལས་སྦྱོར་གྱི་སྐབས་བསམ་གཏན་ཁོ་ནས་ལས་ལ་སྦྱོར་བ་ནི་བསྙེན་སྒྲུབ་གཉིས་གོང་བཞིན་ལ་བཟླས་པ་ཉུང་ངུ་རེ་བྱས།
སྒྲུབ་པའི་བཟླས་པ་རྫོགས་ནས་བསམ་གཏན་ཁོ་ནའི་ལས་སྦྱོར་གྱི་དམིགས་པ་གསལ་བཏབ་སྟེ། ཐོག་མར་རླུང་སྦྱོར་ཅི་འགྲུབ་དང་དེ་ནས་དམིགས་པ་དེ་དང་མ་བྲལ་བའི་ངང་ནས་སྔགས་བརྒྱ་སྟོང་སོགས་ཅི་ནུས་བཟླས། ཐུན་གྱི་མཐར་དེའི་དམིགས་པ་བཞག་ལ་རང་བྱིན་རླབས་བསྒོམས་ནས་བཀྲ་ཤིས་ཀྱི་བར་སྒྲུབ་པ་བཞིན། ཡང་འོག་ནས་འབྱུང་བའི་ལས་སྦྱོར་དང་སྤེལ་ནས་ཉམས་སུ་ལེན་ཚེ་བསམ་གཏན་ཁོ་ནའི་ལས་སྦྱོར་གྱི་བཟླས་པ་ཅི་འགྲུབ་བྱས་མཐར་བྲུབ་ཁུང་བསངས་པ་ནས་བཟུང་མེ་ལ་གདུང་བའི་བར་ཉམས་སུ་བླང་གཡོན་པའི་མཐེ་བོང་ཕོ་ཉ་མོར་བསམ་པ་ནི་བཀའ་བསྟོད་ཕོ་ཉ་མོའི་ཡི་གེར་གསུངས་པའི་གནོད་སྦྱིན་མོ་དེར་བསྒོམ་མོ། ། ལས་སྦྱོར་འདི་དག་རེ་རེ་གྲུབ་ཀྱང་ཀུན་ཚང་ཉམས་སུ་བླང་ན་འཁྱུན་ཆེ་བས་དེ་བཞིན་བྱ། རང་བྱིན་རླབས་ཀྱི་དམིགས་པ་ནི་མེའི་གདུང་བའི་བར་གྱི་ལས་སྦྱོར་ཚང་ལ་ཉམས་སུ་བླང་ན་དེ་རྗེས་བྱ། ཐོག་མར་མཚོད་ལེན་པའི་སྐབས་འགུག་འདྲེན་གྱི་དམིགས་སྔར་ཐུན་འཕྲོ་གཅོད་མཚམས་དང་དེ་རྗེས་ཀྱི་ལས་སྦྱོར་རྣམས་འཕྲལ་ནས་ཉམས་སུ་ལེན་ཚེ་ཟངས་ཁབ་དབང་བསྡུད་ལ་ཞག་གསུམ་བདུན་སོགས་སོ། ། མདའ་གཞུ་དང་མེའི་གདུང་བའང་དེས་རིགས་འགྲེ་སྦྱོར་ན་སོ་སོ་རྫོགས་མཚམས་རང་བྱིན་རླབས་ནས་བཀྲ་ཤིས་ཀྱི་བར་གོང་བཞིན་ཉམས་སུ་བླངས། སྦྱིན་བསྲེག་གི་དབང་བསྐུར་ནི་ཚར་ཆེན་གྱིས་མཛད་པའི་ཡི་གེ་ཟུར་གསལ་བཞིན་དང་། རྫས་ཀྱི་དབང་སྡུད་དང་ལས་སྦྱོར་འགྲོལ་ཚུལ་ནི་སྒྲུབ་ཐབས་ནག་འགྲོས་གསལ་བྱེད་དང་བཅས་པས་རྟོགས་ནུས་སོ། །
བཀྲས་རྣམ་པའི་སྐོར་དང་ཚོགས་བདག་འདོད་རྒྱལ་གཉིས་ལ་སླར་ཚེ་རིང་ནད་མེད་བསམ་པ་འགྲུབ་པ་ཞིག་བྱུང་ན་རང་ལུགས་ཀྱི་བསྟན་འཛིན་རྗེས་འབྲང་དང་བཅས་པ་ལ་ཕན་པའི་གསལ་བྱེད་ཉུང་གསལ་ཁྱེར་བདེ་རེ་བྲིས་ཚེ་དྲིས་ལན་ཟུར་པ་འདྲ་བ་མི་དགོས་འདྲ་བས་བློར་འབྲངས་འཚལ། བཀྲ་ཤིས་ཁམས་གསུམ་དབང་བསྡུས་ཤོག མངྒ་ལཾ།། །། ས་ཆེན་རྡོ་རྗེ་འཆང་ངག་དབང་ཀུན་དགའ་བློ་གྲོས་ཀྱིས་མཛད་པའོ།། །། PAGE * MERGEFORMAT 2 ཀུན་དགའ་བློ་གྲོས། རིག་བྱེད་མའི་གནད་ཡིག་གསལ་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
