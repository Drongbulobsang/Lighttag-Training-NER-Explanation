གསུང་འབུམ། ཀུན་དགའ་བློ་གྲོས།
པོད ༣༠༦
བར་དོ་ངོ་སྤྲོད་ཀྱི་གདམས་ངག་ཐར་ལམ་གསལ་བྱེད།
༄༅། །བར་དོ་ངོ་སྤྲོད་ཀྱི་གདམས་ངག་ཐར་ལམ་གསལ་བྱེད་ཅེས་བྱ་བ་བཞུགས་སོ།། ན་མཿགུ་རུ་སྶད་པ་ད་ཡ། རྒྱ་ཆེན་ཚོགས་གཉིས་དཔུང་གི་རྒྱལ་ཐབས་ཀྱིས། ། མི་ཟད་སྒྲིབ་གཉིས་གཡུལ་ངོ་རབ་བཅོམ་ནས། ། རྨད་བྱུང་སྐུ་གཉིས་ནོར་ལ་དབང་མཛད་པའི། ། སྟོན་མཆོག་རྐང་གཉིས་གཙོ་ལ་ཕྱག་བགྱིས་ནས། ། རིགས་དྲུག་ལ་ཞེན་སྲིད་པར་ཡོངས་འཁྱམས་པའི། ། འགྲོ་ལ་དམ་པའི་ཆོས་ཀྱི་གཏམ་བྱ་བ། ། ཐུབ་གསུང་དགོངས་འགྲེལ་བཅས་ལས་འབྱུང་བ་ལྟར། ། ལེགས་པར་བཤད་ཀྱི་བློ་བཟང་དགའ་བས་ཉོན། །
ཞེས་མཆོད་བརྗོད་བཤད་པར་དམ་བཅའ་སྔོན་དུ་བཏང་ནས། གང་བཤད་པར་བྱ་བ་ནི། བར་དོར་གནས་པའི་སེམས་ཅན་ལ་ཕན་གདགས་པའི་རྣམ་པར་བཞག་པའོ། ། དེ་ལ་ཡུལ་ཉིད་ལུས་དང་རྣམ་པར་ཤེས་པ་བྲལ་ནས་ཞག་ཞེ་དགུའི་བར་དུ་བྱར་རུང་ཞིང་། དེ་ལས་སྔ་བ་དང་ཕྱི་བར་བྱར་མི་རུང་སྟེ། སྔ་བ་ནི་འོད་གསལ་དུ་བཞུགས་པས་ངོ་མི་འཕྲོད་ཅིང་། ཕྱི་བར་ནི་སྐྱེ་སྲིད་གཞན་བླངས་ཟིན་པས་ཐབས་འདིས་ཕན་མི་ཐོགས་སོ། ། དེས་ན་བར་དོར་གནས་པའི་དུས་ངེས་པར་བྱས་ནས། དེའི་ཚུལ་ངོ་སྤྲོད་པ་ལ་གཉིས་ཏེ། ཆོ་ག་གཞན་དང་འབྲེལ་བར་བྱེད་པ་དང་།
གནས་སྐབས་གཞན་དུ་བྱ་བའི་ཚུལ་ལོ། ། དང་པོ་ནི་སློབ་དཔོན་ཟང་ཟིང་ལ་མི་ལྟ་ཞིང་། སྙིང་རྗེ་ཆེན་པོ་དང་ལྡན་པས་འདི་སྐད་ཅེས་བརྗོད་པར་བྱ་སྟེ། འོ་ཚེ་ལས་འདས་པ་ཆེ་གེ་མོ་ཞེས་བྱ་བ་ཁྱོད་ཉོན་ཅིག རང་རེའི་སྟོན་པ་མཉམ་མེད་ཤཱཀྱའི་རྒྱལ་པོས། རྒྱ་ཆེར་རོལ་པ་ལས། སྲིད་གསུམ་མི་རྟག་ནམ་མཁའི་སྤྲིན་དང་འདྲ། ། འགྲོ་བའི་སྐྱེ་འཆི་གར་ལ་ལྟ་དང་མཚུངས། ། སྐྱེས་བུའི་ཚེ་སྲོག་ནམ་མཁའི་གློག་བཞིན་ཏེ། ། རི་གཟར་འབབ་ཆུ་བཞིན་དུ་མྱུར་མགྱོགས་འགྲོ། །
ཞེས་གསུངས་པས་སྤྱིར་སྲིད་གསུམ་ཐམས་ཅད་མི་རྟག་པའི་རང་བཞིན་ཅན་ཡིན་ཅིང་། ཁྱད་པར་དུ་འགྲོ་བ་རྣམས་ཀྱི་ཚེ་སྲོག་སྟོན་ཀའི་སྤྲིན་དང་། གར་མཁན་གྱི་རྣམ་འགྱུར་དང་། གློག་དང་རི་གཟར་གྱི་འབབ་ཆུ་བཞིན་དུ་མི་རྟག་པ་ཁོ་ན་ཡིན་པས། ཁྱོད་ཀྱི་ཡང་ཚེ་དང་ལས་དང་བསོད་ནམས་ཟད་པས་ཚེ་འདིའི་སྣང་བ་འགགས་ནས་ད་ལྟ་བར་དོ་ན་ཡོད་པ་ཡིན། དེ་རྣམས་དྲི་མེད་ལུང་ནས་ཇི་ལྟར་འབྱུང་བ་བཞིན། ཁོ་བོས་ཁྱོད་ལ་ངོ་སྤྲོད་པར་བྱ་བ་ལ་དོན་ཚན་རྣམ་པ་བདུན་གྱིས་ངེས་པར་བྱ་སྟེ། བར་དོའི་ངོ་བོ། མིང་གི་རྣམ་གྲངས། སྐྱེ་གནས་དང་།
འགྲོ་བ་གང་དུ་གཏོགས་ཚུལ། བྱད་གཟུགས་ལ་སོགས་པ་ཇི་ལྟར་གནས་པ། དེའི་མཐོང་ཡུལ་བགྲོད་ཚུལ། ཚེའི་ཚད་བསྟན་པ་རྣམས་སུ་ཡོད་པ་ལས། དང་པོ་ནི། མདོ་ལས། འདིར་གང་འཆི་དང་སྐྱེ་བ་ཡིན། ། སྲིད་པའི་བར་དོ་འབྱུང་བའོ། ། ཞེས་གསུངས་པས། འཆི་སྲིད་དང་སྐྱེ་སྲིད་གཉིས་ཀྱི་བར་དུ་འབྱུང་བའི་ལུས་རྟེན་ཡིན་པས་བར་དོ་ཞེས་པ་ཡིན་ལ།
དེས་ན་ལུས་རྟེན་གྱི་སྒོ་ནས་ངོ་ཤེས་པར་གྱིས་ལ། སླར་སྐྱེ་སྲིད་འཚོལ་བའི་བློ་དུང་དུང་པོ་དེ་དོར་ནས་མཚན་དཔེས་བརྒྱན་པའི་སྐུ་ཐོབ་པར་བྱའོ་སྙམ་པའི་འདུན་པ་གྱིས། གཉིས་པ་ནི། མཛོད་ལས། ཡིད་ལས་འབྱུང་དང་སྲིད་འཚོལ་དང་། ། དྲི་ཟ་སྲིད་པ་བར་མ་དང་། ། འགྲུབ་པའོ། ། ཞེས་གསུངས་པས། ཁྱེད་གནས་སྐབས་འདིར་ཡོད་པའི་མིང་གི་རྣམ་གྲངས་ནི། རང་གི་སེམས་ཙམ་ལས་བྱུང་བའི་ཡིད་བྱུང་དང་།
སྐྱེ་བའི་སྲིད་པ་འཚོལ་བའི་ངང་ཚུལ་ཅན་ཡིན་པས་སྲིད་འཚོལ་དང་། དྲིའི་ཕྱིར་འགྲོ་ཞིང་དྲིས་འཚོ་བར་བྱེད་པས་དྲི་ཟ་དང་། སྐྱེ་འཆི་གཉིས་ཀྱི་བར་དུ་བྱུང་བས་སྲིད་པ་བར་མ་དང་། སྐྱེ་བ་མ་མངོན་པར་འགྲུབ་པའི་རྒྱུ་ཡིན་པས་འགྲུབ་པ་ཞེས་བྱ་སྟེ། མིང་དེ་རྣམས་ཀྱི་སྒོ་ནས་ཀྱང་བར་དོ་ངོ་ཤེས་པར་གྱིས་ལ། སྲིད་པའི་མིང་བཟང་པོར་རློམ་པ་གང་ལ་ཡང་མ་ཞེན་པར་དེ་ལས་ཐར་འདོད་ཀྱི་ཡིད་འབྱུང་དྲག་པོ་བསྐྱེད་པར་གྱིས། གསུམ་པ་ནི། མཛོད་ལས། སྲིད་པ་བར་མ་བརྫུས་ཏེ་སྐྱེས། ། ཞེས་དང་།
སྲིད་པ་བདུན་བསྟན་པའི་མདོ་ལས། སྲིད་པ་ནི་བདུན་ཏེ། དམྱལ་བའི་སྲིད་པ་དང་། དུད་འགྲོའི་སྲིད་པ་དང་། ཡི་དྭགས༞ ལྷའི༞ མིའི༞ སྲིད་པ་བར་མའོ། ། ཞེས་དང་། འཕགས་པ་མཽ་འགལ་གྱི་བུའི་གདགས་པའི་བསྟན་བཅོས། སྐྱེ་གནས་བཞིའི་འགྲོ་བ་ལྔ་བསྡུས་ཀྱིས། འགྲོ་བ་ལྔས་སྐྱེ་གནས་བཞི་མ་བསྡུས་ཏེ། གང་ཞིག་མ་བསྡུས་ཞེ་ན་སྲིད་པ་བར་མའོ་ཞེས་གསུངས་པས་ཁྱོད་ཀྱི་ལུས་འདི་སྐྱེ་གནས་བཞི་ལས་བརྫུས་སྐྱེས་ཡིན་ལ།
དེ་ཉིད་འགྲོ་བ་དྲུག་པོ་གང་ལ་ཡང་མ་ཡིན་པའི་སྲིད་པ་ཡིན་ལ། སྐྱེ་གནས་དེ་དག་གི་སྒོ་ནས་ཀྱང་བར་དོ་ངོ་ཤེས་པར་གྱིས་ལ། སླན་ཆད་འཁོར་བའི་སྐྱེ་གནས་དང་འགྲོ་བའི་བྱེ་བྲག་གང་ལ་ཡང་མ་ཆགས་པར་དག་པའི་ཞིང་དུ་འཕགས་པའི་གྲོགས་དང་ལྷན་ཅིག་འགྲོགས་པ་ལ་དགའ་བའི་བློ་བསྐྱེད་པར་གྱིས་ཤིག བཞི་པ་ནི། མཛོད་ལས། དེ་ནི་ཕན་པ་གཅིག་པའི་ཕྱིར། ། སྔོན་དུས་སྲིད་འབྱུང་ཤ་ཚུགས་ཅན། ། ཞེས་དང་། ཀུན་བཏུས་ལས། གང་དུ་སྐྱེ་བར་འགྱུར་བ་དེའི་བྱད་གཟུགས་སོ། །
ཞེས་གསུངས་པས། རིགས་དྲུག་ཏུ་སྐྱེ་བར་འགྱུར་བ་དེའི་ཤ་ཚུགས་དང་བྱད་གཟུགས་ལྟར་བུར་གྲུབ་ཅིང་། ཡང་མཛོད་ལས། དབང་པོ་ཀུན་ཚང་ཞེས་གསུངས་པས། མིག རྣ་བ། སྣ། ལྕེ། ལུས་ཏེ་དབང་པོ་གཟུགས་ཅན་ལྔ་པོ་ཀུན་ཚང་ཞིང་། དེའི་ཁ་དོག་ནི་འདུལ་བ་ལུང་ཕྲན་ཚེགས་སོགས་ལས།
དམྱལ་བར་སྐྱེ་འགྱུར་དུ་འགྲུབ་ན་སྡོང་དུམ་འཚིག་པ་ལྟ་བུ་དང་། དེ་བཞིན་དུ་ཡི་དྭགས་ཀྱི་ཆུ་ལྟ་བུ། དུད་འགྲོ་དུ་བ་ལྟ་བུ། མིའི་གསེར་ལྟ་བུ། ལྷའི་སྣམ་བུ་དཀར་པོ་ལྟ་བུ། རང་རང་རིགས་མཐུན་རྣམས་ཀྱི་སྣང་བ་ལ་འཆར་བར་གསུངས་ཤིང་ཀུན་ལས་བཏུས་ལ་ནི། དེ་ལ་མི་དགེ་བ་བྱེད་པའི་བར་དོའི་སྲིད་པ་མངོན་པར་འགྲུབ་པ་ནི། དཔེར་ན་འཕྱར་བ་ནག་པོའམ། མཚན་མོ་མུན་ནག་ཏུ་སྣང་བ་ལྟ་བུའོ། ། དགེ་བ་བྱས་པ་ནི།
དཔེར་ན་སྣམ་བུ་དཀར་པོ་ཟླ་བའི་འོད་དང་བཅས་པས་མཚན་མོར་སྣང་བ་ལྟ་བུའོ། ། ཞེས་གསུངས་པས། སྔོན་མི་དགེ་བ་སྟོབས་ཆེར་བྱས་པ་རྣམས་ཀྱིས་རང་གི་ལུས་དང་། ཕྱི་རོལ་རྣམས་འཕྱར་བ་ནག་པོའམ། ཉི་ཟླ་སྐར་གསུམ་གྱི་འོད་དང་བྲལ་བའི་མཚན་མོ་མུན་ནག་ལྟ་བུར་མཐོང་། དགེ་བ་བྱས་པ་རྣམས་ཀྱིས་རང་དང་ཕྱི་རོལ་རྣམས་སྣམ་བུ་དཀར་པོའམ། ཟླ་བའི་འོད་ཀྱིས་ཁྱབ་པའི་མཚན་མོ་ལྟ་བུར་མཐོང་བ་ཡིན། གང་གིས་འཚོ་བའི་ཟས་ནི། མཛོད་ལས། དེ་ནི་དྲི་ཟ་འོ། །
ཞེས་གསུངས་པས། ཁ་ཟས་གཞན་ལ་ལོངས་སྤྱོད་པ་མེད་ཅིང་། དབང་ཆེ་ཆུང་གིས་དྲི་བཟང་ངན་ལོངས་སྤྱོད་པ་ཙམ་དུ་ཡོད་ལ། བླ་མ་རྣམས་ཀྱིས་ཟས་གཞན་ཡང་ཆོ་ག་རྣམ་པར་དག་པས་བསྔོས་ན་ལོངས་སྤྱོད་པར་ནུས་གསུངས། དེ་ལྟ་བུའི་བྱད་གཟུགས་སུ་གྲུབ་པ་དེ། མཛོད་ལས། གཞན་དུ་མི་ལྡོག་པར་གསུངས་པ་ནི། ལྡོག་བྱེད་ཀྱི་རྐྱེན་དང་བྲལ་བ་ལ་དགོངས་པ་ཡིན་ལ། ཀུན་ལས་བཏུས་ལས། ཅི་སྟེ་ན་ལྡོག་གོ །
དེས་ན་གནས་པ་ཡང་ལས་སོགས་སོ། ། ཞེས་དང་། རྒྱལ་པོ་ལ་གདམས་པའི་མདོ་ལས། བཅོམ་ལྡན་འདས་ཀྱིས་བཀའ་སྩལ་པ། རྒྱལ་པོ་ཆེན་པོ་ཚེ་འཕོས་པ་དེས་ལས་གང་སྤྱད་པའི་རྣམ་པར་སྨིན་པས། འགྲོ་བ་རིགས་ཐ་དད་པ་གང་དུ་སྐྱེ་བ་ལེན་པ་དེ་ལ། མི་དགེ་བ་དང་མ་འབྲེལ་བའི་བསོད་ནམས་ཀྱི་ཚོགས་སུ་འགྱུར་བའི་ལས་དགེ་བ་སྣ་ཚོགས་པ་བཏང་ན་མཐོ་རིས་དང་ཐར་པར་ཡང་སྐྱེ་ལ། ཞེས་གསུངས་པས། ཤུལ་ན་ཡོད་པའི་ཉེ་འབྲེལ་རྣམས་ཀྱིས་སྡིག་པ་དང་མ་འདྲེས་པའི་དགེ་བ་སྟོབས་ཆེན་བྱས་པ་དང་། དགེ་བའི་བཤེས་གཉེན་གྱིས་ཆོ་ག་རྣམ་པར་དག་པ་ལ་སོགས་པའི་མཐུ་ལ་བརྟེན་ནས།
ངན་སོང་དུ་སྐྱེ་འགྱུར་ཞིག་ཡིན་ནའང་དེ་ལས་ལྡོག་ནས་མཐོ་རིས་སུ་སྐྱེ་བར་འགྱུར་ལ། མཐོ་རིས་སུ་སྐྱེ་འགྱུར་ཞིག་ཡིན་ན་དེ་ལས་ལྡོག་ནས་དག་པའི་ཞིང་དུ་སྐྱེ་སྟེ། ཕྱོགས་བཅུའི་སངས་རྒྱས་ལས་དམ་པའི་ཆོས་ཀྱི་བདུད་རྩི་མྱངས་ནས་ཐམས་ཅད་མཁྱེན་པའི་གོ་འཕང་ཐོབ་པར་འགྱུར་བས། ཉེ་འབྲེལ་རྣམས་ཀྱིས་སྡིག་པ་དང་མ་འདྲེས་པའི་དགེ་བ་ལ་བརྩོན་པ་དང་། ཁྱེད་རང་ཀྱང་སྔོན་ནས་དུག་གསུམ་གྱི་བག་ཆགས་གོམས་པའི་དབང་གིས་སྐབས་འདིར་མི་དགེ་བ་གསོག་སྲིད་པས་དེ་ལ་དྲན་པས་ཟིན་པ་གལ་ཆེ་བ་ཡིན། དེ་ལྟར་བྱད་གཟུགས་ལ་སོགས་པ་དེ་དག་གི་སྒོ་ནས་ཀྱང་བར་དོ་ངོ་ཤེས་པར་གྱིས་ལ། རིགས་དྲུག་གི་བྱད་གཟུགས་སོགས་ལ་དགའ་ཞིང་ཆགས་པའི་བློ་དོར་ནས་འཕགས་པའི་ཡོན་ཏན་ལ་དགའ་བའི་འདུན་པ་དྲག་པོ་གྱིས། ལྔ་པ་ནི། མཛོད་ལས། རིགས་མཐོང་ལྷ་མིག་དག་པས་མཐོང་། །
ཞེས་དང་། ཀུན་ལས་བཏུས་ལས། སྐལ་བ་མཉམ་པའི་སེམས་ཅན་ཡང་མཐོང་ངོ་། ། ཞེས་གསུངས་པས། བར་དོར་རང་ཉིད་དང་། རིགས་མཐུན་པ་དང་། ཐེ་ཚོམ་པ་དང་། ཡིད་ལ་མི་བྱེད་པ་ལ་སོགས་པའི་སྐྱོན་བཅུ་གཅིག་དང་བྲལ་བ་རྣམ་པར་དག་པ་བསྒོམས་པ་ལས་བྱུང་བའི་ལྷ་ཡི་མིག་གི་མངོན་ཤེས་ཀྱིས་མཐོང་ཞིང་། སྔོན་རང་དང་དགེ་སྡིག་ལྷན་ཅིག་ཏུ་བསགས་པ་སྐལ་བ་མཉམ་པའི་སེམས་ཅན་རྣམས་དང་རྨི་ལམ་གྱི་ཚོད་ཙམ་དུ་མཐོང་ཞིང་འགྲོགས་པ་ཡིན། དེས་ན་རང་གཞན་ཕན་ཚུན་མཐོང་ཚུལ་གྱི་སྒོ་ནས་ཀྱང་བར་དོ་ངོ་ཤེས་པར་གྱིས་ལ།
དེང་ཕྱིན་ཆད་མིག་སྔར་ཅི་མཐོང་ཡང་དེ་ལ་བརྟེན་ནས་ཆགས་སྡང་གི་དབང་དུ་མ་སོང་བར་གྱིས། དྲུག་པ་ནི། མཛོད་ལས། ལས་ཀྱི་རྫུ་འཕྲུལ་ཤུགས་དང་ལྡན། ། ཞེས་དང་། ཀུན་ལས་བཏུས་ལས། འགྲོ་བ་ལ་ཐོགས་པ་མེད་དོ། ། ཞེས་དང་། དྲན་པ་ཉེར་གཞག་ལས། འགྱུར་བ་ཕྲ་མོ་ལྟར་མེད་ཅིང་ཐོགས་པ་མེད་པས།
གང་རི་རབ་ཕུག་ནས་འགྲོ་ཡང་བདག་ཉིད་རི་རབ་ལ་ཡང་ཐོགས་པ་མེད་ན་རི་རབ་གཞན་དག་ལ་ལྟ་སྨོས་ཀྱང་ཅི་དགོས། ཞེས་གསུངས་པ་དང་། མཛོད་འགྲེལ་ལས། དེས་ན་འདི་ནི་སངས་རྒྱས་རྣམས་ཀྱིས་ཀྱང་འགོག་པར་མི་སྤྱོད་དོ། ། ལས་སྟོབས་དང་ལྡན་པའི་ཕྱིར། ཞེས། ཚེ་སྔ་མའི་ལས་ཀྱིས་བསྐྱེད་པའི་རྫུ་འཕྲུལ་གྱི་ཤུགས་དང་ལྡན་པས་གང་འདོད་པའི་སར་སྐད་ཅིག་ཙམ་གྱིས་འགྲོ་བར་ནུས་ཤིང་། དེའི་ལས་ཀྱི་ཤུགས་སངས་རྒྱས་ཀྱིས་ཀྱང་འགོག་པར་མི་ནུས་པས་རི་རབ་ལ་སོགས་པའི་དངོས་པོ་གང་ལ་ཡང་ཐོགས་པ་མེད་པ་ཡིན་ལ། འོན་ཀྱང་མཛོད་འགྲེལ་ལས། སྲིད་པ་བར་མ་ནི་ལྟོ་ཏེ་འཇུག་པ་གྱིས།
ཞེས་དང་། ཀུན་ལས་བཏུས་ལས། སྐྱེ་བའི་གནས་སུ་ཐོགས་སོ། ། ཞེས་གསུངས་པས། མ་ཡི་ལྟོ་ན་མི་འཇུག་ཅིང་། ལན་ཅིག་མངལ་དུ་ཆུད་ནས་ལྟོ་བ་བརྒལ་ཏེ། འགྲོ་བ་མེད་པས་སྐྱེ་བ་ལེན་པའི་གནས་སུ་ཐོགས་ཤིང་། དེ་བཞིན་དུ་སྐྱེ་གནས་གཞན་གསུམ་ལ་ཡང་ཐོགས་པ་ཡིན། བླ་མ་རྣམས་དེའི་སྟེང་དུ་རྡོ་རྗེའི་གདན་ལ་ཡང་ཐོགས་ཞེས་གསུང་། གང་ལྟར་ཡང་རང་གི་ལུས་ཀྱི་བགྲོད་ཚུལ་ལ་བརྟགས་ནས་ཀྱང་བར་དོ་ངོ་ཤེས་པར་གྱིས་ལ།
རིགས་དྲུག་གི་གནས་གང་ལ་ཡང་འགྲོ་འདོད་པའི་བསམ་པ་ནམ་བྱུང་བའི་ཚེ། དེར་སྐྱོ་ཞིང་སུན་པའི་བློ་བསྐྱེད་ལ་དག་པའི་ཞིང་དུ་འགྲོ་བར་འདོད་པའི་འདུན་པ་དྲག་པོ་གྱིས། བདུན་པ་ནི། མདོ་མྱང་འདས་ཆེན་པོ་ལས། སྔོན་སངས་རྒྱས་འོད་སྲུངས་བྱོན་པའི་ཚེ་རྒྱལ་པོ་འོད་མཛེས་ཀྱི་བུ་ཚེའི་དུས་བྱས་ནས་བར་དོར་ལོ་གསུམ་དུ་གནས་པར་གསུངས་པའི་རྗེས་སུ་འབྲངས་ནས། གནས་བརྟན་བཙུན་པ་ལ་སོགས་པ། བར་དོའི་ཚེ་ཚད་རིང་བ་ལ་ཚད་མེད་པར་གསུངས་ཀྱང་དེ་ལྟར་གསུངས་པ་ནི། འགའ་ཞིག་ལ་འཇིགས་པ་བསྐྱེད་པ་དང་། རྐྱེན་མཐུ་ཆེན་ཁ་ཅིག་ལ་འབྱུང་སྲིད་པ་ལ་དགོངས་པས་དམིགས་བསལ་ཡིན་ཏེ། དཔེར་ན་མ་ཡི་མངལ་གྱི་གནས་ཚད་ཟླ་དགུ་ངོ་བཅུར་གསུངས་ཀྱང་།
རྒན་པོ་སྐྱེས་ལོ་དྲུག་ཅུར་མངལ་དུ་གནས་པ་དང་འདྲའོ། ། དེས་ན་འདིར་བར་དོ་ཕལ་ཆེར་གྱི་དབང་དུ་བྱས་ནས་བཤད་ན། ཀུན་ལས་བཏུས་ལས། དེ་ལྟར་ཐོགས་ནས་ཞག་བདུན་གནས་ཏེ། དེ་ཚུན་ཆད་ཀྱི་འཆི་འཕོའོ། ། ཞེས་དང་། ས་སྡེ་ལས། ཡང་མ་རྙེད་ན་ནི་ལུས་བརྗེས་ནས། ཡང་ཞག་བདུན་དུ་གནས་སོ། ། ཞེས་གསུངས་པས།
ལས་ཀྱི་འཕེན་པ་ཤིན་ཏུ་མྱུར་བ་རྣམས་ནི་ཚེ་སྔ་མའི་ལུས་དང་རྣམ་པར་ཤེས་པ་བྲལ་བའི་ཉིན་ཞག་དེ་ཉིད་མ་ལུས་གཞན་ཐོབ་པས་སྲིད་པ་བར་དོའི་གནས་སྐབས་ཤིན་ཏུ་ཐུང་བ་ཡིན། དེ་ལས་ཅུང་ཟད་བུལ་བ་རྣམས་ཀྱིས་ཞག་བདུན་ཕྲག་གཅིག་གི་ནང་དུ་སྐྱེ་བའི་རྐྱེན་རྙེད་ཅིང་། གལ་ཏེ་མ་རྙེད་ན་བར་དོའི་ཡིད་ལུས་དེ་དོར་ནས་འཆི་བའི་སྣང་བ་ཡུད་ཙམ་ཞིག་འབྱུང་ཞིང་། དེའི་རྗེས་སུ་ས་སྡེ་ལས། ཤི་འཕོས་པ་དེ་ཡང་། ཡང་ན་ནི་དེ་ཉིད་དུ་མངོན་པར་འགྲུབ་བོ། ། ཡང་ན་ནི་སྐལ་བ་མི་མཉམ་པ་གཞན་དུ་སྟེ། ཞེས་གསུངས་པས། ཤི་བ་དེ་ལས་ལངས་ཏེ་སྐྱེ་བའི་རྟེན་འབྲེལ་ཚོགས་ན་རིགས་དྲུག་གཞན་དུ་སྐྱེ་ལ། མ་ཚོགས་ན་བར་དོ་དེ་ཉིད་དུ་སྐྱེས་ནས་སྔར་བཤད་པའི་ལོངས་སྤྱོད་དང་མཐོང་ཡུལ་ལ་སོགས་པ་རྣམས་སྦྱོངས་དགོས་པ་ཡིན།
ཤིན་ཏུ་བུལ་བ་རྣམས་ཀྱིས་ནི། ས་སྡེ་ལས། སྐྱེ་བའི་རྐྱེན་མ་རྙེད་ན་བདུན་ཕྲག་བདུན་གྱི་བར་དུ་ཡང་གནས་སོ། ། དེ་ལས་འདས་ཕན་ཆོད་ནི། གདོན་མི་ཟ་བར་སྐྱེ་བའི་རྐྱེན་རྙེད་པར་འགྱུར་རོ། ། ཞེས་གསུངས་པས། སྐྱེ་འཆིའི་སྣང་བ་སྤེལ་མར་འབྱུང་བ་དེ་ལྟ་བུ་ཞག་བདུན་ཕྲག་བདུན་མྱོངས་ནས། དེའི་རྗེས་སུ་ངེས་པར་རིགས་དྲུག་གང་རུང་གི་གནས་སུ་སྐྱེ་བ་ཐོབ་པར་འགྱུར་བ་ཡིན། དེ་ལྟར་ཚེ་ཚད་ཐུང་བ་ཉིན་ཞག་གཅིག་པ་ནས། རིང་བ་བདུན་ཕྲག་བདུན་གྱི་བར་དུ་བཤད་པ་འདི་དག་གི་སྒོ་ཀྱང་ནས་བར་དོ་ངོ་ཤེས་པར་གྱིས་ལ།
དེང་ནས་བཟུང་སྲིད་པའི་ཕུན་སུམ་ཚོགས་པ་ཐམས་ཅད་ལ་སྙིང་པོར་གྱུར་པ་ཅུང་ཟད་ཙམ་ཡང་མི་འདུག་པས་ན་འཁོར་བ་སྡུག་བསྔལ་གྱི་རང་བཞིན་ཅན་འདི་དང་གཏན་གྱེས་ཐུབ་པ་ཅིག་ཅི་ནས་ཀྱང་བྱའོ་སྙམ་པ་འདིའི་འདུན་པ་དྲག་པོ་གྱིས། གཞན་ཡང་ཤིན་ཏུ་ཟབ་པའི་གདམས་ངག་རྣམས་ལ། འཇིགས་པའི་སྒྲ་བཞི་དང་ཉམ་ང་བའི་གཡང་ས་གསུམ་སྟེ་བར་དོར་སྡུག་བསྔལ་སྐྱེ་བར་བྱེད་པའི་རྐྱེན་བདུན་འཆར་བར་བཤད་དོ། ། དེ་ལ་འཇིགས་པའི་སྒྲ་བཞི་ནི། ས་ཆུ་ལ་ཐིམ་པས་རི་བོ་གྲུམ་པ་ལྟ་བུའི་སྒྲ་དང་། ཆུ་མེ་ལ་ཐིམ་པས་བསྐལ་པ་འཇིགས་པའི་རྒྱ་མཚོ་འཁྲུགས་པ་ལྟ་བུ་སྒྲ་དང་། མེ་རླུང་ལ་ཐིམ་པས་དུས་མཐའི་མེ་ལྟ་བུའི་སྒྲ་དང་། རླུང་རྣམ་པར་ཤེས་པ་ལ་ཐིམ་པས་དུས་མཐའི་རླུང་ལྟ་བུའི་སྒྲ་འབྱུང་སྟེ། དེ་རྣམས་གང་བྱུང་ཀྱང་འབྱུང་བ་རང་གནས་ལ་མཉམ་པའི་སྒྲ་ཡིན་པས་ཁྱེད་རང་སྐྲག་པའི་སྣང་བ་ཅུང་ཟད་ཀྱང་བྱ་མི་དགོས་ཏེ། ཉམ་ང་བའི་གཡང་ས་གསུམ་ནི།
དམྱལ་བ་ཡི་དྭགས་དུད་འགྲོ་སྟེ་ངན་སོང་གི་གནས་ཀྱི་གཡང་ས་གསུམ་པོ་གང་རུང་མཐོང་ནས། བདག་ཉིད་དེར་ལྷུང་བའམ། ལྷུང་གིས་དོགས་པ་བྱུང་སྟེ་དེ་རྣམས་གང་མཐོང་ཡང་ཉམ་ང་བ་དང་བག་ཚ་བ་བྱ་མི་དགོས། མདོར་ན་རྐྱེན་བདུན་པོ་གང་ཤར་ཡང་རང་གི་སེམས་ལས་འབྱུང་བ་བར་དོའི་འཁྲུལ་སྣང་དུ་ཤེས་པར་བྱས་ན་མི་འཇིགས་པ་དང་། གལ་ཏེ་འཁྲུལ་སྣང་གི་དབང་དུ་སོང་ནས་འཇིགས་སྐྲག་བྱུང་ན། དེའི་གཉེན་པོར་སྐྱབས་གནས་དྲན་པ་གལ་ཆེ་བས། བླ་མ་དཀོན་མཆོག་མཁྱེན་བདག་ཅག་ལ་རེ་ས་སྐྱབས་གནས་གཞན་མེད་པས་ད་ལྟ་ཉིད་དུ་ཐུགས་རྗེས་བཟུང་དུ་གསོལ་སྙམ་པས་སྐྱབས་སུ་འགྲོ་བ་དང་། སྔོན་རང་གི་བྱས་པའི་དགེ་བའི་ལས་རྣམས་དྲན་པར་གྱིས། དེ་ལྟར་དོན་ཚན་བདུན་གྱི་སྒོ་ནས་ངོ་སྤྲད་པས། ཁྱེད་རང་བར་དོ་ན་ཡོད་པ་ངོ་ཤེས་པར་བྱས་ནས་བསམ་པ་འདི་བཞིན་མཛོད།
དགེ་བའི་བཤེས་གཉེན་གྱི་བཀའ་ལ་བརྟེན་ནས་བདག་གིས་བར་དོའི་གནས་སྐབས་འདི་ཉིད་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་འགྲོ་བ་དང་དབང་བསྐུར་བ་ཟབ་མོ་ཉན་པར་བགྱིའོ་སྙམ་པས། ཐོག་མར་ཁྱོད་རང་གི་མདུན་གྱི་ནམ་མཁར་རྩ་བརྒྱུད་གྱི་བླ་མ་ཡི་དམ་ལྷ་ཚོགས་སངས་རྒྱས་བྱང་སེམས་དཔག་ཏུ་མེད་པ་མངོན་སུམ་བཞིན་དུ་བཞུགས་པར་བསམས་ནས། དེ་རྣམས་ལ་ལུས་ངག་ཡིད་གསུམ་གྱི་སྒོ་ནས་ཕྱག་འཚལ་བར་མོས་ཏེ། འདིའི་རྗེས་ཟློས་གྱིས་བྱས་ལ། གཙོ་བོ་རྒྱལ་བ་འགྲོ་བའི་མགོན། ། སོགས་དང་། སྤྲོ་ན་ཕྱག་འཚལ་གཞན་ཡང་རྒྱས་པར་བྱས་ནས། དེ་ནས་དབང་བསྐུར་བ་སོགས་ལ་འཇུག་པར་བྱའོ། ། ཚུལ་འདི་ཉམས་སུ་ལེན་པའི་ལྕེ་བདེ་མོ་རྣམས་ངེས་མེད་དྲུག་ལ་སོགས་པ་རྣམ་གྲངས་དུ་མའི་སྒོ་ནས་ངོ་སྤྲོད་བྱེད་པར་སྣང་མོད།
དེ་རྣམས་ལ་ལུང་མེད་ཅིང་རིགས་པ་དང་འགལ་བ་བླུན་པོ་མགོ་སྐོར་གྱི་ཚིག་ཁོ་ནར་མཐོང་བས་ཁོ་བོས་མ་བྲིས་སོ། ། གཉིས་པ་གནས་སྐབས་གཞན་དུ་བྱ་བའི་ཚུལ་ལ་ཡང་གཉིས་ཏེ། ལམ་སྒོམ་པའི་གང་ཟག་ལ་བྱ་བ་དང་། ཕལ་པ་གཞན་ལ་བྱ་བའོ། ། དང་པོ་ནི། སློབ་དཔོན་གྱིས་ཡིད་གཞན་དུ་མ་ཡེངས་པར་བྱས་ལ། རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང་སོགས་བརྗོད་ནས། བདེན་པ་ཆེན་པོའི་བྱིན་གྱིས་བརླབས་ཀྱིས། ཚེ་ལས་འདས་པ་ཆེ་གེ་མོ་ཞེས་བྱ་བ་ཡུལ་ཕྱོགས་གང་ན་གནས་ཀྱང་སྐད་ཅིག་གིས་འདིར་མཆིས་པར་གྱུར་ཅིག ཅེས་ལན་གསུམ་གྱིས་བཀུག་ལ་རང་གི་མདུན་དུ་བྱུང་བར་བསམ་མོ། །
དེའི་རྗེས་སུ། འོ་ཚེ་ལས་འདས་པ་ཞེས་བྱ་བ་མིང་ནས་བོས་ཏེ་སངས་རྒྱས་ཀྱི་གོ་འཕང་ཐོབ་པར་བྱ། ཞེས་པའི་བར་དོན་ཚན་བདུན་གྱིས་བར་དོ་ཡོད་ཚུལ་གོང་ལྟར་ངོ་སྤྲད་ལ་དེའི་ཆེད་དུ་གདམས་པ་ཟབ་མོ་ཉན་པར་བགྱིའོ་སྙམ་པའི་འདུན་པ་དྲག་པོ་གྱིས། དེ་ལ་སྔོན་དུས་སུ་ཁྱེད་ལ་བླ་མས་བསྟན་པའི་ལམ་ཟབ་མོ་འདི་ཡིན་ཏེ། ཞེས་པས་མཚམས་སྦྱར་ལ་དེ་ནས་ཡུལ་དེས་སྔོན་གང་བསྒོམ་པའི་ལམ་དེ་ངོ་ཤེས་པར་བྱས་ནས། དེ་ཉིད་གསལ་གདབ་པའི་ཚུལ་གྱིས་དམིགས་པའི་རིམ་པ་རྣམས་བཤད་ལ། ཐར་ལམ་དེས་བསྒྲུབས་པའི་འབྲས་བུ་འདི་ཡིན་ནོ་ཞེས་བསྟན་པར་བྱའོ། ། དེ་ལྟར་བྱས་ན་སྔར་བསྒོམས་པའི་ལམ་ལ་བོགས་ཐོན་ནས། བར་དོའི་གནས་སྐབས་དེ་ཉིད་དུ་འབྲས་བུ་མངོན་དུ་འགྱུར་བས། ཕན་ཡོན་ཤིན་ཏུ་ཆེ་སྟེ།
དཔེར་ན་མྱུ་གུ་སྔོན་པོ་ཆར་ཆུས་བརླན་པ་དང་འདྲའོ། ། དེའི་ཕྱིར་སློབ་དཔོན་རྣམས་ཀྱིས་ལམ་གྱི་རིམ་པ་མཐའ་དག་ལ་མཁས་པར་བྱའོ། ། གཉིས་པ་ཕལ་པ་གཞན་ལ་བྱ་བའི་ཚུལ་ནི། བདེན་པ་བརྗོད་པ་ནས་དོན་ཚན་བདུན་གྱི་སྒོ་ནས་བར་དོ་ངོ་སྤྲོད་སྔར་བཞིན་བྱས་ལ། དེའི་ཆེད་དུ་སྐྱབས་གསོལ་སྔོན་དུ་འགྲོ་བའི་ཟབ་མོའི་གདམས་ངག་ཉན་པར་བགྱིའོ་སྙམ་པའི་འདུན་པ་དྲག་པོ་དང་བཅས་པས་དམིགས་པ་འདི་བཞིན་མཛོད། ཁྱེད་རང་གི་མདུན་གྱི་ནམ་མཁར་རྩ་བརྒྱུད་ཀྱི་བླ་མ་རྣམས་དང་སངས་རྒྱས་སུམ་ཅུ་སོ་ལྔ་ལ་གཞན་ཡང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་སྤྲིན་ཕུང་གཏིབས་པ་ལྟར་བཞུགས་པའི་མོས་པ་བྱས་ཏེ། དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་པར་བསམས་ལ་མདུན་ན་བཞུགས་པའི་བླ་མ་ལ་སོགས་པ་དེ་དག་རྟེན་གྱི་སྟོབས་དང་། སྔར་བྱས་ཀྱི་ལས་ངན་པ་ལ་འགྱོད་སེམས་དྲག་པོ་བྱེད་པ་རྣམ་པར་སུན་འབྱིན་པའི་སྟོབས་དང་། ཕྱིན་ཆད་སྲོག་ལ་བབས་ཀྱང་སྡིག་པའི་ལས་མི་བྱའོ་སྙམ་པ་ཉེས་པ་ལས་ལྡོག་པའི་སྟོབས་དང་། ཕྱག་འཚལ་བ་ལ་སོགས་གཉེན་པོ་ཀུན་ཏུ་སྤྱོད་པའི་སྟོབས་ཏེ།
སྟོབས་བཞི་ཚང་བའི་སྒོ་ནས་ཚེ་ཐོག་མ་མེད་པ་ནས་ད་ལྟའི་ལུས་འདི་བླངས་པ་ཡན་ཆད་དུ་བསགས་པའི་སྡིག་པ་ཐམས་ཅད་བཤགས་པར་བགྱིའོ་སྙམ་པས་འདིའི་རྗེས་ཟློས་གྱིས་བྱས་ལ། ཐོག་མར་ཕྱག་འཚལ་བའི་ཚིག་རྒྱས་བསྡུས་གང་རིགས་པ་དལ་ཞིང་འདོད་པའི་སྒོ་ནས་ཕྱག་བྱ་བའམ། དཔོན་སློབ་མང་པོ་ཡོད་ན་གདངས་སྙན་པ་དང་བཅས་པས་བརྗོད་དོ། ། དེའི་རྗེས་སུ་ཕུང་པོ་གསུམ་པའི་མདོ་ལན་གསུམ་གྱིས་སྡིག་པ་བཤགས་པའི་ཆོ་ག་བྱེད་དུ་བཅུག་ལ་དེ་ནས་ཡང་དག་པའི་དོན་ངོ་སྤྲོད་པའི་ཕྱིར་དུ་འདི་སྐད་ཅེས་བྱ་སྟེ། དེ་ལྟར་ཁྱེད་ཀྱི་སྡིག་པ་བཤགས་པའི་ཆོ་ག་བྱས་ནས་གནས་ལུགས་ཀྱི་དོན་ངོ་སྤྲོད་པར་བྱེད་པ་ལ་རྣམ་རྟོག་གཞན་གྱིས་མ་ཡེངས་པར་ཉོན་ཅིག བཅོམ་ལྡན་འདས་ཀྱིས་ལང་ཀར་གཤེགས་པའི་མདོ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་བྱུང་། ། དོན་ཡོད་མ་ཡིན་སེམས་ཉིད་དེ། ། ཕྱི་རོལ་དོན་མཐོང་ལོག་པ་ཡིན། །
ཞེས་དང་། ས་བཅུ་པའི་མདོ་ལས། ཀྱཻ་རྒྱལ་བའི་སྲས་དག ཁམས་གསུམ་པོ་དེ་དག་ནི་སེམས་ཙམ་མོ། ། ཞེས་གསུངས་པས། ཕྱི་རོལ་སྣོད་ཀྱི་འཇིག་རྟེན། ནང་བཅུད་ཀྱི་སེམས་ཅན་སྣ་ཚོགས་སུ་སྣང་བ་འདི་ཐོག་མ་མེད་པ་ནས་བག་ཆགས་ངན་པ་གོམས་པའི་དབང་གིས་མེད་བཞིན་དུ་སྣང་བ་ཡིན་ལ། ཁྱད་པར་དུ་ཁྱེད་ལ་བར་དོའི་གནས་སྐབས་འདིར། བདེ་སྡུག་བཟང་ངན་འཇིགས་སྐྲག་ལ་སོགས་པ་གང་སྣང་བ་ཐམས་ཅད་སེམས་འཁྲུལ་པའི་དབང་གིས་མེད་པ་ལ་ཡོད་པར་བཟུང་ནས་ཉམ་ཐག་པར་བྱས་པ་ཡིན་པས། འདི་རྣམས་ལ་བདེན་འཛིན་མ་བྱེད་པར་སྒྱུ་མའི་རྟ་གླང་ལྟར་ཤེས་པར་བྱ།
ཕྱི་རོལ་གཟུང་བའི་ཡུལ་རྣམས་བདེན་པར་མ་གྲུབ་པ་དེ་བཞིན་དུ་ནང་འཛིན་པའི་སེམས་ཀྱང་བདེན་པར་གྲུབ་པ་མེད་དེ། བརྒྱད་སྟོང་པ་ལས། སེམས་ནི་སེམས་མ་མཆིས་ཏེ། སེམས་ཀྱི་རང་བཞིན་ནི་འོད་གསལ་བའོ། ། ཞེས་དང་། དཀོན་མཆོག་བརྩེགས་པ་ལས། འོད་སྲུང་སེམས་ནི་ནང་ན་ཡང་མེད། ཕྱི་རོལ་ན་ཡང་མེད། གཉིས་ཀའི་བར་ན་ཡང་མེད་ཅིང་མི་དམིགས་སོ། ། ཞེས་པ་ལ་སོགས་པ་གསུངས་པ་སེམས་ཀྱི་གནས་ལུགས་ལ་བལྟས་ན་ལུས་ཀྱི་ཕྱི་ནང་བར་གསུམ་གང་ནའང་གནས་པ་མེད།
དེའི་ངོ་བོ་ཕྲ་རགས་ཀྱི་གཟུགས་སུ་གྲུབ་པ་མེད་ཅིང་། དཀར་དམར་སྔོ་སོགས་ཁ་དོག་དུ་གྲུབ་པ་མེད་དེ། མདོར་ན་སངས་རྒྱས་ཀྱིས་ཀྱང་གཟིགས་པ་དང་བྲལ་བ་རང་བཞིན་གྱི་འོད་གསལ་བ་ནམ་མཁའ་ལྟར་ཤེས་པར་གྱིས། གཞན་ཡང་སྤྱོད་འཇུག་ལས། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་སྙིང་པོ་སྟོང་པ་ཉིད། ། མྱུར་དུ་ཐམས་ཅད་མཁྱེན་འདོད་པས། ། དེ་ནི་ཅི་ཕྱིར་གོམས་མི་བྱེད། ། ཅེས་དང་། སྡུད་པ་ལས།
ཤེས་རབ་ཕ་རོལ་ཕྱིན་འདི་སུ་ཡི་ལག་ཐོབ་པ། ། རིང་པོར་མི་ཐོགས་རྒྱལ་བའི་བྱང་ཆུབ་མཆོག་རེག་འགྱུར། ། ཞེས་གསུངས་པས། གཟུང་འཛིན་བདེན་མེད་དུ་རྟོགས་པའི་ཡེ་ཤེས་དེ་གོམས་བྱས་པས་སྒྲིབ་གཉིས་གཉིས་ཀྱི་མུན་པ་མཐའ་དག་བཅོམ་སྟེ། ས་དང་ལམ་གྱི་ཡོན་ཏན་གོང་འཕེལ་དུ་གྱུར་ནས་མི་གནས་པའི་མྱ་ངན་ལས་འདས་པའི་གོ་འཕང་ཐོབ་པར་འགྱུར་བས། མཚན་འཛིན་པའི་སྤྲོས་པ་ཐམས་ཅད་ཆོད་ལ་ཆོས་ཐམས་ཅད་སྤྲོས་པ་ཐམས་ཅད་དང་བྲལ་བ་དེ་རྒྱུན་དུ་གོམས་པར་གྱིས། དེ་ལྟར་བསྒོམས་ཀྱང་སྔོན་གྱི་བག་ཆགས་ངན་པའི་དབང་གིས་འཇིགས་སྐྲག་ལ་སོགས་པའི་འཁྲུལ་སྣང་བྱུང་ན། དེ་ཉིད་སྐུ་བཞིར་ངོ་སྤྲོད་པར་བྱེད་པའི་གདམས་དག་འདི་ལྟར་ཉམས་སུ་ལོངས་ཤིག དེ་ཡང་འཁྲུལ་སྣང་དེ་དང་པོ་གང་ནས་སྐྱེས་བལྟས་ན། ཡུལ་ཕྱོགས་ལ་སོགས་པ་གང་ནས་ཀྱང་སྐྱེ་བ་མེད་པས་སྐྱེ་མེད་ཆོས་སྐུ་ཡིན།
མ་སྐྱེས་པ་དེ་ལ་འགག་རྒྱུ་མེད་པས་འགག་མེད་ལོངས་སྐུ་ཡིན། སྐྱེ་འགག་གཉིས་ཀྱི་བར་དུ་གནས་པ་མེད་པ་དེ་གནས་མེད་སྤྲུལ་སྐུ་ཡིན། དེ་གསུམ་དབྱེར་མེད་པ་ངོ་བོ་ཉིད་ཀྱི་སྐུ་སྟེ། སངས་རྒྱས་རྣམས་ཀྱིས་བརྙེས་པའི་འབྲས་དུས་ཀྱི་སྐུ་བཞི་དང་མཚུངས་པ་དེ་ཉིད་ཁྱེད་རང་ལ་རང་ཆས་སུ་ཡོད་པ་དེ་ངོ་ཤེས་པར་བྱས་རྒྱུན་དུ་བསྒོམས་པར་གྱིས་ཤིག ཅེས་བརྗོད་ཅིང་ཡུལ་དེས་བཤད་པ་ལྟར་ལམ་ཉམས་སུ་བླངས་ནས་འབྲས་བུ་མངོན་དུ་བྱས་པར་བསམ་ལ། སླར་ཡང་དེའི་དོན་དུ་སྨོན་ལམ་རྣམ་པར་དག་པ་ཅི་ནུས་སུ་གདབ་པར་བྱའོ། ། དེ་རྣམས་རྒྱས་པ་ཡིན་ལ། འབྲིང་པོ་ནི། འོ་ཚེ་ལས་འདས་པ་མིང་འདི་ཞེས་ཁྱོད་ཉོན་ཅིག སྤྱིར་སྲིད་གསུམ་མཐའ་དག་མི་རྟག་པའི་རང་བཞིན་ཅན་ཡིན་ཞིང་།
ཁྱད་པར་དུ་འགྲོ་བ་རྣམས་ཀྱི་ཚེ་སྲོག་སྟོན་ཀའི་སྤྲིན་དང་གར་མཁན་གྱི་རྣམ་འགྱུར་དང་། གློག་དང་རི་གཟར་གྱི་འབབ་ཆུ་བཞིན་དུ་མི་རྟག་པ་ཁོ་ན་ཡིན་པས་ཁྱོད་ཀྱི་ཡང་ཚེ་དང་ལས་དང་བསོད་ནམས་གསུམ་ཟད་པས། ཚེ་འདིའི་སྣང་བ་འགགས་ནས་ད་ལྟ་བར་དོ་ན་ཡོད་པ་ཡིན། དེའི་རྣམ་གཞག་ཁོ་བོས་ཁྱོད་ལ་ངོ་སྤྲོད་པར་བྱ་བ་ལ། ངོ་བོ་མིང་སྐྱེ་གནས་གོང་དུ་གཏོགས་ཚུལ། གཟུགས་སོགས་ཇི་ལྟར་གནས་པ། མཐོང་ཡུལ། བགྲོད་ཚུལ་རྣམས་སུ་ཡོད་པ་ལས། དང་པོ་ནི། འཆི་སྲིད་དང་སྐྱེ་སྲིད་ཀྱི་བར་དུ་འབྱུང་བའི་ལུས་རྟེན་ཡིན་པས་བར་དོ་ཞེས་བྱ།
དེས་ན་དེའི་སྒོ་ནས་ཀྱང་ངོ་ཤེས་པར་གྱིས་ལ་སྐྱེ་སྲིད་འཚོལ་བའི་བློ་དོར་ནས། དེ་བཞིན་གཤེགས་པའི་སྐུ་ཐོབ་པར་བྱ་སྙམ་པའི་འདུན་པ་གྱིས། གཉིས་པ་ནི་ཡིད་བྱུང་དང་། སྲིད་འཚོལ་དང་། དྲི་ཟ་དང་། སྲིད་པ་བར་མ་དང་། འགྲུབ་པ་ཞེས་བྱ་བ་རྣམས་མིང་གི་རྣམ་གྲངས་ཡིན་པས་དེའི་སྒོ་ནས་ཀྱང་ངོ་ཤེས་པར་གྱིས་ལ། མིང་བཟང་པོར་རློམ་པ་གང་ལ་ཡང་མ་ཞེན་པར་གྱིས་ལ་དེ་ལས་ཐར་འདོད་ཀྱི་བློ་བསྐྱེད་མཛོད། གསུམ་པ་ནི། ཁྱོད་ཀྱི་ལུས་འདི་བརྫུས་སྐྱེས་ཡིན་ཞིང་།
འགྲོ་བ་ལྔའམ་དྲུག་གང་དུ་ཡང་མ་གཏོགས་པའི་སྲིད་པ་ཡིན་པས་སྐྱེ་གནས་དེས་ཀྱང་ངོ་ཤེས་པར་གྱིས་ལ། སྐྱེ་གནས་དང་འགྲོ་བའི་བྱེ་བྲག་གང་ལ་ཡང་མ་ཆགས་པར་དག་པའི་ཞིང་དུ་འཕགས་པའི་གྲོགས་དང་འགྲོགས་པའི་བློ་བསྐྱེད་མཛོད། བཞི་པ་ནི། གང་དུ་སྐྱེ་འགྱུར་གྱི་བྱད་གཟུགས་སམ། ཡང་ན་མིའི་ལུས་དབང་པོ་ཚང་བ་རྣམས་ལ་དམྱལ་བར་སྐྱེ་ན་དེའི་ཁ་དོག་སྡོང་དུམ་མེ་འཚིག་ལྟ་བུ། ཡི་དྭགས་ལ་ཆུ་ལྟ་བུ། དུད་འགྲོ་ལ་དུ་བ་ལྟ་བུ། མི་ལ་གསེར་ལྟ་བུ། ལྷ་ལ་སྣམ་བུ་ལྟ་བུའི་སྣང་བ་འཆར་བར་བཤད་ཅིང་། ཡང་མི་དགེ་བ་སྟོབས་ཆེར་བྱས་པ་རྣམས་ལ་ལུས་དང་སྣང་བ་ཐམས་ཅད་མུན་ནག་ཏུ་འཆར་བ་དང་།
དགེ་བ་སྟོབས་ཆེན་བྱས་པ་རྣམས་ལ་དཀར་པོར་འཆར་བ་ཡང་བཤད་དོ། ། དེའི་ཟས་ནི་ཁ་ཟས་གཞན་ལ་ལོངས་སྤྱོད་དབང་མེད་ཅིང་། དྲི་བཟང་ངན་ལ་ལོངས་སྤྱོད་པ་ཙམ་ཡོད་ལ། ཆོ་གས་བསྔོས་ན་ལོངས་སྤྱོད་ནུས་པ་ཡང་ཡོད་དོ། ། དེ་ལྟ་བུའི་བྱད་གཟུགས་གྲུབ་ན་གཞན་དུ་མི་ལྡོག་པར་གསུངས་པ་ནི། ལྡོག་བྱེད་ཀྱི་རྐྱེན་དང་བྲལ་བ་ལ་དགོངས་ཤིང་། གཞན་དུ་ནི་ཤུལ་ན་ཡོད་པའི་ཉེ་འབྲེལ་རྣམས་ཀྱིས་སྡིག་དང་མ་འདྲེས་པའི་དགེ་བ་སྟོབས་ཅན་བྱས་པ་དང་། དགེ་བའི་བཤེས་གཉེན་གྱིས་ཆོ་ག་རྣམ་པར་དག་པ་སོགས་ཀྱི་མཐུ་ལ་བརྟེན་ནས་ངན་སོང་དུ་སྐྱེ་འགྱུར་ཞིག་ཡིན་ན་མཐོ་རིས་སུ་སྐྱེ་ལ་མཐོ་རིས་སུ་སྐྱེ་འགྱུར་ཞིག་ཡིན་ན་དག་པའི་ཞིང་དུ་སྐྱེས་ནས་ཕྱོགས་བཅུའི་སངས་རྒྱལ་ལས་ཆོས་ནོས་ཏེ། ཐམས་ཅད་མཁྱེན་པའི་གོ་འཕང་ཐོབ་པར་འགྱུར་བས་ན་ཉེ་འབྲེལ་རྣམས་དགེ་བ་ལ་བརྩོན་པ་དང་། ཁྱེད་རང་ཡང་སྐབས་འདིར།
མི་དགེ་བ་གསོག་སྲིད་པས་རྣམ་རྟོག་ངན་པ་གང་སྐྱེས་དེ་ལ་ཆགས་སྡང་མི་བྱ་བར་འཕགས་པའི་ཡོན་ཏན་ལ་འདུན་པ་དྲག་པོ་མཛོད། ལྔ་པ་ནི། སྔོན་རང་གིས་དགེ་སྡིག་ལྷན་ཅིག་ཏུ་བསགས་པ་སྐལ་བ་མཉམ་པའི་སེམས་ཅན་རྣམས་རྨི་ལམ་གྱི་ཚོད་ཙམ་དུ་མཐོང་ཞིང་། འགྲོ་བ་རང་གཞན་ཕན་ཚུན་མཐོང་ཚུལ་གྱི་སྒོ་ནས་ཀྱང་ངོ་ཤེས་པར་གྱིས་ལ། དགྲ་གཉེན་ཅི་མཐོང་ཡང་བྱང་ཆུབ་ཀྱི་སེམས་དུང་དུང་སྒོམས་མཛོད། དྲུག་པ་ནི། ཚེ་སྔ་མའི་ལས་ཀྱིས་བསྐྱེད་པའི་རྫུ་འཕྲུལ་གྱི་ཤུགས་དང་ལྡན་པས་གང་འདོད་ཀྱི་སར་སྐད་ཅིག་གིས་འགྲོ་ནུས་ཤིང་། དེའི་ལས་ཀྱི་ཤུགས་སངས་རྒྱས་ཀྱིས་ཀྱང་དགག་མི་ནུས་པས་རི་རབ་ལ་སོགས་པ་དངོས་པོ་གང་ལ་ཡང་ཐོགས་མེད་ཡིན་ལ། མའི་ལྟོ་བ་ནས་མི་འཇུག་ཅིང་ལན་ཅིག་ཞུགས་ནས་དེར་ཚེ་འཕོས་ན་མ་གཏོགས་སྐྱེ་བ་ལེན་པའི་གནས་སུ་ཐོགས་ཤིང་། བླ་མ་རྣམས་དེའི་སྟེང་དུ་རྡོ་རྗེའི་གདན་ལ་ཐོགས་ཞེས་གསུངས་པས།
དེ་ལྟར་ལུས་ཀྱི་བགྲོད་ཚུལ་ལ་བརྟགས་ནས་ཀྱང་ངོ་ཤེས་པར་གྱིས་ལ་རིགས་དྲུག་གི་སྐྱེ་གནས་སུ་འགྲོ་བའི་བསམ་པ་ནི་བྱུང་ཚེ་སྐྱོ་ཞིང་སུན་པའི་བློ་བསྐྱེད་ནས་དག་པའི་ཞིང་དུ་འགྲོ་བའི་འདུན་པ་དྲག་པོ་མཛོད། བདུན་པ་ནི། སྔོན་རྒྱལ་པོ་འོད་མཛེས་ཀྱི་བུ་བར་དོ་ལོ་གསུམ་གནས་པ་སོགས་ཚེ་ཚད་རིང་ཚུལ་གསུངས་པ་དང་། ལས་ཀྱི་འཕེན་པ་ཤིན་ཏུ་མྱུར་བ་རྣམས་ཀྱི་ཚེ་སྔ་མ་ལུས་སེམས་བྲལ་མ་ཐག་སྐྱེ་བ་ཕྱི་མ་ཐོབ་པས་གནས་སྐབས་ཤིན་ཏུ་ཐུང་བ་ཡིན་ཀྱང་། སྤྱིར་བཏང་ཕལ་ཆེར་ལ་འཆི་སྲིད་ལས་ལངས་ནས་སྐྱེ་འཆིའི་སྣང་བ་སྤེལ་མ་བདུན་ཕྲག་བདུན་མྱོང་ནས། དེའི་རྗེས་སུ་ངེས་པར་རིགས་དྲུག་གང་ཡང་རུང་བའི་སྐྱེ་བ་ཐོབ་པ་ཡིན་པས། ཚེ་ཚད་ཐུང་བ་ཉིན་ཞག་གཅིག་པ་ནས། རིང་བ་ཕལ་ཆེར་བདུན་ཕྲག་བདུན་དུ་གནས་པ་དེའི་སྒོ་ནས་ཀྱང་ངོ་ཤེས་པར་གྱིས་ལ་སྲིད་པའི་ཕུན་ཚོགས་ཐམས་ཅད་སྙིང་པོ་མེད་པར་ཤེས་ནས་འཁོར་བ་དང་གཏན་གྱེས་ཐུབ་པ་ཞིག་ཅིས་ཀྱང་བྱའོ་སྙམ་པའི་འདུན་པ་མཛོད། གཞན་ཡང་ཤིན་ཏུ་ཟབ་པའི་གདམས་ངག་རྣམས་ལས་བར་དོར་རྐྱེན་བདུན་འཆར་བར་བཤད་དོ། ། དེ་ཡང་འཇིགས་པའི་སྒྲ་བཞི་ནི།
ས་ཆུ་ལ་ཐིམ་པས་རི་བོ་གྲུམ་པ་ལྟ་བུའི་སྒྲ། ཆུ་མེ་ལ་ཐིམ་པས་རྒྱ་མཚོ་འཁྲུགས་པ་ལྟ་བུའི་སྒྲ། མེ་རླུང་ལ་ཐིམ་པས་འཇིགས་དུས་མེ་ལྟ་བུའི་སྒྲ། རླུང་རྣམ་པར་ཤེས་པ་ལ་ཐིམ་པས་དུས་མཐའི་རླུང་ལྟ་བུའི་སྒྲ་འབྱུང་ཡང་འབྱུང་བཞི་རང་གནས་མ་སྙོམས་པའི་སྒྲ་ཡིན་སྙམ་པ་གྱིས་ལ་འཇིགས་སྐྲག་ཅུང་ཟད་ཀྱང་བྱེད་མི་དགོས། ཉམ་ང་བའི་གཡང་ས་གསུམ་ནི། དམྱལ་བ། ཡི་དྭགས་དུད་འགྲོ་སྟེ་ངན་སོགས་གསུམ་གང་ཡང་རུང་བ་མཐོང་ནས་དེར་ལྷུང་དོགས་པའི་འཇིགས་སྐྲག་གང་བྱུང་ཡང་འཁྲུལ་སྣང་ཡིན་སྙམ་དུ་གྱིས་ལ་མ་འཇིགས་ཤིག དེ་ལྟར་བྱས་པས་ཀྱང་མ་ཕན་ན་གཉེན་པོ་དྲན་པ་གལ་ཆེ་བས། བླ་མ་དང་དཀོན་མཆོག་མཁྱེན་བདག་ལ་རེ་ས་དང་སྐྱབས་གནས་གཞན་མེད་པས་ད་ལྟ་ཉིད་དུ་ཐུགས་རྗེས་གཟིགས་ཤིག་སྙམ་པ་དང་། རང་གིས་བྱས་པའི་དགེ་བ་རྣམས་ཀྱང་དྲན་པར་གྱིས་ཤིག
དེ་ལྟར་དོན་ཚན་བདུན་གྱི་སྒོ་ནས་བར་དོ་ངོ་སྤྲོད་པ་ཡིན་པས་དེ་ལྟར་ཤེས་པར་བྱས་ནས་དམིགས་པ་འདི་བཞིན་དུ་མཛོད། དགེ་བའི་བཤེས་གཉེན་གྱི་བཀའ་ལ་བརྟེན་ནས། བདག་གི་བར་དོའི་དུས་འདིར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་འགྲོ་བ་དང་། དབང་བསྐུར་བ་ཟབ་མོ་ཉན་པར་བགྱིའོ་སྙམ་པས་ཐོག་མར་མདུན་གྱི་ནམ་མཁར་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔག་ཏུ་མེད་པ་མངོན་སུམ་བཞིན་དུ་བཞུགས་པར་བསམ་ནས། དེ་རྣམས་ལ་ལུས་ངག་ཡིད་གསུམ་གུས་པའི་སྒོ་ནས་ཕྱག་འཚལ་བའི་མོས་པ་བྱས་ནས་འདིའི་རྗེས་ཟློས་མཛོད། གཙོ་བོ་རྒྱལ་བ་སོགས་སྤྲོ་ན་ཕྱག་འཚལ་རྒྱས་པ་སོགས་ཀྱང་བྱའོ། ། དེ་བཞིན་དུ་གནས་སྐབས་བཞིན་དུ་བྱེད་ཚུལ་ཀྱང་ལུང་གི་རིགས་རྣམ་གཞག་ན་འབྲིང་པོར་འགྱུར་བ་ཡིན་པས་འདི་བཞིན་ཤེས་པར་བྱའོ། ། བསྡུས་པ་ནི། འོ་ཚེ་ལས་འདས་པ་མིང་འདི་ཞེས་བགྱི་བ་ཁྱོད་ཉོན་ཅིག
ཁྱོད་རང་མིར་སྐྱེས་ཀྱང་ཡུན་རིང་དུ་མ་གནས་པ་འཆི་བ་ཞེས་བྱ་ཐོག་ཏུ་བབས་པ་ཡིན། དེའི་ཚེ་ས་ཆུ་ལ་ཐིམ་ན། ལུས་ལྕི་ཞིང་གཤེར། ཆུ་མེ་ལ་ཐིམ་ན་ཁ་སྣ་སྐམ། སྐོམ་དད་ཆེ། མེ་རླུང་ལ་ཐིམ་ན་ལུས་ཀྱི་མཐའ་འཁྱགས་སེམས་མི་གསལ། རླུང་རྣམ་ཤེས་ལ་ཐིམ་ན། ནམ་མཁའ་ལ་སྤྲིན་མེད་ལྟ་བུའི་སྣང་བ་འཆར། རྣམ་པར་ཤེས་པ་འོད་གསལ་ཐིམ་པས། ཐོག་མར་དཀར་ལམ།
དེ་ནས་དམར་ལམ། དེ་ནས་སྣང་བ་ཐམས་ཅད་ནག་ཐོམ་སོང་། རེ་ཞིག་ནས་དྭངས་སྙིགས་ཕྱེ་སྟེ། ཆོས་སྐུའི་འོད་གསལ་འཆར་བ་ཡིན་ཏེ། སྔར་སྦྱངས་པ་ཅན་ཡིན་ན་ངོ་ཤེས་ཏེ་རབ་ཆོས་སྐུ་སོགས་མངོན་དུ་བྱེད་པ་ཡིན། དེར་ངོ་མ་ཤེས་ན་བར་དོར་འཁྲུལ་ནས། འཇིགས་པའི་སྒྲ་བཞི་དང་། ཡ་ང་བའི་གཡང་ས་གསུམ། མ་ངེས་པའི་རྟགས་དྲུག་ལ་སོགས་པ་འབྱུང་བ་ཡིན་ཏེ། དེ་ཡང་འཇིགས་པའི་སྒྲ་བཞི་ནི།
རི་ཉིལ་ཞིང་ས་གཡོས་པའི་སྒྲ་དང་། རྒྱ་མཚོ་འཁྲུགས་ཤིང་ཆུ་རླབས་གཡོ་བའི་སྒྲ་དང་། ནགས་ཚལ་མེས་འཚིག་ཅིང་མེ་ལྕེ་གཡོ་བའི་སྒྲ་དང་། རླུང་འཚུབས་འཁྲུགས་ཤིང་རླུང་གིས་ཁྱེར་བའི་སྒྲ་དང་། སས་ནོན་པ། ཆུས་ཁྱེར་བ། མེས་འཚིག་པ། རླུང་གིས་ཁྱེར་བ་ལ་སོགས་པའི་སྣང་བ་འབྱུང་ལ། ཡ་ང་བའི་གཡང་ས་གསུམ་ནི། འདོད་ཆགས།
ཞེ་སྡང་། གཏི་མུག་གསུམ་ལས། དཀར་དམར་ནག་གསུམ་གྱི་གཅོང་གཡང་ཤིན་ཏུ་ཡ་ང་ཞིང་བག་ཚ་བ་ལ་ལྷུང་ལ་ཁད་པ་དང་། ལྷུང་ནས་ལིང་ལིང་འགྲོ་བ་ལ་སོགས་པའི་སྣང་བ་འབྱུང་བ་ཡིན། མ་ངེས་པའི་རྟགས་དྲུག་ནི། གནས་མ་ངེས་པ་ཡུད་ཙམ་རེ་ལ་སྣ་ཚོགས་སུ་གནས་པ་དང་། རྟེན་མ་ངེས་པ་ཡུད་ཙམ་རེ་ལ་རྒྱ་ལམ་མམ། མཆོད་རྟེན་ནམ། གཙུག་ལག་ཁང་ངམ། ཟལ་སུལ་སོགས་ལ་བརྟེན་པ་དང་།
སྤྱོད་ལམ་མ་ངེས་པ་ཡུད་ཙམ་ལ་འགྲོ་འཆག་ཉལ་འདུག་སོགས་སྣ་ཚོགས་ཀྱི་སྣང་བ་འཆར་བ་དང་། ཟས་མ་ངེས་པ་ཡུད་ཙམ་རེ་ལ་ཟས་བཟང་ངན་སྣ་ཚོགས་ལ་ལོངས་སྤྱོད་པའི་སྣང་བ་དང་། ཟས་མ་བསྔོས་ན་ཟ་མི་ནུས་པ་ལ་སོགས་པའི་སྣང་བ་འཆར་བ་དང་། གྲོགས་མ་ངེས་པ། ཡུད་ཙམ་རེ་ལ་མཛའ་མི་འཛའ་སྡུག་མི་སྡུག་སྣ་ཚོགས་ལ་གྲོགས་ཀྱི་སྣང་བ་དང་། ཡིད་ཡུལ་མ་ངེས་པ་ཡུད་ཙམ་རེ་ལ་བདེ་སྡུག་སྣ་ཚོགས་ཀྱི་སྣང་བ་འཆར་བ་རྣམས་སོ། ། རྟགས་འདི་རྣམས་ཚང་ན་བར་དོ་ན་ཡོད་པ་ཡིན་ནོ། ། ངེས་པའི་རྟགས་དྲུག་ནི། ལུས་ཀྱི་རྟགས་རི་ཁང་ཁྱིམ་སོགས་ལ་ཐོགས་པ་མེད་པར་འགྲོ་བ་དང་། སྔར་ཡུལ་གཞན་དང་འགྲོ་བ་ལ་འབད་རྩོལ་དགོས་པ་ལ།
དེ་མི་དགོས་པར་བསམས་པ་ཙམ་ལ་སླེབས་པ་དང་། སྔར་ཆུ་ལ་ཕྱིན་ན་བྱིང་བ་དང་བང་བ་དང་། གཡང་ལ་ལྷུང་བ་དང་། ད་ལྟ་ཕྱིན་ཡང་དེ་དག་མི་ཡོང་བ་དང་། ངག་གི་རྟགས་སྔར་ཡུལ་མི་ཁྱིམ་ཚེས་ཉེ་འབྲེལ་རྣམས་ལ་གཏམ་ལན་ཡོང་བ་ལ། ད་ལྟ་དེ་དག་གིས་མི་ཚོར་ཞིང་གཏམ་ལན་མི་ཡོང་བ་དང་། ནང་དུ་རོ་རྐྱང་ལ་སོགས་པའི་རྩ་དང་ཁམས་དཀར་དམར་མེད་པས་ཕྱི་རོལ་དུ་ཉི་ཟླ་གཟའ་སྐར་ལ་སོགས་པའི་སྣང་བ་མི་འཆར་བ་དང་། གང་དུ་ཕྱིན་ཀྱང་ལུས་ཀྱི་གྲིབ་མ་མི་འབྱུང་། རྐང་པའི་རྗེས་མི་ཡོང་བ་སྟེ། དྲུག་པོ་ཚང་ན་ངེས་པར་བར་དོ་ན་ཡོད་པའི་རྟགས་ཡིན་ནོ། །
གཞན་ཡང་མི་དགེ་བ་སྣ་ཚོགས་ཀྱི་མཐུ་ལས། གཤིན་རྗེའི་སྐྱེས་བུ་མིག་མེ་ལྟར་དམར་བ། ཁྲོ་གཉེར་རྔམས་པ་མཚོན་སྣ་ཚོགས་ཐོགས་པས་འདེད་པ་དང་། འོ་དོད་འབོད་པ་དང་། ཁྱི་དང་། ལྕེ་སྤྱང་ལ་སོགས་པས་སྒྲ་སྒྲོགས་ཤིང་འདེད་པ་སོགས་དང་། སྔོན་རང་གིས་སྲོག་བཅད་པའི་མི་དང་གཡག་ལུག་ལ་སོགས་པས་རང་གང་བསྡད་སར་བརྡུང་བ་ལ་སོགས་པའི་འཁྲུལ་སྣང་མང་པོ་འཆར་བ་དང་། བྱ་སྒྲོ་རླུང་གིས་གཏོར་བ་ལྟར། རང་དབང་མེད་པར་ཕྱད་ལིང་ལིང་གར་འགྲོ་ཐོགས་མེད་དུ་འཁྱམས་པ་ལ་སོགས་པ་འབྱུང་བ་ཡིན་ནོ། ། དེའི་ཚེ་འཇིགས་སྣང་དེ་རྣམས་རང་སེམས་འཁྲུལ་པ་ལ་བརྟེན་ནས་སྣ་ཚོགས་འབྱུང་བ་མ་གཏོགས་ཕྱི་རོལ་ན་གྲུབ་པ་ཅུང་ཟད་ཀྱང་མེད།
གྲུབ་དུ་ཆུག་ཀྱང་བར་དོ་ན་ཤ་ཁྲག་གདོས་བཅས་ཀྱི་ལུས་ནི་མེད་པ་འདུག ཡིད་ལུས་ནི་ས་རྡོའི་འོག་ཏུ་ཡང་མི་འཆོར། ཆུའི་ཡང་མི་འབང་། རླུང་གིས་མི་ཁྱེར། གཡང་ལ་ཡང་མི་ལྷུང་། མཚོན་དང་གཅན་གཟན་གྱི་མཆེ་བས་ཡང་མི་འཇིགས་པས་གང་ཡོང་བ་ཤོག སྟོང་གསུམ་དགྲར་ལངས་ཀྱང་། འཇིགས་རྒྱུ་དང་བྲེད་རྒྱུ་གང་ཡང་མེད་དེ། སྣང་བ་ཐམས་ཅད་འཁྲུལ་སྣང་དུ་འདུག་སྙམ་དུ་ཞོག་མཛོད། དེ་ཉམས་སུ་ལེན་ཚུལ།
བར་དོ་ཁྱེར་སོ་གསུམ་དང་ལྡན་པ་བྱ་དགོས་ཏེ། ལུས་ལྷའི་ཁྱེར་སོ་ཞེས་བྱ་བ། རང་ཐུགས་རྗེ་ཆེན་པོ་ལ་སོགས་པའི་ཡི་དམ་གང་འཐད་དུ་བསྒོམ། སྐྱེ་འགྲོ་གཞན་མཐོང་ཡང་ལྷར་བསྒོམ། རང་མ་ཎི་སོགས་སྔར་གང་འཐད་རྒྱུན་དུ་བཟླ། སྨྲ་བ་ཐམས་ཅད་ཀྱང་སྔགས་ཀྱི་སྒྲར་བསམ། དྲན་རྟོག་ཐམས་ཅད་འཛིན་མེད་སྤྲོས་བྲལ་དུ་ཐག་བཅད་ལ་བསྒོམ། གཞན་ཡང་བར་དོའི་འཇིགས་རྐྱེན་སྡུག་བསྔལ་གང་གིས་སྐྱོབ་ན། དཀོན་མཆོག་གསུམ་གྱིས་སྐྱོབ་ནུས་པས། ཀུན་རིག་རྩ་བའི་དཀྱིལ་འཁོར་ལ་སོགས།
དཀོན་མཆོག་ཁྱེད་མཁྱེན། བདག་བར་དོའི་འཇིགས་སྐྲག་ལས་བསྐྱལ་དུ་གསོལ་སྙམ་པའི་ལུས་ངག་ཡིད་གསུམ་དང་འདོད་ཡིད་ཆེས་གསུམ་གྱི་དད་པ་དང་བཅས། འཇིག་རྟེན་འདི་ནས་འཇིག་རྟེན་ཕ་རོལ་དུ་ཚེ་ལས་འདས་པ་མིང་འདི་ཞེས་བགྱི་བ་ཁྱེད་རང་བར་དོར་འཁྲུལ་ནང་གི་འཇིགས་སྐྲག་འདི་ཐམས་ཅད་ལས་ད་ལྟ་ཉིད་དུ་བསྐྱབ་དུ་གསོལ་སྙམ་པས་གདུང་བའི་ཤུགས་དྲག་པོས་སྐྱབས་སུ་འགྲོ་བ་དང་། ཕྱག་འཚལ་བ་སོགས་ཀྱི་འདུན་པ་རྩེ་གཅིག་ཏུ་མཛོད་ཅིག གཙོ་བོ་རྒྱལ་བ་སོགས་བརྗོད་དོ། ། ཞེས་བར་དོ་ཆོས་བཤད་རྒྱས་པ་ངོར་ཆེན་དཔལ་ལྡན་དོན་གྲུབ་ཀྱི་གསུང་རབ་སོར་བཞག་དང་། འབྲིང་པོ་ནི་དེ་ལས་གསུངས་པའི་ལུང་དང་ཚིག་རིང་བ་རྣམས་དོར་ནས་ས་སྐྱ་པ་ཀུན་བློས་བསྒྲིགས་ལ། བསྡུས་པ་ནི་འཇམ་དབྱངས་བསོད་ནམས་དབང་ཕྱུག་གིས་མཛད་པའི་ཀུན་རིག་ཆོ་གའི་བར་དོ་ཆོས་བཤད་ཟུར་དུ་ཕྱུང་བ་ཡིན་ནོ། ། དེ་ལྟར་དྲི་མེད་ལུང་བཞིན་ལེགས་བཤད་པ། ། གཞན་ཕན་གཙོ་བོར་བྱ་བའི་གདམས་པ་ཡིན། །
རང་ལ་འཕྲལ་དང་ཡུན་དུ་ཕན་པའི་རྒྱུ། ། བདུད་རྩི་ལྟ་བུའི་ཚིག་འདི་ཁྱེད་ཀྱིས་ཟུངས། ། ངལ་བརྒྱར་བསྒྲུབས་ཤིང་ཆགས་པའི་ཟས་ནོར་དང་། ། ཡུན་རིང་འགྲོགས་ཤིང་བྱམས་པའི་གཉེན་སྤངས་ནས། ། སྐྱབས་མེད་གྲོགས་མེད་གཅིག་པུར་འཁྱམས་གྱུར་པའི། ། ཉམས་ཐག་བར་དོའི་འགྲོ་ལ་སྙིང་རྗེ་མཛོད། ། ཤུལ་ན་ཉེ་དུའི་གདོང་ནག་ཆར་སྤྲིན་ལས། ། མཆི་མའི་ཆར་གྱི་ས་གཞི་འགེངས་བྱེད་ཅིང་། ། ལུས་ཀུན་ས་ལ་རྡེབ་པའི་གྲོགས་ཕྲེང་གི ། ངུད་མོ་འབྲུག་སྒྲ་ཅན་ལ་སྙིང་རྗེ་མཛོད། །
དུག་གསུམ་གྱིས་བསྐྱེད་ངན་རྟོག་རིགས་སྤངས་ནས། ། ཆོས་ཀུན་རྩ་བ་བཅོས་མིན་སྙིང་རྗེ་དང་། ། གཞན་ཕན་བྱང་སེམས་ལྡན་པའི་ཐབས་མཁས་ཀྱི། ། གསོན་གཤིན་ཡང་དག་ལམ་ལ་དྲངས་བར་མཛོད། ། སྒྲིབ་གཉིས་བག་ཆགས་བཅས་པ་གཏན་སྤངས་ནས། ། བསླུ་མེད་སྟོན་པས་ལེགས་གསུངས་ཇི་བཞིན་དུ། ། རྣམ་གཞག་ཆོ་གའི་བྱེ་བྲག་མཐའ་ཡས་པ། ། གསོན་གཤིན་ཐར་པའི་གྲོང་དུ་འཁྲིད་པར་མཛོད། ། གཞན་དུ་གཤིན་ལ་སྙིང་རྗེའི་སེམས་མེད་ཅིང་། ། གསོན་ལ་ཕན་པའི་བསམ་པ་རིང་སྤངས་ནས། །
གསེར་གཡུ་ཇ་དར་སྒོམ་པའི་ཏིང་འཛིན་གྱིས། ། རང་གཞན་གཉིས་ཕུང་བྱེད་དོ་བུ་ཡི་ཚོགས། ། ཕོངས་པའི་ཚོགས་ཀྱིས་ཟས་འཚོལ་ཅི་བཞིན་དུ། ། བླུན་པོ་དགའ་བའི་རྔ་རྡུང་བྲོ་འཁྲབ་དང་། ། ཅི་དྲན་དབྱངས་སུ་ལེན་པའི་བརྫུན་ཚིག་གིས། ། རང་གཞན་གཉིས་ཕུང་བྱེད་དོ་བུ་ཡི་ཚོགས། ། གཞུང་དོན་ཇི་བཞིན་བསྒོམ་པ་ལྟ་ཅི་སྨོས། ། ཚིག་རྗེས་སེམས་ཀྱིས་འབྲངས་པར་མི་ནུས་པས། ། ནེ་ཙོའི་འདོན་པ་ལྟ་བུའི་རྫུན་ཆོག་གིས། ། རང་གཞན་གཉིས་ཕུང་བྱེད་དོ་བུ་ཡི་ཚོགས། །
དེ་སྐད་དངོས་དང་བརྒྱུད་པའི་སློབ་ཚོགས་ལ། ། ཚུལ་བཞིན་ལེགས་པར་གདམས་པའི་བསོད་ནམས་ཀྱིས། ། དཔག་མེད་དྲིན་ལྡན་མཐའ་ཡས་སེམས་ཅན་རྣམས། ། མྱུར་དུ་རྐང་གཉིས་དབང་པོ་ཉིད་གྱུར་ཅིག ། དེ་ལྟར་བར་དོར་ཆོས་བཤད་རྒྱས་འབྲིང་བསྡུས་གསུམ་གྱི་རྣམ་གཞག་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རང་གཞན་ལ་ཕན་པའི་བསམ་པས་སྦྱར་བ་དགེ། །། ཡི་གེ་པ་ནི་གཞུ་ལུང་པ་བསོད་ནམས་འོད་ཟེར་གྱིས་བགྱིས་སོ།། །། སརྦ་མངྒ་ལཾ།། །། PAGE * MERGEFORMAT 4 ཀུན་དགའ་བློ་གྲོས། བར་དོ་ངོ་སྤྲོད་ཀྱི་གདམས་ངག་ཐར་ལམ་གསལ་བྱེད། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
