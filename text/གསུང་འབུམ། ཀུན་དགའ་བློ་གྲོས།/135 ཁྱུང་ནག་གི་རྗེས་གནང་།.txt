གསུང་འབུམ། ཀུན་དགའ་བློ་གྲོས།
པོད ༡༣༥
ཁྱུང་ནག་གི་རྗེས་གནང་།
༄༅། །ཁྱུང་ནག་གི་རྗེས་གནང་བཞུགས་སོ།། ན་མོ་བཛྲ་ག་རུ་ཌ་ཡ། བརྟན་གཡོའི་དུག་རྣམས་འཇོམས་མཛད་ཅིང་། ། སྒྲུབ་ལ་དངོས་གྲུབ་མཆོག་སྩོལ་བའི། ། བླ་མ་མཁའ་ལྡིང་དབང་པོ་ལ། ། གུས་འདུད་དེ་ཡི་རྗེས་གནང་འདྲི། ། འདིར་བླ་མ་ཨཱ་ཙརྻ་དམར་པོ་ནས་བརྒྱུད་པའི་ས་སྐྱ་པའི་མན་ངག་རྡོ་རྗེ་ཁྱུང་ནག་གི་རྗེས་གནང་བྱ་ཚུལ་ནི། ཡིད་དང་མཐུན་པའི་གནས་སུ་སྟེགས་ཁར་ཚོམ་བུ། གཏོར་མ། ཆུ་གཉིས་སྔོན་འགྲོའི་ཉེར་མཆོད།
རྡོར་དྲིལ། འཐོར་ནས། མཎྜལ། གུ་གུལ། ཆབ་རྣམས་འདུས་བྱས་ལ། མཆོད་པ་ཨ་མྲྀ་ཏས་བསངས། སྭ་བྷཱ་ཝས་སྦྱངས། བྱིན་རླབས་སྤྱི་དང་མཐུན་པར་བྱས་ལ། སྐྱབས་འགྲོ། སེམས་བསྐྱེད།
མཁའ་ལྡིང་དབང་པོའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་སྦྱར། ཚད་མེད་བཞི་བསྒོམ། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཡྃ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན། དེའི་སྟེང་དུ་ཝྃ་ལས་ཆུའི་དཀྱིལ་འཁོར་དཀར་པོ་ཟླུམ་པོ་རྦ་རླབས་འཁྲུགས་པ་ལས་ལྦུ་ཕྲེང་དཔག་ཏུ་མེད་པ་འཁྲིགས་པ་གཅིག་ཏུ་འདུས་པ་ལས་བྱུང་བའི་ཆུའི་ཕུང་པོ་ལཾ་གྱིས་མཚན་པ། དེ་རླུང་གིས་དཀྲུགས་ཏེ་ཡོངས་སུ་གྱུར་པ་ལས་རྒྱ་མཚོའི་སྟེང་དུ་གསེར་གྱི་དཀྱིལ་འཁོར་མིག་མང་རིས་སུ་བྲེས་ཤིང་གྲུ་བཞི་པ། དེའི་སྟེང་དུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཀྵེཾ་སྔོན་པོ། དེ་ལས་འོད་ཟེར་འཕྲོས། འཕགས་པ་མཆོད།
སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་རྡོ་རྗེ་ནམ་མཁའ་ལྡིང་། སྐུ་མདོག་སྔོན་པོ་ཞལ་གཅིག་ཕྱག་གཉིས་པ། སྤྱན་གསུམ་དམར་ལ་ཟླུམ་ཞིང་བགྲད་པ། རྭ་དང་མཆུ་སྡེར་གནམ་ལྕགས་ལས་གྲུབ་པ། ཕྱག་གཡས་པས་ཀླུའི་རྒྱལ་པོ་ཆུ་བདག་ཝ་རུ་ཎ་སྔོན་པོ་ཞལ་གཅིག་ཕྱག་གཉིས་པ་སྟོད་ལྷའི་ལུས་ཅན་ཐལ་མོ་སྦྱར་ཞིང་སྦྲུལ་མགོའི་གདེངས་ཀ་བདུན་དང་ལྡན་པ་རིན་པོ་ཆེའི་རྒྱན་ཅན་འཕྱར་སྟབས་སུ་འཛིན་ཅིང་སྨད་ཀྱི་སྦྲུལ་མཇུག་ཞབས་གཉིས་ཀྱིས་མནན་པ། གཡོན་ཐུགས་ཀར་ཐལ་མོ་ཕྱིར་བསྟན་གྱེན་དུ་གདེངས་པའི་སོར་མོ་ལྔ་ལ་ཨོཾ་པཀྵིཾ་སྭཱཧཱ་ལས་བྱུང་བའི་མཐེ་བོང་ལ་ཁྱུང་དཀར། མཛུབ་མོ་ལ་ཁྱུང་དམར། གུང་མོ་ལ་སྔོ། མིང་མེད་ལ་སེར།
མཐེ་ཆུང་ལ་ལྗང་གུ་རྣམས་ཞལ་གཅིག་ཕྱག་གཉིས་པ་ཀླུ་རྒྱལ་རིགས། རྗེ་རིགས། ཁྱབ་རིགས། བྲམ་ཟེའི་རིགས། དམངས་རིགས་རྣམས་ཀྱི་ངོ་བོ་སྦྲུལ་དཀར་དམར་སྔོ་སེར་ལྗང་གུ་རྣམས་སྐེད་པ་ནས་བཟུང་སྟེ་འཕྱར་སྟབས་སུ་འཛིན་པས། སྦྲུལ་མགོ་ཞལ་དུ་གསོལ་ཞིང་། སྦྲུལ་མཇུག་ཞབས་ཀྱིས་མནན་པ། གཙོ་བོ་དང་རིགས་ལྔའི་ཁྱུང་རྣམས་ཀྱི་སྒྲོ་སྤུ་གནམ་ལྕགས་སྤུ་གྲི་འབར་བས་གཏམས་པ། སྐུ་ལ་རིན་པོ་ཆེས་བརྒྱན་ཅིང་རྭ་བར་ནས་ཡིད་བཞིན་ནོར་བུ་དང་། དབུའི་གནས་ལྔར་གསེར་གྱི་འཁོར་ལོ་ལྔས་མཚན་མ།
མེ་འབར་བའི་དབུས་ན་སྤྲུལ་པའི་ཕོ་ཉ་དང་བཅས་ཏེ་བཞུགས་པའི་ཐུགས་ཀའི་ཀྵིཾ་སྔོན་པོ་ལས་འོད་ཟེར་འཕྲོས་པས་རྒྱལ་བ་ཤཱཀྱ་ཐུབ་པ་སྤྱན་དྲངས་ཏེ་གཙོ་ཁྱུང་གི་སྤྱི་བོར་བཞུགས་པར་གྱུར། ཞེས་བརྗོད་ལ་ལྷའི་ང་རྒྱལ་དང་ལྡན་པས། ཨོཾ་པཀྵིཾ་རཱ་ཛ་ན་མ་ཨ་བྷེ་སརྦ་ནཱ་ག་བྷ་ཡ་ཀ་ར་བི་པ་ན་ཧཱུྃ་ཕཊཿ ཀྵི་ས་ཨོཾ་སྭཱཧཱ། ཨོཾ་པཀྵིཾ་སྭཱཧཱཿ པཀྵིཾ་ཨོཾ་སྭཱཧཱ། སྭཱ་ས་ཨོཾ་ཧཱ་ཀྵི། ཧཱ་ས་ཨོཾ་སྭཱ་ཀྵི། ཞེས་ཇི་ལྟར་རིགས་པ་བཟླས་པའི་རྗེས་སུ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ།
མཎྜལ་གྱི་ཚོམ་བུ་ཨ་མྲྀ་ཏས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་ཡྃ་ལས་རླུང་གིས་ཞེས་པ་ནས། བཞུགས་པར་གྱུར་གྱི་བར་གོང་བཞིན་ལ་རང་ཉིད་ཅེས་པའི་ཚིག་དོར། ཨོཾ་བཛྲ་ག་རུ་ཌ་ས་པ་རི་ཝཱ་ར་སྔོན་དུ་འགྲོ་བའི་ཨརྒྷཾ་ནས། ཤཔྟའི་བར་གྱིས་མཆོད། གང་གི་རང་བཞིན་ཁྲོ་བྲལ་ཡང་། ། ཁྲོ་བ་ཅན་ལ་ཁྲོ་བ་དང་། ། མཐུན་པར་བསྟན་པའི་ཁྲོ་སོགས་རྣམས། ། ཞི་མཛད་དེ་ལ་ཕྱག་འཚལ་ལོ། །
གཏོར་མ་བསངས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། འབྲུ་གསུམ་གྱིས་བྱིན་གྱིས་བརླབས། བཛྲ་ག་རུ་ཌ་ལ་ཨ་ཀཱ་རོ་བཏགས་པས་ཕུལ། མཆོད་བསྟོད་གོང་བཞིན། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་སོགས་གོང་བཞིན། མདུན་བསྐྱེད་ལ་དམིགས་པའི་བཟླས་པ་བྱ། སློབ་མ་ཁྲུས་བྱས་གྲལ་ལ་འཁོད་པ་ལ། སེམས་བསྐྱེད་དང་དབང་བཤད་རྒྱས་བསྡུས་ཇི་ལྟར་རིགས་པ། མཎྜལ་ཕུལ།
དུས་གསུམ་སངས་རྒྱས་ཐམས་ཅད་དང་། སོགས་ཀྱིས་གསོལ་བ་བཏབ། དཀོན་མཆོག་གསུམ་ལ་སོགས་རྒྱུན་བཤགས་བྱ། དུས་གསུམ་སངས་རྒྱས་ཐམས་ཅད་ཀྱི་ངོ་བོ་སོགས་ཀྱིས་ཁྱད་པར་གྱི་གསོལ་བ་བཏབ། སྐུ་བསྐྱེད་བསྟིམ་རོལ་མོ། གསུང་བཟླས་ལུང་དམ་བཅའ། ཐུགས་རིགས་འདྲ་སྟིམ་པ། དམ་ཚིག་བསྡུ་ཞིང་ཁས་བླངས་པ། མཎྜལ། དེང་ནས་སོགས།
སྒྲུབ་ཐབས་བརྒྱ་རྩ་བཞིན་ནོ། ། མཆོད་པ་ཁ་གསོས། བསངས་སྦྱངས། མཆོད་བསྟོད། འདོད་གསོལ། ཡིག་བརྒྱ་ལན་གསུམ། མ་འབྱོར་པ་དང་སོགས་ཀྱིས་ནོངས་པ་བཟོད་གསོལ། རྟེན་ཡོད་ན་བརྟན་བཞུགས། ཚོམ་བུ་ལ་གཤེགས་གསོལ། གནས་གསུམ་བསྲུང་ཞིང་དགེ་བ་བསྔོ།
བཀྲ་ཤིས་རྣམས་གཞན་དང་འདྲའོ། ། ཞེས་པ་འདི་ནི་ས་སྐྱ་པ་ཀུན་བློས་ཡི་གེ་རྙིང་མ་རྣམས་ཀྱི་གསལ་བྱེད་དུ་བཀོད་པའི་ཡི་གེ་པ་ནི་བསོད་འོད་དོ།། །། སརྦ་མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ཁྱུང་ནག་གི་རྗེས་གནང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
