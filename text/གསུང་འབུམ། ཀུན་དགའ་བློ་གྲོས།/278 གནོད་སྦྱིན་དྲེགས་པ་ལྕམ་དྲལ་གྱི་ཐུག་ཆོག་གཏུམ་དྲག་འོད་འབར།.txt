གསུང་འབུམ། ཀུན་དགའ་བློ་གྲོས།
པོད ༢༧༨
གནོད་སྦྱིན་དྲེགས་པ་ལྕམ་དྲལ་གྱི་ཐུག་ཆོག་གཏུམ་དྲག་འོད་འབར།
༄༅། །གནོད་སྦྱིན་དྲེགས་པ་ལྕམ་དྲལ་གྱི་ཐུག་ཆོག་གཏུམ་དྲག་འོད་འབར་བཞུགས་སོ།། ན་མོ་གུ་རུ་པདྨ་ཧེ་རུ་ཀཱ་ཡ། ཕྱོགས་བཅུ་དུས་གསུམ་བདེ་གཤེགས་སྲས་བཅས་ཀྱི། ། དབང་དྲག་ཕྲིན་ལས་ཀུན་འདུས་དྲག་ཤུལ་ཅན། ། སྐྱེས་བུ་དབང་མདངས་རིག་ལྷ་འཁོར་བཅས་ལ། ། བཏུད་དེ་གོང་གི་རུ་མཚོན་རྣམ་གཞག་བཤད། ། ཅེས་མཆོད་ཅིང་བཤད་པར་དམ་བཅས་ནས། སྲུང་མའི་དབང་པོ་འདིའི་ལོ་རྒྱུས་རྒྱུད་དང་བརྒྱུད་པའི་རྣམ་ཐར་ཐུན་མོང་དང་ཐུན་མོང་མིན་པའི་རྗེས་གནང་མན་ངག་སོགས་ནི་བེའུ་བུམ་དང་། གཞན་ནས་འབྱུང་བ་ལྟར་ལགས་པས། དེ་དག་བླ་སློབ་དམ་ལྡན་རྣམས་ཀྱི་བརྒྱུད་པའི་བཀའ་སྲོལ་བཞིན་ཐོབ་ནས།
བསྟན་སྲུང་ཆེན་པོ་འདི་ཉིད་སྒྲུབ་ཚུལ་ལ་དུ་མ་ཡོད་པ་ལས། འདིར་རུ་མཚོན་གྱི་རྣམ་གཞག་ཐུག་ཁང་བཅའ་ཚུལ་དང་བཅས་པ་ལ། སྦྱོར་དངོས་རྗེས་གསུམ་ལས་དང་པོ་ནི། ཙནྡན་དམར་པོའམ། སེང་ལྡིང་དམར་པོའམ། གཞན་ཡང་ཤུག་ལྕང་དཀར་པོ་ལ་སྲོག་ཤིང་ཇི་ལྟར་རིགས་པ་བཟོས། དེ་དུག་ཁྲག་མཚལ་རྒྱ་སྐྱེགས་སོགས་ཀྱིས་ཁ་དོག་དམར་པོར་བསྒྱུར་བའི་རྩེར་མི་རྟ་ཁྱི་སོགས་སྲོག་ཆགས་དུ་མ་བསད་པའི་གྲི་ལྕགས་ཀྱི་ཐུག་སོ་སྒྲུབ་པ་པོའི་ཁྲུ་གང་གི་ཚད་རལ་གྲི་སོ་གཉིས་པའི་རྣམ་པ་འོག་གི་སྣེ་གཉིས་ལ་ཨ་ལོང་ཉིས་བརྩེགས་གསུམ་རེ་འདོགས་པའི་བུག་པར་བཏག གཤམ་སྦུབས་ཅན་ནང་ལྕམ་དྲལ་གྱི་སྲོག་སྔགས་འདོད་གསོལ་བཅས་དཀྲིས་ལ་ཆུ་དང་སྒྲོག་ཟེར་གྱིས་མི་གནོད་པར་བྱ། སྲོག་ཤིང་རྩ་བར་མདུང་རྟིང་སྤྱི་འགྲེ་བསྐྱོན་ཐུག་སོའི་འོག་ཏུ་གཡག་འབྲས་ཅན་ཁམ་པའམ། ཡང་ན་གཡག་དཀར་འབྲས་ཅན་གྱི་རྔ་མ་བཙག་སོགས་ཀྱིས་དམར་པོར་བསྒྱུར་བའི་ཞེལ་ཕོད་བྱ།
དེའི་ནང་དུ་སྐུ་རྟེན་རོ་རས་ལ་ལྕམ་དྲལ་འཁོར་བཅས་སམ། ལྕམ་དྲལ་གྱི་སྐུ་བྲིས། གསུང་རྟེན་སྲོག་འཁོར་གསང་སྔགས། ཐུགས་རྟེན་གྲི་ལྕགས་མེ་ལོང་། ཡོན་ཏན་རྟེན་བུམ་རྫས་ཉེར་ལྔ། ཕྲིན་ལས་རྟེན་བསེ་བྱང་མིག་དགུ། ལྕགས་བྱང་མིག་དགུ། དུག་ཤིང་བྱང་བུར་སྲོག་སྔགས་འདོད་གསོལ་བཅས། དགྲ་བགེགས་ཀྱི་མགོ་ལག་རྐང་པ་འགྲོན་བུའི་ལན་ཚར། དྲིལ་བུ་གཡེར་ཁ།
སྟག་རས། གཟིག་རས། གོས་དར་སྣ་ཚོགས་ཀྱི་ལྕེ་ལེ། གོས་དམར་གྱི་འཕན་རྐང་གསུམ་པ་སོགས་བཏག རྔ་ཕོད། དེའི་ཕྱི་ནས་གོས་དར་རས་སོགས་ཀྱི་ལྕེ་ལེ་ཁ་དོག་སྣ་ཚོགས་པས་མཛེས་པར་བྱ། གོང་གི་སྐུ་གསུང་ཐུགས་ཡོན་ཏན་ཕྲིན་ལས་རྟེན་རྣམས་འདོགས། གོང་དུ་རབ་གནས་དང་བཀྲ་ཤིས་ཀྱི་མངའ་གསོལ་རྒྱས་བསྡུས་ཅི་རིགས་བྱ། དེ་ལྟ་བུའི་ཐུག་དེ་ཐག་རྒྱང་ངམ། མཉྫི་སོགས་ལ་བརྟེན་ནས་བསྒྲེང་བའི་གནས་སུ་ཡི་དམ་གྱི་ལྷ་དང་།
གནོད་སྦྱིན་འཁོར་བཅས་ཀྱི་བྲིས་སྐུ་ལ་སོགས་པ་སྐུ་གསུང་ཐུགས་ཀྱི་རྟེན་དང་། ཕྱི་ནང་གསང་བའི་རྟེན་མཚན་ཉིད་ཚང་ཞིང་རབ་གནས་དང་ལྡན་པ་ཅི་འབྱོར་མན་ངག་ལྟར་བཤམས། དེ་དག་གི་མདུན་དུ་སྟེགས་བུའི་སྟེང་དུ་ཟངས་གཞོང་ལ་སོགས་རིན་པོ་ཆེའི་སྣོད་བཟང་པོར་ཁྲག་ཆང་གིས་སྦྲུས་ལ། ཡབ་ཀྱི་གཏོར་མ་ཁྲུ་གང་ལས་མི་ཆེ་ཞིང་མཐོ་གང་ལས་མི་ཆུང་བ། དེའི་གཡས་གཡོན་དུ་ལྷ་མོ་དང་ལས་མཁན་གྱི་གཏོར་མ་གྲུ་གསུམ་དེ་ལས་ཅུང་ཟད་ཆུང་བ་རེ་རེ། དེ་གསུམ་གྱི་མཐར་དེ་ལས་ཆུང་བའི་བཤོས་བུ་གྲུ་གསུམ་རྩེ་དང་ཟུར་ཤིན་ཏུ་རྣོ་བ་བརྒྱད་དང་། དེའི་ཕྱི་རོལ་དུ་ཉེར་གཅིག་རྣམས་གྲི་ཐོགས་བརྒྱད་དང་རོ་བཤན་གྱི་ཚོགས་ལ་བཤམ་པའི་མཐའ་མཐེབ་སྐྱུ་བཅད་ཁམ་ཕྱིར་བསྟན་པའམ། བསྡུ་ན་དབུས་ཀྱི་གྲུ་གསུམ་གྱི་མཐར་མཐེབ་སྐྱུ་ཆུང་བ་བརྒྱ་དང་ཉེར་གཅིག་གིས་བསྐོར་ལ། དེའི་སྟེང་གི་ཕྱོགས་མཚམས་བརྒྱད་དུ་མཐེབ་སྐྱུ་ཆེ་བ་རེ་རེ་བཞག་ཀྱང་རུང་དེ་ཐམས་ཅད་ཀྱང་ཤ་ཁྲག་དང་སྙིང་སྣ་ཚོགས། ཁྱད་པར་ར་སྐྱེས་ཀྱི་ཤ་ཁྲག་གིས་བརྒྱན་པ་ལ།
སྙུག་རྒོད་ཀྱི་མདའ་ལ་དུར་བྱའམ་འུག་པའི་སྒྲོས་བརྒྱན་པ། གྲི་ལྕགས་ཀྱི་མདེའུ་ཅན་གྱི་མགུལ་དུ་དར་དམར་ནག་ལ་གསེར་གྱིས་ལྕམ་སྲིང་གི་སྲོག་སྔགས་བྲིས་ལ། སྐུ་ཙཀླི་ཟ་འོག་གི་འཕན་དང་བཅས་པ་བཙུགས། དེ་དག་གི་མདུན་དུ་ཁྲག་ཆང་གི་གསེར་སྐྱེམས། དབང་པོ་ལྔའི་མེ་ཏོག ཤ་ཆེན་དང་གུ་གུལ། ར་ཚིལ་སོགས་ཀྱི་བདུག་སྤོས། ཞུན་ཆེན་གྱི་མར་མེ། མཁྲིས་ཆེན་གྱི་དྲི་ཆབ། བཙན་བཤོས་དཀར་དམར།
ཐོད་རྔ་རྐང་གླིང་སོགས་རོལ་མོའི་བྱེ་བྲག་དུ་མ། བག་ཟན་ལས་ར་སྐྱེས་ཀྱི་གཟུགས་བརྙན་འབྲི་མོག་གིས་དམར་པོར་བྱུགས། གཞན་ཡང་ཤ་ཆེན། ར་ཤ ལ་ཕུག སྒོག་བཙོང་། འབྲས་ཆེན། འཁུར་བ་སོགས་བཟའ་བ་དང་བཅའ་བ་དང་། བཏུང་བའི་བྱེ་བྲག་ཅི་འབྱོར་པ་བཤམས་པར་བྱའོ། ། གསོལ་ཁའི་ཆས་ཤ་སྣ་ཁུར་བ་སོགས་ཟས་སྣ་དང་ཁྲག་ཆང་།
སྒྲུབ་པ་པོ་རྣམས་ཀྱི་མདུན་དུ་རྡོར་དྲིལ་ནང་མཆོད། འཐོར་ནས། རྔ་རོལ། དུང་རྐང་གླིང་གཡབ་དར། ཤ་ཆེན་ཚིལ་ཆེན། ར་ཚིལ་སོགས་བདུག་པ་དང་གཞན་ཡང་སྔར་ནས་བསྒྲུབས་ཟིན་པའི་རྣམ་འཇོམས་སོགས་ཀྱི་བུམ་ཆུ་བུམ་པ་ཁ་རྒྱན། མགུལ་ཆིངས། མེ་ལོང་། སྐུ་ཕྱི། སྦྱོང་ཆས།
མཐེབ་སྐྱུ་ཏིལ་ཆང་ཡུངས་དཀར་གུ་གུལ་སོགས་འོག་ཏུ་གང་དགོས་མ་ཚང་བ་མེད་པར་བཤམ་མོ། ། གཉིས་པ་ནི། རྟ་མགྲིན་ཡང་གསང་སོགས་བླ་མེད་ཁྲོ་བོའི་རིགས་ཀྱི་བདག་བསྐྱེད་ཡི་དམ་ཆོས་སྲུང་སྤྱི་དང་། ཁྱད་པར་འདི་ཉིད་ཀྱི་གཏོར་བསྔོ་བསྐང་བ་ནས་བཟུང་རྡོར་གླུ་རྫོགས་པའི་བར་བྱས་ལ། ཐུག་གི་མདུན་ཞི་བ་དང་ཞི་དྲག་ཕྱེད་མའི་སྦྱོང་ཆས་རྣམས་བཤམས། སྦྱོང་བ། དེ་གཉིས་ཀྱི་འདོན་ཆ་ཕྱག་རྒྱ་རྣམས་སྤྱི་ལྟར་བྱས་མཐར། དེང་འདིར་གནོད་སྦྱིན་དྲེགས་པ་ལྕམ་དྲལ་འཁོར་དང་བཅས་པའི་རུ་མཚོན་གྱི་རྒྱལ་མཚན་སྒྲུབ་པར་བྱེད་པ་ལ་གནོད་ཅིང་འཚེ་བར་བྱེད་པའི་སོགས་རྒྱུན་བཞིན། དྲག་པོའི་སྦྱོང་བའི་ཁྲོ་བོ་སྤྱན་འདྲེན་བདེན་བདར་རྒྱུན་བཞིན་ལ། དགེ་འདུན་གྱི་བཀའ་བདེན་པ་དང་།
ཁྱད་པར་དུ་ཡང་པདྨ་དབང་ཆེན་ཡང་གསང་ཁྲོས་པའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང་། དཔལ་མགོན་ཆོས་སྐྱོང་སྲུང་མའི་ལྷ་ཚོགས་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་གྱི་རླབས་ཀྱིས་དེང་འདིར་སོགས་གོང་བཞིན་དང་། མཇུག་རྒྱུན་བཞིན་ཚར་གསུམ། རྟེན་ཁྲུས། ཐུགས་ལ་ཕར་ཕྱིན་དྲུག་ཁྲུས། གང་ལ་སེར་སྣ། སླར་ཁྲུས་སྐུ་ཕྱི་རྒྱུན་བཞིན། དེ་ནས། མཆོད་གཏོར་རྣམས་བསངས་སྦྱངས།
སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་ངོ་བོ་འདོད་དགུ་འབྱུང་བའི་ཡེ་ཤེས་ཀྱི་བདུད་རྩི། རྣམ་པ་དགྲ་བགེགས་གདུག་པ་ཅན་བསྒྲལ་བ་ལས་བྱུང་བའི་ཤ་ཁྲག་གི་མཆོད་གཏོར། དར་སྣ་ཚོགས་ཀྱི་གུར་དང་། རྒྱུ་རློན་གྱི་ཕྲེང་བ་དང་། དོན་སྙིང་གི་ཚལ་པས་བརྒྱན་པ། སྟོང་གསུམ་ཐམས་ཅད་གང་བར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་བརྗོད། གཉིས་པ་དམ་ཚིག་པ་བསྐྱེད་པ་ནི། ཨོཾ་སྭ་བྷཱ་ཝས་སྟོང་པར་སྦྱངས།
སྟོང་པའི་ངང་ལས་མདུན་དུ་བྱེ་རུའི་ས་གཞི་དམར་པོ་ཡངས་ཤིང་རྒྱ་ཆེ་བ། མཐའ་ཐམས་ཅད་ཟངས་རི་དམར་པོ། ཁྲག་གི་ན་བུན་འཐུལ་བས་ཁོར་ཡུག་ཏུ་བསྐོར་བའི་དབུས་སུ་བྷྲཱུཾ་ལས་བསེ་དམར་པོའི་ཕོ་བྲང་། གྲུ་བཞི་སྒོ་བཞི་པ། མཆོང་གི་བ་གམ་ལ་ཀེང་རུས་ཀྱི་ཤམ་བུས་བརྒྱན་པའི་བྱ་འདབ་རྣམས་ཀྱི་འོག་ཏུ་བར་སྣང་ལ་འཕྱང་བའི་མི་མགོ་དང་རྒྱུ་མ་རློན་པའི་དྲྭ་བ་དང་དྲྭ་ཕྱེད། རོ་སྐྲའི་རྔ་གཡབ། ཐོད་པའི་ཟླ་ཕྱེད། བནྡྷའི་ཆ་ལང་རྣམས་ཀྱིས་བརྒྱན་པ། དབུས་ཀེང་རུས་ཀྱིས་ཕུར་བུར་ཕུབ་པའི་རྩེ་མོར་ཙིཏྟ་དམར་པོའི་ཏོག་དང་། ཟུར་བཞིར་མི་རོའི་རྒྱལ་མཚན་གཙུག་པ།
སྒོ་བཞིར་བྱེ་རུ་དམར་པོའི་ཐེམ་སྐས་དང་། གཡུ་དང་ར་གན་གྱི་རུ་བཞི་ལ་ཟངས་དམར་གྱི་སྒོ་གླེགས་ཅན། དེའི་ནང་གི་དབུས་སུ་ཐོད་སྐམ་གྱི་རྭ་བ་ཟླུམ་པོ་སྒོ་གཅིག་པ། ཁྲག་དྲོན་མོས་བྱུགས་པའི་ཐོག་ལ་ཞིང་ཆེན་གྱི་གཡང་གཞི་དང་། རྒྱུ་རློན་གྱི་ལྡ་ལྡེ། རུས་ཆེན་གྱི་ཕྲེང་བའི་ཟ་ར་ཚགས་འཕྱང་བ། དེའི་སྟེང་ངོས་ནམ་མཁའ་ལ་བྱང་སྤྲིན་སེར་པོ། འབྲུག་སྒྲ་སྒྲོག་ཅིང་། གློག་ཕྲེང་འཁྱུག་པ་ལས་ཁྲག་གི་སེར་ཆར་དྲག་པོ་འབབ་པ་བར་སྣང་ལ་གསེར་ཁྲ་དང་། ལྕགས་ཁྲ་མང་པོ་འཕུར་ལྡིང་གི་གཤོག་སྒྲ་སྒྲོག་ཅིང་དགྲ་བགེགས་ཀྱི་ཀླད་པ་འབིགས་པ།
གཏུམ་ཆེན་དུར་བྱ་ནག་པོ་ནམ་མཁའི་དབྱིངས་ནས་གཤོག་སྐོར་བྱེད་པ། འུག་པ་གསེར་མིག་དང་། སྲིན་བྱ་ཐལ་མདོག་ལ་སོགས་པའི་ཕུང་བྱེད་ལྟས་ངན་གྱི་བྱ་མང་པོ་འཐབས་ཤིང་ལྡིང་ལ། གཤོག་པ་བརྡེབས་པས་འཇིགས་པའི་གད་མོ་དགོད་པ། འོག་གི་ས་གཞི་ཐམས་ཅད་ཟངས་འཚུབ་དང་། མེ་དཔུང་དམར་ནག་འཁྱིལ་ཞིང་འབར་བའི་ཀློང་ན། མི་རོ་རྟ་རོ་གཅལ་དུ་བཀྲམ་ཞིང་། མི་ཁྲག་རྟ་ཁྲག་མཚོར་འཁྱིལ་བ། གསུར་ཆེན་གྱི་དུད་སྤྲིན་འཁོར་ཞིང་འཁྲིགས་པ། རོ་ལངས་ནག་པོ་རྒྱུག་ཅིང་ཧ་ཧའི་གད་རྒྱངས་དང་བཅས་པས་བྲོ་འཁྲབ་པ།
འབྱུང་པོ་ཁུས་འདེབས་པ། ཀེང་རུས་གད་མོ་དགོད་ཅིང་། ཤ་ཟ་ངར་སྒྲ་སྒྲོགས་པ། གཞན་ཡང་དྲེད་མོ་མི་ཟན་ལག་པ་བརྡེབ་པ། འཕར་བ་དམར་ནག་རྒྱུག་ཅིང་རྐང་པ་བརྡེབ་པ། སྟག་གཟིག་དོམ་ནག་ཅེ་སྤྱང་མགོ་དགུ་པ་ལ་སོགས་པའི་དུར་ཁྲོད་ཀྱི་གཅན་གཟན་མི་སྡུག་པ་དུ་མ་རྒྱུག་ཅིང་འདུར་ནས་ཁྲག་གི་དྲི་བསྣམས་ཞིང་བཾ་ཆེན་མང་པོ་འདྲད་པ། གནོད་སྦྱིན་དང་། རཱུ་ཏྲ་དང་། སྲིན་པོ་ཕོ་མོ་མང་པོ་སྟོང་གསུམ་ཉུལ་ཞིང་དགྲ་བགེགས་འཚོལ་བ། དེ་ལྟར་འཇིགས་ཤིང་ཡ་ང་བའི་དུར་ཁྲོད་ཆེན་པོས་ཡོངས་སུ་བསྐོར་བའི་གཞལ་ཡས་ཁང་གི་ནང་གི་ཐོད་མཁར་གྱི་དབུས་སུ།
རྟ་ཁྲག་དང་མི་ཁྲག་གི་རྒྱ་མཚོ་ཆེན་པོ་དམར་ལ་དྭངས་པ། ཞག་གི་རྦ་ཀློང་གྲུ་གསུམ་བསྣོལ་མར་འཁྲུགས་པའི་ཀློང་དཀྱིལ་དུ་ཟངས་ཀྱི་བྲག་རི་གྲུ་བཞི་པའི་སྟེང་དུ་པདྨ་དང་ཉི་མ། མི་རོ་རྟ་རོ་བརྩེགས་པའི་གདན་ལ་པྲཾ་ལས་ཟངས་ཀྱི་རལ་གྲི་པྲཾ་གྱིས་མཚན་པ། དེ་ལས་འོད་ཟེར་རྣོ་ཞིང་རྩུབ་པ་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། གནོད་སྦྱིན་སྒྲོལ་གྱིང་བཤན་པ་དམར་པོ། སྐུ་མདོག་པདྨ་རཱ་ག་ལྟར་དམར་ཞིང་ཉི་མ་བྱེ་བའི་གཟི་འོད་ཅན། ཤ་རྒྱས་ཤིང་། བོངས་ཐུང་བ།
ཞལ་གཅིག་ཕྱག་གཉིས་པ། ཞལ་དམར་པོ་ཆེར་གདངས་ཤིང་གྲྭ་འཕྱང་བའི་ནང་ནས་ཁྲག་དྲོན་མོ་ལང་ལོང་ཁོལ་བ། ལྗགས་འདྲིལ་ཞིང་སྐད་སྒྲ་དང་གད་རྒྱངས་ཆེན་པོ་སྒྲོགས་པ། མཆེ་བ་རྣོན་པོ་ཟངས་ཡག་ཏུ་གཙིགས་པ། དམར་ཞིང་ཟླུམ་པའི་སྤྱན་གསུམ་དགྲ་བགེགས་ལ་སྡང་མིག་ཏུ་གཟིགས་པ། སྨིན་མ་དང་སྨ་ར་དམར་སེར་མེ་སྟག་འཕྲོ་བ། དབུ་སྐྲ་ཁམ་སེར་ལྟག་པར་བཅིངས་ཤིང་། ཟངས་རྨོག་མེ་འོད་འཕྲོ་བ་ལ་དར་དམར་གྱི་འགྱིང་ཐོད་བཅིངས་པ་གསོལ་བ། ཕྱག་གཡས་འབར་བ་དང་བཅས་པས་ཟངས་གྲི་དམར་པོ་ནམ་མཁའ་ལ་འཕྱར་བས་དམ་ཉམས་ཀྱི་སྲོག་རྩ་གཅོད་པ། ཕྱག་གཡོན་ན་མདའ་གཞུ་དང་དགྲ་བགེགས་ཀྱི་གློ་སྙིང་དམར་པོ་ཁྲག་འཛག་པ་རྩ་ལག་དང་བཅས་པ་ཐུགས་ཀར་འཛིན་པའི་མཆན་ཁུང་ན་བྱེ་རུའི་དབྱུག་པ་དང་།
བསེའི་མདུང་དམར་ལ་དར་གྱི་རུ་མཚོན་འཕྱར་བ། སྤྱན་དང་ཞལ་དང་ཤངས་ནས་མེ་འབར་ཞིང་། ཁྲོ་ཆུ་ཟངས་ཞུན་ལྟ་བུར་འཕྲོ་བ། བ་སྤུ་དང་སེན་མོ་རྣམས་གནམ་ལྕགས་རབ་ཏུ་འབར་བ་ལས་གྲུབ་པ། དར་དམར་གྱི་རལ་གུད་དང་། ཟངས་ཁྲབ་སྐུ་ལ་གསོལ་བ། ར་དམར་གྱི་སློག་པ་ལྡིང་ཐབས་སུ་གྱོན་པ། མི་མགོ་རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། ཞབས་ལ་སག་ཏི་དམར་པོའི་རྦྤ་འབོག་གསོལ་བ། སྒེག་ཅིང་དཔའ་བ་མི་སྡུག་པའི་གཟུགས་ཅན།
ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་མེ་རླུང་འཁྲུགས་པའི་དབུས་ན་བཞུགས་པའོ། ། དེའི་གཡོན་དུ་པདྨ་དང་ཉི་མ་དགྲ་བགེགས་བསྣོལ་བའི་སྟེང་དུ། མཾ་ལས་སྲིད་པའི་ལྷ་མོ་གདོང་དམར་མ་སྲིན་མོའི་གཟུགས་ཅན། སྐུ་མདོག་སྔོ་ནག་བསེའི་གདོང་པ་དམར་པོ་ཁྲོ་ཞིང་ཁྲག་འཛག་པ། ཞལ་གདངས་ཤིང་ལྗགས་འདྲིལ་བ། དུང་གི་མཆེ་བ་རྣོན་པོ་བཞི་གཙིགས་ནས་མི་རོ་རློན་པ་ཟ་ཞིང་འཆའ་བ། སྤྱན་གསུམ་དགྲ་ལ་ཁྲག་མིག་ཏུ་བལྟ་བ། གཡུའི་སྨིན་མ་སྔོན་མོ་གཟིངས་ཤིང་འབར་བ། མེའི་རལ་པ་དམར་པོ་ལན་བུ་མཐུར་དུ་འཕྱང་བ་ལ་མཆོང་དང་མུ་མེན་གྱིས་བརྒྱན་པ་གསེར་གྱི་རྣ་ཆ་ཅན། ཕྱག་གཡས་ཟངས་ཀྱི་གྲི་རྣོན་པོ་དགྲ་ལ་འཕྱར་ཞིང་།
གཡོན་པ་ལྕགས་ཀྱི་ཕུར་པ་བགེགས་ལ་འདེབས་པ། ཤ་རིད་ཅིང་ནུ་མ་འཕྱང་བ། ཐོད་པ་སྐམ་རློན་དང་། སྦྲུལ་རུས་ཀྱིས་བརྒྱན་པ། དར་ནག་གི་ན་བཟའ་དང་། མི་ལྤགས་ཀྱི་གཡང་གཞི་རློན་པ་གོས་སུ་གྱོན་པ། དྲེད་མོ་ནག་མོ་མི་ཟན་ལ་ཞོན་ནས་སྟོང་གསུམ་སྐད་ཅིག་ཉིད་ལ་ཉུལ་ཞིང་སྐྱེ་འགྲོའི་སྲོག་དབུགས་སྡུད་པའོ། ། གཙོ་བོའི་གཡས་སུ་ཁྲག་ཞག་རྦ་ཀློང་དཀྱིལ་དུ། ཏྲཾ་ལས་ལས་མཁན་སྲོག་བདག་དམར་པོ་ཁྲོ་ཞིང་རྔམས་པ། ཁ་གདངས་ཤིང་མཆེ་བ་གཙིགས་ནས་དགྲ་ལ་ཁུས་འདེབས་པ།
བསེ་ཁྲབ་དང་བསེ་རྨོག་གྱོན་པ། ཕྱག་གཡས་མདུང་དམར་བ་དན་དང་བཅས་པ་འཕྱར་ཞིང་། གཡོན་བཙན་གྱི་ཞགས་པ་དམར་པོ་དགྲ་ལ་འདེབས་པ། ལྕེ་སྤྱང་ལ་ཞོན་ནས་མཚན་མོ་རྒྱུ་ཞིང་། དམ་ཉམས་པའི་བླ་ནས་འབོད་པའོ། ། གཙོ་འཁོར་གསུམ་གྱི་ཤར་དུ་མི་དམར་ཁྲག་དམར། ལྷོར་རི་རྩེ་མི་དམར། ནུབ་ཏུ་ཀྲོ་ཏི་མི་དམར། བྱང་དུ་སྲོག་བདག་ཀཽ་ཤ ཤར་ལྷོར་ཨི་ཀྲི་མི་དམར།
ལྷོ་ནུབ་ཏུ་རོ་ཏྲི་མི་དམར། ནུབ་བྱང་དུ་ཧ་ཤམ་མི་དམར། བྱང་ཤར་དུ་སྲོག་བདག་ཐལ་བ་སྟེ། སྲོག་གཅོད་ཀྱི་གྱིང་ཆེན་བརྒྱད་པོ་ཐམས་ཅད་མདོག་དམར་པོ། འཇིགས་ཤིང་མི་སྡུག་པ་ཕྱག་གཡས་ཟངས་གྲི་འཕྱར་ཞིང་། གཡོན་ཐོད་པ་ཀླད་ཁྲག་གིས་གང་བ་ཐོགས་པ་གཅེར་བུ་ལིངྒ་གྱེན་ལ་བསྒྲེངས་པ། གཤིན་རྗེ་ཁྲོས་པའི་གཟུགས་ཅན། རལ་པ་ཁམ་ནག་རྒྱབ་ཏུ་གསིག་ཅིང་། དགྲ་བོའི་ཤ་ཁྲག་སྲོག་དབུགས་ལ་རྔམས་པའོ། ། དེ་རྣམས་ཀྱི་ཕྱི་རོལ་དུ་བཤན་པ་མེ་རུ་རྩེ།
སྲོག་གཅོད་བདུད་ཀྱི་བུ། ལས་བདུད་དུ་རུ་གི སྲིན་པོ་མི་ཟན། གཤིན་རྗེ་སྟག་འཐབས། སྲིན་པོ་མི་རེངས། སོག་པོ་ཤ་ཟན། མི་དམར་བཤན་པ། ཐོ་བ་གྱིང་བདག དུང་གི་རྡོ་རྗེ། སྒྲོལ་གྱིང་དབང་སྡུད།
གྱིང་ཆེན་རྟ་ཁྲིད། རྡོ་རྗེ་གྱིང་ཆེན། སྲོག་བདག་ལ་ལི། བཤན་པ་མི་ཟན། འཇིགས་བྱེད་རྡོ་རྗེ། ཤུགས་སྒྲོལ་མགྱོགས་བྱེད། ལེགས་ཉེས་བཏང་འཛིན། བདུད་པོ་ཤ་ཟན། གཤིན་རྗེ་སྟག་མགོ་ཅན། བཤན་པ་གླང་མགོ་ཅན་ཏེ།
བཤན་པ་ཉེར་གཅིག་པོ་ཐམས་ཅད་ཀྱང་། ཕྱག་གཡས་ཟངས་གྲི་ནམ་མཁའ་ལ་འཕྱར་ཞིང་གཡོན་པ་ལ་ལས་རྒྱུ་མ་ལག་བསྡོགས་བྱེད་པ། ལ་ལ་གློ་སྙིང་མཆིན་པ་འདྲད་པ། ལ་ལ་སྙིང་ཁྲག་ཀླད་པ་ལྡག་པ། ལ་ལ་ཤ་ཁྲག་སྤར་གྱིས་འདེབས་པ། ལ་ལ་ནང་ཁྲོལ་རྒྱུ་མ་འདྲེན་པ། ལ་ལ་རུས་པ་རྐང་མར་འཆའ་བ། ལ་ལ་པགས་པ་དམར་བཤུས་བྱེད་པ། ལ་ལ་ཤ་གདན་དམར་པོ་འདིང་བ། ཐམས་ཅད་ཀྱང་དགྲ་བོའི་སྲོག་དབུགས་ལེན་པ་ལ་རིངས་པ་མི་ལྤགས་ཀྱི་གཡང་གཞི་དང་།
བ་གླང་གི་ཀོ་བ་རློན་པ་གོས་སུ་གྱོན་པ། ཐོད་པ་དང་སྦྲུལ་གྱིས་བརྒྱན་པའོ། ། བསེ་མཁར་གྱི་ནང་གི་ཁྱམས་ལ་མྱུར་མགྱོགས་ཀྱི་བཙན་དམར་སྟོང་། གོ་ཆ་གྱོན་ཞིང་དར་གྱི་རུ་མཚོན་འཕྱར་བ། ཞགས་པ་དམར་པོ་མདའ་ལྟར་དུ་འཕེན་ཞིང་བཙན་རྟ་དམར་ཞུར་ལ་ཞོན་ནས་རྒྱུག་ཅིང་འདྲལ་བ། སྲོག་གཅོད་ཀྱི་བདུད་ནག་སྟོང་། བདུད་ཀྱི་ཁྲམ་ཤིང་ཐོགས་པས་དམ་ཉམས་ཁྲམ་ལ་འདེབས་པ། ཤ་ཟན་གྱི་གཤིན་རྗེ་སྟོང་འཇིགས་པའི་གད་མོ་དགོད་ཅིང་དུང་འབུད་པའི་འུར་སྒྲས་ས་གཞི་གཡོ་བ། མི་སྡུག་པའི་གནོད་སྦྱིན་སྟོང་རོལ་མོ་སྣ་ཚོགས་བརྡུང་ཞིང་དགྲ་བོ་བསླུ་ཁྲིད་བྱེད་པ། སྲོག་གཅོད་ཀྱི་སྲིན་པོ་སྟོང་གར་འཆམས་བསྐོར་བ་བྱེད་ཅིང་ཤ་ཁྲག་དྲོན་མོ་བཟའ་བ།
ཕྱིའི་ཁོར་ཡུག་ལ་ནད་བདག་གི་མ་མོ་བྱེ་བ་ཁ་ནས་ནད་ཀྱི་རླངས་པ་འཐུལ་ཞིང་། ལག་ན་ནད་རྐྱལ་ཐོགས་པས་ཁྲག་ནད་དལ་ཡམས་ཆར་ལྟར་འབེབས་པ། ཕུང་བྱེད་ཀྱི་ཐེའུ་རང་སྟོང་བརྩེ་ཞིང་ཆོ་འཕྲུལ་སྣ་ཚོགས་སྟོན་པས་དུང་གི་ཆོ་ལོང་འཕེན་པ། གཞན་ཡང་སྣང་སྲིད་ལྷ་སྲིན་སྡེ་བརྒྱད། དྲེགས་བྱེད་དམ་ཅན་རྒྱ་མཚོའི་དམག་ཚོགས། ཤ་ལ་དགའ་ཞིང་ཁྲག་ལ་རོལ་བ། བསྟན་པ་བསྲུང་བའི་ལས་ལ་བརྩོན་པ། ནམ་མཁའ་ས་གཞི་བར་སྣང་ཐམས་ཅད་གང་བ། གཙོ་འཁོར་དེ་རྣམས་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ།
ཐུགས་ཀར་ཧཱུྃ་སྔོན་པོ་བསམ། རང་གི་སྙིང་གའི་ཧཱུྃ་ལས་འོད་ཟེར་ལྕགས་ཀྱུ་ལྟ་བུ་འཕྲོས་པས། བྱང་ཤར་དབང་ལྡན་མ་རུ་རྩེའི་དུར་ཁྲོད་བྲག་དམར་པོ་མཆོང་ལྡིང་གི་ཕོ་བྲང་ནས། གནོད་སྦྱིན་དྲེགས་པ་ལྕམ་སྲིང་འཁོར་དང་བཅས་པ་བཛྲ་ས་མཱ་ཛཿ ཞེས་བརྗོད་པས་སྤྲིན་འཐིབས་པ་ལྟར་བྱོན་པར་བསམས་ལ། དབྱངས་དང་རོལ་མོ་སྣ་ཚོགས་སྒྲོག་པའམ། རྡོ་རྗེ་གཡབ་ཅིང་དྲིལ་བུ་གསིལ་བས་ཀྱང་རུང་སྟེ། ཀྱཻ་ཡུལ་གཅིག་མྱ་ངན་འདས་བདུན་ཕ་རོལ་ན། ། མདའ་ན་ཁྲག་མཚོ་ཕུ་ན་ཟངས་བྲག་བརྩིགས། ། མི་རོ་རྟ་རོ་མང་པོ་གཅལ་དུ་བཀྲམ། །
མི་ཁྲག་རྟ་ཁྲག་དུ་མས་མཚོ་ལྟར་བསྐྱིལ། ། ཁོར་ཡུག་ཟངས་རིའི་ཕྲེང་བས་ཀུན་ནས་བསྐོར། ། བསེ་མཁར་སྨུག་པོ་མཆོང་གི་བ་གམ་ཅན། ། ཐོད་མཁར་བརྩེགས་པའི་གཞལ་ཡས་ཆེན་པོ་ནས། ། ཆོས་སྐྱོང་དྲེགས་པ་ལྕམ་སྲིང་གཤེགས་སུ་གསོལ། ། འཁོར་ཚོགས་ཤན་པའི་ཚོགས་ཀྱང་གཤེགས་སུ་གསོལ། ། ཞིང་བཅུའི་དམ་ཉམས་དགྲ་བོ་འདུལ་བ་དང་། ། རྣལ་འབྱོར་བདག་གིས་ལས་བཅོལ་བསྒྲུབ་པའི་ཕྱིར། ། ད་ལྟ་ཉིད་དུ་གནས་འདིར་གཤེགས་སུ་གསོལ། ། ད་ལྟ་ཉིད་དུ་གནས་འདིར་གཤེགས་ནས་ཀྱང་། །
རིངས་པའི་ཚུལ་གྱིས་མཆོད་གཏོར་འདི་བཞེས་ལ། ། ནག་པོའི་ཕྱོགས་དང་གང་ལ་དམིགས་པ་ཡི། ། གནོད་བྱེད་དགྲ་བགེགས་ཐལ་བ་རྡུལ་དུ་རློག ། རཀྨོ་པྲ་ཎ་ཨཱཏྨ་ས་པ་རི་ཝ་ར་ཨཱ་ཀརྵ་ཡ་ཛཿ ཛཿཧཱུྃབཾ་ཧོཿ དམ་ཚིག་པ་དང་གཉིས་སུ་མེད་པར་གྱུར། པདྨ་ཀ་མ་ལཱ་ཡ་སཏྭཾ། ཞེས་པས་གདན་ཕུལ་ལ། ཕྱག་འཚལ་བ་ནི། ཆོས་ཉིད་ཞི་བའི་ངང་ལས་མ་གཡོས་ཀྱང་། །
མ་རུངས་འདུལ་ཕྱིར་དྲག་པོའི་སྐུར་བསྟན་པ། ། མཐུ་སྟོབས་ཕུན་ཚོགས་བསྟན་པ་བསྲུང་མཛད་པའི། ། སྒྲོལ་གྱིང་སྲོག་བདག་དམར་པོ་ལ་ཕྱག་འཚལ། ། བཀའ་ཡི་འཁོར་གནས་ཡེ་ཤེས་སྲུང་མའི་ཚོགས། ། རྣལ་འབྱོར་འདོད་པའི་བདེ་སྟེར་གསང་བའི་ཡུམ། ། ལས་བྱེད་བཤན་པ་གཏུམ་པོ་སྡེ་ལྔ་དང་། ། མ་མོ་ཐེའུ་རང་ཚོགས་ལ་གུས་པས་འདུད། ། རཀྨོ་པྲ་ཎ་ཨཏྨ་ས་པ་རི་ཝཱ་ར་ཨ་ཏི་པུ་ཧོཿ པྲ་ཏི་ཛ་ཧོཿ ཞེས་བརྗོད།
རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ་གནོད་སྦྱིན་འཁོར་བཅས་ཀྱི་སྤྱི་བོར་བཞག་པར་མོས་ལ། རཀྨོ་པྲ་ཎ་ཨཱཏྨ་ས་པ་རི་ཝཱ་ར་ས་མ་ཡ་སྨ་ར། ས་མ་ཡ་མཱ་ཏི་ཀྲ་མ་ཐ། ས་མ་ཡ་རཀྵནྟུ། གནོད་སྦྱིན་དྲེགས་པ་ལྕམ་དྲལ་འཁོར་དང་བཅས་པ་རྣམས་གཤིན་རྗེ་གཤེད། མ་ཧཱ་དེ་ཝ། ཨེ་ཀ་ཛ་ཊཱི། ཨ་ཙརྻ། ཉི་འོད་གྲགས་པ། པཎྜི་ཏ་ཟླ་བ་ནག་པོ།
པཎྜི་ཏ་ག་ཡ་དྷཱ་ར། གཉན་ལོ་ཙཱ་བ། མར་པ་ལོ་ཙཱ་བ། དཔལ་ལྡན་གྲུབ་ཐོབ་འདར་ཕྱར་ལ་སོགས་པ། རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར། སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ལ་སྡང་ཞིང་ཐོ་འཚམས་པའི་དགྲ་བགེགས་ལོག་འདྲེན་ཐམས་ཅད་ད་ལྟ་ཉིད་དུ་ཐལ་བའི་རྡུལ་ཕྲན་བཞིན་དུ་རློག་པ་དང་། ཇི་ལྟར་བཅོལ་བའི་ལས་ཐམས་ཅད་མྱུར་བ་ཉིད་དུ་བསྒྲུབ་པར་མཛོད་ཅིག ཅེས་བརྗོད་ཅིང་ཐལ་མོ་བརྡབ་བོ། །
རྒྱས་པར་ན་ར་དམར་ཁྲག་ཆང་སོགས་ཚིགས་བཅད་སྔོན་དུ་འགྲོ་བའམ། བསྡུ་ན། རཀྨོ་པྲ་ཎ་ཨཱཏྨ་ས་པ་རི་ཝཱ་ར་ཨ། པུཥྤེ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱེ། ཤཔྟ་པྲ་ཏཱིཙྪ་ཧཱུྃ། རུ་པ།
ཤཔྟ། གྷནྡྷེ། ར་ས། སྤརྴེ། མ་ཧཱ་པཉྩ། ཨ་མྲྀ་ཏ། མ་ཧཱ་རཀྟ་པུ་ཙི་ཏ་ཨཱཿཧཱུྃ། ཞེས་པ་སོ་སོའི་ཕྱག་རྒྱ་བཅའ་ཞིང་ཁྲག་ཆང་འཐོར་རོ། ། གནོད་སྦྱིན་འཁོར་བཅས་ཀྱི་ལྗགས་ཧཱུྃ་ལས་སྐྱེས་པའི་རྡོ་རྗེ་དམར་པོ་རྩེ་ལྔ་པ་འོད་ཀྱི་སྦུ་གུ་ཅན་གྱིས་གཏོར་མའི་བཅུད་ཐམས་ཅད་དྲངས་ནས་གསོལ་བར་བསམ། རཀྨོ་པྲ་ཎ་ཨཱཏྨ་ས་པ་རི་ཝཱ་ར་སརྦ་བིགྷྣཱན་ཤ་ཏྲཱུཾ་ཨ་མུ་ཀ་མཱ་ར་ཡ་ཨི་དཾ་བ་ལིཾ་གྲྀཧྣ་ཁ་ཁ་ཁཱ་ཧི་ཁཱ་ཧི།
ཞེས་པ་ལྔའམ་བདུན་གྱིས་ཕུལ་ཞིང་། རཀྨོ་པྲ་ཎ་ཨཱཏྨ་ས་པ་རི་ཝཱ་ར་ཨ་ནས་ཤཔྟའི་བར་གྱིས་མཆོད། རཀྨོ་པྲ་ཎ་ཨཱཏྨ་ས་པ་རི་ཝཱ་ར་མ་ཧཱ་པཉྩ་ཨ་མྲྀ་ཏ་ཁཱ་ཧི། མ་ཧཱ་རཀྟ་ཁཱ་ཧི། ཞེས་པས་ཁྲག་ཆང་གཏོར་ལ་ཕྲིན་ལས་བཅོལ་བ་ནི། ཀྱཻ་དམར་ཆེན་གྱི་གཏོར་མ་རོ་བརྒྱ་དང་ལྡན་པ་འདི་ཉིད་འབུལ་ཞིང་བསྔོ་བའི་གནས་སུ་གྱུར་པ་ནི། གཤིན་རྗེ་གཤེད་ཀྱི་བཀའ་བསྟོད། མ་ཧཱ་དེ་ཝའི་བཀའ་ཉན། རྒྱ་གར་ཡུལ་གྱི་དགྲ་ལྷ། མ་རུ་རྩེའི་གནས་སྲུང་།
ལི་ཡུལ་ཆོས་ཀྱི་སྲུང་མ། འདོད་ཁམས་མ་མོའི་མངའ་བདག བཙན་དམར་སྟོང་གི་དམག་དཔོན། གཤིན་རྗེ་རྣམས་ཀྱི་གཙོ་བོ། གནོད་སྦྱིན་རྣམས་ཀྱི་ཡང་རྗེ། བདུད་དང་སྲིན་པོའི་ཁ་གནོན། དགྲ་དང་བགེགས་ཀྱི་བཤན་པ། དམ་ཚིག་ཉམས་པའི་རྗེས་གཅོད། མནའ་ཟན་ཡོངས་ཀྱི་དབུགས་ལེན། རྣལ་འབྱོར་རྣམས་ཀྱི་ཕོ་ཉ།
རིག་འཛིན་ཀུན་གྱི་སྲོག་ཤིང་། སངས་རྒྱས་བསྟན་པའི་བྱ་ར་བ། ལེགས་ཉེས་གཉིས་ཀྱི་བཏང་འཛིན། བདེན་རྫུན་གཉིས་ཀྱི་ཤན་འབྱེད། དགེ་སྡིག་གཉིས་ཀྱི་སྤང་ལེན། ཡབ་གནོད་སྦྱིན་ཟངས་ཀྱི་རལ་པ་ཅན། ཡུམ་སྲིང་མོ་ཁྲག་གི་རལ་བ་ཅན། སྲས་གནོད་སྦྱིན་ཆེན་པོ་ཟངས་ཀྱི་བེག་ཙེ་ཅན། སྲིང་མོ་སྲིད་པའི་ལྷ་མོ་གདོང་དམར་མ། ལས་མཁན་སྲོག་བདག་བཤན་པ་དམར་པོ།
སྒྲོལ་བྱེད་ཀྱི་གྱིང་བརྒྱད། རོ་བཤན་ཉི་ཤུ་རྩ་གཅིག བཙན་དམར་སྟོང་། བདུད་དང་གནོད་སྦྱིན་སྲིན་པོ་སུམ་སྟོང་། མ་མོ་འབུམ། ཐེའུ་རང་སྟོང་། སྣང་སྲིད་ལྷ་སྲིན་སྡེ་བརྒྱད་ཀྱི་དམག་ཚོགས་འཁོར་དང་བཅས་པ་ཁྱེད་རྣམས་ལ་འབུལ་བ་ཡིན་པས་བཞེས་ལ་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་ཆོས་འཁོར་སྐྱོངས། གཙུག་ལག་ཁང་གི་སྲུང་མ་མཛོད།
རྣལ་འབྱོར་པ་བདག་གི་ལུས་དང་གྲིབ་མ་བཞིན་དུ་འགྲོགས། དུས་ད་ནས་བཟུང་སྟེ་སངས་རྒྱས་མ་ཐོབ་ཀྱི་བར་དུ་བྱང་ཆུབ་སྒྲུབ་པའི་བར་ཆད་ལུས་དང་སེམས་ཀྱི་ནད་དང་སྡུག་བསྔལ་ཐམས་ཅད་ཞི་བ་དང་། མཐུན་རྐྱེན་ཚེ་དང་བསོད་ནམས་དཔལ་དང་འབྱོར་པ་ཐམས་ཅད་རྒྱས་པ་དང་མི་ནོར་ཟས་གསུམ་དབང་དུ་འདུ་ཞིང་། ཐོས་བསམ་སྒོམ་པའི་ཕྲིན་ལས་ཐམས་ཅད་འབད་མེད་ལྷུན་གྲུབ་ཏུ་འབྱུང་བར་མཛད་དུ་གསོལ། ཁྱད་པར་དུ་ཡང་དཔལ་ལྡན་བླ་མ་དམ་པའི་སྐུ་ལ་བསྡོ་བ། དཀོན་མཆོག་གསུམ་ལ་བསྐུར་པ་འདེབས་པ། སེམས་ཅན་ཡོངས་ལ་གནོད་ཅིང་འཚེ་བ། བདག་ཅག་དཔོན་སློབ་རྣམས་ལ་སྡང་ཞིང་བསྡིགས་པའི་སེམས་དང་ལྡན་པ། བསམ་པ་དང་སྦྱོར་བ་ཕྱིན་ཅི་ལོག་བྱེད་པའི་འབྱུང་པོ་མི་དང་མི་མ་ཡིན་པ་ཐམས་ཅད་ཀྱི་ཕོ་རྒྱུད་རྩད་ནས་ཆོད། མོ་རྒྱུད་དྲུངས་ནས་ཕྱུང་།
ཆུང་རྒྱུད་མངལ་ནས་སྐེམས། གནམ་གྱི་འཇུ་ཐག་ཆོད། སའི་བརྟེན་ཕུར་ཐོན། སྐྱོབ་པའི་ལྷ་དང་ཕྲོལ། མཛའ་བའི་བཤེས་དང་ཕྱེས། མཁོ་བའི་ཡོ་བྱད་སྟོར། ལྟག་ནས་བདུད་ཆོད། མདུན་ནས་མདངས་ཕྲོགས། ཁོང་ནས་སྙིང་ཕྱུང་། རྣམ་ཤེས་རྟེན་དང་ཕྲོལ།
དྲག་པོའི་ལས་ཀྱིས་ཚར་ཆོད་ལ་ཐམས་ཅད་ཐལ་བ་རྡུལ་ཕྲན་བཞིན་དུ་བརླག་པའི་ཕྲིན་ལས་མཛོད་ཅིག ཨ་མུ་ཀ་ཤ་ཏྲཱུཾ་མཱ་ར་ཡ་ཕཊ། ཅེས་དམོད་བཅོལ་དྲག་པོ་བྱ་ཞིང་ཐལ་མོ་ལན་གསུམ་བརྡབ་བོ། ། ཡང་དེ་བས་བསྐྱེད་ཆོག་སོགས་བསྡུས་པ་ལ་དགའ་ན་གཏོར་བསྔོ་བསྡུས་པ་རྣམས་ནས་འབྱུང་བ་བཞིན་བྱས་པས་ཆོག དེ་ནས་གོང་དུ་བཤམས་པའི་དུད་པ་རྣམས་སྦྱར། དར་དམར་སོགས་འཕྱར། རྔ་རོལ་རྐང་གླིང་ཤུགས་པ་བྱ་ཞིང་། དར་དམར་སྲོག་སྔགས་ཅན་གཡབ། རང་ཡི་དམ་གྱི་ང་རྒྱལ་བརྟན་པོས་ངག་ཏུ་རང་ཉིད་ཡི་དམ་དུ་གསལ་བ་དང་། མདུན་བསྐྱེད་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་གནོད་སྦྱིན་དྲེགས་པ་ལྕམ་དྲལ་གྱི་གཙོ་མཛད་དམ་ཅན་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ
ཞེས་དང་། རྔ་རོལ་དབྱངས་དང་བཅས་པས། བྷྱོཿ བྱང་ཤར་དབང་ལྡན་མཚམས་ཀྱི་དུར་ཁྲོད་ན། ། ཞི་རྒྱས་དབང་དྲག་འདུས་པའི་དཀྱིལ་འཁོར་ནས། ། ཕུ་ན་བྲག་རི་དམར་པོ་ཟངས་སེ་ཟང་། ། མདའ་ན་ཁྲག་མཚོ་དམར་པོ་མེ་རེ་རེ། ། བར་ན་བྱང་དར་དམར་པོ་ཆ་ལ་ལ། སྟེང་ན་སྤྲུལ་པའི་བྱ་དམར་ལིངས་སེ་ལིང་། ། འོག་ན་མི་རོ་རྟ་རོ་གཅལ་དུ་བཀྲམ། །
དབུས་ན་བསེ་མཁར་དམར་པོ་ལམ་སེ་ལམ། ། མཚན་ཉིད་ཀུན་རྫོགས་བསེ་མཁར་ཕོ་བྲང་ནས། ། སྔོན་གྱི་ལྷ་ཆེན་མ་ཧཱ་དེ་ཝ་དང་། ། ཡུམ་ཆེན་ཨེ་ཀ་ཛ་ཊཱིའི་ཐུགས་ཀྱི་སྲས། ། མ་གཅིག་སྲིད་པའི་ལྷ་མོ་གདོང་དམར་མ། ། འཇིགས་པའི་གཟུགས་ཅན་དྲེད་མོ་མི་ཟན་ཆིབས། ། ཞི་བའི་ལས་མཚོན་དབུ་སྐྲ་མཆོང་གི་མདོག ། རྒྱས་པའི་ལས་མཚོན་སྟག་ལྤགས་སེར་པོས་བརྒྱན། ། དབང་གི་ལས་མཚོན་གདོང་པ་བསེ་ལྟར་དམར། ། དྲག་པོའི་ལས་མཚོན་ཨིནྡྲ་ནཱི་ལའི་མདོག །
དགྲ་བགེགས་སྒྲོལ་བའི་མཚོན་ཆ་ཕྱག་ན་བསྣམས། ། གཡས་ན་གནོད་སྦྱིན་ཟངས་ཀྱི་བེག་ཙེ་བ། ། དབང་གི་ལས་མཚོན་སྐུ་མདོག་དམར་ལ་རྔམས། ། རྫུ་འཕྲུལ་ལྡན་པའི་འཕྲུལ་གྱི་རྟ་ལ་ཆིབས། ། རྟ་སྐད་འཚེར་བས་ཁམས་གསུམ་དབང་དུ་སྡུད། ། རྔམས་བརྗིད་འགྱིང་བས་སྲིད་གསུམ་ཟིལ་གྱི་གནོན། ། གདུག་པ་ཚར་གཅོད་མཚོན་ཆ་ཕྱག་ན་བསྣམས། ། དགྲ་བགེགས་བསྒྲལ་བའི་ཙིཏྟ་ཞལ་དུ་གསོལ། ། སྲུང་མའི་དབང་པོ་བེག་གདོང་ལྕམ་དྲལ་གཉིས། ། སྐུ་གསུང་ཐུགས་ཀྱི་སྤྲུལ་པ་དཔག་མེད་དང་། །
འཁོར་དང་བཅས་ཏེ་གནས་འདིར་གཤེགས་སུ་གསོལ། ། ཡབ་ཡུམ་གྱི་སྲོག་སྔགས་མཐར་ཨེ་ཧྱེ་ཧི་བཛྲ་ས་མཱ་ཛཿ ཛཿཧཱུྃ་བཾ་ཧོཿ རཀྨོ་པྲ་ཎ་ཨཱཏྨ་ས་པ་རི་ཝཱ་ར་ཨ་ནས། ཤཔྟ་པྲ་ཏཱིཙྪ་ཧཱུྃ་བར་གོང་བཞིན་ཐུག་ལ་གཟུངས་ཐག་བཏགས་པ་བཟུང་ལ་རང་ཡི་དམ་དུ་གསལ་བའི་ཐུགས་ཀ་ནས་འོད་ཟེར་དམར་ནག་ཚ་ཞིང་རྩུབ་པ་འཕྲོས། མདུན་གྱི་གནོད་སྦྱིན་དྲེགས་པ་ལྕམ་དྲལ་འཁོར་བཅས་ཀྱི་སྐུ་ལ་ཕོག་པས་ཐུགས་དམ་གྱི་རྒྱུད་བསྐུལ། ཐུགས་ཀ་ནས་རང་འདྲའི་ཕོ་ཉ་ལས་མཁན་ནམ་མཁའི་མཐའ་ཁྱབ་པར་སྤྲོས། འཇིག་རྟེན་གྱི་ཁམས་ཀྱི་དགྲ་བགེགས་ལོག་འདྲེན་ཐམས་ཅད་ཚར་བཅད། འཁོར་འདས་ཀྱི་ནུས་མཐུ་ཐམས་ཅད་ཚུར་བསྡུས་མདུན་བསྐྱེད་རྣམས་ལ་ཐིམ་པས་གཟི་བརྗིད་ནུས་མཐུ་བལྟ་བར་མི་བཟོད་པ་ཁམས་གསུམ་ཐམས་ཅད་འདར་ཕྲི་ལི་ལི་ཡོད་པར་གྱུར། ཞེས་དང་།
རུ་མཚོན་ལ་བཏགས་པའི་གཟུང་ཐག་བཟུང་ལ། རྟ་མགྲིན་ཡང་གསང་སོགས་བདག་བསྐྱེད་ཀྱི་སྔགས་ཅི་རིགས་པས་འགོ་མནན་ལྕམ་དྲལ་གྱི་སྔགས་གོང་བཞིན་ཅི་འགྲུབ་བཟླས་ལ་གཟུངས་ཐག་བསྡུས། དེ་ནས་གསོལ་ཁའི་ཆས་རྣམས་ནས་བྱང་ཕྱོགས་སུ་ཚར་གཅིག་བཤམས་རྔ་རོལ་དབྱངས་བཅས་ལྷོར་ཕྱོགས་པས། ཆོས་ཉིད་ཞི་བའི་ངང་ལས་ནས། གུས་པས་འདུད་བར་གོང་གཏོར་བསྔོ་བཞིན་བསྟོད་ལ། དེ་ནས་སྔར་བཤམས་པའི་ཁ་ཟས་དུམ་བུ་རྣམས་གཏོར་མ་ལ་ནར་མར་སྦྲན་ཅིང་། ཧཱུྃ། མགོན་པོའི་མཚན་གསོལ་དཔལ་ལྡན་གནོད་སྦྱིན་ཆེ། ། རྒྱལ་བའི་བསྟན་སྲུང་བཀའ་ཡི་བྱ་ར་བ། ། གདུག་པ་ཚར་གཅོད་དྲག་ཤུགས་མཐུ་རྩལ་ལྡན། །
བདུད་འདུལ་དཔའ་བོ་བདག་ལ་དགོངས་སུ་གསོལ། ། འདོད་ཡོན་རྒྱ་ཆེན་གཏོར་མ་རྒྱ་མཚོ་དང་། ། ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། ། བེག་ཙེ་ལྕམ་དྲལ་འཁོར་བཅས་ཞལ་དུ་འབུལ། ། དགེས་པའི་ཚུལ་གྱིས་མཆོད་དོ་འདི་བཞེས་ཤིག ། སྔོན་གྱི་ཐུགས་དམ་གཉེན་པོ་ཉེར་དགོངས་ཏེ། ། རྣལ་འབྱོར་བདག་ཅག་འཁོར་དང་བཅས་པ་ཡི། ། མི་མཐུན་གནོད་པའི་རྐྱེན་རྣམས་ཞི་བ་དང་། ། འདོད་པའི་དོན་རྣམས་འགྲུབ་པར་མཛད་དུ་གསོལ། ། ཅེས་བརྗོད་ལ་དེ་ནས་གཏོར་མ་ལ་སྨན་རག་གི་ཕུད་བྲན་ཏེ།
ཧོ་གཤིན་རྗེ་གཤེད་ཀྱི་བཀའ་བསྟོད། མ་ཧཱ་དེ་ཝའི་བཀའ་ཉན། རྒྱ་གར་ཡུལ་གྱི་དགྲ་ལྷ། མ་རུ་རྩེའི་གནས་སྲུང་། ལི་ཡུལ་ཆོས་ཀྱི་སྲུང་མ། འདོད་ཁམས་མ་མོའི་མངའ་བདག བཙན་དམར་སྟོང་གི་དམག་དཔོན། གཤིན་རྗེ་རྣམས་ཀྱི་གཙོ་བོ། གནོད་སྦྱིན་རྣམས་ཀྱི་ཡང་རྗེ། བདུད་དང་སྲིན་པོའི་ཁ་གནོན།
དགྲ་དང་བགེགས་ཀྱི་བཤན་པ། དམ་ཚིག་ཉམས་པའི་རྗེས་གཅོད། མནའ་ཟན་ཡོངས་ཀྱི་དབུགས་ལེན། རྣལ་འབྱོར་རྣམས་ཀྱི་ཕོ་ཉ། རིག་འཛིན་ཀུན་གྱི་སྲོག་ཤིང་། སངས་རྒྱས་བསྟན་པའི་བྱ་ར་བ། ལེགས་ཉེས་གཉིས་ཀྱི་བཏང་འཛིན། བདེན་རྫུན་གཉིས་ཀྱི་ཤན་འབྱེད། དགེ་སྡིག་གཉིས་ཀྱི་སྤོང་ལེན། ཡབ་གནོད་སྦྱིན་ཟངས་ཀྱི་རལ་པ་ཅན།
ཡུམ་སྲིན་མོ་ཁྲག་གི་རལ་པ་ཅན། སྲས་གནོད་སྦྱིན་ཆེན་པོ་ཟངས་ཀྱི་བེག་ཙེ་ཅན། སྲིང་མོ་སྲིད་པའི་ལྷ་མོ་གདོང་དམར་མ། ལས་མཁན་སྲོག་བདག་བཤན་པ་དམར་པོ། སྒྲོལ་བྱེད་ཀྱི་གྱིང་བརྒྱད། རོ་བཤན་ཉི་ཤུ་རྩ་གཅིག བཙན་དམར་སྟོང་། བདུད་དང་གནོད་སྦྱིན་སྲིན་པོ་སུམ་སྟོང་། མ་མོ་འབུམ། ཐེའུ་རང་སྟོང་།
སྣང་སྲིད་ལྷ་སྲིན་སྡེ་བརྒྱད་ཀྱི་དམག་ཚོགས་འཁོར་དང་བཅས་པ་ཁྱེད་རྣམས་ཀྱི་ཞལ་དུ་འབུལ་ལོ། ། གསོལ་ལོ། ། འདྲེན་ནོ། ། མཆོད་པ་དམ་པ་བཞེས་སུ་གསོལ། དམ་རྫས་བདུད་རྩི་འབར་བ་འདི་བཞེས་ལ། རྣལ་འབྱོར་པ་བདག་ཅག་འཁོར་དང་བཅས་པ་རྣམས་ཀྱི་ནད་དང་གནོད་པ་ཐམས་ཅད་ཞི་བར་མཛད་དུ་གསོལ། ཚེ་དང་བསོད་ནམས་སྤེལ་དུ་གསོལ། དྲེགས་པའི་འགྲོ་བ་དབང་དུ་བསྡུས། བར་ཆད་དགྲ་བགེགས་རྡུལ་དུ་རློགས། རྒྱགས་ཆད་ཀྱི་མ་མཛོད།
བློ་ལྷག་གི་ཕ་མཛོད། རྒྱབ་ཀྱི་སློག་པ་མཛོད། མདུན་གྱི་འཁར་བ་མཛོད། ཉིན་གསུམ་གྱི་བྱ་ར་མཛོད། མཚན་གསུམ་གྱི་མེལ་ཚེ་མཛོད། ཡོ་ན་སྲོངས། འགྱེལ་ན་སློངས། ཆད་ན་འཐུད། བརྗེད་ན་སྐུལ། མགོ་གང་གི་ཡར་ལ་སྟོད།
དཀྱུས་གང་གི་མར་ལ་སྲིངས། ལེགས་པ་བརྒྱ་དང་སྤྲོད། ཉེས་པ་སྟོང་དང་བསྣོལ། བསམ་པ་རྒྱ་མཚོ་སྒྲུབས། རེ་བ་རྒྱ་མཚོ་སྐོངས། མཐུན་པའི་དངོས་གྲུབ་སྩོལ། མི་མཐུན་པའི་ཕྱོགས་རྣམས་བཟློག དགྲ་དཔུང་ཐམས་ཅད་ཆོམས། བགེགས་དཔུང་ཐམས་ཅད་ཤིག སངས་རྒྱས་ཀྱི་བསྟན་པ་སྲུངས།
དཀོན་མཆོག་གི་དབུ་འཕང་སྟོད། སྤོ་ལ་དར་ཕྱོར། ཁྲོམ་དུ་དུང་བུས། གྲགས་པ་འཇིག་རྟེན་ཀུན་ཏུ་སྒྲོགས། དམ་ཆོས་མི་ནུབ་པའི་རྒྱལ་མཚན་ནམ་མཁའ་ལ་འཕྱོར་ཅིག ཅེས་པའི་གསོལ་ཁ་དང་། བཅོལ་བསྐུལ་བྱའོ། ། དེ་བཞིན་དུ་ཤར་དང་། ལྷོ་དང་། ནུབ་དང་།
སླར་ཡང་བྱང་ནས་ཏེ། དེ་ལྟ་བུ་ལན་ལྔ་བྱ་ཞིང་། གཞན་ཡང་གང་འདོད་ཀྱི་དམོད་བསྐུལ་བྱའོ། ། དེ་ནས་མངའ་གསོལ་དཔངས་བསྟོད་བྱ་བ་ནི། རྔ་རོལ་དབྱངས་དང་བཅས་པས་སྐྱེས་ཆེན་དམ་པ་གཞན་གྱི་གསུང་རབ་ནས་འབྱུང་བའི་མངའ་གསོལ་ལ། ཡང་ན། ཀྱཻ། ལྷ་ཆེན་རལ་གཅིག་ཕོ་ཉ་མཆོག ། བེག་ཙེ་རིགས་ལྔ་འཁོར་བཅས་ལ། ། དྲག་པོའི་ལས་ཀྱི་མངའ་གསོལ་བས། །
གཏུམ་རྔམ་སྐུ་གསུང་ཐུགས་ཀྱི་ལས། ། ཚར་གཅོད་འཇིགས་རུང་ཆོ་འཕྲུལ་གྱིས། ། བསྟན་དགྲ་གཟུགས་ཅན་གཟུགས་མེད་ཀུན། ། སྐད་ཅིག་ཉིད་ལ་རྡུལ་དུ་རློག ། དབང་གི་ལས་ལ་མངའ་གསོལ་བས། ། ཁམས་གསུམ་སྣོད་བཅུད་མ་ལུས་པ། ། ད་ལྟ་ཉིད་དུ་གཡོ་འགུལ་གྱིས། ། དད་ཅིང་འདུན་པས་དབང་དུ་སྡུད། ། རྒྱས་པའི་ལས་ལ་མངའ་གསོལ་པས། ། བསྟན་འགྲོའི་ཕན་བདེ་ཇི་སྙེད་པ། །
རབ་ཏུ་རྒྱས་ཤིང་སྤེལ་བ་ཡི། ། སྙན་གྲགས་སྲིད་ཞིའི་དཔལ་ཀུན་འབར། ། ཞི་བའི་ལས་ལ་མངའ་གསོལ་བས། ། ཡང་དག་བསྟན་དང་བསྟན་འཛིན་དང་། ། འགྲོ་བའི་བར་ཆད་མ་ལུས་སེལ། ། མཆོག་གི་ལས་ལ་མངའ་གསོལ་བས། ། དཔལ་ཆེན་པདྨ་ཧེ་རུ་ཀའི། ། གོ་འཕང་མྱུར་བ་ཉིད་དུ་སྩོལ། ། དེ་ལྟར་གྲུབ་གཉིས་མངའ་བདག་ཁྱེད། ། མཐོ་བར་གཟེང་བསྟོད་མངའ་གསོལ་ལོ། །
ཕྱི་ནང་གསང་རྟེན་ལ་སོགས་པ། ། དངོས་འབྱོར་ཡིད་སྤྲུལ་དཔག་མེད་རྣམས། ། ཏིང་འཛིན་སྔགས་རྒྱས་བྱིན་བརླབས་དང་། ། སྲུང་མ་ཁྱེད་ཀྱི་ཐུགས་བསྐྱེད་དང་། ། བདག་གི་ལྷག་བསམ་དག་པའི་མཐུས། ། ཇི་ལྟར་བཞེད་དགུ་འབྱུང་གྱུར་ནས། ། ཉམས་ཆགས་མ་ལུས་དག་པ་དང་། ། ཐུགས་དམ་གཉེན་པོ་བསྐོང་གྱུར་ནས། ། གྲུབ་གཉིས་རེ་སྨོན་གང་བསམས་ཀུན། ། ད་ལྟ་ཉིད་དུ་བདག་ལ་སྩོལ། །
ལུས་དང་གྲིབ་བཞིན་འགྲོགས་ནས་ཀྱང་། ། བྱང་ཆུབ་བར་དུ་བསྲུང་སྐྱོབ་མཛོད། ། ཁྲག་ཆང་འཐོར་བ་ལ་བརྩོན་པས། ། མདུན་གྱི་སྲུང་མ་རྣམས་ལས་ཕོ་ཉ་ལས་མཁན་སྟོང་གསུམ་གྱི་ཁམས་ཁྱབ་པར་འཕྲོས་ནས་ཞི་རྒྱས་དབང་དྲག་གི་ལས་ཐམས་ཅད་ཐོགས་མེད་དུ་བསྒྲུབ་ཅིང་། ཁྱད་པར་དགྲ་བགེགས་ལོག་འདྲེན་ཐམས་ཅད་ཚར་བཅད། ཤ་ཁྲག་རུས་པ་སོགས་རྗེས་མེད་དུ་བཞེས། རྣམ་ཤེས་ཆོས་ཀྱི་དབྱིངས་སུ་དྲང་པར་བསམས་ལ། ཀྱཻ། གནོད་སྦྱིན་ཟངས་ཀྱི་བེག་ཙེ་ཅན། ། སྒྲུབ་པ་པོ་ཡི་གྲོགས་མཛོད་ཅིག །
མ་ཧཱ་དེ་ཝའི་བཀའ་ལ་ཉོན། ། གཤིན་རྗེ་གཤེད་པོའི་ལས་མཛོད་ཅིག ། གདོང་མར་མོ་ཡི་སྣ་དྲོངས་ལ། ། ཉམས་པའི་སྲོག་རྩ་མྱུར་དུ་ཆོད། ། ཤ་ཁྲག་གཏོར་མ་འདི་བཞེས་ལ། ། དགྲ་བགེགས་སྒྲོལ་བའི་ལས་མཛོད་ཅིག ། བྷྱོཿ རིག་པའི་ལྷ་མོ་གདོང་དམར་མ། ། གཤིན་རྗེ་གཤེད་ཀྱི་བཀའ་ཉན་མ། ། ཨེ་ཀ་ཛ་ཊཱིའི་གསུང་བསྟོད་མ། །
ལྷ་མིན་འབུམ་གྱི་གཡུལ་ཟློག་མ། ། བསེ་ཡི་སྐྱེས་བུའི་སྣ་འདྲེན་མ། ། སྡང་བའི་དགྲ་ལ་ཆོ་འཕྲུལ་ཐོང་། ། ང་ཡི་ནོར་གྱི་རྟིང་ལ་རྒྱུགས། ། སྲོག་བདག་དམར་པོ་རྟིང་ལ་རྒྱུགས། ། ང་དང་འགྲས་པའི་དགྲ་བོ་ལ། ། ཆོ་འཕྲུལ་སྣ་དགུ་ཐོངས་ལ་ཤོག ། དགྲ་བགེགས་སྒྲོལ་བའི་ལས་མཛོད་ཅིག ། གནོད་སྦྱིན་འཁོར་བཅས་འོད་དུ་ཞུ་བ་ལས་བྱུང་བའི། རུ་མཚོན་གཟི་བརྗིད་ནུས་པ་ཕུན་སུམ་ཚོགས་པ་དང་ལྡན་པ།
འཕྱར་བ་དང་ཕྱོགས་སུ་གདེངས་པ་ཙམ་གྱིས་དགྲ་བགེགས་ལོག་འདྲེན་ཐམས་ཅད་ཚར་གཅོད་པའི་ནུས་ལྡན་དུ་གྱུར། བྷྱོཿ བེག་གདོང་ལྕམ་དྲལ་འཁོར་བཅས་ལ། ། བརྟེན་པའི་དམ་རྫས་འབུལ་བ་ནི། ། གཡག་དམར་ལུས་ལས་བྱུང་བ་ཡི། ། བ་དན་རྔ་གཡབ་གསང་བའི་རྫས། ། མཁའ་ལ་སྤྲིན་དམར་འཐིབས་འདྲ་ཡི། ། ཐུག་དམར་ནམ་མཁའ་ཁེངས་པ་འདི། ། ལྕམ་དྲལ་འཁོར་དང་བཅས་ལ་འབུལ། ། ཐུག་དམར་འདི་ལ་བཞུགས་སུ་གསོལ། །
བཞུགས་ནས་བཅོལ་པའི་ཕྲིན་ལས་མཛོད། ། ཐུག་དམར་དེ་ཡི་ཕྱོགས་མཚམས་ན། ། ཡེ་ཤེས་རྣམ་ལྔའི་རང་བཞིན་ཅན། ། དར་ཚོན་སྣ་ལྔའི་རྒྱན་དང་ལྡན། ། དབང་པོའི་གཞུ་ལྟར་མཛེས་པ་འདི། ། ལྕམ་དྲལ་འཁོར་དང་བཅས་ལ་འབུལ། ། མཛེས་རྒྱན་འདི་ལ་བཞུགས་སུ་གསོལ། ། བཞུགས་ནས་བཅོལ་པའི་ཕྲིན་ལས་མཛོད། ། ཐུག་དམར་དེ་ཡི་སྙིང་པོ་ན། ། ཙན་དན་དམར་པོའི་སྲོག་ཤིང་ལ། །
རྩ་སྔགས་སྙིང་པོ་ཉེ་སྙིང་སོགས། ། གཟུངས་སྔགས་ཟབ་མོའི་རྟེན་སྔགས་དང་། ། དྲི་ལྔ་སྨན་ལྔ་འབྲུ་སྣ་ལྔ། ། སྙིང་པོ་ལ་སོགས་བརྟེན་པའི་རྫས། ། མ་ཚང་མེད་པས་བརྒྱན་པ་འདི། ། ལྕམ་དྲལ་འཁོར་དང་བཅས་ལ་འབུལ། ། སྲོག་ཤིང་འདི་ལ་བཞུགས་སུ་གསོལ། ། བཞུགས་ནས་བཅོལ་པའི་ཕྲིན་ལས་མཛོད། ། སྲོག་ཤིང་དེ་ཡི་རྩེ་མོ་ལ། ། གྲི་ལྕགས་ཆེན་པོ་ལས་གྲུབ་པའི། །
མཚོན་གྱི་རྒྱལ་པོ་མེ་རི་ཅན། ། རྣམ་བྱང་རྟེན་འབྲེལ་བཅུ་གཉིས་ཀྱི། ། ཆོས་སྒྲ་སྒྲོག་པའི་སིལ་སྒྲ་འབྱིན། ། དགྲ་བགེགས་བསྒྲོལ་བའི་མཚོན་ཆ་འདི། ། ལྕམ་དྲལ་འཁོར་དང་བཅས་ལ་འབུལ། ། རུ་མཚོན་འདི་ལ་བཞུགས་སུ་གསོལ། ། བཞུགས་ནས་བཅོལ་པའི་ཕྲིན་ལས་མཛོད། ། བྷྱོཿ ལྕམ་དྲལ་འཁོར་དང་བཅས་པ་ལ། ། ད་ནི་དམ་ཚིག་བསྐུལ་བ་ནི། །
དང་པོ་བརྒྱུད་པའི་བླ་མ་མཆོག ། ཆོས་སྐུ་སྣང་བ་མཐའ་ཡས་བཀའ། ། དེ་ནས་བརྒྱུད་པའི་བླ་མ་མཆོག ། ལོངས་སྐུ་ཁྲོ་རྒྱལ་རྟ་མཆོག་བཀའ། ། དེ་ནས་བརྒྱུད་པའི་བླ་མ་མཆོག ། སྤྲུལ་སྐུ་པདྨ་འབྱུང་གནས་བཀའ། ། དེ་ནས་བརྒྱུད་པའི་བླ་མ་མཆོག ། གྲུབ་ཐོབ་འདར་འཕྱར་ཆེན་པོ་སོགས། ། བརྒྱུད་པའི་བླ་མ་ཐམས་ཅད་དང་། ། དེ་ནས་རྩ་བའི་བླ་མ་མཆོག །
དྲིན་ཅན་ནམ་མཁའ་ལེགས་པའི་བཀའ། ། རྩ་བརྒྱུད་བླ་མ་དེ་རྣམས་ཀྱི། ། བཀའ་དང་དམ་ལས་མ་འདའ་བར། ། རྣལ་འབྱོར་བདག་ཅག་འཁོར་བཅས་ཀྱི། ། ལུས་དང་གྲིབ་མ་བཞིན་དུ་འགྲོགས། ། མ་དང་བུ་ཡི་ཚུལ་དུ་སྐྱོངས། གནས་གསར་རྗེ་དང་། བྲག་རྩ་རྗེ་ཞེས་པ་ལྟ་བུའི་ཚིག་བསྒྱུར། ། བརྩེ་གདུང་བྱམས་པའི་སེམས་ཀྱིས་སྐྱོངས། ། གདུང་སེམས་འབྲལ་བ་མེད་པར་སྐྱོངས། །
བཅོལ་པའི་ཕྲིན་ལས་འགྲུབ་པར་མཛོད། ། བྷྱོཿ བེག་གདོང་ལྕམ་དྲལ་འཁོར་བཅས་ལ། ། ད་ནི་ཕྲིན་ལས་བཅོལ་བ་ནི། ། རྣལ་འབྱོར་བདག་ཅག་འཁོར་བཅས་དང་། ། རྒྱུ་སྦྱོར་ཡོན་བདག་འཁོར་བཅས་ཀྱི། ། ལུས་ངག་ཡིད་ལ་གནོད་པ་དང་། ། འཁོར་དང་ནོར་ཕྱུགས་གནོད་པ་ཡི། ། བགེགས་རིགས་སྟོང་ཕྲག་བརྒྱད་ཅུ་དང་། ། གདོན་རིགས་སུམ་བརྒྱ་དྲུག་ཅུ་དང་། །
བྱིས་པའི་གདོན་ཆེན་བཅོ་ལྔ་སོགས། ། དམ་ཉམས་ལོག་པའི་ཚོགས་རྣམས་ཀྱི། ། བསམ་སྦྱོར་ངན་པ་ཞི་བར་མཛོད། ། ཉེར་འཚེ་ཐམས་ཅད་ཞི་བར་མཛོད། ། འབྲས་བུ་སྡུག་བསྔལ་ཞི་བར་མཛོད། ། ཞི་བའི་ཕྲིན་ལས་འགྲུབ་པར་མཛོད། ། གཞན་ཡང་ཕྲིན་ལས་བཅོལ་བ་ནི། ། རྣལ་འབྱོར་བདག་ཅག་འཁོར་བཅས་དང་། ། རྒྱུ་སྦྱོར་ཡོན་བདག་འཁོར་བཅས་ཀྱི། ། ཚེ་དང་བསོད་ནམས་རྒྱས་པར་མཛོད། །
དཔལ་འབྱོར་སྙན་གྲགས་རྒྱས་པར་མཛོད། ། འཁོར་དང་ལོངས་སྤྱོད་རྒྱས་པར་མཛོད། ། བསམ་དོན་ཡིད་བཞིན་རྒྱས་པར་མཛོད། ། ལུང་རྟོགས་ཡོན་ཏན་རྒྱས་པར་མཛོད། ། སྤང་རྟོགས་ཡོན་ཏན་རྒྱས་པར༞ ། གཞན་དོན་ཕྲིན་ལས་རྒྱས༞ ། ཡར་ངོའི་ཟླ་ལྟར་རྒྱས༞ ། རྒྱས་པའི་འཕྲིན་ལས་གྲུབ་པར་མཛོད། ། གཞན་ཡང་ཕྲིན་ལས་བཅོལ་བ་ནི། ། རྣལ་འབྱོར་བདག་ཅག་འཁོར་བཅས་དང་། །
རྒྱུ་སྦྱོར་ཡོན་བདག་འཁོར་བཅས་ལ། ། ཚེ་དང་བསོད་ནམས་དབང་དུ་སྡུས། ། དཔལ་དང་འབྱོར་པ་དབང་དུ་སྡུས། ། འཁོར་དང་ལོངས་སྤྱོད་དབང་དུ་སྡུས། ། སྐྱེ་འགྲོའི་སེམས་ཅན་དབང་དུ་སྡུས། ། བརྟན་གཡོའི་དངོས་གྲུབ་དབང་དུ་སྡུས། ། ལྷ་སྲིན་སྡེ་བརྒྱད་ལ་སོགས་པའི། ། དྲེགས་པའི་འགྲོ་བ་ཕོ་མོ་རྣམས། ། ཐམས་ཅད་ཁྱེད་ཀྱིས་དབང་དུ་སྡུས། ། ཐམས་ཅད་བདག་གི་དབང་དུ་སྡུས། །
དབང་གི་ཕྲིན་ལས་འགྲུབ་པར་མཛོད། ། གཞན་ཡང་ཕྲིན་ལས་བཅོལ་བ་ནི། ། སངས་རྒྱས་བསྟན་པ་བཤིག་པ་དང་། ། དཀོན་མཆོག་དབུ་འཕང་སྨད་པ་དང་། ། སེམས་ཅན་ཡོངས་ལ་འཚེ་བ་དང་། ། མཆེད་དང་ལྕམ་དྲལ་འཚེ་བ་དང་། ། བདག་ཉིད་ཆེན་པོའི་སྐུ་ལ་བསྡོ། ། དེ་བཞིན་རིགས་ལ་བརྙས་པ་དང་། ། ལུས་ལ་སྦྲུལ་ལྟར་འཁྲིལ་བ་དང་། ། ངག་ལ་ཚེར་མ་ལྟ་བུར་ཟུག །
མིག་ངན་ཅེ་རེ་ལྟ་བ་དང་། ། སེམས་ངན་ཏུ་རེ་སེམས་པ་ཡི། ། བསྒྲལ་བའི་ཞིང་བཅུར་གྱུར་པ་རྣམས། ། སྲུང་མའི་དབང་པོ་ཁྱེད་རྣམས་ཀྱིས། ། བལྟས་པ་ཙམ་གྱིས་རེངས་པར་མཛོད། ། གཟིར་བ་ཙམ་གྱིས་བསད་པར་མཛོད། ། འཛུམ་པའི་བཞིན་གྱིས་རྗེས་སུ་བཟུང་། ། རྣམ་ཤེས་ཆོས་ཀྱི་དབྱིངས་སུ་སྒྲོལ། ། དྲག་པོའི་ཕྲིན་ལས་འགྲུབ་པར་མཛོད། ། གཞན་ཡང་ཕྲིན་ལས་བཅོལ་བ་ནི། །
སྲུང་མའི་དབང་པོ་ཁྱེད་རྣམས་ཀྱིས། ། སངས་རྒྱས་བསྟན་པ་ཕྱོགས་བཅུར་སྤེལ། ། དཀོན་མཆོག་གསུམ་གྱི་དབུ་འཕང་བསྟོད། ། བསྟན་འཛིན་སྐྱེས་བུ་བུ་བཞིན་སྐྱོངས། ། བཤད་སྒྲུབ་བསྟན་པའི་རྒྱལ་མཚན་ཚུགས། ། ཚུལ་ཁྲིམས་བསླབ་པ་མཐར་ཕྱིན་མཛོད། ། ཏིང་འཛིན་བསླབ་པ་མཐར་ཕྱིན་མཛོད། ། ཤེས་རབ་བསླབ་པ་མཐར་ཕྱིན་མཛོད། ། བསླབ་པ་གསུམ་པོ་མཐར་ཕྱིན་མཛོད། ། བཅོལ་པའི་ཕྲིན་ལས་མ་བྱས་ན། །
སྔོན་གྱི་བདེ་གཤེགས་བཀའ་ལས་འདས། ། རྩ་བརྒྱུད་བླ་མའི་དམ་ལས་འདས། ། སྲུང་མ་ཁྱེད་ཀྱི་དམ་ཚིག་ཉམས། ། རྣལ་འབྱོར་བདག་གི་སྲུང་མ་ཁྱེད། ། རྒྱུན་དུ་བསྟེན་པའི་དགོས་པ་ཅི། ། དེ་བས་དམ་ལས་མ་འདའ་བར། ། བདག་གིས་ཅི་བཅོལ་ལས་རྣམས་མཛོད། ། བདག་ཀྱང་བྱང་ཆུབ་སྙིང་པོའི་བར། ། སྲུང་མའི་དབང་པོ་ཁྱེད་མཆོད་དོ། ། གཞན་ཡང་ཕྲིན་ལས་བཅོལ་བ་ནི། །
བེག་གདོང་ལྕམ་དྲལ་འཁོར་བཅས་ཀྱིས། ། བསྟན་པ་ཡོངས་ཀྱི་བྱ་ར་མཛོད། ། བསྟན་པ་སྤེལ་བའི་སྲུང་མ་མཛོད། ། བསྟན་དགྲ་སྒྲོལ་བའི་གཤེད་མ་མཛོད། ། བསྟན་པའི་སྦྱིན་བདག་གང་ཡིན་པའི། ། རིགས་དང་རུས་དང་འཁོར་ཚོགས་རྣམས། ། ཕུན་སུམ་ཚོགས་ཀུན་རྒྱས་པར་མཛོད། ། ལེགས་ཉེས་བལྟ་བའི་མེ་ལོང་མཛོད། ། ཉེས་པ་སྒྲིབ་ལ་ལེགས་པ་སྟོན། ། བླང་དོར་འབྱེད་པའི་ཤེས་ལྡན་མཛོད། །
དོར་བྱ་སྤོངས་ལ་བླང་བྱ་སྒྲུབས། ། བདེན་རྫུན་བྱེད་པའི་དཔང་པོ་མཛོད། ། རྫུན་པོ་སྨོད་ལ་བདེན་པ་བསྟོད། ། མང་དུ་རབ་ཏུ་བརྗོད་པས་ཅི། ། རྣལ་འབྱོར་བདག་ཅག་འཁོར་བཅས་དང་། ། རྒྱུ་སྦྱོར་ཡོན་བདག་འཁོར་བཅས་ལ། ། དངོས་གྲུབ་སྟེར་བའི་ཡི་དམ་མཛོད། ། ལམ་སྣ་འདྲེན་པའི་བླ་མ་མཛོད། ། མན་ངག་སྟོན་པའི་སློབ་དཔོན་མཛོད། ། བར་ཆད་སྲུང་བའི་ཆོས་སྐྱོང་མཛོད། །
ལུང་སྟོན་བྱེད་པའི་མཁའ་འགྲོ་མཛོད། ། ཚེ་སྒྲུབ་རྣམས་ཀྱི་ཚེ་ལྷ་མཛོད། ། ནོར་སྒྲུབ་རྣམས་ཀྱི་ནོར་ལྷ་མཛོད། ། ལམ་དུ་འགྲོ་བའི་སྲུང་མ་མཛོད། ། ཚོང་ལ་འགྲོ་བའི་ཚོང་དཔོན་མཛོད། ། བྱེས་ལ་འགྲོ་བའི་དགྲ་ལྷ་མཛོད། ། མགོ་གང་ཙམ་གྱི་ཡར་བསྟོད་མཛོད། ། དཀྱུས་གང་ཙམ་གྱི་མར་ལ་སྲིང་། ། ལེགས་པའི་ངོ་སོ་སྟོན་པ་དང་། ། ཉེས་པ་ཁོང་དུ་སྦེད་པ་སོགས། །
བཅོལ་པའི་ལས་རྣམས་འགྲུབ་པར་མཛོད། ། མཆོག་དང་ཐུན་མོང་མ་ལུས་པའི། ། དངོས་གྲུབ་མཐའ་དག་སྩལ་དུ་གསོལ། ། མདུན་གྱི་བླ་མ་ཡི་དམ་སྲུང་མ་རྣམས་དང་སྣང་སྲིད་ཀྱི་དྲེགས་པ་ཕོ་རྒྱུད་མོ་རྒྱུད་ཐམས་ཅད་མཚོ་ལ་ཆར་བབས་པ་བཞིན་དུ་རུ་མཚོན་གྱི་རྒྱལ་མཚན་དེ་ཉིད་ལ་ཐིམ། རྡོ་རྗེ་དྲིལ་བུ་དང་བཅས་ཐལ་མོ་སྦྱར། མཐུ་སྟོབས་ཀྱི་དབང་ཕྱུག་ཁྱེད་རྣམས་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་གི་སྲུང་མ་མཛོད། མི་ནོར་དགོན་གནས་ལོངས་སྤྱོད་དང་བཅས་པའི་གཉེར་མཛོད།
བསྟན་པ་དང་རྣལ་འབྱོར་ལ་སྡང་བའི་དགྲ་བགེགས་གདུག་པ་ཅན་ཐམས་ཅད་སྐད་ཅིག་ཉིད་ལ་ཚར་ཆོད། ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་དབང་མཛོད་ཅིག རྡོ་རྗེ་དང་བཅས་མེ་ཏོག་འཐོར། དྲིལ་གསིལ་རོལ་མོ་སོགས་བཅས་ཚར་གསུམ། དེ་ནས་བཀྲ་ཤིས་ཀྱི་ཚིག་ཅི་རིགས་མེ་ཏོག་འཐོར་བ་བཅས་བྱས་ལ། གསུམ་པ་ནི། ཚོགས་ཡོད་ན་དེ་བཞིན་ལྷག་མ་གཏོང་བ་སྤྱི་བསྟབས་མཇུག་ཆོག་རྣམས་བྱའོ། ། ཡང་འདི་ཉིད་ཀྱི་མགོན་ཁང་ངམ་རང་གི་སྒྲུབ་ཁང་སྟེང་སོགས་ནས་ཐུག་ཁང་ངམ། ལྷ་བཙུགས་དོན་གཅིག་མིང་གི་རྣམ་གྲངས་དེ་འདྲའི་སྟེང་ཐུག་སྔར་ཡོད་དམ་གསར་བཙུགས་གང་ཡིན་ཀྱང་སྐབས་འགར་ཐུག་ཆོག་བྱེད་ཚུལ་རྒྱས་པ་ནི་གོང་བཞིན་ལ་འདོན་ཆ་འོག་ནས་འབྱུང་བ་བཞིན་ནམ། ཡང་ན་བདག་མདུན་སྦྱོར་དངོས་རྗེས་གསུམ་ཐོག་ཁ་དེ་ཉིད་དུ་རྒྱས་བསྡུས་ཅི་བྱེད་རིགཝ་པས་དཔྱད་ནས།
དངོས་གཞི་འདིའི་གཏོར་བསྔོ་བསྐང་བཤགས་བསྟོད་པ་སོགས་ཅི་རིགས་གྲུབ་རྗེས། ཐུག་ཁང་ལ་བདུད་རྩི་གཏོར་ལ། ཨམྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་ཐུག་ཁང་འདི་ཉིད་བྷྲཱུཾ་ལས་བྱུང་བའི་བསེའི་ཕོ་བྲང་དམར་པོ་གྲུ་བཞི་པ་རྒྱན་སྟ་བབས་དང་བཅས་པ། མཚན་ཉིད་ཐམས་ཅད་ཡོངས་སུ་རྫོགས་པ། དེའི་ཕྱི་ནང་ཀུན་ཏུ་ཡང་བསྟེན་པའི་དམ་རྫས། མཐུན་པའི་དམ་རྫས། བསྐང་བའི་དམ་རྫས་ལ་སོགས་པ་དམ་རྫས་རིགས་བསམ་གྱིས་མི་ཁྱབ་པས་གང་བ་རྣམས། བེག་གདོང་ལྕམ་དྲལ་འཁོར་དང་བཅས་པ་ཐམས་ཅད་མཉེས་པར་བྱེད་པའི་ནུས་པ་དང་ལྡན་པར་གྱུར།
དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར་ཨཱ་ཝརྟ་ཡ། ཨཱ་ཝརྟ་ཡ་ཧོཿཞེས་པས་བྱིན་གྱིས་བརླབས། དེ་ནས་རོལ་མོ་དབྱངས་དང་བཅས་པས། བྷྱོཿ བེག་གདོང་ལྕམ་དྲལ་འཁོར་བཅས་ལ། ། བསྟེན་པའི་དམ་རྫས་འབུལ་བ་ནི། ། ཐུག་ཁང་དམར་པོ་གཞལ་ཡས་ཁང་། ། བྷྲཱུཾ་ལས་བསྐྱེད་པའི་ཁང་བཟང་མཆོག །
གྲུ་བཞི་ཟངས་ཀྱི་སྒོ་བཞི་ལྡན། ། བྱི་རུའི་བ་གམ་བཞི་དང་བཅས། ། མཚན་ཉིད་ཀུན་རྫོགས་ཁང་བཟང་འདི། ། ལྕམ་དྲལ་འཁོར་དང་བཅས་ལ་འབུལ། ། ཁང་བཟང་འདི་ལ་བཞུགས་སུ་གསོལ། ། བཞུགས་ནས་བཅོལ་པའི་ཕྲིན་ལས་མཛོད། ། ཁང་བཟང་འདི་ཡི་ནང་དུ་ཡང་། ། ཐུག་དམར་རྒྱལ་མཚན་ལ་སོགས་པའི། ། བསྟེན་པའི་དམ་རྫས་སྣ་ཚོགས་དང་། ། གཡབ་དར་དམར་པོ་ལ་སོགས་པའི། །
འབོད་པའི་དམ་རྫས་སྣ་ཚོགས་དང་། ། དགྲ་བགེགས་བསྒྲལ་བའི་ཙིཏྟ་སོགས། ། གསང་བའི་དམ་རྫས་སྣ་ཚོགས་དང་། ། ཐུག་དམར་ལྕགས་རུའི་ཙིཏྟ་སོགས། ། དགེས་པའི་དམ་རྫས་སྣ་ཚོགས་དང་། ། ཤ་ལྔ་བདུད་རྩི་ལྔ་སྦྱོར་སོགས། ། གསང་བའི་དམ་རྫས་སྣ་ཚོགས་དང་། ། དམ་རྫས་རྒྱན་ལྡན་གཏོར་མ་སོགས། ། བསྐང་བའི་དམ་རྫས་སྣ་ཚོགས་དང་། ། གཞན་ཡང་མཆོད་པའི་བྱེ་བྲག་ནི། །
དངོས་དང་ཡིད་ལས་བྱུང་གྱུར་པའི། ། ཕྱི་ནང་གསང་བ་དེ་ཁོ་ནའི། ། མཆོད་པའི་བྱེ་བྲག་དཔག་མེད་རྣམས། ། ལྕམ་དྲལ་འཁོར་དང་བཅས་ལ་འབུལ། ། དམ་རྫས་རྣམས་ལ་བཞུགས་སུ་གསོལ། ། བཞུགས་ནས་བཅོལ་པའི་ཕྲིན་ལས་མཛོད། ། ཁང་བཟང་དེའི་སྟེང་ཤོད་ན། ། གཡག་དམར་ལུག་ལས་བྱུང་བ་ཡི། ། ཞེས་པ་ནས། དངོས་གྲུབ་མཐའ་དག་སྩལ་དུ་གསོལ་བར་གོང་བཞིན།
རྗེས་ཆོག་བཅས་བྱའོ། ། དེ་ལྟར་བྱས་པས་རུ་མཚོན་དེ་ལ་བསྟན་སྲུང་འགོ་ཞིང་ཆགས་པས་ལེགས་ཉེས་བཏང་འཛིན་འཕྲལ་དུ་འབྱུང་བས་རང་གཞན་ཀུན་ནས་བག་ཡོད་པར་བྱ་བ་ནི་གནད་ཀྱི་མན་ངག་གོ ། ཞེས་པ་འདི་ཡང་འདར་བན་རིག་འཛིན་རྡོ་རྗེས་མཛད་པའི་འདིའི་ཐུག་གསོས་ཆེན་མོའི་ཡི་གེའི་ལེགས་ཆ་རྣམས་བསྡུས་ནས་ས་སྐྱ་པ་ཀུན་བློས་རང་གཞན་ལ་ཕན་ཕྱིར་བྲིས།། །། PAGE * MERGEFORMAT 18 ཀུན་དགའ་བློ་གྲོས། གནོད་སྦྱིན་དྲེགས་པ་ལྕམ་དྲལ་གྱི་ཐུག་ཆོག་གཏུམ་དྲག་འོད་འབར། PAGE * MERGEFORMAT 19
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
