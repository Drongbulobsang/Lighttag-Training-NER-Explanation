གསུང་འབུམ། ཀུན་དགའ་བློ་གྲོས།
པོད ༢༤༧
༄༅། །༼ཁ་ཤོག་མི་གསལ་ཀྱང་དྲུག་ཅུ་མའི་སྐོར་དོགས་དྲི་ཞིག་འདྲ།༽
༄༅། །༼ཁ་ཤོག་མི་གསལ་ཀྱང་དྲུག་ཅུ་མའི་སྐོར་དོགས་དྲི་ཞིག་འདྲ།༽ ཨོཾ་སྭསྟི། གངས་ལྗོངས་འདི་ན་ས་སྐྱ་པའི། ། ལུགས་འདིར་བསྟན་པའི་བདག་པོ་ཞེས། ། རང་གིས་ཚིག་གཅིག་མ་བསྒྲགས་ཀྱང་། ། ཉི་ཤར་སྦར་མོས་མི་ཁེབས་ཞེས། ། གནའ་བོའི་རྒན་གཏམ་དེ་རེ་བདེན། ། འཛམ་གླིང་ཀུན་ན་དྲི་བཞོན་ལྟར། ། སྙན་གྲགས་གསལ་ལྡན་བསྟན་སྲུང་མཆོག ། གུར་མགོན་མངའ་བདག་ས་ལོ་ཆེ། །
མིན་ཞེས་ཤེས་ལྡན་སུ་སྨྲ་ནུས། ། དེའི་མགོན་པོའི་ཤོག་དྲིལ་དྲུག ། གཏེར་མའི་ཡ་གྱལ་དྲུག་ཅུ་པའི། ། མན་ངག་གབ་གསལ་མཛད་པ་ལ། ། ཚད་ལྡན་ཡི་གེ་གང་ལ་བརྟེན། ། ཞེས་པའི་དོགས་སློང་འདི་ཅི་ཞིག ། འཇམ་དབྱངས་ས་སྐྱ་ལོ་ཙཱ་བ། ། ཚད་ལྡན་མིན་ན་དེའི་རྗེས་འཇུག ། ཚད་ལྡན་ཡིན་གསུང་བཀའ་མིན་ནམ། ། ཤངས་ཙོར་ཕྱག་མཛུབ་ཚུགས་ཞུས་ན། །
ས་ལོའི་ཚ་གཏོགས་ཧ་ཅང་ཀྱང་། ། ཁ་འཆལ་སྐྱོན་ཡོད་བཟོད་པར་གསོལ། ། ཞེས་ཁ་འཆལ་བ་ཁོས་རང་མཚང་རྗེན་པར་བསྟན་ནས་དོན་ལ་མགོན་པོ་དྲུག་ཅུ་པའི་སྦྱོར་དངོས་རྗེས་གསུམ་དག་རུང་མ་དག་རུང་། ས་ལོ་ཆེན་པོའི་གསུང་དགྲ་བགེགས་གནད་གཅོད་ཀྱི་སྤུ་གྲི་འདི་ནི་རྩ་བར་འཛིན་དགོས་ཀྱང་སྦྱོར་བ་དེས་འཐུས་པར་བྱས་ཤིང་། དངོས་གཞིའི་ངག་འདོན་ལས་ས་སྐྱ་ལོ་ཙཱ་བའི་དངོས་དབོན་སྔགས་འཆང་ཆོས་ཀྱི་རྒྱལ་པོ་ས་སྐྱའི་རྗེ་བཙུན་གོང་མའི་ཆོས་སྲིད་སྙིགས་དུས་སྤེལ་བསྟན་ལ་འགྲན་བྲལ་དེ་འདྲ་ལའང་གཞན་ནས་དགའ་སྡུག་སྣ་ཚོགས་བྱེད་འདུག་པས་འཕགས་པའི་མཛད་པ་དང་པོ་སྐྱེ་བའི་སྣང་ཚུལ་ལ་ཅི་ཡོད་ཅེས་ཟོམ་མེ་བཞག་ན་སྡིག་པ་མི་གསོག་པ་ཙམ་རྒྱུ་མཚན་དུ་བྱས་ནས་སྔགས་འཆང་དེ་ཉིད་ཀྱི་ཕྱག་ལེན་ཞིབ་ཆའི་མཆན་བཀོད་དང་། དཔལ་ས་སྐྱ་རང་དུ་གཏོང་ཚུལ་གྱི་དེབ་ཕྱག་དྲེག་འབྱར་བའང་ཡོད། རིགས་སྲས་གྲགས་པའི་མཚན་ཅན་གྱི་ལྷན་ཐབས་དང་། འཇམ་མགོན་ཨ་མེས་ཞབས་ཀྱི་དྲིས་ལན་ལོག་རྟོགས་འཇོམས་པའི་ལྷ་དབང་རྡོ་རྗེ་ན། དམ་པ་ཀུན་དགའ་གྲགས་ཀྱི་ཡིག་རྙིང་ཁུངས་སུ་དྲངས་པའི་ལེགས་བཤད་མཁས་པས་རྒོལ་བར་བྲལ་བ་ཡོད་པས་སྐུ་དྲིན་ལ་ཚད་མེད། འོན་ཀྱང་ས་སྐྱ་པ་ཀུན་བློ་རང་ནི་ཚད་ལྡན་ཡི་གེ་གང་ལ་བརྟེན།
དེ་དང་མཐུན་པའི་ཕྱག་ལེན་ཡོད་ལགས་སམ་གསུང་བ་འདི་ལ་ལན་འདི་སྐད་ཞུ་སྟེ། ཚད་ལྡན་ཡི་གེ་ས་ལོའི་གསུང་ལ་བརྟེན། ། དེ་དང་མཐུན་པའི་ཕྱག་ལེན་མགོན་དེས་མཛད། ། ཞུས་ན་དམ་པ་ཀུན་དགའ་གྲགས་ཀྱི་ཡིག་རྙིང་རང་མི་དགོས་འདྲ། གང་ལྟར་ཆོ་ལོ་སྨྲ་བ་ས་སྨྱོན་ཀོ་ཆག་པའི་ཚ་བོ་ཀུན་བློ་ཁོ་རང་གི་ལུགས་ཡིན་པས་བཟང་ངན་གང་དུའང་མ་སེམས་ཤིག དགོས་དོན་སྙིང་པོ་རང་འདི་ནས་ཡིན་པས་ཉོན་ཨང་། ཐོག་མར་སྔོན་འགྲོ་གཏོར་སྔགས། ཨོཾ་སརྦ་སོགས་ལ་མཆོག་སྦྱིན་ཕྱག་རྒྱའི་མཐར་སེ་གོལ་གཏོགས་པ་ཚར་གསུམ་ཡིན། དེ་ནས་རྔ་བརྡུངས་ནས་གང་ཞིག་འབྱུང་པོ་ནས། གཞན་དུ་དེངས་བར།
འདས་དང་མ་བྱོན་མ་ཞེས་རྒྱུད་ཚིག་མགོན་བསྐུལ་དེ་ལ་བླ་མ་གོང་མའི་གསུང་གདངས་ཡོད་ཀྱང་ཡི་གེ་ལག་ནས་འདྲི་ཤེས་པས་གསུང་རྒྱུན་ངག་ལ་ལྟོས་དགོས། རོལ་མོ་ནི་སྦྲཾ་སྦྲཾ་ཞེས་པའི་དང་པོ་བཅོལ་དང་། གཉིས་པ་ལེན་ཡིན་པས་བཅོལ་ལེན་ཟེར། དེ་ནས་གཅིག་གཉིས་གསུམ་བཞི་ལྔ་དྲུག་བདུན། གཅིག་གཉིས་གསུམ་བཞི་ལྔ་དྲུག་བདུན། གཅིག་གཉིས་གསུམ་བཞི་ལྔ་དྲུག་བདུན། གཅིག དེ་ནས་ཇེ་མྱུར་ལ་བཏང་སྟེ། སརྦ་བིགྷྣཱན་གཙྪ། ཨོཾ་སུམ་བྷ་སོགས་ཧཱུྃ་བཞི་མ་ཀུན་རིག་སྲུང་འཁོར་སྐབས།
སོགས་ནས་འབྱུང་བ་དང་། ཨོཾ་ཤྲཱི་མ་ཧཱ་ཀཱ་ལ་སོགས་ཤཱ་ས་ན་ས་ལོའི་ཞུ་དག་ནི་སྒྲ་གཞུང་གི་མཚམས་སྦྱོར་དང་མཐུན། ཧཱུྃ་ཧཱུྃ་ཡོད་པ་འདི་ངེད་རང་ལ་ནི་ནུས་པ་ཆེ་ངེས་མྱོང་བ་ཞིག་བྱུང་། ཨུ་པ་ཧཱ་རི་སོགས་རྒྱུད་དང་གོང་མའི་གསུང་སོར་བཞག་ཡིན་པས་གང་བྱས་ཀྱང་འདྲ་ཡོང་། རོལ་མོ་ཇེ་མྱུར་དེ་ལ་ཆེམ་རྡུང་ཟེར། སྔ་མོ་གཤོག་པ་ཆིག་རྡེབ་རང་ཡིན། དེང་སང་ཕན་ཚུན་རྡེབ་པ་འདི་སུའི་ཐོག་ལ་བྱུང་ནི་རྒྱུས་མེད། ཇེ་མྱུར་ལའང་མི་གཏོང་བར་གློ་བུར་མྱུར་བ་འདི་ནི་མགྱོགས་ཇུས་རང་ཡིན་འདྲ་ཡང་རང་རེ་སློབ་དཔོན་བཟང་དྲེགས་སློབ་ཕྲུག་རྦབ་ཤོར་འདི་ལས་མེད་དཀར་དུང་སྒང་དུང་ཞེས་ཐོས་བརྒྱུད་ལྟར་ཡིན། ཆེམས་བརྡུངས་རྫོགས་ནས་སྦྲཾ་སྦྲཾ། གཅིག་གཉིས་གསུམ་བྱས།
གཅིག་གཉིས་གསུམ་བྱས། ཟེར་མཁན་འདི་རིགས་ལ་གསུམ་རྡེབ་ལེན་ཅན་ཟེར། དེ་རྫོགས་ནས་རྔ་རོལ་བཞག གནས་ཡོ་བྱིན་རླབས་དགྲ་བགེགས་གནད་གཅོད་ཀྱི་གཞུང་ལྟར་མཛད། རང་གི་བསམ་ཚོད་ལ་ནི། བདག་བསྐྱེད་ཀྱེ་རྡོར་ལམ་དུས་མཛད་ན་ཀྱེ་རྡོར་གནས་ཡོ་བྱིན་རླབས་ཀྱིས་ཀྱང་ཆོག་བསམ་རུང་། ཕྱག་ལེན་གོང་བཞིན་ཡིན་པས། དྷརྨ་ར་ཎིའི་དུང་ལ་མི་མཛད། སྐྱབས་འགྲོ་ནས་དཀྱིལ་འཁོར་བསྡུ་བའི་བར་ལམ་དུས་རྒྱས་འབྲིང་གང་རུང་བྱས་ཀྱང་ཆོག བྲག་རྫོང་ལས་ཀྱང་ལོས་འཐུས་ཀྱང་།
ཕྱག་ལེན་ལ་ལམ་དུས་རྒྱས་པ་དང་བྲག་རྫོང་མ་བྱས་ན་ཡི་གེ་བཅུ་གཉིས་མ་དང་བདུན་མ་ཤིབ་བུ་ཕྲེང་འཁོར། ཤཱ་ས་ན་ཤིབ་བུ་རྒྱུན་བཞིན་ཕྲེང་འཁོར་གྱི་ཕྱེད་སླེབ་པ་དང་འུར་འདོན་བྱས་ནས་ཕྱེད་པོ་དེ་ལ་བྱེད་མ་ཁ་ཁ་ནས། བྱད་མ་དེ་ན་མེ་ཀེ་ན་མཱ་ར་ཡ་ཧཱུྃ་ཕཊ་ཅེས་སྤེལ་ཚིག་སྦྱོར་བྱེད་མ་ཞེས་པ་སྤྱི་ཚིག་ཡིན་པས་ཕན་ཐོགས་བྱེད་མ། གནོད་པ་བྱེད་མ་བཏང་སྙོམས་བྱེད་མ་གསུམ་གར་ལོས་འཇུག་འདུ་ཤེས་ཀྱི་དབང་གིས་ད་ལམ་བྱེད་མ་ནི་བསྟན་བཤིག་བྱེད་མ་རྦོད་གཏོར་དུག་སྦྱོར། དམག་ཇག་སོགས་མི་འཚམས་པ་བྱེད་མའམ་གཟུགས་མེད་ནག་ཕྱོགས་པ་རྣམས་ཀྱིས་གདུག་རྩུབ་དངོས་ཤུགས་གང་བྱེད་མ་རྣམས་ཡིན། མ་ཞེས་སྦྱོར་དགོས་པ་ནི། མ་གཞི་རང་ནས་ཞེས་ཕལ་སྐད་ལ་གྲགས་པ་ལྟར་གནོད་པའི་གཞི་ལ་རང་ཡིན་པས་ཚིག་སྡུད་བྱས་ནས་བྱེད་མ་ཁ་ཁ་སོགས་ཡིན་ཀྱང་འགྲེང་བུ་མེད་པའི་བྱད་མ་བྲིས་པ་མང་བས་བྱད་དང་སྦྱོར་རྩུབ་ལྟ་བུ་ལའང་འཇུག གང་ཡང་མི་ཤེས་པ་རྣམས་དེས་ལ་ཞིབ་ལྟ་མི་བྱེད་པར་བྱེ་མ་ཁ་ཁ་ཟེར་མཁན་ཡང་འདུག་པས། ཅི་ཡང་མེད་པའི་བསྒོམ་ཆེན་གྱིས། ། ཕྱིན་ཡང་ཕན་གནོད་གང་ཡང་མེད། །
ཅེས་པའི་གྲས་སོ། ། བྷ་ཡ་ན་ཚར་གསུམ། དམོད་པ་སོགས་བྲག་རྫོང་ལ་སྔགས་འཆང་ཆེན་པོས་མཛད་པ་སྲུང་འཁོར་བསྡུས་ནས་གཏོར་བསྔོ་ཆེན་མོའི་ཀྱེ་རྡོར་བདེ་མཆོག་གཏོར་བསྔོ་རྒྱུན་བཞིན་གུར་ལྷ་བརྒྱད་ལ་བཟློག་དཀྱིལ་ཨོཾ་བཛྲ་ཨ་མྲྀ་ཏས་བསངས་བ་སོགས་དྲུག་ཅུ་པའི་གཞུང་བཞིན། ཞལ་ནས་ལས་མགོན་རྫོགས་པར་གཏོར་བསྔོ་ཆེན་མོ་བཞིན། བྲན་བདུད་དྲུག་ཅུ་པའི་གཞུང་བཞིན། བསྟོད་ཕྲིན་ཤླཽ་ཀ་རེ་ལ་དྲིལ་གསིལ་རེ། དཀར་བདུད་ནས་གཞི་བདག་གཏོར་བསྔོའི་བར་གཏོར་བསྔོ་ཆེན་མོ་བཞིན། ཡིག་བརྒྱ་སོགས་སྔགས་གྲངས་དྲུག་ཅུ་པའི་མཆན་དང་ངེད་རང་གི་ལྷན་ཐབས་བཞིན་བཟླས་མཇུག་མཆོད་པ་ཕྲིན་བཅོལ་བཤགས་པ་བཅས་གཏོར་བསྔོ་ཆེན་མོ་བཞིན། བཤགས་པ་གཅིག་གམ་གསུམ་གང་བྱས་ཀྱང་ཡོང་། བསྐང་རྫས་བྱིན་རླབས་དྲུག་ཅུ་པའི་གཞུང་ན།
བསྐང་གསར་དང་ཅུང་ཚིག་མི་འདྲ་བ་ཡོད་པ་བཞིན་བྱེད་སྐབས་བཅོམ་དུང་གསུམ་ཐོས་བརྒྱུད་བཞིན། རོལ་མོ་བཅོམ་པ་ཞེས། སྦྲཾ་སྦྲཾ་སྦྲཾ། འཕར་བླངས་པ་གསུམ། ཆེམས་བརྡུང་སྦྲཾ་ཞེས་འཕར་ཆེན་གཅིག་གཉིས་གསུམ་རྣམས་འཕར་ཆུང་ཡིན། སྦྲཾ་འཕར་ཆེན་གཅིག་གཉིས་གསུམ་བྱས། གཅིག་གཉིས་གསུམ་ཇེ་མྱུར། ཆེམས་བརྡུང་ཡིན་ཀྱང་ཕལ་ཆེར་བཞི་བྱས་ཟེར་བ་མང་། རྗེས་མ་དེའང་གཉིས་ནས་ཇེ་མྱུར་བྱས་པར་གོ་བ་མང་། ཆེམས་བརྡུང་རྫོགས་ནས་སྦྲཾ་སྦྲཾ།
གཅིག་གཉིས་བྱས། གཅིག་གཉིས་ཞེས་ཉེས་བརྡེག་ལེན་མེད་འཕར་ཆེན་ཡིན། དེ་ནས་སྭ་རིང་རོལ་མོ་འཕར་ཆེན་དེ་ལ་ཅི་ཡང་མི་ཟེར། སྦྲཾ་སྦྲཾ་གཅིག་གཉིས་བྱས་གཅིག་གཉིས་ཞེས་འཇོག བུ་དབྱངས་གཉིས་ལ་འཕར་མེད་ཉིས་བརྡེག ཧཱུྃ་ཆོས་ཉིད་ནས། མཆོད་པའི་གནས་ལ་ཚིག་རོལ། ཚིག་རོལ་ཟེར་རྒྱུ་འདི་དུས་ཕྱིས་བྱུང་ཕྲོ་རང་ཡིན་འདུག་ཀྱང་འདི་ནས་བྱུང་བཤད་རྒྱུ་མི་འདུག རོལ་ཡིག་གི་དགོངས་པ་ནི་རྔ་ཚིག་ལེན་པ་ཡིན་པས། ད་ལྟ་ཡུལ་ཆེན་བན་ཚང་པའི་འདི་ཡིན།
དེ་བཞིན་ཚིག་རོལ་ཀུན་ལ་འགྲེ། གཞུག་ནས་དགྲ་བགེགས་ལ་ཚིག་རོལ་ལྷ་མོའི་སྤྱན་འདྲེན་ཆོས་དབྱིངས་མ་དང་པོར་ཕུར་དབྱངས། དེ་དང་གཉིས་མེད་རོལ་མོ་སྦྲཾ་སྦྲཾ་གཅིག་གཉིས་བྱས་གཅིག་གཉིས་གཉིས་པའི་དབྱངས་དེ་བས་མྱུར་ཙམ་རོལ་མོ་འདྲ་གསུམ་པོ་དེ་བས་ཀྱང་མྱུར་བ་རོལ་མོ་འདྲ། ཡབ་གཅིག་ལྷ་ཆེན་ནས་འདུར། དམ་ཉམས་སོགས་ཚིག་དགུ་ལ་རོལ་མོ་རེ། བརྩེ་བར་སོགས་ལ་ཚིག་རོལ། ལྷ་མཆོག་མའི་དབྱངས་རིང་གཉིས་ལ་ཉིས་བརྡེག་འཕར་མ། མྱུར་མགྱོགས་སྡེ་བརྒྱད་ཛར། གསུམ་བརྡེག་ལེན་མེད། དམ་ཉམས་སོགས་ལ་གོང་བཞིན།
སངས་རྒྱས་བསྟན་པ་བསྲུང་ཕྱིར་ལ་ཚིག་རོལ། པུ་ཏྲ་ལ་དད་པ་དང་ནི་ལ་གསུམ་བརྡེག་ཆུང་བཞི་སྦྲཾ་ཐེ་བའི་དགུ་བརྡུང་ཡིན་ཀྱང་བཅུ་དཀྲོལ་བ་འགྲིག དེ་འཕྲོས་ཚིག་རྐང་དྲུག་གི་དབྱངས་རོལ་འདྲ། དཀར་བདུད་སྤྱན་འདྲེན་དབྱངས་ལ། རོལ་མོ་ཉིས་བརྡེག་ལེན་མེད་འཕར་མ། རྗེས་མའི་གཉིས་ནས་ཇེ་མྱུར་ཆེམས་བརྡུང་སྦྲཾ་གཅིག་གཉིས་ཟེར་འཇོག་རྒྱུ་ཡིན་ཀྱང་གཅིག་གཉིས་གསུམ་བྱས་ཀྱང་འགྲིག མཚན་ཉིད་ལྡན་པའི་སོགས་ལ་ཧཱུྃ་བྷྱོཿ འགོར་ཡོད་པ་གསུང་རྒྱུན་ཡིན་ཚིག་རོལ་ཆེམས་རྡུང་། སྦྲཾ་སྦྲཾ་གཅིག་གཉིས་གསུམ་བྱས། གཅིག་གཉིས་གསུམ་བྱས།
གཅིག་རོལ་བསྐོར་འཕར་འཕྲོས་ལ་འཇོག་པར་འབེབས་ཟེར། འབུལ་སྔགས་ཕྱི་ནང་མཆོད་ཕྲིན་རྒྱུན་བཞིན། ཡིག་རྙིང་དང་དགྲ་བགེགས་གནད་གཅོད་གཉིས་ན་མཐུན་པར་ལིང་ཆུང་དྲུག་ཅུ་རྩ་བཞི་གྲངས་དེ་མཚུངས་མཐེབ་སྐྱུར་བཅས་ལ་དགུག་གཞུག་བྱ་བར་གསུང་ཡང་། ཕྱག་ལེན་ལ་ལིང་ཆུང་དྲུག་ཅུ་རྩ་བཞི་ལ་དགུག་གཞུག་དཀྱུས་བཞིན་ཚར་གསུམ། ལྷ་དབྱེ་ཚར་གཅིག དེ་ནས་སློབ་དཔོན་གྱི་གཡས་གྲི་གུག གཡོན་དེར་བཏགས་དར་ནག་བཟུང་ནས་འཆམས་སྟངས་བྱེད་དུས་ཕྱིས་གཡོན་གྱི་དར་ནག་ལ་རི་དྭགས་ཀྱི་རྣ་བ་ལྟར་བྱེད་པ་འདི་བྱུང་ཕྲོག་ཡིན་སྔར་མེད། རོལ་མོ་ནི་སྦྲཾ་སྦྲཾ་གཅིག་གཉིས་གསུམ་གྱི་འཆམས་ཚུལ་ནི་སྦྲཾ་ལ་མདུན་དུ་མནན། སྦྲཾ་ལ་བཏེག གཅིག་ལ་ལག་གཡས་གཡོན་དུ་གཡབ།
གཉིས་ལ་ལག་གཡས་འཕྱར། གཡོན་ལྟེ་བའི་ཐད་ཀར་གྱེན་བསྟན། གསུམ་ལ་ལག་གཉིས་གཡས་སུ་བརྐྱངས། དེ་ནས་གཅིག་གཉིས་གསུམ་བཞི་ལྔ་དྲུག་བདུན་ལ་ཡང་པད་སྔོན་འགྲོའི་གཡས་གནོན། ཡང་པད་སྔོན་འགྲོའི་གཡོན་གནོན། ཡང་པད་སྔོན་འགྲོའི་དབུས་གནོན། གཅིག་ཅེས་མདུན་དུ་ལག་པ་བཞག དཔང་གཟུགས་དང་འདས་དང་མའི་འདུར་གདངས་གཅིག་པ་ཡིན། དཔང་གཟུགས་ལ་རྡོ་རྗེ་འཆང་གི་བཀའ་མ་བཅག་ནས་མྱུར་ཏུ་གཏོང་། འདས་དང་མར་གཡས་པ་གྲི་གུག་དགྲ་སྲོག་གཅོད་ལ་གྲི་གུག་བསྐོར་ཞིང་འཕྱར།
གཡོན་པ་གདུག་པའི་ཁྲག་བཀང་གསོལ་ལ་གཡོན་པ་བསྐོར་ཞིང་ཐུགས་ཀར་བསྡུ། གང་ཞིག་དཀོན་མཆོག་ནས་མྱུར་དུ་གཏོང་། གཉིས་གའི་རོལ་མོ་སྦྲཾ་སྦྲཾ་གཅིག་གཉིས་སོགས་ཡིན་ཀྱང་གོང་གི་བཅོམ་ལེན་དང་གསུམ་པོ་དེ་མེད་པས་ཅུང་མི་འདྲ་བདུན་བརྡུང་གསུམ་ཆེ་གཅིག་ཡིན། འཆམས་ཚུལ་འདྲ། དཔལ་ལྡན་མགོན་པོ་ནས་འདུར། ཕྱག་གཡས་ཚིག་རོལ་ལ་ལག་གཉིས་གཡས་མདུན་ལ་བསྐོར་གཅིག་ལ་གཡས་གཡོན་ལ་གཡབ། གཉིས་ལ་གཡས་འཕྱར། གཡོན་ལྟེ་ཐད་གྱེན་བསྟན། གསུམ་ལ་ལག་གཉིས་གཡས་སུ་བརྐྱང་། དགུ་བརྡུང་ལ་ཡང་པད་གཅིག་ལ་གཡོན་གཡབ།
གཉིས་ལ་གཡས་འཕྱར། གཡོན་ལྟེ་ཐད་གྱེན་བསྟན། གསུམ་ལ་མདུན་དུ་འཇོག་པ་འོག་མ་ཀུན་ལ་རིགས་འགྲེ། གཡོན་པ་ཐོད་པ་ནས་འདུར། འཇིག་རྟེན་གསུམ་པོ་ལ་ཚིག་རོལ་དགུ་རྡུང་། ཤིན་ཏུ་ནས་འདུར། དི་ན་མེ་ཀེ་ལ་ཚིག་རོལ་དགུ་རྡུང་། མ་ར་ནས་འདུར། གསུང་རྒྱུན་ལ་ཡོད་པའི་མ་གཡེལ་ད་ལྟ་ཉིད་དུ་མཛོད། བཅོལ་པའི་ཕྲིན་ལས་བསྣན་པ་ལ་ཚིག་རོལ་དགུ་རྡུང་།
རྣམ་ཤེས་སྤོར་དམིགས་གྲི་གུག་གྱེན་བསྟན་ལིངྒ་འོག་མ་རྣམས་ཀྱི་རྐང་རྩེ་ནས་བཟུང་གྱེན་སྟབས་སུ་གཏུབ་པ་དང་། དཀར་དུང་དྲག་དུང་། དུང་ཆེན་ལ་ཏིལ། ཕལ་ཆེར་གཏུབས་ཚར་བ་དང་དྲག་དུང་གོང་བཞིན། ཞྭ་ཕུད་གྲི་གུག་ལིང་སྣོད་སྦྲགས་མ་ཐོག་ནས་སྦྲཾ་སྦྲཾ་གཅིག་གཉིས་ལ་དབུས་སུ་བཏེག གསུམ་བཞི་གཅིག་གཉིས་ལ་གཡས་སུ་བཏེག གསུམ་བཞི་གཅིག་གཉིས་ལ་གཡོན་དུ་བཏེག གསུམ་བཞི་གཅིག་ཞེས་མདུན་དུ་བཞག ཧཱུྃ་ཕྱི་ནང་སོགས་ཝཱ་ཡ་ཝཱ་ཡ་ལ་དབུས་སུ་བཏེག ཧཱུྃ་དང་བའི་སོགས་ཝཱ་ཡ་ཝཱ་ཡ་ལ་གཡས་བཏེག
ཧཱུྃ་ཤ་ཁྲག་སོགས་ཝཱ་ཡ་ཝཱ་ཡ་ལ་གཡོན་དུ་བཏེག ཧཱུྃ་ལྷ་ཚོགས་སོགས་ཝཱ་ཡ་ཝཱ་ཡ་གཅིག་གི་གཉིས་སོགས་དབུས། གཡས་གཡོན་དབུས་རྣམས་ལ་བྱེད་ཚུལ་གོང་བཞིན། ཆེམས་བརྡུང་ལ་ལིང་རོ་མཆོད་དཔོན་ལ་སྤྲད། སྒང་དུང་རང་རྡོ་རྗེ་ཐུགས་ཀ དྲིལ་བུ་རྒྱུན་ཆགས། བཟློག་དཀྱིལ་མདུན་གྱི་གཏོར་ཐེབ་ལྔ་ཚར་གཅིག་ཏུ་བླུག མཐེབ་སྐྱུ་ཤ་བཅས་རེ་ཡང་བཅུག་པ། ཁྲག་ཆང་གིས་སྦྱངས་ཚར་བ་དང་གསུམ་བརྡེག་ལེན་ཅན་བྱས་ནས་རྔ་རོལ་བཞག ཨོཾ་ལ་ལག་གཡས།
ཨཱཿལ་གཡོན། ཧཱུྃ་ལ་གཉིས་ག ཧོ་ལ་བྱ་ཁྱུང་ཕྱག་རྒྱ་བསྟན་པ་ཚར་གསུམ། རྡོ་རྗེ་ཐལ་མོ་ཁ་ཕྱེའི་མཐར་སེ་གོལ་གཏོགས་པའི་ཤཱ་ས་ནས་ཚར་ལྔ། ཨོཾ་ཧཱུྃ་ཤྲཱི་ཡེ་ལྷ་མོ་ལ་ཞལ་གྱི་གཏོར་སྔགས་ཨ་ལི་རུ་རུ་འཐུད་པ། ཨོཾ་མ་ཧཱ་ཀཱ་ལ་ཡཀྵ་མུཙྪ་སོགས་འབུལ་སྔགས་ཚར་རེ། མཚན་སྔགས་གཅིག་སྔོན་འགྲོའི་ཕྱི་མཆོད་ཕྱག་རྒྱ། ཨོཾ་ཨཱཿཧཱུྃ་ལ་མཐེབ་སྲིན་གྱིས་ནང་མཆོད། རྡོ་རྗེ་ཐུགས་ཀ དྲིལ་བུ་རྒྱུན་ཆགས།
རྔ་རོལ་སྒང་དུང་སྦུབ་ལ་དཔལ་རྡོ་རྗེ་སོགས་ཕྲིན་བཅོལ་ཚར་རོ། ། ཆེམ་བརྡུང་རྫོགས་ནས་སྦྲཾ་གཅིག་གཉིས་ཞེས་དྲིལ་གསིལ་དུང་རྔ་རོལ་འཇོག་པ། ཚར་བཅུ་གསུམ་ལ་ལིང་རོ་མཐེབ་ཀྱུ་འབུལ་སྣོད་གཏོར་ཏེབ་ལྔ་ཚར་གཉིས་རེས་མོས་དང་གཡས་གཉིས་གར་འབུལ་མི་རེ་དགོས། བཅུ་གཉིས་པའི་ལྔ་ཚར་ཕུལ་ཚར་ནས་བཤལ་ཆུ་གཏོར་ཏེབ་གཅིག་ནས་གཅིག་ལ་བླུག ཚར་རིམ་ཕྱིར་ལ་གཏོར་ཏེབ་བསྡུད། བཅུ་གསུམ་པ་ཡང་རིགས་འགྲེ། བཅུ་གསུམ་པའི་ཆེམ་བརྡུང་མཐར་སུམ་བརྡེག་ལེན་ཅན་བྱས་ནས་རྡོར་དྲིལ་རྔ་རོལ་བཞག བདུད་རྩི་ལྔ་མཆོད། ཁྲག་གི་མཆོད་ཡོན་ནས་ཤ་རུས་ཞལ་ཟས་བར་གདངས་ལ་ཐལ་སྦྱར། མཚན་སྔགས་ལ་པད་སྐོར།
རང་སྔགས་ལ་སོ་སོའི་ཕྱག་རྒྱ། སྭཱཧཱ་ལ་སེ་གོལ་ཕྱིར་གཏོགས་ནང་གཏོགས་ཡིན། དེ་ནས་བཅོམ་བརྡུངས་བཅོམ་རོལ་སུམ་བརྡེག་ལེན་ཅན་གྱི་བཅོམ་དུང་རྗེས་མའི་ཆེམས་བརྡུང་སྒང་དུང་ལ་རྐང་གླིང་འབུད། དྲིལ་བུ་དམ་ཚིག་དབྱངས་རོལ་རྫོགས་ནས་ཆེམས་བརྡུང་སྒང་དུང་རྐང་གླིང་གི་གཡབ་དར་གསུམ་བརྡེག་ལེན་ཅན། དེ་ཕྱིར་འདུར་གདངས་གསུམ་བརྡེག་ལེན་ཅན་བསྡུས་པ་རེ་དང་། རྗེས་མར་ཆེམས་བརྡུངས་སྒང་དུང་གསུམ་བརྡེག་ལེན་ཅན་རྒྱས་པ་བྱས་ནས། ནག་པོ་མཆོད་རྟེན་གྱི་རྡོ་རྗེ་བྲག་ཆེན་ལ་དབྱངས་སམ་ཚིག་རོལ་ལམ་ཤུར་མ་གང་གཏོང་ཡང་ཀྱེ་བོས་རྫོགས་བར། དེ་ནས་སྤྱན་འདྲེན་མེད་པའི་སྒོས་བསྐང་ངམ་ཐུགས་དམ་མ་མགོ་དབྱངས། ཤུར་མ་སོགས་ཡིན་ཀྱང་རེ་ཞིག་མཁོ་བྱེད་མེད། གཞུང་རང་ན་རྒྱས་པར་བདུད་རྩི་ལྔ་མཆོད།
བསྡུ་ན་མགོན་པོ་འཁོར་དང་སོགས་ནས་སྒྲུབ་ཅིང་རྟག་ཏུ་ཁྱེད་མཆོད་དོ་བར་བྱས་ནས། བསྟོད་པ་གཏོར་རྫོང་རྡོ་རྗེའི་གླུ་བཀྲ་ཤིས་སྨོན་ལམ་གྲུབ་ནས་ཀྱེ་བོས་སོགས་གསུང་པ་ཞལ་གཅིག་གི་ལུགས་ཡིན། ཆོ་ག་ལྷག་ཆད་མེད་ཕྱིན་རྒྱས་བསྡུས་རང་སྐབས་སུ་གང་བབ་ཡིན་པ་གསང་སྔགས་ཟབ་མོའི་དཀྱིལ་འཁོར་སྒྲུབ་མཆོད་ནས་བཟུང་གཏོར་བཟློག་བར་རྒྱུད་དང་རྒྱ་བོད་གཞུང་ཀུན་མཐུན་པས། སྔོན་འགྲོ་གཏོར་མ་གནས་ཡོ་བྱིན་རླབས་གཞུང་བཞིན། བྲག་རྫོང་མ་གཏོར་བསྔོ་ཆེན་མོའི་ཀྱེ་རྡོར་བདེ་མཆོག་བཟློག་དཀྱིལ་སྒྲུབ་པ། བྲན་བདུད་བཅས་སྔགས་གྲངས་གཞུང་མཆན་བཞིན། གཏོར་བསྔོ་ཆེན་མོའི་བཟླས་མཇུག་གི ཕྱི་མཆོད་ནང་མཆོད་ཕྲིན་བཅོལ་བཤགས་པ་གཅིག་གམ་གསུམ་བསྐང་རྫས་བྱིན་བརླབས་ནས་བཟུང་འབུལ་སྔགས་མཆོད་ཕྲིན་རྫོགས་བར་བསྐང་རྫས་བྱིན་བརླབ་ནས་བཟུང་འབུལ་སྔགས་མཆོད་ཕྲིན་རྫོགས་བར་བསྐང་གསར་སོར་བཞག བསྒྲལ་མཆོད་སྐོར་གཞུང་མཆན་ནང་བཞིན། འབུལ་ཚན་བཅུ་གསུམ་བྱས་ནས་བསྟན་སྲུང་རྒྱ་མཚོ་མཆོད་སོགས།
བསྐང་གསར་བཟློག་པ་རྫོགས་བར། དྲག་བསྐུལ་ཡོངས་རྫོགས་སམ་ཡང་ན་དུས་གསུམ་རྒྱལ་བ་གཅིག་པུ། སྔགས་དབྱངས་བསྟོད་པ་རྔམ་རབ་གང་རུང་གཏོར་རྫོང་གཏོར་གླུ། བཀྲ་ཤིས་སྨོན་ལམ། རྗེས་ཆོག་ལ་དམ་ཚིག་པ་རང་ལ་ཐིམ། རང་ནག་པོ་ཆེན་པོར་གསལ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དགེ་བ་འདི་ཡིས་མྱུར་དུ་བདག ། གུར་གྱི་སོགསྎ །
བགེགས་དང་ལོག་པར་འདྲེན་པ་སོགས། དགེ་བ་འདི་ཡིས་ནམ་མཁའི་མཐའ་ཀླས་མན་ཆད་རྒྱུན་བསྐང་བཞིན་ཡིན་པས་འདི་ཙམ་གྱིས་ཀྱང་ཆོག་པ་ལྷག་ཆད་མེད་པའི་དོན་ཚང་། ༈ །ས་སྐྱ་རང་ན་ནི་མདོས་ཆུང་ལ་དུས་གཏོར་ཆེན་མོ་བསྲེས་ནས། དེ་ཝཱི་ཀོ་ཊ་དང་འཇམ་རྡོར་ཆོས་ཉིད་མ་རྣམས་མི་དགོས། ཉེར་དྲུག་ལ་ནག་པོ་མཆོད་རྟེན་ལས་བསྐང་གསར་མེད་པའི་ཉེར་དྲུག་དུས་གཏོར་ཡིན། བཀའ་བསྒོའི་འདོད་པའི་དོན་རྣམས་མྱུར་དུ་སྒྲུབ། བཅོལ་པའི་ཕྲིན་ལས་འགྲུབ་པར་མཛོད་ཀྱི་རྗེས་སུ་རྔ་ཕྱིར་བསྒྱུར་དང་བཅས་སྦྲཾ་སྦྲཾ་གཅིག་གཉིས་གསུམ་དགུ་བརྡུང་གཅིག གཅིག་གཉིས་གསུམ་ཞེས་བཞག་ནས། ཧཱུྃ་བསེ་མགོན་སོགས་ཚིག་རོལ་དགུ་རྡུང་། ཧཱུྃ་དུས་གསུམ་སོགས་རོལ་མོ་འདྲ།
བྷྱོཿགསོན་ཅིག་སོགས་རོལ་མོ། ཧཱུྃ་ཆོས་སྐྱོང་སོགས་རོལ་མོ། ཧཱུྃ་དམ་ཅན་སོགས་རོལ་མོ་བྱས་ནས་ཉེར་བདུན་ལ་རྔ་ཤོན། གཞན་ཆེམས་བརྡུང་དྲག་དུང་ཆེམས། གསུམ་བརྡེག་ལེན་ཅན་དུས་གཏོར་སོ་སོའི་བསྟོད་པ་གང་ཡིན། ཉེར་དགུ་ཀྱེ་བོས་དང་མོན་བུ་པུ་ཏྲ་བཞག རྐྱེན་ངན་རྦོད་གཏོང་མེད་པར་མཛོད་ལ་བཟློག་རོལ་དགུ་བརྡུང་གཅིག བཟློག་པ་གཅིག་བཤགས་པ་རྫོགས་ནས་སྔགས་དབྱངས་བསྟོད་པ་ཕུར་སྲུང་མཇུག་གསུམ་བརྡེག་ལེན་ཅན་གཏོར་རྫོང་གཏོར་གླུ་སོགས་གོང་བཞིན་བྱས་ནས་ས་སྲིབ་སོགས་ལ་ཚོགས་དུང་གྲུབ་པ་དང་བསྐུལ་རྣམས་ནས་འཕེན་ཟིན། ཡར་འབྱོར་སྲིད་ཞི་དཔལ་འབྱོར་མཇུག་ཆོག་འཇིགས་རུང་སོགས། བཀྲ་ཤིས་འབྲུ་འཐོར་བཅས།
ཟོར་ལས་པའི་བཤད་པ་བསང་རེ་དཀར་ཆགས། ཕུར་ཆུང་གཏོར་བསྔོ། གནམ་གང་དུས་གཏོར་གཏོར་འབུལ། བསྟན་སྐྱོང་མེད་པ་རྣམས་ཡིན་པས་བསེ་མགོན་དྲག་བསྐུལ་འཕར་བ་མ་གཏོགས་གཞུང་མཆན་དང་ཕྱག་དེབ་ནང་བཞིན་ལ་མཐོང་བརྒྱུད་ཐོས་བརྒྱུད་ལ་དག་སྣང་དོན་འཛིན་བྱས་ནས་སྒྲིགས་རྒྱུགས་སྔགས་འཆང་ཆེན་པོ་མཉེས་འགྲོ་འཕར་མའི་རིགས་ཐམས་ཅད་ལའང་གཞན་གོང་བཞིན་ལས། བསྐང་བ་བསྟོད་པ་རྒྱས་བསྡུས་སྣ་ཚོགས་ཡིན། སྔ་མོ་ཉེར་བདུན་ལ་བཟླས་གྲངས་ཉུང་བ་ཞིག་ཡོད། ཉེར་བརྒྱད། ཉེར་དགུ་གཉིས་ནམ་ལངས་པ་སྲུབ་བར་མཛད། འོན་ཀྱང་བསྐང་གསར་ལ་སྦྱར་ཞིང་སྤྱན་འདྲེན་རྒྱས་པ་རྣམས་བཞག་པ་དང་། དྲག་བསྐུལ་རྒྱས་པ་རྣམས་བཞག་ལ་འདི་མི་མཛད།
གང་ལྟར་ད་ལམ་བསྐང་གསར་ལ། སྦྱར་ཞིང་དྲག་བསྐུལ་རྒྱས་པ་རྣམས་མེད་པ་འདི་ལྟར་ན་འཕེན་ཉིན་གཏོར་རྫོང་རྡོར་གླུ་བཀྲ་ཤིས་སྨོན་ལམ་རྫོགས་ནས་ཉིན་སྔ་ཕྱིའི་མཚན་སྔ་ཕྱི་གང་རུང་ལ་འཕེན་ཆོག་པས་གཞུང་གི་དངོས་ཟིན་ཡིན་པས་ཟོར་ལས་པས་ཕོད་ཀ་རྡོར་གང་ཡུལ་ཕྱོགས་དེ་ན་ཟོར་པང་ཁྲོ་ཞལ་མ་གྱོན་སྲོལ་ཡོད་ན་དེ་རུས་པའི་མགུལ་རྒྱན་སེ་རལ་ཁ་རལ་ཚབ། ཞྭ་ནག་ཞྭ་དར་ཟུར་འདོགས་ཞེས་སྔ་མོ་ཟུར་ལ་ཡོད་འདུག དུས་ཕྱིས་རྒྱབ་ཏུ་བཏང་བས་སྤོམ་དུ་སོང་། ཞྭ་ནག་ནི་སྲིད་པ་རྩེ་ཞྭ་ཞེས་སྔགས་རྙིང་མ་དང་། འདིའི་མན་ངག་མཐུན་པར་རྒྱུ་ཕྱི་ནང་ནག་མཁྲེགས་པོ་ལས་གྲུབ་པའི་རི་རབ་ཟུར་དྲུག་རྩེ་སྙུང་ལ་མཐའ་སྐོར་རྒྱབ་པའི་གཤོག་སྟེང་དར་གོས་ཆེན་ནམ། བལ་ཚོན་ལྔ་གང་རུང་གི་ཐོག་རིང་རྩེ་ལྔ་ཞེས་ཆོས་འབྱུང་བསྣོལ་མ་འདྲ་བའི་ཟུར་བཞི་དང་མདུན་ལ་རྩེ་གཅིག་ཡོད་པ་རི་རབ་ཟུར་དྲུག་ལྟ་བུའི་འབོར་དེའི་མདུན་ལ་འབྱོར་ན་དངུལ་གྱི་ཟླ་ཕྱེད། གསེར་གྱི་ཉི་མ། མ་འབྱོར་ན་རྒྱུ་གང་ཡང་རུང་བ་ལས་གྲུབ་པའི་ཟླ་ཕྱེད་ཉི་མའི་གཟུགས་རྩེ་སྙུང་ལ་རྔ་ནག་གི་ཕོད་ལས་མེད་ཀྱང་ད་ལྟ་གྲུབ་མཐའ་ཕལ་མོ་ཆེ་མཐུན་པར་མཛེས་ཚོན་མཐོང་བརྒྱུད་བསེ་སོགས་ལ་བཅས་པ་འདིའི་ཆ་འདྲ་རུང་གཡས་གྲི་གུག་དར་ནག་ཅན། གཡོན་བྷནྡྷ་སྐྲ་བཅས་ཁྱེར་ནས།
རོལ་སིལ་རྐང་གླིང་གཡབ་དར་ཅན་གྱི་དཀྱིལ་དུ་བསྡད། དེའི་མདུན་དུ་རྔ་མ་གང་ཡོད་སྒྲིལ་ནས་རོལ་སིལ་རྐང་གླིང་གཡབ་དར་བཅས་ཧོད་ཀྱིས་བླངས་པའི་ཆེམས་བརྡུང་སྦྲཾ་གཅིག་གོ་གཉིས་གོ་གསུམ་ལ་ལག་མགོ་གུལ་ཙམ་སྦྲཾ་ལ་མདུན་དུ་མནན། གཅིག་ལ་ལག་པ་རོལ་སྟབས་རྐང་གཡས་གཡས་སུ་བཀྱལ། གཉིས་བྱས་ལ་རྐང་གཡས་མདུན་དུ་ཕབ་ལག་པད་ཀོར། གཅིག་ལ་རྐང་གཡས་གཡས་ཐད་དུ་བཞག་ལ་པད་ཀོར་འཕྲོ། གཉིས་བྱས་ལ་རྐང་གཡོན་གཡོན་ཐད་དུ་བཞག་ལག་པད་ཀོར་འཕྲོ། གཅིག་ལ་རྐང་གཉིས་སོ་སོར་བཞག གྲི་གུག་བྷནྡྷ་མདུན་ལ་གཡབ། ཀྱེ་བོས་ནས་དམ་མ་གཡེལ་བར་རང་དབྱངས། ས་སྐྱ་རང་དུ་འདི་སྐབས་དམ་རྫས་བདུད་རྩི་རིལ་བུ་སྟེར།
སྦྲཾ་ལ་མདུན་དུ་མནན། སྦྲཾ་ལ་ལེན་པ་རོལ་སྟབས། རྐང་གཡས་རྒྱབ་ཏུ་བཀྱལ། གཞན་གོང་བཞིན་ལ་གཉིས་ཞེས་པ་གྲི་གུག་བྷནྡྷ་མདུན་ལ་གཡབ། ཡང་བསྐུར་རོ་ནས་གནས་འདིར་བྱོན་བར་དབྱངས་རོལ་འཆམས་བཅས་གོང་བཞིན། སྔོན་ཚེ་ནས་ཤུར་མ་མཛོད་ཅིག་བཅོལ་པའི་ཕྲིན་ལས་མཛོད་བར། ཧཱུྃ་ངོ་དཔལ་ལཱ་ལྡན་ནེ་སོགས་བཀའ་བསྒོའི་སྔོན་གྱི་དམ་ཚིག་བཞིན་བར། འོན་ཀྱང་གསུང་རྒྱུན་ལ་ནི། དེ་ཡེ་བ་ཡི་སྔོན་ནོ་ཀྱི་ཡི་དམ་འམ་མ་ཚིག་གི་རང་ང་ནི་ཞེས་རོལ་མོ་ལེན། ཡང་དང་དང་པོར་རོ་སོགས་དབྱངས་དུ་བཱ་ཏ།
རྣལ་ལ་འབྱོར་རོ་བདག་གག་བསྐུལ་ལོ་རང་ང་གྱིས། སྦྲཾ་ལ་མདུན་དུ་སྒུར། སྦྲཾ་ལ་རྐང་གཡས་རྒྱབ་ཏུ་སྤོས། ལག་པ་རོལ་སྟབས། གཅིག་ལ་གཡས་གཉིས་ལ་མདུན། གསུམ་བྱས་ལ་གཡོན་ལག་སྟབས་པད་ཀོར། གཅིག་ལ་ལག་སྟབས་པད་ཀོར་འཕྲོ་ནས་རྐང་གཡས་གཡས་སུ་སྤེལ། གཉིས་ལ་ལག་སྟབས་དེ་གའི་ངང་ནས་རྐང་གཡོན་གཡོན་བཞག་གསུམ་ལ་རྐང་གཉིས་མཉམ། གྲི་གུག་བྷནྡྷ་གཡབ། ། བརྩེ་གདུང་ནས་ཤུར།
བཅོལ་པའི་ཕྲིན་ལས་གྲུབ་པར་མཛོད་ལ་རོལ་མོ་བླང་སྦྲཾ་ལ་མདུན་དུ་སྒུར། སྦྲཾ་ལ་ལག་པ་གཟིངས། གཅིག་ལ་ལག་གཡས་གཡོན་དུ་གཡབ། གཉིས་ལ་ལག་གཡས་འཕྱར། གཡོན་ལྟེ་བའི་ཐད་ཀར་གྱེན་བསྟན། གསུམ་ལ་ལག་གཉིས་གཡས་སུ་ཤད་བརྐྱང་། གཅིག་གཉིས་གསུམ་བཞི་ལྔ་རྣམས་ལ་ལག་རོལ་སྟབས། རྐང་གཡས་མདུན་ལ་སྤོ་ཞིང་བསྐོར་བའི་མཐར་རྒྱབ་ཏུ་སླེབས་པ་དང་། ལག་པད་ཀོར་རྐང་གཡས་རྒྱབ་ཏུ་ཕབ་དྲུག་ཅེས་བྱ། མདུན་ལ་ལག་སྟབས་དེ་གའི་ངང་ནས་རྐང་གཡས་གློ་བུར་མདུན་དུ་བཀྱལ།
བརྒྱད་ལ་རྐང་གཉིས་མཉམ། ལག་གཉིས་ཐུགས་ཀར་མཉམ། དགུ་ལ་རྐང་སྟབས་དེ་གའི་ངང་ནས་ལག་གཉིས་མདུན་དུ་མནན། སྦྲཾ་ལ་མདུན་དུ་སྒུར། གཅིག་ལ་རྐང་ལག་གཡས་གཡོན་ལ་གཡབ། གཉིས་ལ་གཡས་འཕྱར་སོགས་གོང་དང་འདྲ། དགུ་ལ་མདུན་དུ་མནན་ནས་ཝེ་ལ་དགྱེ། གཅིག་གཉིས་གསུམ་མོ་བཞི་ཞེས་མདུང་དར་གསེར་སྐྱེམས་དམ་ཕོར་ཁུར་མི་ཟོར་གཏོར་རྔ་རོལ་རྐང་གླིང་གཡབ་དར་བཅས་ཀྱི་རྗེས་སུ་ཟོར་ལས་པའི་རྒྱབ་ནས་བརྡབ་ཕོད་ཡོད་ན་འཁུར་མི་དང་། དགེ་འདུན་མདོ་སྒྲུབ་གཏོར་རྒྱབ་ཡོད་ན་དང་། མེ་མདའ་སོགས་རྒྱབ་དམག་ཡོད་ན་གཡས་རུ་གཡོན་རུ་དབུས་རུ་དམག་དཔོན་མཁས་པས་མགོ་བྱས་ནས་མེ་མདའ་སྒྲ་སོགས་དང་།
ཀི་དང་བསོ་དང་། ཧོ་ཧོ་སོགས་འཇིགས་རུང་གི་སྒྲ་དགོས་ཏེ། རྔམ་འཇིགས་སྤྲོས་པ་ཤིན་ཏུ་ཆེ་བར་གནང་ཞེས་ཟུར་ཟའི་ཚིག་དེ་ལ་ཕོག་པ་ཞིག་བྱ། དོན་ལའང་དེ་ལྟར་དགོས་པ་རྩོད་པ་པོ་རང་ཉིད་ཀྱང་བཞེད། ཕྱི་རོལ་ཇི་ལྟར་རིགས་པར་ཟོར་གཏོར་བྲན་བདུད་པུ་ཏྲ་དྲུག་ཅུ་པ་རྣམས་བསྒྲིགས་ཐུན་གཏོར་ཕུད་ཆང་བཅས་ཀྱང་རྡོ་སྟེགས་ལྟ་བུར་བཤམས། རྔ་རོལ་རྐང་གླིང་ས་གྲལ་འགྲིགས་རྗེས་ཟོར་ལས་པས་གཡས་གྲི་གུག་དང་བཅས་པའི་སྐེད་གཟེར། གཡོན་བྷནྡྷ་པུས་མོ་གཡོན་སྟེང་གཡབ། རྐང་གཡོན་རྩེ་མདུན་ལ་ཅུང་ཟད་སྤེ་བ་དང་བཅས་པས་གཅིག་གོ་གཉིས་གསུམ་མོ་བཞི་ཟེར་བ་ལེན་གསུམ་ཙམ་རྗེས་གཅིག་གོ་ལ་ལག་གཡོན་རྐང་གཡོན་ཕྱིར་གཡུག གཉིས་ལ་རྐང་གཡས་དང་ལག་གཉིས་བཏེག གསུམ་ལ་རྐང་གཡས་ལག་གཡས་མདུན་ཕབ་ཀྱིས་མཆོངས་པ།
བཞི་ལ་ལག་གཡས་མདུན་ལ་བསྐོར། རྐང་གཡོན་རྒྱབ་ནས་དྲུད། ཡང་གཅིག་ལ་ལག་གཡས་རྐང་གཡས་ཕྱིར་བྱུག་པ་སོགས་རེས་མོས་ཀྱིས་རོལ་གྲལ་དུ་སླེབས་པ་དང་སྦྲཾ་ལ་མདུན་དུ་སྒུར། སྦྲཾ་ལ་དགྱེ། ལག་པ་གཉིས་རོལ་སྟབས། གཅིག་གཉིས་གསུམ་བྱས་རྣམས་ལ་རྐང་གཡས་གཡས་མདུན་གཡོན་རྣམས་སུ་སྤེལ། གཅིག་ལ་རྐང་གཡས་གཡས་སུ་བཀྱལ་ལག་པ་པད་ཀོར་གཉིས་ལ་རྐང་གཡོན་གཡོན་དུ་བཞག གསུམ་བྱས་ལ་ལག་སྟབས་དེ་གའི་ངང་ནས་རྐང་གཉིས་མདུན་དུ་བཞག གཅིག་ལ་གྲི་གུག་བྷནྡྷ་གཡབ། མོན་བུ་པུ་ཏྲའི་དབྱངས་ཀྱི་ཛར་ལ་པད་ཀོར་དང་གཡབ།
སྦྲཾ་ལ་སྒུར། སྦྲཾ་ལ་གྱེད་གཅིག་གཉིས་གསུམ། གཅིག་གཉིས་གསུམ་རྣམས་གོང་བཞིན་ལ་གསུམ་ལ་གཡབ། དབྱངས་རོལ་རྗེས་མར་ཡང་འདྲ། མོན་བུ་བྷ་ཊ་ནས་ཤུར། ལས་རྣམས་མཛོད་བར། ཧཱུྃ་བྷྱོཿ དཔལ་ལྡན་མགོན་པོ་སོགས། སྔ་མོ་དཔལ་ལྡན་གྲུ་འཛིན་མའི་དབྱངས་རང་ཡིན་ཞིང་ད་ལྟའང་འཆུགས་མེད། མགྱོགས་ཆོས་པས་ངོ་མི་ཤེས་པ་ལྟར་གྱུར་ཀྱང་དོན་ལ་ནི་དབྱངས་རོལ་ཅུང་ཟད་ཀྱང་མ་འཆུགས་པར་བཞུགས་འདུག
དེའི་ཛར་ལ་གྲི་གུག་བྷནྡྷ་གཡབ། གསུམ་བརྡེག་ལ་འཆམས་ཚུལ་མོན་བུ་པུ་ཏྲའི་སྐབས་བཞིན། ལྕམ་དྲལ་ནས་ཤུར། དཔོན་སློབ་བསྲུང་ཞིང་ལ་ཟོར་ལས་པ་རོལ་སིལ་རྐང་གླིང་ཁ་ཕྱིར་བལྟ། བླ་མས་བཅོལ་པའི་ཕྲིན་ལས་བསྒྲུབ་པར་མཛོད་ལ་རོལ་མོ་བླང་། གསུམ་བརྡེག་ལ་འཆམས་ཚུལ་འདྲ། གཅིག་བྱས་གཉིས་བྱས་གསུམ་བྱས་ཞེས་ཐེན་རྐང་ལ་ཅི་ཡང་མི་བྱེད། ཆེམས་བརྡུང་ལ་སློབ་དཔོན་བསྲུང་ཞིང་གི་སྐབས་ལྟར་ཕྱིར་བལྟས་ལ་གཏོར་མ་བསྔོས། ཆེམས་བརྡུང་གཉིས་པ་ཕྲིན་བཅོལ་གང་ཤེས། རྫོགས་ནས་ཕྱིར་བལྟས་རྣམས་ནང་ལྟས་སུ་བསྒྱུར་སྦྲཾ་སྦྲཾ་གཅིག་གཉིས་གསུམ་དགུ་བརྡུང་གཅིག
གཉིས་གསུམ་རྣམས་ལ་ཀྱེ་བོས་མཇུག་གི་འཆམས་ཚུལ། སེམས་ཅན་དང་མགོན་པོ་འཁོར་བཅས་ཟེར་རྒྱུ་ཡིན་ཀྱང་། ངག་དང་དཔེ་ཕལ་ཆེར་ལ་གསོན་ཅིག་མགོན་པོ་ཞེས་འབྱུང་། གང་ཡིན་ལ་ཚིག་རོལ་དགུ་བརྡུང་སྦྲཾ་གཅིག་གཉིས་གསུམ་ཞེས་དགུ་བརྡུང་གཉིས་པའི་འཆམས་ཚུལ་གྱི་བོས་དགུ་བརྡུང་གཉིས་པ་བཞིན། ཧཱུྃ། ལྷ་ཆེན་དཔལ་འབར། དོ་ནུབ་བཟློག་བསྒྱུར་དང་། མ་མོའི་ཁྲག་ཟོར་དང་། ནད་རིགས་བཞི་བརྒྱ་དང་། དེང་སང་ཕལ་ཆེར་ནད་རིགས་བཞི་བརྒྱ་ཟེར་ཡང་རིམས་ལ་བཞི་བརྒྱའི་བཤད་པ་མེད།
ནད་རིགས་ལ་བཞི་བརྒྱའི་རྐང་གྲངས་ངེས་ཅན་ཡིན། བུད་མེད་དམོད་ཟོར་དང་། ཐམས་ཅད་རྦོད་གཏོང་དང་། རྟག་ཏུ་བསྲུང་སྐྱོབས་རྣམས་ལ་ཚིག་རོལ་དགུ་བརྡུང་རེ་བྱས་ནས་རྗེས་མའི་རྗེས་སུ་དགུ་ཝེ་གཅིག་སོགས་གོང་བཞིན་ཕྱིན་ལ་ཛཾ་མེད་པའི་བཞི་འགྲོས་ཀྱི་བྲལ་དུ་སླེབས་ནས་གསུམ་བརྡེག་ལེན་ཅན་འཆམས་ཚུལ་གོང་བཞིན། ཧཱུྃ་དུས་གསུམ་རྒྱལ་བ་གང་ཐུགས་དབྱངས་རོལ་ཛར་ལ་པད་ཀོར་དང་གཡབ། གསུམ་བརྡེག་འཆམས་ཚུལ་འདྲ། ལྕམ་དྲལ་ནས་ཤུར། མྱུར་དུ་ལ་ཚིག་རོལ་དགུ་རྡུང་རྗེས་དགུ་ཝེ་སོགས་འགྲེ། བརྡེག་པར་སླེབས་པ་དང་ཛཾ་མེད་བཞི་འགྲོས་ཅི་རིགས་རོལ་གྲལ་དུ་མ་ཡོང་བར་རོལ་མོ་བའི་རྒྱབ་ཏུ་ལག་གཡས་ཕུད་ཕོར་སྐྱེམས་བཅས་བཟུང་། གཡོན་གཡས་པའི་གཞུ་ཤུབ་དཀུར་བསྟན་གསུམ་བརྡེག་ལེན་ཅན་ལ་འཆམས་མི་དགོས།
རྔ་རོལ་བཞག་ནས་བདུད་རྩི་བྱིན་རླབས་ཀྱཻ་རྡོར་བཞིན་རོལ་མོ་ཧོད་ཀྱིས་བླངས། བཅོམ་རོལ་གྱི་ཆུང་གསུམ་ལ་རྐང་གཡས་རྩེ་ས་ལ་ནེམ་ནེམ་གསུམ་བྱས་པས་ཤུགས་རང་གི་མདུན་གསིག་འབྱུང་། སྦྲཾ་ལ་རྐང་གཡས་རྒྱབ་ཏུ་སྤོས། གཅིག་ལ་ལག་གཉིས་ལ་མདུན། གསུམ་ལ་གཡོན་རྣམས་སུ་སྤོས། བྱས་ཞེས་པར་རྐང་གཡས་བཏེག་ཙམ། གཅིག་ལ་རྐང་གཡས་སུ་བཀྱལ། གསུམ་བྱས་ལ་གཡས་གཡས་རང་དུ་ཕབ། གཅིག་ལ་གཡོན་རྟིང་པ་བཙུགས། དཔལ་ལཱ་གཡས་རྒྱབ་ཏུ་གཅུས།
ལྷན་ནེ་ལ་རྐང་གཡས་མདུན་དུ་བསྐོར། ནེལ་ཙམ་བྱེད། རྩ་ལ་རྐང་གཡས་གཡོན་དུ་སྤོས། ལག་གཡས་བཏེག འ་ཝ་ལ་རྐང་གཡས་ལག་གཡས་སུ་གཞོལ། བརྒྱུད་ལ་རྐང་གཡོན་གཡས་སུ་བཀྱལ། ལག་གཡས་འཕྱར་བ་སོགས་རེ་མོས་དབྱངས་ལ་རྫོགས་བར་ཡིན། འོན་ཀྱང་། བསམ་མ་དོན་འགྲུབ་འུབ་པར་རཱ་འིའི་ཡ་ཡ་བར་འཆམས། མཛད་ཝེ་དུ་འུ་ཡ་ཝཱ་ཡ་གསོལ་ཞེས་པའི་བར་མི་འཆམས་པར་ལག་མགོ་འཕྲུག་ཙམ་བྱེད་ལ་ཞེས་རོལ་མོ་ལེན་འཆམས་ཚུལ་གོང་བཞིན་གཅིག་ཅེས་པ་དང་ཕུད་ཕོར་སྐྱེམས་གཏོར།
སྐྱེམས་གསང་བླུག་རྒྱལ་བའི་ཞེས་པ་ནས་སྡེ་ཚན་རེ་རེ་ལ་ཚིག་རོལ་དགུ་བརྡུང་འཆམས་ཚུལ་འཐོར་ལུགས་རྣམས་འདྲ། རྗེས་མར་ཆེམས་བརྡུང་ལ་གཏོར་ནས་ཡང་བླུགས་ལ་ནམ་མཁར་འཐོར། ཡང་བླུགས་ལ་བར་སྣང་ལ་འཐོར། ཡང་བླུགས་ལ་ས་གཞིར་འཐོར། ཡང་བླུགས་ལ་རང་གི་མཐེབ་སྲིན་གཡོན་པས་མྱང་ནས་ས་ལ་འབོ་བ་དང་། ཨོཾ་ཨཱཿཧཱུྃ་སརྦ་བིགྷྣཱན་གཙྪ་ཟེར། དེ་ནས་གྲི་གུག་བྷནྡྷ་ཐོགས་ལ་རང་འགྲོས་ཀྱིས་གྲལ་དུ་འོང་ནས་སྦྲཾ་སྦྲཾ་སོགས་དགུ་བརྡུང་འཆམས་ཚུལ་འདྲ། ཧཱུྃ་བྷྱོཿ ང་ནི་སོགས་དཔང་གཟུགས་ཤུར་མ་ཚིག་རོལ་དགུ་བརྡུང་འཆམས་ཚུལ་འདྲ། དེ་ནས་སློབ་དཔོན་ཁ་གཏོར་མ་འཕང་ཕྱོགས་ལ་བལྟས་གྲི་གུག་སོ་ཕྱིར་བསྟན་ཐུགས་ཀར་བཟུང་།
ཧཱུྃ་བདག་ལུས་སོགས་ཟོར་ལམ་དབྱེ་བ་ཤུར་མ་ཚིག་རོལ་དགུ་བརྡུང་འཆམས་ཚུལ་འདྲ། ཆེམས་བརྡུང་ལ་གྲི་གུག་ཟོར་ལམ་དབྱེ་ཚུལ་སྔགས་བཅས་སློབ་དཔོན་ནང་དུ་ཁ་བསྒྱུར་བ་སྦྲཾ་ལ་ལུས་སྒུར། སྦྲཾ་ལ་དགྱེ་ཞིང་ལག་གཉིས་བཏེག པད་ཀོར་ནང་ནས་རྐང་གཡས་གཅིག་ལ་གཡས། གཉིས་བྱས་ལ་མདུན་པད་ཀོར་འཕྲོ་ནས་གཅིག་ལ་རྐང་གཡོན་གཡོན་དུ་བཏེག་ཙམ་བྱ་ལ་གཉིས་བྱས་ལ་དེ་བར་བཞག གཅིག་ལ་རྐང་གཉིས་མདུན་དུ་མཉམ། གྲི་གུག་བྷནྡྷ་གཡས། དཔལ་ལ་འབར་ཝཱ་ཡ་མ་ཝཱ་ཧ་ཝཱ་ཡ་ཀཱ་འ་འ་ཝཱ་ཀཱ་ཡཱ་ཝཱ་ཡ་དང་། ཞེས་སོགས་ཀྱི་རོལ་མོ་ཛར་ནི་དེའི་ཚིག་རེ་ལ་རོལ་མོ་བྱེད་དགོས་པས། དེའི་ཚུལ་ནི།
འའི་ཞེས་པའི་དུས་རྔ་ཕྱིར་རྡུང་། དེའི་ངང་ནས་འོག་ཏུ་ཅུང་ཞིག་མནན་ཅིང་རོལ་མོ་བླངས་ལ། ཡའི་ཞེས་པའི་དུས་སྟེང་གི་ནམ་མཁར་བཏེག སྟེང་ནས་སྤྲུལ་པའི་ཕོ་ཉ་ནི་ཞེས་པ་སྟེ་ཚིག་དང་པོ་རྣམས་ལ་རོལ་མོ་ཆེ་བ་དང་། ཚིག་ལྷད་རྣམས་ལ་ཅུང་ཆུང་ཙམ་མ་གཏོགས་གཞན་རོལ་མོ་དལ་བྲེལ་སྙོམས་ཤིང་རྔམ་བརྗིད་དང་ལྡན་པ་བྱའོ། ། འདིའི་རོལ་མོ་རྣམས་ཡོངས་སུ་བསྡོམས་པའི་གྲངས་ནི་བཅུ་དྲུག་འབྱུང་ཞིང་། འི་ཞེས་པའི་དུས་རྔ་ཕབ་ནས་རོལ་མོ་བརྡེག་གོ ། དེ་བཞིན་དུ་གཡོན་དུ་མནན་ནས་གཡས་པ་དང་། གཡས་སུ་མནན་ནས་གཡོན། མདུན་དུ་མནན་ནས་རྒྱབ།
རྒྱབ་ཏུ་མནན་ནས་མདུན་བྱེད་པ་མ་གཏོགས་རོལ་མོའི་ཁ་གྲངས་ནི། གོང་བཞིན་གཡས་ཤིག་སོགས་ཀྱི་དུས་ཀྱང་འཆམས་སྟབས་ཕོ་ཉའི་འདུར་འཆམས་ཡིན་པས་བབ་གསིག་རྔམ་བརྗིད་དང་ལྡན་ངེས་བྱེད་པ་མ་གཏོགས་ལྷུ་མེད་ཀྱི་ཚ་རེག་མི་བྱའོ། ། འདི་ཐམས་ཅད་ལ་རོལ་མོ་ནི་ཉིས་བརྡེག་ལེན་བཅས་ཁོ་ན་ཡིན་པས་རྗེས་མའི་མཇུག་ཏུ་གཉིས་ཞེས་པ་ལ་མནན་ནས་ཅུང་ཆེ་བ་གཅིག་གི་རྗེས་སུ་བཞི་བརྡུང་གསུམ་བྱེད་དགོས་པས་དེའི་བཏེག་ཚུལ་ནི། གཅིག་ལ་ཤིན་ཏུ་ཆེ་བ། གཉིས་དང་གསུམ་ལ་ཆུང་བ། བཞི་ལ་ཆེ་བ་སྟེ་དེ་འདྲ་བ་གསུམ་གྱི་མཇུག་ཏུ་ཆེམས་རྡུང་བྱས་ལ་བྲན་བདུད་ཀྱི་གཏོར་མ་བཏེག པུ་ཏྲའི་གཏོར་མ་ཡང་ཆེམས་བརྡུང་དེ་འདྲའི་ངང་ནས་བཏེག དེ་ནས་གཙོ་གཏོར་བླངས་ལ་རོལ་མོ་ལེན་ཆེ་བ་གཅིག་གི་རྗེས་སུ་བཞི་བརྡུང་གསུམ་གོང་བཞིན་བྱས་པའི་མཐར་ཆེམས་བརྡུང་བྱ་ཞིང་གཙོ་གཏོར་འཕང་རྗེས་རོལ་མོ་བཞི་བརྡེག་བྱེད་ཅེས་འཇམ་དབྱངས་དབང་པོའི་རོལ་ཡིག་ལས་གསུངས། འཆམས་ནི་སྟེང་གི་ཛར་ལ་གྲི་གུག་བྷནྡྷ་རོལ་སྟབས་སུ་བཟུང་ནས་རྟིང་ཕྱིར་གཡས་གཡོན་རེ་མོས་ཀྱིས་གཡས་གཅུས་གཡོན་གཅུས་གཉིས་བརྡེག་ལེན་ཅན་སྦྲཾ་ཞེས་མདུན་དུ་མནན། སྦྲཾ་ལ་རྐང་གཡས་རྒྱབ་ཏུ་བཀྱལ།
ལག་པ་རོལ་སྟབས་གཅིག་ལ་གཡས་གཉིས་བྱས་ལ་མདུན། གཅིག་གཉིས་བྱས་གཅིག་རྣམས་གོང་བཞིན། གཡས་གཡོན་རྒྱབ་ཛར་རྣམས་ལ་ལག་པ་རོལ་སྟབས། རྐང་པ་གཡས་གཡོན་རེ་མོས་སུ་བཏེག་ནས་གྲལ་དེ་གར་འགྲོ། མདུན་ལ་གྲལ་ནས་ཕྱིར་མྱུར་སྟབས་འཆམས་ཚུལ་དེ་གས་ཕྱིན་ཏེ་ཟོར་དྲུང་སླེབས་པ་དང་། གྲི་གུག་བྷནྡྷ་གཞན་གྱིས་བཟུང་ཕོད་པ་རྗེས་ཞེས་ད་ལྟ་གཞུ་ཤུབས་གཉིས་རྒྱབ་ཏུ་ཐུང་ངུར་སྡུད་པ་ཞིག་འདུག དྲག་ལས་ཀྱི་གཞུང་རྣམས་སུ་ཐུ་བ་གཡས་བརྫེས་གཡོན་པ་བརྗེས་བྱ་ནས་ཞེས་པ་ལྟར་ན་དེ་ལྟར་དགོས་རྒྱུ་ཡིན་འདྲ། ཡང་ད་ལྟའི་འདིའི་འཐུས། བྲན་བདུན་གཏོར་མ་བཟུང་། དེའི་དཔལ་འབར་སྦར་གཉིས་བརྡེག་ལེན་ཅན་ལ་གཏོར་མ་བཟུང་བཞིན་དུ་འཆམས་སྟབས་གོང་བཞིན།
སྦྲཾ་གཅིག་བཏེག་གཉིས་ལ་གཏོར་མ་དང་། རྐང་པ་གཡོན་གཡས་སུ་བཏེག གསུམ་མམ་བཞི་ལ་མདུན་ནས་བསྐོར་གཅིག་གཉིས་ལ་གཏོར་རྐང་གཡས་གཡོན་དུ་བཏེག གསུམ་མོ་བཞི་ལ་མདུན་དུ་བསྐོར། གཅིག་བཏེག་གཉིས་ལ་གཏོར་རྐང་གཡོན་དཀྱིལ་དུ་བཏེག གསུམ་མོ་བཞི་ལ་རྐང་གཉིས་རང་སར་བཞག གཏོར་མ་ཕྲག་པ་གཡས་སུ་འཕྱར་ནས་སྔགས་དམོད་མཐར་མདུན་གྱི་འབྲུབ་ཁུང་དུ་རྩེ་ཐུར་བསྟན་ཁ་ཕུབ་ཏུ་ཤུགས་བསྐྱེད་ལ་བསྟབ། པུ་ཏྲའི་གཏོར་མ་དཔལ་འབར་བར་ཕྱག་གཡས་སུ་འཕྱར་རྡེབ་འདྲ། གཙོ་གཏོར་ལ་ཛཾ་གོང་བཞིན་ཕྲག་གཡས་འཕྱར། སྔགས་དམོད་སྐབས་དཔལ་འབར་གང་ཡོད་རིམ་གྱིས་སྦར་བས་མེ་དཔུང་ཆེན་པོ་དེ་གོང་བཞིན་བརྡབ།
བརྡབ་ཕོད་ཅེས་བླ་མ་གོང་མའི་གསོལ་ཕོད་གཏོར་སླང་ལ་བརྡབ་པ་ལ་ཟེར། ཆོས་གོས་སྣམ་སྦྱར་སོགས་བླ་གོས་དང་། ཤམ་ཐབས་སོགས་ཐང་གོས་དང་སྐྱེས་ཕོ་མོའི་གོས་འགོ་མཇུག་བཟློག་པ་དང་། གཅན་གཟན་པགས་པ་ཕོད་ཀའི་ཐུ་སྣེ་སོགས་གང་བརྡབ་ཀྱང་ཆོག དེ་ནས་རང་གི་གཡོན་ལ་ཁ་བསྒྱུར་འཕང་པར་རྒྱབ་བསྟན། རྔ་རོལ་བཞག་རྡོ་རྗེ་འཛིན་པ་སོགས། ནང་དུ་སླེབས་ནས་སྲིད་ཞི་དཔལ་འབྱོར་མཇུག་ཆོག བཀྲ་ཤིས་འབྲུ་ཆར། འཇིགས་རུང་སོགས་ཡིན། གལ་ཏེ་སང་གཏོར་འབུལ་མེད་ན་ཐོག་ཁར་ཕྱིན་ནས་གཏོར་འབུལ་གྱི་མཇུག་གཏོར་ཕུལ་ལ་ནང་དུ་སླེབས་ནས་མཇུག་ཆོག་གོང་བཞིན་ཡིན།
གཞུང་གི་དངོས་བསྟན་དགྲ་བགེགས་གནད་གཅོད་བཅས་ཀྱི་དགོངས་པ་ཚོམ་བུར་ལྷར་བསྐྱེད་ཟོར་གཏོར་འབུལ་རྒྱུ་ཡིན་པས་ཚོམ་བུ་ལ་གཤེགས་གསོལ་དགོས། ཁོ་བོའི་ལྷན་ཐབས་ན་ཚོམ་གཏོར་གཉིས་ལྷར་བསྐྱེད་པ་གུར་མགོན་ཁྲོ་བཅུའི་རྗེས་གནང་བཞིན་བྱས་ནས་ཚོམ་བུ་བསྡུས་ཚར་ལྷ་ནམ་མཁའ་ན་བཞུགས་པ་རང་ངམ་རྟེན་མགོན་ཁང་དང་དགོན་པར་སྤྱི་ཐབས་སུ་བཞུགས་དགོས་ལ་བསྟིམ། གཞན་གུར་ལྷ་བརྒྱད་ཞལ་གཙོ་འཁོར་རྣམས་རྟེན་ཡོད་ཚད་ལ་བསྟིམ་མི་ཉན་པས་རང་གི་སྙིང་གར་བསྡུ་བ་ལ་མན་ངག་ཡོད་ཀྱང་ཆོས་དེ་མ་གོ་བ་རྣམས་ཀྱིས་རང་བཞིན་བསྡུ་བ་ཡིན་ནོ། ། ཞེས་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་ཨ་ལི་ཆོས་རྗེར་བླ་མ་ཀུན་དགའ་དཔལ་བཟང་འགྲོ་བའི་རེ་སྐོང་དང་ཨ་ལི་ཆོས་རྗེ་རང་གིའང་འདོད་སྦྱར་བཞིན་བྲིས། ཁོ་བོ་ཚར་ཆེན་རིན་པོ་ཆེས་རྗེས་སུ་བཟུང་ཞིང་མི་ཕྱེད་དད་པ་ཡོད་པས་གནས་ལུགས་ཞུས་པ་ལ་གཤིན་རྗེས་ཡི་གེ་བྲིས་མི་ཡོང་།། །། PAGE * MERGEFORMAT 2 ཀུན་དགའ་བློ་གྲོས། ཁ་ཤོག་མི་གསལ་ཀྱང་དྲུག་ཅུ་མའི་སྐོར་དོགས་དྲིས་ཞིག་འདྲ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
