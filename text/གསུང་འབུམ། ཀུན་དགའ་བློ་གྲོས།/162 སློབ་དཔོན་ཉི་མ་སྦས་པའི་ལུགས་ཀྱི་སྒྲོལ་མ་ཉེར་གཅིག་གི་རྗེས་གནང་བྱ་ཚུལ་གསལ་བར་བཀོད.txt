གསུང་འབུམ། ཀུན་དགའ་བློ་གྲོས།
པོད ༡༦༢
སློབ་དཔོན་ཉི་མ་སྦས་པའི་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང་བྱ་ཚུལ་གསལ་བར་བཀོད་པ་བློ་གསལ་ཉེར་མཁོ།
༄༅། །སློབ་དཔོན་ཉི་མ་སྦས་པའི་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང་བྱ་ཚུལ་གསལ་བར་བཀོད་པ་བློ་གསལ་ཉེར་མཁོ་ཞེས་བྱ་བ་བཞུགས་སོ།། ཨོཾ་སྭསྟི། གང་ཞིག་བསྟེན་ན་མཆོག་དང་ཐུན་མོང་གི ། དངོས་གྲུབ་མ་ལུས་མྱུར་དུ་སྩོལ་མཛད་པ། ། ཕོངས་པ་ཀུན་སྐྱོབས་རྗེ་བཙུན་སྒྲོལ་མ་ལ། ། ཉེ་བར་བཏུད་ནས་དེ་ཡི་རྗེས་གནང་བྲི། ། འདིར་གྲུབ་པའི་སློབ་དཔོན་ཆེན་པོ་ཉི་མ་སྦས་པའི་ལུགས་ཀྱི་སྒྲོལ་མ་ཉི་ཤུ་རྩ་གཅིག་གི་རྗེས་གནང་བྱ་ཚུལ་ལ། སྦྱོར་དངོས་རྗེས་གསུམ་ལས། དང་པོ་ནི། སྟེགས་མཐོ་བར་སྟན་ཁེབས་ཀྱིས་བཀབ་པའི་དབུས་སུ་མཉྫིའི་ཁར་མཎྜལ་དྲི་བཟང་གི་ཐིག་ལེ་བྱུགས་པའི་སྟེང་དུ་འབྲས་ཀྱི་ཚོམ་བུ།
དེའི་མདུན་དུ་དཀར་གཏོར་རྒྱན་ལྡན། དེ་དག་གི་མདུན་དུ་སྦྲེང་ཚར་གྱི་ཆུ་གཉིས་སྔོན་འགྲོའི་ཉེར་སྤྱོད། རང་མདུན་དུ་རྡོར་དྲིལ་མེ་ཏོག་གི་སྣོད། སློབ་མ་ལ་བཀྱེ་བསྡུའི་ཆས་མཎྜལ། མེ་ཏོག་དང་བཅས་པ་སྟ་གོན་བྱ། རྗེས་གནང་སྦྲེལ་ནས་བྱེད་ན་དུ་བྱེད་ཀྱི་གྲངས་ཀྱི་ཚོམ་བུ་བཀོད། ནས་འབྲས་དང་འོ་མ་སྦྱར་བ། ཞལ་ཟས་གཏོར་མ་ཁ་གསོ་བའི་མཐེབ་སྐྱུ་ཡང་བཤམས། གཉིས་པ་དངོས་གཞི་ལ། དང་པོ་སྒྲོལ་མ་མྱུར་ཞིང་དཔའ་བའི་རྗེས་གནང་ནི།
སྟན་བདེ་བ་ལ་འདུག་སྟེ། མཆོད་པ་རྣམས། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་མཆོག
ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ། ཨོཾ་བཛྲ་པུཥྤེ་ཨཱཿཧཱུྃ། ནས། ཨོཾ་བཛྲ་ཤཔྟ་ཨཱཿཧཱུྃ། ཨོཾ་བཛྲ་དྷརྨཱ་ར་ཎི་ཏ་སོགས་རོལ་མོ་དཀྲོལ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ཞེས་བདུན་སོགས་བརྗོད།
སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེ་བཙུན་སྒྲོལ་མ་བསྒྲུབ་པར་བགྱིའོ། ། ལན་གསུམ། རང་སྐད་ཅིག་གིས་རྗེ་བཙུན་མར་གསལ་བའི་ཐུགས་ཀའི་ཨོཾ་ཡིག་ལས་འོད་ཟེར་འཕྲོས་པས་མདུན་གྱི་ནམ་མཁར་བླ་མ་རྣམ་སྣང་གིས་དབུ་བརྒྱན་པའི་སྒྲོལ་མ་ལ། སྒྲོལ་མ་ཉི་ཤུ་དང་། སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ན་མོ་གུ་རུ་བྷྱཿ ན་མཿཨརྻ་ཏཱ་རེ་ས་པཱ་རི་ཝཱ་རེ་བྷྱཿ ཨོཾ་ཨཱརྻ་ཏཱ་རེ་ས་པཱ་རི་ཝཱ་ར་ཨརྒྷཾ་ནས་ཤཔྟའི་བར། དཀོན་མཆོག་གསུམ་ལ་བདག་སྐྱབས་མཆི་སོགས་ལན་གསུམ།
སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། ཨོཾ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། སྟོང་པའི་ངང་ལས་ཆོས་འབྱུང་གི་དབུས་སུ་པདྨ་སེར་པོ་དང་ཟླ་བའི་སྟེང་དུ་ཨོཾ་ལས་སྒྲོལ་མ་རབ་ཏུ་དཔའ་མོ་སྐུ་མདོག་དམར་མོ་མེ་སྟག་འཕྲོ་བ། ཞལ་གཅིག་ཕྱག་བརྒྱད་ཀྱི་དང་པོ་གཉིས་སྤྱི་བོར་བསྣོལ་བའི་རྡོ་རྗེ་དང་དྲིལ་བུ་འཛིན་པ། གཉིས་གཉིས་ན་མདའ་དང་གཞུ། གསུམ་པ་གཉིས་འཁོར་ལོ་དང་རལ་གྲི། བཞི་པ་གཉིས་དུང་དང་ཞགས་པ་འཛིན་པ། ཞི་བའི་ཉམས་ཅན། དེའི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་པས་སངས་རྒྱས་ཐམས་ཅད་འཕགས་མ་སྒྲོལ་མའི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། ཇི་ལྟར་བལྟམས་པ་ཙམ་གྱིས་ནི། ། སོགས་ཀྱིས་དབང་བསྐུར། སྐུ་གང་། དྲི་མ་དག
ཆུ་ལྷག་མ་ཡར་ལུད་པ་ལས་རྣམ་སྣང་གི་དབུ་བརྒྱན། ཐུགས་ཀར་ཟླ་བའི་སྟེང་དུ་ཨོཾ་ཡིག་གི་མཐར་སྔགས་ཀྱིས་བསྐོར་བ་ལ་དམིགས་པ་གཏད་དེ། ཨོཾ་ཏཱ་རེ་ཏུཏྟཱ་རེ་ཏུ་རེ་སྭཱཧཱ། ཞེས་ཅི་ནུས་བཟླས་མཐར། བཅོམ་ལྡན་འདས་མས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད། དེ་ནས་ཚོམ་བུ་བསངས་སྦྱངས། སྟོང་པའི་ངང་ལས་ཆོས་འབྱུང་གི་ནང་དབུ་བརྒྱན། ཞེས་པའི་བར་གོང་བདག་བསྐྱེད་ལྟར་ལ། རང་ཉིད་ཅེས་པ་དོར།
དེ་ནས་མཆོད་པ་ཁ་གསོས། བསངས་སྦྱངས་བྱིན་གྱིས་བརླབས། ཨོཾ་ཨཱརྻ་ཏཱ་རེ་ཨརྒྷཾ་ནས་ཤཔྟའི་བར་མཚན་སྔགས་སྦྱར། ཕྱག་འཚལ་སྒྲོལ་མ་མྱུར་མ་དཔའ་མོ། ། སྤྱན་ནི་སྐད་ཅིག་གློག་དང་འདྲ་མ། ། འཇིག་རྟེན་གསུམ་མགོན་ཆུ་སྐྱེས་ཞལ་གྱི། ། གེ་སར་བྱེ་བ་ལས་ནི་བྱུང་མ། ། ཕྱག་འཚལ་རབ་ཏུ་དཔའ་བའི་སྒྲོལ་མ། ། སྤྲོས་མེད་རྣམ་དག་ནམ་མཁའི་དཀྱིལ་ན། ། པདྨ་གསེར་མདོག་གདན་ལ་བཞུགས་པའི། །
སྐུ་མདོག་དམར་པོ་མེ་ཡི་འོད་ཅན། ། ཕྱག་འཚལ་ཞལ་གཅིག་ཕྱག་བརྒྱད་སྤྱན་རྒྱས། ། དགའ་བའི་ཕྱག་རྒྱ་དང་པོ་གཉིས་ནི། ། རྡོ་རྗེ་དྲིལ་བུ་སྤྱི་བོར་བསྣོལ་ནས། ། དེ་འོག་མདའ་གཞུ་ཐུགས་ཀར་འཛིན་མ། ། ཕྱག་འཚལ་གསུམ་པས་འཁོར་ལོ་བསྣམས་ཏེ། ། བཞི་པ་ཤེས་རབ་རལ་གྲི་འདེབས་ཚུལ། ། གཡོན་གྱི་གསུམ་པ་ཐུགས་ཀར་མདུང་འཛིན། ། བཞི་པ་ན་ནི་ཞགས་པས་བརྒྱན་མ། ། ཞེས་པས་བསྟོད།
གཏོར་མ་ལ་ཆུས་བྲན། བསངས་སྦྱངས་ཏེ། སྟོང་པའི་ངང་ལས་ཨོཾ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བར་གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་བརླབས། ཨོཾ་ཨཱརྻ་ཏཱ་རེ་ས་པཱ་རི་ཝཱ་ར་ཨོཾ་ཨ་ཀཱ་རོ་བཏགས་པ་ལན་བདུན་གྱིས་ཕུལ། གོང་ལྟར་མཆོད་བསྟོད། མཆོད་སྦྱིན་གཏོར་མ་འདི་བཞེས་ལ། ། ཞེས་སོགས་ཀྱིས་འདོད་དོན་གསོལ་བ་གདབ། མདུན་བསྐྱེད་ལ་དམིགས་པའི་བཟླས་པ་ཅུང་ཞིག་བྱ།
སློབ་མ་རྣམས་གྲལ་ལ་འཁོད། མེ་ཏོག་བཀྱེ་བསྡུ་གྲུབ་ནས། སློབ་དཔོན་གྱིས་ཟང་ཟིང་མེད་པའི་བྱམས་པ་དང་སྙིང་རྗེ་ཆེན་པོས་ཀུན་ནས་བསླངས་ཏེ། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེས་སུ་གནང་བ་ཟབ་མོ་གསན་ལ་དོན་ཉམས་སུ་བླང་སྙམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་གསན་འཚལ། ཞེས་སོགས་ཆོས་བཤད་རྒྱས་བསྡུས་གཞན་ནས་འབྱུང་བ་ལྟར་འཚམས་པར་བཤད་ནས། ད་ལམ་འདིར་གསན་བྱ་ཆོས་ཀྱི་ངོ་བོ་ནི་རྒྱུད་སྡེ་བཞིའི་ནང་ནས་རྣལ་འབྱོར་ཆེན་པོ་བླ་ན་མེད་པ་དང་རྗེས་སུ་མཐུན་པར་བཀྲལ་བ་རྗེ་བཙུན་མ་སྒྲོལ་མ་ཡིན་ཞིང་། དེ་ལ་ཡང་ལུགས་སྲོལ་མི་འདྲ་བ་དུ་མ་ཡོད་པ་ལས་འདིར་སྐབས་སུ་བབས་པ་དངོས་གྲུབ་བརྙེས་པའི་སློབ་དཔོན་ཆེན་པོ་ཉི་མ་སྦས་པའི་ཞལ་སྔ་ནས་ལེགས་པར་བཀྲལ་བའི་སྒྲོལ་མ་ཉེར་གཅིག་གི་རྗེས་སུ་གནང་བ་སྒྲུབ་པ་ལ་ཐོག་མར་སྒྲོལ་མ་མྱུར་ཞི་དཔའ་མོའམ་རབ་ཏུ་དཔའ་མོའི་རྗེས་སུ་གནང་བ་ཡིན། དེ་ལ་ཡང་སློབ་དཔོན་དང་སློབ་མའི་བྱ་བ་གཉིས་ལས། དང་པོ་སློབ་དཔོན་གྱི་བགྱི་འོས་ཐམས་ཅད་ལེགས་པར་གྲུབ་ནས།
ཁྱེད་རང་རྣམས་ཀྱི་ངོ་སྐལ་དུ་གྱུར་པ་ཐོག་མར་སློབ་དཔོན་ལ་སྒྲོལ་མ་མྱུར་ཞི་དཔའ་མོའི་རྗེས་གནང་ཞུ་བའི་ཡོན་དུ་མཎྜལ་ཞིག་དབུལ་བར་ཞུ། ཞེས་འབུལ་དུ་གཞུག དེ་ལྟར་མཎྜལ་ཕུལ་ནས་སྙིམ་པ་མེ་ཏོག་དང་བཅས་ཐལ་མོ་སྦྱར་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་མཛོད། དུས་གསུམ་སངས་རྒྱས་ཐམས་ཅད་དང་། ། ལྷག་པ་ལྷ་ཡི་ངོ་བོ་ཉིད། ། དཔལ་ལྡན་བླ་མའི་བཀའ་དྲིན་གྱིས། ། བདག་ལ་རྗེས་གནང་སྩལ་དུ་གསོལ། ། ལན་གསུམ། རྒྱུད་དག་པའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་རྗེ་བཙུན་མ་ཉེར་གཅིག་གི་ལྷ་ཚོགས་མངོན་སུམ་ལྟར་བཞུགས་པའི་སྤྱན་སྔར་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་མཛོད།
དཀོན་མཆོག་གསུམ་ལ་བདག་སྐྱབས་མཆི། ། སོགས་ལན་གསུམ། སླར་ཡང་ཐུན་མོང་མ་ཡིན་པ་གསོལ་བ་འདེབས་པ་འདིའི་རྗེས་ཟློས་མཛོད། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པས་བདག་ལ་སྒྲོལ་མ་མྱུར་ཞིང་དཔའ་མོའི་རྗེས་སུ་གནང་བ་མ་ལུས་པ་སྩལ་དུ་གསོལ། ལན་གསུམ་ཞེས་པ་རྣམས་སྔོན་དུ་འགྲོ་བའི་རིམ་པ་ཡིན། དངོས་གཞི་ལ་ཐོག་མར་སྐུའི་རྗེས་གནང་གི་སླད་དུ་དམིགས་པ་འདི་བཞིན་དུ་མཛོད། སློབ་དཔོན་ལ་མོས་གུས་མཛད་པའི་རྐྱེན་གྱིས་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་མདུན་བསྐྱེད་ལ་ཕོག གཉིས་ཀའི་ཐུགས་ཀ་ནས་འོད་ཟེར་འཕྲོས་ཁྱེད་རང་རྣམས་ཀྱི་སྐུ་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་དང་གདོས་བཅས་ཤ་ཁྲག་གིས་བསྡུས་པའི་ཕུང་ཁམས་སྐྱེ་མཆེད་ཐམས་ཅད་སྦྱངས་ལུས་འོད་ཀྱི་གོང་བུར་གྱུར། སླར་ཡང་སློབ་དཔོན་གྱི་དེ་ཉིད་ལ་དམིགས་ཏེ། ཨོཾ་སྭ་བྷཱ་ཝ་ནས་ཧཾ་ཞེས་བརྗོད་པས་སྣང་སྲིད་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་བཞིན་གྱིས་མི་དམིགས་པའི་སྟོང་པ་ཉིད་དུ་སངས་ཀྱིས་སྦྱངས་པའི་མོས་པ་མཛོད།
སྟོང་པའི་ངང་ལས་ཆོས་འབྱུང་ནས་ཨོཾ་ལས་བར་གོང་གི་བདག་མདུན་བཞིན་ཁྱེད་རང་རྣམས་སྒྲོལ་མ་རབ་ཏུ་དཔའ་མོ་སོགས་ནས་ཧཱུྃ་སྔོན་པོ་བར་གོང་བཞིན། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ལྷོ་ཕྱོགས་པོ་ཏཱ་ལ་ནས་རྗེ་བཙུན་མའི་སྐུ་ཆེ་བ་རི་རབ་ཙམ། བར་པ་མི་ཚད་ཙམ། ཆུང་བ་རྡུལ་ཕྲན་ཙམ་བསམ་གྱིས་མི་ཁྱབ་པ་བྱོན་པ་མཚོ་ཆེན་པོ་ལ་ཆར་བབས་པའམ་རྡོ་ཚན་ལ་ཁ་བ་བབ་པ་ལྟར་སིབ་སིབ་གཉིས་སུ་མེད་པར་ཐིམ་ནས་རྒྱུད་བྱིན་གྱིས་བརླབས་པའི་མོས་པ་མཛོད་བྱས་ལ་རོལ་མོ་དང་གུ་གུལ་གྱིས་བདུག་ཅིང་། ཡི་གེ་བཅུ་པའི་མཐར་ཨ་བེ་ཤ་ཡ་ཨ་ཨ། ཞེས་ཡང་ཡང་བརྗོད། དེས་རྗེ་བཙུན་མ་མྱུར་མ་དཔའ་མོའི་སྐུའི་རྗེས་སུ་གནང་བ་ཐོབ། ལུས་ཀྱི་སྒོ་ནས་བསགས་པའི་འགལ་རྐྱེན་བར་ཆད་ཐམས་ཅད་ཞི་བར་བྱས། རྗེ་བཙུན་མའི་སྐུ་དང་ནུས་པ་མཉམ་པར་བྱས་པའི་མོས་པ་མཛོད། དེ་ནས་གསུང་གི་རྗེས་གནང་གི་སླད་དུ་དམིགས་པ་འདི་བཞིན་དུ་མཛོད།
སློབ་དཔོན་རྗེ་བཙུན་མར་གསལ་བའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ། ཨོཾ་ཡིག་གི་མཐར་ཡི་གེ་བཅུ་པའི་སྔགས་ཕྲེང་གིས་བསྐོར་བ་ལ་སྔགས་ཕྲེང་གཉིས་བྱུང་། སློབ་དཔོན་གྱི་ཞལ་ནས་ཐོན། ཁྱེད་རང་རྣམས་རྗེ་བཙུན་མར་གསལ་བའི་ཞལ་དུ་ཞུགས། ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཨོཾ་ཡིག་གི་མཐར་གཡས་བསྐོར་དུ་འཁོད་པའི་མོས་པ་མཛད་ནས་འདིའི་རྗེས་ཟློས་ལན་གསུམ་མཛོད། ཅེས་ཡི་གེ་བཅུའི་རྗེས་ཟློས་ལན་གསུམ་མཛོད། དེ་ལྟར་བྱས་པས་དང་པོས་འཁོད། གཉིས་པས་དབྱེར་མེད་དུ་བྱས། གསུམ་པས་བརྟན་པར་མོས་པ་བྱས་ནས་སློབ་དཔོན་ལ་དྲིན་ལན་དུ་མེ་ཏོག་གཏོར་ནས་འདིའི་རྗེས་ཟློས་མཛོད། བཅོམ་ལྡན་བདག་གིས་གཟུང་ལགས་ཀྱིས། །
བཅོམ་ལྡན་བདག་ལ་བྱིན་གྱིས་རློབས། ། ཞེས་བརྗོད། སློབ་དཔོན་གྱིས་ཀྱང་ཁྱེད་རང་རྣམས་ཀྱིས་ཕུལ་བའི་མེ་ཏོག་དེ་ཉིད་སྔགས་ཀྱི་ཕྲེང་བར་བྱིན་གྱིས་བརླབས་ནས་དབུ་གཙུག་ཏུ་གཏོར་བའི་མོས་པ་མཛོད། བཅོམ་ལྡན་འདི་ལ་སྩལ་ལགས་ཀྱི། ། བཅོམ་ལྡན་འདི་ལ་བགོ་བར་མཛོད། ། བཅོམ་ལྡན་འདས་ཀྱི་བྱིན་རླབས་ནི། ། འདི་ལ་བགོ་བར་མཛད་དུ་གསོལ། ། སྔགས་ཀྱི་དངོས་གྲུབ་སྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། ། རྡོ་རྗེ་སློབ་མ་འདི་རྣམས་ཀྱི་རྒྱུད་ལ་རྗེ་བཙུན་མ་སྒྲོལ་མའི་གསང་སྔགས་ཀྱི་བྱིན་རླབས་མ་ལུས་པ་འཇུག་པར་གྱུར་ཅིག
དེས་རྗེ་བཙུན་མ་མྱུར་མ་དཔའ་མོའི་གསུང་གི་རྗེས་སུ་གནང་བ་ཐོབ། ངག་གི་སྒོ་ནས་བསགས་པའི་འགལ་རྐྱེན་བར་ཆད་ཞི་བར་བྱས་ནས་རྗེ་བཙུན་མའི་གསུང་དང་ནུས་པ་མཉམ་པར་བྱས་པའི་མོས་པ་མཛོད། ཐུགས་ཀྱི་རྗེས་གནང་གི་སླད་དུ་དམིགས་པ་འདི་བཞིན་མཛོད། སློབ་དཔོན་ལ་མོས་གུས་བྱས་པས་སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་མདུན་བསྐྱེད་ལ་ཕོག་གཉིས་ཀ་ནས་འོད་ཟེར་གྱིས་ལྷོ་ཕྱོགས་པོ་ཏཱ་ལ་ན་བཞུགས་པའི་རྗེ་བཙུན་མའི་ཐུགས་རྒྱུད་བསྐུལ་བས་དེའི་ཐུགས་ཀ་ནས་རྗེ་བཙུན་མའི་ཐུགས་རྣམ་པར་མི་རྟོགས་པའི་ཡེ་ཤེས་ཀྱི་ངོ་བོ་རྡོར་དྲིལ། མདའ་གཞུ། འཁོར་ལོ། རལ་གྲི། དུང་། ཞགས་པ་བསམ་གྱིས་མི་ཁྱབ་པ་ཐོན་ཁྱེད་རང་རྣམས་རྗེ་བཙུན་མར་གསལ་བའི་ཐུགས་ཀ་ནས་སིབ་སིབ་ཐིམ་པས་ཐུགས་ཀྱི་བྱིན་རླབས་མ་ལུས་པ་ཐུགས་རྒྱུད་ལ་ཞུགས་པའི་མོས་པ་མཛོད་བྱས་ལ། སྔར་ལྟར་དྲིལ་གསིལ་དང་སྔགས་བརྗོད།
དེས་རྗེ་བཙུན་མའི་ཐུགས་ཀྱི་རྗེས་སུ་གནང་བ་ལེགས་པར་ཐོབ། སེམས་ཀྱི་སྒོ་ནས་བསགས་པའི་སྡིག་སྒྲིབ་ཐམས་ཅད་ཞི་བར་བྱས། རྗེ་བཙུན་མའི་ཐུགས་དང་ནུས་པ་མཉམ་པར་བྱས་པའི་མོས་པ་མཛོད། རྗེས་གནང་སྦྲེལ་ནས་བྱེད་ན། དེས་དང་པོ་མྱུར་ཞི་དཔའ་མོའི་རྗེས་སུ་གནང་བ་ལེགས་པར་ཐོབ་པ་ཡིན། ཞེས་བརྗོད་ནས། དེ་བར་ལ་ཕྱི་མའི་ལུང་བཀླག མཆོད་གཡོགས་པས་མཆོད་པ་ཁ་གསོས། མཚན་སྔགས་སྔོན་འགྲོའི་ཉེར་སྤྱོད་ཀྱིས་མཆོད་བསྟོད་གོང་བཞིན་ཡིག་བརྒྱ་ལན་གསུམ། བཛྲ་མུཿ
ཚོམ་བུའི་ཡེ་ཤེས་པ་གཤེགས། དམ་ཚིག་པ་རང་ལ་ཐིམ་ཞེས་བརྗོད་ནས། སླར་ཡང་མཆོད་གཏོར་ཁ་གསོས་ཚོམ་བུ་གསར་པ་བཀོད། མཆོད་པ་བྱིན་རླབས་གོང་ལྟར་བྱས། སངས་རྒྱས་ཆོས་ཚོགས་མ་ལན་རེ་བརྗོད། སྭ་བྷཱ་ཝས་སྦྱངས། སྟོང་པའི་ངང་ལས་ཞེས་སོགས་སོ་སོའི་བདག་བསྐྱེད་བཟླས་པ་ཅུང་ཟད་དང་བཅས་པ་བྱ། ཚོམ་བུ་བསངས་སྦྱངས། བདག་བསྐྱེད་བཞིན་ཡན་ལག་བཞི་རྫོགས་བྱ། མཆོད་པ་བསངས་སྦྱངས་མཚན་སྔགས་སྔོན་འགྲོའི་ཉེར་སྤྱོད་ཀྱིས་ཕུལ།
སོ་སོའི་བསྟོད་པས་བསྟོད། གཏོར་མ་བསངས་སྦྱངས་འབྲུ་གསུམ་གྱིས་བྱིན་གྱིས་བརླབས་མཚན་སྔགས་ཨ་ཀཱ་རོ་བཏགས་པ་ལན་གསུམ་གྱིས་ཕུལ། མཆོད་བསྟོད་གོང་ལྟར་བྱ། མདུན་བསྐྱེད་ལ་དམིགས་པའི་བཟླས་པ་ཅུང་ཟད་བྱ། དེ་བར་སློབ་མ་རྣམས་ཀྱིས་ཕྱག་འཚལ་ཉེར་གཅིག་འདོན། དེ་ནས། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། ཞེས་སོགས་སེམས་བསྐྱེད་གསལ་བཏབ་ནས། གསན་བྱ་ཆོས་ཀྱི་ངོ་བོ་ནི། འདིར་གྲུབ་པའི་སློབ་དཔོན་ཆེན་པོ་ཉི་མ་སྦས་པའི་ཞལ་སྔ་ནས་ཀྱིས་སྒྲོལ་མ་ཉེར་གཅིག་བླ་མེད་དུ་བཀྲལ་བའི་ནང་ནས།
གཉིས་པ་དཀར་མོ་ཟླ་མདངས་སྒྲོལ་མའི་རྗེས་སུ་གནང་བ་སྒྲུབ་པ་ལ། སློབ་དཔོན་གྱིས་བྱ་བ་རྣམས་གྲུབ་ནས། རྗེས་གནང་ཞུ་བའི་ཡོན་དུ་མཎྜལ་དབུལ་བར་ཞུ། ཞེས་ཕུལ་ནས། གསོལ་བ་འདེབས་པ་འདིའི་རྗེས་ཟློས་མཛོད། དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པས་བདག་ལ་དཀར་མོ་ཟླ་མདངས་སྒྲོལ་མའི་རྗེས་སུ་གནང་བ་མ་ལུས་པ་སྩལ་དུ་གསོལ། ཞེས་ལན་གསུམ། དེ་ནས་སྐུ་གསུང་ཐུགས་ཀྱི་རྗེས་གནང་གོང་དུ་རྒྱས་པར་བསྟན་པ་ལྟར་འོག་མ་ཐམས་ཅད་ལ་རྒྱ་འབག་གི་མིག་ལྟར་འཕྲུལ་ཤེས་པར་བྱའོ། ། གསུམ་པ་རྗེས་ནི། མཇུག་ཏུ།
དེས་རྗེས་གནང་གི་དངོས་གཞི་ལེགས་པར་གྲུབ་ནས་གནས་སྐབས་དེ་དག་ཏུ་ཐོབ་ཅིང་ཁས་བླངས་པའི་དམ་ཚིག་དང་སྡོམ་པ་ཚུལ་བཞིན་བསྲུང་སྙམ་པས་འདིའི་རྗེས་ཟློས་མཛོད། གཙོ་བོས་ཇི་ལྟར་སོགས། གཏང་རག་ཏུ་མཎྜལ་ཕུལ། དེང་ནས་བརྩམས་ཏེ་སོགས་བརྗོད། དེས་སློབ་དཔོན་ཉི་མ་སྦས་པའི་ཞབས་ཀྱིས་ཉེ་བར་བཀྲལ་བའི་ཕྱག་འཚལ་ཉེར་གཅིག་ལས་འདི་ཞེས་བྱ་བའི་རྗེས་སུ་གནང་བ་ལེགས་པར་གསན་པས་རང་གཞན་གྱི་དོན་རྒྱ་ཆེན་པོ་མཛོད། བསོད་ནམས་འདི་ཡིས་སོགས་ཐམས་ཅད་ལ་རིགས་འགྲེ་ཤེས་པར་བྱས་ལ་བསྔོ་སྨོན་ཤིས་བརྗོད་རྒྱས་པར་བྱའོ། ། དེ་ལྟར་སྤྱི་འགྲོའི་ཆིངས་རྣམས་ལ་གོ་བ་ལེགས་པར་ཆགས་པར་བྱས་ནས། དེ་ནས་སོ་སོའི་མངོན་རྟོགས་བསྟན་པས་ཤེས་པར་འགྱུར་བའི་ཕྱིར། གཉིས་པ་དཀར་མོ་ཟླ་མདངས་ཀྱི་སྒྲོལ་མ་ནི། པད་ཟླ་ལ་ཏཾ་ཡིག་ལས་རྗེ་བཙུན་མ་སྒྲོལ་མ་དཀར་སྔོ་སེར་བའི་ཞལ་གསུམ་ཕྱག་བཅུ་གཉིས་མ།
དང་པོ་གཉིས་ཀྱིས་མཉམ་གཞག གཡས་ལྷག་མས་ཁ་ཊྭཾཱ་ག འཁོར་ལོ། ནོར་བུ། རྡོ་རྗེ། མེ་ཏོག་གི་ཕྲེང་བ་འཛིན་པ། གཡོན་རྣམས་ཀྱིས་སྤྱི་བླུགས། ཨུཏྤལ། དྲིལ་བུ། བུམ་པ།
པོ་ཏི་འཛིན་པ། ཞབས་རོལ་པའི་སྟབས་ཀྱིས་བཞུགས་པ། རིགས་བདག་འོད་དཔག་མེད། བསྟོད་པ། ཕྱག་འཚལ་སྟོན་ཀའི་ཟླ་བ་ཀུན་ཏུ། ། གང་བ་བརྒྱད་གཉིས་བརྩེགས་པའི་ཞལ་མ། ། སྐར་མ་སྟོང་ཕྲག་ཚོགས་པ་རྣམས་ཀྱིས། ། རབ་ཏུ་ཕྱེ་བའི་འོད་རབ་འབར་མ། ། ཕྱག་འཚལ་དཀར་མོ་ཟླ་མདངས་སྒྲོལ་མ། ། སྐུ་གསུམ་རྫོགས་པའི་ཞལ་གསུམ་གཡོན་སྔོ། །
གཡས་ཞལ་འཛམ་བུ་ཆུ་བོའི་གསེར་མདོག ། རྟེན་འབྲེལ་དག་པས་ཕྱག་ནི་བཅུ་གཉིས། ། ཕྱག་འཚལ་དང་པོ་མཉམ་པའི་ཕྱག་རྒྱ། ། གཉིས་པ་ན་ནི་ཁ་ཊྭཾཱ་ག་བསྣམས། ། འབར་བའི་འཁོར་ལོ་གསུམ་པས་ལེགས་འཛིན། ། བཞི་པ་ན་ནི་ཡིད་བཞིན་ནོར་བུ། ། ཕྱག་འཚལ་ལྔ་པ་རྡོ་རྗེ་རབ་འཕྱར། ། དྲུག་པ་ན་ནི་མེ་ཏོག་ཕྲེང་འཛིན། ། གཡོན་གྱི་གཉིས་པས་རིལ་བ་སྤྱི་བླུགས། ། ཉོན་མོངས་དྲི་མ་མ་ལུས་འཁྲུད་མ། །
ཕྱག་འཚལ་གསུམ་པ་ཨུཏྤལ་ལེགས་འཛིན། ། སྟོང་པའི་སྒྲ་སྒྲོགས་བཞི་པ་དྲིལ་བུ། ། ལྔ་པ་གཏེར་གྱི་བུམ་པ་ཐོགས་མ། ། དྲུག་པ་པོ་ཏི་འགྲོ་ལ་ཆོས་སྟོན། ། ཞེས་སོ། ། གསུམ་པ་སྒྲོལ་མ་གསེར་མདོག་ཅན་ནི། པདྨ་དང་ཉི་མའི་གདན་ལ་རེ་ལས་སྒྲོལ་མ་གསེར་མདོག་ཅན་མ་ཞལ་གཅིག་ཕྱག་བཅུ་མ། གཡས་པ་རྣམས་ན་ཕྲེང་བ། རལ་གྲི། མདའ།
རྡོ་རྗེ། དབྱུ་གུ། གཡོན་པ་རྣམས་ཀྱིས་དར་དཔྱངས། ཞགས་པ། པདྨ། དྲིལ་བུ། གཞུ་རྣམས་བསྣམས་པ་རོལ་སྟབས་ཀྱིས་བཞུགས་པ། རིགས་བདག་རིན་འབྱུང་། བསྟོད་པ། ཕྱག་འཚལ་གསེར་སྔོ་ཆུ་ནས་སྐྱེས་ཀྱི། །
པདྨས་ཕྱག་ནི་རྣམ་པར་བརྒྱན་མ། ། སྦྱིན་པ་བརྩོན་འགྲུས་དཀའ་ཐུབ་ཞི་བ། ། བཟོད་པ་བསམ་གཏན་སྤྱོད་ཡུལ་ཉིད་མ། ། ཕྱག་འཚལ་གསེར་མདོག་ཅན་གྱི་སྒྲོལ་མ། ། སྣ་ཚོགས་པདྨ་ཉི་མའི་གདན་ལ། ། རྡོ་རྗེ་སྐྱིལ་ཀྲུང་ཤིན་ཏུ་བརྗིད་མཛེས། ། ཕྱག་བཅུ་ཕ་རོལ་ཕྱིན་བཅུ་དག་མ། ། ཕྱག་འཚལ་དང་པོ་ཐུགས་ཀར་ཕྲེང་འཛིན། ། གཉིས་པ་ན་ནི་ཤེས་རབ་རལ་གྲི། ། གསུམ་པས་མདའ་འཕེན་ཉོན་མོངས་འབིགས་མ། །
བཞི་པ་རྡོ་རྗེ་ལྔ་བ་དབྱུག་གུ། ། ཕྱག་འཚལ་གཡོན་གྱི་དང་པོ་དར་དཔྱངས། ། གཉིས་པ་ཞགས་པ་གསུམ་པ་པདྨ། ། བཞི་པའི་ཕྱག་གིས་དྲིལ་བུ་འཁྲོལ་མ། ། ལྔ་པ་ན་ནི་སྙིང་རྗེའི་གཞུ་ཐོགས། ། ཞེས་སོ། ། བཞི་པ་གཙུག་ཏོར་རྣམ་པར་རྒྱལ་མའི་སྒྲོལ་མ་ནི། པདྨ་སེར་པོ་དང་ཟླ་བ་ལ་ཏུཏ་ཡིག་ལས་སྒྲོལ་མ་སྐུ་མདོག་སེར་མོ་ཞལ་གཅིག་ཕྱག་བཞི་མ། གཡས་མཆོག་སྦྱིན་དང་ཕྲེང་བ། གཡོན་གཎྜེ་དང་དབྱུག་པ་འཛིན་པ།
སེམས་དཔའི་སྐྱིལ་ཀྲུང་ཅན་ནོ། ། རིགས་བདག བསྟོད་པ། ཕྱག་འཚལ་དེ་བཞིན་གཤེགས་པའི་གཙུག་ཏོར། ། མཐའ་ཡས་རྣམ་པར་རྒྱལ་བར་སྤྱོད་མ། ། མ་ལུས་ཕ་རོལ་ཕྱིན་པ་ཐོབ་པའི། ། རྒྱལ་བའི་སྲས་ཀྱིས་ཤིན་ཏུ་བསྟེན་མ། ། ཕྱག་འཚལ་གཙུག་ཏོར་རྒྱལ་བའི་སྒྲོལ་མ། ། ཆུ་སྐྱེས་པདྨ་སེར་པོའི་སྟེང་ན། ། ཟག་མེད་བདེ་རྒྱས་ཟླ་བའི་གདན་སྟེང་། །
སེམས་དཔའི་སྐྱིལ་ཀྲུང་བརྟན་པར་བཞུགས་མ། ། ཕྱག་འཚལ་དགེ་མ་གསེར་གྱི་མདོག་ཅན། ། ཐུགས་རྗེའི་རང་བཞིན་འགྲོ་ལ་རབ་བརྩེ། ། ཞལ་གཅིག་ཕྱག་བཞི་བདུད་བཞི་རབ་འཇོམས། ། གཡས་ཀྱི་དང་པོ་དངོས་གྲུབ་མཆོག་སྩོལ། ། ཕྱག་འཚལ་རྒྱུན་མི་འཆད་པའི་བསམ་གཏན། ། གཉིས་པ་ན་ནི་ཕྲེང་བ་འཛིན་མ། ། གཡོན་གྱི་དང་པོ་ཕྱག་མཚན་གཎྜེ། ། གཉིས་པ་རིན་ཆེན་དབྱུག་གུ་བསྣམས་མ། ། ཞེས་སོ། །
ལྔ་པ་ཧཱུྃ་སྒྲ་སྒྲོགས་པའི་སྒྲོལ་མ་ནི། པདྨ་དང་ཟླ་བ་ལ་ཏཱ་ཡིག་ལས་སྒྲོལ་མ་སེར་མོ་ཞལ་གཅིག་ཕྱག་གཉིས་མ། གཡས་སྐྱབས་སྦྱིན། གཡོན་པདྨ་སེར་པོ་བསྣམས་པ། ཞབས་རྡོ་རྗེའི་སྐྱིལ་ཀྲུང་ཅན། རིགས་བདག་འོད་དཔག་མེད། བསྟོད་པ་ན། ཕྱག་འཚལ་ཏུཏྟཱ་ར་ཧཱུྃ་གི་ཡི་གེ ། འདོད་དང་ཕྱོགས་དང་ནམ་མཁའ་གང་མ། ། འཇིག་རྟེན་བདུན་པོ་ཞབས་ཀྱིས་མནན་ཏེ། །
ལུས་པ་མེད་པར་འགུགས་པར་ནུས་མ། ། ཕྱག་འཚལ་ཧཱུྃ་སྒྲ་སྒྲོགས་པའི་སྒྲོལ་མ། ། དྲི་མེད་ཟླ་བའི་གདན་གྱི་སྟེང་ན། ། ཉོན་མོངས་སྐྱོན་བྲལ་དག་པའི་སྐུ་མདོག ། བཙོ་མ་གཡའ་བྲལ་གསེར་གྱི་མདངས་ལྡན། ། ཕྱག་འཚལ་དཔའ་མོ་ཤེས་རབ་བདག་ཉིད། ། ཐུགས་རྗེས་འཁོར་བ་ཞེ་ལ་བརྣག་ནས། ། མ་རུངས་འདུལ་ཕྱིར་ཧཱུྃ་གི་སྒྲ་སྒྲོགས། ། དུག་གསུམ་སྲིད་པའི་གཡུལ་ལས་རྒྱལ་མ། ། ཕྱག་འཚལ་བདེན་གཉིས་དག་པའི་ཕྱག་རྒྱ། །
འགྲོ་རྣམས་ཐུགས་རྗེས་རབ་ཏུ་གཟུང་ཕྱིར། ། གཡས་པའི་ཕྱག་གིས་སྐྱབས་སྦྱིན་མཛད་ཅིང་། ། གཡོན་པ་པདྨ་སེར་པོ་འཛིན་མ། ། ཞེས་སོ། ། དྲུག་པ་སྒྲོལ་མ་འཇིག་རྟེན་གསུམ་རྒྱལ་མ་ནི། པདྨ་དམར་པོ་དང་ཉི་མའི་གདན་ལ་རེ་ལས་སྒྲོལ་མ་དམར་མོ་ཞལ་གཅིག་ཕྱག་བཞི་མ། གཡས་དང་པོས་རྡོ་རྗེ། གཉིས་པས་རལ་གྲི། གཡོན་དང་པོས་སྡིགས་མཛུབ། གཉིས་པས་ཞགས་པ་བསྣམས་པ།
རིགས་བདག་འོད་དཔག་མེད། བསྟོད་པ། ཕྱག་འཚལ་བརྒྱ་བྱིན་མེ་ལྷ་ཚངས་པ། ། རླུང་ལྷ་སྣ་ཚོགས་དབང་ཕྱུག་མཆོད་མ། ། འབྱུང་པོ་རོ་ལངས་དྲི་ཟ་རྣམས་དང་། ། གནོད་སྦྱིན་ཚོགས་ཀྱིས་མདུན་ནས་བསྟོད་མ། ། ཕྱག་འཚལ་རྣམ་པར་རྒྱལ་བའི་སྒྲོལ་མ། ། ཆུ་སྐྱེས་པདྨ་དམར་པོའི་སྟེང་ན། ། གཏི་མུག་དག་ཕྱིར་ཉི་མའི་གདན་སྟེང་། ། སེམས་དཔའི་སྐྱིལ་ཀྲུང་འགྲོ་ལ་གཟིགས་མ། །
ཕྱག་འཚལ་ལྷ་དང་དྲང་སྲོང་རྣམས་ཀྱིས། ། ཁྱེད་ཞབས་པདྨོ་སྤྱི་བོར་བླངས་ནས། ། ཐུགས་རྗེ་ཆེ་མངའ་ཁྱོད་ལ་རབ་བསྟོད། ། འགྲོ་བ་ཀུན་གྱི་རེ་གནས་གྱུར་མ། ། ཕྱག་འཚལ་པདྨ་རཱ་གའི་མདངས་ལྡན། ། ཞལ་གཅིག་ཕྱག་བཞི་གཡས་ཀྱི་དང་པོས། ། རྡོ་རྗེ་འཕྱར་ཞིང་དེ་འོག་རལ་གྲི། ། གཡོན་པས་སྡིགས་མཛུབ་ཞགས་པ་བསྣམས་མ། ། ཞེས་སོ། ། བདུན་པ་སྒྲོལ་མ་རྒོལ་བ་འཇོམས་མ་ནི།
པདྨ་སེར་པོ་དང་ཉི་མའི་གདན་ལ་ཏུ་ཡིག་ལས་སྒྲོལ་མ་སྐུ་མདོག་ནག་མོ་ན་བཟའ་སེར་པོ་མནབས་པ། དྲག་མོ་དབུ་སྐྲ་གྱེན་དུ་བརྫེས་པ། ཞལ་གཅིག་ཕྱག་བཞི་མ། གཡས་ཀྱི་དང་པོས་འཁོར་ལོ། གཉིས་པས་རལ་གྲི། གཡོན་གྱི་དང་པོས་པདྨ་ལ་གནས་པའི་ཞགས་པ། གཉིས་པ་སྡིགས་མཛུབ་མཛད་པ། ཞབས་གཡོན་བརྐྱང་གི་སྟབས་ཀྱིས་བཞུགས་པ། རིགས་བདག་རིན་ཆེན་འབྱུང་ལྡན། བསྟོད་པ།
ཕྱག་འཚལ་ཏྲད་ཅེས་བྱ་དང་ཕཊ་ཀྱིས། ། ཕ་རོལ་འཁྲུལ་འཁོར་རབ་ཏུ་འཇོམས་མ། ། གཡས་བསྐུམ་གཡོན་བརྐྱངས་ཞབས་ཀྱིས་མནན་ཏེ། ། མེ་འབར་འཁྲུགས་མ་ཤིན་ཏུ་འབར་མ། ། ཕྱག་འཚལ་རྒོལ་བ་འཇོམས་པའི་སྒྲོལ་མ། ། པདྨ་གསེར་དང་ཉི་མའི་གདན་མ། ། དཔའ་བོའི་སྟངས་སྟབས་འགྱིང་བག་གཡོན་བརྐྱངས། ། ཚོམ་རྔམས་ནག་མོ་ཁྲོས་པའི་བཞིན་འཕྱར། ། ཕྱག་འཚལ་ན་བཟའ་གསེར་མདོག་གོས་གྱོན། ། དབུ་སྐྲ་གྱེན་བརྫེས་ལྟོ་འགྲོས་བརྒྱན་སྟེ། །
རིན་ཆེན་ཅོད་པཎ་མཁའ་ལ་རབ་འཕྱར། ། ཕྱག་ཞབས་རིན་ཆེན་གདུབ་བུས་བརྒྱན་མ། ། ཕྱག་འཚལ་ཕྱག་བཞི་གཡས་ཀྱི་དང་པོ། ། འཁོར་ལོ་འཛིན་ཅིང་གཉིས་པ་རལ་གྲི། ། སྐྱེ་གནས་སྟེང་དུ་ཞགས་པ་བསྣམས་མ། ། གཡོན་གྱི་ཐ་མ་སྡིགས་མཛུབ་རབ་གདེངས། ། ཞེས་སོ། ། བརྒྱད་པ་དབང་མཆོག་སྟེར་བའི་སྒྲོལ་མ་ནི། པདྨ་དམར་པོ་དང་། ཟླ་བ་དང་།
ཆུ་སྲིན་རྣམས་བརྩེགས་པའི་གདན་ལ་རེ་ལས་སྒྲོལ་མ་སེར་མོ་ཞལ་གཅིག་ཕྱག་བཞི་མ། ཕྱག་དང་པོ་གཉིས་མྱ་ངན་མེད་པའི་ཤིང་གི་ཡལ་ག་དང་། ནོར་བུ་དང་བཅས་པའི་མཆོག་སྦྱིན་དང་། གཉིས་པ་གཉིས་པདྨ་དང་བུམ་པ་བསྣམས་པ། ཞབས་སྐྱིལ་ཀྲུང་ཕྱེད་པའི་དོར་སྟབས་ཀྱིས་བཞུགས་པ། རིགས་བདག་དོན་ཡོད་གྲུབ་པ། བསྟོད་པ། ཕྱག་འཚལ་ཏུ་རེ་འཇིགས་པ་ཆེན་མོ། ། བདུད་ཀྱི་དཔའ་བོ་རྣམ་པར་འཇོམས་པ། ། ཆུ་སྐྱེས་ཞལ་ནི་ཁྲོ་གཉེར་ལྡན་མཛད། །
དགྲ་བོ་ཐམས་ཅད་མ་ལུས་གསོད་མ། ། ཕྱག་འཚལ་དབང་མཆོག་སྟེར་བའི་སྒྲོལ་མ། ། པདྨ་དམར་པོ་འབར་བའི་སྟེང་ན། ། གདུག་པ་འདུལ་ཕྱིར་ཆུ་སྲིན་གདན་སྟེང་། ། སྐྱིལ་ཀྲུང་ཕྱེད་མ་གསེར་གྱི་མདོག་ཅན། ། ཕྱག་འཚལ་ཁྲོས་པའི་གཉེར་མ་དང་ལྡན། ། བརྗིད་པའི་སྐུ་མདོག་ཞལ་གཅིག་ཕྱག་བཞིར། ། གཡས་ན་མྱ་ངན་མེད་པའི་ཡལ་ག ། གཉིས་པ་རིན་ཆེན་བསྣམས་ཤིང་མཆོག་སྩོལ། ། ཕྱག་འཚལ་གཡོན་གྱི་དང་པོ་པདྨ། །
ཉོན་མོངས་སྐྱོན་གྱིས་མ་གོས་ཕྱིར་བསྣམས། ། གཡོན་གྱི་ཐ་མ་བུམ་པ་ལེགས་ཐོགས། ། འགྲོ་བ་ཀུན་ལ་དབང་མཆོག་སྟེར་མ། ། ཞེས་སོ། ། དགུ་པ་སེང་ལྡེང་ནགས་ཀྱི་སྒྲོལ་མ་ནི། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཏཱཾ་ཡིག་ལྗང་གུ་ཡོངས་སུ་གྱུར་པ་ལས་རང་ཉིད་རྗེ་བཙུན་སེང་ལྡེང་ནགས་ཀྱི་སྒྲོལ་མ་སྐུ་མདོག་མརྒད་ལྟར་ལྗང་བ་ཞལ་གཅིག་ཕྱག་གཉིས་མ། ཕྱག་གཡས་མཆོག་སྦྱིན་དང་གཡོན་ཨུཏྤ་ལའི་ཡུ་བ་ཐུགས་ཀར་བཟུང་ཞིང་འདབ་མ་སྙན་གྱི་ཐད་སོར་ཁ་བྱེ་བ། དབུ་སྐྲ་ཕྱེད་དུ་ལི་བ། རལ་པའི་ཟུར་ཕུད་ལྔ་དང་ལྡན་པ།
དར་གྱི་ན་བཟའ་དང་རིན་པོ་ཆེའི་རྒྱན་གྱིས་བརྒྱན་པ། ཞབས་གཡས་ཅུང་ཟད་བརྐྱངས་པའི་རོལ་སྟབས་ཀྱིས་བཞུགས་པ། རིགས་བདག་འོད་དཔག་མེད། བསྟོད་པ། ཕྱག་འཚལ་དཀོན་མཆོག་གསུམ་མཚོན་ཕྱག་རྒྱའི། ། སོར་མོས་ཐུགས་ཀར་རྣམ་པར་བརྒྱན་མ། ། མ་ལུས་ཕྱོགས་ཀྱིས་འཁོར་ལོས་བརྒྱན་པའི། ། རང་གི་འོད་ཀྱི་ཚོགས་རྣམས་འཁྲུགས་མ། ། ཕྱག་འཚལ་སེང་ལྡེང་ནགས་ཀྱི་སྒྲོལ་མ། ། ཡི་གེ་ཏཾ་ལས་འཁྲུངས་པའི་ལྷ་མོ། །
ཞལ་གཅིག་ཕྱག་གཉིས་ཞི་བའི་གཟུགས་ཅན། ། སྐྲ་འཁྱིལ་མེ་ཏོག་གིས་བརྒྱན་མཛེས་མ། ། ཕྱག་འཚལ་གཡས་བརྐྱངས་ཞབས་ལ་གཡོན་པས། ། ཐབས་དང་ཤེས་རབ་མི་འབྲལ་རལ་འཁྲིལ། ། ཆོས་ཀྱི་དབྱིངས་ཀྱི་ཡེ་ཤེས་མཚན་པའི། ། པདྨ་ཟླ་བའི་སྟེང་ན་བཞུགས་མ། ། ཕྱག་འཚལ་གཡས་པས་འགྲོ་ལ་མཆོག་སྩོལ། ། ཕྱག་གཡོན་ཨུཏྤལ་རྒྱན་རྣམས་ཡོངས་རྫོགས། ། སྔོ་ལྗང་འགྱིངས་བག་པདྨའི་མདོག་ཅན། ། གཞོན་ནུ་སྤྱན་ཡང་ནུ་མ་རྒྱས་མ། །
ཞེས་སོ། ། བཅུ་པ་མྱ་ངན་སེལ་བའི་སྒྲོལ་མ་ནི། པདྨ་དམར་པོ་དང་ཟླ་བ་ལ་སྒྲོལ་མ་དམར་མོ་ཞལ་གཅིག་ཕྱག་བཞིའི་དང་པོ་གཉིས་སྤྱི་བོར་ཐལ་མོ་སྦྱར་བ། འོག་མ་གཉིས་རལ་གྲི་དང་ཨ་ཤོ་ཀའི་ཡལ་ག་མེ་ཏོག་དམར་པོ་ཅན་འཛིན་པ། རིགས་བདག་དོན་གྲུབ། བསྟོད་པ། ཕྱག་འཚལ་རབ་ཏུ་དགའ་བ་བརྗིད་པའི། ། དབུ་བརྒྱན་འོད་ཀྱི་ཕྲེང་བ་སྤེལ་མ། ། བཞད་པ་རབ་བཞད་ཏུཏྟཱ་ར་ཡིས། ། བདུད་དང་འཇིག་རྟེན་དབང་དུ་མཛད་མ། །
ཕྱག་འཚལ་མྱ་ངན་མེད་པའི་སྒྲོལ་མ། ། མ་ཆགས་པདྨ་དམར་པོའི་སྟེང་ན། ། ཟླ་བའི་དཀྱིལ་འཁོར་ཞབས་ཀྱིས་མནན་ཏེ། ། རོལ་པའི་འདུག་སྟངས་འགྱིངས་བག་མཛེས་མ། ། ཕྱག་འཚལ་འཇིག་རྟེན་དབང་དུ་མཛད་པའི། ། སྐུ་མདོག་པདྨ་དམར་བའི་འོད་ལྟར། ། བཞད་པའི་གད་རྒྱངས་ཏུཏྟཱ་ར་ཡིས། ། འགྲོ་བའི་སྡུག་བསྔལ་མ་ལུས་སེལ་མ། ། ཕྱག་འཚལ་ཞལ་གཅིག་ཕྱག་བཞི་བདུད་འདུལ། ། དང་པོ་གཉིས་ནི་སྤྱི་བོར་ཐལ་སྦྱར། །
གཡས་འོག་རལ་གྲིའི་ཕྱག་རྒྱ་དང་ལྡན། ། གཡོན་ན་མྱ་ངན་མེད་པའི་ཡལ་ག ། ཅེས་སོ། ། བཅུ་གཅིག་པ་ཕོངས་པ་སེལ་བའི་སྒྲོལ་མ་ནི། པདྨ་དང་ཉི་མའི་གདན་ལ་ཧཱ་ལས་སྒྲོལ་མ་སྐུ་མདོག་ནག་མོ་དྲག་མོའི་སྐུ་ཅན། ཞལ་གཅིག་ཕྱག་གཉིས། གཡས་གཟའ་བརྒྱད་འགུགས་པའི་ལྕགས་ཀྱུ་དང་། གཡོན་ཕོངས་པ་སེལ་བའི་ལྕགས་ཀྱུ་ཞགས་པ་དང་བཅས་པ་བསྣམས་པ། གཡས་བརྐྱངས་བའི་སྟབས་ཀྱིས་བཞུགས་པ། རིགས་བདག་རིན་འབྱུང་།
བསྟོད་པ་ནི། ཕྱག་འཚལ་ས་གཞི་སྐྱོང་བའི་ཚོགས་རྣམས། ། ཐམས་ཅད་འགུགས་པར་ནུས་པ་ཉིད་མ། ། ཁྲོ་གཉེར་གཡོ་བའི་ཡི་གེ་ཧཱུྃ་གིས། ། ཕོངས་པ་ཐམས་ཅད་རྣམ་པར་སྒྲོལ་མ། ། ཕྱག་འཚལ་འགྲོ་བ་འགུགས་པའི་སྒྲོལ་མ། ། གཟི་བརྗིད་ཕུང་པོ་ཉི་མའི་སྟེང་ན། ། པདྨའི་སྟེང་ན་རོལ་པས་གཡས་བརྐྱངས། ། འགྱིངས་བག་ནག་མོ་དབང་གི་ལས་མཛད། ། ཕྱག་འཚལ་དཔའ་མོ་གྱད་ཀྱི་ཆ་བྱད། །
མཚན་མོའི་སྤྲིན་རུམ་མུན་པའི་མདོག་ཅན། ། ཤིན་ཏུ་འཇིགས་རུངས་བདུད་དཔུང་ཟིལ་གནོན། ། ནོར་གྱི་ཆར་འབེབས་ཕོངས་པ་སེལ་མ། ། ཕྱག་འཚལ་ཡི་གེ་ཧཱུྃ་གི་སྦྱོར་བས། ། ཕྱོགས་མཚམས་རྣམས་ནས་གཟའ་ཆེན་འགུགས་མ། ། ཞལ་གཅིག་ཕྱག་གཉིས་གཡས་ན་ལྕགས་ཀྱུ། ། གཡོན་ན་རོལ་པའི་ཞགས་པ་བསྣམས་མ། ། ཅེས་སོ། ། བཅུ་གཉིས་པ་བཀྲ་ཤིས་སྣང་བའི་སྒྲོལ་མ་ནི། སྣ་ཚོགས་པདྨ་དང་ཟླ་བའི་སྟེང་དུ་ཨ་ལས་སྒྲོལ་མ་སེར་མོ་ཞལ་གཅིག་ཕྱག་བརྒྱད་ཀྱི་གཡས་པ་རྣམས་ན་རྩེ་གསུམ།
ལྕགས་ཀྱུ། རྡོ་རྗེ། རལ་གྲི། གཡོན་པ་རྣམས་ན་ཐུགས་ཀར་གཏོད་པའི་རིན་པོ་ཆེ། ལྕགས་ཀྱུ། དབྱུག་གུ། བུམ་པ་འཛིན་པ། སེམས་དཔའི་སྐྱིལ་ཀྲུང་གིས་བཞུགས་པ། རིགས་བདག་རྣམ་སྣང་། བསྟོད་པ།
ཕྱག་འཚལ་ཟླ་བའི་དུམ་བུས་དབུ་བརྒྱན། ། བརྒྱན་པ་ཐམས་ཅད་ཤིན་ཏུ་འབར་མ། ། རལ་པའི་ཁྲོད་ན་འོད་དཔག་མེད་ལས། ། རྟག་པར་ཤིན་ཏུ་འོད་ནི་མཛད་མ། ། ཕྱག་འཚལ་བཀྲ་ཤིས་སྣང་བའི་སྒྲོལ་མ། ། སྣ་ཚོགས་པདྨ་ཟླ་བའི་གདན་ལ། ། རྡོ་རྗེ་སྐྱིལ་ཀྲུང་གསེར་གྱི་མདངས་ལྡན། ། ཞལ་གཅིག་ཕྱག་བརྒྱད་ཟླ་ཚེས་བརྒྱན་མ། ། ཕྱག་འཚལ་གཡས་ཀྱི་དང་པོ་རྩེ་གསུམ། ། གཉིས་པ་ན་ནི་རྡོ་རྗེའི་ལྕགས་ཀྱུ། །
གསུམ་པ་རྡོ་རྗེས་བདུད་ཀྱི་དཔུང་འཇོམས། ། བཞི་པ་ཤེས་རབ་རལ་གྲི་བསྣམས་མ། ། ཕྱག་འཚལ་གཡོན་གྱི་དང་པོ་ནོར་བུ། ། ལོངས་སྤྱོད་སྤེལ་ཕྱིར་ཐུགས་ཀར་བསྣམས་ནས། ། འགྲོ་བ་ཀུན་ལ་བཀྲ་ཤིས་སྟེར་མ། ། གཉིས་པ་ལྕགས་ཀྱུ་གསུམ་པ་དབྱུག་གུ། ། བཞི་པ་ནོར་གྱི་བུམ་པ་ཐོགས་མ། ། ཞེས་སོ། ། བཅུ་གསུམ་པ་ཡོངས་སུ་སྨིན་པའི་སྒྲོལ་མ་ནི། པདྨ་དམར་པོ་དང་ཉི་མའི་གདན་ལ་བྷྲཱུྃ་ཡིག་དམར་པོ་ལས་སྒྲོལ་མ་དམར་མོ་དྲག་མོའི་སྐུ་ཅན།
ཕྱག་གཡས་ཀྱི་དང་པོས་རལ་གྲི། གཉིས་པས་མདའ། གཡོན་གྱི་དང་པོས་འཁོར་ལོ། གཉིས་པས་གཞུ་འཛིན་པ། ཞབས་གཡས་བརྐྱང་གི་སྟབས་ཀྱིས་བཞུགས་པ། རིགས་བདག་འོད་དཔག་མེད། བསྟོད་པ། ཕྱག་འཚལ་བསྐལ་པ་ཐ་མའི་མེ་ལྟར། ། འབར་བའི་ཕྲེང་བའི་དབུས་ན་གནས་མ། ། གཡས་བརྐྱངས་གཡོན་བསྐུམ་ཀུན་ནས་བསྐོར་དགའི། །
དགྲ་ཡི་དཔུང་ནི་རྣམ་པར་འཇོམས་མ། ། ཕྱག་འཚལ་སྨིན་པར་བྱེད་པའི་སྒྲོལ་མ། ། བསྐལ་པ་མེ་ལྟར་འབར་བའི་དབུས་ན། ། པདྨ་དམར་པོ་ཉི་མའི་གདན་ལ། ། བཞེངས་པའི་དོར་སྟབས་གཡས་བརྐྱངས་གཡོན་བསྐུམས། ། ཕྱག་འཚལ་སྐུ་མདོག་ཤིན་ཏུ་མི་བཟད། ། པདྨ་རཱ་ག་ལྟ་བུར་དམར་ཞིང་། ། དཔའ་བའི་ཆ་བྱད་ཞལ་གཅིག་ཕྱག་བཞི། ། དྲག་པོ་ཆེན་མོ་བདུད་དཔུང་འཇོམས་མ། ། ཕྱག་འཚལ་གཡས་ཀྱི་དང་པོ་རལ་གྲི། །
གཉིས་པ་མདའ་ཡིས་ཉོན་མོངས་འབིགས་མ། ། གཡོན་པ་འཁོར་ལོ་གཉིས་པ་གཞུ་ཐོགས། ། མཆུ་དང་སྨིན་མ་ཁྲོས་པས་གྱེན་བཟློག ། ཅེས་སོ། ། བཅུ་བཞི་པ་ཁྲོ་གཉེར་གཡོ་བའི་སྒྲོལ་མ་ནི། པདྨ་དམར་སེར་དང་ཉི་མ། རོའི་སྟེང་དུ་ཧཱུྃ་ལས་སྒྲོལ་མ་ཁྲོ་གཉེར་ཅན་སྐུ་མདོག་མཐིང་ནག ནག་དཀར་དམར་བའི་ཞལ་གསུམ་ཁྲོ་གཉེར་བསྡུས་པ། མིའི་རྒྱུ་མ་ཞལ་དུ་གསོལ་བ། ཕྱག་དྲུག་གི་གཡས་པ་རྣམས་ཀྱིས་རལ་གྲི།
ལྕགས་ཀྱུ། དབྱུག་པ། གཡོན་པ་རྣམས་ཀྱིས་ཐོད་པ། ཞགས་པ། ཚངས་མགོ་འཛིན་པ། མི་མགོའི་དབུ་རྒྱན་དང་། དོ་ཤལ་ཅན། སྟག་ལྤགས་དང་སྦྲུལ་གྱིས་བརྒྱན་པ། ཕྱི་རོལ་གྱི་ཕྱོགས་མཚམས་བརྒྱད་དུ་རིན་པོ་ཆེའི་མྱུ་གུ་སྐྱེས་པ་ཞབས་རོལ་པའི་སྟབས་ཀྱིས་བཞུགས་པ། རིགས་བདག་དོན་གྲུབ།
བསྟོད་པ། ཕྱག་འཚལ་ས་གཞིའི་ངོས་ལ་ཕྱག་གིས། ། མཐིལ་གྱིས་བསྣུན་ཅིང་ཞབས་ཀྱིས་བརྡུངས་མ། ། ཁྲོ་གཉེར་ཅན་མཛད་ཡི་གེ་ཧཱུྃ་གིས། ། རིམ་པ་བདུན་པོ་རྣམས་ནི་འགེམས་མ། ། ཕྱག་འཚལ་ཁྲོ་གཉེར་གཡོ་བའི་སྒྲོལ་མ། ། པདྨ་ཉི་མ་དམར་བའི་གདན་ལ། ། གཡས་བརྐྱངས་གར་གྱིས་མི་རོ་མནན་མ། ། སྐུ་མདོག་སྟོང་ཟིལ་འཇིགས་པའི་གཟུགས་ཅན། ། ཕྱག་འཚལ་ཞལ་དང་སྨིན་མ་རབ་བསྡུས། །
གཡས་དཀར་གཡོན་དམར་ཁྲོ་གཉེར་དང་ལྡན། ། དམར་བའི་སྤྱན་གསུམ་སྡང་མིག་རབ་བགྲད། ། མི་ཡི་རྒྱུ་མ་ཞལ་དུ་གསོལ་མ། ། ཕྱག་འཚལ་སྦྲུལ་དང་སྟག་གི་ལྤགས་པ། ། ཐོད་པའི་ཅོད་པཎ་མགོ་བོའི་དོ་ཤལ། ། རལ་གྲི་དབྱུག་གུ་ལྕགས་ཀྱུ་བསྣམས་ནས། ། གཡོན་པ་ཐོད་ཞགས་ཚངས་མགོ་འཛིན་མ། ། ཞེས་སོ། ། བཅོ་ལྔ་པ་བདེ་ལེགས་ཞི་བའི་སྒྲོལ་མ་ནི། པདྨ་དམར་པོ་དང་ཟླ་བ་ལ་ཎི་ལས་སྒྲོལ་མ་ཞི་བ་ཆེན་མོ་སྐུ་མདོག་དཀར་མོ།
ཞལ་གཅིག་ཕྱག་དྲུག་གི་གཡས་པ་གསུམ་ཕྲེང་བ། མཆོག་སྦྱིན། དབྱུག་པ། གཡོན་གསུམ་པདྨོ། རིལ་བ་སྤྱི་བླུགས། པདྨའི་སྟེང་ན་པོ་ཏི་འཛིན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རིགས་བདག་འོད་དཔག་མེད། བསྟོད་པ། ཕྱག་འཚལ་བདེ་མ་དགེ་མ་ཞི་མ། །
མྱ་ངན་འདས་ཞི་སྤྱོད་ཡུལ་ཉིད་མ། ། སྭཱ་ཧཱ་ཨོཾ་དང་ཡང་དག་ལྡན་མ། ། སྡིག་པ་ཆེན་པོ་འཇོམས་པ་ཉིད་མ། ། ཕྱག་འཚལ་བདེ་ལེགས་ཞི་བའི་སྒྲོལ་མ། ། པདྨ་དཀར་པོ་ཟླ་བའི་གདན་ལ། ། རྡོ་རྗེ་སྐྱིལ་ཀྲུང་ཀུནྡའི་མདོག་ཅན། ། ཞལ་གཅིག་ཕྱག་དྲུག་སྡིག་པ་འཇོམས་མ། ། ཕྱག་འཚལ་དོན་རྟོགས་གཡས་ཀྱི་དང་པོ། ། རྒྱལ་བའི་སྤྱོད་ཡུམ་ཐུགས་ཀར་ཕྲེང་འཛིན། ། གཉིས་པ་ལེགས་པའི་ཕྱག་རྒྱ་མཆོག་སྦྱིན། །
གསུམ་པའི་ཕྱག་གིས་དབྱུག་གུ་འཛིན་མ། ། ཕྱག་འཚལ་གཡོན་གྱི་དང་པོ་པདྨ། ། གཉིས་པ་ན་ནི་རིལ་བ་སྤྱི་བླུགས། ། གསུམ་པ་འདབ་བརྒྱད་ཨུཏྤལ་སྟེང་ན། ། འགྲོ་བའི་ལམ་སྟོན་པོ་ཏི་བསྣམས་མ། ། ཞེས་སོ། ། བཅུ་དྲུག་པ་ཆགས་པ་འཇོམས་པའི་སྒྲོལ་མ་ནི། པདྨ་དམར་པོ་དང་ཉི་མའི་གདན་ལ་ཧཱུྃ་ལས་སྒྲོལ་མ་སྐུ་མདོག་དམར་མོ་ཞལ་གཅིག་ཕྱག་གཉིས་མ། གཡས་པས་ཐུགས་ཀར་རྩེ་གསུམ་དང་། གཡོན་སྡིགས་མཛུབ་འཕྱར་བས་སྙིང་པོ་དང་འབྲས་བུར་བཅས་པའི་ཤིང་འཛིན་པ།
སེམས་དཔའི་སྐྱིལ་ཀྲུང་གིས་བཞུགས་པ། རིགས་བདག་མི་བསྐྱོད་པ། བསྟོད་པ། ཕྱག་འཚལ་ཀུན་ནས་བསྐོར་རབ་དགའ་བའི། ། དགྲ་ཡི་ལུས་ནི་རབ་ཏུ་འགེམས་མ། ། ཡི་གེ་བཅུ་པའི་ངག་ནི་བཀོད་པའི། ། རིག་པ་ཧཱུྃ་ལས་སྒྲོལ་མ་ཉིད་མ། ། ཕྱག་འཚལ་ཆགས་པ་འཇོམས་པའི་སྒྲོལ་མ། ། པདྨ་དམར་སེར་ཉི་མའི་གདན་ལ། ། སྤྲོས་མེད་སེམས་དཔའི་སྐྱིལ་ཀྲུང་བརྗིད་མཛེས། །
ཞལ་གཅིག་སྤྱན་གསུམ་བྱུ་རུའི་མདོག་ཅན། ། ཕྱག་འཚལ་ཧཱུྃ་གི་རིག་པ་དང་ལྡན། ། ཐབས་དང་ཤེས་རབ་འབྲེལ་གཉིས། ། གཡས་ན་རྩེ་གསུམ་ཐུགས་ཀར་བསྣམས་ནས། ། དགྲ་ཡི་ལུས་ལ་རབ་ཏུ་བསྣུན་མ། ། ཕྱག་འཚལ་གཡོན་པས་སྡིགས་མཛུབ་རབ་འཕྱར། ། སྙིང་པོར་བཅས་པའི་འབྲས་བུའི་ཤིང་འཛིན། ། ཐུགས་ཀྱི་སྙིང་པོ་ཡི་གེ་བཅུ་ལས། ། དགོས་པའི་དངོས་གྲུབ་མ་ལུས་འབྱུང་མ། ། ཞེས་སོ། །
བཅུ་བདུན་པ་བདེ་བ་བསྒྲུབ་པའི་སྒྲོལ་མ་ནི། པདྨ་དཀར་པོ་ཉི་མའི་གདན་ལ་ཧཱུྃ་ལས་སྒྲོལ་མ་སྐུ་མདོག་དམར་སེར་ཞལ་གཅིག་ཕྱག་གཉིས་ཀྱིས་ཐུགས་ཀར་ཟླ་བའི་དཀྱིལ་འཁོར་བསྣམས་པ། སེམས་དཔའི་སྐྱིལ་ཀྲུང་གིས་བཞུགས་པ། རིགས་བདག་དོན་གྲུབ། བསྟོད་པ། ཕྱག་འཚལ་ཏུ་རེའི་ཞབས་ནི་བརྡབས་པས། ། ཧཱུྃ་གི་རྣམ་པའི་ས་བོན་ཉིད་མ། ། རི་རབ་མནྡ་ར་དང་འབིགས་བྱེད། ། འཇིག་རྟེན་གསུམ་རྣམས་གཡོ་བ་ཉིད་མ། ། ཕྱག་འཚལ་བདེ་བ་བསྒྲུབ་པའི་སྒྲོལ་མ། །
པདྨ་དཀར་པོ་འབར་བའི་སྟེང་ན། ། ཉི་མའི་དཀྱིལ་འཁོར་གསལ་བའི་གདན་ལ། ། སེམས་དཔའི་སྐྱིལ་ཀྲུང་དཔའ་བར་བཞུགས་མ། ། ཕྱག་འཚལ་བདེ་བའི་སྐུ་མདོག་དམར་སེར། ། ཞལ་གཅིག་ཕྱག་གཉིས་ཧཱུྃ་གི་ཕྲིན་ལས། ། འཇིག་རྟེན་བདུན་པོ་དབང་དུ་བསྡུས་ནས། ། བདེ་བ་ཐམས་ཅད་སྒྲུབ་པར་མཛད་མ། ། ཕྱག་འཚལ་ཐོགས་མེད་ནམ་མཁའི་ལུས་ཅན། ། ཕྱག་གཉིས་ཐུགས་ཀར་འཛིན་པའི་ཕྱག་རྒྱ། ། ཟླ་བའི་དཀྱིལ་འཁོར་རབ་ཏུ་བསྣམས་ནས། །
རིན་ཆེན་དུ་མའི་རྒྱན་གྱིས་མཛེས་མ། ། ཞེས་སོ། ། བཅོ་བརྒྱད་པ་རྣམ་པར་རྒྱལ་བའི་སྒྲོལ་མ་ནི། པདྨ་དཀར་པོ་དང་ཟླ་བ་དང་ངང་པའི་སྟེང་དུ་ཀཾ་ལས་སྒྲོལ་མ་དཀར་མོ་ཞལ་གཅིག་ཕྱག་བཞིའི་དང་པོ་གཉིས་སྤྱི་བོར་ཐལ་མོ་སྦྱར་བས་ལྕགས་ཀྱུ་འཛིན་པ། འོག་མ་གཉིས་མཆོག་སྦྱིན་དང་། ཨུཏྤལ་གྱི་སྟེང་ན་པོ་ཏི་བསྣམས་པ། སེམས་དཔའི་སྐྱིལ་ཀྲུང་ཅན། རིགས་བདག་འོད་དཔག་མེད། བསྟོད་པ། ཕྱག་འཚལ་ལྷ་ཡི་མཚོ་ཡི་རྣམ་པའི། །
རི་དྭགས་རྟགས་ཅན་ཕྱག་ན་བསྣམས་མ། ། ཏཱ་ར་གཉིས་བརྗོད་ཕཊ་ཀྱི་ཡི་གེས། ། དུག་རྣམས་མ་ལུས་པར་ནི་སེལ་མ། ། ཕྱག་འཚལ་རྣམ་པར་རྒྱལ་བའི་སྒྲོལ་མ། ། པདྨ་དཀར་པོའི་སྟེང་ན་ཟླ་བའི། ། དཀྱིལ་འཁོར་དབུས་ན་འདབ་བཟང་ངང་པའི། ། སྟེང་དུ་སེམས་དཔའི་སྐྱིལ་ཀྲུང་བཞུགས་མ། ། ཕྱག་འཚལ་ཟག་མེད་བདེ་ཆེད་རབ་རྒྱས། ། སྐུ་མདོག་དཀར་མོ་དུང་གི་མདངས་ལྡན། ། ཞལ་གཅིག་ཕྱག་གཉིས་ཏཱ་ར་གཉིས་བརྗོད། །
ཕཊ་ཀྱི་ཡི་གེས་དུག་རྣམས་སེལ་མ། ། ཕྱག་འཚལ་དགའ་བའི་ཕྱག་རྒྱ་དང་ལྡན། ། ཕྱག་གཉིས་སྤྱི་བོར་ལྕགས་ཀྱུ་རབ་འཛིན། ། གཡས་འོག་མཆོག་སྦྱིན་གཡོན་གྱི་གཉིས་པ། ཨུཏྤལ་སྟེང་ན་པོ་ཏི་བསྣམས་པ། ། ཞེས་སོ། ། བཅུ་དགུ་པ་སྡུག་བསྔལ་སྲེག་པའི་སྒྲོལ་མ་ནི། པདྨ་དམར་པོ་དང་ཟླ་བའི་གདན་ལ་ཏཱཾ་ལས་རྗེ་བཙུན་མ་སྒྲོལ་མ་སྐུ་མདོག་དཀར་མོ་ཞལ་གཅིག་ཕྱག་གཉིས་ཐུགས་ཀར་མེ་ཐབ་བསྣམས་མ། ཞབས་གཡས་ཅུང་ཟད་བརྐྱངས་བའི་སེམས་དཔའི་སྐྱིལ་ཀྲུང་གིས་བཞུགས་པ། རིགས་བདག་རྣམ་སྣང་།
བསྟོད་པ། ཕྱག་འཚལ་ལྷ་ཡི་ཚོགས་རྣམས་རྒྱལ་པོ། ། ལྷ་དང་མིའམ་ཅི་ཡིས་བསྟེན་མ། ། ཀུན་ནས་གོ་ཆ་དགའ་བའི་བརྗིད་ཀྱིས། ། རྩོད་དང་རྨི་ལམ་ངན་པ་སེལ་མ། ། ཕྱག་འཚལ་སྡུག་བསྔལ་སྲེག་བྱེད་སྒྲོལ་མ། ། པད་དཀར་ཉི་མའི་དཀྱིལ་འཁོར་སྟེང་ན། ། བདེ་བའི་འདུག་སྟངས་སེམས་དཔའི་སྐྱིལ་ཀྲུང་། ། ཅུང་ཟད་གཡོན་བརྐྱངས་པར་ནི་བཞུགས་མ། ། ཕྱག་འཚལ་དཀར་མོ་ཀུནྡའི་མདངས་ཅན། །
སྣ་ཚོགས་དཀར་དམར་འོད་ཟེར་ཕྲེང་བས། ། འགྱིངས་བག་སྐུ་ལ་རབ་ཏུ་བརྒྱན་ནས། ། འགྲོ་བའི་ཉོན་མོངས་མ་ལུས་སེལ་མ། ། ཕྱག་འཚལ་བདེན་གཉིས་དག་པའི་ཕྱག་རྒྱ། ། ཕྱག་གཉིས་ཐུགས་ཀར་མེ་ཐབ་བསྣམས་ནས། ། སྡུག་བསྔལ་མ་ལུས་སྲེག་པར་མཛད་ཅིང་། ། འགྲོ་རྣམས་ཐར་པའི་ལམ་ལ་འགོད་མ། ། ཞེས་སོ། ། ཉི་ཤུ་པ་དངོས་གྲུབ་འབྱུང་བའི་སྒྲོལ་མ་ནི། པདྨ་དཀར་པོ་དང་ཟླ་བའི་སྟེང་དུ་ཙ་ལས་རྗེ་བཙུན་མ་སྒྲོལ་མ་སྐུ་མདོག་དམར་མོ་ཞལ་གཅིག་ཕྱག་གཉིས་ཀྱིས་ཐུགས་ཀར་གསེར་གྱི་བུམ་པ་འཛིན་མ།
ཞབས་གཉིས་སེམས་དཔའི་སྐྱིལ་ཀྲུང་གིས་བཞུགས་པ། རིགས་བདག་དོན་ཡོད་གྲུབ་པ། བསྟོད་པ། ཕྱག་འཚལ་ཉི་མ་ཟླ་བ་རྒྱས་པའི། ། སྤྱན་གཉིས་པོ་ལ་འོད་རབ་གསལ་མ། ། ཧ་ར་གཉིས་བརྗོད་ཏུཏྟཱ་ར་ཡིས། ། ཤིན་ཏུ་དྲག་པོའི་རིམས་ནད་སེལ་མ། ། ཕྱག་འཚལ་དངོས་གྲུབ་འབྱུང་གནས་སྒྲོལ་མ། ། སྐུ་མདོག་དམར་སེར་ལས་ཀྱི་རིགས་མཚོན། ། པདྨ་དམར་པོའི་སྟེང་ན་ཟླ་བའི། །
དཀྱིལ་དུ་སེམས་དཔའི་སྐྱིལ་ཀྲུང་བཞུགས་མ། ། ཕྱག་འཚལ་དཔའ་མོ་ཞལ་གཅིག་ཕྱག་གཉིས། ། ཐབས་དང་ཤེས་རབ་དག་པའི་ཕྱག་རྒྱ། ། ཐུགས་ཀར་གསེར་གྱི་བུམ་པ་བསྣམས་ཏེ། ། དངོས་གྲུབ་མ་ལུས་པར་ནི་སྟེར་མ། ། ཕྱག་འཚལ་བུམ་པ་བཟང་དང་ནོར་བུ། ། འདོད་འཇོའི་བ་དང་དཔག་བསམ་ཤིང་ཆེན། ། ཁྱོད་ཞབས་དྲན་པས་འདོད་དགུ་འབྱུང་འགྱུར། ། གང་ལ་ཅི་འདོད་རེ་བ་སྐོང་མ། ། ཞེས་སོ། །
ཉེར་གཅིག་པ་ཡོངས་རྫོགས་བྱེད་པའི་སྒྲོལ་མ་ནི། ཧ་ལས་སྐྱེས་པའི་ཁྱུ་མཆོག་གི་སྟེང་དུ་པདྨ་དང་ཟླ་བའི་གདན་ལ། ཕེ་ལས་རྗེ་བཙུན་མ་སྒྲོལ་མ་སྐུ་མདོག་དཀར་མོ་ཅུང་ཟད་ཁྲོ་ཞིང་སྤྱན་གསུམ་མ་རྣམ་ཐར་སྒོ་གསུམ་ལ་གཟིགས་པ། ཕྱག་གཡས་མདུང་རྩེ་གསུམ་དང་གཡོན་མུ་ཏིག་གི་ཕྲེང་བ་འཛིན་པ། ཞབས་སྐྱིལ་ཀྲུང་ཕྱེད་པའི་སྟབས་ཀྱིས་བཞུགས་ཤིང་། སྟག་གི་ལྤགས་པའི་ཤམ་ཐམས་ཅན། རིགས་བདག་རིན་འབྱུང་ངོ་། ། བསྟོད་པ། ཕྱག་འཚལ་དེ་ཉིད་གསུམ་རྣམས་བཀོད་པས། ། ཞི་བའི་མཐུ་དང་ཡང་དག་ལྡན་མ། །
གདོན་དང་རོ་ལངས་གནོད་སྦྱིན་ཚོགས་རྣམས། ། འཇོམས་པ་ཏུ་རེ་རབ་མཆོག་ཉིད་མ། ། ཕྱག་འཚལ་ཡོངས་སུ་རྫོགས་བྱེད་སྒྲོལ་མ། ། ཧ་ལས་སྐྱེས་པའི་ཁྱུ་མཆོག་སྟེང་ན། ། པདྨ་ཟླ་བའི་དཀྱིལ་འཁོར་གདན་ལ། ། ཕྱེད་སྐྱིལ་རོལ་པའི་འདུག་སྟངས་བརྗིད་མཛེས། ། ཕྱག་འཚལ་དཀར་མོ་ཞལ་གཅིག་སྤྱན་གསུམ། ། རྣམ་པར་ཐར་པའི་སྒོ་ལ་གཟིགས་མ། ། ཞེ་སྡང་མ་སྤངས་གནས་སུ་དག་ཕྱིར། ། དུར་ཁྲོད་སྟག་གི་ཤམ་ཐབས་བཅིངས་མ། །
ཕྱག་འཚལ་གཡོན་ན་མུ་ཏིག་ཕྲེང་འཛིན། ། ཐུགས་རྗེས་མི་བཟད་རབ་ཏུ་ཁྲོས་པས། ། གཡས་པའི་ཕྱག་ན་རྩེ་གསུམ་མདུང་ཐོགས། ། དུག་གསུམ་འཁོར་བའི་རྒྱུ་ལ་བསྣུན་མ། ། ཞེས་བསྟོད་དོ། ། དེ་ལྟར་སྒྲོལ་མ་ཉེར་གཅིག་པ་ཐམས་ཅད་ལ་རྗེས་གནང་གི་དུས་སྔགས་ཡི་གེ་བཅུ་པ་འབའ་ཞིག་བྱ་ཞིང་རང་རང་གི་ས་བོན་ལས་བསྐྱེད་ན་གོང་བཞིན་དང་། ས་བོན་ཡང་ཐམས་ཅད་ཏཱཾ་ཡིག་རྐྱང་པས་རུང་ལ་ཞབས་སྟབས་མི་གསལ་བ་རྣམས་རྡོ་རྗེའི་སྐྱིལ་ཀྲུང་ངོ་། ། འདི་བླ་མེད་དུ་བཀྲལ་བ་ཡིན་པས་ཤིན་ཏུ་ལེགས་ཤིང་། ། སོ་སོའི་ལས་ཚོགས་སྒྲུབ་པའི་སྔགས་དང་བྱ་ཚུལ་སོགས་རྒྱ་གཞུང་དུ་གསལ་ལོ།། །། ཞེས་སློབ་དཔོན་ཆེན་པོ་ཉི་མ་སྦས་པའི་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང་བྱ་ཚུལ་སྙིགས་དུས་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་སོགས་རྒྱལ་བསྟན་རིས་མེད་ཀྱི་མངའ་བདག་རྨོར་ཆེན་ཐམས་ཅད་མཁྱེན་པ་ངག་དབང་ཀུན་དགའ་ལྷུན་གྲུབ་ཀྱིས་མཛད་པ་དེར།
རྗེས་གནང་གི་ཆིངས་སེང་ལྡེང་ནགས་སྒྲོལ་མ་གནང་བས་བསྟོད་པ་རྣམ་དག་གཙུག་ནོར་གྱི་གོ་རིམ་དགུ་པ་ཡིན་འདུག་ཅིང་། དགུ་པའི་རྗེས་སུ། མཆོག་སྩོལ་སྒྲོལ་མའི་མངོན་རྟོགས་གསུངས་ནས་བསྟོད་པ་ཕྱག་འཚལ་དཀོན་མཆོག་གསུམ་མཚོན་ཕྱག་རྒྱའི་སོགས་གསུངས་པས་རྣམ་དག་གཙུག་ནོར་ནས་འབྱུང་བ་ལྟར་བརྗོད་ན་བསྟོད་པ་དང་མངོན་རྟོགས་མི་འགྲིགས་འདུག་ཅིང་མཆོག་སྩོལ་སྒྲོལ་མའི་མངོན་རྟོགས་དང་མཐུན་པའི། བསྟོད་པ་རྣམ་དག་གཙུག་ནོར་ནས་མ་རྙེད་པས། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རྨོར་ཆེན་རྡོ་རྗེ་འཆང་གི་གསུང་རབས་སོར་བཞག་ལ་འཆིང་མྱུར་མ་དཔའ་མོར་སྦྱར་ནས་ཕྱག་འཚལ་ཉེར་གཅིག་ཁ་ཚང་རྟོགས་སླད་སྦྱར་བ་འདིའི་བསྟོད་པ་རྣམས་ནི་ཤླཽ་ཀ་དང་པོ་ཁོ་ན་བྱས་ཀྱང་ཆོག་པས་རྨོར་ཆེན་རྡོ་རྗེ་འཆང་གི་ཐུགས་དགོངས་ཡོངས་སུ་རྫོགས་ནས་བསྟན་འགྲོ་སྤྱི་སྒེར་ལ་གནས་སྐབས་མཐར་ཐུག་གི་དངོས་གྲུབ་སྩལ་དུ་གསོལ་ཞིང་། ཉེས་པ་རྣམས་འགྲོ་བའི་སྡིག་དང་ལྷན་ཅིག་བཤགས་པས་དག་ནས་འགལ་འཁྲུལ་ནོངས་མཆིས་ཡོད་ན་མཁས་གྲུབ་རྣམས་ཀྱིས་དག་པར་མཛད་དུ་གསོལ།། །། ཤུ་བྷཾ།། །། PAGE * MERGEFORMAT 2 ཀུན་དགའ་བློ་གྲོས། སློབ་དཔོན་ཉི་སྦས་ལུགས་ཀྱི་སྒྲོལ་མ་ཉེར་གཅིག་གི་རྗེས་གནང་བྱ་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
