གསུང་འབུམ། ཀུན་དགའ་བློ་གྲོས།
པོད ༣༠༧
ལོ་གླུད་ཆ་ཚང་།
༄༅། ལོ་གླུད་ཆ་ཚང་བཞུགས་སོ།། ན་མོ་གུ་རུ་བཛྲ་པཱ་ཎི་ཡེ། ལོ་གླུད་རྙིང་ལུགས་ཀྱི་ལག་ལེན་ནི་ཟངས་ཀྱི་ཀ་ཊོ་ར་ལ་སོགས་པའི་སྣོད་གཙང་མར་ཟན་གྱི་རི་རབ་གཟུགས་བང་རིམ་བཞི་པ། ཤར་དཀར། ལྷོ་སྔོ། ནུབ་དམར། བྱང་སེར་བའམ་ཡང་ན་མདོག་མ་བསྒྱུར་ཡང་རུང་། དེའི་རྩེར་གཟའ་མཆོག་གི་ཙཀླི་རབ་གནས་ཅན་བཞུགས་པའི་ཕྱོགས་བཞིར་བཤོས་བུ་རེ་རེ། བང་རིམ་གཉིས་པའི་ཕྱོགས་བཞིར་བཤོས་བུ་གཉིས་གཉིས་ཏེ་བརྒྱད། དེ་རྣམས་ཀྱི་མཐའ་གཉིས་སུ་ངར་མི་རེ་རེ་སྟེ་བརྒྱད།
བང་རིམ་འོག་མ་ལ་ཕྱོགས་བཞིར་བཤོས་བུ་གཉིས་གཉིས་ཏེ་བརྒྱད། རི་རབ་ཀྱི་རྩ་བར་ཡང་ཕྱོགས་བཞིར་བཤོས་བུ་གཉིས་གཉིས་ཏེ་བརྒྱད་རྣམས་མར་རྒྱན་ཅི་མཛེས་བཅས་ཀྱི་མཐར། དར་སྣ་སོགས་གཞུང་ནས་བཤད་པའི་རྫས་རྣམས་ཀྱིས་བསྐོར་རྒྱུར། དར་སྣ་རྣམས་བང་རིམ་རྩེ་མོའི་གཟའ་མཆོག་གི་སྐུ་རྒྱབ་དང་ཟུར་བཞིར་མདའ་རྒོད་སྒྲོ་མ་མདེའུ་ཅན་ནམ་སྨྱུག་མ་སོགས་ཤིང་གཙང་མའི་རྐང་ལ་བཏགས། གཞན་ཡང་གཞུང་ལས་གང་ལ་གང་དགོས་ཀྱི་ཚོགས་བཤམ་གསུང་བ་ནི་བང་རིམ་བར་པ་དང་འོག་མ་གཉིས་ལ་བྱ། རི་དྭགས། གཅན་གཟན། ཉ་སྦྲུལ་སོགས་རྟ་དྲེལ་མཛོ་གཡག་བོང་བུ་ར་ལུག་སོགས་སྲོག་ཆགས་ཀྱི་ཙཀླི་སོགས་ཆ་སྙོམ་དུ་བཙུགས། རི་རབ་རྩ་བའི་བཤོས་བུའི་མཐར་མེ་བརྒྱད་བཅས་ཀྱིས་བསྐོར་བ་རས་དཀར་སོགས་གཞི་དཀར་པོའི་སྟེང་དུ་བཤམ། མདུན་དཀར་ཕུད་ཆང་ཕུད།
ཆུ་གཉིས་སྔོན་འགྲོའི་ཉེར་མཆོད་བཅས་བཤམས་ལ། མཁན་པ་སོགས་སྤོས་གཙང་མས་བདུག་ལ་བཞག རང་གི་མདུན་རྡོར་དྲིལ་ནང་མཆོད་ཌཱ་མ་རུ་འཐོར་ནས་རྔ་རོལ་གྲོགས་མང་དུ་ཡོད་ན་རྐང་གླིང་སོགས་རོལ་མོའི་བྱེ་བྲག་དང་མདུང་མདའ་དར་སོགས་སྤྱན་གཟིགས་ཅི་འབྱོར་ཡང་བྱའོ། ། འདིར་བདག་བསྐྱེད་ཕུར་ཆུང་བྱ་བའི་དབང་དུ་བཏང་ན་གོང་བཤམ་ཀྱི་སྐབས་སྨན་རག་གཏོར་གསུམ་དང་། བསྙེན་ཕུར་ཡང་བཤམ་པའི་ཕྱག་ལེན་ཕལ་ཆེར་ལ་མ་བཤམ་པར་བསམ་པས་རུང་བའང་འཇམ་མགོན་ཨ་མེས་ཞབས་ཀྱིས་གདོང་དགའ་བའི་དྲིས་ལན་དུ་གསུང་ངོ་། ། དངོས་གཞི་ལ་མཆོད་པ་བྱིན་བརླབས་ནས། ཀཱི་ལ་ཡ་ཡི་དངོས་གྲུབ་སྩོལ་བར་གྱི་བདག་བསྐྱེད་བྱས་ལ་གསེར་སྐྱེམས་རྒྱས་བསྡུས་གང་རུང་གཏོང་བ་ནི་ཕུར་བཟློག་ནས་འབྱུང་བ་ལྟར་བདུད་རྩི་བྱིན་བརླབས་ནས་བཟུང་རྒྱས་བསྡུས་ཅི་ལྟར་ཡང་། མི་མངོན་དབྱིངས་ནས་ཐུགས་རྗེ་ཡིས། ། ཉེར་དགོངས་བྱིན་བརླབས་དཔལ་བསྐྱེད་ལ། ། ཡུལ་ཕྱོགས་འདིའི་མཚོན་འཇིག་རྟེན་དུ། །
སད་སེར་བཙའ་ཐན་ལོ་དགྲའི་ཚོགས། ། ཞི་ཞིང་ཆར་ཆུ་མཐུན་རྐྱེན་འཕེལ། ། མི་ཕྱུགས་ལོངས་སྤྱོད་རྒྱས་པ་སོགས། ། གྲུབ་གཉིས་འཕེལ་བ་མཛད་དུ་གསོལ། ། ཞེས་དང་། གསེར་སྐྱེམས་གཙང་མ་འདི་བཞེས་ལ། ། ཡུལ་ཕྱོགས་སོགས༞ གསེར་སྐྱེམས་གཙང་མས་ཚིམ་བྱས་ནས། ། ཡུལ་ཕྱོགས་སོགས༞ ། ཐམས་ཅད་ཕུད་ཀྱི་ཚིམ་གྱུར་ནས། ། ཡུལ་སོགས་ཚིག་བསྒྱུར་མ་གཏོགས།
དབྱངས་རོལ་ཕྱག་ལེན་བཞིན་བྱས་ལ་རྔ་རོལ་བཞག གོང་དུ་བཤམས་པའི་རི་རབ་གཟུགས་ཙཀླི། གཏོར་མ་གླུད་རྫས་སོགས་ལ་དམིགས་ནས། སྔགས་དྲུག་ཕྱག་དྲུག་རྒྱ་གར་ཤེས་བསངས་བཞིན། མགྲོན་རྣམས་མཉེས་པའི་མཐུ་དང་ལྡན་པར་གྱུར་ཅིག་ཅེས་པའི་རྗེས་སུ། རྔ་རོལ་ཧོད་ཀྱིས་བླངས་ལ་ཆེམ་བརྡུང་སྒང་དུང་། བྲཾ་བྲཾ་གཅིག་གཉིས་གསུམ་ཞེས་དང་། བདུན་བརྡུང་གསུམ་ཆེ་གཅིག ཀྱཻ་སངས་རྒྱས་ནས༞ གླུད་ཆེན་འདི་བར་འདུར་ཤུར་གང་རུང་། གང་ལ་བསྔོས་པ་སོགས་ལ་ཚིག་རོལ་ཆེ་གསུམ།
བདུན་བརྡུང་གསུམ་ཆེ་གཅིག ཆེམ་བརྡུང་སྒང་དུང་བར་ལ་སྔགས་བརྗོད། ཆེམ་བརྡུང་རྫོགས་ནས་གསུམ་བརྡེག་ལེན་ཅན། ཀྱཻ་འཇིགས་བྱེད་སོགས་ཤླཽ་ཀ་གཉིས་ལ༞ བཅོམ་ལྡན་རྡོ་རྗེ་གཞོན་ནུའི་དབྱངས་རོལ་འཇུག་རྒྱུར་ཚིག་རྐང་དང་པོ་ལ་ཚིག་དགུ་ཡོད་པས། ཀྱཻ་འཇིགས་བྱེད་ཆེན་པོ་ལ་ཝཱ་ཡ་ཞེས་པ་ཁྱད་པར་ཙམ་མོ། ། ཕྱག་གཡས་ནས། ཀི་ཀང་ཞི་བར་མཛོད་བར་འདུར་ཤུར་གང་རུང་། བཅོལ་ལོ་ལ་ཚིག་རོལ་གསུམ་བརྡེག ཧཱུྃ་ཁྱབ་མཇུག་སོགས་ཤླཽ་ཀ་གཅིག་ལ་ལྷ་མཆོག་ནག་པོའི་དབྱངས་རོལ་ལྗང་སྔོན་ནས་འདུར་ཤུར་གང་རུང་། ཐོག་སེར་སོགས་ལ་ཚིག་རོལ་གསུམ་བརྡུང་ཆེམ་བརྡུང་།
སྔགས་བརྗོད་རྐང་གླིང་། སྦྲཾ་གཅིག་གཉིས་ཞེས་བཞག ཀྱཻ་སོགས་ནས་ཐོག་སེར་ཀི་ཀང་ཞི་བར་མཛོད་བར། ནམ་གྲུ་མའི་དབྱངས་རོལ་རྐང་གླིང་། ཀྱཻ་གཞན་ཡང་ནས་སྤན་པ་དང་བར་དཔལ་ཐུང་གི་དབྱངས་རོལ་ལེན་མེད་རྐང་གླིང་། སྐུ་མདོག་ནས་བཞེས་ལ་བར་འདུར་ཤུར་གང་རུང་། ཐོག་སེར་སོགས་ལ་རོལ་མོ་རྐང་གླིང་གོང་བཞིན། ཀྱཻ་ནས་ཞི་བར་མཛོད་བར་ལ་ཤྭ་ཐུང་གི་དབྱངས་རོལ་རྐང་གླིང་། ཀྱཻ་ནམ་མཁའི་སོགས་ཚིག་རྐང་གཉིས་དང་། དེ་འཕྲོས་ཚིག་རྐང་གཉིས་ལ་དེ་ལྟར་ཚར་གཅོད་མའི་དབྱངས་རོལ་ཚར་གཉིས་རྐང་གླིང་བཅས།
བར་སྣང་ནས་འདུར་ཤུར་གང་རུང་ཐོག་སེར་སོགས་ལ་ཚིག་རོལ་གསུམ་བརྡུང་རྐང་གླིང་དང་། འདི་མན་ལ་རྐང་གླིང་མེད། ཧཱུྃ་སྲིད་པའི་ནས་ཆེ་བ་འབྱིན་བར་ཤར་ཕྱོགས་སྒོ་སྲུང་མའི་དབྱངས་རོལ། ཆེ་བའི་ཡུམ་གཅིག་ནས་འདུར་ཤུར་གང་རུང་། བདག་གི་ལོ་ཐོག་ལ་ཚིག་རོལ་གསུམ་བརྡུང་། ཀྱཻ་དཔལ་ལྡན་ནས་བཟུང་རྔ་འཕར་བརྡུང་། ལོ་གླུད་ལ་ཚིག་རོལ་གསུམ་བརྡུང་ཆེམ་བརྡུང་། སྔགས་བརྗོད་སྦྲཾ་གཅིག་གཉིས་ཞེས་བཞག ཀྱཻ་གཞན་ཡང་སེར་བའི་ནས་བཟུང་། སེར་བའི་བདག་པོ་ཐམས་ཅད་ལ། །
ལོ་གླུད་མཆོད་གཏོར་འདི་འབུལ་ལོ། ། ཐོག་སེར་ཀི་ཀང་ཞི་བར་མཛོད། ། བར་ཐམས་ཅད་ཀྱི་ཐོག་སེར་སོགས་ལ་ཚིག་གསུམ་བརྡུང་རེ་རིགས་འགྲེ། མར་མེ་རྣམས་སྦར་ཁྱེད་ལ་ནས་ཞི་བར་མཛོད་བར་ལ་ཡང་དག་དོན་དུའི་དབྱངས་རོལ་ལེན་མེད་སྒང་དུང་། ཀྱཻ་གཞི་བདག་ནས་རྔ་འཕར་བརྡུང་བྱེད་མུ་བཞིན། འཁྲུག་པ་མ་གཏང་ཞིག་ལ་ཚིག་རོལ་གསུམ་བརྡུང་སྒང་དུང་། ཀྱཻ་ཀླུ་རྒྱལ་སོགས་ནས་གོང་བཞིན། མ་ནོར་མཛོད་ལ་ཚིག་རོལ་གསུམ་བརྡུང་སྒང་དུང་། གྲངས་གསོག་བྱེད་ན་ཁྱེད་ལ་མཐུན་རྫས་ནས། མ་ནོར་མཛོད་བར་བདུན་སོགས་ཅི་རིགས་ལ་དབྱངས་དང་སྒང་དུང་མེད།
རྔ་རོལ་གཞན་རྣམས་འདྲ། གྲངས་གསོག་མེད་ན་ནོར་མཛོད་རྫོགས་པ་དང་། རི་རབ་ཅན་དེ་སྒོ་ཕྱོགས་ལ་ཁ་བསྒྱུར། ཙམ་ལམ་འཐེན། གྲངས་གསོག་ཡོད་ན་རྫོགས་ནས་དེ་བཞིན་བྱེད། ཡང་ཞིང་སྟེང་རང་དུ་གཏང་བ་ཡིན་ན་བྱང་ཤར་ཕྱོགས་ལ་ཁ་བསྒྱུར། ཙམ་ལམ་འཐེན། རྔ་ཕྱིར་བརྡུང་འཕར་བཅས་ཀྱི་གཤེགས་སུ་གསོལ་ལ་ཚིག་རོལ་དགུ་བརྡུང་ཆེམ་དྲག་དུང་བཅས་བྱང་ཤར་ལ་དཀར་ཕུད། ཆང་ཕུད་རྣམས་གཏོར། གཏོར་གླུད་རྣམས་ཀྱང་དེར་གཏང་རག་ཙཀླི་མདའ་སོགས་སྡུད་དགོས་ན་ཚུར་ལམ་བཏུམ་ནས་འཁྱར།
སྐར་མདའ་ལྟུང་དང་སོགས༞ འཇིག་རྟེན་བདེ་ཞིང་སོགས། ཡུལ་ཕྱོགས་ཀུན་ཏུ་སོགས། དམོད་བཅོལ་ཚིག་བཅད་ལྷུག་གང་ཤེས་རོལ་མོ་སྦུགས་ལ་བརྗོད་ལ་གསུམ་བརྡེག་ལེན་ཅན་སྒང་དུང་བཅས་རོལ་མོ་བཞག ཡེ་ཤེས་ལྔ་ལྡན་སོགས། གོང་དུ་བཅོམ་ལྡན་རྡོ་རྗེ་སོགས་ཀྱི་སྐབས་སྤྱན་དྲངས་པ་རྣམས་རང་བཞིན་གྱི་ངང་དུ་བཞག གཞན་གཤེགས་བསྡུ་མ་དགོས་པས་མཆོག་དང་ཐུན་མོང་དངོས་གྲུབ་སྩལ་དུ་གསོལ་གྱི་རྗེས་སུ། ཨོཾ་ཤྲཱི་བཛྲ་ཀུ་མ་ར་སོགས་གོ་བགོ དགེ་བ་འདི་ཡིས་མཐའ་ཡས་སོགས་བསྔོ་སྨོན། སྐྱེ་མེད་སོགས་བཀྲ་ཤིས་བྱས་པས་དོན་ཚང་། ཡང་ཕུར་ཆུང་གཏོར་བསྔོ་བསྐང་བ་སོགས་དང་སྦྲེལ་ནས་གཏོང་ན་མཆོད་གཏོར་གང་དགོས་དྲུང་འདིའི་བཅས་རྣམས་གོང་བཞིན་བཤམས་ལ་རྡོར་གླུ་བཀྲ་ཤིས་སྨོན་ལམ་རྫོགས་ནས།
གསེར་སྐྱེམས་དང་ལོ་གླུད་ཀྱི་གཞུང་གཏང་། གཏོར་འབུལ་སོགས་སོ། ། ཡང་བསངས་དང་སྦྲེལ་ནས་གཏོང་ན་སྔགས་དྲུག་ཕྱག་དྲུག་བདག་བསྐྱེད་གསེར་སྐྱེམས་རྣམས་ནི་བསང་གིས་དེས་འཐུས། ཕྲིན་འཆོལ་རྫོགས་ནས། ཀྱཻ་སངས་རྒྱས་སོགས་ལ་བཙན་འཇུས་ལས་བཅོམ་རོལ་མི་དགོས་ལོ་གླུད་གཏོང་། ཕྱྭ་འགུག་ཆོས་བཤད་བསྔོ་བ་རྣམས་ཏེ་རྒྱ་གར་ཤེས་བསངས་ལ་སྦྱར་བའི་ལུགས་ཡིན་པས་རྒྱས་བསྡུས་གང་བྱེད་ཀྱང་དཔལ་ས་སྐྱའི་རྗེས་འབྲངས་རྣམས་ལ་ལག་ལེན་དེས་ཆོག་ཅིང་། གཞན་རང་རང་གི་ལུགས་ལྟར་ཉམས་སུ་བླང་ངོ་། ། ཞེས་པ་ས་སྐྱ་པ་ཀུན་བློས་བྲིས།། ༈ །ལོ་གླུད་ལག་ལེན་དང་བཅས་པ་བཞུགས་སོ།། ༈ །བཅོམ་ལྡན་འདས་དཔལ་གསང་བའི་བདག་པོ་ལ་ཕྱག་འཚལ་ལོ། །
འཇིག་རྟེན་གྱི་སེར་བའི་བདག་པོ་རྣམས་ལ་ལོ་གླུད་སྦྱིན་པ་ནི། སྣོད་གཙང་མའི་ནང་དུ༔ རི་རབ་བང་རིམ་བཞི་པའི་སྟེང་དུ༔ གཟའ་མཆོག་གི་སྐུ་འགོད༔ ཕྱོགས་བཞི་རུ་སྲིང་མོ་བཞི་ལ་བཤོས་བུ་རེ་རེ༔ བང་རིམ་་་་་་གཉིས་པ་ལ་གཟའ་བརྒྱད་ལ་བཤོས་བུ༔ དེའི་ཕྱི་རིམ་་་་་་གྱི་བར་རྣམས་ལ་ངར་མི་བརྒྱད༔ དེའི་ཕྱི་རིམ་་་་་་བང་རིམ་གསུམ་པ་ལ་རྒྱུ་སྐར་ཉེར་བརྒྱད་ལ་འབྲང་རྒྱས་ཉེར་བརྒྱད༔ དེའི་ཕྱི་རིམ་་་་་་བང་རིམ་བཞི་ལ་བཤོས་བུ་བརྒྱད་དང་༔ གང་ལ་གང་དགོས་ཀྱི་ཚོགས་བཤམས༔
སྤྱན་གཟིགས་སྣ་ཚོགས་དང་༔ དར་སྣ༔ འབྲུ་སྣ༔ ཤ་སྣ༔ རིན་པོ་ཆེ་སྣ་ཚོགས་དཀར་ཕུད་ཆང་ཕུད་རྣམས༔ གཞི་དཀར་པོའི་སྟེང་དུ་བཤམ་ལ༔ སྔགས་དྲུག་ཕྱག་དྲུག་གི་བྱིན་གྱིས་བརླབས་ཏེ༔ ཡུལ་ལྷ་གཞི་བདག་སྡེ་བརྒྱད་དང་བཅས་པ་ལ་གསེར་སྐྱེམས་གཏང་ལ༔ སེར་བའི་བདག་པོ་ལ་བདེན་པ་བརྡར་བ་འདི་སྐད་དོ༔ ༔ ཀྱཻ་སངས་རྒྱས་རྐང་གཉིས་གཙོ་སྟེ་བདེན་པའི་མཆོག༔
ཆོས་ཉིད་ཆགས་དང་བྲལ་ཏེ་བདེན་པའི་མཆོག༔ དགེ་འདུན་མི་བྱེད་འདུས་ཏེ་བདེན་པའི་མཆོག༔ དཀོན་མཆོག་བཀའ་ལ་མི་ཉན་གང་ཡང་མེད༔ རི་རབ་ས་ལ་མ་བརྟེན་གང་ཡང་མེད༔ སྲིད་པའི་ཆུ་ལ་མི་ཐུང་གང་ཡང་མེད༔ ཉི་མའི་འོད་ཀྱི་མ་ཁྱབ་གང་ཡང་མེད༔ ཟས་དང་སྐོམ་ལ་མ་ཆགས་གང་ཡང་མེད༔ འཆི་བའི་སྲོག་ལ་མི་འཛེམ་གང་ཡང་མེད༔ དེ་བས་དཀོན་མཆོག་གསུམ་གྱི་བདེན་པ་ཡི༔ མཐོ་བ་སྲིད་པའི་རྩེ་མོ་མན་ཆད་ནས༔
དམའ་བ་ན་རག་དམྱལ་ཁམས་ཡན་ཆོད་ཀྱི༔ འཕགས་པའི་སྤྱན་གྱི་གཟིགས་པའི་སེམས་ཅན་རྣམས༔ བསྟན་པ་མེད་པའི་མགྲོན་གྱི་ཚུལ་དུ་གཉེར༔ མཆོད་སྦྱིན་གཏོར་མ་ཡས་བཟང་གླུད་ཆེན་འདི༔ གང་ལ་བསྔོས་པ་དེ་བཞིན་ཐོབ་པར་ཤོག༔ སརྦ་བིགྣན་ཤནྟིཾ་ཀུ་རུ་ཡེ་སྭཱཧཱ༔ ༈ ཀྱཻ་འཇིགས་བྱེད་ཆེན་པོ་བཀའ་གཉན་མཐའ་ཚིག་ཅན༔ གཟའ་བདུད་ཆེན་པོ་མ་རུངས་པ༔ ཁྱབ་འཇུག་ཆེན་པོ་ཀུན་དུ་རྒྱུ༔ འཇིགས་བྱེད་ཆེན་པོ་སྤྲུལ་པའི་སྐུ༔
རོལ་མོ། ལུས་པོ་གཅིག་ལ་མགོ་བོ་དགུ༔ མགོ་ལུས་མེད་པ་མིག་གི་གང་༔ སྐུ་སྟོད་མི་ལ་སྐུ་སྨད་སྦྲུལ༔ སྐུ་མདོག་དུད་ཁ་འཇིགས་པ་ལ༔ རོལ་མོ༔ ཤུར་མས་་་་་་ཕྱག་གཡས་ཀྱིན་ཐང་འཁོར་ལོ་བསྣམས༔ གཡོན་པས་ཆུ་སྲིན་ཞགས་པ་བསྣམས༔ ལྷོ་ནུབ་མཚམས་ནས་སྐུ་བཞེངས་ལ༔ ནུབ་ཀྱི་ཕྱོགས་ནས་ལམ་དུ་འཇུག༔
ཟླ་བའི་རྗེས་གཅོད་ཤར་ནས་རྒྱུ༔ ཉི་མས་རྗེས་གཅོད་ནུབ་ནས་རྒྱུ༔ མཚན་མོ་རྒྱུས་ནས་ཕྱོགས་བཞི་འཇོམས༔ ཉིན་མོ་རྒྱུས་ནས་མཚམས་བཞི་འཇོམས༔ བར་སྣང་ཁམས་ནས་རྒྱུས་ཙམ་ན༔ འཇིག་རྟེན་ཁམས་ཀུན་དངངས་ཤིང་སྐྲག༔ ལྟོ་བ་ཉི་ཟླ་ཁྱུད་མི་ཟ༔ རླུང་རྣམས་ཀུན་ཀྱང་འཕྲུག་ཅིང་གཡོ༔ ས་གཡོས་ཆེན་པོ་མ་འབེབས་ཅིག༔ འཇིགས་བྱེད་ཆེན་པོ་མ་རུང་པ༔
ཟླ་དུས་ཚེས་གྲངས་ཀུན་གྱི་བདག༔ ལྷ་འདྲེ་ཀུན་གྱི་བདག་པོ་ཁྱེད༔ ལོ་གླུད་མདོས་ཆེན་འདི་བཞེས་ལ༔ དབྱར་གྱི་ལོ་ཐོག་གཉན་པོ་ལ༔ སེར་བའི་སྣ་འདྲེན་མ་མཛད་ཅིག༔ ཟླ་བའི་ཟེར་ལ་མ་ཆིབས་ཤིག༔ ཉི་མའི་ཟེར་ལ་མ་འགྲོ་ཅིག༔ ཕྱག་ན་རྡོ་རྗེའི་ཞབས་དྲུང་དུ༔ རང་རྟགས་སྲོག་གི་སྙིང་པོ་ཕུལ༔ ཁས་བླངས་དམ་བཅའ་མ་མདའ་ཅིག༔
མཐུན་པའི་ལོ་གླུད་འདི་བཞེས་ལ༔ ཐོག་སེར་ཀི་ཀང་ཞི་བར་མཛོད༔ བཅོལ་ལོ་སྟོམས་སོ་ཐུབ་པ་སྲུངས༔ ཁྱབ་འཇུག་ཆེན་པོ་བཞེངས་སུ་གསོལ༔ ར་ཧུ་ལ་ནི་བཞེངས་སུ་གསོལ༔ སྤྲུལ་པ་ཆེན་པོ༞ དམག་དཔོན་ཆེན་པོ༞ ཤུར་མས་་་་་་ལྗང་སྔོན་ཆེན་པོ༞ བྷཻ་རོ་ཙ་ན༞ བདུད་པོ་ནག་པོ༞ རྩ་ར་ཀི་ནི༞ རོ་ཏི་ནག་པོ༞ བྱ་རོག་མགོར་རྩིགས་བཞེངས་སུ་གསོལ༔ ལོ་གླུད་མདོས་ཆེན་འདི་བཞེས་ལ༔ ཐོག་སེར་ཀི་ཀང་ཞི་བར་མཛོད༔ ཞི་བ་ཤནྟིཾ་ཀུ་རུ་ཡེ་སྭཱཧཱ༔ ཀྱེ་ཤར་གྱི་སྟག་སྲིན་ཟོར་བ་གདོང་༔
ལྷོའི་བཾ་སྲིན་དྲེད་ཀྱི་གདོང་༔ ནུབ་ཀྱི་སྐོང་སྲིན་བ་གླང་གདོང་༔ བྱང་གི་འབྲོག་སྲིན་ཆུ་སྲིན་གདོང་༔ སྐུ་མདོག་སྣ་ཚོགས་སོ་སོར་བསྟེན༔ གཡས་གཡོན་བདུད་ཀྱི་ཞལ་མཚོན་བསྣམས༔ ལོ་གླུད་མཆོད་གཏོར་འདི་བཞེས་ལ༔ ཐོག་སེར་ཀི་ཀང་ཞི་བར་མཛོད༔ ཀྱཻ་གཞན་ཡང་འཁོར་དུ་རྟོགས་པ་ཡི༔ ཤར་གྱི་དྲང་སྲོང་ཉི་མ་དང་༔ ཤར་ལྷོའི་དྲང་སྲོང་མིག་དམར་དང་༔
ལྷོའི་དྲང་སྲོང་ཕུར་པ་དང་༔ ལྷོ་ནུབ་དྲང་སྲོང་ར་ཧུ་ལ༔ ནུབ་ཀྱི་དྲང་སྲོང་ཟླ་བ་དང་༔ ནུབ་བྱང་དྲང་སྲོང་པ་སངས་དང་༔ བྱང་གི་དྲང་སྲོང་གཟའ་ལག་དང་༔ བྱང་ཤར་དྲང་སྲོང་སྤེན་པ་དང་༔ སྐུ་མདོག་རང་ཐད་སྣ་ཚོགས་སྟོན༔་་་་་ རོལ་མོ། ཤུར་མས་་་་་་ཕྱག་ན་མཚོན་ཆ་སྣ་ཚོགས་བསྣམས༔ ལོ་གླུད་མཆོད་གཏོར་འདི་བཞེས་ལ༔
ཐོག་སེར་ཀི་ཀང་ཞི་བར་མཛོད༔ ཀྱཻ་རྒྱུ་སྐར་རྒྱལ་པོ་ཉི་ཤུ་བརྒྱད༔ འཆར་བ་དང་ནི་ནུབ་པ་དང་༔ འཁོར་ལོ་མཚོན་ཆ་བཞིན་དུ་རྒྱུ༔ འཇིག་རྟེན་དུ་ནི་ཟད་འཕེལ་བྱེད༔ དུས་དང་ལོ་ཚིགས་མཚམས་སྦྱོར་བྱེད༔ སྨིན་དྲུག་ལ་སོགས་འཁོར་བཅས་རྣམས༔ ལོ་གླུད་མཆོད་གཏོར་འདི་བཞེས་ལ༔ ཐོག་སེར་ཀི་ཀང་ཞི་བར་མཛོད༔ རོལ་མོ་ཆེམ་བརྡུང་རྐང་གླིང་་་་་་ཞི་བ་ཤནྟིཾ་ཀུ་རུ་ཡེ་སྭཱཧཱ༔
ཀྱཻ་འཇིག་རྟེན་དྲེགས་པ་མ་རུངས་པ༔ ལྷ་སྲིན་སྡེ་བརྒྱད་འཁོར་དང་བཅས༔ གཞན་ཡང་སེར་བའི་བདག་པོ་ཀུན༔ སོ་སོར་གླུད་དང་གཏོར་མས་མཆོད༔ ལོ་གླུད་མཆོད་གཏོར་འདི་བཞེས་ལ༔ ཐོག་སེར་ཀི་ཀང་ཞི་བར་མཛོད༔ ཀྱཻ་ནམ་མཁའ་དབྱིངས་ཀྱི་དབང་ཕྱུག་མ༔ སྲིད་པའི་རྒྱལ་མོ་དྲག་མོ་རྒྱལ༔ མཐིང་ནག་གཡུའི་རལ་པ་ཅན༔ རྒྱ་མཚོའི་གཏིང་ནས་མེ་ལེན་མ༔
བར་སྣང་ཁམས་ནས་རླུང་འབྱིན་མ༔ རི་རབ་རྩེ་ནས་ཧོཾ་སྤོར་མ༔ ནམ་མཁའི་ཁམས་ནས་ཐོག་འབེབས་མ༔ སྐུ་ལ་སྤྲིན་གྱི་གོས་གསོལ་མ༔ གསེར་དང་གཡུའི་འཁྲ་བཀོད་ཅིང་༔ ཕྱག་ན་གསེར་གྱི་ཟོར་བ་བསྣམས༔ ཐོག་སེར་བསྲུང་བའི་དམ་ཅན་མཐུ་མོ་ཆེ༔ དབྱར་གྱི་ལོ་ཐོག་གཉན་པོ་ལ༔ ཐོག་སེར་བསྲུང་བའི་ཕྲིན་ལས་མཛོད༔ ཧཱུྃ་སྲིད་པའི་རྒྱལ་མོ་དབང་མོ་ཆེ༔
འབྱུང་བ་ལྔའི་ཡུམ་གཅིག་མོ༔ སྲིད་པ་གསུམ་ལ་བྱོ་ཟློག་མཁན༔ བསྐལ་པ་སྔ་ཕྱིའི་གཞི་འཛིན་མ༔ སྐྱེ་འགྲོ་ཐམས་ཅད་ཐུགས་ལས་སྤྲུལ༔ སྲིད་པ་བདུད་རིགས་ལུས་ལས་སྤྲུལ༔ ཀླུ་རིགས་ཐམས་ཅད་གཞལ་ལས་སྤྲུལ༔ འབྲུག་རིགས་ཐམས་ཅད་ངག་ལས་སྤྲུལ༔ སྲིད་གསུམ་འདི་ན་ཆེ་བ་འབྱིན༔་་་་་ རོལ་མོ། ། ཤུར་མས་་་་་་ཆེ་བའི་རྒྱལ་མོ་ཡུམ་གཅིག་མོ༔
སྲིད་པའི་ཆོ་འཕྲུལ་མངའ་མཛད་མ༔ བླངས་ཐབས་སྤྲུལ་པའི་ནམ་མཁའ་ལ༔ ཐོག་དང་སེར་བའི་སྒོ་འབྱེད་མ༔ དང་པོ་རང་གི་སྲིད་ནས་ཀྱང་ཿ དམ་ཅན་རྒྱུན་དུ་མ་གནོད་པརཿ སྐྱེ་བའི་ལོ་འབྲས་མ་སིལ་བར༔ སྐྱེ་འགྲོའི་ཚེ་སྲོག་མ་གཅོད་ཅིག འབྱུང་བ་ལྔ་པོ་ཆ་སྙོམས་ལ༔ བདག་གི་ལོ་ཐོག་སྨིན་པར་མཛོད༔ ཀྱཻ་དཔལ་ལྡན་ནག་མོ་རེ་མ་ཏི༔
དུས་བཞིའི་ལྷ་མོ་ཀུན་ལ་ཤར༔ དཔྱིད་གསུམ་རྒྱལ་མོ་བྱོན་པའི་ཚེ༔ ཤོ་རི་དུར་ཁྲོད་གནས་མྱུལ་མ༔ ཆུ་བོ་ཀུན་གྱི་གཞུང་འབྱེད་མ༔ འཁྱག་པའི་མིག་ཏུ་ས་འདེབས་མ༔ མིང་པོ་རྡོ་རྗེས་ལས་བཅོས་ན༔ སྲིང་མོ་རྡོ་རྗེས་ལས་ཀྱི་ཤིག༔ དབྱར་གྱི་རྒྱལ་མོར་བྱོན་པའི་ཚེ༔ བདག་གི་པྲི་ཏི་ཆར་འབེབས་མ༔ འབྲུག་དང་ཐོགས་ཀྱི་སྒྲ་སྒྲོག་མ༔
སད་དང་སེར་བའི་སྣ་འདྲེན་མ༔ མིང་པོ་རྡོ་རྗེས་ལས་འཆོལ་ན༔ སྲིང་མོ་རྡོ་རྗེས་ལས་ཀྱི་ཤིག༔ སྟོན་གྱི་རྒྱལ་མོར་བྱོན་པའི་ཚེ༔ མ་ར་ཤིན་ཏུ་བསྟུམ་མ་ནི༔ སྤང་པོ་དེ་ནི་ཁ་སེར་ལ༔ འཛམ་གླིང་འབྲུའི་བཅུད་བསྡུས་མ༔ མིང་པོ་རྡོ་རྗེས་ལས་འཆོལ་ན༔ སྲིང་མོ་རྡོ་རྗེས་ལས་ཀྱི་ཤིག༔ དགུན་གྱི་རྒྱལ་མོར་བྱོན་པའི་ཚེ༔
རྒྱ་མཚོའི་གཏིང་ནས་མེ་ལེན་མ༔ དཔག་ཚད་བཅུ་ནས་དྲི་བསྣོལ་མ༔ ཀླུ་རྣམས་ཀུན་ལ་དང་མོ་ཆེ༔ ལོ་གླུད་མཆོད་གཏོར་བཞེས་སུ་གསོལ༔ ཨོཾ་དུ་རུ་མ་ཁ་ལེ་པྲ་མ་ཀུ་རུ་ཀུ་རུ་ཧཱུྃ་ཧཱུྃ་ཕཊ་ཕཊ་ཤནྟིཾ་ཀུ་རུ་ཡེ་སྭཱཧཱ༔ ཀྱཻ་གཞན་ཡང་སེར་བའི་བདག་པོ་ནི༔ སྲོག་བདག་གཡུའི་སྨིན་མ་ཅན༔ ཚངས་པ་དུང་གི་ཐོར་བཙུགས་ཅན༔ གནམ་ལྷ་དཀར་པོ་འཁོར་དང་བཅས༔ སྤེ་དཀར་རྒྱལ་པོ་སྐྱེས་ཅིག་པོ༔
ཕོ་ཉ་རྒྱལ་པོ་ཤིང་བྱ་ཅན༔ མོན་བུ་པུ་ཏྲ་ལ་སོགས་པའི༔ གཙུག་ལག་ཁང་གི་བསྲུང་མ་སྟེ༔ བསྟན་པ་བསྲུང་ཞིང་ཆོས་འཁོར་སྐྱོངས༔ ཐེའུ་རང་སྟོང་སྡེའི་རྗེ་བོ་སྟེ༔ སྐྱེས་མཆོག་རྡོར་ལེགས་འཁོར་དང་བཅས༔ གནམ་ས་གཉིས་ལ་དབང་བསྒྱུར་བའི༔ ཡཾ་ཤུད་དམར་པོ་སྲོག་གི་བདག༔ བཙན་འགོང་རྒྱལ་པོ་འཁོར་བཅས་ལ༔ ལོ་གླུད་མཆོད་གཏོར་འདི་འབུལ་གྱིས༔
ཐོག་སེར་ཀི་ཀང་ཞི་བར་མཛོད༔ ཀྱཻ་རྒྱལ་པོ་བཞི་དང་ཕྱོགས་སྐྱོང་བཅུ༔ ལྷ་ཆེན་བརྒྱད་དང་ཀླུ་ཆེན་བརྒྱད༔ གཟའ་ཆེན་བརྒྱད་པོ་འཁོར་བཅས་རྣམས༔ ལོ་གླུད་མཆོད་གཏོར་འདི་བཞེས་ལ༔ ཐོག་སེར་ཀི་ཀང་ཞི་བར་མཛོད༔ ཀྱེ་གཞན་ཡང་སེར་བའི་བདག་པོ་ནི༔ གཤིན་རྗེ་ཆོས་རྒྱལ་མན་ཆད་ནས༔ འཆི་བདག་ལྷ་འདྲེ་ཡན་ཆད་ཀྱི༔ གཤིན་རྗེའི་རིགས་སུ་རྟོགས་རྣམས་ལ༔
ལོ་གླུད་མཆོད་གཏོར་འདི་འབུལ་ལོ༔ ཐོག་སེར་ཀི་ཀང་ཞི་བར་མཛོད༔ མ་མོ་ཡེ་ཤེས་མཁའ་འགྲོ་ནས༔ གྲོང་རྒྱུ་སེན་མོ་ཡན་ཆད་ཀྱི༔ མ་མོའི་རིགས་སུ་རྟོགས༞ ལོ་གླུད༞ ཐོག་སེར༞ རྒྱལ་པོ་གནམ་ལྷ་མན་ཆད་ནས༔ སྲས་ཀུན་ཐེ་རངས་ཡན་ཆད་ཀྱི༔ རྒྱལ་པོའི་རིགས་སུ་རྟོགས་པ༞ ལོ་གླུད༞ ཐོག་སེར༞ བཙན་འགོང་ཡབ་ཤུད་དམར་པོ་ནས༔ ཤ་བ་ཕྲེང་ཐོང་ཡན་ཆད་ཀྱི༔ བཙན་གྱི་རིགས་སུ༞ ལོ་གླུད༞ ཐོག་སེར༞ བདུད་རྗེ་མགོན་གཡག་མན་ཆད་ནས༔ ནག་པོ་རྟ་ཐོགས་ཡན་ཆད་ཀྱི༔
བདུད་ཀྱི་རིགས་སུ༞ ལོ་གླུ༞ ཐོག་སེར༞ བགེགས་རྒྱལ་བྱི་ན་ཡ་ག་ནས༔ ཡུལ་འདྲེ་ཆགས་འདྲེ་ཡན་ཆད་ཀྱི༔ འགོང་པོའི་རིགས་སུ༞ ལོ་གླུད༞ ཐོག་སེར༞ མཐའ་ཡས་འཇོག་པོ་མན་ཆད་ནས༔ གདོལ་པ་ནག་པོ་ཡན་ཆད་ཀྱི༔ ཀླུའི་རིགས༞ ལོ་གླུད༞ ཐོག་སེར༞ རྨུ་རྗེ་བཙན་པོ་མན་ཆད་ནས༔ དམུ་ཆུ་རོལ་པ་ཡན་ཆད་ཀྱི༔ རྨུའི་རིགས་སུ༞ ལོ་གླུད༞ ཐོག་སེར༞ གཟའ་བདུད་རོག་ཏི་མན་ཆད་ནས༔ བཟའ་ཕྲན་རྐུན་མོ་ཡན་ཆད་ཀྱི༔ གཟའི་རིགས་སུ༞ ལོ་གླུད་མཆོད་གཏོར་འདི་འབུལ་ལོ༔ ཐོག་སེར་ཀི་ཀང་ཞི་བར་མཛོད༔
ཀྱཻ་སྲིད་པའི་རྩེ་མོ་མན་ཆད་ནས༔ ན་རག་དམྱལ་ཁམས་ཡན་ཆད་ཀྱི༔ སྲིད་པའི་དབང་ཆེན་ཕོ་མོ་དང་༔ ལེན་ཆགས་ལྷ་སྲིན་སྡེ་བརྒྱད་དང་༔ སེར་བའི་བདག་པོ་ཐམས་ཅད་ལ༔ ལོ་གླུད་མཆོད་གཏོར་འདི་འབུལ་ལོ༔ ཐོག་སེར་ཀི་ཀང་ཞི་བར་མཛོད༔ ཁྱེད་ལ་མཐུན་རྫས་འབུལ་བ་ནི༔ ངར་མི་གཟུགས་ཀྱི་གླུད་དུ་འབུལ༔ མར་མེ་སེམས་ཀྱི་གླུད་དུ་འབུལ༔
སྒྲ་དང་རོལ་མོ་གསུང་གི་གླུད༔ མཐུན་པའི་རྫས་དང་ཡོ་བྱད་རྣམས༔ ལོ་ཐོག་གཉན་པོའི་གླུད་དུ་འབུལ༔ གླུད་མཆོག་དམ་པ་བཞེས་ནས་ཀྱང་༔ ཐོག་སེར་ཀི་ཀང་ཞི་བར་མཇོད༔ ཀྱཻ་གཞི་བདག་ཡུལ་གྱི་ཡུལ་ལྷ་ལ༔ ལོ་གླུད་མཆོད་རྫས་འབུལ་བ་ནི༔ བྱོལ་སོང་མི་ནོར་སྣ་ཚོགས་དང་༔ མཁའ་ལ་ལྡིང་དང་ས་ལ་འཛུལ༔ ནགས་ལ་རྒྱུ་དང་རླན་ལ་འགྲིམ༔
རི་དྭགས་ལུང་འགྲིམ་ལ་སོགས་པ༔ ལོ་ཐོག་གཉན་པོའི་གླུད་དུ་འབུལ༔ མདོར་ན་སྲོག་ཆགས་གྲངས་མེད་དང་༔ མཐུན་པའི་དམ་རྫས་སྣ་ཚོགས་དང་༔ མཛེས་པའི་རྒྱན་ཆ་སྣ་ཚོགས་དང་༔ སྤྱན་གཟིགས་ཞལ་ཟས་སྣ་ཚོགས་དང་༔ འདི་འདྲའི་ལོ་གླུད་ཡ་མཚན་ཅན༔ རྒྱུ་ནི་རིན་ཆེན་ལྔ་ལས་བྱས༔ རྐྱེན་ནི་སྔགས་དང་ཕྱག་རྒྱས་བསྐུར༔ འབྲས་བུ་སྐུ་གསུང་ཐུགས་དང་ལྡན༔
དང་པོ་འབྲུ་ལྔའི་བྱིན་གྱིས་བརླབས༔ དགོངས་པ་བརྒྱུད་པའི་སྤང་བསྟོད་དོ༔ ལོངས་སྤྱོད་འདོད་ཡོན་འདི་རྣམས་ཀུན༔ ཁྱབ་འཇུག་མིང་སྲིང་ལྔ་པོ་དང་༔ སྲིད་པའི་དབང་ཆེན་ཕོ་མོ་དང་༔ གསེར་གླང་ནག་པོ་བྱེ་མ་རོག་གཅོད་དང་༔ ནག་པོ་བཟློག་མེད་མ་མོ་ཙ་མུན་ཏྲི༔ སི་ཏི་ས་ལ་ཀླུ་ནག་འགྱེལ་པ་དང་༔ འཁོར་གྱི་རྟ་དམག་ལ་སོགས་འབུམ་སྡེ་དང་༔ དབང་ཕྱུག་ཆེན་པོ་ཤྲཱི་རལ་པ་ཅན༔
གུ་ལང་ནག་པོ་ཀ་ལ་ཡག་ཤ་དང་༔ འོ་ཡུག་དཔོན་གཡོག་ཐམས་ཅད་དང་༔ ལན་ཆགས་ལྷ་སྲིན་སྡེ་བརྒྱད་དང་༔ སྟག་མོ་མ་མོ་སྨན་དང་བཅས༔ ཡུལ་གྱི་ལྷ་ཀླུ་གཉན་པོ་དང་༔ ཐེའུ་རང་སྟོང་སྡེ་ཐམས་ཅད་དང་༔ བགེགས་རིགས་སྟོང་ཕྲག་བརྒྱད་བཅུ་དང་༔ མགྲོན་དུ་གྱུར་པ་ཐམས་ཅད་དང་༔ སེར་བའི་བདག་པོ་ཐམས་ཅད་ལ༔ མཐུན་པའི་རྫས་གླུད་འདི་འབུལ་གྱིས༔
རྣལ་འབྱོར་བདག་གིས་ཡུལ་ཁམས་ལ༔ ཀྱིན་ཐང་ཐོག་སེར་མ་བཏང་ཅིག༔ ལོ་ཐོག་ཟས་སུ་མ་ཟ་ཅིག༔ ནད་དང་དལ་ཡམས་མ་བཏང་ཞིག༔ ཕྱུགས་ནད་བློ་ཟེར་མ་བཏང་ཞིག༔ གློ་བུར་ཡེ་འདྲོག་མ་བཏང་ཞིག༔ བསམ་ངན་སྦྱོར་རྩུབ་མ་མཛད་ཅིག༔ ལོ་ཉེས་འཁྲུག་པ་མ་གཏོང་ཅིག༔ ཀྱཻ་ཀླུ་རྒྱལ་ནག་པོ་འགྱེལ་པ་དང་༔ བ་སུ་དྷ་ར་རིགས་བརྒྱད་དང་༔
དགའ་བོ་ཉེ་དགའ་ལ་སོགས་དང་༔ ཆུ་བདག་བ་རུ་ཀླུ་ཆེན་བརྒྱད༔ ཀླུ་ཆེན་རིགས་བཞི་འཁོར་བཅས་རྣམས༔ ལོ་གླུད་མདོས་ཆེན་འདི་བཞེས་ལ༔ ལོ་ཐོག་སྨིན་པ་མཛད་དུ་གསོལ༔ བསྔོས་པ་བདག་གི་མ་ནོར་རོ༔ ཁས་བླངས་ཁྱེད་ཀྱི་མ་ནོར་མཛོད༔ དེ་ནས་མདོས་ཆེན་ལམ་བསྟན་ཏེ༔ ཀྱཻ་དེ་རིང་ཡས་སུ་བཤམ་པའི་གླུད་ཆེན་འདི༔ མེད་པ་རྣམས་ཀྱི་མི་ལ་རྩལ༔
སྲ་བ་རྣམས་ནི་བྲག་ལ་བརྐོས༔ དཀོན་པ་རྣམས་ནི་རྒྱུ་རུ་བཤམས༔ བྱང་ཆུབ་ཆེན་པོའི་དོན་དུ་གཉེར༔ ནམ་མཁའ་གང་བར་བཤམས་ནས་འབུལ༔ འཇིག་རྟེན་སྲིད་པའི་མཐུ་ཆེན་རྣམས༔ རང་རང་གནས་སུ་སོང་གཞུད་ཅིག༔ སོ་སོའི་གནས་སུ་སོང་གཞུད་ཅིག༔ རི་གསུམ་འདུས་པའི་རྩེ་ལ་གཞུད༔ རི་གསུམ་རྩེ་ལ་མི་གཤེགས་སུ༔ སྐྱེ་སེར་རླུང་པོ་དེ་ན་འཕྱོ༔
ཕ་གི་བྲག་དམར་ངོས་ལ་གཤེགས༔ བྲག་དམར་ངོས་ལ་མི་གཤེགས་སུ༔ བྱ་རྒྱལ་རྒོད་པོ་དེ་ན་ལྡིང་༔ མ་ཀའི་ཆུ་བོའི་གཞུང་ལ་གཤེགས༔ ཆུ་བོའི་གཞུང་ལ་མི་གཤེགས་སུ༔ ཉ་སྲམ་འགྲིམ་པ་དེ་ན་ཡོད༔ ཐམས་ཅད་མགུ་ཞིང་ཚིམ་གྱུར་ནས༔ རང་རང་གནས་སུ་གཤེགས་སུ་གསོལ༔ ཞེས་མཆོད་དོ༔ ལོ་གླུད་ཆེན་པོ་རྫོགས་སོ༔
ལོ་ནད་གསོ་བའི་བདུད་རྩི༔ ནད་པ་གསོ་བའི་སྨན་པ༔ སྡེ་བརྒྱད་བསྐོང་བའི་སྐོར་མཛོད༔ ཐོག་སེར་བསྲུང་བའི་གདམ་པ༔ དགྲ་བགེགས་བརྡུང་བའི་ཐོ་བ༔ གཞན་ལ་མེད་པའི་ཁྱད་ཆོས༔ ཞི་བ་གླུད་ཀྱི་བསྲུངས་ཐབས་ཟབ་མོ་ྀཨཚ༔༔ ༔༔ PAGE * MERGEFORMAT 10 ཀུན་དགའ་བློ་གྲོས། ལོ་གླུད་ཆ་ཚང་། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
