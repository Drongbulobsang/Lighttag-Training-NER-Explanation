གསུང་འབུམ། ཀུན་དགའ་བློ་གྲོས།
པོད ༢༢༩
༄༅། །ཚངས་པ་ཞི་དྲག་གི་གསོལ་མཆོད་དགེ།
༄༅། །ཚངས་པ་ཞི་དྲག་གི་གསོལ་མཆོད་དགེ། ན་མོ་གུ་རུ་བཛྲ་པ་ཎི་དྷརྨཱ་རཱ་ཛ་པདྨཱ་ཀ་ར་མ་ཧཱ་བྲཱཧྨ་ཎི་བྷྱཿ གདོད་ནས་མ་གཡོས་རིག་རྩལ་དུ། ། བླ་མ་ཡི་དམ་བསྟན་སྲུང་སོགས། ། སྣ་ཚོགས་སྒྱུ་མར་གུས་བཏུད་དེ། ། སྒྱུ་མའི་མཆོད་བསྐང་བསྟོད་སོགས་སྤེལ། ། ཞེས་སྨྲོས་ཏེ་ས་ལུགས་ལྟར་ན་འཁོར་འདས་དབྱེར་མེད་དྲེགས་པའི་དེད་དཔོན་ཚངས་པ་དུང་ཐོད་ཅན་ཞེས་ཞི་བ་དང་། བཙན་རྒོད་བསེ་ཁྲབ་ཅན་ཞེས་དྲག་པོར་འཆར་བ་འདི་དག་ལ་ཚངས་པ་ཞི་དྲག་གི་མཚན་ཐོགས་ཞིག་འདུག་པས་བཀའ་གཏེར་དག་སྣང་བརྒྱུད་ལྡན་བླ་མའི་ཁུངས་ཤིག་ཅིས་ཀྱང་ཡོད་འགྲོ་ཡང་རང་ཉིད་མཐོང་ཐོས་ཆུང་ཞིང་དཔལ་ས་སྐྱའི་བཀའ་སྲོལ་ལ་ལུགས་འདི་ཧ་ཅང་ཞིབ་པ་ཞིག་ཀྱང་མི་འདུག་པའི་བག་ཆགས་ཀྱིས་ཁུངས་ཆོད་རང་ནི་ཞུ་མ་ཤེས། འོན་ཀྱང་ཆོས་གྲྭ་ཆེན་པོ་བཀྲ་ཤིས་ལྷུན་པོའི་གསེར་ཁྲི་སྲིད་ཞིའི་རྒྱན་གཅིག་ལ་རྒྱལ་བ་མིའི་རྣམ་རོལ་དུ་ཤར་བ་པཎ་ཆེན་ཐམས་ཅད་མཁྱེན་གཟིགས་ཆེན་པོའི་ཞལ་སྒོ་ལས་བྱོན་པའི་འདི་པའི་མཆོད་ཕྲིན་རྗེ་དྲུང་རིན་པོ་ཆེ་བཞད་པའི་རྡོ་རྗེས་མཛད་པའི་བསྐང་མདོས་སོགས་རྒྱ་ཆེར་བཞུགས་པའི་དགོངས་དོན་མཁའ་ལྡིང་དབང་པོའི་གཤོག་རླབས་བྱེའུས་རྗེས་སྙེགས་ལྟ་བུས་འབྲི་ན། སྦྱོར་བ་ཚངས་པ་ཞི་དྲག་སྐུ་བྲིས་འབུར་གང་རུང་བཞུགས་པར་གནམ་ས་བར་གྱི་མཛེས་རྒྱན་སྤྱན་གཟིགས་སྲུང་མ་སྤྱི་འགྲེ་ལྟར་གྱིས་བརྒྱན་པའི་གཞིར་གཏོར་སྟེགས་ཁེབས་བཟང་འབྲུ་སྣས་ཁྱབ་ཁར་གསེར་དངུལ་ཟངས་ལི་འཁར་སྡེར་ལ་སོགས་ནས།
ཐ་ན་རྫས་དང་རྡོ་ལེབ་གཙང་མ་ལྟ་བུའི་ཁར་ནས་འབྲས་སོགས་འབྲུ་རྗེན་བཏགས་ཀྱི་ཙམ་པ། ཆང་། ཁྲག མར། བདུད་རྩི་རིལ་བུ། ཆོས་སྨན་གང་རུང་འདྲེས་པ་བཅས་ལས་ཚངས་པར་གསང་ཕྱི་ཞེས་པ་གཏོར་མ་ཟླུམ་ནར་རྩེ་སྨྱུང་གི་རྩེའི་འོག་ཙམ་ནས་གཡས་གཡོན་དུ་ཉ་གཤོག་འདྲ་མོ་དང་། དེའི་འོག་ཙམ་དུའང་དེ་འདྲ་བཅས་གཤོག་པ་བཞི་ཡོད་པ། དེའི་ཕྱེད་ཙམ་ནུབ་པའི་མཐེབ་ཀྱུ་བཅད་ཁམས་ཕྱིར་བསྟན་གྱིས་བསྐོར་བར་རྒྱུན་དུ་བརྒྱ་རྩ། རྒྱས་ལས་བསྒྲུབས་ན་བརྒྱ་རྩ་བརྒྱད། དབང་ལ་ལྔ་བཅུ།
དྲག་པོ་ལ་དྲུག་ཅུ་རྩ་བཞིའི་གྲངས་མར་རྒྱན་དཀྱིལ་དུ་ལྔ། རྩེར་སྒོར་མོ་རྩེ་བསངས་དེ་དག་ཀྱང་དམར་མདངས་སྤེལ་ཞིང་བུ་རམ་དང་ཤ་དམར་སྒྲིལ་བས་བརྒྱན་པ་མདའ་དར་དཀར་པོ་ཅན། དྲག་པོ་བསེ་ཁྲབ་ལ་གཏོར་རྒྱུ་གོང་བཞིན་ལ་བཙན་གཏོར་གྲུ་གསུམ་ཟུར་རྩེ་རྣོ་བའི་ལྡེབས་སྒྲུབ་པ་པོར་བསྟན་ཅིང་མཐེབ་སྐྱུས་གྲངས་རྒྱན་སོགས་གོང་བཞིན་མདའ་དར་དམར་པོ་གཏོར་མ་གཉིས་ཀའང་སྨུག་རྩི་ཅན་གྱི་དྲུང་ཆུ་གཉིས་སྔོན་འགྲོའི་ཉེར་མཆོད་ལྔ་སྨན་རཀ་བཅས་བསྡུས་པའི་ལུགས་དང་། རྒྱས་པར་སྤྲོ་ན། བཞད་པའི་རྡོ་རྗེའི་བསྐང་མདོས་ཀྱི་གཞུང་ལྟར་བཤམ་ཞིང་རྔ་རོལ་སོགས་འདུ་བྱའོ། ། དངོས་གཞི་ནི། ཡི་དམ་ཆོས་སྲུང་གཞན་དང་ལྷན་ཅིག་ཡིན་ན་བདག་བསྐྱེད་ཟུར་དུ་མི་དགོས། འདིར་རྐྱང་པའི་ལུགས་ལྟར་ཞུ་ན། བདག་བསྐྱེད་ནི། ངག་ཏུ།
བླ་མ་ཡི་དམ་རྩ་གསུམ་མཆོག་གསུམ་ལ། ། བདག་དང་འགྲོ་རྣམས་བྱང་ཆུབ་བར་སྐྱབས་མཆི། ། སེམས་ཅན་དོན་དུ་ཡི་དམ་ལྷག་པའི་ལྷས། ། བསྒོམ་བཟླས་ལམ་རིམ་ཟབ་མོར་འཇུག་པར་བྱ། ། ཞེས་ལན་གསུམ་སོགས། ཨོཾ་ཤཱུ་ནྱ་ཏཱ་ཛྙ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། སྟོང་པའི་ངང་ལས་པད་ཉིའི་སྟེང་། ། རྡོ་རྗེ་སྔོན་པོ་ཧཱུྃ་མཚན་ལས། ། འོད་འཕྲོས་དོན་གཉིས་བྱས་ཤིང་འདུས། ། ཡོངས་གྱུར་རང་ཉིད་གསང་བའི་བདག །
མཐིང་ནག་ཁྲོ་བོ་རྔམ་པའི་སྐུ། ། ཞལ་གཅིག་ཕྱག་གཉིས་སྤྱན་གསུམ་པ། ། ཕྱག་གཡས་གསེར་རྡོར་རྩེ་ལྔ་འཕྱར། ། གཡོན་པ་ཐུགས་ཀར་སྡིགས་མཛུབ་མཛད། ། དར་སྔོན་སྟོད་གཡོགས་སྟག་ཤམ་ཅན། ། སྦྲུལ་རྒྱན་གཡས་གཡོན་ཞབས་ཀྱི་སྟབས། ། གཡོན་བརྐྱང་མེ་འབར་དབུས་བཞུགས་ཀྱི། ། དཔྲལ་མགྲིན་ཐུགས་ཀར་ཨོཾ་ཨཱཿཧཱུྃ། ། འོད་འཕྲོས་ཡེ་ཤེས་སྤྱན་དྲངས་ནས། ། དམ་ཚིག་པར་ཐིམ་དབང་གི་ལྷས། །
དབང་བསྐུར་མི་བསྐྱོད་དབུ་རྒྱན་ཅན། ། ཐུགས་ཀར་ཉི་དཀྱིལ་ཧཱུྃ་གི་མཐར། ། སྔགས་བསྐོར་དེ་ཡི་འོད་ཟེར་གྱིས། ། གྲུབ་གཉིས་ལྷུན་གྱིས་སྩོལ་བར་གྱུར། ། ཨོཾ་བཛྲ་པཱ་ཎི་ཧཱུྃ། ཅི་ནུས་མཐར། བདག་དང་སེམས་ཅན་ནད་གནོད་ཞི། ། བསམ་དོན་ལྷུན་གྲུབ་གསང་བདག་གི ། གོ་འཕང་ཐོབ་ནས་དེ་ཡི་སར། ། འཁྲུལ་སྣང་དབྱིངས་སུ་དག་པར་ཤོག །
དེ་ནས་རྔ་རོལ་སོགས་སྒྲགས་ལ། ཨོཾ་ཨཱཿཧཱུྃ་ཧོཿམཆོད་གཏོར་རྣམས། ། རབ་སྦྱངས་སྣོད་བཅུད་མཐུན་རྫས་ཀྱི། ། རང་མདངས་ཁ་དོག་དྲི་རོ་དང་། ། ནུས་ལྡན་བསྟན་སྲུང་དགྱེས་སྐོང་གྱུར། ། ཧཱུྃ་རང་ཉིད་གསང་བདག་དཔའ་བོའི་མདུན། ། པད་ཉིར་ཏྲི་ལས་ཚངས་པ་ཆེ། ། དཀར་མདངས་འཛུམ་རྒྱས་ཆགས་ཁྲོའི་སྐུ། ། ཞལ་གཅིག་ཕྱག་གཉིས་སྤྱན་གསུམ་པ། ། ཕྱག་གཡས་ཟངས་གྲི་དར་རྒྱན་ཅན། །
ཕྱག་གཡོན་སྡིགས་མཛུབ་རླུང་ཞགས་སྔོ། ། མཆན་ན་ནེའུ་ལེའི་རྐྱལ་པ་དང་། ། རུ་མཚོན་དཀར་སྒྲེང་ཟ་འོག་གོས། ། དཀར་དམར་ལྗང་བེར་རིན་ཆེན་རྒྱན། ། ཐོར་ནག་དར་དམར་དུང་ཐོད་ཅན། ། ནོར་བུའི་ལྷྭམ་ཅན་ཞབས་གཉིས་པ། ། རྟ་མཆོག་ངང་དཀར་སྒ་ཆས་ཀུན། ། ཆིབས་ཤིང་སྤྲུལ་པ་ཡང་སྤྲུལ་སོགས། ། བསམ་ཡས་དབུས་ན་གར་དགུའི་ཉམས། ། དེ་གཡོན་ཁྲོ་བོའི་རོལ་པར་ནི། །
བཙན་རྒོད་རྒྱལ་ཆེན་བསེ་ཁྲབ་ཅན། ། ཁྲག་མདོག་ཡ་སོས་མ་མཆུ་མནན། ། སྤྱན་གསུམ་བགྲད་ཅིང་ཁྲོ་གཉེར་ཅན། ། སྨ་ར་སྨིན་རྩུབ་འབར་འཇིགས་ཕྱག གཡས་གཡོན་བིང་འཕྱར་བཙན་ཞགས་འཕེན། ། བསེ་ཡི་ཁྲབ་རྨོག་རྟ་རག་ལ། ། སྒ་ཆས་རྫོགས་ཆིབས་འཁོར་དང་བཅས། ། དེ་ལྟའི་ཞི་དྲག་རྣམ་རོལ་ནི། ། མངོན་སུམ་བཞིན་དུ་གསལ་བར་གྱུར། ། ཧཱུྃ་ཞི་བའི་ཚུལ་འཆང་ཚངས་པ་དུང་གི་མཚན། །
དྲག་པོའི་རྣམ་རོལ་རྒྱལ་ཆེན་བསེ་ཁྲབ་ཅན། ། འདིར་གཤེགས་དགྱེས་བཞུགས་མཆོད་གཏོར་མཐུན་རྫས་བཞེས། ། བཀའ་དམ་བཞིན་དུ་བདག་གི་ལས་མཛོད་ཅིག ། ཧཱུྃ་ཕྱི་ཡི་མཆོད་རྫས་སྲིད་གསུམ་དཔལ་འབྱོར་ཚངས། ། ནང་ལྟར་དམ་ཅན་དགྱེས་པའི་ཡོ་བྱད་སྤྲས། ། གསང་བ་བདེ་སྟོང་རོལ་གར་འདིས་བསྐང་ངོ་། ། རྒྱལ་པོ་སྲས་ཡུམ་བློན་འབངས་དགྱེས་དགུར་རོལ། ། ཧཱུྃ་རྒྱུ་བཞིའི་བཅས་རང་སྡིག་ལྟུང་སྤྱི་བྱེ་བྲག ། སྟོབས་བཞིས་བཤགས་སྡོམ་དམ་ཅན་མ་དགྱེས་ཀུན། ། ལས་བཞིའི་དབྱིངས་བཤགས་བདག་འགྲོའི་འཕྲལ་ཡུན་དོན། །
རྣམ་བཞིའི་ལས་མཛོད་ཞི་དྲག་ཚངས་པ་ཆེ། ། ཧཱུྃ་གསང་བའི་བདག་པོ་ཆོས་རྒྱལ་སྲོང་བཙན་རྗེ། ། གུ་རུ་པདྨ་དམ་ལྡན་མཁས་གྲུབ་དྲུང་། ། ཞལ་བཞེས་ཐུགས་དམ་དུས་ལས་མི་གཡེལ་བར། ། བསྟན་འགྲོའི་དོན་ལས་མ་གཡེལ་ས་མཱ་ཡ། ། ཧཱུྃ་རྣམ་དག་ཕོ་བྲང་ཞིང་རྔམས་གཞལ་ཡས་སུ། ། རྣམ་དག་ཞི་རྒྱས་ཆགས་ཉམས་ཚངས་པ་ཆེ། ། རྣམ་དག་གཏུམ་པའི་ཉམས་འབར་བསེ་ཁྲབ་ཅན། ། རྣམ་དག་ཡོན་ཏན་ཀུན་ལ་བདག་བསྟོད་དོ། ། ཧཱུྃ་ཐུན་མོང་སྲིད་ཞིའི་དགེ་མཚན་དྲི་བཞོན་ལམ། །
མཆོག་གི་དངོས་གྲུབ་ཆུ་འཛིན་སྣ་ཚོགས་ཀློང་། ། དགོས་འདོད་ཟིམ་ཆར་འཁོར་འདས་ཀུན་དགའི་དཔྱིད། ། ནམ་ཡང་འགག་མེད་བསྟན་སྲུང་མངའ་གསོལ་ལོ། ། ཧཱུྃ་འཇིག་རྟེན་འདས་དང་མ་འདས་ལམ་ཀུན་ལ། སྔོན་ལས་འཕྲལ་རྐྱེན་མི་མཐུན་རྒུད་པའི་ཚོགས། ། ཡིད་སྲུབས་གླགས་ལྟའི་སྦྱོར་བ་ཇི་སྙེད་ཀུན། ། རང་བཞིན་སྟོང་པའི་དབྱིངས་སུ་བཟློག་པར་མཛོད། ། ཧཱུྃ་སྲིད་ཞིའི་དགོས་པ་ཀུན་ཚང་སྣོད་བཅུད་ལ། ། རྒྱལ་བས་བྱིན་ཕོབ་འཇིག་རྟེན་བདེ་ཞིང་སྐྱིད། ། བཤད་སྒྲུབ་སྨིན་གྲོལ་བདུད་རྩིའི་རྒྱ་མཚོ་ཆེར། །
རྣམ་གྲོལ་ཡིད་བཞིན་ནོར་གྱིས་ཕྱུག་པར་མཛོད། ། ཧཱུྃ་དངོས་འབྱོར་ཡིད་སྤྲུལ་ལྷ་ཆེན་མཆོད་པའི་རྫས། ། ཏིང་འཛིན་སྔགས་རྒྱས་བསྔོས་འདི་ལེགས་བཞེས་ལ། ། བདག་གིས་ཇི་ལྟར་བསྐང་བཤགས་བསྟོད་ཕྲིན་གྱིས། ། རེ་སྨོན་མཆོག་སྩོལ་བཀྲ་ཤིས་དེང་འདིར་བྱོན། ། ཞེས་གཏོར་མ་སྨན་རཀ་མཆོད་རྫས་བཅས་ནུབ་རེ་བཞིན་ཁྲ་འབྲུག་སོགས་ཚངས་པ་བཞུགས་ཕྱོགས་སུ་ཕུལ་ལ། ཧཱུྃ་མདུན་གྱི་དམ་ཡེ་དབྱེར་མེད་བརྟན་བཞུགས་བསམ། ། ཡེ་ཤེས་པ་གཤེགས་དམ་རྟེན་རང་ལ་ཐིམ། ། གནས་གསུམ་རྒྱས་བཏབ་དགེ་བ་རྫོགས་བྱང་བསྔོ། ། ཕྱོགས་དུས་ཀུན་ཏུ་དགེ་ཞིང་ཤིས་གྱུར་ཅིག །
ཅེས་འདི་རྣམ་འདྲེན་རྒྱལ་དབང་མཆོག ། འཇམ་མཚན་བཀའ་སྤྱིར་ལེགས་ནོས་པ། ། ས་སྐྱ་ཀུན་བློས་གཞུང་སྔོན་དགོངས། ། བསྡུས་ཚངས་གསན་བདེའི་མཆོད་རྫས་བསྐྲུན། ། རྒྱས་པར་མཁས་གྲུབ་གསུང་རབ་ལས། ། མཁྱེན་པར་མཛོད་ཅིག་འཇིག་རྟེན་དབང་། ། ཉེས་ཀུན་བཤགས་སོ་ལེགས་ཀུན་གྱིས། ། དམ་པའི་དགོངས་བཟང་བཞིན་འགྲུབ་ནས། ། མཁྱེན་བརྩེ་ནུས་བྱིན་སྩལ་དུ་གསོལ།། །། PAGE * MERGEFORMAT 2 ཀུན་དགའ་བློ་གྲོས།
ཚངས་པ་ཞི་དྲག་གི་གསོལ་མཆོད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
