གསུང་འབུམ། ཀུན་དགའ་བློ་གྲོས།
པོད ༨
བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་དཀྱིལ་འཁོར་གྱི་ཆོ་ག་འཆི་མེད་མཆོག་སྩོལ།
༄༅། །བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་དཀྱིལ་འཁོར་གྱི་ཆོ་ག་འཆི་མེད་མཆོག་སྩོལ་བཞུགས་སོ།། ན་མོ་གུ་རུ་ཨུཥྞི་ཥ་བི་ཛ་ཡ། ། བདེ་གཤེགས་གཙུག་ཏོར་ལས་བྱོན་པའི། ། བདེ་གཤེགས་ཡུམ་གྱུར་རྣམ་རྒྱལ་མར། ། བདེ་གཤེགས་འགྲུབ་ཕྱིར་གུས་བཏུད་ནས། ། བདེ་གཤེགས་རྣམ་རྒྱལ་གྲུབ་དཀྱིལ་བཤད། ། གཙུག་ཏོར་རྣམ་རྒྱལ་དཀྱིལ་འཁོར་དུ། ། མངོན་པར་དབང་བསྐུར་སྒྲུབ་འདོད་པས། ། གཙང་ཞིང་དབེན་པའི་ས་ཕྱོགས་སུ། ། སྟེགས་བུ་རས་བཟང་གིས་བཀབ་པའི། །
སྟེང་དུ་མཎྜལ་གཙང་མའི་དབུས། ། དྲི་ཡིས་ཡི་གེ་གྲུ་བཞི་དང་། ། ཕྱོགས་མཚམས་བརྒྱད་དུ་ཟླུམ་བརྒྱད་དང་། ། དེ་ཡི་ཕྱི་རོལ་ཕྱོགས་བཞི་རུ། ། ཕྱོགས་རེར་ཟླུམ་བཞི་རེ་སྒྲིགས་དང་། ། དེ་ཡི་ཕྱི་རོལ་ཕྱོགས་མཚམས་བརྒྱད། ཟླུམ་པོ་རེ་དང་བཅས་པའི་སྟེང་། ། མེ་ཏོག་ཚོམ་བུ་རེ་བཀོད་དེ། ། མཉྫི་ལ་སོགས་སྟེང་དུ་བཞག དེ་ཡི་འོག་ནས་མདུན་གྱི་ཆར། །
ས་ལྷའི་མཎྜལ་ཚོམ་བུའང་དགོད། ། དེ་ཡི་ཕྱི་རོལ་བྱང་ཤར་གྱི། ། མཚམས་སུ་མཚམས་འཛིན་མེ་ཏོག་དང་། ། ཆུ་གསུམ་སྔོན་འགྲོའི་ཉེར་མཆོད་རྣམས། ། ཤར་ནས་བརྩམས་ཏེ་གྲུ་བཞིར་བཤམས། ། ཤར་གྱི་ཕྱོགས་སུ་ལྷན་ཅིག་དང་། ། ཕྱོགས་བཞིར་དྲུག་རེ་མཚམས་བཞི་རུ། ། གཉིས་རེའི་གྲངས་དང་ལྡན་པ་ཡི། ། བདུག་སྤོས་མར་མེ་ཞལ་ཟས་རོ། ། གཡས་སྐོར་དག་ཏུ་གྲུ་བཞིར་བཤམ། །
ས་ལྷའི་མཎྜལ་ཉེ་ལོགས་སུ། ། གཏོར་མ་གཅིག་བཤམ་འབྱོར་གྱུར་ན། ། དགོས་མཆོད་ཀྱང་བཤམས་དཀྱིལ་འཁོར་གྱི། ། ལྷོ་ནུབ་ནས་བརྩམས་ཤར་ལྷོའི་བར། ། ཆ་གསུམ་གཏོར་མ་ལེགས་པར་བཤམས། ། སློབ་དཔོན་མདུན་དུ་རྡོར་དྲིལ་དང་། ། མཚན་ཉིད་ལྡན་པའི་བུམ་པ་གཉིས། ། ལེགས་བཀྲུས་ཁ་ཚར་མ་ཉམས་པའི། ། རས་བཟང་མགུལ་ཆིངས་སྲོག་ལྔ་འམ། ། བདུན་པས་ལེགས་བཅིངས་མཚན་མ་གདགས། །
དྲག་སྔགས་བཟླ་ཞིང་གུ་གུལ་གྱིས། ། ལེགས་བདུག་ཡུངས་ཀར་དག་གིས་བྲབ། ། གཙང་མའི་ཆུ་ཡིས་གསུམ་ཉིས་དགང་། ། འབྲུ་ལྔ་སྨན་ལྔ་རིན་ཆེན་ལྔ། ། སྙིང་པོ་ལྔ་དང་དྲི་ལྔས་བཀང་། ། ཀུ་ཤས་ཁ་རྒྱན་དེ་སྟེང་དུ། ། དུང་ཆོས་དྲི་བཟང་ཆུར་བཅས་དང་། རྡོ་རྗེ་གཟུངས་ཐག་ཀྱང་བཤམས་ཤིང་། ། ལོགས་སུ་སློབ་མ་སྟ་གོན་ཆས། ། ཉེར་སྤྱོད་སོ་ཤིང་ཁྱོར་ཆུ་དང་། །
དཔུང་སྐུད་ཀུ་ཤ་སོགས་བཤམ་མོ། ། ཆོ་ག་དངོས་ལ་སྟ་གོན་དང་། ། དངོས་གཞི་གཉིས་ཀྱི་དང་པོ་ལ། ། བདག་བསྐྱེད་བསྒོམ་པ། དཀྱིལ་འཁོར་གྱི་བྱ་བ། རྗེས་ཀྱི་ཆོ་གའོ། ། དང་པོ་ནི་བདག་ཉིད་ཁྲུས་བྱས་ལ། དཀྱིལ་འཁོར་གྱི་ཤར་ཕྱོགས་སུ་འཁོད་དེ། མཆོད་པ་རྣམས། ཨོཾ་བཛྲ་ཨ་མྲྀ་ཏ་སོགས་ཀྱིས་བསངས།
ཨོཾ་སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། མཆོད་ཡོན། མེ་ཏོག བདུག་སྤོས་མར་མེ། དྲི། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་གང་བར་གྱུར། མཆོད་ཡོན་ལ་སོགས་པའི་ཕྱག་རྒྱས།
ཨོཾ་ཨཱཿཧྲཱིཿཔྲ་ཝ་ར་སརྐ་ར་པཱ་དྱཾ་པྲ་ཏཱིཙྪ་ཧཱུྃ་སྭཱ་ཧཱ། ཨོཾ་ཨཱཿཔྲཀྵོ་ཎཾ་པྲ་ཏཱིཙྪ་ཧཱུྃ་སྭཱ་ཧཱ། ཨོཾ་ཨཱཿཨརྒྷཾ་པྲ་ཏཱིཙྪ་ཧཱུྃ་སྭཱ་ཧཱ། ཨོཾ་བཛྲ་པུཥྤེ་ཨཱཿཧཱུྃ་ནས། ཤཔྟ་ཨཱཿཧཱུྃ། ཨོཾ་བཛྲ་དྷརྨ་ར་ཎི་ཏ་སོགས་གསུམ་བརྗོད་ཅིང་རོལ་མོ་བྱའོ། ། སྐྱབས་འགྲོ་སེམས་བསྐྱེད་ནི། བདག་དང་འགྲོ་བ་ནམ་མཁའ་དང་མཉམ་པའི་སོགས་ནས། དགེ་འདུན་རྣམས་ལ་སྐྱབས་སུ་མཆིའོ། ། ཞེས་བདུན་ནམ་ཉེར་གཅིག
བླ་མ་དང་དཀོན་མཆོག་རིན་པོ་ཆེ་ནས། རྒྱུད་བྱིན་གྱིས་བརླབ་ཏུ་གསོལ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་ནས། རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་བསྒོམ་བཟླས་ཉམས་སུ་བླང་བར་བགྱིའོ། ། རང་ཉིད་སྐད་ཅིག་གིས་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མར་གསལ་བའི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ན་མོ་གུ་རུ་བྷྱཿ ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀ་ཙིཏྟ་པྲ་ཎ་མེ་ན་བནྡྷ་ནཾ་ཀ་རོ་མི། ཞེས་ཕྱག་བྱའོ། ། ཨོཾ་སརྦ་ཏ་ཐཱ་ག་ཏ་ཨོཾ་ཨཱཿཧྲཱིཿཔྲ་ཝ་སརྐ་ར་པཱ་དྱཾ། པྲོཀྵ་ཎཾ།
ཨརྒྷཾ། པུཥྤེ། དྷུ་པེ། ཨཱ་ལོ་ཀེ གནྡྷེ། ནཻ་ཝི་དྱ། ཤཔྟ་ཨཱཿཧཱུྃ། ཐལ་མོ་སྦྱར་ནས། དཀོན་མཆོག་གསུམ་ལ་བདག་སྐྱབས་མཆི། ནས།
འགྲུབ་པར་ཤོག ། ཅེས་ལན་གསུམ་གྱིས་ཐུན་མོང་བའི་སྡོམ་པ་བཟུང་ནས། མཐེབ་སྲིན་གྱིས་སེ་གོལ་གཏོགས་པས། ཨོཾ་བཛྲ་མུཿ ཚོགས་ཀྱི་ཡེ་ཤེས་པ་གཤེགས་སུ་གསོལ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སོགས་ཚད་མེད་བཞི་བསྒོམ་པ་ནི་བསོད་ནམས་ཀྱི་ཚོགས་བསགས་པའོ། ། ཡེ་ཤེས་ཀྱི་ཚོགས་བསགས་པའི་ཕྱིར། ཨོཾ་ཤཱུ་ནྱཱ་ཏ་སོགས་ནས་ཀོ྅་ཧཾ། སྟོང་པའི་ངང་ལས་འོག་ཏུ་སྲ་ཞིང་མཁྲེགས་ལ་དུམ་བུ་གཅིག་ཏུ་གྱུར་པའི་རྡོ་རྗེའི་ས་གཞི།
དེའི་ལོགས་སུ་རྡོ་རྗེའི་རྭ་བ། སྟེང་དུ་རྡོ་རྗེའི་མདའི་དྲ་བ། འོག་ཏུ་རྡོ་རྗེའི་བླ་བྲེ་ཕྱི་རོལ་ཐམས་ཅད་ཡེ་ཤེས་ཀྱི་མེ་རབ་ཏུ་འབར་བ་དང་བཅས་པའི་རྡོ་རྗེའི་གུར་ཡངས་ཤིང་རྒྱ་ཆེ་བའོ། ། ཞེས་སྲུང་བའི་འཁོར་ལོའོ། ། དེ་ལྟ་བུའི་སྲུང་བའི་འཁོར་ལོ་ཡངས་ཤིང་རྒྱ་ཆེ་བའི་ནང་དུ། འབྱུང་བཞི་ལྷུན་པོ་དང་བཅས་པའི་སྟེང་དུ་སྣ་ཚོགས་པདྨ་དང་ཉི་མ་ལ་གནས་པའི་སྣ་ཚོགས་རྡོ་རྗེའི་ལྟེ་བར་རིན་པོ་ཆེ་སྣ་ཚོགས་ལས་གྲུབ་པའི་དབང་པོའི་བཞུགས་གནས་གཞལ་ཡས་ཁང་གྲུ་བཞི་པ། སྒོ་བཞི་པ། རིན་པོ་ཆེའི་རྩིག་པ་ཕྱི་ནས་རིམ་པ་བཞིན་སྔོ་སེར་དམར་ལྗང་དཀར་བའི་རྩིག་པ་རིམ་པ་ལྔ་དང་ལྡན་པའི་སྟེང་ན། རིན་པོ་ཆེའི་ཕ་གུ་སེར་པོ་ལ་རིན་པོ་ཆེའི་ཁྲ་ཡིས་མཛེས་པར་བྱས་པ། དེའི་སྟེང་རིན་པོ་ཆེའི་བྲེ་ཕུལ་གྱི་སྟེང་ན་གསེར་གྱི་སྐེ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་བྱུང་བའི་དྲ་བ་དང་དྲ་བ་ཕྱེད་པ་དང་།
དྲིལ་བུ་དང་རྔ་ཡབ་དང་། མེ་ཏོག་གི་ཕྲེང་བ་དང་། མེ་ལོང་དང་། ཟླ་བ་རླུང་གིས་བསྐྱོད་པ་ལ་སོགས་པས་བརྒྱན་པ། བྱ་འདབས་ལས་ཐུར་དུ་འཕྱང་བའི་རིན་པོ་ཆེའི་ཤར་བུ་དང་། སྟེང་དུ་མདའ་ཡབ་པདྨ་འདབ་མ་ཕྱེད་པའི་དབྱིབས་ཅན་གྱིས་བསྐོར་བ། དེ་དག་གི་བར་རྣམས་སུ། རྒྱལ་མཚན་དང་། བ་དན་དང་། རྔ་ཡབ་ལ་སོགས་པས་བརྒྱན་པ།
ཟུར་རྩེ་བཞིར་གདུགས་བཞིས་མཛེས་ཤིང་། ཕྱི་འགྲམ་འདོད་ཡོན་གྱི་སྣམ་བུ་ལ། གཟུངས་མ་སྣ་ཚོགས་པས་མཆོད་པ་བྱེད་བཞིན་པ་སྒོ་དང་སྒོ་འཁྱུད་ཀྱི་མཚམས་དང་ཟུར་བཞི་ཟླ་བ་ཕྱེད་པ་ལ་གནས་པའི་རྡོ་རྗེ་ནོར་བུས་སྤྲས་པ། སྒོ་བཞིའི་མདུན་དུ་སྟེགས་བུ་གྲུ་བཞིའི་སྟེང་དུ། བུམ་པ་ལ་གནས་པའི་ཀ་བ་གཉིས་གཉིས་ཀྱིས་བཏེགས་པའི་རིན་པོ་ཆེའི་རྟ་བབས་སྣམ་བུ་བཅུ་གཅིག་དང་ལྡན་པའི་རྩེ་མོར་པདྨ་ལ་གནས་པའི་ཆོས་ཀྱི་འཁོར་ལོ་དང་། གཡས་གཡོན་དུ་རི་དྭགས་ཕོ་མོ་དང་བཅས་པ། སྣམ་བུ་སོ་སོ་ལ་རྒྱལ་མཚན་དང་། བ་དན་ལ་སོགས་པས་བརྒྱན་པ། ཕྱིའི་ས་གཞི་ལ་རིན་པོ་ཆེ་སྣ་བདུན་ལ་སོགས་པའི་འདོད་ཡོན་སྣ་ཚོགས་ཀྱིས་གང་བའི་གཞལ་ཡས་ཁང་གི་ནང་གི་ལྷ་སྣམ། ཤར་སྔོ།
ལྷོ་སེར། ནུབ་དམར། བྱང་ལྗང་། དབུས་དཀར་བའི་སྟེང་དུ་སྣ་ཚོགས་པདྨ་འདབ་མ་བཅུ་དྲུག་པ། དེའི་ལྟེ་བར་འཁོར་ལོ་དཀར་པོ་རྩིབས་བརྒྱད་པའི་ལྟེ་བ་དང་། རྩིབས་རྣམས་ལ་པདྨའི་གདན་གཞལ་ཡས་ཁང་གི་སྒོ་བཞི་དང་། གྲྭ་བཞིར་སྣ་ཚོགས་པདྨ་འདབ་མ་བརྒྱད་པ་རེ་རེ། ལྷའི་གནས་ཐམས་ཅད་དུ་ཟླ་བའི་དཀྱིལ་འཁོར་རེ་རེ་བསམ་མོ། ། དབུས་ཀྱི་གདན་གྱི་སྟེང་དུ། རང་ཉིད་སྐད་ཅིག་གིས་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་སྐུ་མདོག་དཀར་མོ་ཞལ་གསུམ་ཕྱག་བརྒྱད་མ།
རྩ་ཞལ་དཀར། གཡས་སེར། གཡོན་སྔོ་བ་ཅུང་ཟད་ཁྲོས་པའི་ཚུལ་ཅན་མཆེ་བ་ཅུང་ཟད་གཙིགས་པ། ཡ་སོས་མ་མཆུ་མནན་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཕྱག་གཡས་ཀྱི་དང་པོས་སྣ་ཚོགས་རྡོ་རྗེ་ཐུགས་ཀར་བསྣམས་པ། གཉིས་པ་པདྨའི་སྟེང་ན་རྒྱལ་བ་འོད་དཔག་མེད་བཞུགས་པ་འཛིན་པ། གསུམ་པ་ན་མདའ། བཞི་པ་ན་མཆོག་སྦྱིན་གྱི་ཕྱག་རྒྱ་མཛད་པ། གཡོན་གྱི་དང་པོས་རྡོ་རྗེའི་ཞགས་པ་དང་བཅས་པས་སྡིགས་མཛུབ་གཉིས་པ་ན་གཞུ།
གསུམ་པས་སྐྱབས་སྦྱིན་གྱི་ཕྱག་རྒྱ་མཛད་པ། བཞི་པས་མཉམ་གཞག་གི་སྟེང་ན་འཆི་མེད་བདུད་རྩིས་གང་བའི་བུམ་པ་བསྣམས་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ན་བཟའ་ཅན་དུ་བསྒོམ་མོ། ། ཤར་གྱི་འཁོར་ལོའི་རྩིབས་ལ་ནམ་མཁའ་འབྱུང་བའི་གཙུག་ཏོར་སྐུ་མདོག་སྔོན་པོ། གཡས་ས་གནོན་དང་། གཡོན་མཉམ་བཞག ལྷོར་ནོར་བུའི་སྙིང་པོ་འབྱུང་བའི་གཙུག་ཏོར་སེར་པོ། གཡས་མཆོག་སྦྱིན་དང་།
གཡོན་མཉམ་བཞག ནུབ་ཏུ་འོད་དཔག་མེད་སྙིང་པོ་འབྱུང་བའི་གཙུག་ཏོར་དམར་པོ་ཏིང་ངེ་འཛིན་གྱི་ཕྱག་རྒྱ་མཛད་པ། བྱང་དུ་རྔ་སྒྲའི་དབྱངས་འབྱུང་བའི་གཙུག་ཏོར་ལྗང་གུ་གཡས་མི་འཇིགས་པ་སྦྱིན་པ་དང་། གཡོན་མཉམ་བཞག གསུམ་པོ་ཐམས་ཅད་ཀྱང་མཉམ་བཞག་གི་སྟེང་དུ་འཆི་མེད་ཚེའི་བདུད་རྩིས་གང་བའི་བུམ་པ་བསྣམས་པ། ཤར་ལྷོར་སའི་སྙིང་པོ་འབྱུང་བའི་གཙུག་ཏོར་སྔོན་པོ། ལྷོ་ནུབ་ཏུ་རྡུལ་གྱི་སྙིང་པོ་འབྱུང་བའི་གཙུག་ཏོར་སེར་པོ། ནུབ་བྱང་དུ་གཟི་བརྗིད་སྙིང་པོ་འབྱུང་བའི་གཙུག་ཏོར་དམར་པོ། བྱང་ཤར་དུ་རླུང་གི་སྒྲ་དབྱངས་འབྱུང་བའི་གཙུག་ཏོར་ལྗང་གུ་ཐམས་ཅད་ཀྱང་ཞལ་གཅིག་ཕྱག་གཉིས་པ་གཡས་པ་རྣམས་མཆོག་སྦྱིན་དང་། གཡོན་པ་རྣམས་མཉམ་བཞག་གི་སྟེང་ན་འཆི་མེད་ཚེ་ཡིས་གང་བའི་བུམ་པ་བསྣམས་པ།
ཐམས་ཅད་ཀྱང་རལ་པའི་ཅོད་པན་དང་། དར་ལྔའི་སྟོད་གཡོགས་དང་ཤམ་ཐབས་མནབས་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། འཁོར་ལོས་བསྒྱུར་བའི་ཆ་ལུགས་ཅན་ནོ། ། ཕྱི་རོལ་གྱི་པདྨ་འདབ་མ་བཅུ་དྲུག་ལ་ཟླ་བའི་གདན་རེ་རེའི་སྟེང་དུ་ཤར་ནས་གཡས་བསྐོར་གྱི་རིམ་པས་ནང་སྟོང་པ་ཉིད་འབྱུང་བའི་གཙུག་ཏོར་དང་། ཕྱི་སྟོང་པ་ཉིད་འབྱུང་བའི་གཙུག་ཏོར་དང་། ཕྱི་ནང་སྟོང་པ་ཉིད༞ སྟོང་པ་ཉིད་སྟོང་པ་ཉིད༞ དོན་དམ་པ་སྟོང་པ་ཉིད༞ འདུས་བྱས་སྟོང་པ་ཉིད༞ འདུས་མ་བྱས་སྟོང་པ་ཉིད༞ ཐོག་མ་དང་ཐ་མ་མེད་པ་སྟོང་པ་ཉིད༞ དོར་བ་མེད་པ་སྟོང་པ་ཉིད༞ རང་བཞིན་སྟོང་པ་ཉིད༞ ཆོས་ཐམས་ཅད་སྟོང་པ་ཉིད༞ རང་གི་མཚན་ཉིད་སྟོང་པ་ཉིད༞ མི་དམིགས་པ་སྟོང་པ་ཉིད༞ དངོས་པོ་མེད་པ་སྟོང་པ་ཉིད༞ ངོ་བོ་ཉིད་སྟོང་པ་ཉིད༞ དངོས་པོ་མེད་པའི་ངོ་བོ་ཉིད་འབྱུང་བའི༞ དེ་ཐམས་ཅད་སྐུ་མདོག་དམར་པོ་སྤྲུལ་སྐུའི་རྣམ་པ་ཅན་ཞབས་རྡོ་རྗེ་སྐྱིལ་ཀྲུང་གིས་བཞུགས་པ། ཕྱག་མཉམ་བཞག་གི་ཕྱག་རྒྱ་མཛད་པའི་སྟེང་ན་འཆི་མེད་བདུད་རྩིས་གང་བའི་བུམ་པ་བསྣམས་པའོ། ། དེའི་ཕྱི་རོལ་དུ་སྒོ་བཞི་དང་།
གྲྭ་བཞིར་སྣ་ཚོགས་པདྨ་འདབ་མ་བརྒྱད་པ་རེ་རེའི་སྟེང་དུ། ཤར་དུ་ལྷའི་བུའི་བདུད་རབ་ཏུ་ཞི་བར་བྱེད་པའི་ལྷ་མོ་རྣམ་པར་རྒྱལ་མ་སྐུ་མདོག་སྔོན་མོ་གཡས་ཐོ་བ་འཛིན་པ། ལྷོར་འཆི་བདག་གི་བདུད་རབ་ཏུ་ཞི་བར་བྱེད་པའི་ལྷ་མོ་རྣམ་པར་རྒྱལ་མ་སེར་མོ་གཡས་དབྱུག་པ། ནུབ་ཏུ་ཉོན་མོངས་པའི་བདུད་རབ་ཏུ་ཞི་བར་བྱེད་པའི་ལྷ་མོ་རྣམ་པར་རྒྱལ་མ་དམར་མོ། ། གཡས་པདྨ། བྱང་དུ་ཕུང་པོའི་བདུད་རབ་ཏུ་ཞི་བར་བྱེད་པའི་ལྷ་མོ་རྣམ་པར་རྒྱལ་མ་དམར་མོ་གཡས་རལ་གྲི། གཡོན་པ་རྣམས་སྡིགས་མཛུབ་དང་བཅས་པའི་ཞགས་པ་འཛིན་པ། ཤར་ལྷོར་ཕྲེང་ལྡན་མ་ཞེས་བྱ་བའི་ཚེའི་ཡུམ་སྔོན་མོ། བདེན་བྲལ་དུ་སྒྱུ་མ་ཆེན་མོ་སེར་མོ། ། རླུང་དུ་གསེར་འོད་མ་དམར་མོ། །
དབང་ལྡན་དུ་ཚེའི་ཡུམ་གསེར་གྱི་ཕྲེང་ལྡན་མ་ལྗང་གུ་རྣམས་ཕྱག་གཉིས་ཀྱིས་འཆི་མེད་བདུད་རྩིས་གང་བའི་བུམ་པ་ཐུགས་ཀར་འཛིན་པ། ལྷ་མོ་བརྒྱད་པོ་ཐམས་ཅད་ཀྱང་ཞལ་གཅིག་ཕྱག་གཉིས་རིན་པོ་ཆེའི་རྒྱན་དང་དར་སྣ་ཚོགས་ཀྱི་ན་བཟས་མཛེས་པ། སེམས་དཔའི་སྐྱིལ་ཀྲུང་གིས་བཞུགས་པའོ། ། འདིར་བཀོད་པའི་རྣམ་རྒྱལ་ལྷ་མང་གི་སྒྲུབ་ཐབས་འདི་ནི་རྗེ་རྡོ་རྗེ་འཆང་ཀུན་དགའ་བཟང་པོའི་གསུང་སྒྲོས་ལས་འབྱུང་བ་བཞིན་གཙོ་བོར་བཀོད་པ་ཡིན་ལ། ཛེ་ཏྭ་རིས་མཛད་པའི་བསྟོད་པར་ནི་དབུས་སུ་བཅོམ་ལྡན་འདས་མ་ཞལ་གསུམ་ཕྱག་བརྒྱད་མ་དང་། ཤར་ལ་སོགས་པའི་ཕྱོགས་བཞིར་གཙུག་ཏོར། དཀར། སེར། དམར། ལྗང་།
ཁང་བཟང་། བུམ་པ། རྒྱལ་མཚན། བདུད་རྩི་འཛིན་པ། མཚམས་རྣམས་ཕྱོགས་ཀྱི་ཕྱེད་མདོག་ཅན། དཔག་བསམ་གྱི་ཤིང་། འོད་སྟོང་། རྔ་ཟླུམ། གླིང་བུ་འཛིན་པ། པད་འདབ་བཅུ་དྲུག་གི་གཙུག་ཏོར་ཐམས་ཅད་སེར་པོ།
པདྨ་ཟླ་ཚེས་ཆོས་འབྱུང་བརྩེགས་མ་འཛིན་པ། སྒོ་མཚམས་ཀྱི་ལྷ་རྣམས་ཕྱོགས་བཞིའི་མདོག་ཅན། ཐོ་བ། དབྱུག་པ། པདྨ། རལ་གྲི་འཛིན་པ། མཚམས་བཞིར་ཕྱོགས་ཀྱི་ཕྱེད་མདོག་ཅན། རྡོ་རྗེའི་ཕྲེང་བ། རྒྱུ་མ། གླེགས་བམ།
གསེར་ཕྲེང་འཛིན་པར་གསུངས་སོ། ། ས་བཟང་འཕགས་པས་ནི་ནང་གི་གཙུག་ཏོར་དབུས་སེར་པོ་གཡས་འཁོར་ལོ་བཀོད་དེ་འཛིན་པ། གཡོན་གདན་ལ་བརྟེན་པ། འདབ་མའི་གཙུག་ཏོར་བཅུ་དྲུག་དཀར་པོ་མཉམ་བཞག་གི་ཕྱག་རྒྱ་ཅན། སྒོ་བཞིའི་ལྷ་ཕྱོགས་མདོག མཚམས་བཞི་དཀར་སྔོ་སེར་དམར་ཏེ། བརྒྱད་ཀའང་བདུད་རྩིའི་བུམ་པ་འཛིན་པར་བཞེད་དོ། ། རིགས་བདག་རང་ཆས་སུ་བསམ་པ་ནི། གཙོ་མོ་ལ་རྣམ་པར་སྣང་མཛད་དང་། འཁོར་རྣམས་ལ་གཙོ་མོ་ཉིད་ཀྱིས་དབུ་བརྒྱན།
རང་གི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་རང་འདྲའི་ཡེ་ཤེས་སེམས་དཔའ་དེའི་ཐུགས་ཀར་ཏིང་ངེ་འཛིན་སེམས་དཔའ་བྷྲཱུཾ་དཀར་པོ་དེ་ལས་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་བའི་ལྷ་ཚོགས་དང་། དེ་བཞིན་གཤེགས་པ་དང་། ལྷ་མོ་དང་། བྱང་ཆུབ་སེམས་དཔའ་དང་། ཁྲོ་བོ་ལ་སོགས་པ་དཔག་ཏུ་མེད་པ་སྤྲོས། སྐལ་པ་ཇི་ལྟ་བར་ཆོས་སྟོན་པ་ལ་སོགས་པ་གཞན་ལ་ཕན་པ་རྣམས་མཛད་དེ། བསོད་ནམས་ཀྱི་ཚོགས་མཐར་ཕྱིན་པ་ལ་བཞག་ཅིང་། སླར་འདུས་ནས་བདག་ཉིད་ལ་ཐིམ། དེ་ནས་བཟླས་པ་ནི་སྤྲོ་བསྡུའི་ཚུལ་གྱིས་བཟླ་བྱའི་སྔགས་ནི་གཟུངས་རིང་ཅི་ནུས་དང་། ཨོཾ་བྷྲཱུཾ་སྭཱ་ཧཱ།
ཞེས་པའི་སྙིང་པོ་དང་། ཨོཾ་ཨ་མྲྀ་ཏ་ཨཱ་ཡུཿད་དཻ་སྭཱ་ཧཱ། ཞེས་ཉེ་བའི་སྙིང་པོ་བཟླས་སོ། ། ཐལ་མོ་སྦྱར་ནས། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། བདག་དང་སེམས་ཅན་ཐམས་ཅད་ཀྱི་ཚེ་དང་བསོད་ནམས་དང་། བློ་གྲོས་དང་བྱང་ཆུབ་ཀྱི་སེམས་རྣམ་པ་གཉིས་ལ་སོགས་པ་ལུང་དང་རྟོགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་བརླབ་ཏུ་གསོལ། ཞེས་དང་། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ།
བསྲུང་བའི་འཁོར་ལོ་གཞལ་ཡས་ཁང་གདན་དང་བཅས་པ་ལ༞ དེ་འཁོར་གྱི་ལྷ་རྣམས་ལ༞ འཁོར་གྱི་ལྷ་རྣམས་གཙོ་མོ་ལ་ཐིམ་པས་རང་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་སྐུར་གྱུར། ཅེས་བརྗོད་དོ། ། སྟ་གོན་ལ་བཞི་ལས། དང་པོ་ས་ལྷ་སྟ་གོན་ནི། མར་མེ་སོགས་སྦར་ཏེ་མཆོད་པ་བསངས་སྦྱངས། སྟོང་པའི་ངང་ལས་ཨོཾ་སོགས་ནས་ཤཔྟ་ཨཱ་ཧཱུྃ། ཞེས་པས་བྱིན་གྱིས་བརླབས། ཚོམ་བུ་བསངས་སྦྱངས། སྟོང་པའི་ངང་ལས་པཾ་ལས་སའི་ལྷ་མོ་ཞི་བའི་ཉམས་ཅན་ཞལ་གཅིག་ཕྱག་གཉིས་མ་གཡས་དཔང་པོ་ཁས་ལེན་པའི་མི་འཇིགས་པའི་ཕྱག་རྒྱ་དང་། གཡོན་གསེར་གྱི་བུམ་པ་བསྣམས་པ།
དར་དཀར་པོའི་ནབ་བཟའ་དང་། རིན་པོ་ཆེ་སྣ་ཚོགས་ཀྱིས་བརྒྱན་པ། རང་གི་ལག་གཡས་པར་ཟླ་བའི་དཀྱིལ་འཁོར་གྱི་སྟེང་དུ་སེར་མོ་དབུས་མ་གསུམ་གྱི་རྩ་བར་ཧཱུྃ་ཧཱུྃ་ཧཱུྃ། ལག་གཡས་ས་ལ་རེག་སྟེ། ཞེས་པའི་སྒྲ་དང་སྙིང་གའི་ཧཱུྃ་ལས་འོད་ཟེར་འཕྲོས་པས་ས་འོག་ནས་སའི་ལྷ་མོ་ཨོཾ་བཛྲ་ས་མཱ་ཛཿ སྤོས་རྡོར་འཛིན་པས། ཨོཾ་ཚུར་བྱོན་ཚུར་བྱོན་ས་ཡི་ནི། ། ལྷ་མོ་ཆེན་མོ་འཇིག་རྟེན་ཡུམ། ། རིན་ཆེན་ཀུན་གྱིས་རབ་གང་མ། ། བཟང་པོའི་རྒྱན་གྱིས་རྣམ་བརྒྱན་མ། །
དོ་ཤལ་རྐང་གདུབ་སྒྲ་ལྡན་མ། ། རྡོ་རྗེ་སེམས་དཔའ་རབ་མཆོད་མ། ། མཆོད་ཡོན་འདི་ནི་བཞེས་ནས་སུ། ། དཀྱིལ་འཁོར་ལས་ནི་ལེགས་གྲུབ་མཛོད། ཧཱི་ཧཱི་ཧཱི་ཧཱི་ཧཻ་སྭཱ་ཧཱ། ཞེས་པས་སྤྱན་དྲངས། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཨོཾ་པྲྀ་ཐི་ཝཱི་དེ་ཝཱི་རེ་རེ་མགོར་སྦྱར་བའི་ཨོཾ་ཨཱཿཧྲཱིཿཔྲ་ཝ་རེ་ཞེས་པ་ནས་ཤཔྟ་ཨཱཿཧཱུྃ། ཨོཾ་བཛྲ་དྷརྨ་ར་ཎི༞ རོལ་ཆེན་དང་བཅས་པས་མཆོད།
གཏོར་མ་ཆབ་ཀྱིས་བྲན་ལ། ཨོཾ་ཨཱཿཧཱུྃ་གསུམ་དང་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཅེས་དང་གཡས་མཆོག་སྦྱིན་དང་ཨོཾ་པྲྀ་ཐི་ཝཱི་དེ་ཝཱི་ཨོཾ་ཨ་ཀཱ་རོ་ལན་གསུམ་གྱིས་གཏོར་མ་འབུལ། རྡོར་དྲིལ་འཛིན་པས། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དུ། ། ས་དང་ཕ་རོལ་ཕྱིན་རྣམས་ལ། ། ལྷ་མོ་ཁྱོད་ནི་དཔང་དུ་གྱུར། ། སྐྱོབ་པ་ཤཱཀྱ་སེངྒེ་ཡིས། ། ཇི་ལྟར་བདུད་ཀྱི་སྡེ་བཅོམ་པ། །
དེ་ལྟར་བདག་གིས་བདུད་ཀྱི་སྟོབས། ། བཅོམ་ནས་དཀྱིལ་འཁོར་བྲི་བར་བགྱི། ། ཞེས་ལན་གསུམ་བརྗོད་པའི་མཐར། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་བསྩལ་དུ་གསོལ། ཞེས་བརྗོད་པས། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་གནང་བ་ཐོབ་པར་གྱུར་པར་བསམ། ལག་གཡས་ས་ལ་རེག་སྟེ། ཨོཾ་བཛྲ་མུཿ སའི་ལྷ་མོ་ས་དེ་ཉིད་ལ་ཐིམ།
ཞེས་བརྗོད་ལ་ལག་གཉིས་རྡོ་རྗེ་བསྡམས་པ་ནང་བཅིངས་བྱས་པ་ས་ལ་བཞག་སྟེ། ཨོཾ་བཛྲི་བྷ་ཝ་ཧཱུྃ། ཞེས་ལན་གསུམ་བརྗོད་དེ། རྡོ་རྗེ་བསྡམས་པ་ལས་བྱུང་བའི་ཧཱུྃ་ཡིག་འབར་བ་འཕྲོས་པས་དབང་ཆེན་གྱི་ས་བར་རྡོ་རྗེས་བསྡམས་པར་གྱུར། ཨོཾ་བཛྲ་ཌི་ཌཱ་ཏིཥྛ། ཞེས་ལན་གསུམ་བརྗོད་པས་བྱིན་གྱིས་བརླབས་ཏེ་མཆོད་གཏོར་སོགས་བསྡུའོ། ། གཉིས་པ་ལྷ་སྟ་གོན་ནི། མཎྜལ་བསངས་སྦྱངས། སྟོང་པའི་ངང་ལས་འོག་ཏུ་སོགས་ནས་གདན་རེ་རེ། དབུས་ཀྱི་གདན་གྱི་སྟེང་དུ་བཅོམ་ལྡན་འདས་མ་རང་བཞིན་འབྱུང་བའི་ནས་བཞུགས་པའོ། །
ཞེས་པའི་སྒྲུབ་ཐབས་བཞིན་ལྷ་སོ་གསུམ་བསྐྱེད། རང་གི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་པའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་སརྦ་ཏ་ཐཱ་ག་ཏ་སོགས་ནས། ཤཔྟ་ཧཱུྃ་གིས་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ལྷ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཿདམར་པོ། ཐུགས་ཀར་ཧཱུྃ་སྔོན་པོ།
སླར་ཡང་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་སྔགས་རྒྱས་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨོཾ་ཨཱཿཧྲཱིཿནས་ཤཔྟ་ཧཱུྃ་གིས་མཆོད། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱོད་ཀྱིས་བདག་ལ་དབང་བསྐུར་སྩོལ། ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས། ། དབང་བསྐུར་རྡོ་རྗེ་ཆེན་པོ་ནི། ། ཁམས་གསུམ་ཀུན་གྱིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། །
གནས་ལས་བྱུང་བ་སྦྱིན་པར་བྱ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཙོ་མོ་ལ་རྣམ་པར་སྣང་མཛད་དང་། འཁོར་རྣམས་ལ་གཙོ་མོ་ཉིད་ཀྱིས་དབུ་བརྒྱན། ཞེས་བརྗོད་མར་མེ་སོགས་སྦར་ཏེ་མཆོད་པ་བསངས་སྦྱངས། སྟོང་པའི་སོགས་ནས་ཧཱུྃ་གིས་བྱིན་གྱིས་བརླབས་ལ། ཐལ་མོ་སྦྱར་ཏེ།
རབ་འབྱམས་རྒྱ་མཚོ་དཔག་མེད་ན། ། ཞབས་བསིལ་ཇི་སྙེད་ཡོད་པ་དང་། ། བདག་གིས་གུས་པས་ནས་རོལ་མོའི་བར་དང་། གོས་ཟུང་བསངས་སྦྱངས། སྟོང་པའི་ངང་ལས་ལྷ་རྫས་ལས་གྲུབ་པའི་གོས་སོགས་ནས་གྱུར། སྲབ་འཇམ་ཡང་བ་སོགས་ནས། ཝསཏྲ་ཡ་ཧཱུྃ། ཞེས་པས་ཕུལ། རྡོ་རྗེ་དྲིལ་བུ་འཛིན་པས་དཔལ་ལྡན་ལྷ་མོ་ཞེས་སོགས་ཀྱིས་བསྟོད་ནས། ཨོཾ་སརྦ་བིད་པཱུ་ར་སོགས་ནས།
པརྵེ་ཀ་མ་གུ་ཎ་པུ་ཙི་ཏེ་ཧཱུྃ། གི་མཐར་ཀུན་རིག་བཞིན་བརྗོད་དོ། ། གཏོར་མ་ཆ་གསུམ། ཨ་མྲྀ་ཏས་བསངས། སྭ་བྷཱ་ཝས་སྦྱངས། ཨ་ཀ་རོ་མན་འདྲ་ཞིང་། བདེན་བདར་གྱི་ཚེ། ཁྱད་པར་དུ་ཡང་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་རླབས་ཀྱིས་བཅོམ་ལྡན་འདས་མ་རང་བཞིན་འབྱུང་བའི་དཀྱིལ་འཁོར་དུ། རྣམ་པར་རྒྱལ་མའི་དཀྱིལ་འཁོར་དུ་བདག་ཉིད་འཇུག་ཅིང་དབང་ལེན་པ་དང་།
སློབ་མ་གཞུག་ཅིང་དབང་བསྐུར་བ་ལ། ཞེས་སོགས། སྤོས་རྡོ་རྗེ་དྲིལ་བུ་འཛིན་པས། བཅོམ་ལྡན་རྣམ་པར་རྒྱལ་མ་མཆོག ། རིག་པའི་རྒྱལ་མོར་ཕྱག་འཚལ་བསྟོད། ། སློབ་མ་རྣམས་ལ་བརྩེ་བ་དང་། ། ཁྱེད་རྣམས་ལ་ཡང་མཆོད་པའི་ཕྱིར། ། མགོན་པོ་ཐུགས་རྗེའི་བདག་ཉིད་ཅན། ། དཀྱིལ་འཁོར་བྲི་བར་བདག་འཚལ་ལོ། ། དེ་ཕྱིར་བཅོམ་ལྡན་བདག་གུས་ལ། །
བཀའ་དྲིན་གནང་བ་མཛད་པར་རིགས། ། སངས་རྒྱས་འགྲོ་འཁོར་བྱ་དོན་སྩོལ། ། བྱང་ཆུབ་སེམས་དཔའ་འབྲས་གནས་དང་། ། གཞན་ཡང་གང་དག་གསང་སྔགས་ལྷ། ། ལྷ་དང་འཇིག་རྟེན་སྐྱོང་བ་དང་། ། འབྱུང་པོ་བྱང་ཆུབ་བསྟན་གནས་དང་། ། སེམས་ཅན་བསྟན་ལ་མངོན་དགའ་བ། ། གང་སུ་རྡོ་རྗེའི་སྤྱན་མངའ་རྣམས། ། བདག་ལ་ཡང་དག་དགོངས་སུ་གསོལ། ། བདག་ནི་གཙུག་ཏོར་རྣམ་པར་རྒྱལ། །
རྣམ་པར་རྒྱལ་མའི་དཀྱིལ་འཁོར་ནི། ། ཇི་ལྟར་ནུས་པའི་ཉེར་སྤྱོད་ཀྱིས། ། འགྲོ་བ་སྦྱང་ཕྱིར་བྲི་བར་བྱ། ། དེ་ཕྱིར་བདག་དང་སློབ་མ་ལ། ། རྗེས་སུ་བརྩེ་བས་ཉེར་བཟུང་ནས། ། དཀྱིལ་འཁོར་དང་བཅས་ཐམས་ཅད་ནི། ། ཉེ་བར་བྱོན་པར་མཛད་པར་རིགས། ། ཞེས་ལན་གསུམ་བརྗོད་པའི་མཐར། རིག་པ་འཛིན་པ་ཁྱོད་གཞན་དོན་རྒྱ་ཆེ་བར་གྱིས་ཤིག ཅེས་གནང་བ་བྱིན་པར་བསམ་མོ། །
གསུམ་བ་བུམ་པ་སྟ་གོན་ནི། རང་གི་མདུན་དུ་གཡོན་ཕྱོགས་ནས་རྣམ་རྒྱལ་དང་། ལས་བུམ་བཤམས་པའི་མདུན་དུ་དུང་ཆོས་དྲི་བཟང་གི་ཆུ་དང་། རྡོ་རྗེ་ལ་གཟུངས་ཐག་བཏགས་པ་རྣམས་ཀྱིས་ཁ་རྒྱན་ལ་གཡས་སྐོར་དུ་དཀྲིས་ཏེ་ལས་བུམ་གྱི་ཕྱོགས་ལ་སྣེ་འོང་བར་བྱས་ལ་བཞག་སྟེ། བསངས་སྦྱངས། སྟོང་པའི་ངང་ལས་པཾ་ལས་པདྨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་ལས་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ་ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ།
ལྷའི་གོས་ཀྱིས་མགུལ་ཆིངས་དང་། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བར་གྱུར། ཨོཾ་ཏཔྟེ་ཏཔྟེ་མ་ཧཱ་ཏཔྟེ་སྭཱ་ཧཱ། ལན་གསུམ་དང་། ལྷའི་ཆུ་ཆུ་བོ་གངྒཱ་ནས་ཆུ་རྒྱུན་བབས་པས་བུམ་པའི་ནང་གི་ཆུ་ལ་ཐིམ་པས་དབྱེར་མེད་དུ་འདྲེས་པའི་རྣམ་རྒྱལ་བུམ་པའི་དབུས་སུ་སྣ་ཚོགས་པདྨ་འདབ་མ་བཅུ་དྲུག་པ། དེའི་ལྟེ་བར་འཁོར་ལོ་དཀར་པོ་རྩིབས་བརྒྱད་པའི་ལྟེ་བ་དང་། རྩིབས་རྣམས་ལ་པདྨའི་གདན། དེའི་ཕྱིའི་ཕྱོགས་བཞི་དང་། མཚམས་བཞིར་སྣ་ཚོགས་པདྨ་འདབ་མ་བརྒྱད་པ་རེ་རེ།
ལྷའི་གནས་ཐམས་ཅད་དུ་ཟླ་བའི་དཀྱིལ་འཁོར་རེ་རེ། ལས་ཐམས་ཅད་པའི་བུམ་པར་པདྨ་དང་ཟླ་བའི་གདན། རྣམ་རྒྱལ་བུམ་པའི་དབུས་ཀྱི་གདན་གྱི་སྟེང་དུ། སྐད་ཅིག་གིས་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་ནས་ན་བཟའ་ཅན། འཁོར་ལོའི་ཤར་གྱི་རྩིབས་ལ་ནས་ཅན་ནོ། ། ཕྱི་རོལ་གྱི་ནས་བསྣམས་པའོ། ། དེའི་ཕྱིར་རོལ་གྱི་ཤར་དུ་ལྷའི་བུའི་བདུད་རབ་ཏུ་ཞི་བ་ནས་བཞུགས་པའོ། ། བར་གོང་བཞིན། ལས་ཐམས་ཅད་པའི་བུམ་པ་སོགས་ནས་བཞུགས་པའོ། ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་ལྷ་སོ་གསུམ་གྱི་དཀྱིལ་འཁོར་བདུད་རྩི་འཁྱིལ་བ་དང་བཅས་པ་ལ།
སོགས་ནས། འཁོར་རྣམས་ལ་གཙོ་མོ་དང་། བདུད་རྩི་འཁྱིལ་བ་ལ་དོན་ཡོད་གྲུབ་པས་དབུ་བརྒྱན། པད་ཀོར་སྔོན་འགྲོས་གཟུངས་ཐག་ལ་འཇུས་ཏེ། རང་གི་སྙིང་ག་ནས་སྔགས་ཕྲེང་གཟུངས་ཐག་ལ་བརྟེན་ཏེ་སོང་བས་ལྷ་ཐམས་ཅད་ཀྱི་ཐུགས་རྒྱུད་བསྐུལ་བས། བ་སྤུའི་བུ་ག་ནས་བདུད་རྩིའི་རྒྱུན་བྱུང་བས་བུམ་པ་གང་བར་གྱུར། རྣམ་རྒྱལ་ལ་གཟུངས་རིང་དང་། ཉེ་སྙིང་། སྙིང་པོ། ལས་བུམ་ལ་ལས་སྔགས་རྣམས་གྲངས་ཅི་རིགས་བཟླས་ལ་ཐུན་མོང་དུ།
ཨོཾ་བཛྲ་ཨུ་ད་ཀ་ཧཱུྃ། ཅི་འགྲུབ་བཟླ་ཞིང་། གཟུངས་ཐག་བསྡུས་ཏེ། ལག་ཏུ་མེ་ཏོག་ཐོགས་ལ་ཧཱུྃ་བདུན་བཟླས་ཏེ་བུམ་པ་རྣམས་སུ་བླུག་ཚུལ་བྱ། མཚན་སྔགས་རེ་རེའི་མགོར་སྦྱར་བའི་ཆུ་གསུམ་ཉེར་སྤྱོད་རོལ་མོ་དང་བཅས་པས་མཆོད། དཔལ་ལྡན་ལྷ་མོ་སོགས། འཇིགས་པའི་ཧཱུྃ་སྒྲ་སོགས་ཀྱིས་བསྟོད། ཨོཾ་བཛྲ་ས་ཏྭ་ས་མཱ་ཡ་སོགས་ལན་གསུམ་དང་། མ་འབྱོར་པ་དང་ཉམས་པ་དང་སོགས་ཀྱིས་ལྷག་ཆད་ཁ་བསྐང་པད་ཀོར་སྔོན་འགྲོས་དུང་ཆོས་བླངས་ཏེ་བུམ་པ་གཉིས་སུ་རིམ་པས་ཆུ་བླུག་ཅིང་། ཨོཾ་བཛྲ་ཨུ་ད་ཀ་ཧཱུྃ་མཆོད་ཡོན་ཕུལ་བའི་རྐྱེན་གྱིས་ལྷ་རྣམས་འོད་དུ་ཞུ་བ་ལས་བྱུང་བའི་བུམ་པའི་ཆུར་གྱུར།
ཞེས་དང་། ལས་བུམ་གྱི་ཀུ་ཤས་བུམ་པ་ལ་གཏོར་ཞིང་ལས་སྔགས་བརྗོད་དེ། ཇི་སྲིད་དཀྱིལ་འཁོར་གྱི་བྱ་བ་མཐར་མ་ཕྱིན་པ་དེ་སྲིད་དུ་བགེགས་རྣམས་ཞི་བའི་འཕྲིན་ལས་མཛོད་ཅིག ཅེས་བརྗོད་དོ། ། བཞི་པ་སློབ་མ་སྟ་གོན་ནི། སློབ་མ་གཅིག་གཉིས་ལ་སོགས་པ་གྲངས་ངེས་ཅན་ལ་གསུངས་པས་དེ་རྣམས་ཁྲུས་བྱས། ང་རྒྱལ་ལ་སོགས་པའི་སྐྱོན་དང་བྲལ་བ་རྣམས་གྲལ་ལ་འཁོད་པ་ལ་མེ་ཏོག་བཀྱེ་བསྡུ་གྲུབ་ནས་སློབ་དཔོན་གྱིས། འོ་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དབང་བསྐུར་བ་ཟབ་མོ་གསན་ལ་དོན་ཚུལ་བཞིན་ཉམས་སུ་བླང་བར་བགྱིའོ་སྙམ་པས་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་ཡང་གསན་རྒྱུའི་དབང་བསྐུར་བ་ནི།
སྟོན་པ་ཡང་དག་པར་རྫོགས་པའི་སངས་རྒྱས་ཚད་མེད་པའི་ཡོན་ཏན་དང་ལྡན་པ་དེ་ཉིད་ཀྱིས་དང་པོར་བྱང་ཆུབ་ཀྱི་མཆོག་ཏུ་སེམས་བསྐྱེད་ཚུལ། བར་དུ་བསྐལ་པ་གྲངས་མེད་གསུམ་དུ་ཚོགས་བསགས་ཚུལ། མཐར་མངོན་པར་རྫོགས་པར་སངས་རྒྱས་པའི་ཚུལ་དང་གསུམ་ལས། དང་པོ་སྟོན་པ་འདི་རྫ་མཁན་གྱི་ཁྱེའུར་གྱུར་པའི་ཚེ་སེམས་དང་པོ་བསྐྱེད་པ་ཡིན། གཉིས་པ་ནི་སྟོན་པ་འདི་གཞོན་ནུ་བརྩོན་འགྲུས་སྤྱོད་དུ་སྐུ་འཁྲུངས་པའི་ཚེ། དེ་བཞིན་གཤེགས་པ་འོད་འཕྲོའི་ཕུང་པོ་ལ་སོགས་པ་དུ་མ་ལ་གྲངས་མེད་དང་པོ་ཚོགས་བསགས་པས་ས་དང་པོ་ཐོབ་པ་ཡིན། དེ་ཉིད་ཚོང་དཔོན་ཤེས་བཟང་དུ་སྐུ་འཁྲུངས་པའི་ཚེ། དེ་བཞིན་གཤེགས་པ་དཀོན་མཆོག་ཡན་ལག་ལ་སོགས་པ་དུ་མ་ལ་གྲངས་མེད་གཉིས་པ་བསགས་པས་ས་བདུན་པ་ཐོབ་པ་དང་། དེ་ཉིད་གཞོན་ནུ་སྤྲིན་དུ་སྐུ་འཁྲུངས་པའི་ཚེ། དེ་བཞིན་གཤེགས་པ་མར་མེ་མཛད་ལ་སོགས་པ་དུ་མ་ལ་གྲངས་མེད་གསུམ་པས་ཚོགས་བསགས་པས་ས་བརྒྱད་པ་ཐོབ་པ་ཡིན།
དེ་ནས་བཟུང་སྟེ་གྲངས་མེད་གཅིག་ཏུ་ཚོགས་བསགས་པས་ས་བཅུ་པ་རྫོགས་པ་ཡིན་ནོ། ། གསུམ་པ་ནི། ལང་གཤེགས་ལས། ། འདོད་པའི་ཁམས་དང་གཟུགས་མེད་དུ། ། སངས་རྒྱས་རྣམ་པར་ཚངས་མི་རྒྱ། ། གཟུགས་ཀྱི་ཁམས་ནི་འོག་མིན་དུ། ། འདོད་ཆགས་བྲལ་ཁྱོད་འཚང་རྒྱའོ། ། ཞེས་གསུངས་པ་ལྟར་གནས་འོག་མིན་སྟུག་པོ་བཀོད་པ་ཞེས་བྱ་བ་མི་མཇེད་འཇིག་རྟེན་གྱི་ཁམས་ཀྱི་གླིང་ཆེན་པོ་བཞིའི་སའི་ལྷོ་འཛམ་བུའི་གླིང་དུ་དུས་བསྐལ་པ་བཟང་པོ་འདི་ལ་ཚུལ་འཇིག་རྟེན་དང་མཐུན་པར་མཛད་པའི་ཕྱིར་སྲེད་ལ་བར་ཆད་མེད་པའི་ལམ་གྱིས་བདུད་བཏུལ། ཐོ་རངས་རྣམ་པར་གྲོལ་བའི་ལམ་གྱིས་མངོན་པར་རྫོགས་པར་སངས་རྒྱས་པའི་ཚུལ་བསྟན་ནས་མཛད་པ་བརྒྱ་དང་བཅུ་གཉིས་དང་བཅུ་དྲུག་ལ་སོགས་པ་བསམ་གྱིས་མི་ཁྱབ་པ་མཛད་དོ། ། དེ་ལྟར་བུའི་འོ་སྐོལ་གྱི་སྟོན་པ་དེ་ཉིད་ཀྱིས་གདུལ་བྱ་རྣམས་ཀྱི་བསམ་པ་དང་།
ཁམས་དང་བག་ལ་ཉལ་ལ་སོགས་པ་ལ་དགོངས་ནས་ཆོས་ཀྱི་ཕུང་པོ་བསམ་གྱིས་མི་ཁྱབ་པ་ཞིག་གསུངས་པ་ཡིན་ཏེ་མཛོད་ལས། སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། ། ཞེས་གསུངས་པས། ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སྟེ་འདོད་ཆགས་ལ་སྤྱོད་པའི་གཉེན་པོར་འདུལ་བའི་སྡེ་སྣོད་ཉིས་ཁྲི་ཆིག་སྟོང་། ཞེ་སྡང་ལ་སྤྱོད་པའི་གཉེན་པོར་མདོ་སྡེའི་སྡེ་སྣོད༞ གཏི་མུག་ལ་སྤྱོད་པའི་གཉེན་པོར་མངོན་པའི་སྡེ་སྣོད༞ དུག་གསུམ་ཆ་མཉམ་ལ་སྤྱོད་པའི་གཉེན་པོར་གསང་སྔགས་ཀྱི་སྡེ་སྣོད་ཉིས་ཁྲི་ཆིག་སྟོང་རྣམས་གསུངས་སོ། ། སྡེ་སྣོད་དང་པོ་གསུམ་ལས་གསང་སྔགས་ཀྱི་སྡེ་སྣོད་ཁྱད་པར་དུ་འཕགས་ཚུལ་ནི། སློབ་དཔོན་ཀ་མ་ལ་ཀྲྀ་པི་ཏས་ཚུལ་གསུམ་གྱི་སྒྲོན་མེ་ལས། དོན་གཅིག་ན་ཡང་མ་རྨོངས་དང་། ། ཐབས་མང་དཀའ་བ་མེད་པ་དང་། །
དབང་པོ་རྣོན་པོའི་དབང་བྱས་ནས། ། སྔགས་ཀྱི་ཐེག་པ་ཁྱད་པར་འཕགས། ། ཞེས་གསུངས་པའི་དོན་རྟོགས་བྱའི་ཆོས་དབྱིངས་དོན་དམ་པའི་བདེན་པ་སྤྲོས་པ་དང་བྲལ་བ་གཅིག་ཡིན་ཏེ། དེ་མ་རྟོགས་པར་འཚང་མི་རྒྱ་བར་མདོ་སྔགས་གཉིས་ཀ་མཐུན་པའི་ཕྱིར། ཐོབ་བྱའི་འབྲས་བུ་སངས་རྒྱས་སུ་མཐུན་ཏེ། སྤངས་རྟོགས་མཐར་ཐུག་པ་ལ་སངས་རྒྱས་སུ་འདོད་པ་མདོ་སྔགས་གཉིས་ཀ་མཐུན་པའི་ཕྱིར། འོ་ན་ཐོབ་བྱའི་འབྲས་བུ་སངས་རྒྱས་སུ་མཐུན་ན། གོང་དུ་སྤངས་རྟོགས་ལ་ཁྱད་པར་ཡོད་པར་བཤད་པ་དང་འགལ་ལོ་ཞེ་ན་སྐྱོན་མེད་དེ། ཐེག་པ་གསུམ་གྱིས་བྱང་ཆུབ་ཏུ་རིགས་གཅིག་ཀྱང་སྤངས་རྟོགས་ལ་ཁྱད་པར་ཡོད་པ་བཞིན་ནོ། ། ཐོབ་བྱེད་ཀྱི་ཐབས་བྱང་ཆུབ་ཀྱི་སེམས་སུ་མཐུན་ཏེ་གཞན་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་འདོད་པའི་བློ་ལ་ཀུན་རྫོབ་ཀྱི་སེམས་སུ་མདོ་སྔགས་གཉིས་ཀ་མཐུན་པའི་ཕྱིར་ཏེ་རྟོགས་བྱའི་དོན་གཅིག་པར་བརྟེན་པ་ཡིན་ནོ། །
འོན་ཀྱང་གང་ཟག་གི་རྒྱུད་ལ་སྐྱེ་བར་བྱེད་པའི་ཐབས་ཁྱད་པར་དུ་འཕགས་པའི་ཚུལ་ནི། ཕ་རོལ་ཏུ་ཕྱིན་པར་ས་དང་པོ་མ་ཐོབ་བར་དུ་ཆོས་ཉིད་དོན་སྤྱིའི་ཚུལ་གྱིས་རྟོགས་པ་ལས་མེད་ལ། རྡོ་རྗེ་ཐེག་པར་ཡེ་ཤེས་དབབ་པའི་དབང་གསུམ་པ་ལ་སོགས་པའི་སྐབས་སུ་ཡེ་ཤེས་སྐྱེས་པ་ན་དོན་གྱི་ཡེ་ཤེས་སྤྲོས་པ་དང་བྲལ་བར་མཚོན་པར་ནུས་པའི་དཔེའི་ཡེ་ཤེས་རྟོགས་པས་ཁྱད་པར་དུ་འཕགས་ཆོས་དང་པོ་ཡིན་ནོ། ། ཕ་རོལ་ཏུ་ཕྱིན་པ་ལ་ཡོད་པའི་ཐབས་རྣམས་ཀྱང་སྟེང་དུ་ཞི་རྒྱས་ལ་སོགས་པའི་ཐུན་མོང་གི་དངོས་གྲུབ་བསྒྲུབ་པ་དང་། དོན་དམ་ཟབ་མོ་དང་། ཀུན་རྫོབ་རྒྱ་ཆེ་བ་རྟོགས་པའི་ཐབས་བསྐྱེད་རྫོགས་ལ་སོགས་པ་མཆོག་གི་དངོས་གྲུབ་བསྒྲུབ་པའི་ཐབས་མང་དུ་ཡོད་པས་ཁྱད་པར་དུ་འཕགས་ཆོས་གཉིས་པ་ཡིན་ནོ། ། ཕ་རོལ་ཏུ་ཕྱིན་པར་མགོ་དང་རྐང་ལག་སོགས་གཏོང་བ་ལ་ལྟོས་ཏེ་ཚེགས་ཆེ་བ་དང་། གསང་སྔགས་པའི་སྤྱོད་པ་བདེ་བ་ལས་བྱང་ཆུབ་བསྒྲུབ་པ་ལ་སོགས་པ་ཁྱད་པར་འཕགས་ཆོས་གསུམ་པ་ཡིན་ནོ། ། ཕ་རོལ་དུ་ཕྱིན་པར་གང་ཟག་དབང་པོ་རབ་ཀྱིས་བསྐལ་པ་གྲངས་མེད་གསུམ་དང་། འབྲིང་གིས་བསྐལ་པ་གྲངས་མེད་སུམ་ཅུ་རྩ་དྲུག་དང་།
ཐ་མས་བསྐལ་པ་གྲངས་མེད་བསམ་གྱིས་མི་ཁྱབ་པས་འབྲས་བུ་འགྲུབ་པ་དང་། རྡོ་རྗེ་ཐེག་པར་གང་ཟག་དབང་པོ་རབ་ཀྱིས་ཚེ་འདི་ཉིད་དང་། འབྲིང་གིས་འཆི་ཁའམ་བར་དོ། ཐ་མས་སྐྱེ་བ་བདུན། ཤིན་ཏུ་ཐ་མས་ཀྱང་སྐྱེ་བ་བཅུ་དྲུག་ནས་འགྲུབ་པར་བཤད་པས་ཁྱད་པར་དུ་འཕགས་ཆོས་བཞི་པ་ཡིན་ནོ། ། དེ་ལྟ་བུའི་ཁྱད་པར་དུ་འཕགས་པའི་རྡོ་རྗེ་ཐེག་པའི་མིང་གི་རྣམ་གྲངས་ནི། དཔལ་གསང་བ་འདུས་པ་ལས། འདོད་ཆགས་ཞེ་སྡང་གཏི་མུག་རྣམས། ། རྡོ་རྗེ་ལ་དགའ་རྟག་པར་གནས། ། དེས་ན་སངས་རྒྱས་རྣམས་ཀྱི་ཐབས། །
རྡོ་རྗེ་ཐེག་པ་ཞེས་བཤད་དོ། ། ཞེས་པའི་དོན། རྡོ་རྗེ་ནི་མི་ཕྱེད་པ་དང་། མི་ཆོད་པས་ཆེན་པོ་ཡིན་ལ། དེ་ཉིད་ཐེག་པ་ཆེན་པོ་ཡིན་པ་ནི། རྡོ་རྗེ་ཐེག་པ་སྟེ་སྔགས་ཀྱི་ཚུལ་དང་། ཞེས་མིང་གི་རྣམ་གྲངས་དེ་ལྟར་དུ་བཤད་པ་ཡིན་ནོ། ། དེ་རྣམས་ཀྱི་མིང་དོན་དེ་ལ་སྔགས་ཞེས་བྱ་བ་ནི། རྡོ་རྗེ་རྩེ་མོ་ལས། སྔགས་རྣམས་ཀྱི་ནི་མཚན་ཉིད་ཀྱང་། །
སངས་རྒྱས་ཀུན་གྱི་ཐུགས་ཡིན་ཏེ། ། ཆོས་ཀྱི་སྙིང་པོ་སྒྲུབ་བྱེད་ཅིང་། ། ཆོས་ཀྱི་དབྱིངས་དང་ཡང་དག་ལྡན། ། སྔགས་ཀྱི་མཚན་ཉིད་ཡིན་པར་བཤད། ། ཅེས་གསུངས་པས་སངས་རྒྱས་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་དེ་ཉིད་ལ་སྔགས་ཞེས་པ་དང་། ལྷ་རྣམས་ལ་ཡང་སྔགས་ཞེས་པ་དང་། ལྷ་རྣམས་ཀྱི་མཚན་ནས་འབོད་པ་ལ་ཡང་སྔགས་ཞེས་པའི་དོན་ཡིན་ལ། གཟུངས་སྔགས་ནི། ཡང་དེ་ཉིད་ལས། སངས་རྒྱས་ཆོས་རྣམས་འཛིན་བྱེད་ཅིང་།
ཆོས་རྣམས་འཛིན་པར་བྱེད་པ་དང་། དགེ་བ་ཞེས་བྱ་འཛིན་བྱེད་པ། ། གཟུངས་སྔགས་ཀྱིས་ནི་མཚན་ཉིད་བརྗོད། ། ཅེས་གསུངས་པས་གཙོ་ཆེར་ཡོན་ཏན་འཛིན་པར་བྱེད་པའི་ལྡོག་པ་ནས་གཟུངས་སྔགས་ཞེས་པ་ཡིན་ནོ། ། རྡོ་རྗེ་ནི་དོན་མང་པོ་ལ་འཇུག་ཀྱང་སངས་རྒྱས་ཐམས་ཅད་སྐུ་གསུང་ཐུགས་ཀྱི་རྡོ་རྗེ་ཡིན་ལ། ཐེག་པ་ནི་འདིས་འདོང་བས་ན་ལམ་དང་། འདིར་འདོང་བས་ཏེ་འབྲས་བུ་སྟེ་ཞེས་པའམ། ཡང་ན་སློབ་དཔོན་ཤནྟི་པས་བཤད་པ་ལྟར་ཐབས་ཤེས་ཟུང་དུ་འཇུག་པ་ལ་བྱ་ཞིང་། སྐབས་འདིའི་འབྲས་བུའི་ཐེག་པ་ནི། འབྲས་བུ་འགྲུབ་པ་ལ་ཉེ་བའི་འབྲས་བུའི་ཐེག་པ་ཞེས་བྱ་བའམ།
ད་ལྟ་ནས་འབྲས་བུའི་རྣམ་པ་ལམ་དུ་བྱས་ནས་བསྒོམས་པས་ན་འབྲས་བུའི་ཐེག་པ་ཞེས་པའོ། ། དོན་དེ་དང་ལྡན་པའི་རྡོ་རྗེ་ཐེག་པའི་རྒྱུད་སྡེའི་དབྱེ་བ་ལ་གཉིས་སུ་དབྱེ་བ་དང་། གསུམ་དུ་དབྱེ་བ། བཞིར་དབྱེ་བ། ལྔར་དབྱེ་བ། དྲུག་ཏུ་དབྱེ་བ་ལས། འདིར་རྒྱུད་སྡེ་གཉིས་སུ་དབྱེ་བ་ནི། བྱ་སྤྱོད་རྣལ་འབྱོར་རྒྱུད་གསུམ་ལ་ཕྱིའི་རྒྱུད་དང་། ཐབས་ཤེས་གཉིས་མེད་གསུམ་ལ་ནི་ནང་གི་རྒྱུད་ལ་འཇོག་པ་ཡིན་ཏེ། རྣམ་སྣང་སྒྱུ་འཕྲུལ་དྲྭ་བ་ལས།
ཕྱི་ནང་དབྱེ་བ་ཤེས་པ་ཡིས། ། རྒྱུད་སྡེའི་དབྱེ་བ་ཤེས་པར་འགྱུར། ། ཞེས་གསུངས་པས། ཕྱིའི་རྒྱུད་ལ་དབྱེ་ན། བྱ་བའི་རྒྱུད། སྤྱོད་པའི་རྒྱུད་དང་། རྣལ་འབྱོར་དང་གསུམ་ལས། འདིར་བྱ་བའི་རྒྱུད་ཡིན། དེ་ལ་བྱ་བ་སོ་སོའི་རྒྱུད་ངོས་བཟུང་བ་དང་། སྤྱིའི་རྒྱུད་ངོས་བཟུང་བའོ། །
དང་པོ་ལ་དྲུག དེ་བཞིན་གཤེགས་པའི་རྒྱུད། པདྨའི༞ རྡོ་རྗེའི༞ ལྔ་རྩེན་གྱི༞ ནོར་བུའི༞ འཇིག་རྟེན་པའི་རྒྱུད་རིགས་ཀྱི་རྒྱུད་དོ། ། དང་པོ་ལ་བརྒྱད། རིགས་ཀྱི་གཙོ་བོའི་རྒྱུད་དང་། རིགས་ཀྱི་བདག་པོའི་དང་། རིགས་ཀྱི་ཡུལ་དང་། རིགས་ཀྱི་གཙུག་ཏོར་དང་རིགས་ཀྱི་ཁྲོ་བོ་ཁྲོ་མོ་དང་། རིགས་ཀྱི་ཕོ་ཉ་མོ་དང་། དེ་བཞིན་གཤེགས་པའི་རིགས་སུ་བསྡུ་བའི་བྱང་སེམས་ཀྱིས་དང་།
གནས་གཙང་གི་ལྷ་ལ་སོགས་པའི་རྒྱུད་དོ། ། འདིར་རིགས་ཀྱི་གཙུག་ཏོར་གྱི་ནང་ཚན་གཙུག་ཏོར་རྣམ་པར་རྒྱལ་མ་སྟེ། དེ་ཡང་གནས་སྐབས་སུ་དུས་མ་ཡིན་པའི་འཆི་བ་སོགས་ཞི་བ་དང་། ཚེ་དང་བསོད་ནམས་བློ་གྲོས་བྱང་ཆུབ་ཀྱི་སེམས་རྣམ་པ་གཉིས་ལ་སོགས་པ་ལུང་དང་རྟོགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པ་དང་། མཐར་ཐུག་སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར་དུ་སློབ་དཔོན་ཆེན་པོ་ཨ་བྷ་ཡཱ་ཀ་རའི་ཞལ་སྔ་ནས་བཀྲལ་བའི་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་ལྷ་སོ་གསུམ་གྱི་དཀྱིལ་འཁོར་དུ་མངོན་པར་དབང་བསྐུར་བ་ལ་སྟ་གོན་དང་། དངོས་གཞི་ལས། དང་པོ་སྟ་གོན་གྱི་སྐབས་ཡིན། དེ་ས་ལྷ་བུམ་པ་སློབ་མ་བཞི་ལས། དང་པོ་གསུམ་པོ་སློབ་དཔོན་གྱིས་བགྱི་བར་འོས་པ་ཐམས་ཅད་གྲུབ་ནས། ད་ཁྱེད་རང་རྣམས་ཀྱི་ངོ་སྐལ་དུ་གྱུར་པ་སློབ་མ་སྟ་གོན་དུ་གནས་པ་ལ།
ཆོས་བཅུ་བཞི་ཡོད་པ་ལས། དང་པོ་ལུས་ཀྱིས་བྱ་བ་ཁྲུས་བྱས་ཕྱག་དང་ཡོན་ཕུལ་ནས། རང་གི་གྲལ་ལ་སྙིམ་པ་མེ་ཏོག་དང་བཅས་ཏེ་གུས་པའི་སྒོ་ནས་འཁོད་ནས། སློབ་དཔོན་ལ་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་དངོས་ཡིན་སྙམ་དུ་མོས་ནས་སྟ་གོན་གྱི་ཆོས་རྣམས་ཞུ་བའི་ཡོན་དུ་མཎྜལ་འབུལ་བར་ཞུ། ལས་ཀྱི་སློབ་མས། མཎྜལ་འབུལ་བར་ཞུ། ཨོཾ་བཛྲ་བྷཱུ་མི་སོགས་ནས། མཎྜལ་ཕུལ་ནས། གཉིས་པ་མྱ་ངན་ལས་འདས་པའི་བསམ་པ་བརྟན་པོ་བསྐྱེད་དུ་གཞུག་པ་ནི། སྔགས་ཀྱི་ཚུལ་ལ་སྐལ་བ་དང་ལྡན་པ་རྣམས་ནི་འཇིག་རྟེན་འདི་ཉིད་ཀྱི་མངོན་པར་མཐོ་བའི་ཕྱིར་དོན་ཏུ་གཉེར་བ་ཡང་མ་ཡིན།
འཇིག་རྟེན་ཕ་རོལ་གྱི་མངོན་པར་མཐོ་བའི་ཆེད་དུ་ཡང་མ་ཡིན་གྱིས་འོན་ཀྱང་དེ་བཞིན་གཤེགས་པའི་སྐུ་གསུམ་ཕུན་སུམ་ཚོགས་པ་ཐོབ་པར་བྱ་བའི་ཕྱིར་དཀྱིལ་འཁོར་དུ་གཞུག་པར་བྱའོ། ། དེ་ལྟར་ན་མངོན་པར་མཐོ་བ་གཉིས་ཀྱང་མཐོ་བར་འགྱུར་རོ། ། ཞེས་གསུངས་ཏེ། དེའི་དོན་ནི། སྔགས་ཀྱི་དངོས་གྲུབ། རྡོ་རྗེ་འཛིན་པའི་དངོས་གྲུབ་དོན་དུ་གཉེར་བ་དག་དཀྱིལ་འཁོར་ཆེན་པོར་གཞུག་པར་བྱ་ཡི། ཚེ་འདིའི་བདེ་སྐྱིད་དང་། ཕྱི་མ་ལྷ་མིའི་གོ་འཕང་དང་། རང་དོན་དུ་ཉན་རང་གི་བྱང་ཆུབ་འདོད་པ་རྣམས་ནི་མ་ཡིན་ཏེ། དེ་དག་ནི་དཀྱིལ་འཁོར་དུ་འཇུག་པ་ལ་མ་ལྟོས་པར་ཐབས་དམན་པ་གཞན་ལ་བརྟེན་ནས་ཀྱང་བསྒྲུབ་ཏུ་ཡོད་པའི་ཕྱིར་རོ། །
དེ་བས་ན་བདག་གཞན་ཐམས་ཅད་སྲིད་ཞིའི་ཕ་རོལ་ཏུ་སོན་པའི་མི་གནས་པའི་མྱ་ངན་ལས་འདས་པ་དོན་དུ་གཉེར་བའི་དད་པ་ཅན་བློ་གྲོས་དང་ལྡན་པ་དག་དཀྱིལ་འཁོར་ཆེན་པོར་གཞུག་པར་བྱ་སྟེ། ཚེ་འདིའི་བདེ་འབྲས་དོན་དུ་གཉེར་བས་ཞུགས་ན་ཕ་རོལ་གྱི་དོན་མི་འགྲུབ་ཅིང་གཞན་དོན་དུ་མི་གནས་པའི་མྱ་ངན་ལས་འདས་པ་རྣམས་ཐམས་ཅད་མཁྱེན་པའི་སངས་རྒྱས་ལ་དམིགས་ཏེ་ཞུགས་ན་རང་གཞན་གཉིས་ཀའི་དོན་བདེ་བླག་ཏུ་འགྲུབ་པ་ཡིན། དེ་ལྟར་ངེས་པར་བྱས་ནས་བསམ་པ་འདི་བཞིན་མཛོད། ཁམས་གསུམ་འཁོར་བ་གང་དུ་སྐྱེས་ཀྱང་སྡུག་བསྔལ་དང་སྐྱོན་དང་ཉེས་དམིགས་ཀྱི་རང་བཞིན་ལས་མ་འདས་པ་ཡིན་ཏེ། དེ་རྣམས་ལ་སྡུག་བསྔལ་གྱི་རྣམ་པ་ཇི་ལྟ་བུ་ཡོད་ན། དམྱལ་བ་ལ་ཚ་གྲང་གི་སྡུག་བསྔལ། ཡི་དྭགས་ལ་བཀྲེས་སྐོམ་གྱི་སྡུག་བསྔལ། དུད་འགྲོ་ལ་གཅིག་ལ་གཅིག་ཟ་བ་དང་། གསོད་པ་དང་བཀོལ་སྤྱོད་ཀྱི༞ མི་ལ་འདོད་པ་བརྩལ་བས་མི་རྙེད་པ་དང་། མི་འདོད་པ་ཐོག་ཏུ་བབ་པའི༞ ལྷ་མ་ཡིན་རྣམས་ལ་འཐབ་རྩོད་དང་།
ལུས་བཅད་ཅིང་དྲལ་བ་ལ་སོགས་པའི༞ ལྷ་འཆི་འཕོ་དང་། གོང་མ་ནས་འོག་མར་ལྟུང་བ་དང་། མཐར་ངན་སོང་དུ་སྐྱེ་བར་ཤེས་པ་ན། དམྱལ་བའི་ལུས་ཀྱི་སྡུག་བསྔལ་བས་ཀྱང་ཆེས་ཆེ་བའི་སེམས་ཀྱི་སྡུག་བསྔལ་ཡོད་པར་བཤད། འོ་ན་སྡུག་བསྔལ་དེ་དག་ལས་རང་ཉིད་གཅིག་པུ་ཐར་བའི་ཉན་རང་གི་བྱང་ཆུབ་ཐོབ་པར་བྱ་དགོས་པ་ཡིན་ནམ་སྙམ་ན་མ་ཡིན། ཉན་རང་གི་བྱང་ཆུབ་ནི་རང་དོན་དུ་སྤངས་རྟོགས་ཀྱི་ཡོན་ཏན་མ་རྫོགས་ཤིང་། གཞན་དོན་དུ་ཕྲིན་ལས་རྒྱ་ཆེན་པོ་མི་འབྱུང་། མཐར་འཚང་རྒྱ་བ་ལ་ཡུན་རིང་དུ་བྱེད་པའི་བློ་ལྡན་རྣམས་ཀྱིས་དོན་དུ་གཉེར་བྱའི་འབྲས་བུ་མ་ཡིན། འོ་ན་ཅི་ཞིག་དོན་དུ་གཉེར་བྱ་ཡིན་ན་ཤེས་རབ་ཆེན་པོས་འཁོར་བའི་མཐའ་ལ་མི་གནས་པའི་ཁམས་གསུམ་གྱི་འཁོར་བའི་སྡུག་བསྔལ་ལས་འདས་ཤིང་སྙིང་རྗེ་ཆེན་པོས་མྱ་ངན་ལས་འདས་པའི་མཐའ་ལ་མི་གནས་པའི་སེམས་ཅན་གྱི་དོན་རྒྱུན་མི་ཆད་པ་འབྱུང་བའི་མྱ་ངན་ལས་འདས་པ་སངས་རྒྱས་ཀྱི་གོ་འཕང་ཐོབ་པར་བྱ་དགོས། དེ་ཡང་རང་ཉིད་གཅིག་པུའི་དོན་དུ་མ་ཡིན་ཏེ།
ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད་པས་སེམས་ཅན་རེ་རེས་ཀྱང་བདག་གི་ཕ་མ་བྱས་ཤིང་བྱས་རེས་ཀྱིས་གནོད་པ་མཐའ་དག་ལས་བསྐྱབས་ཤིང་ཕན་ཚད་མེད་པར་བཏགས་པའི་དྲིན་ཆེན་ཤ་སྟག་ཡིན་པ་ལ་འདི་རྣམས་འདོད་ནི་བདེ་བ་འདོད་ཀྱང་ཐབས་ལ་མི་མཁས་པའི་དབང་གིས་ལ་ལ་ནི་སྡུག་བསྔལ་དངོས་ལ་ལོངས་སྤྱོད། ལ་ལ་ནི་སྡུག་བསྔལ་གྱི་རྒྱུ་མི་དགེ་བ་རྔམ་པོ་ཆེ་ལ་ལོངས་སྤྱོད། མ་རིག་པའི་ལིང་ཏོག་གིས་ནི་ལྡོངས། ཐར་པའི་རྟེན་གྱི་འཁར་བ་དང་ནི་བྲལ། དགེ་བའི་བཤེས་གཉེན་གྱི་དམིགས་བུ་བས་ནི་མ་ཟིན་མཐོ་རིས་དང་ཐར་པའི་ལམ་ནས་བརྡེག་འཆོས་ཤིང་ངན་སོང་གསུམ་གྱི་གཡང་སར་འགྲིམས་པ་འདི་རྣམས་སྙིང་རེ་རྗེ་སྙམ་དུ་མོས་པ་མཛོད། སྙིང་རྗེའོ་བྱས་ནས་བཞག་པས་མི་ཕན་པས། འདི་རྣམས་སྡུག་བསྔལ་ལས་བསྒྲལ། བདེ་བ་ལ་འགོད་དགོས། དེའི་ནུས་པ་ད་ལྟ་བདག་ལ་མེད། བདག་ལས་ལྷག་པ་ཚངས་པ་དང་བརྒྱ་བྱིན་ཉན་རང་སོགས་ལའང་མེད།
སུ་ལ་ཡོད་ན་སངས་རྒྱས་ཁོ་ན་ལ་ཡོད་པས་བདག་གིས་མ་རྒན་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་དེ་ཅི་ནས་ཀྱང་ཐོབ་པར་བྱ། དེའང་རྒྱུ་མེད་རྐྱེན་མེད་པ་ལས་མི་ཐོབ་པས། རྒྱུ་རྐྱེན་གྱི་གཙོ་བོ་རྡོ་རྗེ་ཐེག་པའི་ལམ་གྱི་རྩ་བ་དབང་བསྐུར་བ་ལེགས་པར་བླངས་ཏེ་དམ་ཚིག་དང་སྡོམ་པ་ལ་སྲུང་སྡོམ་བགྱི་ཞིང་ལམ་ལ་ཅི་ནུས་སུ་འབད་པར་བགྱིའོ་སྙམ་པས་བྱང་ཆུབ་ཀྱི་སེམས་དུང་པ་ཞིག་བསྐྱེད་འཚལ། བསམ་པ་དེ་ལྟ་བུས་ཀུན་ནས་བསླངས་བའི་སྒོ་གསུམ་གྱི་དགེ་བ་ཐམས་ཅད་སངས་རྒྱས་ཀྱི་རྒྱུར་འགྱུར་ཞིང་། ཚེ་འདིའི་བདེ་འབྲས་དང་ཕྱི་མ་ལྷ་མིའི་གོ་འཕང་ལ་སོགས་པ་ཞར་བྱུང་གི་ཚུལ་དུ་འགྲུབ་པ་ཡིན་ཏེ། དཔེར་ན་འབྲས་ལོ་ལེགས་ན་རྩྭ་དང་ཕུར་མ་ཞར་ལས་བྱུང་བ་ལགས། གསུམ་པ་ནང་དབང་གི་དོན་དུ་དམིགས་པ་འདི་བཞིན་མཛོད། སློབ་དཔོན་ལ་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་དངོས་ཡིན་སྙམ་དུ་མོས་གུས་དྲག་པོ་བྱས་པས་སློབ་དཔོན་གྱི་ཐུགས་ཀ་ནས་འོད་ཟེར་ལྕགས་ཀྱུ་དང་ཞགས་པ་དང་ཕོ་ཉ་ལྟ་བུ་དཔག་ཏུ་མེད་པ་འཕྲོས་པས་ཁྱེད་རང་རྣམས་ཀྱི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་ཐམས་ཅད་བསྲེགས་ཤིང་སྦྱངས་ཏེ་ལུས་འོད་ཀྱི་རང་བཞིན་སྟོང་པ་ཉིད་དུ་གྱུར་པར་མོས། སྟོང་པའི་ངང་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་ལས་སྣ་ཚོགས་རྡོ་རྗེ་བྷྲཱུཾ་གྱིས་མཚན་པ་ལས། ཁྱེད་རང་རྣམས་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་ནས།
ན་བཟའ་ཅན་བར་དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ་རྣམས་གསལ་བཏབ་པ་ནི་ནང་དབང་གི་དོད་ཡིན་ནོ། ། བཞི་པ་ཁྱད་པར་ཅན་གྱི་དོན་ཞུ་བའི་སླད་དུ་ཕྱག་མེ་ཏོག་དང་བཅས་ཐལ་མོ་སྦྱར་ནས་གསོལ་བ་འདེབས་པའི་རྗེས་ཟློས་ལན་གསུམ་མཛོད། སྐྱེ་རྒ་འཆི་བ་ན་ཀྲ་ཡི། ། ཆུ་སྲིན་ལ་སོགས་འཇིགས་རུང་བའི། ། སྲིད་པའི་རྒྱ་མཚོར་བྱིང་བ་ལས། ། འདོན་པར་མཛད་པ་ཁྱོད་འབའ་ཞིག ། དགའ་ཆེན་ཁྱོད་བདག་སྟོན་པ་སྟེ། ། སློབ་དཔོན་སོགས་ནས་གསོལ། །
ཞེས་གསོལ་བ་བཏབ་ནས། དེའི་དོན་ནི་ཚིགས་བཅད་དང་པོའི་དགོངས་སུ་གསོལ་བ་དང་དོན་དུ་གཉེར་བྱའི་འབྲས་བུའི་མཆོག་སྨོས་ནས། དེ་ཐོབ་པར་བྱེད་པའི་ཐབས་དམ་ཚིག་དེ་ཉིད་བདག་ལ་སྩོལ། ། ཞེས་པ་ནི་ཁྱད་པར་ཅན་གྱི་དོན་གྱི་གཙོ་བོ་སྔགས་ཀྱི་དམ་ཚིག་སྟེ་དབང་ཆོག་ལས་ཐོབ་པའི་སྔགས་ཀྱི་དམ་ཚིག་གོ ། དེའི་རྟེན་དུ་བྱང་སེམས་ཀྱི་སྡོམ་པ་ཐོབ་དགོས་པས། བྱང་ཆུབ་སེམས་ཀྱང་བདག་ལ་སྩོལ། ། དེའི་རྟེན་སོ་ཐར་གྱི་སྡོམ་པ་ཐོབ་དགོས་པས། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ཀྱང་བདག་ལ་བསྩོལ། ། ཞེས་པ་འདི་གཉིས་ཀྱི་རྒྱུན་བཤགས་ཀྱི་སྐབས་སུ་ཐོབ་པར་འགྱུར་བའི་བྱང་སེམས་ཀྱི་སྡོམ་པ་དང་སོ་ཐར་གྱི་སྡོམ་པ་ཁོ་ན་ཡིན་གྱི།
སྔགས་ཀྱི་ཆོ་ག་ཐུན་མོང་བའི་ཐོབ་ཟིན་པ་ནི་མ་ཡིན་ནོ། ། དེ་ལྟར་སྡོམ་གསུམ་བསྩལ་བའི་སྒོ་ནས་ཐར་པ་ཆེན་པོའི་གྲོང་ཁྱེར་དུ་ཞུགས་པ་ནི་ཁྱད་པར་ཅན་གྱི་དོན་ཡིན་པས་དེའི་སྟེང་དུ་གསོལ་བ་གདབ་པའོ། ། ལྔ་པ་ཁྱད་པར་ཅན་གྱི་དོན་གསང་སྔགས་ཀྱི་ལམ་ལ་སྤྲོ་བ་བསྐྱེད་པ་འདི་ལ་གསན་པས་ཁྱབ་པ་གདའ་སྟེ། བུ་ཚུར་ཐེག་པ་ཆེན་པོ་ཡི། ། གསང་སྔགས་སྤྱོད་ཚུལ་ཆོ་ག་འདི། ། ཁྱོད་ལ་ཡང་དག་བསྟན་པར་བྱ། ། ཁྱོད་ནི་ཚུལ་ཅན་སྣོད་ཡིན་ཏེ། ། སྐུ་གསུང་ཐུགས་ཀྱི་རྡོ་རྗེ་ཅན། ། དུས་གསུམ་འབྱུང་བའི་སངས་རྒྱས་རྣམས། ། རྡོ་རྗེ་སྔགས་ཀྱི་མཐུ་ཡིས་ནི། །
ཡེ་ཤེས་མཉམ་མེད་ཡང་དག་བརྙེས། ། གསང་སྔགས་སྦྱོར་བ་མཉམ་མེད་པ། ། གང་ཞིག་ཤཱཀྱ་སཻངྒ་སོགས། ། མཆོག་རྣམས་ཀྱིས་ནི་བདུད་ཀྱི་སྡེ། ། མི་བཟད་ཆེན་པོ་སྟོབས་ཆེན་བཅོམ། ། འཇིག་རྟེན་རྗེས་འཇུག་རྟོགས་ནས་ནི། ། འཁོར་ལོ་བསྐོར་ནས་མྱ་ངན་འདས། ། དེ་བས་ཀུན་མཁྱེན་ཐོབ་བྱའི་ཕྱིར། ། བུ་ཡི་བློ་གྲོས་འདི་གྱིས་ཤིག ། ཅེས་གསུངས་པའི་དོན་ནི།
སློབ་དཔོན་གྱིས་བུ་ཞེས་པའི་ཉེ་བའི་ཚིག་གིས་བོས་ཏེ། ཁྱེད་རྣམས་དད་པ་དང་། སྙིང་རྗེ་ཆེན་པོ་དང་། ཤེས་རབ་ཆེན་པོ་དང་ལྡན་པའི་ཐེག་ཆེན་གྱི་ཆོས་ཀྱི་སྣོད་ཡིན་ལ། ཐེག་ཆེན་ལ་ཡང་རྒྱུ་ཕར་ཕྱིན་གྱི་ཐེག་པ་དང་འབྲས་བུ་སྔགས་ཀྱི་ཐེག་པ་དང་གཉིས་ལས། ཁྱེད་རྣམས་ལ་མཆོག་ཏུ་གྱུར་པ་འབྲས་བུ་སྔགས་ཀྱི་ཐེག་པ་བསྟན་པར་བྱ་ཡི། སྔགས་ཀྱི་ཐེག་པ་འདི་ནི་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་ཏེ། འདས་པའི་སངས་རྒྱས་རྣམས་ཀྱང་སྔགས་ཀྱི་ལམ་ལ་བརྟེན་པས་སངས་རྒྱས་པ་ཡིན། མ་འོངས་པ་ན་འབྱོན་པར་གསུངས་པའི་སངས་རྒྱས་རྣམས་ཀྱང་སྔགས་ཀྱི་ལམ་ལ་བརྟེན་པས་འཚང་རྒྱ་བ་ཡིན། ཁྱད་པར་དུ་ཡང་འོ་སྐོལ་གྱི་སྟོན་པ་འདི་བསྐལ་པ་དཔག་ཏུ་མེད་པའི་སྔོན་རོལ་དུ་སྔགས་ཀྱི་ལམ་ལ་བརྟེན་ནས་བདུད་བཏུལ་ཞིང་།
འོག་མིན་དུ་མངོན་པར་བྱང་ཆུབ་པ་ལྔ་ཡི་ཚུལ་གྱིས་སངས་རྒྱས་སུ་ཟིན་ཡང་། འཇིག་རྟེན་པ་རྣམས་རྗེས་སུ་དྲང་པར་བྱ་བའི་ཆེད་དུ་སླར་མཛད་པ་བཅུ་གཉིས་ཀྱི་ཚུལ་གྱིས་འཛམ་བུའི་གླིང་དུ་སངས་རྒྱས་པའི་ཚུལ་བསྟན་ཏེ་གདུལ་བྱ་རྣམས་ལ་ཆོས་ཀྱི་འཁོར་ལོ་བསྐོར་ནས་རྟག་པར་ཞེན་པ་བཟློག་པའི་ཕྱིར་དུ་མྱ་ངན་ལས་འདས་པའི་ཚུལ་བསྟན་པ་ཡིན་ནོ། ། དེ་བས་ན་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་བགྲོད་པ་གཅིག་པའི་ཉེ་ལམ་རྡོ་རྗེ་ཐེག་པ་དང་མཇལ་བ་ནི་ཤིན་ཏུ་སྐལ་བ་བཟང་བ་ཡིན་པས་རྡོ་རྗེ་འཆང་གི་གོ་འཕང་ཐོབ་པའི་ཕྱིར་ཆོས་ཀྱི་བུར་གྱུར་པ་ཁྱེད་རྣམས་སྔགས་ཀྱི་ལམ་ལས་བློ་གཞན་དུ་འགྱུར་བ་མ་བྱེད་ཅིག ཅེས་སྤྲོ་བ་བསྐྱེད་པ་ཡིན་ནོ། ། དྲུག་པ་རྒྱུན་བཤགས་སྔོན་དུ་འགྲོ་བའི་སླད་དུ་དམིགས་པ་འདི་བཞིན་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་ལྷ་སོ་གསུམ་གྱི་དཀྱིལ་འཁོར་ལ། གཞན་ཡང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རིག་པ་འཛིན་པའི་ལྷ་དང་ལྷ་མོའི་ཚོགས་བསམ་གྱིས་མི་ཁྱབ་པས་བསྐོར་བ་སྤྲིན་ཕུང་འཐིབས་པ་ལྟར་མངོན་སུམ་བཞིན་དུ་བཞུགས་པར་མོས་པ་བྱས་ནས་དེ་རྣམས་ཀྱི་སྤྱན་སྔར་བདག་དང་མཐའ་ཡས་པའི་སེམས་ཅན་ཐམས་ཅད་འཁོད་ནས་སྟོབས་བཞི་ཚང་བའི་སྒོ་ནས་ཐུན་མོང་མ་ཡིན་པའི་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་ལན་གསུམ་མཛོད། དཀོན་མཆོག་གསུམ་ལ་བདག་སྐྱབས་མཆི། ། སོགས་ནས། འགྲུབ་པར་ཤོག །
ཅེས་རྒྱུན་བཤགས་ལན་གསུམ་བྱས་པ་ལ་བརྟེན་ནས་ཐུན་མོང་མ་ཡིན་པའི་སོ་ཐར་དང་བྱང་སེམས་ཀྱི་སྡོམ་པ་སྔར་མ་ཐོབ་པ་གསར་དུ་ཐོབ་ཅིང་། ཐོབ་ཟིན་ཡར་འཕེལ་དུ་བྱེད་ལ། ཉམས་ན་སོར་ཆུད་པར་ཡང་བྱེད་པ་ཡིན་ནོ། ། བདུན་པ་དེ་ལྟར་བྱང་ཆུབ་ཀྱི་མཆོག་ཏུ་སེམས་བསྐྱེད་པ་ལ་བར་ཆད་མི་འབྱུང་བའི་ཆེད་དུ་དམིགས་པ་འདི་བཞིན་མཛོད། སློབ་དཔོན་གྱི་ཐུགས་ཀའི་བྷྲཱུཾ་ལས་འོད་ཟེར་འཕྲོས་པས་ཁྱེད་རང་རྣམས་ཀྱི་ལུས་ལ་ཕོག་པས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་གདོན་བགེགས་ཐམས་ཅད་བསྲེགས་ཤིང་སྦྱངས་པའི་མོས་པ་མཛོད། རྡོ་རྗེ་གསོར་ཞིང་། ཨོཾ་བཛྲ་ཨ་མྲྀ་ཏ། སོགས་བརྗོད་ཅིང་བར་ཆད་བསྲུངས་ཏེ། ཁྱེད་རང་རྣམས་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་སྐུ་ཅན་དུ་གསལ་བའི་གནས་གསུམ་དུ་མས་ཡར་རེག་སྟེ། ཧཱུྃ་ཨཱཿཨོཾ།
ཞེས་པས་ཁྱེད་རང་རྣམས་ཀྱི་སྙིང་གར་རྡོ་རྗེའི་སྟེང་དུ་ཉི་མ་ལ་གནས་པའི་ཧཱུྃ་ནག་པོ། མགྲིན་པར་པདྨའི་སྟེང་དུ་ཟླ་བ་ལ་གནས་པའི་ཨཱཿདམར་པོ། དཔྲལ་བར་འཁོར་ལོའི་སྟེང་དུ་ཟླ་བ་ལ་གནས་པའི་ཨོཾ་དཀར་པོ་རྣམས་ལམ་གྱིས་བྱུང་བར་མོས། དེ་རྣམས་ལས་འོད་ཟེར་བསམ་གྱིས་མི་ཁྱབ་པ་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཐུགས་གསུང་སྐུའི་ཕྱག་མཚན་ཡིག་འབྲུ་དང་བཅས་པའི་རྣམ་པར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ཏེ། ཛཿཧཱུྃ་བཾ་ཧོཿ ཞེས་པས་ཁྱེད་རྣམས་ཀྱི་གནས་གསུམ་དུ་ཐིམ་པས་ལུས་ངག་ཡིད་གསུམ་རྡོ་རྗེ་མ་ལྷ་གསུམ་གྱི་རང་བཞིན་དུ་བྱིན་གྱིས་བརླབས་པར་མོས་པ་མཛོད། བརྒྱད་པ་དེ་ལ་མཆོད་པ་ནི། རིན་ཆེན་འབར་བ་ལས། སྤྱི་བོར་མེ་ཏོག་མདུན་དུ་སྤོས། །
མར་མེ་དྲི་ནི་སྙིང་ག་རུ། ། ཀུན་བྱེད་བཟླས་ནས་གུས་པ་ཡིས། ། སློབ་མ་རྣམས་ལ་སྦྱིན་པར་བྱ། ། ཞེས་གསུངས་པ་ལྟར་ཁྱེད་རྣམས་ཀྱི་ལུས་ངག་ཡིད་གསུམ་ལྷར་བསྐྱེད་མ་ཐག་པ་དེ་མཆོད་ཡུལ་དུ་བཟུང་བ་ཡིན་པས་མེ་ཏོག་དབུ་ལ་ཕུལ་བའི་སྒོ་ནས་མཆོད་པར་མོས་པ་མཛོད། ཨོཾ་བཛྲ་པུཥྤེ་ཨཱཿཧཱུྃ། ཞེས་འབྲས་སམ་ནས་མགོར་བཞག དེ་བཞིན་བདུག་སྤོས་ཤངས༞ དྷུ་པེ༞ མར་མེ་སྤྱན་ལམ་དུ༞ ཨཱ་ལོ་ཀེ༞ ཐུགས་ཀར་དྲི་ཆབ༞ གྷནྡྷེ༞ ཞེས་བརྗོད་ཅིང་མཆོད་ནས་ལུས་ངག་ཡིད་གསུམ་ལྷར་ཤེས་པའི་སྒོ་ནས་འདོད་ཡོན་ལ་མ་ཆགས་པར་ལོངས་སྤྱོད་ཅིག་ཅེས་པའི་དོན་ཡིན། དགུ་པ་མཐུན་རྐྱེན་དངོས་གྲུབ་ཀྱི་མཚན་ལྟས་བརྟགས་པ་ལ་ཐོག་མར་སོ་ཤིང་ལ་བརྟེན་པ་བརྟག་པའི་སླད་དུ། སོ་ཤིང་ལ་ལས་བུམ་གྱི་ཆུ་གཏོར་ཏེ་བསངས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སོ་ཤིང་སོར་བཅུ་གཉིས་པ་རྩེ་མོར་མེ་ཏོག་གི་ཅོད་པན་དང་བཅས་པ།
རྡོ་རྗེ་སློབ་མ་རྣམས་ཀྱི་དངོས་གྲུབ་ཀྱི་མཚན་ལྟས་བརྟག་པའི་ནུས་པ་དང་ལྡན་པར་གྱུར། ཨོཾ་བྷྲཱུཾ་སྭཱ་ཧཱ། ཨོཾ་ཨཱཿཛི་ཧོཿབཛྲ་སཾ་ཝརྡྷ་ནི་ཡེ་སྭཱ་ཧཱ། ཞེས་ཅི་རིགས་བཟླས་པས་བྱིན་གྱིས་བརླབས་པ་དེ་ཉིད་ཁྱེད་རང་རྣམས་ཀྱི་ཕྱག་ཐལ་མོ་སྦྱར་བའི་བར་དུ་བྱིན་པར་མོས་པ་མཛོད། ཨོཾ་ཨཱཿཛི་ཧོཿ སོགས་ཀྱིས་སྦྱིན་པས། སོ་ཤིང་དེ་ཉིད་རྒྱུ་རིན་པོ་ཆེ་གསེར་རམ་དངུལ་ལས་གྲུབ་པར་མོས་པ་བྱས་ཏེ་སོ་དྲུད་པ་བཞིན་བྱས་པས་རྩེ་མོའི་མེ་ཏོག་ལས་འོད་ཟེར་ཞལ་ནས་བརྒྱུད་དེ་ཁོང་པར་སོང་བས་ཚེ་ཐོག་མ་མེད་པ་ནས་བསགས་པའི་སྡིག་པ་དང་དབང་གི་ཡེ་ཤེས་སྐྱེ་བ་ལ་གེགས་བྱེད་ཀྱི་སྒྲིབ་པ་ཐམས་ཅད་སྨན་པ་མཁས་པས་སྐྱུག་སྨན་བཏང་བ་བཞིན་དུ་སོ་ཤིང་གི་རྭ་བ་རུ་ནག་ཆིལ་གྱིས་སྐྱུགས་པར་མོས་ནས་རིམ་པ་ལྟར་དུ་བྱོན་ནས། སློབ་དཔོན་ལ་ཁ་ཕྱོགས་པར་ཨོཾ་བཛྲ་ཧ་ས་ཧཾ། ཞེས་གསུངས་ཤིང་ཐལ་མོ་ཁ་ཕྱེ་སྟེ། ཚོམ་བུ་དབུས་མའི་སྟེང་དུ་ལྟོས་པ་མེད་པར་འདོར་བར་ཞུ།
དེ་ཡང་རྩེ་མོ་ཤར་དུ་བསྟན་ན་ཞི་བའི་དངོས་གྲུབ་དང་། ལྷོར་མངོན་སྤྱོད། ནུབ་ཏུ་དབང་། བྱང་དུ་རྒྱས་པ། སྟེང་དུ་མཁའ་སྤྱོད། རང་དང་བླ་མ་ལ་མཆོག་གི༞ མཚམས་རྣམས་སུ་བསྟན་ན་དངོས་གྲུབ་ཕྲན་ཚེགས་འགྲུབ་པར་འགྱུར་རོ། ། ཞེས་སྐབས་སུ་གང་བབས་དེ་བརྡ་སྤྲོད་དོ། ། བཅུ་པ་རྨི་ལམ་གསལ་པོར་འབྱུང་བའམ་ངག་དག་པར་བྱ་བའི་ཕྱིར་ཁྱོར་ཆུ་སྦྱིན་པའི་སླད་དུ་དམིགས་པ་འདི་བཞིན་མཛོད། བསང་སྦྱངས། སྟོང་པའི་ངང་ལས་ཝཾ་ལས་བྱུང་བའི་ཁྱོར་ཆུ་རྡོ་རྗེ་སློབ་མ་རྣམས་ཀྱི་སྒོ་གསུམ་གྱི་དྲི་མ་སྦྱང་བའི་ནུས་པ་དང་ལྡན་པར་གྱུར།
ཨོཾ་ཨཱཿབཾ་ཧཱུྃ། ཨོཾ་བྷྲཱུཾ་སྭཱ་ཧཱ། ལན་གསུམ་བཟླས་པའི། བྱིན་གྱིས་བརླབས་པའི་ཁྱོར་ཆུ་དེ་ཉིད་ཁྱེད་རང་རྣམས་ཀྱི་གཡས་པའི་ཁྱོར་མོར་ལན་གསུམ་བྱིན་པར་མོས་པ་མཛོད། ཨོཾ་ཧྲཱིཿབི་ཤཱུདྡྷ་སརྦ་དྷརྨཱ་སརྦ་པཱ་པཾ་ནི་ཙ་སྱ་སཾ་ཤོ་དྷ་ཡ་སརྦ་བི་ཀལྤན་ཨ་པ་ན་ཡ་ཧཱུྃ། ཞེས་བརྗོད་ཅིང་བྲུད་དོ། ། བཅུ་གཅིག་པ་རྨི་ལམ་ལ་བར་ཆད་མི་འབྱུང་བའི་ཕྱིར་སྲུང་སྐུད་སྦྱིན་པ་ནི། སྲུང་སྐུད་ལ་བསངས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་སྲད་བུ་དམར་པོ་རྡོ་རྗེ་སློབ་མ་རྣམས་ཀྱི་ལུས་ཚད་དང་མཉམ་པར་གསུམ་སྒྲིལ་དུ་བྱས་པ་ལ་རྡོ་རྗེའི་མདུད་པ་གསུམ་གྱིས་བཏབ་པ་རྡོ་རྗེ་སློབ་མ་རྣམས་ཀྱི་སྒོ་གསུམ་གྱི་བར་ཆད་བསྲུང་བའི་ནུས་པ་དང་ལྡན་པར་གྱུར། སློབ་དཔོན་གྱི་ཐུགས་ཀ་ནས་འོད་ཟེར་འཕྲོས་པས་སྟ་གོན་གྱི་ལྷའི་ཐུགས་རྒྱུད་བསྐུལ་དེ་རྣམས་ཀྱི་ཐུགས་ཀ་ནས་ཡེ་ཤེས་ཀྱི་སྲད་བུའི་ཚོགས་བསམ་གྱིས་མི་ཁྱབ་པ་སྤྱན་དྲངས་ཏེ།
ཛཿཧཱུྃ་བཾ་ཧོཿ ཞེས་པས་དམ་ཚིག་གི་སྲད་བུ་ལ་གཉིས་སུ་མེད་པར་ཐིམ། ཨོཾ་བྷྲཱུཾ་སྭཱ་ཧཱ། ཨོཾ་བཛྲ་ཨ་མྲྀ་ཏ་སོགས་མང་དུ་བཟླས་ཏེ། བྱིན་གྱིས་བརླབས་པའི་སྲད་བུ་དེ་ཉིད་སྐྱེས་པའི་དཔུང་པ་གཡོན་དང་། བུད་མེད་ཀྱི་གཡས་ལ་ཉིས་བསྐོར་དུ་བཅིངས། ཨོཾ་བཛྲ་ཨ་མྲྀ་ཏ་སོགས་ལས་སྔགས་བརྗོད་ཅིང་ལས་བུམ་གྱི་ཆུ་གཏོར་ཏེ་རྡོ་རྗེས་མནན། ཨོཾ་བུདྡྷེ་མཻ་ཏྲི་རཀྵ་རཀྵ་སརྦན་སྭཱ་ཧཱ། ཞེས་བརྗོད་ཅིང་། སངས་རྒྱས་བྱམས་པ་མ་བྱོན་གྱི་བར་དུ་སྲུངས་ཤིག་ཅེས་པའི་དོན་ཡིན།
བཅུ་གཉིས་པ་རྨི་ལམ་མི་འཁྲུགས་པ་དང་ཉལ་སྟན་ལྷག་པར་གནས་པའི་ཕྱིར་ཀུ་ཤ་སྦྱིན་པ་ནི། ཀུ་ཤ་ཆེ་ཆུང་བསང་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་གཉིས་རྩ་རྩེ་མ་ཉམས་པ་རྡོ་རྗེ་སློབ་མ་རྣམས་ཀྱི་རྨི་ལམ་མི་འཁྲུགས་པའི་ནུས་པ་དང་ལྡན་པར་གྱུར། ཅེས་དང་། ཨོཾ་བྷྲཱུཾ་སྭཱ་ཧཱས་བྱིན་གྱིས་བརླབས་པའམ། དྷཱིཿབཟླས་པས་ཀུ་ཤ་ཆུང་བ་དེ་ཉིད་ཕྱག་གཡས་པར་སྔས་དང་། ཧ་བཟླས་པས་ཆེ་བ་དེ་ཉིད་གཡོན་པར་སྟན་གྱི་དོན་དུ་བྱིན་པར་མོས་པ་མཛོད། ཨོཾ་བཛྲ་ཏིཀྵ་ཎ་བཾ། ཞེས་བརྗོད་ཅིང་བྱིན་ནོ། བཅུ་གསུམ་པ་ཆོས་ཟབ་མོ་བཤད་པའི་སྒོ་ནས་སྤྲོ་བ་བསྐྱེད་པ་འདི་ལ་གསན་པས་ཁྱབ་པར་གདའ་སྟེ།
འཇིག་རྟེན་དུ་ནི་ཀུན་མཁྱེན་དག སོགས་ནས། འགྱུར་ཞེས་གསུངས་ཏེ། དེའི་དོན་ནི་འཇིག་རྟེན་ན་གང་དཀོན་ན་ཨུ་དུམ་ཝཱ་རའི་མེ་ཏོག་དཀོན་པ་ལྟར་དུ་སངས་རྒྱས་དཀོན། དེ་ཡང་སངས་རྒྱས་གཅིག་འཇིག་རྟེན་དུ་འཚང་རྒྱ་བའི་ཚུལ་སྟོན་པ་ན་དེ་དང་ཁད་ཉེ་བའི་ས་ཕྱོགས་ཞིག་ཏུ་ཨུ་དུམ་ཝཱ་རའི་མེ་ཏོག་གཅིག་འབྱུང་། སངས་རྒྱས་དེ་ཡང་རྒྱལ་རིགས་ལས་འབྱོན་ན་དཀར་པོ་དང་། བྲམ་ཟེའི་རིགས་ལས་འབྱོན་ན་སེར་པོ་འབྱུང་ལ། སངས་རྒྱས་དེ་ལྷུམ་སུ་ཞུགས་པ་ན་མེ་ཏོག་དེ་ཁ་འབུ། བལྟམས་པ་ན་ཁ་བྱེ། གཞོན་ནུའི་རོལ་རྩེད་མཛད་པ་ན་རྒྱས།
དཀའ་ཐུབ་མཛད་པ་ན་ཅུང་ཟད་རྙིང་། ཆོས་ཀྱི་འཁོར་ལོ་བསྐོར་བ་ན་ཤིན་ཏུ་རྒྱས། མྱ་ངན་ལས་འདས་པའི་ཚུལ་སྟོན་པ་ན་མེ་ཏོག་དེ་ཡང་སྐམས་ནས་འགྲོ་སྟེ། དེས་ན་དེ་གཉིས་དཀོན་མཚུངས་ཡིན་པས། སངས་རྒྱས་འཇིག་རྟེན་དུ་བྱོན་པ་དཀོན། བྱོན་ནས་ཀྱང་ཆོས་གསུངས་པ་དཀོན། ཆོས་ཀྱི་ནང་ནས་ཀྱང་ཐེག་པ་ཆེན་པོ་གསུངས་པ་དཀོན་ཐེག་ཆེན་གྱི་ནང་ནས་ཀྱང་གསང་སྔགས་རྡོ་རྗེ་ཐེག་པའི་ཆོས་གསུངས་པ་ཤིན་ཏུ་དཀོན་ཏེ། དེས་དེ་བཞིན་དུ་བསྐལ་པ་བཟང་པོ་འདི་ལ་སངས་རྒྱས་སྟོང་འབྱོན་པར་གསུངས་ཀྱང་། གསང་སྔགས་གསུང་བ་པོ་ནི་ཐུབ་པའི་དབང་པོ་འདི་ཁོ་ན་ཡིན་ཏེ་བསྟན་པ་ལ་སྨོན་ལམ་གྱི་སྟོབས་ཀྱིས་བྱོན་པ་ཡིན་པས་ན་ཤིན་ཏུ་དཀོན། དཀོན་པས་ཅི་ཕན་རི་བོང་གི་རྭ་དང་ནམ་མཁའི་པདྨོ་ཡང་དཀོན་ནོ་སྙམ་ན།
དེ་དག་དང་མི་མཚུངས་ཏེ་དཀོན་ལ་ཕན་ཡོན་ཆེན་པོ་དང་ལྡན་པ་ཡིན་ཏེ། དཔེར་ན་བྲག་ཕུག་ཁ་བྱང་བལྟས་སུ་སྔར་སྣང་བ་གཏན་ཡང་མ་མྱང་བ་ལོ་གྲངས་མང་པོར་སོང་བ་དེར་མར་མེ་ཆུང་ངུ་ཞིག་བཏེགས་པ་ན་མུན་པ་དེ་ན་རེ་ལོ་གྲངས་མང་པོར་བསྡད་པ་ཡིན་གྱི་ཁྱོད་ཀྱིས་གསལ་བར་མི་ནུས་མི་ཟེར་བར་མར་མེ་ཆུང་ངུ་དེ་སྐྱེས་མ་ཐག་ཏུ་མུན་པ་དེ་མེད་པར་འགྱུར་བ་ཆོས་ཉིད་ཡིན་ནོ། ། དཔེ་དེ་བཞིན་དུ་བསྐལ་པ་བྱེ་བ་དུ་མ་ནས་བསགས་པའི་སྡིག་པ་རྣམས་ཀྱང་དཀྱིལ་འཁོར་དུ་འཇུག་པ་སྔོན་དུ་འགྲོ་བའི་སྒོ་ནས་དཀྱིལ་འཁོར་གྱི་ཚོན་རྩེ་ཕྲ་མོ་ཙམ་མཐོང་བའི་མོད་ལ་དག་པར་གྱུར་ན་དབང་བསྐུར་ལེགས་པར་ཞུས། དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་བྱས་ནས་སྔགས་ཀྱི་སྤྱོད་པ་བདེན་གཉིས་ཟུང་དུ་འཇུག་པ་ཡིད་མཚན་རྟོག་ལས་སྐྱོབ་པར་བྱེད་པའི་ཐབས་ཁྱད་པར་ཅན་ཉམས་སུ་ལེན་པ་དང་། གསང་སྔགས་ཀྱི་བཟླས་བརྗོད་ལ་བརྩོན་པའི་སྒོ་ནས་མཆོག་ཏུ་གྱུར་པའི་ལམ་འདི་ལ་བློ་བརྟན་པར་བྱས་ན་ངན་འགྲོ་དང་སྲིད་པའི་སྡུག་བསྔལ་གྱི་རྒྱུན་གཅོད་པར་འགྱུར་བས་ན་ཁྱོད་རྣམས་ཀྱིས་རྙེད་པའི་མཆོག་ལེགས་པར་རྙེད་ཅིང་། རྒྱལ་བ་སྲས་དང་བཅས་པ་རྣམས་ཀྱི་རྡོ་རྗེ་ཐེག་པ་འདི་ལ་ཁྱེད་རྣམས་མཁྱེན་བརྩེ་ནུས་པས་ཡོངས་སུ་བཟུང་སྟེ། དེའི་རིགས་སུ་སྐྱེ་བཞིན་པར་འགྱུར་བས་ན་སང་ཉིན་དབང་བསྐུར་བས་སྐྱེས་པ་ཡང་བརྟེན་པར་འགྱུར་ཞིང་། ཐེག་ཆེན་གྱི་འབྲས་བུ་བླ་ན་མེད་པ་འབྱུང་བའི་ལམ་མཆོག་ཏུ་གྱུར་པ་འདིས་ཚེ་འདི་ཉིད་ལ་འགྲུབ་པ་དང་། འབྲིང་གིས་འཆི་ཁའམ་བར་དོར་འགྲུབ་པ་དང་། ཐ་མས་སྐྱེ་བ་བདུན་ནམ་བཅུ་དྲུག་ན་རྡོ་རྗེ་འཆང་གི་གོ་འཕང་ཐོབ་པར་བཤད་པ་དང་།
མདོར་ན་དཀོན་ལ་ཕན་ཡོན་ཆེན་པོ་དང་ལྡན་པའི་གསང་སྔགས་རྡོ་རྗེ་ཐེག་པ་དང་སང་ཉིན་མཇལ་བས་ན་ཐུགས་དགའ་སྤྲོ་རྒྱ་ཆེན་པོ་མཛོད་ཅིག ཅེས་འབྲས་བུ་ལ་སྤྲོ་བ་བསྐྱེད་དེ་གང་གི་བུ་ཚུར་སོགས་ནི་ལམ་ལ་སྤྲོ་བ་བསྐྱེད་པ་ཡིན་པས་ཟློས་སྐྱོན་དུ་མི་འགྱུར་བ་ཡིན་ནོ། ། བཅུ་བཞི་པ་རྨི་ལམ་བརྟག་ཅིང་ངན་ན་བསྲུང་བ་ནི། བུ་ཀྱེ་སང་ནི་དཀྱིལ་འཁོར་དག ། མཐོང་བར་འགྱུར་རོ་ཉོལ་ཞིག་དང་། ། རྨི་ལམ་མཐོང་བ་གང་ཡིན་པ། ། དེ་ཀུན་ང་ལ་དྲང་པོར་སྨྲོས། ། ཞེས་གསུངས་པས་དཀྱིལ་འཁོར་གྱི་ཁང་པའམ། ཡང་ན་རང་གི་གནས་ཁང་དུ་ཤར་རམ་བྱང་དུ་སྔས་བརྟེན་པའི་དགེ་བའི་མལ་ཞིག་བཅས་ཏེ། སློབ་དཔོན་གྱིས་བྱིན་པའི་ཀུ་ཤ་ཆུང་བ་དེ་སྔས་ཀྱི་དོན་དུ་ཕྲེད་དང་ཆེ་བ་དེ་སྟན་གྱི་དོན་དུ་དཀྱུས་ལ་བཏིང་སྟེ།
རབ་ཏུ་བྱུང་བ་ཡིན་ན་རང་གི་ཆོས་གོས་སྣམ་སྦྱར་གྱིས་གྲིལ་བ་དང་། ཁྱིམ་པ་ཡིན་ན་གོས་དཀར་པོ་དྲི་མ་མེད་པས་གྲིལ་ཏེ་གློ་གཡས་པ་འོག་ཏུ་ཕབ་ལ་ལག་པ་གཡས་པའི་སྟེང་དུ་འགྲམ་པ་བཞག ལག་གཡོན་པ་བརླ་གཡོན་གྱི་སྟེང་དུ་བཞག་ལ་སེང་གེའི་ཉལ་སྟངས་ཀྱིས་ཉལ་ཏེ། སེམས་ཅན་ཉོན་མོངས་པ་འདོད་ཆགས་ལ་སོགས་པའི་རྣམ་རྟོག་རྣམས་རྒྱང་རིང་དུ་སྤངས་ནས་བླ་མ་དང་ལྷག་པའི་ལྷ་ཡིད་ལ་དྲན་བཞིན་པས་སང་ཉིན་ཡི་དམ་ལྷའི་དཀྱིལ་འཁོར་ཆེན་པོ་མཐོང་བར་འགྱུར་རོ། ། སྙམ་པའི་དགའ་སྤྲོ་དུང་ངེ་བའི་སྒོ་ནས་དྲན་ཤེས་བཞིན་ལྡན་པས་ཉལ་ན་རྨི་ལམ་དུ་མཁའ་འགྲོ་རྣམས་ཀྱིས་ལུང་སྟོན་པར་འགྱུར་ཏེ། དེ་ཡང་སྤྱི་རྒྱུད་ལས། ཐོས་ནས་བཟང་དང་མི་བཟང་བ། ཐེ་ཚོམ་མེད་པ་ཤེས་པར་བྱ། ། རྨི་ལམ་ཐམས་ཅད་བདེན་མིན་ཡང་། ། དེ་ལ་མ་དང་རིག་མ་ཡིན། །
ཞེས་དང་། འཇམ་དཔལ་རྩ་རྒྱུད་ལས། དང་པོའི་ཐུན་གྱི་རྨི་ལམ་གང་། ། ཞེས་སོགས་གསུངས་པས། མཚན་མོ་ལ་ཐུན་བཞིར་བཅད་པའི་ཐུན་ཐ་མ་ཐོ་རངས་ཀྱི་ཆ་རྨི་ལམ་ཤིན་ཏུ་གསལ་བས་དེ་ལ་བརྟགས་དགོས་ཏེ། དེ་ཡང་རྨི་ལམ་བཟང་བའི་ལྟས་ནི། ཀྲི་ཡ་ལས། བླ་མ་སངས་རྒྱས་དགེ་སློང་དང་། ། སྐུ་གཟུགས་མཆོད་རྟེན་མཐོང་ཞིང་མཆོད། ། རྒྱལ་པོར་དབང་བསྐུར་སློབ་མ་འཛིན། །
མདོ་སྡེ་ཀློག་པ་ལ་སོགས་ཤིས། ། ཞེས་གསུངས་ཏེ། དེའི་དོན་ནི། རྨི་ལམ་གྱི་གནས་སྐབས་སུ་དེ་བཞིན་གཤེགས་པའི་སྐུ་གཟུགས་དང་། མཆོད་རྟེན་མཐོང་བ་དང་། དེ་དག་ལ་མཆོད་པ་རྩོམ་པ་དང་། དམ་པའི་ཆོས་ཀྱི་གླེགས་བམ་ཐོགས་པ་དང་། དགེ་འདུན་གྱི་སྡེའི་དབུས་སུ་བཞུགས་པ་དང་། ཆོས་ཉན་པ་དང་། ཁྲི་བཟང་པོའི་ཁར་འདུག་པ་དང་།
ཉི་ཟླ་ཤར་བ་དང་། རྒྱལ་པོར་དབང་བསྐུར་བ་དང་། བཞོན་པའི་མཆོག་རྟ་དང་གླང་པོ་ཆེ་ལ་སོགས་པ་རྨིས་ན་རྨི་ལམ་བཟང་པོའི་ལྟས་ཡིན་པས། སྤྱི་རྒྱུད་ལས། ། དགེ་བ་འདི་ཡི་ལྟས་རྣམས་ནི། ། རབ་དང་འབྲིང་དང་ཐ་མ་ལས། ། གསང་སྔགས་དངོས་གྲུབ་རྣམ་གསུམ་པོ། ། རབ་དང་འབྲིང་དང་ཐ་མ་འགྲུབ། ། ཅེས་གསུངས་པས་སྔགས་ཀྱི་དངོས་གྲུབ་རབ་འབྲིང་ཐ་གསུམ་གང་རུང་འགྲུབ་པར་ཤེས་པར་བྱས་ནས་བདེན་ཞེན་མེད་པའི་སྒོ་ནས་དགའ་བ་བསྒོམ་ཞིང་དགའ་སྟོན་བྱ་བར་རིགས་པ་ཡིན་ནོ། ། གལ་ཏེ་ན་ངན་པ་ཡང་འབྱུང་སྲིད་དེ།
དེའི་ལྟས་ནི་སྡོམ་འབྱུང་ལས། རྒྱ་སྐྱེགས་རི་ལ་འཛེགས་པ་དང་། ། ཀ་ར་ཝཱ་རིའི་མེ་ཏོག་འཐུ། ། ཕྲེང་བ་དམར་པོ་གྱོན་པ་དང་། ། སྲིན་པོས་ཟོས་པ་ལ་སོགས་ངན། ། ཞེས་གསུངས་པའི་དོན་རྒྱ་སྐྱེགས་ཀྱི་རི་ལ་འཛེགས་པ་དང་། ། ཀ་ར་ཝཱ་རིའི་མེ་ཏོག་རྒྱས་པ་འཐུ་བ་དང་། ། མཆོད་སྡོང་དང་། བྱེ་མ་དང་། ཐལ་ཕུང་ལ་འཛེགས་པ་དང་།
སྤྲེའུ་ལ་ཞོན་ནས་ལྷོའམ་ཤར་ཕྱོགས་སུ་འགྲོ་བ་དང་། བོང་བུ་ལ་ཞོན་ནས་ཁ་ལྷོར་བལྟས་ནས་མ་ལོག་པ་དང་། སྲོག་ཆགས་གདུག་པ་ཅན་ཕག་པ་དང་། རྔ་མོང་དང་། མ་ཧེ་སོགས་ལ་ཞོན་ནས་ཁ་ལྷོ་ཕྱོགས་སུ་བལྟས་ཏེ་ཕྱིར་མི་ལྡོག་པའི་བསམ་པས་འགྲོ་བ་དང་། བུད་མེད་ནག་མོ་རབ་ཏུ་ཁྲོས་པས་ལྟོ་བ་དྲལ་བ་དང་། བུད་མེད་ནག་མོ་གོས་ནག་གྱོན་པ་ལ་འདོད་པ་སྤྱོད་པ་དང་། རེ་བ་ནག་པོའི་གོས་གྱོན་པ་དང་། གཡང་ས་དང་གཅོང་རོང་དུ་ཞུགས་པ་དང་། རི་དང་ཤིང་ལོ་ལྷུང་བ་དང་།
ལྗོན་ཤིང་འབྲས་བུ་མེད་པ་སྐམས་པ་མཐོང་བ་དང་། ཁྱི་དང་ཁྭ་དང་སྲིན་པོས་ཟོས་པ་དང་། མི་ནག་པོ་ལྕགས་ཀྱི་དབྱིག་པ་ཐོགས་པས་བདག་ཉིད་ལ་བསྡིགས་པ་དང་། དེ་ཉིད་ཀྱིས་འཁྱེར་བའམ་ཁྲིད་པ་དང་། སྐྲ་བྲེག་པ་དང་། ལུས་ཏིལ་མར་གྱིས་བྱུགས་ནས་ཕྲེང་བ་དམར་པོའི་ཐོད་བཅིངས་པ་དང་། འདམ་རྫབ་ཏུ་བྱིང་བ་དང་། ཉི་ཟླ་ནུབ་པ་དང་། ཆུས་ཁྱེར་བ་ལ་སོགས་རྨིས་ན་ཅུང་ཟད་ངན་པའི་ལྟས་ཡིན་པས་གཉིད་སད་མ་ཐག་ཆོས་ཐམས་ཅད་རྨི་ལམ་གྱི་སྣང་བ་དང་ཁྱད་པར་མེད་པས་འཁོར་འདས་ཀྱི་ཆོས་ཐམས་ཅད་དོན་ལ་གྲུབ་པ་ཅུང་ཟད་ཀྱང་མེད་སྙམ་དུ་བདེན་མེད་ཀྱིས་སྦྱང་བས་རྒྱས་འདེབས་པ་དང་། བཅོམ་ལྡན་འདས་མའི་སྔགས་བརྒྱ་རྩ་བརྒྱད་ཀྱིས་བསྲུང་བ་དང་།
ཞི་བའི་སྦྱིན་སྲེག་བརྒྱ་རྩ་འབུལ་བ་ལ་སོགས་པ་རྨི་ལམ་ངན་པའི་འབྲས་བུ་མི་འབྱུང་བའི་ཐབས་ལ་བརྩོན་པར་བྱ་དགོས་པ་ཡིན། དེས་སྟ་གོན་གྱི་ཆོས་རྣམས་ལེགས་པར་གྲུབ་པ་ཡིན། འདིའི་དངོས་གཞི་སང་ཉིན་ཉི་མ་འདི་ཙམ་ལ་འབྱུང་། ཞེས་བརྗོད་དེ། སློབ་དཔོན་གྱིས། བསོད་ནམས་འདི་ཡིས་སོགས་དང་སློབ་མ་རྣམས་རང་གནས་སུ་བཏང་ལ་རྗེས་ཀྱི་བྱ་བ་རྣམས་ལ་འཇུག་གོ ། གསུམ་པ་རྗེས་ནི་མཆོད་པ་རྣམས་ཁ་གསོས་ལ། བསང་སྦྱངས་བྱིན་གྱིས་བརླབས་ནས། མཚན་སྔགས་རེ་རེ་སྦྱར་བའི་ཆུ་གསུམ་ཉེར་སྤྱོད་རོལ་ཆེན་དང་བཅས། དཔལ་ལྡན་ལྷ་མོ་སོགས་ཀྱིས་བསྟོད།
བཅོམ་ལྡན་འདས་མ་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ། ཞེས་གསོལ་བ་བཏབ་ཡིག་བརྒྱ་ལན་གསུམ་དང་། མ་འབྱོར་པ་དང་ཉམས་པ་དང་། སོགས་ཀྱིས་ལྷག་ཆད་ཁ་བསྐང་། གཙུག་ཏོར་གྱི་ཕྱག་རྒྱ་སྤྱི་བོར་བཟློག་ལ། ཧཱུྃ་བཛྲ་ཨུ་ཏིཥྛ། སྟ་གོན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་པ་རྣམས་མདུན་གྱི་ནམ་མཁར་བྱོན། སང་དཀྱིལ་འཁོར་དུ་སྤྱན་མ་དྲངས་ཀྱི་བར་དུ་བརྟན་པར་བཞུགས་སུ་གསོལ། ཞེས་དང་སྔར་ལྟར་མཆོད་བསྟོད་དང་། དངོས་གྲུབ་ལེན་པའི་བར་གོང་བཞིན་དང་།
རང་གི་དཔྲལ་བར་ཨོཾ་དཀར་པོ། ཞེས་སོགས་ཀྱིས་བསྲུང་ལ། བསྔོ་བ་སྨོན་ལམ་སྐབས་སུ་གང་བབས་ཅི་ཤེས་དང་། སྟོན་མཆོག་དམ་པ་སོགས་ཀྱིས་བཀྲ་ཤིས་བྱའོ། ། གཉིས་པ་དངོས་གཞི་ལ། སྦྱོར་དངོས་རྗེས་གསུམ་གྱི་དང་པོ་ནི། སྟ་གོན་བྱས་པའི་གཞི་དེར་འདིའི་བྲིས་སྐུ་རབ་གནས་ཅན་ཞལ་ཤར་དུ་ཕྱོགས་པར་བཀྲམ། སྤྱི་མཆོད་སྒོས་མཆོད་ཆ་གསུམ་རྣམས་སྔར་བཞིན་དུ་བཤམས། གཞན་ཡང་སྟོད་གཡོགས་སྨད་གཡོགས་དང་། གཙུག་ཏོར་མིག་རས་མེ་ཏོག་དང་། །
གུ་གུལ་ཡུངས་ཆུ་ཁམ་ཕོར་དང་། ། བ་ལྕེའི་ཆངས་བུ་ཟན་ཆང་དང་། ། ཏིང་ལོ་དང་ནི་སང་རས་སོ། ། དྲི་དང་མེ་ཏོག་མཆོད་ཡོན་དང་། ། མར་མེ་ས་རྫའི་བདུག་སྤོས་དང་། ། དབུ་རྒྱན་དར་དཔྱངས་རྡོ་རྗེ་དྲིལ། ། མིག་ཐུར་མེ་ལོང་མདའ་གཞུ་དང་། ། སྣམ་སྦྱར་འཁོར་ལོ་དུང་དྲིལ་བུ། ། པུ་རི་རིན་ཆེན་སྣ་བདུན་གཟུགས། ། མཐོང་བརྒྱུད་ཕྱག་ལེན་བཞིན་དུ་བཤམས། །
གཉིས་པ་ནི་མཆོད་པ་བསངས་སྦྱངས་བྱིན་རླབས་སོགས་ནས། སྐུར་གྱུར། ཞེས་པའི་བར་སྟ་གོན་བཞིན་ནོ། ། མདུན་བསྐྱེད་ཀྱིས་རས་བྲིས་བསངས་སྦྱངས། སྟོང་པའི་ངང་ལས་འོག་ཏུ་སོགས་ནས། བཞུགས་པའོ། ། ཞེས་པའི་བར་སྔ་མ་དང་འདྲའོ། ། རང་གི་ཐུགས་ཀ་ནས་འོད་ཟེར་འཕྲོས་པས་སྟ་གོན་གྱི་ལྷ་རྣམས་ནམ་མཁར་བཞུགས་པའི་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་ལྷ་སོ་གསུམ་གྱི་རྟེན་དང་བརྟེན་པར་སོགས་ནས། དབུ་བརྒྱན་ཞེས་པའི་བར་བརྗོད། དེ་ནས་མར་མེ་སོགས་སྦར་ཏེ་སོགས་ནས་ཆ་གསུམ་བཏང་བའི་བར་གོང་བཞིན་ནོ། །
དེ་ནས་སློབ་དཔོན་གྱི་ཏིང་མནན་ནས་ནང་དུ་འོང་ལ་སྒོ་ཁང་དུ་སླེབས་པ་ན་ཙོག་པུར་འདུག་ལ་ལག་གཡོན་མཐིལ་དུ་ཆུ་གཙང་མ་བླུགས་ལ། ལག་པའི་གྲུ་མོ་གཉིས་པུས་མོའི་བར་དུ་ཚུད་པར་བྱས་ལ་གཡས་པའི་གུང་སྲིན་གྱིས་ཆུ་བླངས་ཏེ་ཁའི་ཟེའུ་འབྲུ་ལ་ལན་གསུམ། མིག་གཉིས། རྣ་བའི་བུ་ག་གཉིས། ཡ་མཆུ། མ་མཆུ། གཡས་པའི་མཁྲིག་མ། གཡོན་པའི་མཁྲིག་མ། ལྟོ་བ་མགོར་ཡང་རེག་སྟེ། ཆུ་དེ་ཉིད་ཀྱིས་ཁ་བཤལ་ལ་གཡོན་ཕྱོགས་ནས་ཕྱིར་འཕོ།
གཡས་པའི་ཁུ་ཚུར་གྱིས་རྒྱབ་ཀྱི་ཁའི་གཤེར་རྣམས་གཡས་གཡོན་དུ་ཕྱིས་པ་དེ་ལ་ཉེ་རེག་ཅེས་ས་ཁྲུས་ཀྱི་མིང་ཡིན་ནོ། ། དེ་ནས། ཨོཾ་བཛྲ་བེ་ག་ཀྲ་མ་ཧོཿ སྔགས་རྒྱས་དཀྱིལ་འཁོར་དུ་ཞུགས་ལ་འདོད་སྣམ་གྱི་སྟེང་ནས་བསྐོར་བ་བྱས་པར་བསམ་ཞིང་དངོས་སུ་དཀྱིལ་འཁོར་ལ་བསྐོར་བ་བྱས་ཏེ། རྡོར་དྲིལ་གསིལ་ཞིང་ཡིག་བརྒྱ་ལན་གསུམ་བརྗོད་པས་ལྷག་ཆད་ཁ་བསྐངས་ནས་ཤར་ཕྱོགས་སུ་འོང་ལ། དངོས་གྲུབ་ཀུན་གྱི་བདེ་བ་ཉམས་དགའ་བ། ། ཐར་པའི་གྲོང་དུ་བཅོམ་ལྡན་བདེ་ཆེན་འཇུག ། མཆོག་གི་བདེ་བ་དམ་པའི་དངོས་གྲུབ་ཀྱིས། ། ཛཿཧཱུྃ་བཾ་ཧོཿརབ་ཏུ་འགྲུབ་པར་མཛོད། ཞེས་དགའ་བའི་བསམ་པས་གླུ་བླངས་ཤིང་གར་བྱས་ཏེ།
གཙོ་བོའི་དབུ་ལ་མེ་ཏོག་ཕུལ་བར་བསམ་ཞིང་། ཨོཾ་པྲ་ཏཱིཙྪ་བཛྲ་ཧོཿཏིཥྛ་བཛྲ་དྲྀ་ཌྷོ་མེ་བྷ་ཝ་ཤ་ཤྭ་ཏྭ་མེ་བྷཱ་ཝ་ཧྲྀ་ད་ཡ་མི་ཨ་དྷི་ཏིཥྛ་སརྦ་སིདྡྷི་མེ་པྲ་ཡཙྪ་ཀུ་རུ་ཧཱུྃ་ཧ་ཧ་ཧ་ཧ་ཧོ་ཨཱ་ཁཾ་ཝཱི་ར་ཧཱུྃ། པྲ་ཏཱིཙྪ་ཀུ་སུ་མ་ཨཉྩ་ལི་ནཱ་ཐ་ཧོཿ ཞེས་དང་། མེ་ཏོག་རང་གི་མགོ་ལ་བཅིངས་པར་བསམས་ཏེ། ཨོཾ་པྲ་ཏི་གྲྀཧྞ་སོགས་བརྗོད་ལ། ཕྱག་གསུམ་བྱས་ནས། བཅོམ་ལྡན་འདས་མ་འཁོར་དང་བཅས་པ་རྣམས་ཀྱིས་བདག་དང་སེམས་ཅན་ཐམས་ཅད་ལ་དངོས་གྲུབ་ཀྱི་བཀའ་དྲིན་མ་ལུས་པ་བསྩལ་དུ་གསོལ། ཞེས་བརྗོད་ཅིང་སྟན་ལ་འདུག་གོ ། དེ་ནས་འཇུག་ཅིང་དབང་བླང་བ་ལ་གཉིས་ལས།
དང་པོ་སློབ་དཔོན་བདག་ཉིད་འཇུག་ཅིང་དབང་བླང་བ་ནི། ལས་བུམ་མམ་དུང་ཆོས་ཆུ་ཐོགས་ལ། ཇི་ལྟར་བལྟམས་པ་ནས་ཤྲཱི་ཧཱུྃ་བར་སྤྱི་འགྲེ། ཨོཾ་བཛྲ་བྷཱུ་མི་སོགས་ནས་མཎྜལ་ཚོམ་བུ་བདུན་མའི་མཐར། མ་ཚང་བ་མེད་པ་འདི་བླ་མ་དང་དཀྱིལ་འཁོར་གྱི་གཙོ་བོ་ཐ་མི་ཐད་པ་ལ་དབང་གི་འཇུག་པའི་ཆོས་རྣམས་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་སོགས་འདྲ། སྐྱེ་རྒ་འཆི་བ་ན་ཀྲ་ཡི། ། ཆུ་སྲིན་ལ་སོགས་འཇིགས་རུང་བའི། ། སྲིད་པའི་རྒྱ་མཚོར་བྱིང་བ་ལས། ། འདོན་པར་མཛད་པ་ཁྱེད་འབའ་ཞིག །
དགའ་ཆེན་ཁྱེད་བདག་སྟོན་པ་སྟེ། ། སློབ་དཔོན་སོགས་ནས། མགོན་པོས་བདག་ནི་གཞུག་ཏུ་གསོལ། བར་འདྲ། ཨོཾ་ཞེས་བརྗོད་པས་རང་ཉིད་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་པ་བྱང་ཆུབ་མཆོག་གི་ཕྱག་རྒྱ་མཛད་པའི་རྩེ་མོར་ཆོས་ཀྱི་འཁོར་ལོ་རྩིབས་བཅུ་གཉིས་པ་བསྣམས་པ། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ་མཚན་དང་དཔེ་བྱད་ཀྱིས་བརྒྱན་པ་དབུ་སྐྲ་རལ་པའི་ཐོར་ཅོག་ཏུ་བྱས་པ། དར་སྣ་ཚོགས་ཀྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པའི་སྐུ་ཅན་དུ་གྱུར། ཨོཾ་བྷྲཱུཾ་སྭཱ་ཧཱ། ཚར་གཅིག
ཨོཾ་སརྦ་ཏ་ཐཱ་ག་ཏ་ཨ་ནུཏྟ་ར་བོ་དྷི་ཨ་ལངྐ་ར་ཝསྟ་པཱུ་ཙ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། སྨད་གཡོགས་དམར་པོ་གྱོན་པར་མོས། ཨོཾ་བྷྲཱུཾ་སྭཱ་ཧཱ། ཨོཾ་བཛྲ་རཀྵ་ཧཾ་གིས་སྟོད་གཡོགས་སྔོན་པོ་བསམ། ཨོཾ་བྷྲཱུཾ་སྭཱ་ཧཱ། ཨོཾ་བཛྲ་ཨུཥྞི་ཥ་ཧཱུྃ་ཕཊ་ཀྱིས་ཐོར་ཅོག་བཅིངས་པར་བསམ། ཨོཾ་བྷྲཱུཾ་སྭཱ་ཧཱ། ཨོཾ་ཙཀྵུ་བནྡྷ་ཝ་ར་མེ་ན་ཡེ་ཧཱུྃ། གིས་གདོང་འཆིང་ཚུལ། ཨོཾ་བྷྲཱུཾ་སྭཱ་ཧཱ།
ཨཱ་ཁཾ་ཝཱི་ར་ཧཱུྃ། གིས་མེ་ཏོག་ལེན་ཚུལ། གཙོ་བོའི་ཐུགས་ཀ་ནས་ཁྲོ་བོ་བདུད་རྩི་འཁྱིལ་བའི་ཚོགས་བསམ་གྱིས་མི་ཁྱབ་པ་འཕྲོས་པས་བདག་ཉིད་དབང་ལེན་པ་ལ་བར་ཆད་བྱེད་པའི་གདོན་བགེགས་ལོག་འདྲེན་ཐམས་ཅད་རྒྱང་རིང་དུ་བསྐྲད། ལས་བུམ་གྱི་ཆུ་གཏོར་ཏེ། ལས་སྔགས་ཀྱིས་བསངས། རང་ཉིད་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་སྐུ་ཅན་དུ་གསལ་བའི་ཐུགས་ཀར་ཧཱུྃ་ལས་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཉི་མ་ལ་ཧཱུྃ་སྔོན་པོ། མགྲིན་པར་ཨཱཿལས་པདྨ་དམར་པོ་འདབ་མ་བརྒྱད་པའི་ལྟེ་བར་ཉི་མ་ལ་ཨཱཿདམར་པོ། དཔྲལ་པར་ཨོཾ་ལས་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཟླ་བ་ལ་ཨོཾ་དཀར་པོ། དེ་རྣམས་ལས་འོད་འཕྲོས་པའི་འོད་ཟེར་གྱིས་རང་གི་ལུས་ངག་ཡིད་གསུམ་གྱི་དྲི་མ་ཐམས་ཅད་སྦྱངས་ཤིང་དག ཧཱུྃ་རང་ཉིད་དཀྱིལ་འཁོར་ཤར་སྒོར་འཁོད།
ཀྱཻ། དགའ་བ་ལ་དགའ་ཁྱེད་སུ་ཡིན། ། ཅི་ལ་དགའ། ཞེས་དང་། བདེ་ཆེན་བདག་ནི་སྐལ་བཟང་ལའོ། ། རང་གི་ཐུགས་ཀར་ཀུན་རྫོབ་བྱང་ཆུབ་ཀྱི་སེམས་ཀྱི་ངོ་བོ་ཟླ་བའི་དཀྱིལ་འཁོར་ཆ་ཤས་ཡོངས་སུ་རྫོགས་པ་ཉ་གང་བ་ལྟ་བུ། དེའི་སྟེང་དུ་དོན་དམ་བྱང་ཆུབ་སེམས་ཀྱི་ངོ་བོ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པ། ཨོཾ་སརྦ་ཡོ་ག་ཙིཏྟ་ཨུཏྤ་ཏ་ཡ་མི། སྙིང་གར་མེ་ཏོག་རྡོ་རྗེ་དང་བཅས་པ་རེག ཨོཾ་སུ་ར་ཏེ་ས་མ་ཡ་སཏྭཾ་ཧོཿ
སིདྡྷི་བཛྲ་ཡ་ཐ་སུ་ཁཾ། ཞེས་བདེན་གཉིས་དབྱེར་མེད་དུ་སེམས་བསྐྱེད། གསང་བར་གདམས་པ་ནི། སྤྱི་བོར་རྡོ་རྗེ་བཞག་སྟེ། དེང་ཁྱོད་ལ་དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབ་པར་འགྱུར་གྱི་ཁྱོད་ཀྱིས་ཀྱང་དེ་བཞིན་གཤེགས་པ་ཐམས་ཅད་ཀྱི་གསང་བའི་དཀྱིལ་འཁོར་འདི་དཀྱིལ་འཁོར་དུ་མ་ཞུགས་པ་རྣམས་ལ་སྨྲ་བར་མི་བྱ་ཞིང་། མ་དད་པ་རྣམས་ལའང་མི་བྱའོ། ། ཞེས་ཕྱིའི་འཇུག་པ་ཡིན། ནང་འཇུག་གི་སླད་དུ་མེ་ཏོག་དང་བཅས་ཐལ་མོ་སྦྱར་ཏེ། དཀྱིལ་འཁོར་ཕྱོགས་ལ་མགོ་དུད་པ་དང་བཅས་པས། ཨོཾ་ཨཱཿཡ་མནྟ་ཀྲིཏ་ཧཱུྃ།
ཨ་ཁཾ་ཝཱི་ར་ཧཱུྃ། དཀྱིལ་འཁོར་ཤར་སྒོའི་ནང་དུ་འཁོད་པར་མོས། སླར་ཡང་དཀྱིལ་འཁོར་གྱི་འདོད་པའི་སྣམ་བུའི་སྟེང་ན་ཕར་ཡིད་ཀྱིས་བསྐོར་བ་ལན་གསུམ་གྱི་བར་དུ་བྱས་པར་མོས། མ་ཧཱ་ར་ཏ་སུ་ཌི་ཌ་སུ་ཏྭ་ཥཱ་སུ་དུ་ཥཱ་བཛྲ་སཏྭ་ཨཱ་ཏྱ་སིདྡྷི་མཱཾ།

ཞེས་བསྐོར་བ་ཐ་མ་དེ་ཉིད་ལ་དཀྱིལ་འཁོར་གྱི་ཤར་སྒོར་འཁོད་པར་མོས་ནས་ཕྱག་བྱས་པ་ནི། མི་བསྐྱོད་པའི་ང་རྒྱལ་གྱིས་རྡོ་རྗེའི་ཐལ་མོ་བརྐྱངས་ནས་དཀྱིལ་འཁོར་གྱི་ལྷ་ཚོགས་རྣམས་ལ་བདག་ལ་བྱིན་གྱིས་རློབ་པར་གསོལ་བའི་ཡིད་ཀྱིས་ལུས་ཐམས་ཅད་ས་ལ་ཕབ་པའི་ཕྱག་བྱས་པར་མོས། ཨོཾ་སརྦ་ཏ་ཐཱ་ག་ཏ་པུ་ཙ་ཨུ་པཥྛ་ནཱ་ཡ་ཨཏྨ་ནཾ་ནིརྻ་ཏ་ཡཱ་མི་སརྦ་ཏ་ཐཱ་ག་ཏ་བཛྲ་སཏྭ་ཨ་དྷི་ཏིཥྛ་སྭཱ་མཱཾ། ཞེས་པས་ཕྱག་བྱས་ནས། དཀྱིལ་འཁོར་གྱི་གཙོ་བོ་ལས་མི་བསྐྱོད་པ་གཉིས་པ་ཞིག་མཆེད་དེ། སྙིང་ཁར་ཐིམ་པས་བྱིན་གྱིས་བརླབ་པར་མོས། སླར་ཡང་དེ་ཉིད་ནས་རྣམ་སྣང་གི་ང་རྒྱལ་གྱིས་རྡོ་རྗེ་ཐལ་མོ་བརྐྱངས་ནས་དཀྱིལ་འཁོར་གྱི་ལྷ་ཚོགས་རྣམས་ལ་བདག་ལ་བྱིན་གྱི་རླབས་ཀྱིས་བྱིན་གྱིས་བརླབ་ཏུ་གསོལ་སྙམ་པས་ཡིད་ཀྱིས་ལུས་ཐམས་ཅད་ས་ལ་ཕབ་པའི་ཕྱག་བྱས་པར་མོས། ཨོཾ་སརྦ་བུདྡྷ་པུ་ཛ་ཨུ་པསྡྱ་ན་མ། ཨཱཏྨ་ནཾ་ནིརྻ་ཏ་ཡཱ་མི། སརྦ་ཏ་ཐཱ་ག་ཏ་བཛྲ་བཻ་རོ་ཙ་ན་ཨ་དྷི་ཏིཥྛ་སྭཱ་མཱཾ། ཞེས་པའི་ཕྱག་བྱས་ནས་དཀྱིལ་འཁོར་གྱི་ལྷ་ཚོགས་རྣམས་ལས་རྣམ་སྣང་གཉིས་པ་ཞིག་མཆེད་དེ་སྙིང་གར་ཐིམ་པས་བྱིན་གྱིས་བརླབ་པར་མོས།
སླར་ཡང་དཀྱིལ་འཁོར་གྱི་འདོད་པའི་སྣམ་བུའི་སྟེང་ནས་ཕར་ལ་གཡས་བསྐོར་གྱིས་ལྷོ་སྒོ་ནས་རིན་འབྱུང་གི་ང་རྒྱལ་གྱིས་ཐལ་མོ་སྙིང་ཁར་སྦྱར་ཏེ་དཀྱིལ་འཁོར་གྱི་ལྷ་ཚོགས་རྣམས་ལ་བདག་ལ་དབང་བསྐུར་བར་གསོལ་བའི་ཡིད་ཀྱིས་དཔྲལ་བ་ས་ལ་རེག་པའི་ཕྱག་བྱས་པར་མོས། ཨོཾ་སརྦ་ཏ་ཐཱ་ག་ཏ་པུ་ཛ་ཨ་བྷི་ཥེ་ཀ་ཏ་ཨཏྨཱ་ནཾ་ནིརྻ་ཏ་ཡ་མི། སརྦ་ཏ་ཐཱ་ག་ཏ་བཛྲ་རཏྣ་ཨ་བྷི་ཥིཉྩ་མཱཾ། ཞེས་པས་ཕྱག་བྱས་ནས་དཀྱིལ་འཁོར་གྱི་ལྷ་ཚོགས་རྣམས་ལས་རིན་འབྱུང་གཉིས་པ་ཞིག་མཆེད་དེ། དཔྲལ་བར་ཐིམ་པས་བྱིན་གྱིས་བརླབས་པར་མོས། སླར་ཡང་སོགས་ནས་ནུབ་སྒོ་ནས་འོད་དཔག་མེད་ཀྱི་ང་རྒྱལ་གྱིས་ཐལ་མོ་དཔྲལ་བར་སྦྱར་ཏེ་དཀྱིལ་འཁོར་གྱི་ལྷ་ཚོགས་རྣམས་ལ་བདག་ཆོས་ཀྱི་འཁོར་ལོ་བསྐོར་བར་གསོལ་བའི་ཡིད་ཀྱིས་ཁ་ས་ལ་རེག་པས་ཕྱག་བྱས་པར་མོས། ཨོཾ་སརྦ་ཏ་ཐཱ་ག་ཏ་པུ་ཛ་པྲ་ཝརྡྷ་ནཱ་ཡ་ཨཏྨཱ་ནཾ་ནིརྻ་ཏ་ཡ་མི། སརྦ་ཏ་ཐཱ་ག་ཏ་དྷརྨཱ་ཙཀྲ་པྲ་ཝརྡྷ་ཡ་མཱཾ། ཞེས་པས་ཕྱག་བྱས་ནས་དཀྱིལ་འཁོར་གྱི་ལྷ་ཚོགས་རྣམས་ལས་འོད་དཔག་མེད་གཉིས་པ་ཞིག་མཆེད་དེ། མགྲིན་པར་ཐིམ་པ་སོགས་ནས།
བྱང་སྒོ་ནས་དོན་ཡོད་གྲུབ་པའི་ང་རྒྱལ་གྱིས་ཐལ་མོ་སྙིང་ཁར་སྦྱར་ཏེ། དཀྱིལ་འཁོར་གྱི་ལྷ་ཚོགས་རྣམས་ལ་བདག་ལ་འཕྲིན་ལས་བཞི་གསོལ་བའི་ཡིད་ཀྱིས་སྤྱི་བོ་ས་ལ་རེག་པས་ཕྱག་བྱས་པར་མོས། ཨོཾ་སརྦ་ཏ་ཐཱ་ག་ཏ་པུ་ཛ་ཀརྨཱ་ནེ་ཨཱཏྨ་ནཾ་ནིརྻ་ཏ་ཡ་མི་སརྦ་ཏ་ཐཱ་ག་ཏ་བཛྲ་ཀརྨཱ་ཀུ་རུ་མཱཾ། ཞེས་པས་ཕྱག་བྱས་ནས་དཀྱིལ་འཁོར་གྱི་ལྷ་ཚོགས་རྣམས་ལས་དོན་གྲུབ་གཉིས་པ་ཞིག་མཆེད་དེ་སྤྱི་བོར་ཐིམ་པས་སོགས་ནས་ཤར་སྒོར་འཁོད། ཐལ་མོ་སྙིང་ཁར་སྦྱར་ཏེ་བླ་མ་དང་དཀྱིལ་འཁོར་གྱི་གཙོ་མོ་རྗེ་བཙུན་མ་ལ་སེམས་ཅན་གྱི་དོན་འགྲུབ་པར་མཛད་དུ་གསོལ་སྙམ་པའི་ཡིད་ཀྱིས་སློབ་དཔོན་གྱི་ཞབས་ལ་ལུས་ཐམས་ཅད་ས་ལ་རེག་པས་ཕྱག་བྱས་པར་མོས། ཨོཾ་གུ་རུ་ཙ་ར་ཎ་པུ་ཛ་ཨུ་པཥྛ་ནཱ་ཡཱ་ཨཱཏྨཱ་ནཾ་ནིརྻ་ཏ་ཡཱ་མི། ཨོཾ་སརྦ་སཏྭ་པ་རི་པྲ་ཎརྠཱ་ཡ་ཨཱཏྨཱ་ནཾ་ནི་ཡཱ་ཏ་ཡཱ་མི། ཞེས་པས་ཕྱག་བྱས་ནས། དཀྱིལ་འཁོར་གྱི་གཙོ་མོ་ལས་གཙོ་མོ་གཉིས་པ་ཞིག་མཆེད་དེ། སྙིང་ཁར་ཐིམ་པས་སེམས་ཅན་གྱི་དོན་འགྲུབ་པར་བྱིན་གྱིས་བརླབས་པར་མོས།
མཎྜལ་གླིང་བཞི་ནས་མ་ཚང་བ་མེད་པ་འདི་ཉིད་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་སོགས་འདྲ། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ཤིག དཔལ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་ལྷ་ཚོགས་རྣམས་བདག་ལ་དབབ་པར་མཛད་དུ་གསོལ་ཞེས་གསོལ་བཏབ་ལན་གསུམ། སེམས་ཀྱི་ཕྱི་ནང་གིས་བསྡུས་པའི་ཆོས་ཐམས་ཅད་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ནམ། མྱང་འདས་ཀྱང་བདེན་པར་མ་གྲུབ་པ་སྒྱུ་མ་ལྟ་བུ་དེ་ཉིད་དུ་ངེས་པར་བྱས་ནས། ཨཱཿཞེས་བརྗོད་པའི་རྐྱེན་གྱིས་རང་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་པ་མཉམ་གཞག་གི་ཕྱག་རྒྱ་མཛད་པའི་སྟེང་ན་པདྨ་དམར་པོ་འདབ་མ་བཅུ་དྲུག་པ་འཛིན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། མཚན་དང་དཔེ་བྱད་ཀྱིས་བརྒྱན་པ། དབུ་སྐྲ་རལ་པའི་ཐོར་ཅོག་ཏུ་བྱས་པ་ལ་དར་སྣ་ཚོགས་ཀྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པའི་སྐུ་ཅན་དུ་གྱུར་པའི་རྐང་འོག་ཏུ་ཡཾ་ལས་རླུང་གི་དཀྱིལ་འཁོར་སྔོ་སྐྱ་རྒྱལ་མཚན་གྱིས་མཚན་པས་སྐུ་ལུས་འདེགས་བཞིན་པ།
དེའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཨཱཿཡིག་དམར་པོ་འོད་འབར་བ་དང་བཅས་པ་གསལ་བཏབ། གཙོ་བོའི་ཐུགས་ཀ་ནས་འོད་ཟེར་ཉི་མ་ལྟ་བུ་འཕྲོས་པས་རྐང་འོག་གི་རླུང་ལ་ཕོག་པས་ལུས་རླུང་གི་དཀྱིལ་འཁོར་གྱི་སྟེང་དུ་འདར་ཡིད་ཡིད་གནས་པའི་ཚེ་གཙོ་བོའི་ཐུགས་ཀ་ནས་འོད་ཟེར་ལྕགས་ཀྱུ་དང་ཞགས་པ་ལྟ་བུ་བསམ་གྱིས་མི་ཁྱབ་པ་འཕྲོས་པས་ཕྱོགས་བཅུའི་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱི་ཐུགས་ཀ་ནས་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མའི་ལྷ་ཚོགས་དཔག་ཏུ་མེད་པ་སྤྱན་དྲངས་ཏེ་སྙིང་ཁར་ཐིམ། མདུན་བསྐྱེད་ཀྱི་དཀྱིལ་འཁོར་ལས་ཀྱང་དེ་འདྲ་བ་བསམ་གྱིས་མི་ཁྱབ་པ་བྱུང་སྟེ་རང་གི་སྙིང་གར་ཐིམ། ཡང་འོད་ཟེར་ཚད་མེད་པ་དུ་མ་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཚད་མེད་གྲངས་མེད་པ་སྤྱན་དྲངས་ཏེ་རང་གི་ལུས་ལ་སིབ་སིབ་ཐིམ་པས་རྒྱུད་བྱིན་གྱིས་བརླབ་པར་གྱུར། ཞེས་དང་། རྡོ་རྗེ་གསོར། དྲིལ་བུ་དྲག་ཏུ་དཀྲོལ་ཞིང་། འདི་ཁྱོད་དམ་ཚིག་རྡོ་རྗེ་སྟེ། ། རྡོ་རྗེ་སེམས་དཔའ་ཞེས་སུ་བརྗོད། ། རྡོ་རྗེ་ཡེ་ཤེས་བླ་ན་མེད། །
དེ་རིང་ཁྱོད་ལ་འབེབས་པར་མཛད། ཚར་གཅིག་ཨོཾ་བཛྲ་ཨ་ཝེ་ཤ་ཡ་ཨཿཨཿཨཿ ཞེས་མང་དུ་བརྗོད་ཅིང་དབབ་བོ། ། དེ་ལྟར་ཡེ་ཤེས་ཕབ་པ། སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ། ཏིཥྛ་བཛྲ་ཞེས་བརྟན་པར་བྱས་ནས། དཀྱིལ་འཁོར་གྱི་ལྷ་ཚོགས་ལ་འདོད་སྣམ་གྱི་སྟེང་ནས་བསྐོར་བ་ལན་གསུམ་གྱི་བར་དུ་བྱས་པར་མོས། ཨོཾ་བྷྲཱུཾ་སྭཱ་ཧཱ། ལན་གསུམ་བརྗོད་ཅིང་མཐར་དཀྱིལ་འཁོར་གྱི་ལྷོ་སྒོར་འཁོད་པར་མོས། དེ་ནས་ལྷག་པའི་ལྷ་དང་ངོ་སྤྲད་པའི་སླད་དུ་དཀྱིལ་འཁོར་གྱི་འཁོར་ལོ་ལ་གསོལ་བ་གདབ་ཅིང་བདེན་པའི་སྟོབས་བརྗོད་པ་ནི།
རྡོར་དྲིལ་འཛིན་པས། ཡང་དག་པ་ཡི་དཀྱིལ་འཁོར་འདིར། ། བདག་གི་སློབ་མ་གཞུག་པ་འདི། ། ལྷ་རྣམས་ཀྱིས་ནི་རིམ་པ་ནི། ། བསོད་ནམས་ཇི་ལྟ་དེ་ལྟར་ཤོག ། འདི་ཡི་དངོས་གྲུབ་ཇི་ལྟར་འགྱུར། ། རིགས་ནི་གང་གི་སྣོད་དུ་འགྱུར། ། བསོད་ནམས་མཐུ་ཡང་ཅི་འདྲ་བར། ། དེ་འདྲ་དཀྱིལ་འཁོར་དུ་གྱུར་ཅིག ། ཞེས་ལན་གསུམ་གྱིས་གསོལ་བ་བཏབ་ནས།
དཀྱིལ་འཁོར་གྱི་ལྷ་ལ་མེ་ཏོག་དོར་བ་ནི་ཐལ་མོ་སྦྱར་བའི་བར་དུ་བཟུང་སྟེ། དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་རྣམས་གསལ་བཏབ་སྟེ། དེ་རྣམས་ལས་འཕྲོས་པའི་འོད་ཟེར་གྱིས་ལུས་ཐམས་ཅད་གང་བས་སྒོ་གསུམ་གྱི་སྡིག་སྒྲིབ་ཐམས་ཅད་བཀྲུས་པར་མོས་ཤིང་། ཨོཾ་ཏིཥྛ་བཛྲ་ཌི་ཌྷོ་མེ་བྷ་ཝ་ཤ་ཤྭ་ཏྭ་མེ་བྷ་ཝ། ཧྲཱི་ད་ཡ་མེ་ཨ་དྡྷི་ཏིཥྛ་སརྦ་སིདྡྷི་མེ་པྲ་ཡཙྪ་ཧ་ཧ་ཧ་ཧ་ཧོཿ ཨཱ་ཁཾ་ཝཱི་ར་ཧཱུྃ་པྲ་ཏཱིཙྪ་ཀུ་སུ་མ་ཨཉྩ་ལི་ནཱ་ཐ་ཧོཿ ཞེས་མེ་ཏོག་ཕུལ། ཨོཾ་པྲ་ཏི་གྲྀཧྞ་ཏྭ་ཨི་མཾ་སཏྭ་མ་ཧཱ་བཱ་ལ།
ཞེས་སྤྱི་བོར་བཅིངས། མིག་གཉིས་སུ་ཨོཾ། སྙིང་གར་ཧཱུྃ། དཔྲལ་བར་རཾ་ཡིག་རྣམས་གསལ་བཏབ། ཨོཾ་དེ་རིང་རྡོ་རྗེ་སེམས་དཔའ་རང་། ། ཁྱོད་ཀྱི་མིག་ནི་འབྱེད་པར་བརྩོན། ། རྡོ་རྗེའི་མིག་ནི་བླ་ན་མེད། ། ཐམས་ཅད་སྤྱན་ནི་འབྱེད་པར་མཛད། ། ཨོཾ་ཛྙཱ་ན་ཙཀྵུ་ཧཱུྃ་ཨཱཿསྭཱ་ཧཱ། མ་རིག་ལིང་ཐོག་དང་མིག་རས་ལྷན་ཅིག་ཏུ་བསལ་ནས།
དཀྱིལ་འཁོར་ལྟ་བར་བསྐུལ་བ་ནི། ད་ནི་དད་པའི་ཤུགས་ཀྱིས་སུ། ། དཀྱིལ་འཁོར་འདི་སྟེ་ཉིད་ལ་ལྟོས། ། ཁྱོད་ནི་སངས་རྒྱས་རིགས་སུ་སྐྱེས། ། ཕྱག་རྒྱ་ལྔ་ཡིས་བྱིན་གྱིས་བརླབས། ། དངོས་གྲུབ་ཀུན་གྱིས་ཕུན་སུམ་ཚོགས། ། དམ་ཚིག་མཆོག་ཏུ་ཁྱེད་འགྱུར་གྱི། ། གསང་སྔགས་རྣམས་ལ་བསྒྲུབ་པར་གྱིས། ཧེ་བཛྲ་པཱ་ཤྱ། བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་ལྷ་སོ་གསུམ་གྱི་རྟེན་དང་བརྟེན་པར་བཅས་པའི་དཀྱིལ་འཁོར་འཁོར་ལོ་མངོན་སུམ་དུ་མཐོང་བ་ཡིན་ནོ། །
བླ་མའི་ཞབས་ལ་ཕྱག་བྱས་པར་བསམས་ཏེ། ཨོཾ་རྡོ་རྗེ་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་གཞུག་གོ ། ཨོཾ་རྣལ་འབྱོར་ཆེན་པོ་ཡི། ། དཀྱིལ་འཁོར་དེ་རིང་བདག་གིས་མཐོང་། ། ཨོཾ་གསང་བའི་དཀྱིལ་འཁོར་ཆེན་པོ་ཡི། ། དཀྱིལ་འཁོར་དུ་ནི་བདག་དབང་བསྐུར། ས་མ་ཡ་ཧོ་ཧོ་ཧོ། ཞེས་བརྗོད། མཎྜལ་གླིང་བཞི་སོགས་གོང་བཞིན་ལ།
དབང་གི་དངོས་གཞིའི་ཆོས་རྣམས་ཞུ་བའི་ཡོན་དུ་སོགས་བྱང་ཆུབ་རྡོ་རྗེ་སོགས་ལན་གསུམ། དཀྱིལ་འཁོར་གྱི་ཤར་ཕྱོགས་སུ་ཁྲུ་དོ་ཙམ་སྤངས་པའི་སར་དབང་སྟེགས་ཀྱི་དཀྱིལ་འཁོར་གྲུ་བཞི་པ་སྒོ་གཅིག་ནུབ་ཏུ་བསྟན་པ། དཀར་དམར་ནག་པའི་རྭ་བ་རིམ་པ་གསུམ་དང་ལྡན་པའི་ནང་དུ་ལྷ་རྣམས་རིམ་པ་གཉིས་དང་ལྡན་པའི་དབུས་སུ་མཚན་མ་དང་བྲལ་བ་ཕྱོགས་ཀྱི་འདབ་མ་ལ་ཤར་དུ་འཁོར་ལོ། ། ལྷོར་རིན་ཆེན། ནུབ་ཏུ་པདྨ། བྱང་དུ་རལ་གྲི་རྣམས་ཀྱིས་མཚན་པ། སྣམ་བུ་ལ་བུམ་པ་ལ་སོགས་པ་བཀོད་པའི་དབུས་སུ་ཤིང་སྟན་ཟླ་བའི་དཀྱིལ་འཁོར་གྱི་སྟེང་དུ། རང་ཉིད་བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་ནས། ན་བཟའ་ཅན་དུ་གསལ་བའི་སྟེང་དུ་བླ་བྲེ། གཡས་སུ་གདུགས་དཀར་པོ་གསེར་གྱི་ཡུ་བ་ཅན།
གཡོན་དུ་རྒྱལ་མཚན། མཐའ་སྐོར་ཀུན་ཏུ་དུང་དང་འཕན་དང་མེ་ཏོག་གི་ཕྲེང་བ་ལ་སོགས་པ་མཆོད་པའི་རྣམ་གྲངས་བསམ་གྱིས་མི་ཁྱབ་པས་བསྐོར་བ་གཙོ་མོའི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་དབང་གི་ལྷ་རིགས་ལྔ་འཁོར་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ཏེ། ཨོཾ་ཨཱཿཧྲཱིཿཔྲ་ཝ་ར་སརྐ་ར་ཨརྒྷཾ་པྲ་ཏཱིཙྪ་ཧཱུྃ་ཕཊ་སྭཱ་ཧཱ། ཨོཾ་བཛྲ་པུཥྤེ་ནས་ཤཔྟ་ཨཱ་ཧཱུྃ་ཞེས་ཕྱག་རྒྱ་དང་བཅས་པས་མཆོད་ནས། རྡོ་རྗེ་དྲིལ་བུ་འཛིན་པས། རྡོ་རྗེ་ཅན་གྱི་སངས་རྒྱས་ལས། ། འགྲོ་བ་སྐྱོབ་པའི་ཆེད་དུ་དབང་། ། ཡོན་ཏན་འབྱུང་གནས་ཇི་ལྟར་བསྩལ། ། དེ་ལྟར་འདི་ལ་གནང་བར་ཞུ།
ལན་གཅིག་ཐུགས་ཀ་ནས་བྱེ་བའི་གཙོ་མོ་ཕྱག་གཉིས་པ་ཞིག་བྱོན་ཏེ། སྦྱོང་བ་མཛད་པར་བསམ་སྟེ། སྦྱོང་ཆས་བསམ་པ་ལ་ལས་བུམ་གྱི་ཆུ་གཏོར། ཨོཾ་བཛྲ་ཨ་མྲྀ་ཏ་སོགས་བརྗོད། བདག་གིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་དང་དབང་ལེན་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་འདྲེན་ཐམས་ཅད་ཡུངས་ཀར་གྱིས་སྦྱངས། ཨོཾ་སརྦ་པ་པཱཾ་ད་ཧ་ན་བཛྲ་ཡ་བཛྲ་སཏྭ་སྱ་སརྦ་པཱ་པཾ་ད་ཧ་ན་སྭཱ་ཧཱ། གཡས་སུ་བསྐོར། ཡང་ཨོཾ་སརྦ་སོགས་གཡོན་དུ་བསྐོར། ཨོཾ་སརྦ་སོགས་གཉིས་ཀས་གཡས་སུ་བསྐོར་ཞིང་མེ་དང་ཆུ་ནང་དུ་དོར་རོ། ། དེ་བཞིན་དུ་ཆུས་སྦྱངས།
ཨོཾ་ཧཱུྃ་ཌ་ཌི་ཏ་ཕཊ། ཅེས་ཆུ་ནང་དུ་མེ་ཅུང་ཟད་བླུག་གོ ། ཁམ་ཕོར་དཀར་པོ་སོ་མ་བཏང་བས་སྦྱངས། ཨོཾ་སརྦ་སཾ་ཤོ་དྷ་ནི་སྭཱ་ཧཱ། བ་ལྕེའི་ཆངས་བུ་དང་། དུར་བའི་མྱུ་གུས་སྦྱངས། ཨོཾ་སརྦ་མ་ལ་ཨ་ཝ་ར་ཎ་བི་ཤོ་དྷ་ནི་སྭཱ་ཧཱ། ཟན་ཆང་དང་ཏིང་ལོ་མེ་འབར་བཞིན་པས་སྦྱངས། ཨོཾ་པུཎྱེ་ཛྙཱ་ན་དྷ་རེ་སཾ་བྷོདྡྷ་ཀ་ཡེ་སྭཱ་ཧཱ། བསངས་རས་དཀར་པོས་སྦྱང་བར་མོས།
ཨོཾ་སརྦ་སཾ་ཤོ་དྷ་ནི་སྭཱ་ཧཱ། རྫས་དྲུག་པོ་འདི་དབང་པོ་དྲུག་གི་གླུད་དུ་ཁྱེར་ལ་སའི་ཕྱོགས་འདིར་མ་གནས་པར་གཞན་དུ་སོང་ཞིག རྡོ་རྗེ་གསོར་ཞིང་དྲིལ་བུ་དྲག་ཏུ་དཀྲོལ། ཨོཾ་བྷྲཱུཾ་སྭཱ་ཧཱ། ཞེས་དང་ལས་སྔགས་བརྗོད་ཅིང་ཕྱིར་དོར་བར་མོས། དེ་ནས་ཉེ་རེག་བྱ་བའི་དོན་དུ་ཙོག་པུར་འདུག་པའི་པུས་མོ་གཉིས་ཀྱི་བར་དུ་ཁྱོར་མོས་ཆུ་བཟུང་། གཡས་པའི་གུང་སྲིན་གྱིས་ཆུ་བླངས་ཏེ་ཁའི་ཟེའུ་འབྲུ་ལ་སོགས་པའི་གནས་རྣམས་སུ་ཉེ་རེག་བྱས་པས་འབགས་པ་དང་མ་དག་པའི་དྲི་མ་སྦྱང་བར་མོས་ནས། ཁའི་ཟེའུ་འབྲུ་ལ་ལན་གསུམ། མིག་གཉིས། རྣ་བ་གཉིས།
སྣ་བུག་གཉིས། མཆུ་གཉིས། ལག་པའི་མཁྲིག་མ་གཉིས། མགོ་བོའི་སྟེང་། ལྟོ་བ་ལ་བྱབས་པའི་ཚུལ་བྱ། མཐར་ཁ་བཤལ་ནས་གཡོན་ཕྱོགས་ནས་ཕྱིར་འཕོ་སྟེ་གཡས་པའི་ཁུ་ཚུར་གྱིས་རྒྱབ་ཀྱི་ཁའི་གཤེར་རྣམས་གཡས་དང་གཡོན་གྱིས་ཕྱི་ཚུལ་བྱ་སྐབས། ཨོཾ་སརྦ་སཾ་ཤོ་དྷ་ནི་སྭཱ་ཧཱ། ཞེས་མང་དུ་བརྗོད་སོ་སོའི་ཕྱག་རྒྱ་བྱས་ལ། ཨོཾ་བཛྲ་གནྡྷེ་ཧཱུྃ། ཨོཾ་བཛྲ་པུཥྤེ་ཧཱུྃ།
ཨོཾ་ཧྲཱིཿཔྲ་ཝ་ར་སརྐ་ར་ཨརྒྷཾ་པྲ་ཏཱིཙྪ་ཡེ་སྭཱ་ཧཱ། ཨོཾ་བཛྲ་དཱི་པཾ་ཧཱུྃ་ཧཱུྃ། ཞེས་ཧཱུྃ་རྗེས་མར་སྤོས་རྒྱ། ལས་བུམ་གྱི་ཆུ་གཏོར་ཏེ། ཨོཾ་བཛྲ་ཨ་མྲྀ་ཏས་བསངས། སྭ་བྷཱ་ཝས་སྦྱངས། བདག་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་གླང་པོས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་ཟེར་དཔག་ཏུ་མེད་པ་འཕྲོས་པས་འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་བདག་དང་དབང་རྫས་རྣམ་རྒྱལ་བུམ་པའི་ཆུ་གཉིས་ཀ་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ།
གཡས་རྡོ་རྗེ་དང་བཅས་པའི་ས་གནོན་དང་། གཡོན་མཉམ་གཞག་གི་ཕྱག་རྒྱ་མཛད་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། མཚན་དང་དཔེ་བྱད་ཀྱིས་བརྒྱན་པ། དབུ་སྐྲ་རལ་པའི་ཐོར་ཅོག་ཏུ་བྱས་པ། དར་སྣ་ཚོགས་ཀྱི་ན་བཟའ་དང་། རིན་པོ་ཆེའི་རྒྱན་གྱིས་བརྒྱན་པའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མི་བསྐྱོད་པའི་རྣམ་པར་ཨོཾ་བཛྲ་ས་མཱ་ཛཿ
ཞེས་པས་སྤྱན་དྲངས། ཛཿཧཱུྃ་བཾ་ཧོཿ ལན་གཉིས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དབང་རྫས་ཀྱིས་ལྷའི་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། དབང་རྫས་ཀྱི་མི་བསྐྱོད་པ་ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། དབང་བསྐུར་བའི་སླད་དུ་ནམ་མཁར་བཞུགས་པའི་དབང་གི་ལྷ་ལ་གསོལ་བ་འདེབས་པ།
དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་བསྩལ་དུ་གསོལ། ཞེས་གསོལ་བ་བཏབ་པས་ནམ་མཁར་བཞུགས་པའི་དབང་གི་ལྷ་རྣམས་དང་། དེ་བཞིན་གཤེགས་པ་རྣམས་ཀྱི་རྒྱུད་བྱིན་གྱིས་བརླབས་ཏེ་དབང་བསྐུར་བའི་ཏིང་ངེ་འཛིན་ལ་མཉམ་པར་བཞག སྤྱན་མ་ལ་སོགས་པ་རྣམས་ཀྱིས་བདུད་རྩིས་གང་བའི་བུམ་པས་དབང་བསྐུར། བྱང་ཆུབ་སེམས་དཔའ་རྣམས་ཀྱིས་བཀྲ་ཤིས་བརྗོད། ཁྲོ་བོ་ཁྲོ་མོ་རྣམས་ཀྱིས་བགེགས་བསྐྲད། ལྷ་མོ་རྣམས་ཀྱིས་མཆོད་པ་འབུལ་བ་དང་བཅས་པའི་མེ་ཏོག་གི་ཆར་ཕབ་ཅིང་། བཀྲ་ཤིས་ཀྱིས་མངའ་གསོལ་བར་གྱུར། ཅེས་དང་། བུམ་པ་བཏེགས་ཏེ།
རྡོར་དྲིལ་འཛིན་པས། མེ་ཏོག་གཏོར་ཞིང་། བཀྲ་ཤིས་གང་ཞིག་སེམས་ཅན་ཀུན་གྱི་སྙིང་ལ་གནས། ། ཀུན་གྱི་བདག་ཉིད་དམ་པའི་རིགས་རྣམས་ཀུན་གྱི་རྗེ། ། མ་ལུས་སེམས་ཅན་སྐྱོང་བྱེད་བདེ་བ་ཆེན་པོ་ཉིད། ། བཀྲ་ཤིས་ཀྱིས་ནི་དེ་རིང་ཁྱེད་ལ་དབང་རབ་བསྐུར། ཞེས་པ་དང་། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། ཞེས་པའི་ཚིགས་བཅད་གསུམ་བརྗོད། གཡས་རྡོ་རྗེ་དང་བཅས་པས་བུམ་པ་བཟུང་།
གཡོན་དྲིལ་བུ་དཀྲོལ་ཞིང་། ཨོཾ་མ་ཧཱ་སུ་ཥ་བཛྲ་སཏྭ་ཨ་བྷི་ཥེ་ཀ་ཎ་སཏྭཾ་ཨ་བྷི་ཥིཉྩ་མཾ་སརྦ་ཏ་ཐཱ་ག་ཏ་ཨ་དྷི་པ་ཏི་ཏྭེ་ནོ་པ། ཌྀ་ཌྷོ་མེ་བྷ་ཝ། ཞེས་དང་། དབང་བསྐུར་རྡོ་རྗེ་ཆེན་པོ་ནི། ། ཁམས་གསུམ་ཀུན་གྱིས་ཕྱག་བྱས་པ། ། སངས་རྒྱས་ཀུན་གྱི་གསང་གསུམ་གྱི། ། གནས་ལས་བྱུང་བ་སྦྱིན་པར་བྱ། ། ཨོཾ་བཛྲ་ཨུ་ད་ཀ་ཨ་བྷི་ཥིཉྩ་ཧཱུྃ། སུ་ར་ཏ་སཏྭཾ་ཨ་ཧཾ།
ཞེས་སྤྱི་བོར་བུམ་པ་བཞག་མཐར་བུམ་ཆུ་འཐུང་། ཞེས་གསུངས་ཤིང་། དབང་བསྐུར། སྐུ་གང་། དྲི་མ་དག རྒྱུད་ལ་བདེ་ཆེན་ཡེ་ཤེས་མངོན་སུམ་དུ་བྱས། ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། ཨོཾ་བཛྲ་ཨཀྵོ་བྷྱཿ ས་པ་རི་ཝཱ་ར་ཨོཾ་བཛྲ་པུཥྤེ་ནས་ནཻ་ཝིདྱ་ཨཱཿཧཱུྃ་གིས་མཆོད་ནས། མི་བསྐྱོད་པ་ཆུའི་དབང་བསྐུར་བ་ཐོབ་པ་ཡིན་ནོ། །
དེའི་འོག་མ་བཞི་ལ་རིགས་འགྲེ་ཤེས་པར་བྱའོ། ། རིན་ཆེན་འབྱུང་ལྡན་ཅོད་པན་གྱི་དབང་བསྐུར་བའི་སླད་དུ་སོགས་ནས། རྟ་མཆོག་གིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཏྲཱཾ་ལས་རིན་པོ་ཆེ་ཆ་དགུ་པའི་ལྟེ་བར་ཏྲཱཾ་གིས་ཞེས་པ་ནས་གཉིས་ཀའང་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་པ། གཡས་རིན་པོ་ཆེ་ཆ་དགུ་པ་དང་བཅས་པས་མཆོག་སྦྱིན། གཡོན་མཉམ་གཞག་གི་སོགས་ནས་རིན་ཆེན་འབྱུང་ལྡན་ཞེས་པ་ནས། རིན་ཆེན་འབྱུང་ལྡན་ཞུ་བ་ལས་བྱུང་བའི་དབང་རྫས་ཅོད་པན་དུ་གྱུར་པར་མོས་དབང་བསྐུར་བའི་སླད་དུ་ཞེས་པ་ནས། བསྩལ་དུ་གསོལ། ཞེས་གསོལ་བ་བཏབ་ནས་ནམ་མཁར་བཞུགས་པའི་དབང་གི་ལྷ་རྣམས་ཀྱིས་རིན་ཆེན་འབྱུང་ལྡན་གྱི་རང་བཞིན་གྱི་ཅོད་པན་རེ་ཐོགས་ཏེ། སྤྱི་བོ་ལ་སོགས་པའི་གནས་ལྔར་གཏུགས་ཏེ་དབང་བསྐུར་བར་མོས། རལ་པའི་ཐོར་གཙུག་གིས་བརྒྱན་པའི་རིན་པོ་ཆེའི་དབུ་རྒྱན་དང་།
དར་དཔྱངས་ཅོད་པན་དག་གི་དབང་། ། དེ་རིང་ཁྱོད་ལ་དབང་བསྐུར་བྱ། ། ཨོཾ་བཛྲ་རཏྣ་མུ་ཀུ་ཏྲ་ཨ་བྷི་ཥིཉྩ་མི། ཚར་གཅིག ཨོཾ་བཛྲ་དྷ་ཏཱི་ཤྭ་རི་ཨ་བྷི་ཥིཉྩ་ཧཱུྃ། སྤྱི་བོ། ཨོཾ་སརྦ་ཏ་ཐཱ་ག་ཏ་སཏྭ་བཛྲི་ཨ་བྷི་ཥིཉྩ་བྷྲཱུཾ། དཔྲལ་བ། ཨོཾ་རཏྣ་བཛྲི་ཨ་བྷི་ཥིཉྩ་ཨཱཿ རྣ་ལྟག་གཡས།
ཨོཾ་དྷརྨཱ་བཛྲི་ཨ་བྷི་ཥིཉྩ་ཧྲཱིཿ ལྟག་པ། ཨོཾ་ཀརྨ་བཛྲི་ཨ་བྷི་ཥིཉྩ་ཏྲཱཾ། རྣ་ལྟག་གཡོན་རྣམས་སུ་དབུ་རྒྱན་རེག་རྗེས་གྱོན། ཁ་དོག་ལྔ་པའི་དར་དཔྱངས། ཨོཾ་ཧཱུྃ་ཏྲཱཾ་ཧྲཱིཿཨཱཿ ཨོཾ་བཛྲ་རུ་ཥྱ་ཧོཿ ཞེས་དབང་བསྐུར་ནས། དེ་ཉིད་བརྟན་པའི་ཡན་ལག་ཏུ་བུམ་པའི་ཆུས་དབང་བསྐུར་བར་མོས། ཨོཾ་བཛྲ་ཨུ་ད་ཀ་སོགས་ནས།
རིན་ཆེན་འབྱུང་ལྡན་གྱིས་དབུ་བརྒྱན་པར་མོས། ཨོཾ་རཏྣ་སཾ་བྷ་ཝ་ས་པ་རི་ཝཱ་ར་ཨོཾ་བཛྲ་པུཥྤེ་ནས། ནཻ་ཝི་དྱ་ཨཱཿཧཱུྃ། ཞེས་པས་མཆོད་རིན་ཆེན་འབྱུང་ལྡན་ཅོད་པན་གྱི་དབང་ཐོབ་པ་ཡིན་ནོ། ། འོད་དཔག་མེད་རྡོ་རྗེའི་དབང་བསྐུར་བའི་ཞེས་པ་ནས། རྨ་བྱས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿལས་པདྨ་འདབ་མ་བཅུ་དྲུག་པའི་ལྟེ་བར་ཧྲཱིཿཡིས་མཚན་པ་ལས་ཞེས་པ་ནས། གཉིས་ཀའང་འོད་དཔག་མེད་སྐུ་མདོག་དམར་པོ་ཞལ་གཅིག་ཕྱག་གཉིས་པ་མཉམ་གཞག་གི་ཕྱག་རྒྱ་མཛད་པའི་སྟེང་ན་པདྨ་དམར་པོ་འདབ་མ་བཅུ་དྲུག་འཛིན་པ། ཞེས་པ་ནས། གསོལ་བ་བཏབ་ནས་ནམ་མཁར་བཞུགས་པའི་ཞེས་པ་ནས་རྡོ་རྗེ་རེ་ཐོགས་ནས་སྙིང་མགྲིན་སྤྱི་བོ་རྣམས་སུ་གཏུགས་ཏེ་མཐར་གཡས་སུ་བྱིན་ཏེ། སངས་རྒྱས་ཀུན་གྱི་རྡོ་རྗེའི་དབང་། །
དེ་རིང་ཁྱོད་ལ་བསྐུར་བར་བྱ། ། འདི་དེ་སངས་རྒྱས་ཐམས་ཅད་ཉིད། ། རབ་ཏུ་གྲུབ་ཕྱིར་རྡོ་རྗེ་ཟུང་། ཨོཾ་མ་ཧཱ་སུ་ཁཾ་བཛྲ་ཧཱུྃ། ཞེས་དབང་བསྐུར་ནས། དེ་ཉིད་བརྟན་པའི་ཡན་ལག་ཏུ་སོགས་ནས་མོས། ཨོཾ་ཨཱ་མྲྀ་ཏ་བྷ་ཝ་ས་པཱ་རི་ཝཱ་ར་སོགས་ནས། འོད་དཔག་མེད་རྡོ་རྗེའི་དབང་ཐོབ་པ་ཡིན་ནོ། ། དོན་ཡོད་གྲུབ་པ་དྲིལ་བུའི་དབང་སོགས་ནས། ནམ་མཁའ་ལྡིང་གིས་བཏེགས་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཨཱཿལས་སྣ་ཚོགས་རྡོ་རྗེ་རྩེ་མོ་བཅུ་གཉིས་པའི་ལྟེ་བར་ཨཱཿཡིས་མཚན་པ་སོགས་ནས།
དོན་ཡོད་གྲུབ་པ་སྐུ་མདོག་ལྗང་གུ་ཞལ་གཅིག་ཕྱག་གཉིས་པ། གཡས་སྣ་ཚོགས་རྡོ་རྗེ་རྩེ་མོ་བཅུ་གཉིས་པ་དང་བཅས་པའི་སྐྱབས་སྦྱིན། ཞེས་པ་ནས། གཡོན་དུ་བྱིན་ཏེ། ཆོས་ཀྱི་དྲིལ་བུ་བླ་ན་མེད། ། སྟོང་ཉིད་ཡེ་ཤེས་སྒྲ་སྒྲོགས་པས། ། ཐམས་ཅད་སྟོང་ཉིད་དོན་སྟོན་པ། ། དྲིལ་བུའི་དབང་བསྐུར་སྦྱིན་པར་བྱ། ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་མི་ཏིཥྛ་བཛྲ་ས་མཱ་ཡ་སཏྭཾ། ཞེས་དབང་བསྐུར་ནས་སྔར་གྱི་རྡོར་དྲིལ་ལྷན་ཅིག་ཐུགས་ཀར་བསྣོལ་ནས་རྡོ་རྗེ་འཆང་གི་ང་རྒྱལ་གྱིས་ལུས་ཀྱི་ནང་ཐམས་ཅད་བྱང་ཆུབ་སེམས་ཀྱིས་གང་བར་མོས།
ཨོཾ་བཛྲ་གྷནྜེ་ཨཱཿཨཱཿ བཅོམ་ལྡན་གཟུང་ངོ་བདག་ལ་ནི། ། ཡང་དག་ཉེ་བར་གྱུར་པར་མཛོད། ། ཚར་གཅིག་གིས་ང་རྒྱལ་བཟུང་ནས། དེ་ཉིད་བརྟན་པའི་སོགས་ནས། ཨོཾ་ཨ་མོ་གྷ་སིདྡྷི་ས་པཱ་རི་ཝཱ་ར་སོགས་ནས། དོན་ཡོད་གྲུབ་པ་དྲིལ་བུའི་དབང་ཐོབ་པ་ཡིན་ནོ། ། རྣམ་སྣང་མིང་གི་དབང་བསྐུར་བའི་སོགས་ནས། སེང་གེས་བཏེགས་པའི་སོགས་ནས། ཨོཾ་འཁོར་ལོ་རྩིབས་བཅུ་གཉིས་པའི་ལྟེ་བར་ཨོཾ་གྱིས་མཚན་པ་སོགས་ནས།
གྱུར་པ་ལས་རང་ཉིད་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་པ་བྱང་ཆུབ་མཆོག་གི་ཕྱག་རྒྱ་མཛད་པའི་རྩེ་མོར་འཁོར་ལོ་རྩིབས་བཅུ་གཉིས་པ་བསྣམས་སོགས་ནས། ཛཿཧཱུྃ་བཾ་ཧོཿ དབང་བསྐུར་བའི་སླད་དུ་ནམ་མཁར་སོགས་ནས་མོས་རྡོར་དྲིལ་སྤྱི་བོར་དཀྲོལ་ཏེ། རྡོ་རྗེ་མིང་གིས་དབང་བསྐུར་བས། ། དེང་ནས་བྱང་ཆུབ་སྙིང་པོའི་བར། ། ཅིས་ཀྱང་མི་ཤིགས་མི་གཡོ་བའི། ། མིང་གི་དབང་ནི་ཁྱོད་ཀྱིས་ལོངས། ། ཨོཾ་བཛྲ་སཏྭ་སཏྭཾ་ཨ་བྷི་ཥིཉྩ་མི་བཛྲ་ན་མ་ཨ་བྷི་ཥེ་ཀ་ཏ་ཀྱེ། དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། དེ་ཉིད་བརྟན་པའི་ཡན་ལག་ཏུ་བུམ་པའི་ཆུ་སོགས།
ཨོཾ་བཻ་རོ་ཙ་ན་ས་པ་རི་ཝཱ་ར་སོགས་རྣམ་པར་སྣང་མཛད་མིང་གི་དབང་ཐོབ་པ་ཡིན་ནོ། ། དེ་ལྟར་ན་མེ་ཏོག་གི་ཕྲེང་བའི་དབང་ལ་སོགས་པ་ཐོབ་པ་སྤང་བྱ་ཞེ་སྡང་ལ་སོགས་པའི་ཉོན་མོངས་ལྔ་འཁོར་དང་བཅས་པ་སྤང་ཞིང་། གཉེན་པོ་ཡེ་ཤེས་ལྔ་ལ་སོགས་པ་སངས་རྒྱས་ཀྱི་ཡོན་ཏན་ཐོབ་པར་འགྱུར་བ་ཡིན་ནོ། ། ནམ་མཁར་བཞུགས་པའི་དབང་གི་ལྷ་རྣམས་ཀྱང་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། བྱ་བ་དང་སྤྱོད་པའི་རྒྱུད་ནས་བཤད་པའི་དབང་བསྐུར་བ་དང་། རྒྱུད་འཆད་པ་ལ་སོགས་པའི་སྒོ་ནས་གཞན་དོན་སྒྲུབ་པའི་ཐེག་པའི་རྒྱུད་སྡེ་རང་ལུགས་ཀྱི་རྡོ་རྗེ་སློབ་དཔོན་དུ་གྱུར་པ་ཡིན་པས་དེ་ཉིད་ལ་དཀྱིལ་འཁོར་གྱི་འཁོར་ལོ་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་རྣམས་ཀྱིས་མགྲིན་གཅིག་ཏུ་ཁམས་གསུམ་ཆོས་ཀྱི་རྒྱལ་པོ་ཆེན་པོར་རབ་ཏུ་གནས་པར་བྱས། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་བརྗོད་ཅིང་མེ་ཏོག་གཏོར་ཏེ་དབུ་རྒྱན་སོགས་བསྡུའོ། ། མཎྜལ་གླིང་བཞི་སོགས་ནས་སྔགས་ཀྱི་བཟླས་ལུང་ཞུ་བའི་ཡོན་དུ་སོགས།
སྔགས་ཀྱི་དབང་བསྐུར་ཡེ་ཤེས་མཆོག ། དངོས་གྲུབ་སྟེར་བ་བདག་ལ་སྩོལ། ། ཞེས་ལན་གསུམ་གྱིས་གསོལ་བ་བཏབ། བཅོམ་ལྡན་འདས་མ་རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མར་གསལ་བའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་ཡིག་སྔགས་ཕྲེང་དང་བཅས་པ་ཐུགས་ཀའི་ས་བོན་སྔགས་ཕྲེང་དང་བཅས་པ་ལས་སྔགས་ཀྱི་ཕྲེང་བ་མར་མེ་གཅིག་ལས་གཉིས་མཆེད་ཀྱི་ཚུལ་དུ་བྱུང་སྟེ་ཞལ་ནས་ཐོན་རང་གི་ཞལ་དུ་ཞུགས། ཐུགས་ཀའི་ས་བོན་གྱི་མཐར་གཡས་བསྐོར་དུ་འཁོད། ཅེས་དང་། གཟུངས་རིང་ཐུང་རྣམས་ལན་གསུམ་བརྗོད། མེ་ཏོག་གཏོར་ལ། བཅོམ་ལྡན་བདག་ལ་བསྩལ་ལགས་ཀྱི། ། བདག་ལ་བསྒོ་བར་མཛད་དུ་གསོལ། །
སྔགས་ཀྱི་དངོས་གྲུབ་བསྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། ། ལན་གསུམ། བཅོམ་ལྡན་འདི་ལ་བསྩལ་ལགས་ཀྱིས། ། འདི་ལ་བསྒོ་བར་མཛད་དུ་གསོལ། ། ཨོཾ་བྷྲཱུཾ་སྭཱ་ཧཱ། ཞེས་མིག་ཐུར་བྱིན་བརླབས། གཡོན་པར་བུ་འཛིན་ཚུལ། གཡས་རྡོ་རྗེས་མིག་འབྱེད་ཚུལ་བྱས་ལ། ཐུར་ལྡན་སྨན་པའི་རྒྱལ་པོ་ཡིས། །
ཇི་ལྟར་འཇིག་རྟེན་རབ་རིབ་བསལ། ། རྒྱལ་བ་རྣམས་ཀྱིས་བུ་ཁྱོད་ཀྱི། ། མི་ཤེས་པ་ཡི་རབ་རིབ་བསལ། ། ཨོཾ་བཛྲ་ནཻ་ཏྲ་ཨ་པ་ཧ་ར་པ་ཏྲ་ལཾ་ཧྲཱིཿཔྲཾ། ཨ་ལས་སྐྱེས་པའི་མེ་ལོང་བསྟན་ཏེ། ཆོས་རྣམས་གཟུགས་བརྙན་ལྟ་བུ་སྟེ། ། གསལ་ཞིང་དག་ལ་རྙོག་པ་མེད། ། གཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཡང་དག་འབྱུང་། ། རྡོ་རྗེ་སེམས་དཔའ་མེ་ལོང་བཞིན། །
དེར་ནི་གསལ་དག་རྙོགས་པ་མེད། ། སངས་རྒྱས་ཀུན་བདག་རང་བཞིན་ནི། ། བུ་ཁྱོད་ཀྱི་ནི་སྙིང་ལ་ཞུགས། ། རང་བཞིན་མེད་ཅིང་གནས་མེད་པར། ། ཆོས་རྣམས་དེ་ལྟར་ཤེས་ནས་ཁྱོད། ། སེམས་ཅན་དོན་ནི་མཉམ་མེད་བྱོས། ། སྐྱོབ་པ་རྣམས་ཀྱི་སྲས་སུ་སྐྱེ། ། གང་ཡང་རིགས་ཐམས་ཅད་དང་དཀྱིལ་འཁོར་ཐམས་ཅད་ཀྱི་བདག་པོ་བྱང་ཆུབ་ཀྱི་སེམས་ནི་ཀུན་ཏུ་འགྲོ་བ་ཤེས་པར་གྱིས་ཤིག ཧོ་ལས་སྐྱེས་པའི་མདའ་གཞུ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་སཏྭཾ།
ཞེས་པས་བྱིན་ཕྱོགས་བཞི་སྟེང་འོག་ཏུ་མདའ་འཕེན་ཚུལ་བྱས་ལ། དེ་བཞིན་གཤེགས་པ་ཐམས་ཅད་དང་རྗེས་སུ་ཆགས་པར་བྱའོ། ། ཨོཾ་བཛྲ་ཨ་མྲྀ་ཏས་བསངས་ཨོཾ་སྭ་བྷཱ་ཝས་སྦྱངས། སྟོང་པར་གྱུར། སྟོང་པའི་ངང་ལས་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་ཞེས་པ་ནས་རྡོ་རྗེ་སེམས་དཔའ་སྐུ་མདོག་དཀར་པོ་ཞལ་གཅིག་ཕྱག་གཉིས་གཡས་རྡོ་རྗེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། མཚན་དང་དཔེ་བྱད་སོགས་ནས་རྡོ་རྗེ་སེམས་དཔའི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། རྡོར་དྲིལ་གསོར་ཞིང་།
འདི་དེ་སངས་རྒྱས་ཐམས་ཅད་ཉིད། ། རྡོ་རྗེ་སེམས་དཔའ་ཕྱག་ན་གནས། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཁྱེད་ཀྱིས་ཀྱང་ནི་རྟག་ཏུ་བཟུང་། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མཱ་ཡ་ཏིཥྛ་ཨེ་ཥ་སཏྭཾ་དྷཱ་ར་ཡཱ་མི། བཛྲ་སཏྭ་ཧི་ཧི་ཧི་ཧི་ཧི་ཧཱུྃ། ཞེས་བྱིན་པའི་རྡོ་རྗེ་དེ་སྤྱི་བོར་བཟུང་། དེང་ཕྱིན་ཆད་ཐ་མལ་པའི་ལུས་ངག་ཡིད་གསུམ་གྱི་སྤྱོད་པ་ཐུལ་ལ་རྡོ་རྗེ་སེམས་དཔའི་སྐུ་གསུང་ཐུགས་ཀྱི་རང་བཞིན་ལ་གནས་པར་གྱིས་ཤིག ལུང་བསྟན་པ་ནི། གཡོན་པས་ཆོས་གོས་སྣམ་སྦྱར་གྱི་གྲྭ་རི་དྭགས་བག་ཕེབས་པའི་རྣ་བ་ལྟར་དང་།
གཡས་མཆོག་སྦྱིན་གྱི་ཕྱག་རྒྱ་བྱས། འདིར་ནི་ཁྱོད་ལ་ངས་ལུང་བསྟན། ། རྡོ་རྗེ་སེམས་དཔའ་དེ་བཞིན་གཤེགས། ། སྲིད་པ་ཤིན་ཏུ་དག་པས་ན། ། སྲིད་པའི་ངན་འགྲོ་རྣམས་ལས་བཏོན། ། ཀྱེ་དཔལ་ཆེ་གེ་མོ་ཞེས་བྱ་བའི་དེ་བཞིན་གཤེགས་པའོ། ། སིདྡྷི་ས་མ་ཡ་སཏྭཾ་བྷཱུརྦྷཱུ་བ་སྭཱ་ཧཱ། གང་ལ་ངས་ལུང་བསྟན་པ་འདི་ལ་བླ་མ་དང་དཀྱིལ་འཁོར་གྱི་ལྷ་ཚོགས་ཐམས་ཅད་ཀྱིས་མགྲིན་གཅིག་ཏུ་ལུང་སྟོན་པར་མཛད་དེ་སྔགས་འདི་དང་ཕྱག་རྒྱ་འདིའི་མཐུ་ཡིན་ནོ། ། ཨོཾ་བཛྲ་ཧེ་ཏུ་མཾ། ཞེས་རྐང་འོག་ཏུ་འཁོར་ལོ།
ཨོཾ་བཛྲ་བྷ་ག་རཾ། ཞེས་ལག་གཡས་སུ་དུང་། ཨོཾ་བཛྲ་གྷནྜེ་ཨཱཿ ཞེས་གཡོན་དུ་དྲིལ་བུ། ཨ། ལག་གཉིས་བར་དུ་པུ་སྟི་བྱིན་པར་བསམས་ལ། ཐམས་ཅད་ནམ་མཁའི་མཚན་ཉིད་དེ། ། ནམ་མཁའ་ལ་ཡང་མཚན་ཉིད་མེད། ། ནམ་མཁའ་དང་ནི་མཉམ་སྦྱོར་བ། ། ཀུན་མཆོག་མཉམ་པ་ཉིད་དུ་གསལ། །
དེང་ནས་བརྩམས་ཏེ་སེམས་བསྐྱེད་པ། ། ཙམ་གྱི་ཆོས་ཀྱི་འཁོར་ལོ་བསྐོར། ། དེ་རིང་ཕན་ཆད་འཇིག་རྟེན་ལ། ། ཆོས་ཀྱི་དུང་ནི་བླ་མེད་པ། ། ཀུན་ནས་ཡོངས་སུ་བཀང་ནས་ནི། ། ཆོས་ཀྱི་འཁོར་ལོ་བསྐོར་བར་གྱིས། ཞེས་པ་ནི། ཆོས་བཤད་པའི་རྗེས་སུ་གནང་བ་ཡིན། རིགས་ལྔའི་སྤྲུལ་བཤད་ཀྱི་རྗེས་སུ་གནང་བ་ནི། རིགས་ལྔ་སོ་སོའི་ང་རྒྱལ་དང་ལྡན་པས་ཕྱག་རྒྱ་རྣམས་བྱས་ལ།
སེམས་ཅན་ཀུན་ལ་ཕན་པའི་ཕྱིར། ། འཇིག་རྟེན་ཀུན་ལ་ཐམས་ཅད་དུ། ། ཇི་ལྟར་སྣ་ཚོགས་འདུལ་གྱུར་པའི། ། ཆོས་ཀྱི་འཁོར་ལོ་རབ་ཏུ་བསྐོར། ། དེ་བཞིན་ཆོས་ཀྱི་གནས་སུ། རྡོ་རྗེ༞ རིན་ཆེན༞ པདྨ༞ སྣ་ཚོགས་ཞེས་པ་ཁ་སྤོ་ཞིང་། དེ་ལྟར་སེམས་ཅན་ཐམས་ཅད་ལ་ཆོས་ཀྱི་འཁོར་ལོ་ལ་སོགས་པ་རྣམས་བསྐོར་ལ་སེམས་ཅན་ཐམས་ཅད་ལ་ཆོས་ཀྱི་དུང་བུས་སྒྲ་སྒྲོགས་བཤད་པ་གྱིས་ཤིག རིན་ཆེན་སྣ་བདུན་གྱི་རྗེས་སུ་གནང་བ་ནི། མ་འོངས་པ་ན་ཐུབ་པའི་དབང་པོ་ཡི། ། གོ་འཕང་ཐོབ་ཕྱིར་འཇིག་རྟེན་འཇིག་རྟེན་ལས། །
འདས་པའི་དབང་ཕྱུག་བླ་མེད་ཐོབ་ཕྱིར་དུ། ། རིན་ཆེན་སྣ་བདུན་རྗེས་གནང་སྦྱིན་པར་བྱ། ཨོཾ་སཔྟ་རཏྣ་ཨ་བྷི་ཥིཉྩ་མི། ཞེས་དང་། ཐེ་ཚོམ་མེད་པའི་བསམ་པ་ཡིས། ། ཁྱོད་འདི་བློ་གྲོས་ངན་མི་བྱ། ། གསང་སྔགས་སྤྱོད་པའི་ཚུལ་མཆོག་འདི། ། མཉམ་མེད་རང་གིས་རབ་གསལ་བྱ། ། དེ་ལྟར་བྱས་ན་སངས་རྒྱས་ལ། ། ཕན་བཏགས་བྱས་པ་གཟོ་བར་འགྱུར། །
རྡོ་རྗེ་འཛིན་པ་དེ་ཀུན་ཡང་། ། ཁྱེད་ལ་རྟག་ཏུ་བསྲུང་བར་མཛད། ། ཤེས་རབ་ཐབས་ཀྱི་རང་བཞིན་དག ། ཡིད་བཞིན་ནོར་བུ་ལྟར་མཐོང་བས། ། སྐྱོན་མེད་དོགས་པ་བྲལ་བ་ཡིས། ། དེ་ལྟར་སེམས་ཅན་དོན་གྱིས་ཤིག ། རྗེ་བཙུན་མའི་ང་རྒྱལ་གྱིས་ལུས་ལ་རྒྱན་གོས་བཟང་པོས་བརྒྱན། གདུགས་དཀར་པོ་གསེར་གྱི་ཡུ་བ་ཅན་རེ་ཐོགས་ནས། དཀྱིལ་འཁོར་གྱི་ལྷ་རྣམས་ལ་གཡས་ཕྱོགས་ནས་བསྐོར་བ་ལན་གསུམ་གྱི་བར་དུ་བྱས་པར་མོས། མ་ཧཱ་ར་ཏཱ་སོགས་བརྗོད།
གདུགས་དཀྱིལ་འཁོར་གྱི་གཡས་ལོགས་སུ་བཞག་སྟེ་དཀྱིལ་འཁོར་གྱི་ལྷ་ཚོགས་རྣམས་ལ་ལུས་ཐམས་ཅད་ས་ལ་ཕབ་པའི་ཕྱག་ལན་བྱས་པའི་ཐ་མར། དཀྱིལ་འཁོར་གྱི་ལྷ་ཚོགས་རྣམས་ལ་ཕུལ་བར་མོས་ནས། དཀྱིལ་འཁོར་གྱི་ཕྱོགས་ལ་མགོ་དུད་ཙམ་བྱས་ལ། སྔགས་དང་རྒྱུད་རྣམས་འཛིན་གྱུར་པའི། ། སློབ་མ་འདི་ནི་འབུལ་བ་ལགས། ། དེ་ལྟར་ཕུལ་བས་དཀྱིལ་འཁོར་བ་ཐམས་ཅད་ཀྱིས་མགྲིན་གཅིག་ཏུ། ད་ནི་ཁྱེད་རྣམས་དཀྱིལ་འཁོར་གྱི། ། སློབ་དཔོན་སྔགས་དང་བརྒྱུད་འཛིན་པར། ། སངས་རྒྱས་བྱང་ཆུབ་སེམས་དཔའ་དང་། ། ལྷ་རྣམས་དག་ཀྱང་དགོངས་པར་གྱུར། །
སེམས་ཅན་ཀུན་ལ་རྗེས་བརྩེ་བས། ། ཁྱོད་ཀྱི་དཀྱིལ་འཁོར་ཆོ་ག་བཞིན། ། རབ་ཏུ་འབད་དེ་བྲི་བར་བྱ། ། སྒྲུབ་པ་པོ་རྣམས་རྒྱུད་ལ་སྦྱོར། ། མཆོག་ཏུ་གསང་བ་དམ་པ་ཡིས། ། དཀྱིལ་འཁོར་མཐོང་ཞིང་ཞུགས་པས་ན། ། སྡིག་པ་ཀུན་ལས་རྣམ་པར་གྲོལ། ། དེང་འདིར་ཁྱེད་རྣམས་བདེ་བར་གནས། ། བདེ་ཆེན་ཐེག་པ་འདི་ལ་ནི། ། ཕྱིན་ཆད་ཁྱོད་ལ་འཆི་བ་མེད། །
སྲིད་པའི་སྡུག་བསྔལ་ལས་ཁྱོད་འདས། ། སྲིད་པ་ཤིན་ཏུ་མཐའ་འགྲུབ་བོ། ། སངས་རྒྱས་རྡོ་རྗེ་ཅན་ཀུན་གྱིས། ། དེ་རིང་ཚེ་ལྡན་དབང་བསྐུར་རོ། ། ཁམས་གསུམ་ཀུན་གྱི་རྒྱལ་སྲིད་ཆེ། ། བདག་པོ་ཉིད་དུ་ཁྱེད་ངེས་སོ། ། འདོད་ཆགས་བྲལ་བ་ལྟ་བུའི་སྡིག ། ཁམས་གསུམ་ན་ནི་གཞན་མེད་དོ། ། དེ་བས་འདོད་ལ་ཆགས་བྲལ་ཉིད། ། ཁྱོད་ཀྱིས་ནམ་ཡང་མ་བྱེད་ཅིག །
འདོད་པ་ཀུན་ལ་སྤྱོད་པ་ཁྱོད། ། གང་ལའང་འཇིགས་མེད་སྤྱད་པར་གྱིས། ། སློབ་དཔོན་སྤང་བར་མི་བྱ་སྟེ། ། དམ་ཚིག་ཤིན་ཏུ་འདའ་བར་དཀའ། ། ཤེས་རབ་ཐབས་ཀྱི་བསམ་པ་ཡིས། ། མི་བྱ་ཅུང་ཟད་ཡོད་མ་ཡིན། ། མ་འཇིགས་ཁྱོད་ལ་སྡིག་པ་མེད། ། དེ་བཞིན་གཤེགས་པའི་གསུང་ཇི་བཞིན། ། འདི་ལྟར་ཡི་ནི་རབ་དང་རྡོ་རྗེ་ཉིད་དུ་གྱིས། ། རང་གི་དམ་ཚིག་མི་ཟད་བདེ་སྟེར་བརྟན་པར་གྱིས། །
འགྲོ་བ་བདེ་བ་ཉུང་ལས་རྡོ་རྗེ་སེམས་དཔའ་དང་། ། མཚུངས་པས་རྟག་པ་ཉིད་དུ་ཁྱེད་རྣམས་ཕྱིན་པར་འགྱུར། ། གཙོ་བོས་ཇི་ལྟར་བཀའ་བསྩལ་པ། ། དེ་དག་ཐམས་ཅད་བདག་གིས་བགྱི། ། ཞེས་ལན་གསུམ། གཏང་རག་མཎྜལ། དེ་ནས་སོགས་སྤྱི་འགྲེ། རྡོ་རྗེ་འཛིན། དྲིལ་བུ་བསིལ། ཆོས་རྣམས་གཟུགས་བརྙན་ནས།
ཀུན་གྱིས་དྲི་མེད་མཐོང་བར་ཤོག ། བར་ལན་གསུམ་བྱའོ། ། སློབ་མ་དབང་བསྐུར་དངོས་གཞིའི་མཚམས་སྦྱོར་ནི་ཐར་རྩེ་པཎ་ཆེན་གྱི་གྲྭ་རྔའི་དབང་ཆོག་ལ་ཁྱད་ཆོས་རྣམས་བདག་འཇུག་ལྟར་མ་འདྲེས་པར་བྱའོ། ། གསུམ་པ་རྗེས་ཆོག་ནི་མཆོད་པ་རྣམས་གསོ་བ་ནས་བརྩམས་ཏེ་ལྷག་ཆད་ཁ་བསྐང་བའི་བར་སྟ་གོན་བཞིན་ལས་ཁྱད་པར། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་རས་བྲིས་ཀྱི་དཀྱིལ་འཁོར་འདི་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་ཐམས་ཅད་ཇི་སྲིད་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱ་ཧཱ། ཞེས་བརྗོད་ཅིང་མེ་ཏོག་གཏོར་ལ་ལས་ཀྱི་རྗེས་བསྡུ་དགེ་བ་བསྔོ་ཞིང་།
བཀྲ་ཤིས་དང་དགའ་སྟོན་བྱའོ། ། འཁོར་ལོའི་རིགས་ཀྱི་གཙུག་ཏོར་རྣམ་རྒྱལ་མའི། ། དཀྱིལ་འཁོར་ཆོ་ག་འཆི་མེད་མཆོག་སྩོལ་འདི། ། དཔལ་ལྡན་ས་སྐྱའི་ཆོས་སྲིད་སྤེལ་བའི་ཕྱིར། ། གསེར་འཕྱང་ལོ་ལ་རང་རིགས་སྐུ་མཆེད་གཉིས། ། ཆོས་ཁྲི་མཚན་མཆོག་གསུམ་ལྡན་ག་ལ་བར། ། མངའ་གསོལ་ཤིས་བརྗོད་མེ་ཏོག་ཆར་དབབ་ཚེ། ། འཇིགས་མེད་སྦས་པའི་གཞུང་དང་མཐུན་པར་བཀོད། ། འདི་ལ་འགལ་དང་མ་འདྲེས་བཟློག་པ་སོགས། ། ནོངས་པ་གང་མཆིས་བདག་བློ་རྨོངས་པའི་སྐྱོན། །
ཡིན་ཕྱིར་བླ་མ་ལྷར་བཅས་སྤྱན་སྔར་བཤགས། ། སྔོན་བསགས་སྡིག་དང་ལྷན་ཅིག་སྦྱང་དུ་གསོལ། ། ལེགས་པར་འབད་པའི་དགེ་ཚོགས་བདུད་རྩིའི་ཆར། ། རྣམ་རྒྱལ་ཐུགས་རྗེའི་སྤྲིན་ལས་དབབ་པ་དེ། ། མ་གྱུར་འགྲོ་བའི་དགེ་ལེགས་ཀུན་འཕེལ་ནས། ། ཀུན་མཁྱེན་ཡེ་ཤེས་རྒྱ་མཚོར་འཇུག་གྱུར་ཅིག ། རང་བཞིན་འབྱུང་བའི་གཙུག་ཏོར་རྣམ་པར་རྒྱལ་མ་ལྷ་སོ་གསུམ་གྱི་སྒྲུབ་དཀྱིལ་ལྷན་ཅིག་བཀོད་པ་འཆི་མེད་མཆོག་སྩོལ་ཞེས་བྱ་བ་འདི་ནི། ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོ་ལ་ལུགས་འདིའི་བཀའ་རྣམ་དག་ཏུ་ནོས་ཤིང་། རྗེ་བཙུན་དེ་ཉིད་ཀྱི་ཐུགས་རྗེ་ཁོ་ནས་འཚོ་བ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རང་གི་རིགས་ཀྱི་བུ་དབང་སྡུད་སྙིང་པོ་དང་ཨེ་ཝཾ་བཟང་བོ་མཆེད་དཔལ་ས་སྐྱའི་ཆོས་ཁྲི་ཆེན་པོར་མངའ་གསོལ་བའི་ཚེ་སྐུ་གེགས་སེལ་ཞིང་། ཐུགས་བསྐྱེད་མཐར་ཕྱིན་པའི་ཆེད་དུ་དབང་འབུལ་ཆེད་ཐར་རྩེ་པཎ་ཆེན་ནམ་མཁའ་དཔལ་བཟང་གི་གསུང་རྡོར་ཕྲེང་མཛེས་རྒྱན་དང་།
གྲྭ་ལྔའི་དབང་ཆོག་བསམ་འཕེལ་ཕྲེང་མཛེས་དེའི་དོགས་གཅོད་དང་བདག་འཇུག་ངེད་རང་ནས་སྔར་བརྩམས་ཟིན་པ་རྣམས་ལ་གཞི་བྱས་དག་པར་བསྡེབས་པ་འདིའི་དགེ་བས་དཔལ་ས་སྐྱའི་ཆོས་སྲིད་དབྱར་མཚོ་ལྟར་རྒྱས་ནས་འགྲོ་ཀུན་གཙུག་ཏོར་རྣམ་པར་རྒྱལ་མའི་གོ་འཕང་ཐོབ་པའི་རྒྱུ་གྱུར་ཅིག། །། དགེའོ།། །། PAGE * MERGEFORMAT 42 ཀུན་དགའ་བློ་གྲོས། བཤེས་སྤྲིང་། PAGE * MERGEFORMAT 41
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
