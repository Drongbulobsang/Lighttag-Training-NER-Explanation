གསུང་འབུམ། ཀུན་དགའ་བློ་གྲོས།
པོད ༥༩
ཆོས་གྲྭ་ཆེན་པོ་ཐུབ་བསྟན་ལྷ་ཁང་ཆེན་མོའི་བཅའ་ཡིག་ངོ་མཚར་ཉིང་ཁུ་ཉེས་སེལ་ལེགས་སྤེལ་གྱི་སྨན་།
༄༅། །ཆོས་གྲྭ་ཆེན་པོ་ཐུབ་བསྟན་ལྷ་ཁང་ཆེན་མོའི་བཅའ་ཡིག་ངོ་མཚར་ཉིང་ཁུ་ཉེས་སེལ་ལེགས་སྤེལ་གྱི་སྨན་འཆི་བ་མེད་པའི་བདུད་རྩི་ཞེས་བྱ་བ་བཞུགས་སོ།། ན་མོ་གུ་རུ་བུདྡྷཱ་བོདྡྷི་ས་ཏྭ་ས་པཱ་རི་ཝཱ་ར་བྷྱཿ རྣམ་དཀར་དགེ་ལེགས་ཀུན་གྱི་འབྱུང་གནས་སྲིད་ཞིའི་འདྲེན་མཆོག་རྐང་གཉིས་གཙོ་བོ་རྫོགས་སངས་རྒྱས། ། ངོ་མཚར་ཕན་བདེ་ཀུན་གྱི་འབྱུང་གནས་ཐར་པའི་ལམ་མཆོག་ལུང་རྟོགས་བདག་ཉིད་དམ་པའི་ཆོས། ། རྒྱ་ཆེན་འཕྲིན་ལས་ཀུན་གྱི་འབྱུང་གནས་བསོད་ནམས་ཞིང་མཆོག་རྒྱལ་སྲས་འཕགས་པའི་དགེ་འདུན་ཏེ། ། ཕུན་ཚོགས་ཡོན་ཏན་ཀུན་གྱི་འབྱུང་གནས་སྐྱབས་གསུམ་ངོ་བོ་རྩ་བའི་བླ་མ་རྒྱལ་གྱུར་ཅིག ། གླིང་བཞིའི་མུན་པ་ཉི་ཟླ་ཉིད་ཀྱིས་གསལ་བར་ནུས་ཀྱི་རྒྱུ་སྐར་གཞན་གྱིས་དེ་ལྟར་མིན། ། ཁམས་གསུམ་འགྲོ་བ་ཡོངས་ཀྱི་འདྲེན་པ་ས་སྐྱ་པ་སྟེ་འདྲེན་པ་གཞན་དག་གཟུགས་བརྙན་ཡིན། ། དེས་ན་ཡོངས་འཛིན་འདི་འདྲའི་བསྟན་པའི་རྗེས་སུ་འཇུག་པ་གྲངས་མེད་བསོད་ནམས་མཐུ་ལས་བྱུང་། ། ཨེ་མ་འདི་འདྲའི་ངོ་མཚར་ཚུལ་ལ་སྤྲོ་བ་བསྐྱེད་ལ་དམ་ཆོས་སྒྲུབས་དང་ཐར་འདོད་རྣམས། །
ཐོག་མར་ཐོས་པའི་སྒྲོ་འདོགས་མཐར་ཕྱིན་ཆོད། ། བར་དུ་དམ་པའི་གདམས་ངག་ཡོངས་རྫོགས་ནོས། ། ཐ་མར་དོན་གཉིས་སྒྲུབ་ལ་སེམས་ཁུར་བསྐྱེད། ། རྒྱུན་དུ་སངས་རྒྱས་བསྟན་པའི་སྙིང་ཁོངས་ཆོངས། ། ཆོས་བཞིན་བྱེད་ན་དེ་ལས་བྱ་རྒྱུ་མེད། ། དེ་ལས་ལྡོག་ན་ཆོས་པ་མིན་པར་གོ ། དེ་བཞིན་ཐུགས་ལ་ཞོག་མཛོད་དགེ་འདུན་རྣམས། ། ཕྱག་དུ་བཞེས་ཤིང་ཐུབ་བསྟན་ལྷ་ཁང་པ། ། སྤྱིར་སེམས་ཅན་གྱི་བདེ་སྐྱིད་སངས་རྒྱས་ཀྱི་བསྟན་པ་ལ་རག་ལས། སངས་རྒྱས་ཀྱི་བསྟན་པ་དགེ་བའི་བཤེས་གཉེན་ལ་རག་ལས།
དགེ་བའི་བཤེས་གཉེན་དགེ་འདུན་གྱི་སྡེ་ལ་རག་ལས། དགེ་འདུན་གྱི་སྡེ་བསྟན་པ་སྟོབས་ཀྱིས་འཛིན་པའི་སྦྱིན་བདག་ཆོས་རྒྱལ་ལ་རག་ལས་པར་གདའ་སྟེ། དེང་སང་གི་དུས་འདི་ན་དེ་རྣམས་མར་ངོའི་ཟླ་བ་ལྟར་གྱུར་ཅིང་། དེ་ལས་ལྡོག་པ་རྣམས་རྒྱས་པ་འདི་ཡིད་སྐྱོ་བའི་གནས་སུ་མཆིས། སྔོན་བྱོན་པའི་སྐྱེས་བུ་དམ་པ་དེ་དག་གི་གསན་ཡིག་དང་། ཆོས་འཆད་ལུགས་སོགས་བསྟན་པ་སྤེལ་ཚུལ་རྣམས་བསམས་ནས། དེང་སང་གི་བསྟན་འཛིན་དུ་ཁས་འཆེ་བ་དག་ལ་བལྟས་ཙ་ན་མཚན་རྟགས་ཙམ་དུ་གདའ་སྟེ། སྔོན་བྱོན་པའི་གོང་མ་དེ་དག་གིས་ནི་བསྟན་འགྲོའི་ཕྱིར་སྐུ་སྲོག་ཀྱང་གཏོང་བ་ལ་ཐུགས་ཐག་བཅད་ནས། མཛད་རྒྱུ་བསྟན་པའི་བྱ་བ་ལས་མེད་པ་ཞིག་མཛད་འདུག་པ་ལ་བརྟེན། ཟབ་ཡངས་བསྟན་པ་རིན་པོ་ཆེའི་རྒྱུན་བཟང་ཆད་ལ་ཐུག་པ་རྣམས་རང་རང་གི་སྨོན་ལམ་གྱི་དབང་གིས་ལུགས་སྲོལ་སོ་སོ་དག་སྐྱེས་བུ་དམ་པ་རེ་རེས་ཆེས་ཆེར་རྒྱས་པར་མཛད་པས་དེང་སང་གི་བར་དུའང་བསྟན་པའི་རྒྱུན་ཅུང་ཟད་ཙམ་ལས་པ་འདིར་གདའ།
ཚུལ་འདི་བསམ་པའི་ཚེ་ཁོ་བོ་དད་པ་དང་སྤྲོ་བ་དང་སྐྱོ་བ་གསུམ་འདྲེས་མའི་ངང་ནས་མིག་ནས་མཆི་མ་དུ་མ་དབང་མེད་དུ་འཆོར་གྱིན་འདུག ཁྱེད་བློ་ལྡན་རྣམས་ཀྱང་ཚུལ་འདི་སོམས་དང་། རྗེ་གོང་མ་རྣམས་ལ་དད་པ་ཆེན་པོ་དབང་མེད་དུ་སྐྱེ་བར་འགྱུར་རོ། ། ཀྱེ་མ་དེང་སང་གི་བསྟན་འཛིན་དུ་ཞལ་གྱིས་བཞེས་པ་ཕལ་ཆེར་ཟང་ཟིང་གི་དོན་དུ་གཉེར་བ་ཁོ་ན་ལས། ཆོས་འཆད་ཉན་སོགས་བསྟན་པའི་བྱ་བར་འགྱུར་ངེས་པ་རྣམས་ལག་ཏུ་ལོངས་ཡང་མི་ལེན་ཞིང་། ལེན་ལོ་རྣམས་ཀྱང་ཆོས་འཆད་པ་སོགས་ལ་ལོང་བྱུང་མ་སོང་ཞེས་འཇིག་རྟེན་གྱི་བྱ་བ་ལ་རྐང་བཙུགས་དང་། ཆོས་ཞར་ལས་བྱེད་པ་ཞིག་གདའ་བ། འདི་འདྲ་རང་གི་འཁྲུལ་ཚབ་ལ་གཟིགས་དང་། སྐྱེས་བུ་རྣམ་དཔྱོད་ཀྱི་བློ་གྲོས་རབ་ཏུ་གསལ་བ་དག་བསྟན་པའི་བྱ་བ་འབའ་ཞིག་བགྱིད་པར་འདོད་པ་ལ། དེང་སང་གི་མི་དྲག་ཞན་ཀུན་དེའི་མཐུན་རྐྱེན་མི་སྒྲུབ་པའི་ཁར་གནོད་པ་ཅི་འཁྱོལ་བྱེད་པ་འདི་ནི།
སྤྲེའུ་དག་གིས་མི་རྣམས་ལ་མཇུག་མ་མེད་པ་འདི་འདྲ་ཞེས་ཁྲེལ་བ་དང་མཚུངས་པར་མི་གདའ་འམ། དེ་བཞིན་དུ་སྡེ་སྣོད་གསུམ་དང་རྒྱུད་སྡེ་བཞིས་རྒྱུད་ཕྱུག་པའི་བསྟན་པ་གསལ་ནུས་ངེས་པའི་བཤེས་གཉེན་རྣམས་ལས་བླུན་པོ་སྒོ་ཕུགས་ཀྱི་འཕྲིན་ཙམ་ཡང་མི་འཁྱོལ་བ་དག་གཅེས་པར་འཛིན་པ་འདི་འདྲ་སྐྱོ་བ་ལ་ཨང་། བསྟན་པ་ལ་འཕེལ་རྒྱས་འབྱུང་བའི་རྒྱུ་གདའ་འམ། ཁྱེད་བློ་ལྡན་རྣམས་ཀྱིས་དཔྱོད་པར་ཞུ། དེང་སང་དགེ་འདུན་གྱི་སྡེར་གནས་པའི་གང་ཟག་ཕལ་ཆེར་ཡང་། གོང་མའི་རྣམ་ཐར་སྐྱོང་འདོད་ལྟ་ཞོག ཆོས་མཐུན་ཙམ་ཡང་བགྱིད་འདོད་མེད་པ། འདི་ལས་ཁ་དྲག་པ་ཞིག་དང་། ནོར་ཕྱུག་པ་ཞིག་ཐབས་ཇི་ལྟར་བྱས་ན་འོང་ངམ་སྙམ་པ་ཁོ་ན་སེམས་ཤིང་། དགེ་འདུན་གྱི་སྡེ་རྣམས་སུ་བསྟན་པ་བཤིག་པ་དང་།
འཛིན་པའི་གང་ཟག་སོ་སོར་འབྱེད་པའི་དཔྱོད་ལྡན་གཟུར་གནས་རྣམས་ལ་ཕལ་ཆེར་མི་དགའ་ཞིང་། དེ་དག་ཁྱད་མེད་དུ་འཇོག་པའི་ཡུལ་དེ་ལ་བྱང་ཆུབ་སེམས་དཔའ་ཡིན་ཞེས་དད་པ་ལྟར་བྱེད་པ་འདི་ནི་མ་དག་པའི་དད་པར་འགྱུར་རམ་སྙམ་མོ། ། འདི་ཡང་བློ་ལྡན་རྣམས་ཀྱིས་དཔྱོད་པར་ཞུ། མདོར་ན་སྔོན་བྱོན་གོང་མ་རྣམས་ཀྱིས་བསྟན་པ་སྤེལ་ལུགས་དང་། སློབ་མ་རྣམས་ཀྱིས་དོན་གཉེར་བྱེད་ལུགས་དང་། དེ་དག་གི་སྐབས་རྣམས་སུ་མཐུན་རྐྱེན་འགྲིག་ལུགས་སོགས། བསྟན་པ་རིན་པོ་ཆེའི་མེ་རོ་གསོ་ལུགས་རྣམས་མཐོང་བའི་ཚེ་འདི་འདྲ་རང་གི་ངོ་མཚར་བ་སྙམ་པ་ཁོ་ནར་འདུག་ཅིང་། དེང་སང་བླ་མ་རྣམས་ཀྱིས་བསྟན་པ་ལ་མི་བསམ་ལུགས་དང་། སློབ་མ་རྣམས་ཀྱིས་དོན་གཉེར་མེད་ལུགས་དང་། གལ་ཏེ་བླ་མས་བསྟན་པ་བསམ།
སློབ་མས་དོན་གཉེར་བྱས་ཀྱང་མཐུན་རྐྱེན་མི་འགྲིག་པ་སོགས་གང་ནས་བསམས་ཀྱང་བསྟན་པ་རིན་པོ་ཆེ་འདི་རྒྱས་པ་དཀའ་བ་འདུག་སྙམ་སྐྱོ་ཤས་དྲག་པོ་བཟའ་བཏུང་མི་དྲན་པ་ལྟ་བུ་ཁོ་བོ་ལ་ཡོང་གིན་འདུག་པ། ཁྱེད་བློ་ལྡན་རྣམས་ཀྱང་ལེགས་པར་བརྟགས་ན་དེ་ལྟ་བུ་མི་འབྱུང་བའི་རྒྱུ་མི་གདའ་བས་ལེགས་པར་བརྟགས་པར་ཞུ། ལེགས་པར་བརྟགས་ནས་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་ལ་རྩེ་གཅིག་ཏུ་བགྱིས་ནས་སྤྱི་སྒོས་ཀྱི་བསྟན་པ་རིན་པོ་ཆེའི་རྒྱུན་བཟང་པོ་ཕལ་ཆེར་ཆད་ལ་ཐུག་པ་འདི་རྣམས་ཐོག་མར་ཡར་ངོའི་ཟླ་བ་ལྟར་རྒྱས་པ་ཞིག་ཅི་ལ་ཐུག་ཀྱང་བྱ། དེ་ལྟར་དུ་འགྱུར་བ་བླ་མ་མཁྱེན་སྙམ་དུ་བསམས་ལ་གསོལ་བ་འདེབས་པ་དང་། གང་སྣང་བདེན་མེད་དུ་ཤེས་པ་གལ་ཆེ་བས་དེ་ལྟར་ཐུགས་ལ་བཞུགས་པ་ཞུ། ཞེས་སྔགས་འཆང་ཆོས་ཀྱི་རྒྱལ་པོ་དང་། འཇམ་མགོན་ཨ་མེས་ཞབས་ཀྱི་བཀའི་ཟེགས་མ་ཅུང་ཟད་མཆོད་བརྗོད་དང་གདམས་ངག་གི་ཚུལ་དུ་སྨྲོས་ནས། འདིར་དོན་གྱི་སྙིང་པོ་བསྟན་འགྲོའི་བདེ་སྐྱིད་ལ་གཅིག་ཏུ་དགོངས་ནས་རང་རེའི་རྗེ་བཙུན་གོང་མ་སྤྱི་དང་། བྱེ་བྲག་སྔགས་འཆང་ཆོས་ཀྱི་རྒྱལ་པོས་གདུལ་བྱའི་སྣང་ངོར་སྐུ་གསུང་ཐུགས་ལ་ངལ་བ་དུ་མ་དང་བཞེས་སུ་མཛད་དེ།
ཡིད་སྲུབས་རྣམས་ཀྱི་ངན་སྤྱོད་ལ་ཚར་གཅོད་རྗེས་བཟུང་བཀའ་དྲིན་དུ་བསྩལ་བའི་རྣམ་དཀར་གྱི་འབྲས་བུ་འཁོན་དཀོན་མཆོག་རྒྱལ་པོ་ནས་བཟུང་སྔགས་འཆང་བླ་མ་ཉིད་ཀྱི་བར་དུ་བྱོན་པའི་དཔལ་ས་སྐྱའི་དགོན་གནས་རྗེ་བཙུན་གོང་མའི་མདོ་སྔགས་ཀྱི་བཞེད་གཞུང་། དེ་འཛིན་རིགས་ཀྱི་བུ་སློབ་ཞབས་འདེགས་མངའ་འབངས། བསྟན་པའི་སྦྱིན་བདག་བཅས་ཡོངས་སུ་རྫོགས་པར་ཉམས་གསོ་གསར་བཞེངས་ལྟ་བུར་བསྩལ་བའི་ནང་ཚན། མཆོག་དུ་གྱུར་པ་སྡེ་སྣོད་བསྟན་པའི་གཞི་ཆེན་པོ་ཆོས་གྲྭ་ལྷོ་འདི་ཉིད་ལ་སྔགས་འཆང་ཉིད་ནས་བདེ་བར་གཤེགས་པའི་རིང་ལུགས་རབ་ཏུ་རྒྱས་ཤིང་ཡུན་དུ་གནས་པའི་ཕྱིར། བཅའ་ཡིག་ཆེན་མོ་ཁ་སྐོང་ལེ་ཚན་དང་བཅས་པ་ལྗགས་རྩོམ་བཀའ་དྲིན་བསྐྱངས་ཤིང་། དེ་སྐབས་སྔགས་འཆང་ཉིད་ཀྱིས་དགེ་འདུན་རྣམས་ལ་བཤད་སྒྲུབ་ཀྱིས་མཚོན་བསྟན་པའི་རྣམ་གཞག་ཕྲ་མོ་ཚུན་ཆད་ལའང་འགལ་སྤོང་འཕྲོད་བསྟེན་དགོས་ཚུལ་གྱི་བཀའ་ལན་ཅིག་མིན་པར་ཡང་ཡང་བསྩལ་ཀྱང་། བསྟན་ཉི་བྱམས་བཟང་པ་སོགས་ལྟ་བ་ངན་པའི་གདོན་གྱིས་བསླད་པའི་བན་གཟུགས་འགའ་རེ་ནས་གྲུབ་མཐའི་ཕྱོགས་ཞེན་བསྟན་བཤིག་སྣ་ཚོགས་བྱས་པར། སྔགས་འཆང་བླ་མ་ཉིད་ཀྱིས་ཚོགས་སུ་བཀའ་བཀྱོན་དོས་དྲག་དང་། དགེ་འདུན་བྱིན་ནས་མདོ་སྒྲུབ་གནད་རྡུང་བཅས་གདུག་ཅན་རྣམས་ཚར་གཅོད་བཀའ་དྲིན་བསྐྱངས་པས་བསྟན་པའི་མིག་རྒྱན་ལ་ཕན་ཞིང་། དགེ་འདུན་བྱིངས་ལ་སྒྲིག་ལམ་ཀུན་སྤྱོད་མཐའ་དག་བོགས་འདོན་ལྟ་བུར་གྱུར་པ་དང་།
རྗེས་སུའང་འཇམ་དབྱངས་སྐུ་མཆེད་ནས་བཟུང་བདག་ཅག་གི་རྣམ་འདྲེན་དམ་པ་དེ་ཉིད་ཀྱི་བར་དུ་བྱོན་པའི་བླ་མ་གོང་མ་རིམ་ཅན་ནས་ཆོས་ཁྲིམས་ལ་སྤྱན་འབྲས་ལྟར་གཅེས་སྤྲས་སུ་མཛད་པའི་བཀའ་དྲིན་གྱིས་དེང་སང་གི་བར་དུའང་སྔགས་འཆང་ཆོས་ཀྱི་རྒྱལ་པོ་སོགས་བླ་མ་གོང་མའི་དགོངས་པ་དང་ཕལ་ཆེར་མཐུན་ཡང་། སྤྱིར་རྩོད་དུས་ཕ་ལ་ཕར་མི་འཛིན། མ་ལ་མར་མི་འཛིན། དགེ་སྦྱོང་ལ་དགེ་སྦྱོང་དུ་མི་འཛིན་པ་སོགས་ངན་སྤྱོད་སྣ་ཚོགས་བྱས་པའི་རྒྱུ་ལས། འབྲས་བུ་སྙིགས་མ་ལྔ་ལྡན་འབྱུང་བར་གསུངས་པ་དང་། ཁྱད་པར་དེང་སང་གི་དུས་འོ་སྐོལ་སོ་སྐྱེ་རྣམས་རྨུ་རྒོད་ཁ་རྒྱལ། རྒྱལ་བ་བྱེ་བས་ཀྱང་གདུལ་དཀའི་རང་བཞིན་ལས། སྔོན་གྱི་བླ་མ་གོང་མས་བཅད་ཁྲིམས་སོགས་རང་གཞན་ལ་ཕན་བདེ་འབྱུང་བ་རྣམས་གལ་ཆུང་དུ་བཞག སྟོན་པ་ངན་པའི་སྒྲོས་དང་ལོག་སྤྱོད་ལ་རྒྱལ་བའི་བཀའ་བཞིན་དྭང་ལེན་བྱས་པས་ཡང་དག་པའི་རིང་ལུགས་རྣམས་སོག་ཕོན་གྱི་ཐག་པ་ཆད་པ་ལྟར་སིལ་བུར་འཐོར་ནས་ལོ་རེ་བཞིན་སྡེ་སྣོད་ཀྱི་བཤར་སྦྱང་སོགས་སྒྲིག་ལམ་ཀུན་སྤྱོད་ཚང་མ་རིམ་གྱིས་ཇེ་ཞན་འགྲོ་བའི་སྒོ་དོད་འདྲ་མོ་ཤར་བ་བློས་མ་བཟོད་པར། ད་ལམ་ཆོས་གྲྭ་ལྷོ་བྱང་གི་མཁན་རིན་པོ་ཆེ་གསར་བཀོད་ཐོག་སྒྲིག་ལམ་ཀུན་སྤྱོད་ལ་ཕན་པའི་བཅའ་ཡིག་རྒྱབ་བསྣོན་དགོས་ཚུལ་གསུངས་པར་མ་ཟད།
ངེད་རང་གི་བསམ་པར་ཡང་སྔ་མོ་ནས་གང་ཅིའི་རྒྱུ་མཚན་ཞིབ་ཆ་འཁོད་པའི་བཅའ་ཚོ་ཞིབ་རྩོམ་འདུན་ཆེ་ཡང་། ངེད་རང་ལེ་ལོའི་འདམ་རྫབ་ཏུ་ཆུད་ཅིང་དུས་གནས་དང་བསྟུན་པའི་ལྷ་བུའི་བདུད་ཀྱི་རྣམ་འཕྲུལ་དུ་མ་ལ་གཡེང་བས་དོན་ཆེན་གལ་ཆུང་དུ་ལུས་པས་ད་བར་འགྱངས་སོང་ཡང་། ད་ལམ་སྐབས་དོན་གྱི་སྙིང་པོ་སྔགས་འཆང་ཆོས་ཀྱི་རྒྱལ་པོས་མཛད་པའི་བཅའ་ཡིག་གི་སྙིང་ཁུ་ཞར་བྱུང་ཡན་ལག་དང་བཅས་མ་ཚང་བ་མེད་པའི་ཚུལ་དུ་ཞུ་ན་བཅའ་ཡིག་ཆེན་མོ་ལས། བོད་ཀྱི་རྡོ་རྗེ་གདན་དཔལ་ས་སྐྱ་འདི་ཉིད་དུ་མཁས་གྲུབ་ཇི་སྙེད་ཅིག་བྱོན་ནས་བཤད་སྒྲུབ་མཛད་ཚུལ་སྤྱི་དང་། ཁྱད་པར་ཆོས་རྗེ་ཁུ་དབོན་གྱིས་བཤད་གྲྭ་ངོ་མཚར་ཅན་འཛུགས་པར་མཛད་ཚུལ་རྣམས་གསུངས་པའི་མཐར། ཕྱིས་འབྱུང་དུས་ཀྱི་ཤུགས་དང་ཡིད་སྲུབས་ཀྱི་བྱེད་པ་ལ་བརྟེན་སྡེ་སྣོད་ཕྱོགས་ཀྱི་བཤད་གྲྭ་མིང་གི་ལྷག་མ་ཙམ་གྱི་རེ་བ་ལས་ཀྱང་དམན་པར་སོང་འདུག་པ་ལ་བརྟེན། བདག་གིས་ལྷག་པའི་བསམ་པ་རྨ་མེད་པས་ལུས་དང་སྲོག་ལ་ཡང་བདག་གིར་བགྱི་བ་ལྷོད་པར་བགྱིས་ཏེ། དུས་རིང་མོ་ཞིག་ནས་དྲག་ལ་རྒྱུན་མི་ཆད་པའི་གུས་སྦྱོར་དང་རྟག་སྦྱོར་གྱི་འབད་པ་ལྷུར་བགྱིད་པའི་དོན་དུ་བརྣག་པར་བྱ་བའི་འབྲས་བུ་སླར་ཡང་སྡེ་སྣོད་ཀྱི་བཤད་གྲྭ་གསར་དུ་བཙུགས་པ་འདིར་བཞུགས་ཀྱི་དགེ་འདུན་རྣམས་ཀྱིས་ཀུན་སྤྱོད་མཛད་དགོས་ལ་ཞེས་གསུངས་ནས། དེའི་རྗེས་སུ་ཞིབ་ཅིང་ཕྲ་བར་ལྗགས་བཀོད་གནང་འདུག་ཀྱང་། འདིར་ཀུན་གྱིས་ཐུགས་ལ་ངེས་པའི་ཕྱིར་བརྗེད་ཐོ་སྙིང་པོ་ལྟ་བུར་བརྗོད་ན།
ངེས་འབྱུང་དང་བྱང་སེམས་ཀྱི་སྒོ་ནས་གཞི་ཚུལ་ཁྲིམས་རྣམ་པར་དག་པ་དགོས་པར་སོ་སོའི་ཆོ་གའི་སྒོ་ནས་དགེ་བསྙེན་དགེ་ཚུལ་དགེ་སློང་གི་སྡོམ་པ་རྣམ་པར་དག་པ་བླངས་ཏེ། བསླབ་བྱ་མཐའ་དག་མཁན་སློབ་ཀྱིས་ཇི་ལྟར་བསྟན་པ་བཞིན་སེམས་ལ་དྲན་འཛིན་དྲག་པོ་བཏང་སྟེ་བསྲུང་སྡོམ་ཚུལ་བཞིན་དུ་བྱེད་པ་དང་། བསླབ་པ་བགྲེས་པ་རྣམས་ཀྱིས་བསླབ་བྱ་དྲན་བསྐུལ་ཡང་ཡང་མཛད་ཅིང་། དེ་ལ་གཞོན་པ་རྣམས་ཀྱིས་གུས་པས་ཉན་པ་ནི་ཤིན་ཏུ་གལ་ཆེ་ཞིང་། གལ་ཏེ་སྔོན་ལས་འཕྲལ་རྐྱེན་གྱིས་རྩ་བཞི་གང་རུང་ལ་སྐྱོན་བྱུང་ནས་དགེ་འདུན་དང་ལྷན་ཅིག་གནས་ན་རང་ཉིད་ཐོ་ལུམ་མེ་འབར་ཟ་བའི་དམྱལ་བར་སྐྱེ་ཞིང་དགེ་འདུན་བྱིངས་ལ་ཉམས་གྲིབ་ཕོག་ནས་ཐོས་བསམ་སྒོམ་གསུམ་ལ་འགལ་རྐྱེན་བྱེད་པས་དྲག་ཞན་སུ་ཡིན་ཀྱང་གན་བརྡུང་གནས་དབྱུང་གིས་མཚམས་གཅོད་བྱེད། མི་ཚངས་སྤྱོད་ཀྱི་ཆ་འཁྲིག་ཚིག་ཙམ་ཡང་མི་བརྗོད། མ་བྱིན་ལེན་གྱི་ཆ་ནས་ཕུལ་གང་ཙམ་ཡང་མི་རྐུ། སྲོག་གཅོད་ཀྱི་ཆ་གྲོག་སྦུར་ཙམ་ཡང་མི་གསོད། བརྫུན་གྱི་ཆ་ཀུ་རེའི་ཕྱིར་ཡང་མི་སྨྲ། ཕྲ་མའི་ཆ་ཚིག་གཅིག་ཀྱང་མི་འཇུག
གཞན་ཕན་གྱི་ཕྱིར་མ་གཏོགས་ཚིག་ངན་གྱི་ཆ་ཕྲན་བུ་ཡང་མི་འདོན། བསྟན་བཅོས་ངན་པ་འདོན་པའི་ངག་དང་གླུ་དང་ཁ་གསག་དམག་དང་སྨད་འཚོང་མའི་གཏམ་བྱ་བ་སོགས་མདོར་ན་ཕལ་པའི་ཁ་འཆལ་འབྲེལ་མེད་རྣམས་ཡིན་པར་གསུངས།་་་་་ ངག་འཁྱལ་ལའང་ཅི་ནུས་སུ་བསྲུང་སྡོམ་བྱེད། རྫས་ཡོ་བྱད་གང་ལའང་བརྣབ་སེམས་མི་བྱ། གནོད་ལེན་གནོད་འཇལ་གྱི་བསམ་པ་མི་སྐྱེ། ཡུལ་མཆོག་དམན་གང་ལའང་དགོས་མེད་ཀྱི་ལོག་ལྟ་མི་བྱ། ཉེས་པ་འདི་དག་བྱས་པ་ངོས་ཟིན་ན་མཁན་རིན་པོ་ཆེ་དང་ཆོས་ཁྲིམས་པས་རྒན་གཞོན། ཁ་དྲག་ཞན། ཡུལ་གཉེན་མི་གཉེན་སུ་ཡིན་ཀྱང་རུང་རང་གཞན་ལ་ཕན་པའི་ཕྱིར་ཉེ་རིང་ངོ་དགའ་འཇིག་རྟེན་ངོ་འཛིན་སོགས་ཆོས་དང་མི་མཐུན་པའི་སྐྱབས་ཁ་སྤངས་ཏེ་འཕྲལ་བརྒྱ་ཕྱག་འགེལ། ཕྱག་འཚལ་མཁན་གྱིས་ཀྱང་འགྱོད་ཚངས་ཤེས་པའི་སྒོ་ནས་རང་དང་མ་གྱུར་སེམས་ཅན་ཐམས་ཅད་ལུས་ཞིང་རྡུལ་མཉམ་པར་སྤྲུལ་ནས་ཕྱག་འཚལ་ཞིང་།
ངག་ནས་སྡིག་བཤགས་བརྗོད་པ། ཡིད་ཀྱིས་ཕྱིན་ཆད་སྲོག་ལ་བབས་ཀྱང་སྒྲིག་འགལ་མི་བྱེད་སྙམ་པའི་སྡོམ་སེམས་དང་བཅས་ཆོས་ཁྲིམས་པས་ཚོད་མ་བཟུང་བར་ལ་མཐིལ་ལྔ་ས་ལ་བབ་པའི་ཕྱག་འཚལ། གལ་ཏེ་བློས་མ་ལོངས་ཀྱི་རྣམ་འགྱུར་བྱས་པ་བྱུང་ན་བརྒྱ་ཕྱག་གསུམ་བལྡབ་དང་། ཚོགས་ཁང་དུ་མཆོད་མེ་མར་ཉག་ལྔ་འགེལ། གྲྭ་ཚང་དཀྲུགས་ཤིང་བྱས་པ་སོགས་བྱུང་ན་དེ་ལ་སྤྱི་ཆོས་ཁྲིམས་པས་ལེན་ཐོངས་པར་གྱིས། ཧོར་ཁྲིམས་ཀྱི་རྩ་ར་བྱས་པ་རང་ཕན་པ་ཡིན། བུད་མེད་འགྲིམ་པ་བྱུང་ན་མར་ཞོ་དོའི་ཆད་པ་དགེ་འདུན་གྱི་འཇམ་རྡོར་ལ་འབུལ། ཆང་བག་མེད་དུ་འགྲིམ་པ་བྱུང་ན་ཚོད་རེ་ལ་མར་ཁལ་རེ་སོགས་མང་ཉུང་ལ་དཔག་པའི་ཆད་པ་གོང་བཞིན་འབུལ། ཆང་སྣོད་རྡེབ་པ་དང་ཆག་དུམ་འདུ་ཁང་གི་སྒོར་ཐོག ལོ་ར་ལོ་ཐོག་འཇོམས་པ།
ཤོ་མིག་མང་རྡོ་སྐོར། མདའ་རྩེད། འཕྱོངས་སོགས་བྱས་པ་བྱུང་ན་བརྒྱ་ཕྱག་འགེལ། ནད་ལ་ཕན་ཕྱིར་འདུ་དགོས་བྱུང་ན་མ་གཏོགས་དོན་མེད་ལ་ཚོགས་ནས་སྨྲ་བ་མང་ན་ཉོན་མོངས་གཡོ་ཞིང་ཕན་ཚུན་རྩེམ་ཟོལ་དུ་འགྲོ་བ་དང་། ཆོས་འཆད་ཉན་སློབ་གཉེར་རིམ་གྲོ་སྒྲིག་སོགས་ལ་འགལ་བའི་འཐབ་རྩོད་བསྙུང་གཞི་སོགས་མི་དགེ་བ་འབྱུང་ངེས་ཡིན་པས་རང་རང་གི་གནས་སུ་སེམས་རྣལ་དུ་ཕེབ། བློ་བླ་མ་དཀོན་མཆོག་ལ་གཏོད་པ་གལ་ཆེ། ཚོགས་སུ་ལོང་གཏམ་སྨྲ་བ། དུ་བ་གཏོང་བ་སོགས་བྱུང་ན་ངོ་བསྲུང་མེད་པའི་བརྒྱ་ཕྱག་འགེལ། ཁ་འཐབ་ལག་འཐབ་རྨ་ཁྲག་འཕོ་བ་སོགས་བྱུང་ན། འདི་ཁར་བླ་མ་སྤྱི་ཆོས་ཀྱིས་འཕྲལ་དུ་གཏུགས་ངོས་ཆད་པ་དྲན་འཛིན་བབས་ཐོབ་རེ་ངེད་རང་གི་ཁ་ལྟས་ཁྱབ་པར་བྱེད།
ཚོགས་ནམ་འཚོག་དུས་དུང་སོགས་བརྡ་བྱུང་འཕྲལ་བརྩོན་འགྲུས་བསྐྱེད་དེ་ཕྱི་ཤོལ་མེད་པར་ཅིག་ཆར་འདུས་ངོས། གདིང་བ་ཞྭ་སེར་མཐང་ཤམ་སོགས་རབ་བྱུང་གི་ཆས་མ་གཏོགས་སྐྱ་བོའི་ཆས་སོགས་ཡ་མ་ཟུང་རྣམས་ཚོགས་ལ་མི་གཏོང་། གདན་ནོན་བྱུང་ཚེ་ལྷུང་བཟེད་མ་གཏོགས་ཐང་རྐྱལ་མི་འཁྱེར། དྲིལ་ཐོགས་ཆོ་གར་ཁྲོ་བོ་སྤྱན་འདྲེན་མ་ཟིན་ན་མར་རྐྱལ་སྤྱི་ཆོས་ཀྱིས་བསྡུས་ནས་དཀར་མེར་འབུལ། ཞེས་གསུངས་དང་། གོང་གི་ཆས་གཙང་མ་ཡོད་ན་མ་གཏོགས་མི་གཏོང་གསུངས་པའི་རྗེས་སུ། བདེ་ཆེན་གླིང་པ་རྣམས་ཏེ་རང་གི་བཅའ་ཡིག་བཞིན་དགོས་ཚུལ་དང་། འདིར་ཕྱོགས་ནས་བྱོན་པ་རྣམས་དང་སྔགས་བོན་བཙུན་མ་དྲུག་མཐིལ་རྣམས་ཀྱང་ཆ་ལུགས་ལུགས་མཐུན་ཡོད་ན་མ་གཏོགས་མི་གཏོང་ཚུལ་གསུངས་འདུག་ཀྱང་། དེ་དག་སོ་སོ་ལ་བཅའ་ཡིག་ཟུར་གསལ་རེ་རྩོམ་འདུན་ཡོད་པས་འདིར་མ་བྲིས། དེའི་རྗེས་སུ་མང་ཇ་གུང་ཚིགས་དགོང་ཐུན་གྱི་ཆོས་སྤྱོད་རྣམས་གསུངས་འདུག་ཀྱང་དབུ་བྱེད་ལ་ཐོ་ཟུར་གསལ་ཞིག་བཀོད་ཡོད་པས་འདིར་མ་བྲིས།
དེ་འཕྲོས་ཚོགས་གྱེས་འཚོག་གི་དུས་པི་ཤཱ་ཙི་འུར་འདོན་དང་། དབུ་བྱེད་ནས་ཀྱང་ཆོས་སྤྱོད་ཕྱག་དེབ་བཞིན་མ་གཏོགས་བློ་བཟོས་སྣོན་འཕྲི་མི་བྱེད། ཆོས་སྤྱོད་ཚང་མ་དགེ་འདུན་རྣམས་ཀྱི་ཐུགས་ལ་ཡོད་ངེས་དགོས་རྒྱུ་ལ། བཙུན་གསར་རྣམས་གྲྭ་ཚང་དུ་སླེབས་ནས་ཟླ་བ་བདུན་གྱི་ཁོངས་སུ་ཆོས་སྤྱོད་ཚང་མ་འཛིན་ཐུབ་པ་བྱས། མཁན་སྐུ་དངོས་སམ་ཚབ་དྲུང་ཆེན། དབུ་ཆོས་ལས་ཐོག་པས་བཤར་གནོན་བྱེད། མ་བཟུང་བ་བྱུང་ན་གནད་ཆེ་ཆུང་ལ་དཔག་པའི་མར་ཆད་དགེ་འདུན་གྱི་འཇམ་རྡོར་ལ་འབུལ། ཆོས་ཚུགས་ཕྱིན་དམིགས་བསལ་མ་གཏོགས་རྒྱལ་སྒོ་བརྒལ་ནས་ཕྱིན་པ་བྱུང་ན་ཉིན་རེ་ལ་མར་ཉག་དོ་རེའི་ཆད་པ་སྤྱི་ཆོས་ཀྱིས་བསྡུས་ནས་གོང་བཞིན་བྱེད། གྲྭ་ཚང་འདི་ཉིད་ཀྱི་ཆོས་ཁྲིམས་ཆོས་འཆད་ཆོས་མཚམས་ཕྱག་བཞེས་མཛད་རྒྱུ་ཚང་མ་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་གསུང་རབ་དང་མཐུན་པ་མཁས་དབང་གཡག་རོང་གཉིས་ཀྱི་བཞེད་གཞུང་མཛད་དགོས་གསུངས་པའི་རྗེས་སུ་ཆོས་ཀྱི་སྐུ་རིམ་མཛད་རྒྱུ་ཞིག་འདུག་ཀྱང་། དེང་སང་ནི་དམིགས་ཁུངས་ཞིག་མ་བྱུང་།
དེའི་རྗེས་སུ་ཆོས་དང་ཆོས་མཚམས་ཀྱི་རྣམ་གཞག་གསུངས་པ་རྣམས་བཅའ་ཡིག་ཆེན་མོ་བཞིན་བྱ། དེ་འཕྲོས་རིག་ལུང་ལ་ཚང་མ་འབྱོན་དགོས་སྒྲིག་ཞུགས་རྣམས་ཀྱིས་སོ་སོའི་གཞུང་ཆོས་ཚང་མ་ཉན་པ་དང་། དེ་ལས་འགལ་ན་མཁན་སྤྱི་ཆོས་གྲོས་མཐུན་གྱི་ཆད་པ་འོས་རིགས་འགེལ། རིག་ལུང་དང་སྔ་དགོང་གི་སྐྱོང་རན་ལ་ཆོས་ཁྲིམས་པས་བསྐོར་གཡེངས་མཁན་པོའི་བཀའ་དང་བསྟུན་ནུས་པས་བྱས་རྟིང་ངན་ཁྲེབ་ཀྱིས་མ་བྱས་པ་བྱུང་ན་གོང་བཞིན་གྲོས་མཐུན་གྱི་ཆད་པ་འགེལ། མཁན་སྤྱི་ཆོས་སོགས་ལས་ཚན་ཚང་མས་ཕྱོགས་ཆ་ཉེ་རིང་ཀུན་སློང་ལེ་ལོ་རང་འདོད་སྤང་། ངོ་དགའ་ལས་སླ་འཁུར་མེད་མ་ཡིན་པའི་གྲྭ་ཚང་གི་སྤྱི་བྱུས་ཁོ་ན་ལ་བསམ། དཀོན་མཆོག་དཔང་དུ་བཙུགས། བཅའ་ཡིག་ལ་ཆ་བཞག་པའི་སེམས་ཁུར་འཆུགས་མེད་སྲ་ཐང་བྱེད་དགོས། ཡང་ལས་ཚན་རྣམས་ཀྱིས་ཚུལ་བཞིན་མ་བྱས་པ་བྱུང་ན་དགེ་འདུན་བྱིངས་ནས་ངེད་རང་ལ་ལན་གསལ་སླེབས་པར་གྱིས། བདེན་རྫུན་བརྟགས་པས་ཁ་ཏ་སོགས་དྲན་འཛིན་གང་ཡོང་གཏོང་བ་ཡིན།
ཡང་ལས་ཚན་རྣམས་ཀྱིས་འཐད་བཞིན་བྱས་ཀྱང་ངན་་་་་་མནན་གཏད་ཟས་མིན་མི་ཆེན་བསྒུལ་བ་སོགས་ཡིན་པར་སེམས་ཁོག་བཅངས་དགོས་མེད་ཀྱི་བརྙད་བརྐོ་ཞེ་མི་ཉན་བྱས་པ་བྱུང་ན་འདི་ནས་ཧོར་ཁྲིམས་སོགས་གང་འཚམས་ཀྱིས་དོ་དམ་བྱེད་པ་ཡིན་ཞིང་། སྙིགས་དུས་འདིར་འཆད་ཉན་གྲྭ་ཚང་གི་སྒྲིག་ལུགས་མཐུན་འདི་གཞན་ལས་ཕན་ཡོན་ཆེ་ཞིང་། གཅུར་དག་སྒྲིག་ཁྱོན་ཡང་ཤིན་ཏུ་དཀའ་བ་ཞིག་ཡོང་འདུག་པས། ཆོས་ཁྲིམས་ཁོ་ནས་མ་ནོན་ན་གདུག་རྩུབ་ཅན་ལ་རྒྱལ་ཁྲིམས་ཀྱིས་ཀྱང་གཅུར་དགོས་བཅས། དགེ་འདུན་གྱི་དཔང་པོར་ལས་ཚན་རྣམས། དེའི་དཔང་པོར་ངེད་རང་། དེའི་དཔང་པོ་བླ་མ་དཀོན་མཆོག་བཞུགས་པ་ཡིན་པས་བསྟན་པ་དང་སེམས་ཅན་གྱི་ཕན་བདེ་ལ་བསམས་པའི་སྒྲིག་ལུགས་མཐུན་སྔགས་འཆང་ཉིད་ཀྱི་བཅའ་ཡིག་འདི་བཞིན་ཅིས་ཀྱང་མཛད་དགོས་པའི་རྒྱུ་མཚན། གདན་ས་ཆེན་པོ་འདིའི་ཉམས་གསོ་སྤྱི་དང་། བྱེ་བྲག་ཆོས་གྲྭ་འདི་ཉིད་ཀྱི་ཆེད་དུ་སྔགས་འཆང་ཉིད་ཀྱིས་འོ་བརྒྱལ་ཇི་ལྟར་བཞེས་པའི་ཚུལ་ནི། དེ་སྐབས་སུ་བདུད་ཀྱི་གནས་མལ་སྙིང་ལ་བཅས་པའི་སྡེ་དཔོན་འགའ་རེའི་བྱེད་ངན་ལ་བརྟེན་གདན་ས་འདི་འཕེལ་རྒྱས་ལྟ་ཞོག་འཇིག་ཉེར་ཐུག་སྐབས།
སྔགས་འཆང་ཉིད་ཀྱི་སྐུ་ལུས་སྐུ་སྲོག་ལྟོས་མེད་དུ་བཏང་། ཐེག་ཆེན་བྱང་སེམས་ཀྱི་གོ་ཆ་བཟང་པོ་བཞེས་ཏེ་སྒོ་རུམ་ཡེ་ཤེས་མགོན་པོའི་དྲུང་དུ་ཡ་འུད་ཀྱི་ཐུགས་སྨོན་གནང་། རྒྱལ་ཁམས་ཀུན་ལ་དལ་མེད་དུ་ཕེབས་བཞུགས་སོགས་ཚང་མ་ཤིན་ཏུ་དཀའ་སྤྱད་མཛད་སྐབས་ལ་ལར་གཤེགས་སོང་དགོངས་པ་དང་། ལ་ལར་བཀྲོངས་སོང་དགོངས་པ་དང་། ལ་ལར་ཐུགས་དྲན་མེད་དུ་འགྲོ་བ་སོགས་ཅི་བྱུང་ཡང་ཐུགས་སུན་ཐུགས་འགྱོད་ཀྱི་རྣམ་པ་གཏན་མ་མཛད་པར། དགོངས་བཞེད་ཀྱི་གཙོ་བོ་ས་སྐྱ་པའི་བསྟན་པ་སྡེ་དང་བཅས་པ་ལ་ཕན་པ་ཞིག་བྱུང་ན་ཅི་བྱས་ཀྱི་བདེ། དེ་མི་ཡོང་ན་རང་རྐྱང་པ་སྐུ་ཚེ་ཐུང་ཡང་བཟོད་དགོངས་པའི་ཐུགས་དམ་དྲག་པོ་བཅས་ནས་དཀོན་མཆོག་གསུམ་འདུས་ཀྱི་ངོ་བོ་ས་ལོ་ཆེན་པོར་རྩེ་གཅིག་གསོལ་འདེབས་མཛད་པའི་བྱིན་རླབས་དང་སྔགས་འཆང་ཉིད་ཀྱི་ཐུགས་རྗེས། བྱང་རྒྱལ་སོགས་ཆོས་རྒྱལ་སྟོབས་ཆེན་རྣམས་ཀྱིས་ལོག་སྒྲུབ་ཆོམ་འབེབས་ཀྱི་ལས་མཛད་དེ། གདན་ས་ཆེན་པོར་ཆོས་གཞིས་སོགས་འབུལ་སྦྱོར་རྒྱ་ཆེར་མཛད་པ་རྣམས་ཀྱང་སྐུ་རྐྱང་གི་བདག་གིར་མ་མཛད་པར། གདན་ས་ཆེན་པོ་འདི་ཉིད་ཀྱི་འཛིན་སྐྱོང་སྤེལ་གསུམ་སྤྱི་དང་།
ཁྱད་པར་ཆོས་སྡེའི་གཞི་རྟེན་དུ་ས་ཡུལ་དངོས་གཙང་པ་ནས་སོན་འགྲོ་ལག་ཐོག་ཡོད་ངེས་པ་བྲེའི་ཁལ་སུམ་བརྒྱ་འབྱེད་འགྲོལ་མཛད་པ་སོགས་ཞིབ་ཆའི་རྣམ་དབྱེ་སྤྱི་དེབས་སུ་གསལ་བ་ལྟར་ལས་ཚན་དགེ་འདུན་བཅས་ཀྱི་ཐུགས་ལ་བཞག་གཞིག་པ་བཅུག འཕྲལ་ཕུགས་སུ་བསམ་མནོ་བཏང་བའི་སྤང་བླང་གནང་དགོས་གསུངས་པའི་རྗེས་སུ་ཐུགས་སྨོན་ཚིག་ལྷུག་དང་ཚིགས་བཅད་བཅས་བྱིན་རླབས་ཅན་བཀའ་དྲིན་བསྐྱངས་འདུག་ཅིང་། དེ་རྗེས་འཇམ་མགོན་ཨ་མེས་ཞབས་ཀྱིས་མཛད་དོ་ཟེར་བའི་བཅའ་ཡིག་ཞབས་འདེགས་ཉུང་ངུ་ཞིག་འདུག་པ་ལས། འདིར་སྙིང་པོ་བཀོད་ན། གླིང་སོ་སོར་གླིང་དཔོན་བསྐོ་བཞག་མཛད་ཚུལ་གྱི་མཐར། དེ་དག་ན་བཞུགས་པའི་གླིང་དཔོན་སོ་སོས་རང་རང་གི་དགེ་གཞོན་ལ་བསླབ་བྱ་བྱེད་ཚུལ་ནི། དེ་ཡང་འཕྲལ་གྱི་སྤྱོད་ལམ། ཟ་ལུགས། འགྲོ་ལུགས། སྡོད་ལུགས།
གོས་གྱོན་ལུགས་སོགས་སྤྱོད་ལམ་ཐམས་ཅད་ཀྱང་འདུལ་བའི་གཞུང་ནས་ཇི་ལྟར་བཤད་པ་བཞིན་རབ་ཏུ་བྱུང་བའི་རྟགས་ཆ་ལུགས་རྣམ་པར་དག་པ་དང་ལྡན་ཞིང་། སེམས་ཞི་ཞིང་དུལ་བ་བྱེད་དགོས་ཚུལ་དང་། ཚོགས་འདུ་འཚོག་ཆོས་གྲྭ་རིག་ལུང་སོགས་ལ་གནྡྷེ་སོགས་བརྡ་ནམ་བྱུང་ལ་རྩོལ་བ་བསྐྱེད་དེ་འགྲོ་བའི་རྟིང་སྐུལ་བྱེད་པ་དང་། རང་ཉིད་ཀྱང་རྩོལ་བ་བསྐྱེད་ནས་འགྲོ་དགོས། ཚོགས་སུ་སླེབས་ནས་ཀྱང་རང་ལ་ལྟོས་པའི་སློབ་མ་དེ་ངན་སྤྱོད་བྱེད་མི་བྱེད་སོགས་བརྟགས་ལ། གལ་སྲིད་བྱེད་ཀྱིན་འདུག་ན་དྲན་འཛིན་ཅུང་ཟད་དང་བཅས་ཁ་ཏ་བསླབ་བྱ་ཚུལ་བཞིན་དུ་བྱེད་དགོས། དེ་ལྟར་སློབ་དཔོན་སོ་སོས་བྱས་ན་ཚོགས་འདུ་འཚོགས་སོགས་ལ་ལས་ཚན་གྱིས་གཅུར་དག་ལ་མ་ལྟོས་པར་རང་ཁྲིམས་སུ་རང་ཤུགས་ཀྱིས་འགྲོ་བས་སོ་སོ་ནས་ལྷག་བསམ་རྣམ་པར་དག་པ་ཤིན་ཏུ་གལ་ཆེ། གལ་སྲིད་རང་ཉིད་ཚོགས་ལ་མེད་པའམ་ཡོད་ཀྱང་རང་གི་སློབ་མ་དེ་སྤྱོད་ངན་བྱེད་པ་མ་རིག་པར་ཆོས་ཁྲིམས་པ་དང་དབུ་བྱེད་དང་ལས་ཚན་སོ་སོས་སྤྱོད་ངན་བྱེད་པ་དེ་ལ་དྲན་འཛིན་བཏང་བ་བྱུང་ན་ཡང་དེའི་ངན་རྒྱབ་མི་བྱེད་པར་སླར་ཡང་རང་གི་སློབ་མ་ངན་སྤྱོད་བྱེད་པ་དེ་ལ་དྲན་འཛིན་ཅུང་ཟད་དང་བཅས་བསླབ་བྱ་ཚུལ་བཞིན་བྱེད་པ་གལ་ཆེ། གྲྭ་ཁང་སོ་སོ་ན་གནས་པའི་ཚེ་སྙོམས་ལས་སུ་མ་སོང་བར་བཤད་ཉན་ལ་འབད་དགོས། དེ་ཡང་གསར་བུ་རྣམས་ལ་ཆོས་སྤྱོད་ཀློག་ལ་སོགས་པ་རྩོལ་བ་བསྐྱེད་དེ་སློབ་དགོས།
ཆོས་སྤྱོད་ཀློག་ལ་སོགས་པ་འབྱོངས་པ་དང་། བསྡུས་ར་སློབ་པ་ཤིན་ཏུ་གལ་ཆེ། བསྡུས་ར་ཆག་པ་རྣམས་ལ་རྩ་པོད་གཉིས་ལ་ཐོག་མར་རྩལ་ཏུ་ཐོན་པ་གལ་ཆེ། དེ་ནས་པོ་ཏི་ཕྱི་མ་ལ་རིམ་གྱིས་འཇུག་པ་གལ་ཆེ། དེ་ཡང་སློབ་དཔོན་སོ་སོ་བློ་གསལ་མི་གསལ་དང་། སློབ་མ་ཡང་སྔར་སློབ་དཔོན་གཞན་ལས་སློབ་བཞིན་པའི་ངག་ཁྱུན་འདྲིས་པ་ཡོད་ཅིང་། དེ་ལ་བསླབས་པས་བློ་བསྐྱེད་ཆེ་བ་སོགས་དགོས་པ་ཁྱད་པར་ཅན་ཡོད་ན་གླིང་དཔོན་དུ་བཀོད་པའི་སློབ་དཔོན་དེ་ལ་ལྟོས་མེད་དུ་མ་སོང་བར་ལུགས་མཐུན་གྱི་གྲོལ་ཆ་ཞུ་དགོས། གནས་ཀྱི་སློབ་དཔོན་དེས་ཀྱང་ཁྱི་བོང་རོ་བསྲུང་དུ་མ་སོང་བར་ལྷག་བསམ་རྣམ་པར་དག་པས་གྲོལ་ཆ་བཏང་སྟེ་ཁོའི་སློབ་གཉེར་གྱི་གེགས་སུ་མི་འགྲོ་བར་བྱེད་པ་གལ་ཆེ། དེ་ལྟར་སློབ་གཉེར་གྱི་རྟིང་སྐུལ་ཡིན་པས་སློབ་པ་བློ་བསྐྱེད་གང་ཆེ་སར་སློབ་པ་ལས་འོས་མེད་ཀྱང་། རང་གི་གནས་ཀྱི་སློབ་དཔོན་དེ་ལ་དབང་ཆེ་ཤེ་མོང་གི་ལྟག་གྱེར་མི་བྱེད་པར་གོང་དུ་འཁུར་ཏེ་གླིང་དེར་བསྟན་པའི་རྒྱུན་ལ་ཕན་པའི་ཞིག་གསོ་ཁ་གསོ་བྱེད་པ།
ས་རྩི་གླིང་འདེབས་པ་སོགས་སློབ་དཔོན་དེས་ཇི་ལྟར་གསུངས་པ་བཞིན་དང་ལེན་བྱས་ཏེ་སྐྱིད་སྡུག་སྟབས་གཅིག་ཏུ་བྱེད་པ་དང་། གལ་སྲིད་གླིང་ཚང་དེར་སློབ་དཔོན་ལ་སོགས་པ་བྲེལ་རིང་གི་སྟབས་བྱུང་ན་ཡང་། དེར་གནས་རྣམས་ཀྱིས་གླིང་ལ་ས་རྩི་གཏོང་བ་སོགས་ཚུལ་བཞིན་དུ་བྱེད་དགོས། མདོར་ན་གནས་པ་སློབ་དཔོན་རྣམས་ཀྱིས་ཀྱང་ལྷག་བསམ་རྣམ་པར་དག་པའི་སྒོ་ནས་འཕྲལ་གྱི་སྤྱོད་ལམ་ཕུགས་ཀྱི་སློབ་གཉེར་རྟིང་བསྐུལ་བསླབ་བྱ་ཚུལ་བཞིན་བྱེད་དགོས། སློབ་མ་རྣམས་ཀྱིས་ཀྱང་གླིང་དཔོན་དུ་བཀོད་པ་དེ་གོང་དུ་ཁུར་ཏེ་ཆོས་མཐུན་གྱི་བྱ་བ་བྱེད་དགོས་ཚུལ་བསླབ་བྱ་བྱས་པ་ཐམས་ཅད་དྭང་ལེན་བྱ་དགོས། མདོར་ན་སློབ་དཔོན་སོ་སོས་ལྷག་བསམ་རྣམ་པར་དག་པས་བསླབ་བྱ་མ་བྱས་པ་ལ་བརྟེན་ནས་སློབ་མ་སུས་ཉེས་པ་བྱུང་ནའང་ངེད་རང་གིས་བརྟག་དཔྱད་བྱས་ངོས་སློབ་དཔོན་རང་ལ་དྲན་འཛིན་གཏོང་ཞིང་། སློབ་དཔོན་གྱིས་བསླབ་ཀྱང་སློབ་མས་མ་ཉན་པའི་ཉེས་པ་བྱུང་ན་སློབ་མ་རང་ལ་དྲན་འཛིན་གཏོང་ངེས་པས་སོ་སོ་ནས་དྲན་ཤེས་བརྟན་པོས་སྤང་བླང་འཛོལ་མེད་གལ་ཆེ། འདི་དག་གི་དོ་དམ་པར་གཙོ་བོར་མཁན་ཆེན། སྤྱི་ཆོས་ཁྲིམས། དབུ་བྱེད་བཅས་ཀྱིས་བྱས་པའི་ཕྱོགས་ཆ་ཉེ་རིང་ལེ་ལོའི་དབང་དུ་མ་སོང་བའི་རུས་ཐོན་དགོས་རྒྱུ་དང་།
གལ་ཏེ་ལས་ཚན་གྱིས་མ་འཐུས་པ་བྱུང་ཚེ་ངེད་རང་ལ་གསལ་སླེབས་པར་གྱིས་ཞེས་ཟེར་བ་འདུག་པས་འདི་ནི་འཇམ་མགོན་ཨ་མེས་ཞབས་ཀྱི་གསུང་མ་འདྲ་ནའང་། དྲང་གཏམ་གོ་སླ་ཞིག་འདུག་པར་འདིར་བྲིས་ཤིང་། དེ་རྗེས་སྔགས་འཆང་མངྒའི་མཚན་ཅན་གྱི་བཀའ་ཤོག་ཅིག་འདུག་ཀྱང་ཆང་གི་དོ་དམ་ཁོ་ན་ལས་གཞན་ཅི་ཡང་མ་གསུངས་པས་འདིར་མ་བཀོད། ཕྱིས་སུ་བདག་གི་དྲིན་ཅན་རྩ་བའི་བླ་མ་དམ་པ་དེ་ཉིད་ཀྱིས་ཆོས་གྲྭ་ལྷོ་བྱང་གཉིས་སུ་བཀའ་ཤོག་ཅིག་གནང་འདུག་པ་ལས། ལྷོར་གནང་བའི་བཀའ་ཤོག་གི་སྙིང་པོ། དེང་སང་གི་སྐབས་སུ་དེས་རྐྱང་པ་དང་བཙུན་ཆུང་སོགས་སློབ་གཉེར་སྐོར་ལ་རིག་གྲྭ་ལུང་གྲྭ། བསྡུས་ར་བ་སོགས་དར་རྒྱས་ཅི་ཆེ་དགོས་པ་མང་ཇའི་གུང་གསེང་སོགས་ལ་ཆོས་ཁྲིམས་པས་འགྱངས་གཞིར་མ་སོང་བ་བགྲོ་གླེང་ལ་ཞབས་བསྐུལ་ཞུ་བ་དང་། ཆོས་ཐོག་ལེ་ཚན་རྣམས་ལ་རྒྱུགས་འབུལ་བ་ཤིན་ཏུ་ཉུང་བ་ནི། བཙུན་ཆུང་རྣམས་དཔེ་ཆ་ཚུགས་པ་འཕྱི་བ་དང་། མ་ཚུགས་པ་དགེ་རྒན་བཞུགས་མིན་ལ་གསེང་ཤོར་མང་བ་བཅས་ཡོང་འདུག་པ།
བཙུན་ཆུང་རྣམས་འདོད་པ་མ་རྙེད་པས་དེ་ལ་དགའ་བ་གཞིར་བཅས་ཀྱང་། གླིང་སོ་སོའི་དགེ་རྒན་དང་། གླིང་ཚང་རང་རང་གི་ཐབ་ཚང་རྒན་པ་རྣམས་ནས་མགོ་འོག་ལུས་འཆུར་གྱི་ཕུགས་རིགས་དགེ་གཞོན་ལ་དྲིན་ཆུང་དུ་མ་སོང་བའི་ཤ་ཚའི་སྒོ་ནས་དྲིན་ཆེན་ཡོང་བའི་བསྐུལ་བརྡ་དང་། བསྟན་པ་རིན་པོ་ཆེའི་ཞབས་འདེགས་ཐུགས་ལ་བཅངས་པའི་མཛད་སྒོ་ཁྱབ་ཆེ་ངོས། དེ་ཡང་སྔ་སོར་གྱི་དཔེ་ཆ་རན་ཚོད་ལས་སྔ་བ། སྔ་དཔེ་ཡང་ཚུགས་སྔ་བ། དུས་རྟག་པ། སྐྱོང་རན་ཡང་རྒྱུན་རིང་མཐའ་འཁྱོལ་བར་མཛད་པས་དབྱར་ཆོས་དགུན་ཆོས་རྣམས་ལ་གླིང་རེ་ནས་རྒྱུགས་འབུལ་བ་གཉིས་གསུམ་རེ་ཐོན་པ་ངེས་པར་དགོས་རྒྱུ་དང་། མཛའ་ཚོགས་ཀྱི་བཟའ་བཏུང་ལ་འདུ་ཚོགས་འདི་སློབ་གཉེར་གྱི་པད་ཁོ་ནར་འདུག་པས་སོ་སོའི་ཐུགས་ཀྱིས་དཔྱད་པའི་གཡེང་བ་གང་ཆུང་ལ་དགེ་རྒན་སོ་སོ་ནས་འཇུར་དམ་གང་དྲག་མཛད་ན་བསྟན་པ་དང་རང་གཞན་ཐམས་ཅད་ལ་ཕན་སླེབས་ཆེ་བ་ཡོང་འདུག མང་ཇ་སོགས་ཚོགས་འདུའི་རིགས་ལ་རང་རེ་ཡོན་མཆོད་གཉིས་ཆར་ཚོགས་རྫོགས་ཕྱིར་ཡིན་པས།
ཞལ་འདོན་རྣམས་དལ་བུས་བཏང་ཞིང་གཞན་གྱི་ཡང་ཐུགས་ངལ་རིང་བར་མཛད་ན། མཆོད་གནས་རང་གི་གསོལ་བའི་ཡོན་སྦྱོང་བ་དང་། ཡོན་བདག་གི་འདི་ཕྱིའི་དོན་འགྲུབ་པ་སོགས་རྒྱུ་ཚོགས་གཉིས་རྫོགས་པ་ལས་འབྲས་བུ་འཕྲལ་ཡུན་གྱི་ཕན་བདེ་ཐོབ་པ། དགོངས་ཆོད་ལྟར་དང་། ཞེས་གསུངས་པའི་རྗེས་སུ་བན་གཙང་པའི་སྐོར་ཕྲན་བུ་གསུངས་འདུག་ཀྱང་ཟུར་གསལ་ཡོད་པས་འདིར་མ་བྲིས། དེ་འཕྲོས་གོང་ལྟར་ཚོགས་པ་རྣམས་ཀྱི་ཐུགས་ལ་བཞུགས་རྒྱུའི་བསླབ་སྦྱངས་ཞིབ་ཏུ་བཀྲོལ་བ་འདི་རྣམས་མཁན་རིན་པོ་ཆེ་ནས་བཟུང་ལས་ཚན་རིམ་ཅན། གླིང་སོ་སོའི་དགེ་རྒན་རྣམས་ནས་བཙུན་གསར་ཡན་ཐམས་ཅད་ལ་བྱ་སྤུ་གནོན་གྱི་ཚུལ་དུ་སྤངས་བླངས་གོ་འཛོལ་མེད་པར་བསྐུལ་གནོན་གལ་ཆེ། གལ་ཏེ་རེ་གཉིས་ནས་དོན་མ་གོ་བའི་ཚིག་དོན་ལ་མི་གནས་པ་འདྲ་བྱུང་སྲིད་ན་ལས་ཚན་རྣམས་ནས་སྐུངས་བསུབས་མེད་པའི་འདི་གར་གསལ་སྐྱེལ་བ་ལས་འོས་མ་འདས། ཞེས་གསུངས་པའི་རྗེས་སུ། དལ་འབྱོར་གྱི་ལུས་ཐོབ་ནས་རང་གཞན་ལ་ཕན་བདེ་སྤེལ་བའི་བྱ་བ་བྱེད་དགོས་ཚུལ་ཟུར་ཙམ་གསུངས་པ་སོགས་མདོར་ན་བླ་མ་གོང་མ་མཐའ་དག་ནས་སྡེ་སྣོད་ཀྱི་བཤད་གྲྭ་ཁྱད་པར་ཅན་འདིའི་སྒྲིག་ལམ་ཀུན་སྤྱོད་ལ་གཞན་ལས་དོ་དམ་ཆེ་བར་མཛད་འདུག་ཀྱང་བཅའ་ཡིག་སྒྲོག་མ་བརྟགས་ཤིང་།
ལས་ཚན་རྣམས་ཐུགས་སྦུགས་ཆེ་བ་དང་། གྲྭ་བགྲེས་རྣམས་རང་རང་གི་གདོང་གང་ལ་གཟིགས་ཤིང་བསྟན་དོན་ལ་རྒྱ་གཡེངས་མེད་དུ་སྐྱུར་བ་དང་། ངེད་རང་དང་ལོ་མཚུངས་ལྟ་བུའི་གཞོན་གྲྭ་རྣམས་གཤེད་ཁྱེར་ཟོང་ཁུར་གྱིས་བསྡོ་ཐུབ་ན་རྫོགས་པའི་སངས་རྒྱས་ལའང་རྒོལ་བའི་བློ་སྟོབས་ཅན་མང་བ་བཅས་རྒྱུ་མཚན་དུ་མས་སྒྲིག་ལ་ལྷད་ཞུགས་ཚུལ་ཟུར་ཙམ་བཀོད་ན། ཐོག་མར་བཙུན་ཆུང་གི་དུས་བྱིས་པ་མོན་མ་ཤེས་པ་ལྟ་བུས་ངན་སྤྱོད་ཅུང་ཟད་འབྱུང་བ་བདེན་ཡང་རྒན་པ་རྣམས་ཁོག་བཅུག་གི་བྱ་བ་བཟང་ངན་སྣ་ཚོགས་དང་། ཐོ་ཅོ་ཡ་མེད་བྱེད་འདུག་པས། འདི་དག་ལའང་ཆུང་ངུ་ནས་སྐྱོན་མ་ཐོན་ན་ཕུགས་ངན་ལོངས་ཚབས་ཆེན་དུ་འགྲོ་བས་འཕྲལ་གྱི་ཀུན་སྤྱོད་རྣམས་ལ་དགེ་རྒན་སོ་སོ་ནས་གནས་སྐབས་ཀུན་ཏུ་ཞིབ་འཇུག་བྱས་པའི་ཁ་ཏ་སོགས་འཇུར་དག་ཞི་དྲག་གང་རུང་འཐུས་མ་ཤོར་བ་བྱེད་ཅིང་། ཐོག་མར་ཀ་ཁ་ནས་བཟུང་ཆོས་སྤྱོད་ནས་འཛིན་དགོས་ཀྱང་། གླིང་དཔོན་དགེ་རྒན་རྣམས་ནས་བསླབ་བྱའི་རྩ་བ་མ་བཟུང་བར་བརྟེན། ཆོས་སྤྱོད་མ་སོང་བར་བཀའ་བཞིན་སོགས་འཛིན་པ་དང་། དེ་དག་ཀྱང་རྒྱུགས་འབུལ་སྐབས་ཚུལ་ལྡན་མི་ཡོང་ཚུལ་ཐོས་པས་ད་ཆ་འཛིན་ཆོས་བསླབ་བྱ་སོ་སོའང་གླིང་རྣམས་ཀྱི་དགེ་རྒན་གཙོ་བོ་དེ་ནས་རྩ་བ་རྐང་བླང་གི་གྲོགས་དན།
ཐབ་ཚང་རྒན་པ་དང་གླིང་པ་སོགས་སོ་སོ་ནས་དགེ་རྒན་གྱི་རྗེས་སུ་ཞུགས་པའི་བྱ་སྤུ་གནོན་བསྟར་ཆགས་དང་། སྔ་སོར་སྒྲིག་ལ་ཁྱོན་ནས་ཀྱང་དཔེ་ཆ་འཛིན་སྐྱོར་ཚང་མ་བཙུན་ཆུང་དང་སྟབས་གཅིག་བྱེད་ཅིང་རང་གཞུང་མང་དུ་སྐྱོར་ཚེ་སྐུ་རིམ་སྒྲིག་འདོན་ལ་མི་འགྲོ་ནའང་། ཉུང་ངུ་ལས་མེད་ཚེ་སྒྲིག་འདོན་ཀྱང་བཙུན་ཆུང་བཞིན་བྱེད་ཚུལ་དགེ་རྒན་ནས་དོ་དམ་བྱེད། ལྷག་པར་ལྷོ་སྒོའི་རིགས་གྲྭ་ཏལ་ཡུག་མ་འདི་ལ་བསྡུས་ར་དང་ཕར་ཚད་གཉིས་ནས་བཟུང་དབུ་སྡོམ་གྱི་བར་རིམ་ཅན་ཡང་དག་ཅི་དགོས་བསྟན་པའི་རྣམ་གཞག་སྒྲིག་ལམ་གྱི་གཙོ་བོ་ཡིན་ཀྱང་། དེང་སང་བསྡུས་ར་དང་དབུ་སྡོམ་གཉིས་ཀྱི་རིག་གྲྭ་ཆག་སྐད་ཐོས་པས་བཙུན་ཆུང་རྣམས་ཀྱིས་ད་ནས་བཟུང་སྔར་རྒྱུན་བཞིན་རིག་ལུང་གི་ལྡེ་མིག་བསྡུས་ར་ཆད་མེད་རྩི་དགོས་རྒྱུར། སྔ་སོར་ཕྱྭ་པ་ཆོས་སེང་ནས་བཟུང་བསྡུས་ར་འདི་དབུས་ཕྱོགས་སུ་དར་ཞིང་། གཙང་ཕྱོགས་སུ་ཅུང་ཟད་ཞན་པར་བརྟེན། ཆོས་གྲྭ་ཆེན་པོ་འདིར་ཡང་སྔ་ཐོག་ནས་བསྡུས་ར་བྱང་ཆུབ་པའི་རྟགས་གསལ་ཧ་ཅང་བདེ་བ་ཞིག་མ་བྱུང་ཀྱང་། དུས་ཕྱིས་མཁན་རིན་པོ་ཆེ་ཀུན་དགའ་བསྟན་འཛིན་དང་། རབ་འབྱམས་པ་དབང་ཕྱུག་དཔལ་བཟང་གཉིས་བསྡུས་རར་ཅུང་བྱང་ཆུབ་པའི་སློབ་གྲྭ་ནས་མཁས་པ་འདྲ་དེང་སང་ཡང་གྲྭ་བགྲེས་ཀྱི་གྲས་སུ་ཡོད་སྐད་དང་།
ལྷག་པར་མཁན་རིན་པོ་ཆེ་ཁྲི་ཐོག་པ་འདི་མཁན་ཆེན་བྱམས་པ་ཀུན་དགའ་ཟླ་འོད་ནས་བསྡུས་ར་མཁས་གྲས་སུ་གཟིགས་པའི་སྒྲིག་ལའང་དགོས་དཔྱད་ཀྱིས་ཕེབས་ཆོག་བྱུང་འདུག་པ་བཅས་གཙོ་ཆེར་མཁན་རིན་པོ་ཆེ་ནས་ཁས་བླངས་སོགས་བཀའ་ཁྱབ་གནང་དགོས་ཚུལ་ངེད་རང་གིས་ཞུས་དོན་བཞིན་གནང་ཡོང་འགྲོ་ཞིང་། དེ་བས་ཀྱང་རྟག་པ་ནི་རང་རང་གི་དགེ་རྒན་ལས་རག་ལས་པས་དགེ་རྒན་ཚང་མ་ནས་བསྡུས་དཔེ་འཛིན་ཆོས་སུ་སྤྲད་ནས་དེའི་གོ་དོན་བཙུན་ཆུང་སོ་སོའི་བློ་གྲོས་དང་བསྟུན་པའི་ཞིབ་གསེད་ཡང་ཡང་མཛད་པ་དང་། གལ་ཏེ་དགེ་རྒན་རང་ནས་བསྡུས་ར་ལ་དེ་ཙམ་གྱི་བྱང་ཆུབ་མེད་ན་བསྡུས་ར་མཁས་པ་དག་གི་དྲུང་བཤར་སྦྱངས་ལ་འགྲོ་དགོས་ཀྱི་ཁྱབ་འདོམས་ཆེ་བར་མཛད་ངོས་སོང་ལོ་གནང་ལོ་ཙམ་ལ་བསྡུས་ར་བ་འགྲན་མེད་ཞེ་གཅིག་ཡོང་བའི་དོ་དམ་གང་ཆེ་དང་དེ་རྗེས་ཕར་ཚད་འདུལ་མངོན་རྩི་གཞག་མཛད་མི་རྣམས་ལ་དེང་སང་གི་འདི་བས་ལྷག་པ་ཞུ་མ་དགོས་ཀྱང་། ད་དུང་འཇམ་དབྱངས་ས་པཎ་དང་ཀུན་མཁྱེན་ཆེན་པོའི་ཡིག་ཆ་དང་། དེའི་རྗེས་འབྲང་གི་གཙོ་བོ་མ་ཧཱ་པཎྜི་ཏ་ངག་དབང་ཆོས་གྲགས་དང་། མཁན་དབང་ཆོས་རྣམ་རྒྱལ་གྱི་ཡིག་ཆ་སོགས་རང་རང་བློ་གྲོས་ཆེ་ཆུང་གིས་གཟིགས་རྟོག་མཛད་ངོས། དེ་དག་གི་བགྲོ་གླེང་ཞིབ་ཆ་རང་རེའི་རྗེ་བཙུན་གོང་མ་རྣམས་དགོས་ཤིང་ཕྱོགས་ཀྱི་མཁས་གྲུབ་ཡི་རང་བ་དང་། རྒོལ་ངན་གྱི་སྤོབས་པ་འཕྲོག་པ་སོགས་མདོར་ན་ཆོས་རྗེ་ཁུ་དབོན་གཡག་རོང་གོ་ཤཱཀ་རྣམས་ཞིང་འདིར་སླར་ཡང་འབྱོན་པ་ལྟ་བུའི་མཁས་པའི་སྙན་གྲགས་ས་སྟེང་ཐམས་ཅད་ལ་ཁྱབ་པ་ཞིག་སོ་སོའི་དགོངས་འཇགས་དང་། དབུ་སྡོམ་གཉིས་ལའང་སྔར་རྒྱུན་བཞིན་རབ་འབྱམས་པ་བགྲེས་པའི་ཡང་རྩེ་རྣམས་སྒྱིད་ལུག་སྙོམས་ལས་བཏང་སྙོམས་སུ་མི་བཞུགས་པར་རྩི་བཞག་ཡང་དག་མཛད་པའི་ཟབ་མོ་ལྟ་བའི་ཡང་རྩེ་དབུ་མའི་གཞུང་ལུགས་ཉི་འོད་ལྟར་གསལ་ངོས། ལྟ་བ་ངན་པའི་མུན་པ་མིང་ཡང་མི་གྲགས་པ་ཞིག་དགོས་རྒྱུ་དང་།
རྒྱལ་བསྟན་ཡོངས་རྫོགས་ཀྱི་རྣམ་གཞག་གསལ་བར་སྟོན་པའི་བསྟན་བཅོས་ཆེན་པོ་སྡོམ་གསུམ་རབ་དབྱེ་ལའང་ཐུགས་རབ་ཀྱི་འཇུག་པ་རྒྱ་ཆེར་བསྐྱེད་ངོས་སོ་ཐར་བྱང་སེམས་སྔགས་སྡོམ་གྱི་དཀའ་གནས་མཐའ་དག་བཀྲོལ་ནས་རང་གཞན་ལ་ཕན་བདེའི་དགའ་སྟོན་རྒྱ་ཆེར་སྤེལ་བ་དང་། འཁྲུལ་པའི་གྲུབ་མཐའ་སུན་དབྱུང་ས་ལམ་གྱི་རྣམ་གཞག་སོགས་ཞིབ་ཆ་ཚང་མ་ས་སྐྱ་པཎྜི་ཏ་ཉིད་མངོན་སུམ་བྱོན་ནས་སླར་ཡང་བསྟན་བཅོས་ཡིད་བཞིན་ནོར་བུ་འདི་ལ་འབྲུ་སྣོན་ཞིབ་གསེད་བཀའ་དྲིན་བསྐྱངས་པ་ལྟ་བུ་ཞིག་དགོས་རྒྱུ་ཡིན་པས། ཁྱེད་གྲྭ་བགྲེས་རྣམས་ཀྱང་རྒན་པོ་ཡ་མེད་ཀྱི་གྲས་སུ་མི་བཞུགས་པར་བསྟན་དོན་འདི་ལ་ཐེག་པ་ཁུར་བླང་གི་གཙོ་བོར་བརྩོན་འགྲུས་ཀྱིས་འབྱོན་པ་དང་། དེ་བཞིན་ཏུ་སྒྲིག་ཀྱི་གཙོ་བོ་ཆོས་ཐོག་སོ་སོའི་ཆོས་གྲྭ་འདི་ཡིན་ཅིང་། དེའི་ཐོག་མར་ཆོས་གཏོར་ལ་བཅའ་ཡིག་གི་ཤུགས་བསྟན་ཐམས་ཅད་འབྱོན་དགོས་ཀྱང་། ད་ལྟ་སྐྱོར་འགོ་བ་སོགས་ཁ་ཤས་ལས་མི་འབྱོན་ཅིང་། མཁན་པོར་དགོངས་པ་ཞུ་བ་ཡང་མེད་སྐད་འདུག་པས། སླན་ཆད་ཆོས་གཏོར་ལ་ཚང་མ་བྱོན་ནས་ཞལ་འདོན་དག་གསལ་བཏོན་པས་སྐུ་རིམ་གཏོར་མ་འགྱུར་ཆེ་སྨིན་གྲུབ་སྔོན་འགྲོའི་དགུན་ཆོས་དང་གཉིས། དཔྱིད་ཆོས་དང་གཉིས། དབྱར་ཆོས་དང་གཉིས་རྣམས་ལ་མཁན་རིན་པོ་ཆེ་ནས་ཕར་ཕྱིན་པར་འཛིན་ཆོས་ལ་ཕར་ཕྱིན་དཀའ་འགྲེལ་ནས་གནང་།
གསུང་སློབ་ལ་ཡུམ་དོན་རབ་གསལ་ནས་གནང་། རྣམ་འགྲེལ་བར་རྒྱུགས་ལ་ཊཱིཀ་ཆེན་ཀུན་བཟང་དང་། སློབ་མཚམས་ལ་སྡེ་བདུན་རབ་གསལ་ནས། བཀའ་རམས་པར་བློ་ཆེན་ཤེས་བྱ་མ་ནས་སླེབས་མཚམས་བཀའ་རམས་པ་རྣམ་འགྲེལ་བ་ཡིན་ན་འཛིན་ཆོས་ཕར་ཕྱིན་པའི་གྲྭར་འགྲོ། ཕར་ཕྱིན་པ་ཡིན་ན་རྣམ་འགྲེལ་པའི་གྲྭར་འགྲོ། བསྡུས་ར་བར་མཚན་མཚོན་རྫས་ལྡོག་སོགས་ལ་རྟགས་གསལ་གསུང་ངག་ནས་གནང་། སྟོན་ཆོས་ལ་ཕར་ཕྱིན་པར་ཕར་ཕྱིན་གྱི་ཊཱིཀ་གཞུང་ནས་གནང་། རྣམ་འགྲེལ་བར་རྣམ་འགྲེལ་གྱི་ཊཱིཀ་གཞུང་ནས། བཀའ་རམས་པར་སྡོམ་གསུམ་རབ་དབྱེ་ནས། བསྡུས་ར་བར་བསྡུ་དཔེ་ནས་གནང་བ་ལྟར་སོ་སོས་ངེས་ཤིང་བྱང་ཆུབ་པར་བྱ།
བསྡུས་ཆུང་པ་ལ་སློབ་མཚམས་གང་བསླབས་པ་དེ་ཆོས་ཁྲིམས་པས་གྲལ་རིམ་མམ་གླིང་རིམ་ལྟ་བུས་བསྡུས་ཆུང་པ་རྣམས་གནོན། དེ་སྐོར་བགྲེས་གཞོན་ཚང་མས་ཉིན་རེའི་ཐོས་བསམ་རྣམས་བྱས་གྲུབ་བསྟུན་གྱིས། ཐུག་ཚུལ་ལའང་ཆོས་གཏོར་མ་བྱུང་བར་ལ་མི་འབྱོན་ན་དགོངས་པ་ཞུ་དགོས་ཀྱང་རང་མཚམས་ཀྱི་བཞུགས་པ་ཐོས་པས་སྔར་སྲོལ་བཟང་པོ་ལྟར་བྱ་དགོས་ཤིང་། དབུ་ཟུར་གྱི་སྐབས་ཚང་མ་འཛོམས་མཐར་ཆོས་ཁྲིམས་པ་སླེབས་ནས་ཀྱང་དབུ་བྱེད་མ་འབྱོར་བར་སྒུག་དགོས་པ་དང་། འབྱོར་འཕྲལ་སྐབས་འགའ་ཞིག་ཏུ་དཀར་ཆབ་ཁོ་ནས་ཐུག་ཚུལ་ཆོས་སྤྱོད་ཀྱི་གོ་ཆོད་པས་གྱེས་འགྲོ་བ་ཞིག་ཐོས་པས་འདི་ནི་སྔགས་འཆང་ཆེན་པོའི་བཅའ་ཡིག་རིན་པོ་ཆེར་གསལ་བའི་ཆོས་སྤྱོད་རྣམས་རྩ་ཆག་ཏུ་སོང་བར་བཀྲ་མི་ཤིས་ཤིང་སྒྲིག་ལའང་ཤིན་ཏུ་གནོད་པ་བཅས་སླན་ཆད་དབུ་བྱེད་རིམ་ཅན་ནས་དོ་ཁུར་ཆེན་པོས་ཡོངས་ནས་ཆོས་སྤྱོད་ཚང་མ་སྔགས་འཆང་ཆེན་པོའི་བཅའ་ཡིག་གི་ནང་བཞིན་དང་། དེའི་རྗེས་དབུ་བྱེད་རྙིང་པ་ཁྱད་པར་ཅན་རྣམས་ཀྱི་ངག་རྒྱུན་ཐོས་བརྒྱུད་བཟང་པོ་གྲྭ་བགྲེས་རྣམས་ཀྱི་ཐུགས་གསལ་ལྟར་ཡིན་ཀྱང་། དབུ་ཟུར་སྐབས་ལྗི་ཡང་སྣ་ཚོགས་བྱུང་འདུག་པ་དང་། ངེད་རང་གི་རིམ་གྲོ་སོགས་གཞིས་ཀྱིས་མང་ཇ་འཕར་མ་རྣམས་དང་། ཤི་གསོན་གྱི་དགེ་བར་དམིགས་ཕྱི་འདྲེན་ཇི་སྙེད་བྱུང་བ་རྣམས་ལའང་དམིགས་བསལ་མེད་ཚེ་ཆོས་སྤྱོད་རེ་མོས་ཀྱིས་བཏང་སྲོལ་ཡོད་འདུག་ཀྱང་། དབུ་ཟུར་སྐབས་འགའ་ཞིག་ལ་ཆོས་སྤྱོད་འབུངས་ཆེ་བ་དང་།
འགའ་ཞིག་ལ་ཇ་མཆོད་མདོར་བསྡུས་ཞིག་བཏང་ནས་གྱེས་འགྲོ་བ་ཐོས་པར་མ་ཟད་ངེད་རང་གིས་བལྟས་ཀྱང་འདུ་ཁང་དུ་འཚོགས་འཕྲལ་ལག་བདེ་བ་རྣམས་མ་ཐོན་པར་ཚོགས་པ་གྱེས་འགྲོ་བ་ལྟ་བུ་ཞིག་ལན་གཅིག་མིན་པར་ཡང་ཡང་མཐོང་ཀྱང་། ལེ་ལོའི་དབང་གིས་ད་བར་རྒྱུ་མཚན་ཞུ་མ་ཐུབ་མོད། མཛོད་པ་ནས་དབུ་ཟུར་ལ་སྟེར་བྱས་ཕྲན་བུ་དང་བཅས་མང་ཇར་ལྗི་ཡང་སྙོམས་པའི་ཆོས་སྤྱོད་བཏང་དགོས་ཚུལ་ལབ་སྐབས། དབུ་བྱེད་ནས་ཁས་བླངས་པོས་ཐག་བྱས་ཀྱང་ཡང་ཏིག་ཞག་ཁ་ཤས་ཚུལ་ལྡན་ཡིན་རྒྱུའི་ཁུངས་ལ་སླར་རིམ་གྱིས་སྔར་ཤུལ་དུ་ཆུད་ཅིང་། དེ་དག་གི་སྔོན་དུ་མཁན་ཟུར་བཞུགས་པ་ཁྲི་ཁར་ཕེབས་འཕྲལ་སྨོན་ལམ་འཕར་མའི་འདོན་པ་ཤིན་ཏུ་མྱུར་བས་སྔ་མོ་ནས་གྲོལ་སྐབས་དེ་འཕྲལ་དབུ་བྱེད་འབོད་མི་བཀའ་དྲིན་བསྐྱངས་བཞེད་ཆེ་ཡང་། དབུ་བྱེད་མ་བསྡད་ཅིང་། དེའི་སང་སྐུ་མདུན་དུ་བོས་ཏེ་བཀའ་བཀོད་གནང་སྐབས་རྩི་མེད་ཞུ་བ་ཧམ་ཆེན་བྱས་པར་མ་ཟད། དེ་ནས་བཟུང་ཞག་ཤས་བར་ལ་མང་ཇ་ཚོགས་ཡུན་ཤིན་ཏུ་རིང་བ་བཅས་ལྟར་སྣང་ལ་མཁན་རིན་པོ་ཆེའི་གསུང་སོར་བཞག་ཡིན་ཁུལ་དང་། དོན་དེ་སྐབས་ཙམ་ནས་བཟུང་རིམ་གྱིས་བསྟན་བཤིག་སྣ་ཚོགས་དང་། ཁྱད་པར་ཐུག་ཚུལ་ནས་བཟུང་ཆོས་སྤྱོད་རྣམས་ལ་སྣོན་འཕྲི་འབྲེལ་མེད་སྣ་ཚོགས་བྱས་འདུག་ཀྱང་གཙོ་བོར་ལས་ཚན་དབུ་ཡོད་རྣམས་ནས་བཟུང་ཉེ་འཁོར་བ་ཚང་མས་ངོས་ལ་དེ་སྐོར་གྱི་རྒྱུ་མཚན་སུས་ཀྱང་མ་བྱུང་བ་དང་།
དབུ་བྱེད་ལ་ཞལ་ཏ་གཏན་མ་མཛད་པའི་ཉེས་པ་ལྟ་བུས་ད་བར་སྒྲིག་གནོད་འབྱམས་ཀླས་དགེ་འདུན་རྣམས་ཕན་ཚུན་ཁེངས་པའི་རྒྱུ་ཆེན་པོ་བྱུང་འདུག་པ་འདི་ཐད་ལ་ལས་ཚན་ཚང་མར་ཁ་ཏ་ཚ་དྲག་ཅན་སོགས་རྗེས་གནོན་ཚ་འདེད་དགོས་ངེས་སུ་འདུག་ཀྱང་ད་ལམ་འཐེན། དབུ་བྱེད་ལ་འཕོ་ལེན་ཐོག ཕྱིས་ཀྱི་དབུ་བྱེད་རིམ་ཅན་ནས་ཐུག་ཚུལ་དུས་ཇ་གུང་ཚིགས། དགོང་ཐུན། ཕྱི་ནང་གི་མང་ཇ་འཕར་མ། དགོངས་རྫོགས་སེར་འདུ་ཆེན་མོ། འབུམ་ཐེར་དུས་འཕར་སྨོན་ལམ་རྣམ་གཉིས། ཧོར་ཟླ་བཞི་པའི་དགེ་ཚ། གཞིས་ལན་རབ་འབྱམས་བཞུགས་གྲལ། དབྱར་མཐོང་།
རིག་བྱ་ཚོགས་ཆེན་ཆོ་ག་སོགས་ཀུན་རིག་གི་རིགས། ཚེ་ཆོག རྣམ་རྒྱལ། བསྟན་པ་གསོ་ཆོག་སོགས་མདོར་ན་བསྐུལ་འོས་ཚང་མ་བླ་མ་གོང་མའི་དགོངས་པ་དང་མི་འགལ་བའི་རྒྱས་བསྡུས་འཚམས་ཤིང་དཀྲིག་ཆར་གྱི་དེབ་ཟུར་གསལ་ཞིག་ངེད་རང་ནས་བཅོས་དོན་བཞིན་ལ་ཐག་པ་ཁུར་བླངས་བགྱིས་ངོས། ཆོས་རྒྱལ་མ་སོགས་ཆོས་སྤྱོད་དབྱངས་ཆེན་རྣམས་དང་། བར་གདངས། གདངས་ཐུང་། འདུར་མ། བཤུར་མ་སོགས་མདོར་ན་སྔོན་གྱི་གསུང་རྒྱུན་ཐོས་བརྒྱུད་ཚང་མ་སླད་ཀྱི་དབུ་མཛད་རིམ་ཅན་ནས་རང་ལ་ངེས་འགྲོངས་ཡོད་ན་དེ་བཞིན་དང་། དེ་མིན་གྲྭ་བགྲེས་ཁུངས་ཐུབ་རྣམས་ལ་འབད་པ་ཆེན་པོས་གཏུགས་ངོས་རང་གིའང་དེ་བཞིན་དུ་བསྐུལ་ཞིང་།
བསྐུལ་ཆུང་པ་སོགས་གཞན་ལའང་དེ་བཞིན་བྱེད་དགོས་པའི་ཁ་ཏ་དང་། དགེ་རྒན་སོ་སོ་ལའང་མེལ་བའི་གྲྭ་ཚང་བྱིངས་ནས་ཀྱང་དབུ་བྱེད་རང་གིས་ཇི་ལྟར་བསྐུལ་བ་བཞིན་མཛད་དགོས་ཚུལ་ཞུས་པའི་གོང་བཀོད་ཚང་མ་འཕར་ཆག་མེད་པ་ཞིག་བྱེད་པ་དང་། དེ་སྔ་ཕན་གྲྭ་ཚང་བྱིངས་ནས་དབུ་བྱེད་ལ་མ་བསྟུན་པ་དལ་བྲེལ་རང་རང་གིས་གང་དྲན་བབ་འཆོལ་དུ་སྐྱོར་བ་ཞིག་ཡོད་འདྲ་བ། འདི་ནི་འདུལ་བའི་གཞུང་དང་ཡང་འགལ་ཏེ། མུ་སྟེགས་ཀྱི་ཆར་ཁ་བསྲུང་བའི་ཕྱིར་མགོན་མེད་ཟས་སྦྱིན་གྱིས་ཉན་ཐོས་རྣམས་ཞལ་འདོན་འགྲིག་པོ་དགོས་ཚུལ་ཞུས་ཤིང་། སྟོན་པས་བྲམ་ཟེ་རིགས་བྱེད་འདོན་གདངས་གནང་བར་མཛད་པས་ཀྱང་ཤེས་ཤིང་། སྤྱིར་བཏང་ལའང་རང་གང་དྲན་བྱས་ཆོག་ན་བླ་མ་དཀོན་མཆོག་ནས་བཟུང་གོང་བཞུགས་ཐམས་ཅད་མི་དགོས་པ་ལྟ་བུར་འགྲོ་བ་དང་། ལྷག་པར་སྔགས་འཆང་ཆོས་ཀྱི་རྒྱལ་བོའི་བཅའ་ཡིག་ཆེན་མོར། མཁན་སྤྱི་དབུ་བྱེད་ཆོས་ཁྲིམས་པ་སོགས་ལས་སྣེ་ཚང་མར་བྱིངས་ནས་བསྟུན་དགོས་ཚུལ་ལན་ཅིག་མིན་པ་ཡང་ཡང་བཀའ་སྩལ་བ་དང་ཡང་འགལ་བས་སླན་ཆད་དབུ་བྱེད་ཀྱི་ཚུལ་མིན་མ་བྱས་ཕྱིན། འདོན་ཆའི་སྐོར་ཚང་མ་དབུ་བྱེད་རང་སོར་བཞག་ལས་རང་རང་གི་འདོད་རྒྱལ་མི་མཛད་པ་དང་གཞན་ཡང་འདུལ་བའི་རྣམ་གཞག་གི་གཙོ་བོ་ནང་སྡོམ་པས་རྒྱུད་བཅིངས་ནས།
ཕྱི་ལུས་ངག་གི་བྱ་བ་ཞི་དུལ་བག་ལྡན་ཁོ་ན་བྱེད་དགོས་པར་གནས་སྐབས་ཀུན་ཏུ་འདུལ་བ་ཡུལ་ཆོས་དང་བསྟུན་ཞེས་པ་ལྟར་བོད་ཀྱི་རབ་བྱུང་ལ་ཞྭ་དར་བས་ཇ་འདྲེན་སོགས་དུས་ཀུན་ཏུ་ཞྭ་དང་། ན་བཟའ་བཞེས་ཚུལ་ལེགས་ཤིང་། མང་ཇ་སོགས་ཆབ་ལེན་འོས་རྣམས་ལའང་ཆབ་མ་རྫོགས་པར་གྱེས་འགྲོ་བ་ཞིག་ཡོད་འདུག་པས་ད་ནས་ཚང་མར་ཆབ་རྫོགས་ནས་གྱེས། བཞུད་སྐབས་བཤར་རྒྱུགས་མི་མཛད་པར་དལ་བུས་འབྱོན། བཞུགས་སྐབས་ཧ་ཅང་གི་དགྱེད་རྒུར་ཡ་ཡོ་འཁྱག་འཁྱོག་ཏུ་མ་སོང་བར་བཞུགས་གྲལ་གང་འགྲིག་དང་། བཟའ་བཏུང་རྣམས་ཀྱང་ལངས་ནས་བྱེད་པ་སོགས་ཧ་ཅང་མི་མཛེས་པའི་ལོངས་སྤྱོད་ཚུལ་དུ་མ་སོང་བར་བག་ལྡན་གྱིས་གསོལ་ཚུལ་སྔར་གྱི་མིག་ལྟོས་བཟང་པོ་ལྟར་དང་། རིག་ལུང་ཞལ་འདོན་གསུང་སྒྲོག་སོགས་ཀྱི་སྐབས་མ་གཏོགས་རང་བཞིན་གྱིས་ངན་སྒྲོས་ལ་སྒྲ་གང་ཆུང་དང་། ལྷག་པར་མི་སྐྱ་ཕོ་མོ་བཙུན་མའི་རིགས་ཡོད་པར་ངག་བབ་འཆོལ་དུ་མི་གཏོང་ཞིང་། ཚོགས་སུ་འཕྲོས་གཏམ་གྱི་རིགས་དགོས་གལ་ཤིན་ཏུ་ཆེ་ན་མ་གཏོགས་གཏན་ནས་མི་མཛད། བླ་མ་དགེ་འདུན་ཁྱད་གསོད་ཀྱི་རྣམ་འགྱུར་མི་འོས་པ་དང་།
གཉིད་ཀྱི་དབང་དུ་སོང་ནས་གང་ཡང་མི་དྲན་པ་དང་། གསུང་སྒྲོགས་ཀྱི་སྐབས་རྣམས་སུ་ཆོས་པོ་ཏི་ལ་དངོས་པོ་ཕལ་པ་ལྟ་བུའི་བརྙས་བཅོས་མི་བྱེད་པ་ལེན་བཞུགས་ཀྱི་སྐབས་གུས་འདུད་ཀྱིས་ཆུད་ཟོས་མེད་པར་བྱ་བ་དང་། ཀློག་འདོན་གྱི་སྐབས་འགོམ་ཡུག ཞྭ་གོས་ཀྱིས་གནོན་པ། ཟས་སྣོད་གསོལ་ཆས་སོགས་དེའི་ཁར་འགྲིམ་པ། སྣབས་ལུད་མཆིལ་མ་འཐོར་བ་སོགས་རང་ངན་པའི་གྲས་སུ་ཚུད་ཅིང་བསྟན་པའི་མིག་རྒྱན་ལ་གནོད་པ་རྣམས་དྲན་ཤེས་བཞིན་གྱི་བསྲུང་སྡོམ་དང་། ཞར་བྱུང་ཙམ་དུ་ཟླ་རེའི་རྣམ་རྒྱལ་གཏོང་སྐབས་བསྐུལ་པོ་དང་ཆོས་ཁྲིམས་གཞོན་པས་ཕྱེད་ཙམ་སོང་ཀྱང་གཞན་མི་འབྱོན་པ་དང་བྱོན་ནས་ཀྱང་རང་གང་དྲན་ལས་མེད་ཚུལ་ཐོས་པས་རྣམ་རྒྱལ་ཀུན་རིག་སོགས་ཆོ་ག་གང་བྱེད་ཀྱང་སོ་སོའི་གནས་སྐབས་སུ་དགོས་པའི་རྡོར་དྲིལ་ཏིང་ཤག་འཛིན་དཀྲོལ། ཕྱག་རྒྱ་རོལ་ཆེན་འབུད་དཀྲོལ། དུས་ཆེན་མཆོད་ཕྲེང་འཁྱེར་སྐབས་གྲལ་གྱི་ཕྲེང་བ་མ་ཆད་པར་སྙོམས་ཤིང་མཐོ་དམའ་མ་ཤོར་བ་རྟེན་ཁེབས་དང་བ་དན་གྱི་མདུན་ངོས་རང་གི་གཡས་ཕྱོགས་སུ་བསྟན་ནས་ཁྱེར་བ་སོགས་ཕྱག་ལེན་ཕྲ་མོ་ཚུན་ཆད་ལའང་བླ་མ་གོང་མའི་ཕྱག་ལེན་རྣམ་དག་ཁོ་ན་ལས་བྱིས་པའི་རྩེ་མོ་ལྟ་བུའི་བརྙས་བཅོས་སུ་མ་སོང་བ་ཞིག་དང་། ཧོར་ཟླ་དགུ་པའི་བཅུ་དྲུག་ལ་ཆོས་མཚམས་བཏང་ནས་ཉེ་བ་རྣམས་ཉེར་ལྔ་དང་།
རིང་བ་རྣམས་གནམ་གང་བར། གསུམ་པའི་བཅུ་དགུར་ཆོས་མཚམས་དང་འདུས་ཚུལ་དགུ་པ་དང་འདྲ། འབྲོག་བཙུན་གྱི་ཆོས་མཚམས་དྲུག་པའི་དགུ་ལ་བཏང་ནས་འབྲོག་ཁག་གསུམ་ཚེས་བཅོ་ལྔ་ལ་འདུས། ལྷས་བསྟན་པ་བཅུ་དགུ་ལ་འདུས་པ་བྱ་རྒྱུའི་འགྲོ་སྐབས་དང་ཆུ་ཚན་དུ་འགྲོ་བ་སོགས་ལུས་ཀྱི་འཕྲོད་བསྟེན་ཚང་མར་སྒོ་གསུམ་གྱི་ཀུན་སྤྱོད་རྩིང་ཧྲལ་དུ་མ་སོང་བའི་སེམས་འཁུར་གང་ཆེ་དང་། དཔྱིད་ཟླ་དང་སྟོན་ཟླའི་ཆོས་མཚམས་འདུས་ནས་དཔེ་མཚམས་རིང་མོ་གཞན་ཆོས་ཐོག་བདུན་གྱི་ཆོས་མཚམས་ལའང་དཔེ་མཚམས་གང་ལྕོགས་བྱེད། ཕར་ཚུར་གྱི་མཆོད་གནས་ལ་འབྱོན་སྐབས་ཀྱང་ཚོགས་གསོག་མ་ཁྱེར་བར་ལ་བསྒྲིགས་པའི་གྲས་ཡིན་ན་གསུང་སྒྲོགས་དང་མདོ་སྒྲོལ་སོགས་རིམ་གྲོ་གང་འོས་བཀའ་བཅུ་རབ་འབྱམས་པའི་གྲས་ཡིན་ན་གོང་གི་སྟེང་དཀར་རྡོར་ངོས་བསྙེན་སོང་ཞིག་གིས་བུམ་འཛིན་བྱས་ཕྱིན་ཚེ་ཆོག་ཀུན་རིག་སིལ་གཏོར་སོགས་ཆོས་གྲྭ་ལྷོ་ཡི་ཞལ་འདོན་གྱི་གྲས་གང་འོས། ཚོགས་གསོག་ཁྱེར་ནས་ཆོས་གྲྭ་བྱང་གི་སྒྲིག་ལམ་ལ་འབྱོན་འདོད་ཡོད་ནའང་དེ་བཞིན་དང་། རང་གང་མོས་ཀྱི་བསྙེན་སྒྲུབ། མཆོད་གནས་ཀྱི་སྐབས་སུའང་རྣམ་འཇོམས་སྨེ་བརྩེགས། ཆབ་ཀླུ་སེང་སྒྲ་སོགས་རང་རེའི་གོང་མའི་བཀའ་སྲོལ་ལ་ཞུགས་པའི་སྔགས་ཆོག་ཅི་རིགས་དང་།
འབྱུང་བཞི་སོགས་སྔགས་གཞུང་གཞན་ལས་འབྱུང་བའི་འགྲོ་ཕན་གང་མཚམས་ཀྱིས་གསོན་དགེ་དང་། ཕུང་པོ་ཆས་འཇུག་སོགས་རུས་ཆོག་དང་། སྦྱིན་སྲེག་ལྷོ་སྒོ་སཱཙྪ་འདེབས་པ། ནད་པར་སྔགས་ཆུ་སྟེར་བ་སོགས་སྔགས་གྱི་ལག་ལེན་གང་བྱེད་ཀྱང་ཧ་ཅང་གི་མངོན་མཚན་ཅན་དུ་མ་སོང་ཕྱིན་གང་ལ་གང་འཚམས་སོ་སོའི་སྐབས་བསྟུན་མཛད་རྒྱུ་དང་། རང་རང་གི་གླིང་དུ་བཞུགས་སྐབས་ཀྱང་། སྔར་ཕན་གླིང་དཔོན་ལ་རྩིས་མེད་ཡོད་ཚུལ་ཐོས་པས་ད་ཆ་གླིང་དཔོན་གྱིས་དྲང་པོ་བྱས་ཕྱིན་འཁུར་མེད་མི་མཛད་པར་གླིང་དཔོན་ལ་ཡང་དག་པར་བསྟན་པ་དང་། གླིང་དཔོན་ནས་ཀྱང་རང་གིས་མ་ཤེས་ཕར་བཞག་གི་ཕན་ཐོགས་བསླབ་བྱ་གང་ཡོང་ཅི་ཤེས་བླ་མ་གོང་མའི་དགོངས་པ་དང་ཆོས་སྡེའི་སྒྲིག་ལམ། རང་གི་འདི་ཕྱིའི་དོན་ལ་བསམས་ནས་ལན་ཅིག་མིན་པར་ཡང་ཡང་བྱེད་པ་དང་། གྲྭ་བགྲེས་ཟུར་བཞུགས་པ་ངག་རྒྱུན་བྱ་ཆུ་རྒན་གོག་ཏུ་ཐོགས་པ་རྣམས་ཀྱང་མང་ཇར་དཔེ་མཚམས་པ་འབྱོན་དགོས་རྣམས་དང་། ཚེ་ཆོག
ཆོ་ག་སོགས་ཕལ་ཆེར་རྒྱུག་རྒྱུན་གྱི་མང་ཇ་དང་། བཀའ་འགྱུར་སྐབས་ཚེ་ཆོག་མེད་པ་དང་སྐལ་བ་ཡོད་པ་རྣམས་མི་རྒྱུག སྒོ་རིག་གྱི་སྒྲིག་གྲྭར་ཡང་མི་འགྲོ་བ་ཙམ་མ་གཏོགས་གཞན་འདྲ་ཞིང་སྒྲིག་གཏན་མི་རྒྱུག་པ་རྣམས་གནས་སྐབས་ཀུན་ཏུའང་འདུ་ཚོགས་ཀྱི་རིགས་ནས་བུད་འགྲོ་བས་སྔར་སྲོལ་གང་ཡོད་དེ་བཞིན་དང་། ས་རྩི་གླིང་འདེབས་ལོ་གསར་མཚན་བརྗོད་སོགས་ལ་གནས་སྐབས་ཀུན་ཏུ་འདུད་ལོངས་ཀྱི་རིགས་ཤིན་ཏུ་འཛེམ་ཆ་ཆེ་ངེས། རན་ཚོད་ལོངས་སྤྱོད་པ་ལས་འཇིག་རྟེན་པ་ལྟ་བུའི་བག་མེད་དུ་མ་སོང་བ་ཞིག་དང་། གསུང་སྒྲོགས་སོགས་ཀྱི་ཞབས་ཡོན་ལ་དངོས་པོ་སྣ་ཚོགས་ཕུལ་སྐབས་སྤུས་བསྒྱུར་ཞུ་བའི་མི་ནག་ཡོང་བ་བདེན་ཡང་། དགེ་འདུན་ལ་བརྙས་བཅོས་ལྟ་བུའི་དབུ་དང་ཕྲག་སྟེང་སོགས་ནས་དངོས་པོ་རྣམས་བག་མེད་དུ་ལེན་པ་དང་། མཉམ་ལབ་དབང་ཆེན་དུ་བྱེད་པ་འདི་ཡང་འདུས་ཚོགས་ཀྱི་ཞབས་འདྲེན་དང་། ཁོ་རང་ཚོར་ཉེས་པ་ལྕི་བས་སླན་ཆད་སྤུས་བསྒྱུར་ཞུ་མི་རྣམས་དགེ་འདུན་དང་འགྱངས་བཅད་པའི་མཐར་མར་འདུག་ངོས་རང་གང་འདོད་ཀྱི་དངོས་པོ་འདི་བཞིན་ཞུ་ཚུལ་ལས་ཚན་དབུ་ཡོད་རྣམས་ལ་སྙན་སྒྲོན་དང་། སྔ་ཕྱི་མིག་ལྟོས་ངན་པ་བཞིན་བྱུང་ན་ལས་ཚན་གྲྭ་བགྲེས་རྣམས་ནས་བཅའ་ཡིག་གསར་པ་བཀོད་ཕྱིན་འདི་བཞིན་དགོས་ཚུལ་གྱི་བསླབ་བྱ་བྱེད།
ཆོས་སྤྱོད་ནས་བཟུང་རབ་འབྱམས་པའི་མཐར་ཐུག་པ་འཛིན་ཆོས་ཀྱི་སྐོར་ལ་སྔགས་འཆང་ཆེན་པོའི་བཅའ་ཡིག་ལྷན་ཐབས་སོར་བཞག ངེད་རང་གིས་ཐོ་ཟུར་གསལ་ཁ་བྲིས་པ་བཞིན་ཐམས་ཅད་ཀྱིས་ཐུགས་ཁུར་བསྐྱེད་པ་དང་། རྩ་བའི་སློབ་གཉེར་པོད་ཆེན་དྲུག་གི་བཤར་སྦྱངས་ལ་མ་གནོད་ཕྱིན་སྒྲ་སྙན་ངག་རྩིས་སོགས་སྦྱང་པ་བྱ་རྒྱུ་དང་རང་རེའི་བླ་མ་གོང་མའི་དགོངས་པ་དང་མཐུན་པ་ཞིག་གལ་ཆེ་བས། རྒྱ་གཞུང་གི་གསལ་བྱེད་ཆོས་རྗེ་ཁུ་དབོན་ཀུན་མཁྱེན་ཆེན་པོ། ཞྭ་ལུ་ལོ་ཆེན་གྱིས་མཛད་པའི་ཀཱ་ལ་པའི་སྐོར་དཔང་ལོས་མཛད་པའི་སྙན་ངག་དང་མངོན་བརྗོད་སྐོར། འཇམ་མགོན་ཨ་མེས་ཞབས་སོགས་རང་ལུགས་བླ་མ་ཚད་ཐུབ་ཀྱི་གསུང་རབ་ནས་འབྱུང་བ་རྣམས་ལ་སྦྱངས་པ་དང་། སྨན་འདི་ནི་ཆོས་གྲྭ་ལྷོ་ཡི་སྒྲིག་དང་འགལ་ཚབས་ཆེ་བས་མི་སྦྱོང་ཞིང་། ཡི་གེ་ཆེ་ཆུང་འབྲི་ཤེས་པ་དུ་མ་མཆིས་ཀྱང་ཁུངས་ཆོད་པ་དཀའ་བས་ཡིག་རིགས་ལ་དག་སྣང་ཡོད་གྲས་རྣམས་ཁུངས་དང་བསྟུན་སྦྱོང་བརྡར་བྱས་པའི་སུམ་རྟགས་ཀྱི་གསལ་བྱེད་ཀུན་མཁྱེན་ཆེན་པོས་མཛད་པ་དང་། དག་ཡིག་སྐོར་འཇམ་མགོན་ཨ་མེས་ཞབས་ཀྱིས་མཛད་པ་ལ་ཡང་དག་པར་རྟོགས་ངེས། གསུང་རབ་གང་བཞེངས་ཀྱང་བརྡ་དག་སོགས་སྒྲོས་གཙང་ཁོ་ན་ལས།
དེང་སང་ལྟ་བུའི་གཟུགས་དང་དག་བྱེད་གཉིས་ཀ་མེད་པ་འདི་མང་ཆེ་ན། བླ་མ་གོང་མའི་གསུང་ལ་ལྷད་འཇུག་ཅིང་། བསྟན་རྒྱུན་ལའང་ཤིན་ཏུ་གནོད་པས་དཔེ་རྒྱུན་དཀོན་ནའང་མ་བྲིས་པ་ལེགས་ཤིང་། སྔར་རྒྱུན་བཞིན་གྱི་བསོད་སྙོམས་ལ་འབྱོན་པ་སོགས་བྱུང་ནའང་དེ་སྐབས་སུ་དགོས་པའི་བཅའ་ཡིག་སོར་བཞག་མཛད་ངོས། བསྟན་པའི་མིག་རྒྱན་ལ་ཕན་པ་ཞིག་དང་། ངམ་རིངས་སོགས་གྲྭ་སྐོར་ལ་འབྱོན་སྐབས་སྐུ་ཡོན་གྱིས་མི་བསླུ་ནའང་འཕྲལ་གྱི་མཛད་སྤྱོད་མི་དང་བསྟུན་གང་ཤེས་ཚོགས་གསོག་སོགས་གསུང་བཤད་མཛད་རྒྱུ་རྣམས་ལའང་ཚིག་དག་ཅིང་དོན་ཕིགས་པའི་ངག་ངོག་ཏུ་མ་སོང་བ་ཞིག་དང་། དེ་མཚུངས་ཆོས་ཁྲིམས་པས་ཚོགས་སྐད་འདི་ཡང་ཧ་ཅང་མྱུར་ཆེས་པས་དགེ་འདུན་རྣམས་ཐེ་ཚོམ་གྱི་གཞིར་གྱུར་དགོས་སོགས་ཉེས་པ་བསྲུང་བའི་ཕྱིར་དལ་བྲེལ་སྙོམས་ཤིང་སྒྲ་དོན་དག་པ་ཞིག་ཟེར་ལུགས་དང་། དཔྱད་ཁྲ་སྒྲོག་སྐབས་སུ་ཡིན་ཀྱང་དལ་བུས་གོ་དོན་མྱོང་ཞིང་བཀླགས་ལ་ཐམས་ཅད་ཀྱི་སྙན་དུ་ལྷོན་པ་ཞིག་བྱེད་པ་དང་། རབ་འབྱམས་པ་བགྲེས་གྲྭ་རྣམས་རྟེན་བཤད་ལ་ཕེབས་སྐབས། གནས་རྟེན་ངོ་སྤྲད་ཙམ་མ་ཡིན་པར་མུས་སྲད་པའི་དཀར་ཆག་མཁས་དབང་ཀུན་དགའ་རིན་ཆེན་གྱི་རྟེན་བཤད།
འཇམ་དབྱངས་བསོད་ནམས་དབང་པོའི་གསུང་རྩོམ་འཕྲོ་ཅན་འཇམ་མགོན་ཨ་མེས་ཞབས་ཀྱིས་འཕྲོ་མཐུད་མཛད་པ་རྣམས་ལ་གཟིགས་རྟོགས་མཐིལ་ཕྱིན་མཛད་ན་འཐུས་སམ་སྙམ་ཞིང་། གལ་ཏེ་མ་འཐུས་ཚེ་ངེད་རང་ནས་ལོངས་སྐབས་བྱུང་ན་སྒོ་རུམ་གཟིམ་སྤྱིལ་དཀར་པོ་བཏབ་པ་ནས་བཟུང་དེང་སང་ཡན་གྱི་གནས་རྟེན་ཚང་མ་ལ་བཤད་པ་ཁུངས་ཐུབ་ཞིག་རྩོམ་འདུན་ཡོད་པས། སླར་དེ་སོགས་ལ་ཞིབ་འཇུག་མཛད་ངོས། མཇལ་མི་རྣམས་དྭང་བ་འདྲེན་པའི་བཤད་པ་མཛད་དགོས་སོ། ། མདོར་ན་བླ་མ་གོང་མ་རྣམས་ཀྱི་དགོངས་པ་ནི་རྒྱལ་བསྟན་ཡོངས་རྫོགས་ཀྱི་འབྱུང་ཁུངས་གདན་ས་ཆེན་པོ་འདི་ཉིད་ལ་ཐུག་པའི་མཁས་གྲུབ་བཤེས་གཉེན་གྲངས་མེད་བྱོན་ནས་བོད་གངས་ཅན་གྱིས་མཚོན་སེམས་ཅན་ཐམས་ཅད་ལ་གནས་སྐབས་དང་མཐར་ཐུག་གི་ཕན་བདེ་སྩོལ་བ་ཞིག་བྱུང་ན་ཅི་མ་རུང་དགོངས་པ་ཁོ་ན་ཡིན་པ་ནི་ཀུན་གྱི་ཐུགས་ལ་མངའ་བ་ལྟར་ལགས་པས། དེ་དག་གི་རྗེས་འཇུག་རང་ཅག་ཚང་མས་གོང་མ་རྣམས་ཀྱི་དགོངས་བཞེད་དང་མཐུན་པའི་སྤང་བླང་བྱུང་ན་དལ་འབྱོར་གྱི་མི་ལུས་སྟོང་ལོག་ཏུ་མི་འགྲོ་བ་སོགས་གནས་སྐབས་དང་མཐར་ཐུག་གི་ཕན་བདེ་འབད་མེད་དུ་འབྱུང་ལ། དེ་ལྟར་མ་ཡིན་ན་སྤྱིར་སངས་རྒྱས་ཀྱི་བསྟན་པའི་སྒོར་ཞུགས་སོ་ལོ་དང་། བྱེ་བྲག་རྗེ་བཙུན་གོང་མར་དད་པ་ཡོད་སྐད་ཀྱི་ཚིག་སྐམ་ཙམ་ལས། དོན་ལ་བསྟན་འགྲོ་གང་སར་བསམ་མེད་བྱས་པ་ཁོ་ནར་སོང་བ་གཟུ་བོར་གནས་པའི་བློས་དཔྱད་ན་ཤིན་ཏུ་གསལ་བས། གང་འཁོད་བཅའ་ཡིག་འདི་ལ་ནན་ཏན་སྙིང་པོར་མཛད་ངོས།
སླར་ཡང་ཡང་ཞུ་མི་དགོས་པ་ཞིག་ད་ནས་བཟུང་ཇི་སྲིད་ཆོས་གྲྭ་འདི་གནས་ཀྱི་བར་འདིར་བཞུགས་རིམ་ཅན་ཚང་མས་ཐུགས་འཇགས་ཞུ་ཞིང་། བུ་དང་སློབ་མ་སོགས་མི་དགེ་བའི་ལམ་ལས་ལྡོག་པའི་ཕྱིར་ཞི་དྲག་གི་བསླབ་བྱ་བྱ་དགོས་ལ། སྙིང་ནས་བྱམས་པ་སྤངས་བའི་ཞེ་གནག་ཅན་ནི་མ་ཡིན་ཏེ། མཁས་དབང་དཀོན་མཆོག་ལྷུན་གྲུབ་ཀྱིས། གདུག་ལ་བྱམས་པ་སྤོངས་ཞེས་གང་གསུངས་པ། ། ཕ་རོལ་ངན་སྤྱོད་བྱེད་ལས་ལྡོག་ཕྱིར་ཏེ། ། སྙིང་ནས་བྱམས་པ་སྤོང་བ་ཐེག་མཆོག་གི ། རྩ་ལྟུང་བཞི་པར་རྒྱུད་གཞུང་ཀུན་ལས་གསུངས། ། ཞེས་སོགས་ཀྱིས་རྟོགས་ནུས་ཤིང་། ངན་སྤྱོད་ཅན་ལ་སྙིང་རྗེ་བསྒོམས་པ་མ་དག་པའི་སྙིང་རྗེ་ཡིན་ཚུལ་སྡོམ་གསུམ་རབ་དབྱེ་སོགས་བསྟན་བཅོས་ཚད་ལྡན་ལས་འབྱུང་བས་ན།
དགེ་རྒན་སོ་སོས་བཙུན་ཆུང་གི་མཚོན་རང་གི་ངོ་སྐལ་དུ་གྱུར་པའི་སློབ་མ་རྒན་གཞོན་ཚང་མ་ལ་ལེགས་སློབ་ཉེས་སྤྱོད་འཇུར་གང་དམ་དང་། ཆོས་སྡེ་ཡོངས་རྫོགས་ཀྱི་སྒྲིག་གནོན་དུ་མཁན་རིན་པོ་ཆེ། སྤྱི་ཆེན། དབུ་བྱེད་ལས་ཐོག་པ་རྣམས་ནམ་ལྕོགས་བར་དང་། ཆོས་ཁྲིམས་པ་རེ་མོས་ཟླ་བ་དྲུག་པ་རེ་བླ་མ་གོང་མ་རིམ་ཅན་གྱིས་བསྐོ་བཞག་མཛད་པ་ལྟར། ཁྱེད་ལས་ཚན་ཚང་མ་བློ་རྩེ་གཅིག་ཏུ་སྒྲིལ་མཁན་རིན་པོ་ཆེ་ནས་མི་འོས་པའི་བཀའ་བཀོད་མཛད་དོན་མི་འདུག་པས་བཀའ་གང་གནང་དང་། གསུང་ཅི་འགྲུབ་ལས་ཚན་འོག་མ་རྣམས་ཀྱིས་མཚོན་ཚང་མས་མཛད་དགོས་ཤིང་། གལ་ཏེ་མཁན་ཆེན་ཉིད་ཀྱིས་ཐུགས་བློས་མ་ཆོད་པ་བྱུང་ཚེ་ལས་ཚན་རྣམས་ལ་བཀའ་འདྲི་དང་། དེ་བསྟུན་ལས་སྣེ་རྣམས་ནས་ཀྱང་རང་གིས་གང་ཤེས་ཀྱི་དྲང་གཏམ་འཁྱོག་པོའི་ཚིག་མ་ཡིན་པར་བདེན་པའི་ངག་གིས་ཞུ་བ་དང་། དེ་དག་གིས་ཀྱང་མ་འཐུས་ཚེ།
མགྲོན་གཉེར། མཛོད་པ་སོགས་བརྒྱུད་དེ་ངེད་རང་ལ་གནས་ཚུལ་ཟེར་བའམ། ཡང་ན་མཁན་ཆེན་སྐུ་དངོས་ཀྱིས་གསུངས་ཀྱང་ཆོག་པས་གང་ལྟར་ད་ལམ་བྲིས་པའི་ཡི་གེ་ལེ་ཚན་འདི་དག་སྣག་ཤོག་གཟན་པ་དང་། བྱིན་རླབས་གྱི་རྟེན་ཙམ་དུ་མ་ལུས་པར་རྗེས་གནོན་རིམ་པ་ཅན་དུ་གཏོང་རྒྱུ་ཡིན་པས་སོ་སོས་དགོངས་འཇགས་ཞུ། རྡུལ་འདྲེས་ལྕགས་ཕྱེ་ཁབ་ལེན་རྡོ་ཡིས་ལེན་པར་ནུས་ཀྱི་རྡོ་ཕལ་གཞན་གྱིས་དེ་ལྟར་མིན། ། ཆོས་ཀུན་བླང་དོར་མཁས་པ་དག་གིས་བྱ་བར་ནུས་ཀྱི་བླུན་པོ་རྣམས་ཀྱི་སྤྱོད་ཡུལ་མིན། ། དེ་འདྲའི་མཁས་པ་མདོ་རྒྱུད་ཕ་རོལ་ཕྱིན་ལ་འབྱུང་གི་རང་གར་གནས་ལ་ཅི་ནས་འབྱུང་། ། དེ་ལྟར་བས་ན་བློ་ལྡན་རྣམས་ནི་ལེགས་པར་གསོན་དང་ཐོས་བསམ་ནན་ཏན་བྱ་བར་རིགས། ། ཀྱེ་མ་འཇིག་རྟེན་པ་དག་དྲན་ཙམ་ནས། ། སྣང་བ་མ་ནུབ་བར་དུ་སྡིག་ལ་སྤྱོད། །
གཏན་དུ་འདོད་པ་བསྒྲུབས་ཀྱང་མི་འདོད་པ། ། ཁོ་ན་མྱོང་ཞིང་བྱས་ཚད་དམ་ཆོས་དང་། ། འགལ་བས་འདི་ཕྱི་ཀུན་ཏུ་ངལ་བའི་རྒྱུ། ། འདི་ལ་བློ་ལྡན་སུ་ཞིག་སྨོན་པར་བྱེད། ། ཀྱེ་ཧུད་གཞོན་དུས་བསྟན་པའི་སྒོར་ཞུགས་ཀྱང་། ། ལུས་སྟོབས་རྒྱས་ནས་ཉོན་མོངས་དུག་ལྔས་གཡེང་། ། དད་རྫས་ཟ་ལ་ནོངས་མེད་ཧམ་ཅན་རྣམས། ། ཕྱི་མའི་འདུག་གནས་དམྱལ་བ་ལས་གཞན་གང་། ། དེང་སང་རབ་བྱུང་ལ་ལ་བཙོས་མྱོས་ཀྱི། ། ཆང་ལ་བག་མེད་སྤྱོད་ཅིང་གཞན་ལའང་སྟེར། །
བསྲུང་སྡོམ་ཚུལ་བཞིན་བྱེད་ལ་བློ་ཆུང་ཞེས། ། སྨྲ་བ་དེ་ཉིད་ཕྱི་མ་མེ་འབར་བའི། ། ཁྲོ་ཆུ་འཐུང་དགོས་འགྱུར་ཞེས་རྒྱལ་བས་གསུངས། ། དེས་ན་ཚེ་འདིར་སྐོམ་པས་རབ་གདུངས་ཀྱང་། ། སེལ་བྱེད་ཆང་མ་ཡིན་པས་ཐབས་མང་ཕྱིར། ། ཕྱི་མའི་ཁྲོ་ཆུ་སོམས་དང་སྤོང་བར་རིགས། ། ཀྱེ་མ་སྙིགས་དུས་ཐོས་བསམ་བྱེད་བློ་རྣམས། ། བསྟན་འགྲོ་བསམ་པའི་མཐར་ཕྱིན་མི་བྱེད་པར། ། རང་ལ་རབ་འབྱམས་པ་ཞེས་མིང་སྙན་ཞིག ། གཞན་སྒྲོག་ཚིག་ལ་ཞེན་པ་འདི་ཉིད་ཀྱང་། །
བདུད་ཀྱི་བྱིན་རླབས་ཡིན་སྙམ་བདག་དོགས་སོ། ། རབ་ཏུ་འཕགས་པའི་གཙུག་ལག་ཁང་ཆེན་དུ། ། རབ་མང་དགེ་འདུན་རྒྱ་མཚོའི་ཚོགས་འདུས་ནས། ། རབ་བཟང་སྡེ་སྣོད་བཤར་སྦྱངས་ཕུལ་ཕྱིན་གྱིས། ། རབ་འབྱམས་ཆོས་སྒྲ་སྒྲོག་འདི་ངོ་མཚར་རྨད། ། ཚོགས་གཉིས་ལེགས་ཚོགས་རྒྱས་པའི་འདུས་སྡེ་རྣམས། ། འོན་ཀྱང་འདིར་བཞུགས་དགེ་འདུན་ཕལ་ཆེ་བས། ། སྔོན་བྱོན་གོང་མའི་རྣམ་ཐར་མ་མཐོང་ཞིང་། ། མཐོང་ཡང་ཡོངས་འཛིན་མཁས་དང་མ་འཕྲད་པས། ། བསྟན་ལ་ཕན་ཞིང་རང་གཞན་དུས་ཀུན་ཏུ། །
བདེ་བ་སྒྲུབ་འདོད་འདི་ནི་སྲིད་པ་ཙམ། ། དེ་ཕྱིར་བདག་གིས་བསྟན་དང་རང་གཞན་ལ། ། ཕན་ཕྱིར་སྙིང་གཏམ་མདོར་བསྡུས་ཞུ་ཡིས་གསོན། ། ཡོངས་འཛིན་དགེ་བའི་བཤེས་ཀྱི་ཞབས་བསྟེན་ཏེ། ། ཐོག་མར་འབྲི་ཀློག་ཆོས་སྤྱོད་བྱང་ཆུབ་ཅིང་། ། བར་དུ་པོད་ཆེན་དྲུག་ལ་སྦྱངས་མཐར་ཕྱིན། ། རིག་པའི་གནས་གཞན་ལའང་གོམས་བྱས་ནས། ། ཐོས་པ་རྒྱ་མཚོའི་མཛོད་དང་ལྡན་པར་བྱ། ། དེ་རྗེས་རང་ཉིད་འབད་པས་ཉམས་ལེན་ཞིང་། ། ཆོས་ཀྱི་འཁོར་ལོ་ཕྱོགས་མེད་རབ་བསྐོར་ཏེ། །
བརྒྱུད་འཛིན་བཤེས་གཉེན་སྐར་ཕྲན་ལྟར་མང་བས། ། འཛིན་མའི་ཁྱོན་འདི་ཡོངས་སུ་ཁྱབ་བྱས་ནས། ། བསྟན་དང་འགྲོ་བའི་ཕན་བདེ་དབྱར་མཚོ་ལྟར། ། རྒྱ་ཆེར་སྤེལ་ལ་རང་གཞན་དོན་གཉིས་མཛོད། ། དགེ་ལེགས་ཀུན་འབྱུང་རྩ་བརྒྱུད་བླ་མ་དང་། ། དངོས་གྲུབ་མཆོག་སྩོལ་ཡི་དམ་ཞི་ཁྲོའི་ཚོགས། ། བར་ཆད་ཀུན་སེལ་ཆོས་སྲུང་ནོར་ལྷ་ཡིས། ། འདིར་བཞུགས་འགལ་རྐྱེན་སོལ་ལ་མཐུན་རྐྱེན་མཛོད། ། ཅེས་ཆོས་གྲྭ་ཆེན་པོ་ཐུབ་བསྟན་ལྷ་ཁང་ཆེན་མོའི་དགེ་འདུན་རྣམས་ལ་སྒྲིག་ལམ་ཀུན་སྤྱོད་ཀྱི་རྣམ་གཞག་གསལ་བར་སྟོན་པའི་བཅའ་ཡིག་ངོ་མཚར་ཉིང་ཁུ་ཉེས་སེལ་ལེགས་སྤེལ་གྱི་སྨན་འཆི་བ་མེད་པའི་བདུད་རྩི་ཞེས་བྱ་བ་འདི་ཡང་ངེད་རང་ལ་རྩོམ་འདུན་ཡོད་ཁར་འཕྲལ་གྱི་བསྐུལ་མ་མཁན་རིན་པོ་ཆེ་ཆོས་བཀྲ་ཤིས་ནས་སྒྲིག་ལམ་ཀུན་སྤྱོད་ཀྱི་རྣམ་གཞག་གསལ་བར་སྟོན་པའི་བཅའ་ཡིག་ཅིག་རྩོམ་དགོས་ཞེས་དངོས་བརྒྱུད་དུ་བསྐུལ་མ་མཛད་དོན་ལྟར་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་མི་ཤེས་ཤེས་བརྫུ་དང་རྟག་འཛིན་སྙོམས་ལས་ལ་ཡོན་ཏན་དུ་བྱེད་པ་གང་དེས། བླ་མ་གོང་མ་གསུམ་གྱི་གསུང་གི་ཉིང་ཁུ་བསྡུས་ཤིང་།
ལེགས་སློབ་ཉེས་འཆོས་ལྷག་བསམ་རྣམ་དག་རང་སེམས་ལ་གང་ཤར་ཐམས་ཅད་སྦ་གསང་མེད་པར་བཀོད་པ་འདི་ཡང་འདུས་ཚོགས་རྣམས་དགྱེས་ཀྱང་རུང་སྟེ་རང་གི་ལྷག་བསམ་རྣམ་པར་དག་པའི་མཐུས་འབད་པ་མེད་པར་ངང་གིས་སྒྲིག་ལམ་ཀུན་སྤྱོད་ཚང་མ་ལ་ཉེས་བྲལ་དགེ་ལེགས་ཀྱི་རྒྱ་མཚོ་རྡོལ་བའི་རྒྱུར་གྱུར་ཅིག། །། ༄༅། །ན་མོ་གུ་རུ་བུདྡྷ་བོདྷི་ས་ཏྭ་ས་པཱ་རི་ཝཱ་ར་བྷྱཿ ལྷ་མིའི་སྟོན་མཆོག་སྟོན་མཆོག་གང་གི་བསྟན་པ་འཕགས་ཡུལ་རྒྱས་མཛད་མཛད་པོ་པཎ་གྲུབ་ཇི་སྙེད་དང་། ། བོད་ཡུལ་གངས་ལྗོངས་གངས་ལྗོངས་བསྟན་པའི་མངའ་བདག་ས་སྐྱའི་བླ་ཆེན་ཆེན་པོ་ཡབ་སྲས་ཁུ་དབོན་དང་། ། གནས་ལྔ་ཀུན་མཁྱེན་ཀུན་མཁྱེན་མཆོག་གྱུར་ས་སྐྱ་པཎ་ཆེན་པཎ་ཆེན་རྗེས་འབྲངས་མདོ་རྒྱུད་འཛིན་པའི་ཚོགས། ། ས་སྐྱ་ལོ་ཙཱ་ལོ་ཙཱ་བཻ་རོའི་རྣམ་འཕྲུལ་སྔགས་འཆང་ཡབ་སྲས་སྲས་མཆོག་རིམ་བྱོན་ཀུན་ལ་འདུད། ། ཞེས་རྩ་བརྒྱུད་ཀྱི་དཔལ་ལྡན་བླ་མ་དམ་པ་རྣམས་ལ་གསོལ་བ་བཏབ་ནས། འདིར་ཆོས་གྲྭ་ཆེན་པོ་ཐུབ་བསྟན་ལྷ་ཆེན་ན་བཞུགས་པའི་དགེ་འདུན་རྣམས་ཀྱི་ཐོག་མར་འབྲི་ཀློག་ནས་བརྩམས་ཆོས་སྤྱོད་དང་སྡེ་སྣོད་ཀྱི་བཤར་སྦྱངས། ཞར་བྱུང་སྔགས་ཆོག་ཕྲན་བུ་བཅས་ཐོས་བསམ་གནང་དགོས་ཀྱི་ཐོ་ཟུར་གསལ་བཀོད་ན། དེ་ལ་སྤྱིར་སྙིགས་དུས་འདིར་སངས་རྒྱས་ཀྱི་གསུང་རབ་དང་མཁས་པ་སྔ་མས་སྦྱར་བའི་རིང་ལུགས་རྣམ་དག་འཛིན་པ་དཀོན་ཚུལ་ནི།
སངས་རྒྱས་འཕྲིན་ཞུ་ལས། དགེ་སྦྱོང་ཕལ་ཆེར་ཐོས་པ་ཉུང་། ། སྡོམ་བརྩོན་ཕལ་ཆེར་བཀུར་བ་ཉུང་། ། བཀུར་བ་དེ་དག་སྡོམ་བརྩོན་ཉུང་། ། སྦྱིན་བདག་ཆོས་ལ་དད་པ་ཉུང་། ། དད་པ་ཅན་གྱི་མཆོད་བྱ་དམན། ། མཆོད་པ་དེ་དག་ལོག་འཚོའི་རྒྱུ། ། གལ་ཏེ་ལོག་འཚོ་མི་ཟ་བའི། ། ཆོས་བྱེད་དེ་དག་དམན་དམན་འདྲ། ། སངས་རྒྱས་བསྟན་ལ་དད་ན་ཡང་། །
སྡེ་སྣོད་གསུམ་དང་རྒྱུད་སྡེ་བཞིའི། ། སངས་རྒྱས་གསུང་རབ་ངོ་མཚར་ཅན། ། དེ་དག་བཞི་མདོའི་རྩ་བཞིན་དོར། ། བླུན་པོ་རྣམས་ཀྱི་རྫུན་ཚིག་ལ། ། ཐུབ་པའི་བཀའ་བཞིན་གུས་པར་འཛིན། ། བདག་ཉིད་ཆེན་པོ་ཀླུ་སྒྲུབ་དང་། ། ཐོགས་མེད་དང་ནི་དབྱིག་གི་གཉེན། ། ཕྱོགས་ཀྱི་གླང་པོ་ཆོས་གྲགས་སོགས། ། མཁས་པ་རྣམས་ཀྱི་གསུང་རབ་དང་། ། རྣལ་འབྱོར་དབང་ཕྱུག་བིརྺ་པ། །
འཕགས་པ་ལྷ་སོགས་གྲུབ་ཐོབ་ཀྱི། ། གསུང་རབ་ཡིན་པར་ངེས་པ་རྣམས། ། དུག་བཞིན་འབད་པས་སྤངས་ནས་ནི། ། ཞེས་པ་ནས། ཁྱེད་ཀྱི་གསུང་༼རབ་༽འཛིན་པ་དཀོན། ཞེས་གསུངས་པས་ན། འཕགས་ཡུལ་དང་གངས་རིའི་ཁྲོད་འདིར་སྡེ་སྣོད་དང་རྒྱུད་སྡེའི་དོན་ལ་སྦྱངས་པ་མཐར་ཕྱིན་པ་ནི་ཉིན་མོའི་སྐར་མ་བས་ཀྱང་དཀོན་པར་གསུངས་ཤིང་། དེ་ལ་བརྟེན་ནས་ཡང་དག་པའི་བསྟན་པ་དང་འཁྲུལ་པའི་གྲུབ་མཐའ་གང་ཡིན་ངོ་མི་ཤེས་པས་ཆོས་པར་ཁས་བླངས་ཀྱང་བསྟན་འགྲོ་ལ་ཕན་ཐོགས་པ་ནི་ཨུ་དུམ་ཝཱ་རའི་མེ་ཏོག་ལས་ཀྱང་དཀོན་པས། དེས་ན་བདེ་བར་གཤེགས་པའི་བསྟན་པ་ལ་སྙིང་ནས་དད་པ་ཐོབ་ཅིང་། རང་གཞན་ལེགས་འདོད་ཀྱི་བློ་བཅོས་མིན་ཡོད་པ་རྣམས་ཀྱིས་ཐོས་བསམ་ལ་ནན་ཏན་བྱ་བར་རིགས་ཏེ།
བྱམས་མགོན་གྱིས། རིག་པའི་གནས་ལྔ་དག་ལ་བརྩོན་པར་མ་བྱས་ན། ། འཕགས་མཆོག་གིས་ཀྱང་ཐམས་ཅད་མཁྱེན་ཉིད་ཐོབ་མི་འགྱུར། ། དེ་ལྟ་བས་ན་གཞན་དག་ཚར་བཅད་རྗེས་བཟུང་དང་། ། རང་ཉིད་ཀུན་ཤེས་བྱ་ཕྱིར་དེ་ལ་དེ་བརྩོན་བྱེད། ། ཅེས་གསུངས་པས། སྒྲ་ཚད་སོགས་རིག་གནས་ཕྱི་མ་རྣམས་ཀྱི་ཚིག་དོན་གྱི་སྒྲོ་འདོགས་བཅད། ནང་རིག་གི་ཡང་དག་པའི་ལམ་ལ་སྦྱར་ཏེ་འབྲས་བུ་སངས་རྒྱས་ཀྱི་གོ་འཕང་ཐོབ་པར་བྱ་དགོས། དེ་ལྟར་ཐོས་བསམ་བྱས་པའི་ཕན་ཡོན་ནི། མདོ་ལས།
དུས་ཞིང་རབ་ཏུ་ཞི་བས་སྤོབས་པ་བསྐྱེད། ། གྲགས་པ་ཆེན་པོ་འཕྲལ་དུ་འབྱུང་བར་བྱེད། ། སྨྲ་ལྕེ་བདེ་འགྱུར་ཁྱད་པར་ཅན་གྱི་རྒྱུ། ། ཐོས་པས་དཔལ་གོམས་དོན་གསལ་རྟོགས་པར་འགྱུར། ། ཐོས་དང་ལྡན་ན་འགལ་བ་མེད་པ་ཡིན། ། སྡེ་སྣོད་གསུམ་ལ་རབ་ཏུ་གནས་པར་འགྱུར། ། ཞེས་དང་། ཐོས་བསམ་བྱས་ན་མཆོད་པའི་མཆོག་ཏུ་འགྱུར་བ། སྦྱིན་པའི་མཆོག་ཏུ་འགྱུར་བ་དང་། བསོད་ནམས་འཕེལ་བར་འགྱུར་བ་དང་གསུམ་ལས།
དང་པོ་ནི། མདོ་ལས། གང་ལ་ཕན་ཕྱིར་ང་ཡི་ཆོས། ། ཚུལ་བཞིན་བསྟན་པས་མཆོད་འགྱུར་གྱི། ། མེ་ཏོག་བྱུག་པ་མར་མེ་ཡིས། ། རྒྱལ་བ་ཡང་དག་མཆོད་མ་ཡིན། ། ཞེས་སོགས་དང་། གཉིས་པ་ནི། མདོ་ལས། གང་གིས་གངྒཱའི་ཇི་སྙེད་སངས་རྒྱས་ཞིང་། །
རིན་ཆེན་བདུན་གྱིས་ཡོངས་སུ་བཀང་བྱས་ནས། ། རབ་དགའི་སེམས་ཀྱིས་རྒྱལ་ལ་འབུལ་བ་དང་། ། གང་གིས་སེམས་ཅན་གཅིག་ལ་ཚིགས་བཅད་བྱིན། ། རིན་ཆེན་སྦྱིན་པ་ཤིན་ཏུ་རྒྱ་ཆེ་དཔེ། ། ཚིགས་བཅད་སྦྱིན་པ་སྙིང་རྗེས་སྒྲུབ་དེ་ལ། ། ཆར་ཡང་མི་ཕོད་གྲངས་སུའང་མ་ཡིན་ན། ། གཉིས་དང་གསུམ་དུ་བསམ་དུ་ག་ལ་ཡོད། ། ཅེས་སོགས་དང་། གསུམ་པ་ནི། བསླབ་བཏུས་ལས།
ཆོས་ཀྱི་སྦྱིན་པ་ཟང་ཟིང་མེད། ། བསོད་ནམས་འཕེལ་བའི་རྒྱུ་ཡིན་ནོ། ། ཞེས་དང་། གསང་བ་བསྟན་པའི་མདོ་ལས། དམ་ཆོས་འཛིན་པའི་བསོད་ནམས་ནི། ། སངས་རྒྱས་ཀུན་གྱི་ནན་ཏན་དུ། ། བསྐལ་པ་བྱེ་བར་བརྗོད་མཛད་ཀྱང་། ། མཐར་མ་ཕྱིན་པར་གྱུར་བ་ལགས། ། ཞེས་དང་། སྡོམ་གསུམ་ལས།
མདོར་ན་སངས་རྒྱས་གསུང་རབ་དང་། ། མཐུན་པའི་ཐོས་བསམ་བསྒོམ་པ་ནི། ། བསམ་པ་དག་པས་སྒྲུབ་བྱེད་ན། ། སངས་རྒྱས་བསྟན་པར་ཤེས་པར་བྱ། ། ཞེས་སོགས་བཀའ་དང་བསྟན་བཅོས་དུ་མ་ནས་རྒྱ་ཆེར་གསུངས་པ་ལྟར། ཐོས་བསམ་བསྒོམ་གསུམ་ལ་ནན་ཏན་དུ་བྱ་དགོས་པ་ལས། ཐོག་མར་མཁན་སློབ་ཀྱི་དྲུང་དུ་རབ་བྱུང་གི་སྡོམ་པ་རྣམ་པར་དག་པ་ཞུས་ཏེ། ཆོས་ཀྱི་མ་མོ་དབྱངས་གསལ་གྱི་ཡི་གེ་གུག་སྐྱེད། འགྲེང་བུ། ན་རོ།
བརྩེགས་མ། འདོགས་ཅན། ཡིག་ལོག་མཐུག་པོ་སོགས་རྣམ་དབྱེ་ཤིན་ཏུ་མཐའ་ཆོད་ཅིང་ཞིབ་པར་སློབ་དགོས་པ་ནི། རྗེ་བཙུན་རྩེ་མོས་བྱིས་པ་བདེ་འཇུག་ཏུ་ཇི་ལྟར་གསུངས་པ་བཞིན་ངེས་པར་བྱས། དེ་དང་ཆབས་ཅིག་ཆོས་སྤྱོད་ངག་སློབ་ཀྱི་མགོ་བཟུང་། ཡི་གེ་སྦྱར་ཀློག་དང་བསྡུས་ནས་ཤིན་ཏུ་དག་པར་སྒྲོག་ཐུབ་ཚེ་ཆོས་སྤྱོད་ཀྱི་འཕྲོ་འཛིན་ཆོས་སུའང་སྤྲད་དེ། བཙུན་གསར་བྱས་ནས་ལོ་གཅིག་ཁོངས་སུ་ཆོས་སྤྱོད་རབ་གསལ་ཚང་མ་་་་་་སྔགས་འཆང་ཆོས་ཀྱི་རྒྱལ་པོའི་བཅའ་ཡིག་ན་བཙུན་གསར་བྱས་ནས་ཟླ་བ་བདུན་གྱི་ཁོངས་སུ་ཆོས་སྤྱོད་ཚང་མ་དགོས་ཚུལ་གནང་འདུག་ཀྱང་། དེ་ནས་དུས་ཀྱིས་ཆོས་སྤྱོད་འཕར་སྟོབས་ཤིན་ཏུ་ཆེ་བས་ངེད་རང་གིས་བཅའ་ཡིག་གསར་སྒྲིགས་ན་ལོ་གཅིག་ཁོངས་ལ་ཆོས་སྤྱོད་དང་བཀའ་བཞིའི་རྗེས་སུ་བསྡུས་གཞུང་སྤྲོད་དགོས་བྲིས་ཡོད་ཀྱང་བཙུན་ཆུང་བློ་རྨོངས་དང་ན་ཕྲ་རྣམས་ནས་ཤིན་ཏུ་འགྲུབ་དཀའ་བས། ད་ཕྱིན་བློ་གྲོས་ཀྱིས་འཆུན་ཚེ་བཅའ་ཡིག་སྔོན་བཀོད་སོར་བཞག་དང་། དེ་མིན་ལོ་གཉིས་ཁོངས་སུ་ཆོས་སྤྱོད་དང་།
བཀའ་བཞི་དབུ་མ་མཛོད་གཞུང་སོགས་རྒྱུགས་སྤྲོད་ཁ་ཤས་སོང་ནས་བསྡུས་དཔེ་སྤྲད་ཀྱང་འགལ་བ་མི་འདུག་པས་གོ་རིམ་ཅི་ལྟར་ཀྱང་དངོས་གཞི་རྒྱུགས་སྤྲོད་ཚང་མ་བྱེད་དགོས། འགྲིལ་བར་བྱ། དེའི་རྗེས་སུ་བཀའ་བཞི། དེ་ནས་བསྡུས་གཞུང་་་་་་ཆོས་རྣམ་པས་མཛད་པ་རིགས་པའི་གཏེར་མཛོད། དེ་ནས་བཙུན་ཆུང་དབང་པོ་ཡང་རབ་རྣམས་ཀྱི་དབུ་མ་མཛོད་གཞུང་། རྣམ་འགྲེལ་གྱི་གཞུང་ངམ། བྱམས་ཆོས་ལྔ་གོ་རིམ་ངེས་མེད་ཀྱི་གཉིས་ཆར། མདོ་རྩ། མངོན་པ་ཀུན་བཏུས་སོགས་གྲངས་ཆེན་བཅོ་བརྒྱད་རིམ་གྱིས་རྒྱུགས་འབུལ་བྱེད། དབང་འབྲིང་དང་།
དབང་རྟུལ་རྣམས་ཀྱིས་གོང་འཁོད་དེ་ནས་ཤེས་རབ་ཀྱིས་ཅི་ལྕོགས་རྒྱུགས་འབུལ་བྱེད། དེ་རྗེས་རིམ་གྱིས་བསྡུས་ར་སོགས་ལ་རྣམ་དཔྱོད་ཀྱི་རྩལ་ཐོན་ནས་སྒྲིག་ལ་ཐེབས་སྐབས་ཀུན་རིག་དང་རྣམ་རྒྱལ་སོགས་ཆོ་གའི་རིགས་འཕེར་ངེས་དང་། ལག་བདེའི་རྒྱུགས་ལ་ཕར་ཕྱིན་པ་ཡིན་ཚེ་ཕར་ཕྱིན་དཀའ་འགྲེལ་པར་མ་འདིའི་མགོ་ནས་བཟུང་ལྷག་མ་རྣམས་ཀྱིས་རྒྱས་པར་བཤད་པའོ། ། ཞེས་པའི་བར་ཤོག་གྲངས་ལྔ་བཅུ་ང་གཅིག ཚད་མ་བ་ཡིན་ཚེ་རིགས་གཏེར་གསལ་བྱེད། རྟགས་རིག་ཚང་མ་དང་། བློ་རིགས་ནས་རབ་དབྱེ་དང་པོ་ཡན། དེ་ནས་ཕར་ཕྱིན་པ་ཡིན་ན་དཀའ་འགྲེལ། ཡུམ་དོན་རབ་གསལ། ཡན་ལག་རྒྱས་བཤད་སོགས་གོ་རམས་བསྟན་པའི་ཉི་མའི་བཀའ་འབུམ་ནས་འབྱུང་བའི་ཕར་ཕྱིན་སྐོར་གྱི་ཡིག་ཆ་རྣམས་དང་།
རང་ཊཱིཀ་སོགས་རང་ལུགས་ཚད་ལྡན་གྱི་ཡིག་ཆ་རྣམས་རྒྱུགས་འབུལ་ཅི་ནུས་བྱེད། ཚད་མ་བ་ཡིན་ན་རིགས་གཏེར་རང་འགྲེལ། རིགས་གཏེར་གསལ་བྱེད། སྡེ་བདུན་རབ་གསལ། ཊཱིཀྐ་ཆེ་ཆུང་སོགས་ས་པཎ་དང་ཀུན་མཁྱེན་ཆེན་པོའི་བཀའ་འབུམ་གྲས་རྣམས་དང་། གཞན་ཡང་ས་ལུགས་ཚད་ཐུབ་ཀྱི་ཡིག་ཆ་ཚད་མ་ལ་མཁོ་བ་རྣམས་རིམ་གྱིས་རྒྱུགས་འབུལ་བྱེད། དེ་ནས་བཀའ་བཅུར་ཁྱོན་ནས་ཚེ་ཆོག་དང་གཏོར་མ་སོགས་འཕེར་ངེས་དང་། ཚད་མ་བ་ཡིན་ན་ཕར་ཕྱིན་དཀའ་འགྲེལ་པར་མ་བཅུ་གསུམ་པའི་རྒྱབ་ལོགས་ཡིག་ཕྲེང་གསུམ་པའི། གསུམ་པ་གནད་ཀྱི་དོན་ངོས་བཟུང་བ་ལ་གསུམ་སྟེ་ཟེར་བ་ནས་སོ་གསུམ་པའི་རྒྱབ་ལོགས་ཡིག་ཕྲེང་བདུན་པའི་མཇུག་མྱ་ངན་འདས་ལ་སྐྱབས་སུ་འགྲོ་ཞེས་སོ། ། ཞེས་པའི་བར་དང་།
ཕར་ཕྱིན་པ་ཡིན་ན་རིགས་གཏེར་གསལ་བྱེད་རྟགས་རིག་གི་མགོ་ནས་རབ་དབྱེ་བཅུ་གཅིག་པའི་རིགས་སྒོར་ནིཥྚ་ཡན་ལག་ཡིན་པས་དེ་གཅོད་ནུས་སོ། ། ཞེས་པའི་བར་དང་། སྡོམ་གསུམ་ཁ་སྐོང་། བདུད་རྩི་སྙིང་ཁུ་སོགས་སྡོམ་གསུམ་རབ་དབྱེ་དང་རྗེས་འབྲེལ་གྱི་ཡིག་ཆ་རྣམས་ལ་རྒྱུགས་འབུལ་དང་ལྟ་རྟོགས་ཅི་ནུས་བྱས་ནས་ཕར་ཕྱིན་པ་ཡིན་ན་ཚད་མ་ལ་ལོ་གཅིག ཚད་མ་བ་ཡིན་ན་ཕར་ཕྱིན་ལ་ལོ་གཅིག་རིང་ལ་བཤར་སྦྱང་བྱ། དེ་ནས་མངོན་པ་ལ་ལོ་གཅིག འདུལ་བ་ལ་ལོ་གཅིག དབུ་མ་ལ་ལོ་གཅིག སྡོམ་གསུམ་ལ་ལོ་གཅིག་བརྩིས་ནས་རབ་འབྱམས་གྲྭ་སྐོར་སྐབས་གདན་ས་ཆེན་པོ་འདི་ཉིད་དུ་སྔོན་གྱི་ཡོངས་འཛིན་དམ་པ་རྣམས་པུ་ཏི་བརྒྱ་ཁ་ཡར་བ་ལ་དམ་བཅའ། འབྲིང་གྲགས་ཆེན་བཅོ་བརྒྱད་ལ་དམ་བཅའ།
ཐ་མས་པོད་ཆེན་དྲུག་དང་རིགས་གཏེར་ལ་དམ་བཅའ། གྲགས་ཆེན་བཅོ་བརྒྱད་ལ་སྦྱོར་བཀོད། པོད་ཆེན་དྲུག་ལ་བཤད་པ་ཡང་དག་པར་བྱས་ནས་ཆོས་ཁྲིམས་པར་སླེབས་སྐབས་བསྟན་པ་གསོ་ཆོག་གི་རྒྱུགས་དང་། ཆོས་སྡེའི་སྒྲིག་ལམ་ཀུན་སྤྱོད་ཚང་མར་འཇིག་རྟེན་ངོ་བསྲུང་། དགྲ་འདུལ་གཉེན་སྐྱོང་། ཡ་ཡོ་འཁྱག་འཁྱོག་ཏུ་མ་སོང་བར་རབ་འབྱམས་པ་བགྲེས་གྲྭ་ནས་བཟུང་བཙུན་གསར་ཡན་དང་། མང་ཇ་འབྱོན་པའི་བདེ་ཆེན་གླིང་པ། ཆོས་ལྷུན་པ་སོགས་ཁྱམས་སྟོད་དུ་འཚོགས་འོས་ཚང་མ་དང་། བཙུན་མ། སྔགས་བོན།
དྲུག་ཅུ་མཐིལ་པ། ཇ་དཔོན། སྦུད་འབུད། ལག་བདེ་བ་སོགས་མདོར་ན་གནས་སྐབས་སུ་གཅུར་དགོས་ཚང་མར་སྒྲིགས་གཅུར་གང་དམ་ཧ་ཅང་གིས་དྲག་པ་དང་ཞན་པར་མ་སོང་བ་ཐབས་མཁས་ཀྱིས་འཇུར་དག་བྱ་དགོས་ཤིང་། དེ་ནས་དྲུག་པ་ཚེས་བཞི་སོགས་ཀྱི་བཤད་པར་རྒྱལ་བའི་རྟོགས་བརྗོད། སྔགས་འཆང་ཆེན་པོའི་རྣམ་ཐར། པོད་ཆེན་དྲུག་གི་འགྲེལ་པ་སོགས་རང་གང་མོས་ནས་བཤད་པ་འབུལ་བ་དང་། བཤད་གསོག་ཚོགས་གསོག་སྐབས་དམ་བཅའ་རབ་འབྱམས་གྲྭ་བསྐོར་བཞིན་དང་། བཤད་གསོག་པའི་སྦྱོར་བ་ནི་ཉིན་རེར་གཞུང་རེ་ལ་རེ་རེས་འཐུས་ཤིང་། དེ་ནས་རིམ་གྱིས་ངམ་རིངས་གྲྭ་བསྐོར།
གཞི་ལེན་རྒྱུན་རྒྱུགས་དང་། བསྙེན་རྫོགས་ལས་གྲྭ། སྣེ་བཤན་པར་འབྱོན་པ་སོགས་གནས་སྐབས་ཀུན་ཏུ་གང་ལ་གང་དགོས་ཚང་མར་ཁྲལ་འཇལ་ཙམ་མ་ཡིན་པའི་ཐེག་པ་ཁུར་བླངས་བསྟན་པའི་མིག་རྒྱན་ལ་ཕན་པ་ཞིག་བྱ་དགོས་ཤིང་། བཀའ་བཅུ་སྒྲིག་པ། བཙུན་ཆུང་སོགས་དབྱར་ཆོས་དགུན་ཆོས་ལ་བཤད་པ་བྱེད་སྐབས་གཞུང་སོ་སོར་སྦྱོར་བ་རེ། བཀའ་བཞི་པ་ཡིན་ན། ཉིན་གསུམ་ཆར་ལ་རིགས་གཏེར། མངོན་རྟོགས་རྒྱན། སྡོམ་གསུམ་རྣམས་ལ་སྦྱོར་བ་རེ་དང་། ཉིན་བར་མར་སོ་ཐར་ལ་གཅིག་སྟེ་བཅུ།
བྱམས་ཆོས་པ་རྣམས་ཀྱིས་སྡེ་ལྔ་ལ་རེ་རེ་བྱ། གཞན་ཡང་གོང་དུ་མ་འཐུས་པའི་རྒྱུགས་སྤྲོད་ཀྱི་སྐོར། ཆོས་རྗེ་ཁུ་དབོན། གཡག་རོང་རྣམ་གཉིས། ཀུན་མཁྱེན་ཆེན་པོ་ངག་དབང་ཆོས་གྲགས། འཇམ་མགོན་ཨ་མེས་ཞབས། ཆོས་རྣམ་རྒྱལ་སོགས་མཁས་གྲུབ་རྣམས་ཀྱིས་མཛད་པའི་རྒྱུའི་ཐེག་པ་ལ་མཁོ་བའི་ཡིག་ཆ་རྣམས་གང་ལྕོགས་རྒྱུགས་འབུལ་ལྟ་རྟོགས་སོགས་བྱས་ངོས་རབ་འབྱམས་པའི་མཐར་ཐུག་པར་གྱུར་ཚེ། རྗེ་བཙུན་དཀར་པོ་རྣམ་གསུམ་སོགས་བླ་མ་གོང་མ་མང་པོའི་གསུང་རབ་ནས་འབྱུང་བའི་སྔགས་ཕྱོགས་ཀྱི་སྐོར་ལའང་ཐོས་བསམ་གྱི་སྒྲོ་འདོགས་ཡང་དག་པར་ཆོད་པ་དང་། རབ་འབྱམས་ཀྱི་མཐར་ཐུག་པར་མ་གྱུར་བར་སྔགས་ཀྱི་ཉམས་ལེན་སོགས་གཏན་ནས་མི་མཛད་ཅིང་། གལ་ཏེ་ཚེ་མཐར་མ་ཕྱིན་པར་ཐོས་པ་བྱེད་མུ་ནས་དུས་ལས་ཡོལ་བ་ཞིག་བྱུང་ནས་སྔགས་ཕྱོགས་ཀྱི་ཉམས་ལེན་མེད་ཚེ་འཁོར་བར་མི་འཁྱམས་པའི་མཚམས་སྦྱོར་མི་འབྱུང་ངམ་སྙམ་པའི་དགོས་པ་ཡོད་ནའང་།
ས་ལོ་ཆེན་པོས།

ཟབ་མོའི་ལམ་མཆོག་བླ་མའི་རྣལ་འབྱོར་ལ། ། གཡེལ་བ་མེད་པར་རྩེ་གཅིག་སྒོམ་པར་ཤོག ། ཅེས་གསུངས་པ་ལྟར། ཟབ་ལམ་གྱི་ཡང་རྩེ་བླ་མའི་རྣལ་འབྱོར་འདི་ནི་བཙུན་ཆུང་ནས་བཟུང་ཆག་མེད་ལྟ་བུར་བཏོན་པ་ཡིན་པས་མཚན་ཉིད་ཐེག་པ་ལ་སྦྱངས་པ་མཐར་ཕྱིན་བྱེད་སྐབས་སྔགས་ཕྱོགས་ཀྱི་ཉམས་ལེན་ཐམས་ཅད་གཅིག་ཆོག་རྒྱལ་པོ་འདིར་བསྡུས་ནས་པཎྜི་ཏས་དཔྱད་སྒོམ་དུ་བསྒོམས་པས་དེས་རྒྱུན་གྱི་བར་དོའི་འཇིགས་སྐྲག་སོགས་སྣང་བ་རྣམས་འཁྲུལ་པར་རྟོགས་ནས་འཁོར་བ་ལས་སྐྱོབ་པའི་མཚམས་སྦྱོར་ཅིས་ཀྱང་ཡོང་བས་དེ་བཞིན་དང་། ཞར་བྱུང་ཀུན་རིག ཚེ་ཆོག རྣམ་རྒྱལ། བསྟན་པ་གསོ་ཆོག སིལ་གཏོར་སོགས་སྔགས་ལ་གཏོགས་པ་འདི་དག་ལའང་བརྙས་ཆོས་མ་ཡིན་པའི་སྦྱང་པ་བྱས་ངོས། དེ་དང་དེའི་སྐབས་སུ་རང་གཞན་དང་བ་འགྲོ་བ་ཞིག་དགེ་འདུན་ཚང་མ་ནས་དགོངས་འཇག་ཞུ། སྔགས་འཆང་ཆོས་ཀྱི་རྒྱལ་པོའི་ཐུགས་རྗེ་དང་། །
བདག་གི་ལྷག་བསམ་རྣམ་པར་དག་པའི་མཐུས། ། ཆོས་གྲྭ་འདི་ཉིད་དར་རྒྱས་རྟག་བརྟན་ཅིང་། ། སྲིད་ཞིའི་དགེ་ལེགས་འབྱུང་བའི་རྒྱུར་གྱུར་ཅིག ། ཅེས་ངེད་རང་ནས་བརྩམས་པའི་བཅའ་ཡིག་ཡན་ལག་ལས་ཐུབ་བསྟན་ལྷ་ཆེན་པ་རྣམས་ཀྱིས་འཛིན་ཆོས་སོགས་ཇི་ལྟར་མཛད་ཚུལ་གྱི་ཐོ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་སྦྱར་བ་དགེ་བར་གྱུར་ཅིག། ༈ །སྭསྟི། ཐུབ་བསྟན་ལྷ་ཁང་ཆེན་མོར་གོང་མ་ལྔའི་གསུང་མཁོ་ཆེ་བ་ནི། ས་ཆེན་གྱིས། བིར་བསྟོད་ལྷན་སྐྱེས་སྤྲོས་བྲལ་མ། ཞང་བསྟོད་ཡོན་ཏན་མཆོག་མངའ་མ། སློབ་དཔོན་རིན་པོ་ཆེས།
ས་ཆེན་གྱི་སྐུ་བསྟོད་ཚངས་དབང་མ། ཆོས་ལ་འཇུག་པའི་སྒོ། བྱིས་པ་བདེ་འཇུག སྤྱོད་འཇུག་གི་འགྲེལ་པ། རྗེ་བཙུན་རིན་པོ་ཆེས། རྩེ་མོའི་བསྟོད་པ་ཁྱོད་ཉིད་མ། སྒྲོལ་མ་འདོན་ཐབས། མཚན་བརྗོད་འདོན་ཐབས། འཇམ་དབྱངས་ཀྱི་བསྟོད་པ་རྒྱུད་གསུམ། འཁོར་ལོ།
ཆོས་སྤྱོད་རིན་ཆེན་འཕྲེང་བ། སྡོམ་པ་ཉི་ཤུ་པའི་བཤད་པ། སྤྱོད་འཇུག་བསྡུས་དོན། ས་སྐྱ་པཎྜི་ཏས། ཐུན་མོང་མ་ཡིན་པའི་གསོལ་འདེབས་གང་དྲིན་མ། བིར་བསྟོད་དད་ཆུ་མ། རྗེ་བཙུན་གྱི་བསྟོད་པ་ཡོན་ཏན་རྒྱ་མཚོ་མ། ཐུབ་པ་དགོངས་གསལ། ལེགས་བཤད། སྐྱེས་བུ་རྣམས་ལ་དྲི་བའི་ཚུལ།
མཁས་འཇུག བྱིས་པ་བདེ་འཇུག་གི་རྣམ་བཤད། ང་བརྒྱད་རྩ་འགྲེལ། རིགས་གཏེར་རྩ་འགྲེལ། དབུ་མ་ལུགས་ཀྱི་སེམས་བསྐྱེད་ཀྱི་ཆོ་ག དེའི་ལུང་སྦྱོར། སྡོམ་གསུམ་རབ་དབྱེ། སངས་རྒྱས་འཕྲིན་ཞུ། སྐྱེས་བུ་དམ་པ་རྣམས་ལ་སྤྲིངས་ཡིག ལུང་རིགས་རྣམ་དག་དང་མཐུན་པར་བྱེད་དགོས་ཚུལ།
ཐེག་ཆེན་ལམ་གྱི་རྣམ་གཞག སྡུད་པ་སོགས་མདོ་འདོན་ཐབས། ལྟུང་བཤགས་འདོན་ཐབས། བསྔོ་བའི་ཡོན་བཤད། འཕགས་པ་རིན་པོ་ཆེས། ལམ་འབྲས་ཕྱག་མཆོད། ས་པཎ་གྱི་རྣམ་ཐར་བསྟོད་པ། གསོལ་འདེབས་ཕྱོགས་བཅུ་དུས་གསུམ་མ། ཐོགས་མེད་སྐུ་མཆེད་སོགས་ལ་བསྟོད་པ། མཎྜལ་འབུལ་ཚུལ།
རི་ཁྲོད་མའི་བསྟོད་པ། ཤེས་བྱ་རབ་གསལ། རྒྱུད་བླའི་བསྡུས་དོན། ཐེག་ཆེན་སློབ་དཔོན་དང་། སློབ་མས་ཉམས་སུ་བླང་ཚུལ་གྱི་རྣམ་དབྱེ་བསྟན་པ། ལས་ཆོག་རྒྱས་བསྡུས་གཉིས་བསྙེན་གནས་ཀྱི་ཆོ་ག་རྣམས་སོ། ། གཡག་པས། ཕར་ཕྱིན་ལ་ཊཱིཀྐ་རིན་ཆེན་ཕྲེང་བ། འབྲིང་པོ་རིན་ཆེན་བང་མཛོད། ཆུང་བ་རིན་ཆེན་བསམ་འཕེལ་རྣམས་དང་།
ཚད་མ་ལ་རྣམ་འགྲེལ་གྱི་ཊིཀྐ་ཡིད་ཀྱི་མུན་སེལ། རིག་གཏེར་གྱི་ཊཱིཀྐ་འོད་སྟོང་འཕྲོ་བ། རོང་སྟོན་གྱིས། ཕར་ཕྱིན་དང་ཚད་མ་ལ་ཊཱིཀྐ་རེ་སོགས་གཞུང་བཞི་བཅུ་ཞེ་གསུམ་ལ་ཊཱིཀྐ་མཛད་པར་གྲགས་སོ། ། ཀུན་མཁྱེན་བསོད་ནམས་སེང་གེས། ཕར་ཕྱིན་བརྒྱུད་འདེབས་ལམ་རིམ་དང་བཅས་པ་ཁྱད་པར་འཕགས་པའི་འོད་ཟེར་ཚད་མ་བརྒྱུད་འདེབས་ལམ་རིམ་དང་བཅས་པ་རྨད་དུ་བྱུང་བའི་འོད་ཟེར། ཁྲོ་ཕུ་བྱམས་ཆེན་ལ་མཚན་ལམ་དུ་བསྟོད་པ་བྱམས་པའི་དཀྱིལ་འཁོར་མ། སྒྲོལ་མ་ཞལ་གཟིགས་དུས་བསྟོད་པ་གྲུབ་པའི་འདོད་འཇོ། ཚད་མ་བརྒྱུད་པ་ལ་མཆོད་པ་ཚིག་རྒྱན་ཡིད་འཕྲོག་འཕྱང་བའི་མགུལ་རྒྱན། ཕར་ཕྱིན་བརྒྱུད་པ་ལ་མཆོད་པ་ཚིག་རྒྱན་རྨད་བྱུང་དབྱངས་ཅན་དགའ་བའི་གཏམ།
རྟགས་འཇུག་གི་ཊཱིཀྐ། ཕར་ཕྱིན་སྤྱི་དོན་ཡུམ་དོན་རབ་གསལ། དངོས་བརྒྱད་དོན་བདུན་ཅུའི་རྣམ་གཞག་ཞིབ་ཏུ་སྟོན་པ་སྦས་དོན་རབ་གསལ། མངོན་རྟོགས་རྒྱན་འགྲེལ་པ་དང་བཅས་པའི་ངག་འདོན་གྱི་སྦྱོར་བ་གོ་བདེ་བར་བཀོད་པ་སྦྱོར་ཊཱིཀ་ཉི་མའི་འོད་ཟེར། མངོན་རྟོགས་རྒྱན་གྱི་དཀའ་བའི་གནད་རྣམ་པར་བཤད་པ་སྦས་དོན་ཟབ་མོ་གཏེར་གྱི་ཁ་འབྱེད་དམ་ད་ལྟ་ཕར་ཕྱིན་དཀའ་འགྲེལ་དུ་གྲགས་པ། དགེ་འདུན་ཉི་ཤུའི་རྣམ་གཞག སྐྱེས་བུ་མཆོག་གི་གསལ་བྱེད། བསམ་གཟུགས། འགོག་སྙོམས། ཐོད་རྒལ་རྣམས་ཀྱི་རྣམ་གཞག
སྙོམས་འཇུག་རབ་གསལ། རྟེན་འབྲེལ་སྤྱི་དོན་འཁོར་འདས་རབ་བསལ། རྒྱུད་བླ་མའི་ཊཱིཀྐ་རྩོམ་འཕྲོ། ཚད་མའི་སྤྱི་དོན་རྒྱས་པ་སྡེ་བདུན་རབ་གསལ། བསྡུས་པ་རིགས་གཏེར་གསལ་བྱེད། ཊཱིཀྐ་རྒྱས་པ་ཀུན་ཏུ་བཟང་པོའི་འོད་ཟེར། སྦྱོར་ཊཱིཀ་ཀུན་བཟང་ཉི་མ། རྣམ་འགྲེལ་བསྡུས་དོན་རྒྱས་པ། འདུལ་བ་མདོ་རྩའི་ས་བཅད་རྒྱས་པ། སྤྱི་དོན་འདུལ་བ་རྒྱ་མཚོའི་སྙིང་པོ།
མངོན་པ་འོག་མ་ལ་མཛོད་ཀྱི་སྤྱི་དོན་ངོ་མཚར་གསུམ་ལྡན་རྩོམ་འཕྲོ། གོང་མ་ལ་ཕུང་ཁམས་སྐྱེ་མཆེད་ཀྱི་རྣམ་གཞག་རྒྱས་པར་སྟོན་པ་དེ་ཉིད་ཤེས་བྱའི་སྒོ་འབྱེད་དབུ་མའི་སྤྱི་དོན་སྟོང་ཐུན་ཆེན་མོ་ངེས་དོན་རབ་གསལ། སྟོང་ཐུན་ཆུང་བ་ཐེག་མཆོག་གནད་ཀྱི་ཟླ་ཟེར། འཇུག་འགྲེལ་ལྟ་བ་ངན་སེལ། དབུ་མ་རྩ་འགྲེལ་རྩོམ་འཕྲོ་རིན་ཆེན་ཕྲེང་བ། བཞི་བརྒྱ་པ། སྙིང་པོ་ཀུན་བཏུས། སཱ་ལུ་ལྗང་པའི་མདོ་འགྲེལ། བྱང་ཆུབ་སེམས་འགྲེལ་རྣམས་ལ་བསྡུས་དོན་ཞིབ་པ་རེ། སྡོམ་གསུམ་འཁྲུལ་སྤོང་།
སྡོམ་གསུམ་སྤྱི་དོན། སྡོམ་གསུམ་ས་བཅད་རྒྱས་པ། སྡོམ་ཊཱིཀ་གསུང་རབ་དགོངས་གསལ། ཁ་སྐོང་གཞི་ལམ་འབྲས་གསུམ་གསལ་བྱེད། བདུད་རྩིའི་ཉིང་ཁུ་རྩ་འགྲེལ་རྣམས་སོ། ། པཎ་ཆེན་ངག་དབང་ཆོས་གྲགས་ཀྱིས། ཕར་ཕྱིན་སྤྱི་དོན། ཆོས་འཁོར་གྱི་བཤད་པ་ལུང་གི་སྒྲོན་མེ། རྒྱུད་བླའི་ཊཱིཀྐ། བརྒྱད་སྟོང་པ་དང་སྡུད་པ་གཉིས་མངོན་རྟོགས་རྒྱན་གྱི་ལུགས་ཁུངས་སུ་སྦྱར་བ།
བཟང་སྤྱོད་ཀྱི་ཊཱིཀྐ། རྣམ་འགྲེལ་གྱི་གཞན་དོན་ཊཱིཀྐ། ཚད་མའི་སྤྱི་དོན། ཚད་མའི་ཁོག་ཕུབ། འདུལ་བའི་སྤྱི་དོན། མངོན་པ་མཛོད་ཀྱི་སྤྱི་དོན། དབུ་མ་འཇུག་པའི་སྤྱི་དོན། བཤེས་སྤྲིང་གི་རྣམ་བཤད། ཐལ་རང་གི་ཤན་འབྱེད། རྟགས་ཆེན་ལྔ་ཡི་རྣམ་གཞག
སྡོམ་གསུམ་ཊཱིཀ་ཆེན། སྡོམ་གསུམ་སྤྱི་དོན། ས་ལམ་འཕྲོས་པའི་འབྲས་བུ་གཉིས་ཀྱི་དོགས་དཔྱོད། སྡོམ་གསུམ་ཁ་སྐོང་གི་ཊཱིཀྐ། མཁས་འཇུག་གི་རྣམ་བཤད། གཞུང་ཆེན་དྲུག་གི་འབྲེལ་གཏམ། འབྲེལ་གཏམ་གྱི་བརྒལ་ལེན། འབྲེལ་གཏམ་རིན་ཆེན་མཛེས་པའི་ཕྲ་ཚོམ་རྣམས། མཁས་དབང་ཆོས་རྣམ་རྒྱལ་གྱིས། མཆོད་བརྗོད་ཀྱི་རིམ་པ།
བསྟན་པ་བསྟན་འཛིན་དང་བཅས་པའི་ལོ་རྒྱུས་རྒྱས་བསྡུས་གཉིས། གྲུབ་མཐའི་རྣམ་གཞག གཞུང་ལུགས་སྤྱི་བཤད། དམ་བཅའི་སྔོན་འགྲོ། ཆོས་འཁོར་གྱི་བཤད་པ། མངོན་རྟོགས་རྒྱན་གྱི་མཐའ་དཔྱད། རྣམ་མཁྱེན་གྱི་མཐའ་དཔྱད། རྟོགས་པའི་རྣམ་གཞག རིགས་ཀྱི་སྐབས། བདེན་གཉིས་བདེན་བཞི་སྤྱན་སོགས་རྣམ་གཞག་སྒྲུབ་པའི་དམིགས་པ་སོགས་ཀྱི་མཐའ་དཔྱད།
སྐབས་གཉིས་པ། གསུམ་པ། བཞི་པ། བརྒྱད་པ་རྣམས་ཀྱི་མཐའ་དཔྱད། དཀའ་འགྲེལ་དགོངས་རྒྱན་ལུང་རིགས་ཆུ་གཏེར་རྣམས་དང་། ཉེར་མཁོ་བློ་སྦྱོང་བརྒྱུད་འདེབས་དང་། ཕར་ཕྱིན་བརྒྱུད་འདེབས་ཀྱི་ཁ་སྐོང་གཉིས། རིགས་གཏེར་གྱི་བཤད་པ་བློ་གསལ་སྨྲ་བའི་རྒྱན། སྡེ་བདུན་དགོངས་རྒྱན། དཀའ་གནས་གཏན་ལ་འབེབས་པ་རྟགས་སྐོར།
བསྡུས་གཞུང་འདོད་འཇོའི་བ། སོ་ཐར་རྣམ་བཤད་བདུད་རྩིའི་རོལ་མཚོ། སྡོམ་གསུམ་གྱི་དཀའ་གནས་གསེད་བཀྲོལ་དགོངས་རྒྱན། རྣམ་བཤད་དགོངས་གསལ་ཉི་འོད། སྐབས་གཉིས་པའི་གཞུང་དོན་མཐའ་དཔྱད་མགྲིན་པའི་རྒྱན། སྐབས་གསུམ་ཀར་གྱི་མཐའ་དཔྱད། ཚིག་དོན་རགས་པར་བཤད་པ། སྐབས་གསུམ་པའི་དཀའ་འགྲེལ། སྐབས་གསུམ་པའི་མཐའ་དཔྱད་རྡོ་རྗེའི་ཕྲེང་བ། བདུད་རྩིའི་ཉིང་ཁུའི་རྣམ་བཤད་ཚིག་དོན་རབ་གསལ།
འབྲས་བུའི་དོགས་དཔྱོད་མཁས་པའི་ཁ་རྒྱན། གཞི་ལམ་འབྲས་གསུམ་གསལ་བྱེད་མེ་ལོང་། སངས་རྒྱས་རྡོ་རྗེའི་སྡོམ་གསུམ་རབ་དབྱེའི་བརྒལ་ལན་དྲང་ཐིག་གནམ་ལྕགས་ཐོག་གི་འཁོར་ལོ་དང་། ཡང་ལེན་བདུད་རྩིའི་ཐིགས་པ་རྨོངས་མུན་གསལ་བྱེད། ཡང་ལེན་བདུད་རྩིའི་ཐིག་པ་ལ་རྩོད་སྤོང་ཕ་ལམ་རྡོ་རྗེའི་ཐོ་བ། ལུང་རིགས་བང་མཛོད། མཛད་བཅུའི་བཤད་པ་དཔྱོད་ལྡན་རོལ་མཚོ། མདོ་རྩའི་གཞུང་འགྲེལ་འདུལ་བ་རྒྱ་མཚོའི་བཅུད་ལས་ཆོག་ལྷན་ཐབས་རིན་ཆེན་ཕྲེང་མཛེས། བསྙེན་གནས་དགེ་བསྙེན་སོ་སོར་འབོག་ཆོག ཡང་བསླབ་ཚིགས་དང་པོ་འབོགས་ཆོག
བསྲུང་སྡོམ་སྟོན་པ་ལྟུང་བ་སྡེ་ལྔའི་རྣམ་གཞག ཞུ་བ་ལས་གསུངས་པའི་ལྟུང་བ་སྤྱིར་བསྟན་གྱི་དཀའ་གནས་ལ་དཔྱད་པ། གསོ་སྦྱོང་དབྱར་གནས་དགག་དབྱེ་གཞི་གསུམ་གྱི་རྣམ་གཞག་འདུལ་འཛིན་ཡོངས་ལ་ཉེ་བར་མཁོ་བ་དང་། ཡང་མཐའ་དཔྱད་ཟིན་བྲིས་རོལ་མཚོ། ཁྲིད་གསུམ་བཅའ་བའི་ཡི་གེ་དཔག་བསམ་ལྗོན་ཤིང་། མཛོད་ཀྱི་དཀའ་གནས་དབྱིག་གཉེན་དགོངས་རྒྱན་རྣམ་བཞི་རྣམས། འཇམ་མགོན་ཨ་མེས་ཞབས་ཀྱིས། རྗེ་བཙུན་ཆོས་རྗེ་ཁུ་དབོན། བླ་མ་དམ་པ་རྣམས་ལ་བསྟོད་པའི་རྒྱ་གཞུང་རྣམས་ཕྱོགས་གཅིག་ཏུ་བསྒྲིགས་པ། གནས་བརྟན་བཅུ་དྲུག་ལ་བསྟོད་པ།
རྒྱན་དྲུག་མཆོག་གཉིས་ལ་བསྟོད་པ། ཕར་ཚད་བརྒྱུད་འདེབས་ཀྱི་རྗེས་སུ་སྦྱར་རྒྱུ། དགེ་བསྙེན་སྒྲུབ་ཆོག དགེ་བསྙེན་དང་དགེ་ཚུལ་སྒྲུབ་ཆོག གཎྜེའི་རྣམ་གཞག གྲུབ་མཐའ་བཞིའི་རྣམ་གཞག སྟོན་པས་ཆོ་འཕྲུལ་བསྟན་ཚུལ། བཟང་སྤྱོད་ཁོག་ཕུབ། སྨོན་ལམ་ལུང་སྦྱོར། ལས་འབྲས་གསལ་བའི་མེ་ལོང་གི་དོན་འགྲེལ།
སྐྱེས་རབས་སོ་བཞི་པ་འཆད་ཐབས། དཔག་བསམ་འཁྲི་ཤིང་གི་དོན་འགྲེལ། བླང་དོར་གསལ་བའི་མེ་ལོང་། ཚེ་མདོའི་རྣམ་བཤད་རྣམས།། ༈ །ཨོཾ་སྭསྟི། ཆོས་སྤྱོད་མཁའ་ལ་བསྒྲིགས་རིམ་སྤྲིན་ཚོགས་འཁྲིགས། ། མཛད་བྱང་མཚམས་སྦྱོར་ཀློག་འཕྲེང་རྣམ་པར་འཁྱུག ། བྱིན་རླབས་ཟབ་མའི་འབྲུག་སྟོང་དི་རི་རི། ། དངོས་གྲུབ་རྣམ་གཉིས་ཆར་ཟིམ་དལ་གྱིས་འབབ། ། དེ་སླད་ཕྱོགས་གཞན་རབ་རིབ་དང་བྲལ་ཞིང་། །
རྣམ་དཔྱོད་གསལ་བའི་མིག་ལྡན་སྐྱེ་བོ་ཡིས། ། ཚུལ་བཞིན་བལྟས་ན་ཡང་དག་ལམ་བཟང་གི ། སྣང་བ་གསལ་བར་འགྱུར་ཞེས་ཁོ་བོས་སྒྲོག ། རྙེད་དཀའི་དལ་འབྱོར་འཛིན་མ་ཡངས་པ་མ། ། ཐོས་བསམ་སྒོམ་པས་བྱི་དོར་ལེགས་བྱས་ཏེ། ། ཐར་པའི་གྲོང་ཁྱེར་འགྲོ་འདོད་བློ་ཡོད་ན། ། ཆོས་སྤྱོད་བསྒྲིགས་རིམ་འདི་ལ་འབད་པར་རིགས། ། ཞེས་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེའི་གསུང་དྲི་མ་མེད་པ་སྔོན་དུ་བཏང་ནས། འདིར་དཔལ་ལྡན་ས་སྐྱའི་ཆོས་གྲྭ་ཆེན་པོ་ཐུབ་བསྟན་ལྷ་ཁང་ཆེན་མོར་བཞུགས་པའི་འདུས་ཚོགས་རྣམས་ནས་ཆོས་སྤྱོད་གསུང་སྒྲོག་གསུང་ཆོག་གི་རིམ་པ་ཇི་ལྟར་མཛད་ཚུལ་གྱི་ཐོག དབུ་བྱེད་རིམ་ཅན་ནས་མི་བརྗེད་དྲན་པའི་གསལ་འདེབས་སུ་འཛིན་དགོས་ལ།
ཐུག་ཚུལ་གྱི་དུས་སྐྱབས་འགྲོ་བཞི་སྐོར་ཚར་གསུམ་སངས་རྒྱས་ཆོས་ཚོགས་མ་གདངས་མ་ཚར་གསུམ། རྣམ་དག་ཆོས་དབྱིངས་སོགས་སྤྱན་འདྲེན་ནས་བཞུགས་གསོལ་གྱི་བར་གདངས་མ། གནས་བརྟན་ཕྱག་མཆོད། ཆོས་གཏོར་མ་བྱུང་གོང་ལ་སྒྲོལ་མ་ཚར་གཅིག བྱུང་ན་ཚར་གསུམ། འཆི་མེད་དཔལ་སྦྱིན་མ་རྣམ་རྒྱལ་གྱི་གཟུངས་རིང་ཚར་གཅིག འདོད་གསོལ། དཀར་ཆ་བཞི་བར་དོ་བཅས། དཀོན་མཆོག་རྗེས་དྲན། སེམས་བརྩེ་མ་གདངས་བཅས།
ཡོན་སྦྱོང་གི་གཟུངས། སྨོན་ལམ་ཚིགས་བཅད་དང་བཅས། ཆོས་གཏོར་མ་བྱུང་གོང་ལ་ཤེར་སྙིང་བདུད་བཟློག་ཚར་གསུམ་བྱུང་ནས་ཚར་གཅིག་བཅས། བྱམས་སྨོན་ཚར་གཅིག མཇུག་གི་ཤིས་བརྗོད་རྣམས་དབུ་བྱེད་ནས་འོས་འཚམ། ༈ གུང་ཚིགས་ལ། སྐྱབས་འགྲོ་ནས་བཞུགས་སུ་གསོལ་གྱི་བར་གོང་བཞིན། དེ་ནས་སྒྲོལ་བསྟོད། ཕྱག་འཚལ་ཉེར་གཅིག་ཚར་བདུན། འདོད་གསོལ་བཅས།
དཀོན་མཆོག་རྗེས་དྲན་མན་ཆད་ཐུག་ཚུལ་དང་འདྲ། སྔགས་འཆང་ཆེན་པོའི་བཅའ་ཡིག་ན་འདི་ནང་བཞིན་འདུག་ཀྱང་། ལག་ལེན་ལ་ཆོས་གཏོར་མ་བྱུང་གོང་། དགེ་འདུན་བྱིངས་ཚོགས་ནས་སྒྲོལ་མ་ཚར་ལྔ། ཆོས་གཏོར་བྱུང་ནས་སྔ་དྲོའི་ཆོས་གྲྭ་གྲོལ་རྗེས་བཙུན་ཆུང་རྣམས་ཚོགས་ནས་བསྡུས་ར་སྐྱོར་འགོ་བས་བསྐུལ་བའི་སྒྲོལ་མ་ཚར་བདུན་གྱི་དྲུག་ལ་གདངས་ཐུང་དང་། བདུན་པ་ཨོཾ་རྗེ་བཙུན་མ་སོགས་བཞག་ནས། ཕྱག་འཚལ་སྒྲོལ་མ་མྱུར་མ་དཔའ་མོ་ནས་གདངས་རིང་དང་བཅས་སོ་སོར་འཇོམས་གྱུར་ཅིག་གི་བར་དང་། བྱང་ཕྱོགས་སྐྱོང་བའི་དང་། འགྲོ་བའི་བླ་མ་ལའང་གདངས་གོང་བཞིན་བྱས་གྲོལ་ནས་ཆོས་གྲྭ་གཉིས་པ་དང་གསུམ་པ་མཛད་ཚུལ་འདུག་ཀྱང་། སླན་ཆད་ཆོས་གཏོར་མ་བྱུང་བར་གུང་ཚིགས་བྱུང་ན་གོང་བཀོད་སོར་བཞག་དང་།
བྱུང་ནས་ཆོས་གྲྭ་དང་པོ་གྲོལ་རྗེས་གུང་ཚིགས་ཀྱི་ཆོས་སྤྱོད་རྣམས་བྱ། དེ་ནས་ཆོས་གྲྭ་གཉིས་པ་ལ། མཁན་རིན་པོ་ཆེ་ནས་རྒྱལ་བའི་བཀའ་མདོ་སྡེ་དང་འདུལ་བའི་སྐོར་རམ། རྒྱ་གཞུང་གཙོ་ཆེ་བ་གྲགས་ཆེན་བཅོ་བརྒྱད་སོགས་ཀྱི་སྐོར་རམ། བོད་གཞུང་རིགས་གཏེར་རང་འགྲེལ་སོགས་རྒྱུའི་ཐེག་པ་ལ་མཁོ་བ་རྣམས་ལྗགས་ལུང་གནང་སྐབས་ཆོས་གྲྭར་དགེ་འདུན་ཚོགས་ནས། སངས་རྒྱས་ཆོས་ཚོགས་ཚར་གསུམ། སེམས་ཅན་ཐམས་ཅད་བདེ་བ་དང་སོགས། པོ་ཏཱ་ལ་ཡི་གནས་མཆོག་ནས་ཞེས་སོགས་སྒྲོལ་བསྟོད་ཡོངས་རྫོགས་འདོད་གསོལ་བཀྲ་ཤིས་ཀྱི་བར་ཚར་གཅིག མདོ་ཚར་གཅིག བདུད་བཟློག་གསུམ།
མཇུག་གི་ཚིགས་བཅད་རྣམས་དང་བཅས། མཎྜལ་ཚོམ་བུ་བདུན་མའི་མཐར། མ་ཚང་བ་མེད་པ་འདི་ཉིད་ནི་མཁན་པོ་འདུལ་བ་འཛིན་པ་ཆེན་པོ་ལ་དམ་པའི་ཆོས་ཟབ་མོ་ཞུ་བའི་ཡོན་དུ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་པ་དང་སོགས་སྦྱར། དེ་ནས་མཁན་རིན་པོ་ཆེས་སེམས་བསྐྱེད་གསལ་བཏབ་སྟེ་ལྗགས་ལུང་དེ་ཤོག་བུ་མདའ་ཚད་མ་ལྟ་བུ་ཡིན་ན་བཅུ་གསུམ་དང་། གཞན་དེ་དོད་ཕེར་བ་ཙམ་ཞིག་གནང་རྗེས། བསོད་ནམས་འདི་ཡིས་སོགས། བདག་གིས་དུས་གསུམ་སོགས་མཛད་ནས་གྲོལ། ཆོས་གྲྭ་གསུམ་པ་སྔ་དྲོའི་འཕྲོས་ནས་གནང་ཚུལ་སྔ་དྲོ་སོར་བཞག་མཛད། དགོང་ཐུན་དུས་སྐྱབས་སེམས་གོང་བཞིན།
མ་ལུས་སེམས་ཅན་ཤླཽ་ཀ་གཅིག་ཤུར་མ། ལྷ་དང་ལྷ་མིན་ནས། རྣམ་དག་ཞིང་ལ་སྤྱོད་པར་ཤོག་གི་བར། ཕྱག་འཚལ་ཉེར་གཅིག་ཚར་ཉེར་ལྔ། ཕན་ཡོན་བརྗོད་པ་དང་། འདོད་གསོལ་བཅས་ཀྱི་ཆོས་དང་བཀྲ་ཤིས་འཕེལ་བར་མཛད་དུ་གསོལ་གྱི་རྗེས་སུ། དཀོན་མཆོག་རིན་ཆེན་གསུམ་གྱི་སོགས། བླ་མ་སྐུ་ཁམས་སོགས། སྐུ་བསོད་རི་བོ་སོགས། དེ་ནས་དཔལ་ལྡན་རྩ་བའི་བླ་མ་རིན་པོ་ཆེ་སོགས།
ཨ་ལ་ལ་སྟེ་མ། རིགས་རུས་ཆོ་འབྲང་མ་ཤླཽ་ཀ་གཉིས། ཚངས་དབང་མ། ཁྱོད་ཉིད་མ་དང་ཚངས་སྤྱོད་མ་གཉིས་རེ་མོས། འདི་བར་དབུ་མཛད་བཞུགས་ནས་བསྐུལ། དེ་ནས་བཞེངས་ལ་བདེ་གཤེགས་བསྟན་པའི་སོགས། སྲིད་བྲལ་མ་ལ་གདངས་མཛད། ཆོས་རྣམས་མ་ཉེར་གཅིག དེ་ནས་འཕགས་བསྟོད་ཀྱི་བར་ཚང་མ། གྲགས་ལྡན་མ།
བསོད་ཡེ་མ། སངས་རྒྱས་བསྟན་པའི་གངས་རི་མ། མང་ཐོས་ནགས་ཚལ་མ། རྒྱ་ཆེན་མ། རབ་མཛེས་མ་ཉེར་གཅིག ཞབས་དྲུང་ངག་པ། ཚེ་ནས། དཀོན་མཆོག་ལྷུན་གྲུབ། ཞབས་དྲུང་ངག་གི་དབང་པོ་མཁན་ཆེན་གྱི་བསྟོད་པ་རྒྱལ་སྲས་ངག་དབང་མ། ཤེས་བྱ་ཀུན་ལ་མ་ཤླཽ་ཀ་དང་པོ་བདུན།
ཡོངས་རྫོགས་ཚར་གཅིག་གདངས་བཅས། འཇམ་དབྱངས་རིགས་ཐིག་མ་ཡོངས་རྫོགས། ཆོས་ཆར་འབེབས་གྱུར་ཅིག་གི་བར། དེ་རྣམས་ལས་བསྟོད་པ་ཕྱི་མ་རྣམས་མི་གཏོང་བར་སྐྱེ་བ་ཀུན་ཏུ་སོགས་ཚིགས་བཅད་ཅི་རིགས་དབུ་བྱེད་ཀྱིས་འོས་འཚམ་བསྡུས་ཙམ་ཞིག རྣམ་རྒྱལ་གྱི་གཟུངས་རིང་གསུམ། ཚེ་གཟུངས་གསུམ། དུརྒ་གསུམ་གྱི་རྗེས་སུ་དགེ་བ་འདི་ཡིས་མྱུར་དུ་བདག ། ཡི་དམ་ལྷ་ཚོགས་འགྲུབ་གྱུར་ནས་སོགས། དེ་ནས་རི་ཁྲོད་མའི་མངོན་རྟོགས་སྐྱབས་འགྲོ་ནས་བཟུང་ཡོངས་རྫོགས་བྱས་ལ་པི་ཤཱ་ཙི་ཉེར་གཅིག ཤེར་སྙིང་ཚར་གསུམ་བདུད་བཟློག་མཇུག་གི་ཚིགས་བཅད་བཅས།
བྱམས་སྨོན་ཚར་གཅིག འགྲོ་ལ་བདེ་སྐྱིད་མ་ཤུར་མ། སྨོན་ལམ་བཀྲ་ཤིས་ཀྱི་ཚིགས་བཅད་ཉུང་ཙམ་གྱི་མཐའ་རྟེན་བཅས། ཚོགས་གྱེས་དུས་པི་ཤཱ་ཙི་འུར་འདོན། ཆོས་གཏོར་བྱུང་རྗེས་རྒྱན་ཡིག་བསྒྲགས་ཚུན་རིག་ལུང་མཛད། ཆོས་གཏོར་ལ་སངས་རྒྱས་ཆོས་ཚོགས་མ་སྔོན་འགྲོའི་གང་བསྟོད་ཤུར་མ་ཆ་ཚང་། མཁན་བསྟོད་རྫོགས་ནས་ཡོན་ཏན་ཚད་མེད་མ། བྱང་ཕྱོགས་སྐྱོབ་པའི་སོགས། འགྲོ་བའི་བླ་མ་སོགས། མི་འགྱུར་ལྷུན་པོ་སོགས།
གཏོར་མ་དངོས་གཞི་མཛད་ཚུལ་ནི། ཆོས་ཁྲིམས་གཞོན་པས་ཐོག་མར་རྒྱལ་བ་གཉིས་པ་མ་ཚུགས་འཕྲལ་ལ་གཏོར་ཐེབ་ལྔ་ཚར་ལ་བཤལ་ཆུ་ལེགས་པར་བཏང་ལ། དེ་ནས་གཏོར་ཐེབ་ལྔ་ཚར་ཆུ་གཙང་བཀང་ལ། དགེ་འདུན་རྣམས་ཀྱིས། ཀུན་ནས་དགེ་བ་བཟང་པོ་གསུངས་པའི་ཚེ། བླ་མ་དང་དཀོན་མཆོག་གི་དྲུང་དུ་མཆོད་ཡོན་དང་ཞལ་ཟས་སོགས་ལ་བསང་སྦྱང་བྱིན་རླབས་མཛད་དེ་འབུལ་བ་ཞུ་ཟེར། དེ་ནས་ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག་གསུངས་པའི་ཚེ། ཐལ་མོ་སྙིང་ཀར་སྦྱར་ནས། སྤྱན་རས་གཟིགས་ཀྱི་བསྐྱེད་ཆོག་གནང་བ་ཞུ། ཡང་དེ་ནས།
སྤྱན་རས་གཟིགས་ལ་ཕྱག་འཚལ་ལོ་གསུངས་པའི་ཚེ། གཏོར་ཐེབ་དང་པོར་ཆུ་བླུགས་ཏེ། སྤྱན་རས་གཟིགས་ཀྱི་མཆོད་སྦྱིན་གནང་བ་ཞུ། རྗེ་བཙུན་མ་འཕགས་མ་སྒྲོལ་མའི་མཆོད་སྦྱིན་གནང་བ་ཞུ། མི་འཁྲུགས་རྒྱལ་པོའིྎ ཡེ་ཤེས་སྐར་མདའིྎ གཏོར་ཐེབ་ཕྱི་མ་ལ་ཆབ། གཏོར་ཐེབ་དང་པོ་ལ་ཛམ་སེར་སྐུ་དང་། གསུམ་པ་ལ་ཛམ་ནག་སྐུ་བཅུག གཏོར་ཐེབ་གཉིས་པ་དང་བཞི་པར་ཛམ་བཤོས་གཉིས་པོ་བཅུག་ལ། ཨོཾ་བཛྲ་གསུངས་པའི་ཚེ། གཉིས་པའི་ཛམ་བཤོས་ལ་ཆུ་བྲན་ལ་ཛམ་བྷ་ལ་སེར་པོའི་བསྐྱེད་ཆོག་གནང་བ་ཞུ།
དེ་ནས་ཛམ་བྷ་ལ་ཛ་ལེནྡྲ་ཡེ་སྭཱཧཱ་གསུངས་པའི་ཚེ། སེར་པོའི་སྐུ་ལ་ཆུ་བྲན་ཏེ། ཛམ་ཆུ་འབུལ་བ་ཞུ། དེ་ནས། ཨོཾ་ཨཱཿཧཱུྃ་གསུངས་པའི་ཚེ། ཛམ་གཏོར་དང་པོ་ལ་ཆུ་བྲན་ཏེ། ཛམ་བཤོས་འབུལ་བ་ཞུ། དེ་བཞིན་ཛམ་བྷ་ལ་ནག་པོ་ལའང་ཨོཾ་བཛྲ་གསུངས་པའི་ཚེ། གཏོར་ཐེབ་གཉིས་པའི་ཛམ་བཤོས་ལ་ཆུ་བྲན། ཛམ་བྷ་ལ་ནག་པོའི་བསྐྱེད་ཆོག་གནང་བ་ཞུ།
དེ་ནས་ཛམ་ལུཾ་སྭཱཧཱ་གསུངས་པའི་ཚེ། ནག་པོའི་སྐུ་ལ་ཆུ་བྲན་ལ། ཛམ་ཆུ་འབུལ་བ་ཞུ། ཨོཾ་ཨཱཿཧཱུྃ་གསུངས་པའི་ཚེ། ཛམ་བཤོས་འབུལ་བ་ཞུ། དེ་ནས་ཛམ་བྷ་ལ་རཏྣ་སིདྡྷི་ཕ་ལ་ཧོཿགསུངས་པའི་ཚེ། ཛམ་ཆུ་གཉིས་པོ་བསྲེས་ཏེ་དངོས་གྲུབ་ཀྱི་ཚུལ་དུ་བླངས་ཏེ་འཐུང་། ནག་པོའི་བསྐྱེད་ཆོག་གི་སྒང་ལ་གཏོར་ཐེབ་ལྔ་པར། ཆུ་གཙང་གི་ཁར་ཟན་རིལ་བཏབ་ཅིང་བཞག ཨོཾ་བཛྲ་གསུངས་པའི་ཚེ་དེ་ལ་ཆུ་བྲན་ལ།
གཞི་བདག་གཏོར་མ་ལ་ཆབ་ཟེར། དེ་སྐབས་གོང་གི་ཛམ་ཆུ་གཉིས་པོ་བསྡུས་ནས་ཚོགས་ཁྲོར་བླུགས། དེ་ནས་བཅོམ་ལྡན་འདས་གསུངས་པའི་ཚེ་ཐལ་མོ་སྦྱར་ཏེ། གྲུབ་སྟེ་སྨོན་ལམ་གནང་བ་ཞུ་ཟེར་བ་དང་པོ་ཡིན། བཤལ་ཆུ་གཏང་དགོས། དེ་ནས་གཏོར་ཐེབ་ལྔ་ཚར་དུ་ཟན་རིལ་བླུགས་ལ། ཨོཾ་བཛྲ་གསུངས་པའི་ཚེ། གཏོར་ཐེབ་དང་པོ་ནས་རིམ་པས་ཆུ་བླུགས། གཏོར་མ་སྟོང་ཚར་བཤམས་པའི་དང་པོ་ལ་ཆབ། ཞེས་པ་ནས།
བཅུ་པ་ལ་ཆབ་ཞེས་པའི་བར་བརྗོད། དེ་ནས་བཅོམ་ལྡན་འདས་གསུངས་པའི་ཚེ། ཐལ་མོ་སྙིང་ཁར་སྦྱར་ཏེ། གྲུབ་སྟེ་སྨོན་ལམ་གནང་བ་ཞུ་ཟེར་བ་དང་། དེ་རྣམས་གསོ་བ་ཡིན། དེ་འདྲ་བ་ཚར་བཅུ་བྱེད། དེ་ནས་བཤལ་ཆུ་བཏང་། དེ་ནས་གཏོར་ཐེབ་ལྔ་ཚར་དུ་ཟན་རིལ་བླུགས་ལ་སངས་རྒྱས་ཆོས་དང་གསུངས་པའི་ཚེ། གཏོར་ཐེབ་དང་པོར་ཆུ་བླུགས་ཏེ་གཏོར་མ་བརྒྱ་རྩ་བཤམས་པའི་དང་པོ་ལ་ཆབ། དེ་ནས་ས་པཱ་རི་གསུངས་པའི་ཚེ།
ཐལ་མོ་སྦྱར་ལ་གྲུབ་སྟེ་སྨོན་ལམ་གནང་བ་ཞུ། དེ་ནས་ཡང་སངས་རྒྱས་ཆོས་གསུངས་པའི་ཚེ་གཏོར་མ་བརྒྱ་རྩ་བཤམས་པའི་གཉིས་པ་ལ་ཆབ་ཟེར། ས་པཱ་རི་གསུངས་པའི་ཚེ། གྲུབ་སྟེ་སྨོན་ལམ་གནང་བ་ཞུ། གསུམ་པ་བཞི་པ་ལའང་རིགས་འགྲེ་བས་ཤེས་པར་བྱའོ། ། དེ་ནས་ཨོཾ་བཛྲ་གསུངས་པའི་ཚེ། གཏོར་ཐེབ་ལྔ་པ་སྦྱངས་ལ། གཏོར་མ་བརྒྱ་རྩ་བཤམས་པའི་ལྔ་པ་ལ་ཆབ། ལྔ་པ་བསྔོ་ཚེ་དང་པོ་དང་བཞི་པ་ལ་བཤལ་ཆུ་བཏང་། ཟན་རིལ་བླུགས།
དེ་ནས་དྲུག་པ་ནས་བཅུ་པའི་བར་དང་པོ་ནས་རིམ་བཞིན་སྦྱོང་བ་སོགས་རིགས་འགྲེའོ། ། དྲུག་པ་བསྔོ་ཚེ་ལྔ་པ་ཡང་ཕོ། བཅུ་པ་བསྔོ་ཚེ་ཡང་མགོ་མ་བཞིན་བྱའོ། ། བཤལ་ཆུ་བཏང་། བཅུ་གཅིག་པ་གཏོར་ཐེབ་དང་པོ་གསུམ་གང་རིགས་ཅིག་ཏུ་བཤམས་ལ། ཨོཾ་བཛྲ་གསུངས་པའི་ཚེ། གོང་བཞིན་བཅུ་གཅིག་པ་ལ་བྱ་ཟེར། བཅུ་གཅིག་པ་ལ་བསྔོ་ཚེ། གཏོར་ཐེབ་བཞི་པར་བར་དོའི་གཏོར་མ་དང་། གཏོར་མ་འདི་བར་དོ་ལ་གནང་བ་ཞུ།
ལྔ་པ་གཞི་བདག་གཏོར་མ་བཤམས། ཟན་རིལ་ལྷག་མ་ཐམས་ཅད་བླུགས། རིམ་བཞིན་སྦྱངས་ལ། གཞི་བདག་གཏོར་མའི་སྒང་ལ་གཏོར་ཐེབ་དང་པོ་གསུམ་ལ་བཤལ་ཆུ་བཏང་ནས། གཏོར་ཐེབ་དང་པོ་ཟླུམ་གཏོར་གཅིག་དང་། གཉིས་པར་གཅིག གསུམ་པར་བགེགས་གཏོར་བཤམས་ལ། ཨོཾ་བཛྲ་ཡཀྵ་ཧཱུྃ་གསུངས་པའི་ཚེ། དེ་རྣམས་སྦྱངས་ལ་ཆ་གསུམ་གཏོར་མ་ལ་ཆབ། ན་མོ་རྗེ་བཙུན་རྩ་བ་དང་གསུངས་པའི་ཚེ།
གཏོར་ཐེབ་དང་པོ་གཉིས་དང་ཕྱི་མ་གཉིས་པོ་ལ་བཤལ་ཆུ་བཏང་། ཆུ་གཙང་ཟན་གྱི་ཡེ་མེད་པར་བླུགས་ལ་བཞག ཨོཾ་སརྦ་བིགྷྣན་གཙྪ་གསུངས་པའི་ཚེ་བགེགས་གཏོར་སྐྱུར། ཆུ་བོ་ལ་བཤལ་ཆུ་བཏང་། ཆུ་གཙང་གིས་བཀང་ནས་བཞག དེ་ནས་སྤྱན་རས་གཟིགས་ལ་ཕྱག་འཚལ་ལོ་གསུངས་པའི་ཚེ། གོང་བཞིན་སྤྱན་རས་གཟིགས་ཀྱི་མཆོད་སྦྱིན་གནང་བ་ཞུ་ཟེར་བ་གོང་བཞིན་རིགས་འདྲ་རྣམས་ནོར་འཁྲུལ་མེད་པར་བརྗོད། འདི་ལ་སྔ་ཐོག་གཏོར་སྐད་ཀྱི་སྐབས་ཞལ་འདོན་བཤོལ་བ་ཞིག་ཡོད་འདུག་ཀྱང་། དེང་སང་བཞིན་ཞལ་འདོན་གྱི་མུ་ལ་བརྗོད་ཀྱང་འགལ་བ་མེད། མཇུག་འགྲོ་ལ་བདེ་སྐྱིད་མ།
བྱང་ཕྱོགས་སོགས། འགྲོ་བའི་སོགས། མི་འགྱུར་སོགས། ༈ དུས་ཇ་དཀྱུས་མ་ལ། སྐྱབས་སེམས་ཉེར་གཅིག་དཀྱུས་བཞིན་ལ། ཇ་མཆོད་སྐལ་བཟང་མ། གསོལ་ཇ་གྲུབ་ནས་དཔལ་ལྡན་རྩ་བའི་སོགས། ཤེས་བྱ་ཀུན་ལ་ཤླཽ་ཀ་དང་པོ་བཅུ་གཅིག་ཡོངས་རྫོགས་དང་གཉིས་ཆར་གདངས་མ་བྱིན་བརླབས་ཆར་འབེབས་མ་རེ་མོས། འཛམ་གླིང་ཆེ་དགུ་མ། ལེགས་པའི་འབྱུང་གནས་མ།
ངག་དབང་ལྷ་ཡི་མ། རྒྱལ་བ་གཉིས་པ་མ། འཁྲུངས་རབས་གསོལ་འདེབས་དང་ངག་གི་དབང་ཕྱུག་མ་རེ་མོས། སྐྱབས་གནས་བསླུ་མེད་མ། འགྲོ་ལ་རྗེས་བརྩེ་མ། ཚེའི་དངོས་གྲུབ་མ་དང་ཡང་སྙིང་མ་རེ་མོས། དེ་ནས་འཛིན་སྐྱོང་སྤེལ་གསུམ་མཛད་པའི་ཞལ་ངོའི་བརྟན་བཞུགས་བདེན་ཚིག་འདྲ་ཡོད་ན་གང་རིགས་ཀྱི་མཐར་ངག་དབང་ལྷ་ཡི་ཏི་ལ་ཀ་སོགས་གདུང་རབས་མྱུར་འབྱོན་གྱི་གསོལ་འདེབས། རབ་མཛེས་མ། རྒྱ་ཆེན་མ། བསོད་ཡེ་བ།
དེ་ནས་ཕྱག་འཚལ་དང་བཅས་ལམ་འབྲས་ཕྱག་མཆོད་མཛད་པའི་མཆོད་པ་ནས་བཟུང་བཞུགས་ནས་མཛད་སྲོལ་ལྟར། མཆོད་ཡོན་མེ་ཏོག་ནས་བདེ་བ་ཆེན་པོས་མཉེས་གྱུར་ཅིག་གི་བར། མཆོད་པ་བསང་སྦྱང་། སྔོན་འགྲོའི་མཆོད་ཡོན་ཕལ་ཆེར་མ། རྒྱལ་སྲིད་སྣ་བདུན་འདོད་ཡོན་ལྔ། མཎྜལ་སོ་བདུན་མ། གང་གི་མཆོད་རྫས་མ། དེང་ནས་བྱང་ཆུབ་མ། ས་སྐྱའི་རྗེ་བཙུན་གོང་མ་ལྔ་ཞེས་སོགས་དང་། ས་སྐྱའི་རྗེ་བཙུན་གོང་མ་སོགས་ཞེས་པ་ཚང་མ།
བདག་ནི་ཐོག་མེད་མ། ཕྱོགས་བཅུ་དུས་གསུམ་མ། ཐོས་རྒྱ་མ། སེམས་བརྩེ་མ། ཐོབ་བྱའི་མ། བྱམས་པའི་དཀྱིལ་འཁོར་སོགས། དཔའ་བོ་ཆེན་པོ་མ་དང་ཆགས་པའི་སྐྱོན་བྲལ་རེ་མོས། དེ་ནས་གང་བློ་མ། དེ་ནས་ཆོས་ཀྱི་སྐབས་ཡིན་ན་འཇམ་དཔལ་མཚན་བརྗོད། ཆོས་མེད་སྐབས་བརྩེ་ལྡན་སོགས།
ཞི་བ་གདོང་བཞི་མ། ལོ་བསྟོད་ཨ་ལ་ལ་སྟེ་མ་དང་དད་ཆུ་མ་གཉིས་རེ་མོས། རིགས་རུས་ཆོ་འབྲང་མ། ཡོན་ཏན་མཆོག་མངའ་མ། ཚངས་དབང་མ། ཁྱོད་ཉིད་མ་དང་ཚངས་སྤྱོད་མ་རེ་མོས། སྲིད་བྲལ་མ། ཆོས་རྣམས་མ་ཚར་ལྔ། རྒྱལ་བ་ཀུན་གྱི་སོགས། ཆོས་རྒྱལ་མ།
སངས་རྒྱས་ཀུན་གྱི་མ། གྲགས་ལྡན་མ། བསོད་ནམས་ཡེ་ཤེས་མ། ཚོགས་གཉིས་རྒྱ་མཚོ་མ། སངས་རྒྱས་བསྟན་པའི་མ། མང་ཐོས་ནགས་ཚལ་མ། རྒྱ་ཆེན་མ་ཤླཽ་ཀ་གཅིག རབ་མཛེས་མ་ཤླཽ་ཀ་གཅིག དུས་གསུམ་རྒྱལ་མཁྱེན་མ། རིགས་གསུམ་རྣམ་འཕྲུལ་མ།
དཀོན་མཆོག་གསུམ་དངོས་མ་ཤླཽ་ཀ་གཅིག ཤེས་བྱ་ཀུན་ལ་མ། བྱམས་པའི་དཔའ་མངའ་མ། གྲགས་པའི་མཁའ་ཁྱབ་མ། གྲགས་པ་རྒྱལ་མཚན་མ། ངག་གི་དབང་པོ་མ། སངས་རྒྱས་ཀུན་འདུས་མ། སྔོན་ཚེ་ཆོས་རྒྱལ་མ། མདོ་རྒྱུད་མན་ངག་མ། འཇམ་དབྱངས་རིགས་ཐིག་མ།
ལྷ་མཆོག་ངག་དབང་མ། ངག་གི་དབང་ཕྱུག་མ། སྐྱབས་གནས་བསླུ་མེད་མ། འགྲོ་ལ་རྗེས་བརྩེ་མ་རྣམས་ཏེ་གྲགས་ལྡན་མ་ནས་འདི་བར་ཚང་མ་ཤླཽ་ཀ་རེ། ངག་དབང་ལྷ་ཡི་ཏི་ལ་ཀ་སོགས་ཚང་མ། དེ་ནས་གསོལ་ཇ་གཉིས་པ་མཆོད། གསོལ་ཇ་གྲུབ་ནས་རྒྱལ་སྲས་ངག་དབང་མ་སོགས་མཁན་བསྟོད་ཡོངས་རྫོགས། ཡོན་ཏན་ཚད་མེད་མ། བྱང་ཕྱོགས་སྐྱོང་བའི་སོགས། འགྲོ་བའི་བླ་མ་སོགས་བཀྲ་ཤིས་མཛད་ནས་གུང་གསེང་ལ་ཕེབས།
གུང་གསེང་བསྡུས་ནས། ཕར་ཚད་བརྒྱུད་འདེབས་གདངས་མ། སངས་རྒྱས་བསྟན་ཉི་མ། གསུང་རབ་རྒྱ་མཚོ་མ། རབ་སྡེ་རྦ་གསུམ་རེ་མོས་ཀྱི་རྦ་རླབས་མ་གདངས། ཐུབ་བསྟན་གསེར་ཁང་མ་དང་། རིན་ཆེན་དཀོན་མཆོག་མ་རེ་མོས། རྒྱལ་ཀུན་རིགས་བདག་མ། ཉེས་པས་མ་གོས་མ་དང་རྒྱ་ཆེན་མའི་མཐར་བསོད་ནམས་ཡེ་ཤེས་མ་སྦྱར་བ་གཉིས་རེ་མོས། སངས་རྒྱས་ཀུན་གྱི་ངོ་བོ་སོགས།
རྒྱལ་བའི་མཁྱེན་བརྩེ་མ་དང་ཟབ་ཡངས་མ་རེ་མོས་ཀྱིས་ཟབ་ཡངས་མར་གདངས། དཀོན་མཆོག་གདུང་འཛིན་མ། ཤེས་བྱ་ཀུན་ལ་མ་དང་བྱིན་རླབས་ཆར་འབེབས་མ་རེ་མོས་ཀྱི་གཉིས་ཆར་ལ་གདངས། བསོད་ནམས་དབང་པོ། གྲགས་བློ་བ་གཉིས་ཀྱི་སྐུ་བསྟོད་གསུམ་རེ་མོས། འཇམ་དབྱངས་སྐུ་མཆེད་ཀྱི་སྐུ་བསྟོད་ཤླཽ་ཀ་རེ་ཡོད་པ་དང་། སྒར་ཆེན་སྐུ་འབྲིང་། མུས་ཆེན་གྱི་སངས་རྒྱས་ཀུན་འདུས་མ་རྣམས། མུས་ཆེན་གྱི་རྒྱལ་བ་གཉིས་པ་མ། སྤྱན་སྔ་བ་དང་ངག་དབང་ཆོས་གྲགས་ཀྱི་སྐུ་བསྟོད།
འཇམ་དབྱངས་རིགས་ཐིག་མ་དང་ངག་དབང་ལྷ་ཡི་མ་རེ་མོས། ངག་དབང་ལྷ་ཡི་རྗེས་བཟུང་མ་དང་འཇམ་པའི་དབྱངས་དངོས་མ། ལྷ་མཆོག་ངག་དབང་མ། བསོད་ནམས་དབང་ཕྱུག་གི་རྒྱལ་བ་གཉིས་པ་མ། ངག་གི་དབང་ཕྱུག་མ་དང་། འཁྲུངས་རབས་གསོལ་འདེབས་རེ་མོས། བསླུ་མེད་བླ་མ་དང་སྦྲེལ་བའི་སྤྱི་བཤགས། སྐྱབས་གནས་བསླུ་མེད་དང་དུས་གསུམ་རྒྱལ་བ་རེ་མོས། འགྲོ་ལ་རྗེས་བརྩེ་དང་རྣམ་ཀུན་མཆོག་ལྡན་མ་རེ་མོས། འཛིན་སྐྱོང་སྤེལ་གསུམ་མཛད་པའི་གདུང་བརྒྱུད་ཀྱི་ཞབས་བརྟན་སྣ་མང་ཡོད་ཚེ་རེ་མོས།
གང་ཞིག་དད་པའི་བླ་མའི་སོགས་སྐོར་ཇ་འགྲིམ། རྒྱལ་སྲས་ངག་དབང་མ་སོགས་མཁན་བསྟོད་ཡོངས་རྫོགས། དཔལ་ལྡན་མཁྱེན་བརྩེ་མ། བྱམས་པས་ལེགས་བཟུང་མ། མང་ཐོས་མ། རབ་འབྱམས་གཞུང་ལུགས་མ། སྐྱེ་བ་ཀུན་ཏུ་སོགས་གཅིག་འགྲོ་བའི་བླ་མ་སོགས། མི་འགྱུར་ལྷུན་པོ་སོགས་སྐོར་བྱ་ལོག འགྲོ་ལ་བདེ་སྐྱིད་མ་ཤུར་མ། སྨོན་ལམ་བཀྲ་ཤིས་དབུ་བྱེད་ནས་འོས་འཚམས་རེ་བྱེད་རྒྱུ་ནི་དུས་ཇ་དཀྱུས་མ་གཏོང་རིམ་ཡིན་ཞིང་།
འདི་ལ་སླན་ཆད་ཆོས་སྤྱོད་ཀྱིས་ཁུངས་བརྗེ་འཕྲུལ་དགོས་པ་རྣམས་མ་གཏོགས། འཕར་མའི་རིགས་ཤླཽ་ཀ་གཅིག་ཀྱང་མི་སྤོར། དམིགས་བསལ་ཚེས་བརྒྱད་འཁྲུངས་ཇ་ལ། རྒྱལ་བ་གཉིས་པ་མ་གདངས་དབྱངས་སྒོ་གསུམ་དང་བའི་སོགས། བཅུ་གཉིས་དུས་ཇ་ལ་ངག་དབང་ལྷ་ཡི་མའི་རྗེས་སུ་བསམ་པ་མྱུར་འགྲུབ་མ། བཅོ་ལྔའི་དུས་ཇ་ལ་རྒྱུན་གྱི་དུས་ཇའི་ཆོས་སྤྱོད་མི་དགོས་པར་ཐུབ་བསྟོད། བྱམས་པ་འཇམ་དབྱངས་ཀྱི་བསྟོད་པ། སྨོན་ལམ་འོས་འཚམ། ཉེར་གཅིག་དུས་ཇ་ལ་ལྟུང་བཤགས་གསུམ་དང་། ཉེར་ལྔ་ལ་བཟང་སྤྱོད་གཅིག
སྨོན་ལམ་འོས་འཚམ། ཧོར་ཟླ་ལྔ་པ། བདུན་པ། བརྒྱད་པ། བཅུ་གཅིག་པ་རྣམས་ཀྱི་སེར་འདུའི་སྐབས་འཇམ་གཅིག་དང་མང་ཇ་བཞི་རེ་གཏོང་བའི། དང་པོ་ལ་དུས་ཇ་དཀྱུས་བཞིན། གཉིས་པར་དུས་ཇ་དཀྱུས་བཞིན་ལ་ལམ་འབྲས་ཕྱག་མཆོད་ཀྱི་ཚབ་རྣམ་དག་དཀྱིལ་འཁོར་མ། དེ་རྗེས་ས་སྐྱའི་རྗེ་བཙུན་མ་མན་གོང་བཞིན། བཟང་སྤྱོད་མཆོད་རོལ་བཅས་ཚར་གཅིག་སོགས་ནས་གུང་གསེང་སྐབས། ཞབས་བསྐོར་མཛད་དུས་མཆོད་ཕྲེང་འབྱོན་ཁར་བཟང་སྤྱོད་ཀྱི་ཡན་ལག་བདུན་པ་བསྐུལ་ནས་རྫོགས་པའི་བར་བྱ།
དེ་ནས་བླ་མ་སུ་ཡིན་གྱི་སྐུ་བསྟོད་ཤླཽ་ཀ་རེ་གདངས་ཐུང་ལྟ་བུས་སྐྱོར། རྒྱབ་མར་ཕྱག་འཚལ་མཛད་སྐབས་ཀྱང་ཡན་ལག་བདུན་པ་སོགས་བསྐུལ་ཚུལ་གོང་བཞིན་བྱ། ཞབས་བསྐོར་འགུགས་ནས་གུང་གསེང་འདུས་འཕྲལ་བཟང་སྤྱོད་མཆོད་རོལ་བཅས་བསྐུལ་མཚམས་གང་འོས་སུ་ཇ་གསུམ་པ་མཆོད། ཇ་རྒྱབ་ལ་བླ་མ་གོང་མ་གང་ཡིན་དེའི་སྐུ་བསྟོད་གདངས་དབྱངས་བཅས་ཀྱི་མཐར་སྒོ་གསུམ་དང་བའི་སོགས་ཚིགས་བཅད་གཙོ་བསྡུས་རྣམས་གྲུབ་ནས་བཟང་སྤྱོད་ཀྱི་འཕྲོས་གཏོང་། ཡང་བཟང་སྤྱོད་ཤུར་མ་གཅིག་བཏང་ནས་གུང་གསེང་མཛད། མང་ཇ་བཞི་པའི་ཐོག་ཇ་རྒྱབ་ལ་རིང་འཚོའི་བདེན་ཚིག་སྐུ་རིམ་སྒྲོལ་གསོལ་བཟློག་པ་སོགས་གང་རིགས་སྨོན་ལམ་བཀྲ་ཤིས་རྒྱས་པ། འབུམ་ཐེར་དུས་ལ་བཟློག་པ་འབུམ་ཐེར་གྱི་སྐབས་སྐྱབས་སེམས་དཀྱུས་བཞིན། དཀར་ཆ་བཞི་གྲོལ་ནས་འཇམ། དེ་ནས་ཡོན་སྦྱོང་གི་གཟུངས་སྨོན་ལམ་དང་བཅས། ཐབས་མཁས་ཐུགས་རྗེ་མ།
སེམས་བརྩེ་མ། ཐོབ་བྱ་མ། བྱམས་འཇམ་དབྱངས་ཀྱི་བསྟོད་པ། གོང་བསྟོད་རྒྱས་པ། མཁན་བསྟོད་ཡོན་ཏན་ཚད་མེད་མ་རྣམས་གྲུབ་ནས་དངོས་གཞི་བཟློག་པ་ཉིན་རེ་བཞིན་དགུ་ཚར་དགུ་རེ། མཚན་བརྗོད་འབུམ་ཐེར་སྐབས་སྐྱབས་འགྲོ་ནས་ཡོན་སྦྱོང་གི་གཟུངས་སྨོན་ལམ་བཅས་ཀྱི་བར་གོང་བཞིན་ལ་ཐབས་མཁས་ཐུགས་རྗེ་མ། སེམས་བརྩེ་མ་ཁ་སྐོང་བཅས། བྱམས་འཇམ་དབྱངས་ཀྱི་བསྟོད་པ། དངོས་གཞི་མཚན་བརྗོད་ཚར་བཅུ་གསུམ། སྒྲོལ་མ་འབུམ་ཐེར་ལ་སྐྱབས་སེམས་ནས་གོང་བསྟོད་རྒྱས་པ་རྫོགས་པའི་བར་གོང་བཞིན།
དངོས་གཞི་ཕྱག་འཚལ་ཉེར་གཅིག་བདུན་ཅུ་དོན་གཉིས་རེ། འབུམ་ཐེར་དེ་རྣམས་ཀྱི་ཇ་རྒྱབ་ལ་སྔགས་འཆང་ཡབ་སྲས་ནས་བདག་ཅག་གི་རྩ་བའི་བླ་མ་དེ་ཉིད་ཀྱི་བར་གྱི་བླ་མ་གོང་མ་ལ་སྐུ་བསྟོད་གཉིས་གསུམ་ཡོད་པ་རྣམས་རེ་མོས། ཉིན་སྔོན་མ་གཉིས་ལ་མཇུག་རྒྱུན་བཞིན། གྲོལ་ཉིན་རྣམས་ལ་འགྲོ་ལ་བདེ་སྐྱིད་སྨོན་ལམ་བཀྲ་ཤིས་བཅས་གདངས་མ་དང་། ཆོ་འཕྲུལ་སྨོན་ལམ་སྐབས་ཚེས་གཅིག་སྤྱི་པའི་འཇམ་མང་ཇ་ལ། འཇམ་གྱི་ཆོས་ཐུག་ཚུལ་བཞིན། མང་ཇར་སྐྱབས་སེམས་སྔོན་འགྲོའི་ཇ་མཆོད་སྐལ་བཟང་མའི་མཇུག་གདངས་རིང་བཅས། ཇ་རྒྱབ་ལ་ཤེས་བྱ་ཀུན་ལ་མ་ནས། རྒྱ་ཆེན་མ་རྫོགས་པའི་བར་དུས་ཇ་བཞིན་ལ། དེ་ནས་རྣམ་དག་དཀྱིལ་འཁོར་མ།
དེ་ནས་ཕྱོགས་བཅུ་དུས་གསུམ་མ་མན་དུས་ཇ་བཞིན། ཇ་ཤུལ་ལ་ལྟུང་བཤགས་གཅིག བཟང་སྤྱོད་གཅིག་རྫོགས་ནས་གསུམ་པ་ཞུ། བྱམས་སྨོན་གཅིག་རྣམས་ཤུར་མ་དང་། རྒྱལ་བའི་དཀྱིལ་འཁོར་མའི་དབྱངས་རྫོགས་ནས་སྐོར་ཇ་གཏོང་། དེ་ནས་བདག་གི་སོགས། སྨོན་ལམ་རྒྱལ་པོ་སོགས་གདངས་དང་། འགྲོ་ལ་བདེ་སྐྱིད་མ། ཚེས་གཉིས་ལ་བྱམས་སྨོན་ཤུར་མ་གཅིག ལྟུང་བཤགས་གསུམ།
བཟང་སྤྱོད་གཉིས་ཀྱི་རྗེས་ལ་ཤུར་མ། བྱམས་སྨོན་གསུམ། མི་མཇེད་མ་དབྱངས་བཅས། རྒྱལ་བའི་དཀྱིལ་འཁོར་མ་དབྱངས་བཅས། འགྲོ་ལ་བདེ་སྐྱིད་མ་དང་བསྔོ་སྨོན་ཤུར་མ་གང་འོས་བཅས་མཛད། ཚེས་གསུམ་གོང་བཞིན་ལ་མི་མཇེད་མ་ཤུར་མ། ཚེས་བཞིའི་འཇམ་ཐོག་ཚེས་གཅིག་བཞིན། དགོང་མོ་སྨོན་ལམ་སྐབས་བྱམས་སྨོན་གཅིག ལྟུང་བཤགས་གསུམ། བཟང་སྤྱོད་གཅིག་ཚུགས་འཕྲལ་དང་པོ་ཞུ།
ཡན་ལག་བདུན་པ་རྫོགས་ནས་ཇ་མཆོད་གཏང་། གསོལ་ཇ་བཞེས། དེ་ནས་སངས་རྒྱས་ཆོས་ཚོགས་མ་གསུམ་གྱི་དང་པོ་གཉིས་ལ་དབྱངས། དཀོན་མཆོག་གསུམ་ལ་གསུམ། འགྲོ་རྣམས་བསྒྲལ་འདོད་མ་གསུམ། བྱང་ཆུབ་སྙིང་པོ་མ་རྣམས་གདངས་མ་གསུམ། དེང་དུས་བདག་ཚེ་སོགས། འདས་པའི་སངས་རྒྱས་སོགས། འཕྲོས་དང་བཟང་སྤྱོད་ཚང་མ་གཉིས། བྱམས་སྨོན་ལྔ།
ཆོས་རྣམས་ཐམས་ཅད་སོགས། ཇི་ལྟར་བུ་མོ་སོགས། བདག་གི་བྱང་ཆུབ་སོགས། གཙུག་ལག་རྣམས་ནི་ཀློག་པ་དང་ཞེས་པའི་མཚམས་སུ་གསུམ་པ་ཞུ། རང་བདེ་འདོད་ལ་མ། སྐྱེ་བ་ཀུན་ཏུ་མ་སོགས།་་་་་ སྦྱིན་པ་འདི་ཡིས་སོགས་ཀྱི་མཚམས་སུ་ལག་བདེ་བ་རྣམས་ཚོགས་ལ་འཇུག མི་མཇེད་མ་དབྱངས། རྒྱལ་བའི་དཀྱིལ་འཁོར་མ་དབྱངས་བཅས། འགྲོ་ལ་བདེ་སྐྱིད་མ་ཤུར་མ།
བསྔོ་སྨོན་ཚིགས་བཅད་གདངས་མ། འདི་གཉིས་ཚེས་ལྔ་བདུན་དགུ་བཅུ་གཅིག་བཅུ་གསུམ་བཅོ་ལྔ་རྣམས་ལ་རེ་མོས། ༈ ཚེས་ལྔར་གཞན་གོང་བཞིན་ལ། བསྔོ་ལེའི་དུད་འགྲོ་རྣམས་ནི་གཅིག་ཅེས་པ་ནས། འཆི་བའི་སྒྲ་ཡང་གྲགས་མ་གྱུར། ། ཞེས་པའི་བར་གདངས། མི་མཇེད་མ་ཤུར་མ་འདི་གཉིས་རེ་མོས། ༈ ཚེས་དྲུག་དང་། ༈ བདུན་ལ་གཞན་གོང་བཞིན་ལ་བྱམས་སྨོན་གཉིས་འཕར། ༈ ཚེས་བརྒྱད་ལ་ཐོག་མར་བཞུགས་ནས་བྱམས་སྨོན་ཚར་གཅིག
བཞེངས་ནས་དཀོན་མཆོག་ལྷུན་གྲུབ་ཀྱི་རྣམ་རྒྱལ་སྟོང་མཆོད་ཀྱི་དབུ་ནས་འབྱུང་བའི་སྤྱི་ཕྱག སེམས་བརྩེ་མ་གཅིག ལྟུང་བཤགས་གསུམ། བླ་མ་རྡོར་འཛིན་མ་གསུམ། ལུས་ཀྱི་ལས་ནི་སོགས། བཞུགས་ནས་མཆོད་པ་མཎྜལ་སོ་བདུན་མའི་བར་དུས་ཇ་བཞིན་ལ། གང་གི་མཆོད་རྫས་མ་དང་། དེང་ནས་བྱང་ཆུབ་མ་ལ་དབྱངས་རེ་མོས། བཟང་སྤྱོད་ཀྱི་ཡན་ལག་བདུན་པ། སངས་རྒྱས་ཆོས་ཚོགས་མ་སོགས་གོང་མཚུངས།
བཟང་སྤྱོད་བཞིའི་དང་པོ་འདས་པའི་སངས་རྒྱས་ནས། བྱམས་སྨོན་དགུ་ལ་དབུ་ཚུགས་པས་སངས་རྒྱས་ཀུན་ལ་ཕྱག་འཚལ་ལོ། ། ཕྲ་དཔོན་གྱིས་དྲང་སྲོང་སོགས། བསྐུལ་འདོགས་པས་བྱང་ཆུབ་སེམས་དཔའ་སོགས་ཆོས་འཁོར་མ། འགྲོ་དྲུག་མ། བདག་འཛིན་མ་རྣམས་ལ་རིམ་བཞིན་བཙུན་ཆུང་རེ་རེ་འཕར། སའམ་མ་ནས་བཙུན་ཆུང་བཅུ་འཕར་ལ་གདངས་ཀྱང་ཅུང་ཟད་བྲེལ། རྒྱལ་བའི་སྐུ་གསུང་མ་དབྱངས་བཅས། སྐྱེ་བ་ཀུན་ཏུ་མ་དང་། སྐྱེ་བ་འདི་དང་མའི་དབྱངས་གཉིས་རེ་མོས།
༈ ཚེས་དགུ་ལ་གཞན་གོང་མཚུངས་ལས་བཟང་སྤྱོད་གསུམ། ༈ བཅུ་དང་། གཅུ་གཅིག་ལ་གཞན་གོང་མཚུངས་ལ་བྱམས་སྨོན་བཅུ་གཅིག ༈ བཅུ་གཉིས། ༈ བཅུ་གསུམ་ལ་གཞན་གོང་མཚུངས་ལ་བྱམས་སྨོན་བཅུ་གསུམ། ༈ བཅུ་བཞི་ལ་གཞན་གོང་མཚུངས་ལ་བཟང་སྤྱོད་ལྔ། བྱམས་སྨོན་བཅོ་ལྔ། ༈ བཅོ་ལྔ་ལ་གཞན་གོང་མཚུངས་ལ་བཟང་སྤྱོད་བདུན། བྱམས་སྨོན་བཅུ་བདུན། མཇུག་འགྲོ་ལ་བདེ་སྐྱིད་མ་དང་།
སྨོན་ལམ་བཀྲ་ཤིས་ཀྱི་ཚིགས་བཅད་གང་རྒྱས་གདངས་མ། ཉིན་མོ་བདེ་ལེགས་མ་དབྱངས་བཅས། འདི་སྐབས་མང་ཇའི་གུང་གསེང་ལ་དབུ་མཛད་ཀྱིས་བསྐུལ་ནས་ཕར་ཕྱིན་པ་དང་བཙུན་ཆུང་བཀའ་བཞི་པ་རྣམས་ཀྱིས་མངོན་རྟོགས་རྒྱན་ཡུག་གཅིག་གམ། ཕྲལ་ནས་ཉིན་རེ་ལ་གཞུང་ཚར་རེ་འདོན། ༈ ཧོར་ཟླ་བཞི་པའི་དགེ་ཚ་ཆེན་མོའི་སྐབས། སྐྱབས་སེམས་ནས་བཟུང་ཇ་མཆོད་བར་དུས་ཇ་བཞིན་དཀྱུས་འདྲ། ཇ་རྒྱབ་གང་འོས་གཏོང་ཚུལ་སེམས་བརྩེ་མ་ཁ་སྐོང་བཅས། བྱམས་པའི་དཀྱིལ་འཁོར་མ། གང་གི་བློ་གྲོས། རྒྱལ་བ་ཀུན་གྱི་མཁྱེན་རབ་མ།
མཚན་བརྗོད། གང་ཚེ་སོགས། ཞི་བ་གདོང་བཞི་སོགས་ལོ་བསྟོད་ཡོངས་རྫོགས་ནས་ཚོགས་གཉིས་སོགས་ཤླཽ་ཀ དེ་ནས་གང་བསྟོད་རྒྱས་པ། སྔགས་འཆང་ཡབ་སྲས་སོགས་གོང་མ་སོ་སོའི་སྐུ་བསྟོད་ནས། རིང་འཚོའི་བདེན་ཚིག་ཡོངས་རྫོགས་སམ་འོས་རིགས། དཔལ་མོ་གང་ཞིག་ནས་གཟུངས་རིང་དང་ཚེ་གཟུངས་གང་མང་། སྒྲོལ་བཟློག མཇུག་འགྲོ་ལ་བདེ་སྐྱིད་མ་ནས་བཀྲ་ཤིས་རྒྱས་པ་བཅས། ལོ་རེའི་ཚ་ཚའི་སྐབས་ཀྱང་གོང་མཚུངས་ལ་ཇ་རྒྱབ་སྤྱི་ཕྱག་གདངས་རིང་དང་སྐུ་བསྟོད་སོ་སོར་རྒྱས་པ་རེ་གཏོང་།
ཧོར་ཟླ་བདུན་པའི་དབྱར་མཐོང་སྐབས་འཇམ་གྱི་ཆོས་སྤྱོད་ཐུག་ཚུལ་བཞིན་ཆོས་གྲྭར་འཚོགས་ནས་སྐྱབས་སེམས་སྔོན་འགྲོའི་ཇ་མཆོད་བསྐལ་བཟང་མའི་མཇུག་གདངས་རྫོགས་པའི་བར་རྒྱུན་གྱི་མང་ཇ་བཞིན་ཆོས་ཁྲིམས་པས་ཚོགས་སྐད་དང་། རབ་འབྱམས་པས་བཤད་པ་རྫོགས་ནས། ཕར་ཚད་བརྒྱུད་འདེབས། དེ་ནས་རིག་ལུང་མཛད་པའི་བར་གསོལ་ཇ་གང་ཡོད་ལ་ཇ་མཆོད་འོས་འཚམ་དང་། ཇ་རྒྱབ་ཤེས་བྱ་ཀུན་ལ་མ། བྱིན་རླབས་ཆར་འབེབས་མ། རིང་འཚོའི་བདེན་ཚིག བསམ་མྱུར་མ་རྣམས་རིམ་གཏོང་། མཇུག་འགྲོ་ལ་བདེ་སྐྱིད་མ་དང་། བསྔོ་སྨོན་ཤིས་བརྗོད་གདངས་བཅས།
ཉིན་མོ་བདེ་ལེགས་མར་དབྱངས་བཅས། ༈ ཧོར་ཟླ་དགུ་པའི་སྨོན་ལམ་འཕར་མར་ཚེས་གཅིག་ནས་བཅོ་ལྔའི་བར་བཟང་སྤྱོད་གསུམ། གཅིག་ནས་བཅོ་ལྔའི་བར་བྱམས་སྨོན་དགུ་རེ། གཅིག་ནས་བདུན་གྱི་བར་མི་མཇེད་མ་དང་རྒྱལ་བའི་དཀྱིལ་འཁོར་མ་ལ་དབྱངས། བརྒྱད་ནས་བཟུང་རྒྱལ་བའི་སྐུ་གསུང་མ་དབྱངས། མི་མཇེད་མ་ཤུར་མ། སྐྱེ་བ་ཀུན་ཏུ་སོགས། སྐྱེ་ཞིང་སྐྱེ་བ་སོགས། སྐྱེ་བ་འདི་དང་སོགས། དཔལ་ལྡན་བླ་མའི་རྣམ་པར་ཐར་པ་སོགས་ཤླཽ་ཀ་ཉིན་ཚན་གཉིས་ལ་ཉིན་རེ་མོས་ཀྱི་གདངས།
གཞན་ཆོ་འཕྲུལ་སྨོན་ལམ་དང་འདྲ་བ་ལས། ཚེས་བརྒྱད་ནས་བཅུ་ཡི་བར་འགྲོ་ལ་བདེ་སྐྱིད་མ་དང་བསྔོ་སྨོན་ཤུར་མ། སྟོན་ཟླ་གང་རུང་གི་རིགས་ཆར། སྐྱབས་སེམས་སྔོན་འགྲོའི་ཀར་ཆ་བཞི། ཐུབ་བསྟོད་སེམས་བརྩེ་མ་ཁ་སྐོང་བཅས། གང་བསྟོད་ཡོངས་རྫོགས་སོགས། བླ་མ་གོང་མའི་སྐུ་བསྟོད་རྒྱས་པ་བདེན་ཚིག་གསོལ་འདེབས་ཀྱི་བར་དང་མཁན་བསྟོད། ཡོན་ཏན་ཚད་མེད་མ། བྱང་ཕྱོགས་སྐྱོང་བའི་སོགས་ཚིགས་བཅད་འོས་འཚམ། ཇ་མཆོད་གང་རིགས་བཅས་ཉིན་གསུམ་ཆར་འདི་བཞིན་ལ།
ཉིན་དང་པོར་རྣམ་འགྲེལ་བརྒྱུད་འདེབས། གཉིས་པར་ཕར་ཕྱིན་བརྒྱུད་འདེབས། གསུམ་པར་རྒྱན་དྲུག་མཆོག་གཉིས་ཀྱི་སྐུ་བསྟོད་རྣམས། དབྱར་དགུན་གྱི་སྤྱི་པ་དང་མཛོད་པ་རབ་འབྱམས་གཞི་ལེན་རྣམས་ལ། སངས་རྒྱས་ཆོས་ཚོགས་མ་ཚར་གསུམ། སེམས་ཅན་ཐམས་ཅད་བདེ་བ་དང་སོགས། བིར་བསྟོད་ནས། འཕགས་བསྟོད་རྫོགས་པའི་བར་རྒྱས་པ། དེ་ནས་གྲགས་ལྡན་མ་སོགས་ཤླཽ་ཀ་རེ་རེ་བྱས་པ་རྣམས། རབ་མཛེས་མ་ཤླཽ་ཀ་གཅིག
དུས་གསུམ་རྒྱལ་བའི་མཁྱེན་བརྩེ་མ་ལུས་པ་སོགས། རིགས་གསུམ་རྣམ་འཕྲུལ་སོགས། དཀོན་མཆོག་གསུམ་དངོས་སོགས་ཤླཽ་ཀ་རེ། ཤེས་བྱ་ཀུན་ལ་མ་ཡོངས་རྫོགས། བྱམས་པའི་དཔལ་མངའ་མ། གྲགས་པའི་མཁའ་ཁྱབ་མ། གྲགས་པ་རྒྱལ་མཚན་མ། ངག་གི་དབང་ཕྱུག་མ། སངས་རྒྱས་ཀུན་འདུས་མ། སྔོན་ཚེ་ཆོས་ཀྱི་མ།
མདོ་རྒྱུད་མན་ངག་མ་རྣམས་ཤླཽ་ཀ་རེ། འཇམ་དབྱངས་རིགས་ཐིག་མ་རྒྱལ་བ་གཉིས་པ་མ་གཉིས་ཡོངས་རྫོགས། རྒྱལ་བའི་མཁྱེན་བརྩེ་མ་སྔོན་འགྲོའི་འཁྲུངས་རབས་གསོལ་འདེབས་དང་། སྐྱབས་གནས་བསླུ་མེད་མ། རིང་འཚོའི་བདེན་ཚིག་རྣམས་ཡོངས་རྫོགས་ཀྱི་མཐའ་ཚིགས་བཅད་གང་འོས་རེ་བསྐུལ། གཞི་ལེན་ཆེན་མོ་འདི་ལ་འཇམ་མགོན་ཨ་མེས་ཞབས་ཀྱིས་མཛད་པའི་བསྒྲིགས་རིམ་ཟུར་གསལ་ཞིག་འདུག་ཀྱང་། ཧ་ཅང་རྒྱས་སྟབས་རིག་ལུང་ལ་གནོད་པ་ཡོང་ཚུལ་མཁན་རིན་པོ་ཆེ་ཀུན་དགའ་ཟླ་འོད་ནས་གསུངས་ཤིང་། སླན་ཆད་བསྡུས་པ་རེ་གཏོང་དགོས་ཚུལ་མཛད་འདུག་ཀྱང་། ད་ཕྱིན་ཆད་གཞི་ལེན་ཆེན་མོ་གངས་ཉི་ཤར་ཙམ་ལ་ཚོགས་ནས་ས་སྲིབ་ལ་གྲོལ་རྒྱུ་བྱས་ཐོག་ཆོས་སྤྱོད་ཀྱང་སྔགས་འཆང་བླ་མའི་གསུང་སོར་བཞག་བཀོད་ན། ཐོག་མར་སྐྱབས་འགྲོ་བཞི་བསྐོར་ཉེར་གཅིག
བཟང་སྤྱོད་ཡན་ལག་བདུན་པ། བྱང་ཆུབ་སྙིང་པོ་མ་གདངས། དེང་དུས་བདག་ཚེ་ནས་སེམས་ཅན་རྣམས་ལ་དེ་འབྱོར་ཤོག་གི་བར། སེམས་བརྩེ་མ་དང་། ཞི་བ་གདོང་བཞི་མ་གདངས་མ། ཨ་ལ་ལ་སྟེ་མ། རིགས་རུས་ཆོ་འབྲང་མ། ཚངས་དབང་མ། ཚངས་སྤྱོད་མ། ཡོན་ཏན་རྒྱ་མཚོ་མ་གདངས་མ།
སྐབས་འདིར་གསོལ་ཇ་དང་པོ་ལ་ཇ་མཆོད་སྐལ་བཟང་མ་མཇུག་གདངས། ཆོས་རྒྱལ་མ་གདངས་རིང་། བར་གདངས། གདངས་ཐུང་བཅས། སངས་རྒྱས་ཀུན་གྱི་མ། བླ་མ་དམ་པར། ཐེག་ཆེན། གཡག་རོང་། ཀུན་མཁྱེན་རྣམས་ཀྱི་སྐུ་བསྟོད་ཤླཽ་ཀ་རེ། ཡོན་ཏན་ཚད་མེད་མ།
རབ་མཛེས་མ་གདངས། ཤེས་བྱ་ཀུན་ལ་མ་བཅུ་གཅིག་ཤླཽ་ཀ་དང་པོར་དབྱངས་ཡོངས་རྫོགས་གདངས་རིང་བཅས། རྒྱལ་བ་རྒྱ་མཚོ་མ་གདངས། བྱམས་པའི་དཔལ་མངའ་བ་བཅུ་གཅིག འཛམ་གླིང་ཆེ་དགུ་མ་ཡོངས་རྫོགས། བྱམས་པའི་མངའ་བདག་མ་གདངས་མ། གྲགས་པའི་མཁའ་ཁྱབ་མ་བཅུ་གཅིག ལེགས་པའི་འབྱུང་གནས་མ་གདངས། སྔགས་འཆང་བསྟན་ཉི་མ་གདངས་མ། སྒར་ཆེན་གྱི་སྐུ་བསྟོད་ཤླཽ་ཀ་གཅིག
སྐུ་འབྲིང་གི་སྐུ་བསྟོད། སངས་རྒྱས་ཀུན་འདུས་མ་བཅུ་གཅིག རྒྱལ་བ་གཉིས་པ་མ་གདངས་མ། སྤྱན་སྔ་རིན་པོ་ཆེ་དང་ངག་དབང་ཆོས་གྲགས་ཀྱི་སྐུ་བསྟོད། ས་སྐྱའི་རྗེ་བཙུན་མ་ལེ་ཚན་གཉིས་གདངས་མ། འཇམ་དབྱངས་རིགས་ཐིག་མ་ཡོངས་རྫོགས། རྒྱལ་བ་གཉིས་པ་མ། རྒྱལ་བའི་མཁྱེན་བརྩེ་མ་སྔོན་འགྲོའི་འཁྲུངས་རབས་གསོལ་འདེབས། སྐྱབས་གནས་བསླུ་མེད་མ། རིང་འཚོའི་བདེན་ཚིག་གདུང་རབས་མྱུར་འབྱོན་གྱི་གསོལ་འདེབས་རྣམས་གདངས་བཅས།
འཇམ་དབྱངས་བསོད་ནམས་དབང་ཕྱུག་གི་སྐུ་བསྟོད་ནས། འདི་བར་གཏོང་ཚུལ་ས་སྐྱ་པ་ཀུན་བློས་བྲིས། དཀོན་མཆོག་རིན་ཆེན་སོགས། བླ་མ་སྐུ་ཁམས་སོགས། སྐུ་བསོད་རི་བོ་སོགས། གསང་ཆེན་མ་གདངས་མ། སྐྱེ་བ་ཀུན་ཏུ་སོགས། སྐྱེ་བ་འདི་དང་སོགས། དཔལ་ལྡན་བླ་མའི་རྣམ་པར་ཐར་པ་སོགས། དཀོན་མཆོག་རྗེས་དྲན་གྱི་མདོ།
བྱང་ཕྱོགས་སྐྱོང་བའི་སོགས། འགྲོ་བའི་བླ་མ་སོགས། དེ་ནས་གསོལ་ཇ་གཉིས་པ་ལ་ཇ་མཆོད་ངོ་མཚར་ཕུན་ཚོགས། དེ་རྗེས་སྡེར་ཁའི་ཐོག་ཆོས་ལས་པས་བཤད་པ། དེ་ནས་གཞིས་བྱེས་བསྟན་པའི་རྣམ་གཞག་པ་རྣམས་ཀྱིས་པོད་ཆེན་དྲུག་ཀ་ལ་རིག་ལུང་ཆ་སྙོམས་མཛད་པའི་བར་ལ་ཉུང་ཇ་དང་མང་ཇ་གཉིས་རིམ་པས་བཏང་བའི་ཇ་མཆོད་ཨོཾ་ལས་མ་དང་ཧེ་རུ་ཀ་དཔལ་རིག་ལུང་རྫོགས་ནས། འདས་པའི་སངས་རྒྱས་སོགས་བཟང་སྤྱོད་ཀྱི་འཕྲོ་དང་། བདག་གིས་དུས་གསུམ་མ་ཡོངས་རྫོགས། འགྲོ་ལ་བདེ་སྐྱིད་མ། བསྔོ་སྨོན་བཀྲ་ཤིས་ཚིགས་བཅད་རྣམས་གདངས་མ་དང་། ཉིན་མོ་བདེ་ལེགས་མ་དབྱངས་བཅས།
གཅིག་སྐྱུར་ལ་སངས་རྒྱས་ཆོས་ཚོགས་མ་གསུམ། སེམས་ཅན་ཐམས་ཅད་བདེ་བ་དང་སོགས་སྤྱན་འདྲེན་ནས་བཞུགས་གསོལ་གྱི་བར། བཟང་སྤྱོད་ཡན་ལག་བདུན་པ། བྱང་ཆུབ་སྙིང་པོ་ནས་དེ་འབྱོར་ཤོག་གི་བར། ཐབས་མཁས་མ། བྱམས་དཀྱིལ་མ། གང་བློ་མ། དཔལ་ལྡན་རྩ་བའི་བླ་མ་སོགས། བིར་བསྟོད་དུས་གསུམ་སངས་རྒྱས་སོགས་གང་བསྟོད་ཀྱི་གཞུང་བསྲངས་ནས་མཁན་བསྟོད་ཡན། ཡོན་ཏན་ཚད་མེད་མ།
བྱང་ཕྱོགས་སྐྱོང་བའི་སོགས། འགྲོ་བའི་བླ་མ་སོགས། དེ་ནས་ཇ་མཆོད་གང་རུང་། མཆོད་ཡར་གྲུབ་རྗེས་སྔར་གྱི་བཟང་སྤྱོད་འཕྲོ་དང་། བྱམས་སྨོན། འགྲོ་ལ་བདེ་སྐྱིད་མ། སྨོན་ལམ་བཀྲ་ཤིས་འཐུས་ཙམ་མཛད། སྡོམ་གསུམ་རབ་དབྱེའི་མཚན་བརྗོད་འདི་སྔགས་འཆང་མངྒའི་མཚན་ཅན་གྱི་སྐུ་ཚེའི་སྨད་ཙམ་ནས་ཆག་ཅིང་། དམ་པ་དེ་ཉིད་ཀྱི་སྐུ་ཐོག་ལ་འཛུགས་གནང་མཛད་འདུག་ཀྱང་ཞིབ་ཆ་མ་བྱུང་བས་དེ་འཕྲལ་བླ་མཆོད་ལ་འགྱུར་འདུག་པ་བཅས། ད་ཕྱིན་ཆད་ལོ་འདིའི་ཟླ་བ་བཅུ་གཅིག་པའི་ཚེས་བཅུ་བཞི་ནས་བཟུང་ཟླ་བ་བྱུང་ངོ་ཅོག་གི་བཅུ་བཞི་ལ་སྡོམ་གསུམ་གཞུང་སྐྱོར་སྐབས་གནས་ཁང་གང་ཡང་རུང་བར་ངེད་ནས་ཕུལ་བའི་ས་པཎ་ཞལ་ཐང་དྲུང་མཆོད་པ་ལྔ་ལ་ཞལ་ཟས་གསུམ།
དཀར་མེ་གསུམ་བཅས་བཤམས་ནས་ཆོས་སྤྱོད་ཀྱི་རིམ་པ། ཐོག་མར་སྐྱབས་འགྲོ་བཞི་བསྐོར་ལན་གསུམ། སངས་རྒྱས་ཆོས་ཚོགས་མ་གསུམ། ཚད་མེད་བཞི། དཔལ་ལྡན་རྩ་བའི་བླ་མ་སོགས་ཤེས་བྱ་ཐམས་ཅད་གཟིགས་པ་ཤླཽ་ཀ་གཅིག་ཧོར་ཟླ་བཅུ་གཅིག་བར་ཚར་ཉེར་གཅིག་དང་ཟླ་བ་གཞན་རྣམས་ལ་བདུན་རེ། བཅུ་གཅིག་པ་ཆོས་རྒྱལ་མ་གདངས་རིང་འབྲིང་ཐ་གསུམ་བཅས། ཟླ་བ་གཞན་རྣམས་ལ་ཆོས་རྒྱལ་མ་འདུར་མ་རེ་བཏོན་པའི་མཐར་སྡོམ་གསུམ་གཞུང་ལ་འདུར་གདངས་དང་བཅས་སྐབས་གསུམ་དང་། གནད་རྣམས་འཁྲུལ་མེད་དཔྱད་དགོས་སོ་ཞེས་པ་རྣམས་བསྐུལ་མཚམས། གསོལ་ཇ་གསུམ་གཏོང་བའི་སྐབས་དང་པོ་རྫོགས་ནས་གཅིག གཉིས་པ་སྔགས་སྡོམ་གྱི་ཕྱེད་ཙམ་ལ།
གསུམ་པ་རྒྱ་སྐད་ཚུགས་མཚམས་སུ་གཏང་བའི་ཇ་མཆོད་མཁྱེན་རབ་འཇམ་པའི་དབྱངས་སོགས། རིན་ཆེན་འབྲུག་རྒྱ་མ་སོགས། ཐམས་ཅད་མཁྱེན་པ་ས་སྐྱ་ལོ་ཙཱ་སོགས། སྡོམ་གསུམ་རྫོགས་ནས་ས་སྐྱའི་རྗེ་བཙུན་མ་ལེ་ཚན། དེ་བཞིན་བཤེགས་པ་མི་འཁྲུགས་སོགས། བདག་གིས་དུས་གསུམ་སོགས། ཕྱག་འཚལ་བ་དང་སོགས་ཡན་ལག་བཅུ་པ། བྱང་ཕྱོགས་སྐྱོང་བའི་སོགས། འགྲོ་བའི་བླ་མ་སོགས་མཛད་རྒྱུ་ཡིན་པས་རབ་འབྱམས་པ་ཚང་མས་ལོ་འདིའི་ཧོར་ཟླ་བཅུ་གཅིག་པ་ཡན་ལ་སྡོམ་གསུམ་མཐར་ཕྱིན་ཞིག་འཛིན་སྦྱོང་མཛད་ངོས། མི་བརྗེད་དྲན་ཤེས་བརྟན་པས་ཟླ་སྐྱོར་སྐབས་ཚང་མས་འུར་ཆིལ་གྱི་གསུང་ཆོག་པ་ཞིག་དགོས་རྒྱུ་དང་།
༈ སྡོམ་གསུམ་ཁ་སྐོང་བདུད་རྩིའི་ཉིང་ཁུ་བཅས་ཟླ་རེ་ལ་ཚར་རེ་ལྷ་ཁང་བླ་བྲང་ནས་གནང་དགོས་ལ་ཇ་གསུམ་བཀའ་བཅུ་པ་གསར་འཕེལ་ཐོག་འགྱེད་སྨན་ཁ་རེ་ཙམ་བཅས་ཀྱི་གཞུང་དོན་སྐབས་ངེད་རང་ནས་ཕུལ་བའི་ཀུན་མཁྱེན་ཆེན་པོའི་ཞལ་ཐང་དྲུང་། མཆོད་པ་གོང་མཚུངས་བཤམས་ནས་སྐྱབས་སེམས་ནས་དཔལ་ལྡན་རྩ་བའི་བླ་མའི་བར་གོང་བཞིན་དེ་ནས་བླ་མ་གོང་མའི་གསུང་ལ་གཞི་བྱས་ངེད་རང་ནས་བརྩམས་པའི་སྡོམ་གསུམ་བརྒྱུད་འདེབས་ཟླ་བ་གཞན་རྣམས་ལ་རྒྱ་ཆེན་མ་བདུན། བསོད་ནམས་ཡེ་ཤེས་མ་དང་། ཉེས་པས་མ་གོས་པ་གཉིས་རེ་མོས། ཧོར་ཟླ་དང་པོའི་ཉེར་གཅིག་འདི་ཀུན་མཁྱེན་གྱི་དུས་ཆེན་ཡིན་པས་རྒྱ་ཆེན་མ་ཉེར་གཅིག བསོད་ནམས་ཡེ་ཤེས་མ་གདངས་མ། ཉེས་པས་མ་གོས་མ་སྒོ་གསུམ་དང་བའི་སོགས་གདངས་མ། སྡོམ་གསུམ་ཁ་སྐོང་བདུད་རྩི་ཉིང་ཁུའི་རྩ་བ་བཅས་འདོན་རྒྱུ་ལ། སྐབས་ལྔ་ལ་བསྐུལ་མཚམས་རེ། ཇ་དང་པོར་ཇ་མཆོད་གང་འོས།
ཇ་རྒྱབ་གདུང་རབས་བསྡུས་པ། གཉིས་པར་ཇ་མཆོད་གང་འོས། ཇ་རྒྱབ་ཕུན་ཚོགས་དགེ་ལེགས་མ། གསུམ་པར་ཇ་མཆོད་གང་སྐུ་འཇིགས་རུང་མ། ཇ་རྒྱབ་རིང་འཚོའི་བདེན་ཚིག བདུད་རྩི་ཉིང་ཁུ་རྫོགས་ནས་སྨོན་ལམ་བཀྲ་ཤིས་གོང་བཞིན། ༈ ཟླ་རེའི་ཚེ་ཆོག་གསུམ་ལ་སྒྲུབ་དཀྱིལ་ཉིད་ཀྱི་གཞུང་བསྲང་བདག་བསྐྱེད་ལ་གཟུངས་རིང་ཞེ་གཅིག གཟུངས་ཐུང་གཉིས་བརྒྱ་རྩ། མདུན་བསྐྱེད་དང་བུམ་སྐྱེད་གཉིས་ལ་གཟུང་རིང་སོ་ལྔ་རེ། བུམ་བསྐྱེད་ཀྱི་གཟུངས་ཐུང་གཉིས་ཕྲེང་བསྐོར།
ལས་བུམ་གྱི་བཟླས་པ་ཉེར་གཅིག མཇུག་ཏུ་འཆི་མེད་དཔལ་སྦྱིན་མ་གཟུངས་རིང་གསུམ། ས་སྐྱའི་རྗེ་བཙུན་མ་གདངས་བཅས། ༈ ཚོགས་ཆེན་ཆོ་གའི་ཀུན་རིག་རྣམས་ཀྱི་སྐབས་ཐོག་མར་མཆོད་པ་བྱིན་རླབས། དཀར་ཆ། དེ་ནས་ཆོ་ག་ཚུགས་པའི་ཁྲོ་བོ་སྤྱན་འདྲེན་ཚུགས་བསྟུན་འཇམ་ལེན། བདག་བསྐྱེད་བཟླས་པའི་སྐབས་གང་རིགས་ལ་འཇམ་བཞེས། བཟླས་པ་དང་མཆོད་པ་རྫོགས་པའི་མཚན་བརྒྱད་དྲིལ་གསིལ་སྐབས་ཇ་དང་པོ་ལེན། བུམ་བསྐྱེད་བཟླས་པ་ཚུགས་འཕྲལ་ཞུས་ནས་སྐབས་གང་རུང་ལ་མཆོད། མདུན་བསྐྱེད་ཀྱི་སྤྱན་འདྲེན་གྲོལ་མཚམས་ཞིབ་དང་མར་ཐུད་བཀྱེ།
འཕྲིན་ལས་གྲོལ་མཚམས་གསོལ་ཇ་གཉིས་པ་ལེན། རབ་འབྱམས་རྒྱ་མཚོའི་སྐབས་ཞུས་ནས། རོལ་མོ་རྫོགས་མཚམས་སོགས་གང་རུང་ལ་མཆོད། འདོད་ཡོན་རྫོགས་ནས་གུང་གསེང་དབང་གི་དངོས་གཞི་ཚུགས་ནས་གསུམ་པ་ལེན། བདག་སྒྲུབ་བཟླས་པ་ཚུགས་འཕྲལ་གསུམ་པ་ཞུས་ནས་སྐབས་གང་རུང་ལ་མཆོད། བདག་བུམ་སྒྲུབ་གསུམ་གྱི་བཟླས་པ་བརྒྱ་བཅུ་གཅིག་རེ། གདངས་དང་ཆོ་ག་བྱིངས་དལ་བུས་གཏོང་སྲོལ་ཡོད་པ་བཞིན་བྱ། རྣམ་རྒྱལ་སྟོང་མཆོད་སྐབས་སྤྱི་ཕྱག་གདངས་ཅུང་མགྱོགས་པ། དངོས་གཞི་ཆོ་གའི་གཞུང་བསྲངས་བདག་མདུན་གཉིས་ཀྱི་དབང་བསྐུར་རྒྱས་བཏབ་ཀྱི་མཆོད་བསྟོད་རྫོགས་མཚམས་ཤུབ་བུའི་ངག་གིས་གཙོ་མོའི་ཐུགས་ཀར་བྷྲཱུཾ་ལས་སྣ་ཚོགས་རྡོ་རྗེ་ཤར་དཀར་ཞེས་པ་ནས། བྷྲཱུཾ་ཡིག་དཀར་པོ་ཞེས་པའི་བར་གཞུང་བཞིན་ལ།
བསྲུང་བྱ་ནི་རང་རང་ལ་ལྟོས་པའི་སྣ་ཚོགས་ཡོད་པས། དེ་དག་མི་བརྗོད་པར་ཡིན་གྱིས་གང་བསྲུང་བ་དེ་བསམས་ལ་ངག་འདོན་དེའི་མཐའ་བསྐོར་དུ་སྔགས་རྣམས་ཀྱི་ཞེས་པ་ནས། ཡེ་ཤེས་ཐམས་ཅད་རྒྱས་པར་གྱུར་ཞེས་པའི་བར་གཞུང་བཞིན་བརྗོད་ལ། ལེགས་སྦྱིན་གྱི་ཕྱག་རྒྱས་མེ་ཏོག་བཟུང་ནས་གཟུངས་རིང་ཚར་གཅིག་ཤུབ་བུ། དེ་ནས་བདག་བསྐྱེད་ལ་གཟུངས་རིང་གྲངས་གསོག་ལ་འཇུག མདུན་བསྐྱེད་ལ་ལེགས་སྦྱིན་གྱི་སྔགས་རྫོགས་པའི་རྗེས་སུ་མེ་ཏོག་བུམ་པར་གཏོར། མཆོད་པ་སོགས་སྟོང་ཆོག་དངོས་ལ་འཇུག བསྲུང་བྱ་གསལ་འདེབས་དང་། ལེགས་སྦྱིན་གྱི་སྔགས་ཤུབ་བུ་འདི་ནི་བདག་མདུན་གཉིས་ཆར་ལ་བྱའོ། ། བདག་བསྐྱེད་ལ་གཟུངས་རིང་།
ཨ་མྲི་ཏ་དང་བསྲུང་སྔགས་རྣམས་གསུམ་རེ། མདུན་བསྐྱེད་ལ་སྟོང་མཆོད་འགྲོ་དགོས་པས་གྲྭ་བཅུ་གཅིག་ཡོད་སྐབས་གྲྭ་རེས་གཟུངས་རིང་བརྒྱ་རེ་བཟླ་དགོས་པས་གྲྭ་རེས་བཅུ་ཚན་བདུན་མ་སོང་བར་བཞུགས་ནས་བཅུ་མཚམས་སུ་མཆོད་པ་རེ། བཅུ་ཚན་བརྒྱད་པའི་གཟུངས་རིང་ནས་བཅུ་པའི་གཟུངས་རིང་གྲངས་གསོག་མ་རྫོགས་བར་བསྐོར་བ། མཆོད་པ་གསུམ་ཡང་བཞེངས་ནས་མཛད། གཞུང་ནས་བཤད་པའི་གཏོར་མ་གྲངས་གསོག་ཀྱང་བྱུང་ན་བྱ་དགོས་པས། མཆོད་པ། ཕྱག་སྔགས་བསྐོར་བ་སྟོང་རྫོགས་ནས་གཟུངས་གཏོར་གྱི་གོང་དུ་གཏོར་ཐེབ་བཅུ་ཚར་གྱི་ཐེབ་རེར་ཟན་རིལ་ཆེ་ཆུང་གང་རུང་བརྒྱ་རེ་བླུག་པས་སྟོང་། དེ་ཉིད་གྲྭ་བཅུས་ཨ་ཀཱ་རོའི་སྔགས་བརྒྱས་བསྔོས་པས་སྟོང་བྱ་རྒྱུ་ལ་ཉི་ཤུ་རྩ་ལྔ་རེའི་མཚམས་མཆོད་སྦྱིན་གཏོར་མ་དམ་པ་འདིས་སོགས་ལ་ཏིང་ཤག་དཀྲོལ། གཟུངས་གཏོར་འབུལ་སྐབས། ཨོཾ་ན་མོ་ནས།
མ་ཧཱ་མུ་དྲེ་མནྜ་པ་དེ་སྭཱཧཱའི་མཐར་ཨ་ཀཱ་རོ། ཨོཾ་བྷྲཱུཾ་སྭཱཧཱ་ལ་ཨ་ཀཱ་རོ། ཨོཾ་ཨ་མྲྀ་ཏ་ཨཱ་ཡུདྡྷ་དེ་སྭཱ་ཧཱ་ལ་ཨ་ཀཱ་རོ་སྦྱར་བ་རྣམས་ཀྱིས་བསྔོ། མཇུག་དཔལ་མོ་གང་ཞིག་མས་ཕྱག་འཚལ་ཀྱང་བྱ། འདོད་གསོལ་ཤླཽ་ཀ་རེའི་མཚམས་མེ་ཏོག་འཐོར། ཡིག་བརྒྱ་སོགས་གཞུང་བཞིན་བརྒྱུད་འདེབས་ངེད་རང་གི་སྔ་རྩོམ་འདི་ཕྲུག་གུའི་རྩོམ་པ་ཚིག་ཉོག་ཅན་བྱུང་འདུག་པས་ས་ལོའི་གསུང་ལ་ཁ་སྐོང་བྱས་པར་ཀུན་རིག་བརྒྱུད་འདེབས་ཀྱི་གདངས་དང་བཅས། རྣམ་རྒྱལ་ལྷ་ཚོགས་རྣམས་ལ་གསོལ་བ་འདེབས། ཞེས་པ་འདིར་བསྐུལ་མཚམས་བཅས་མཛད་ན་འཐུས་འདྲ་ཞིང་། ༈ བསྟན་པ་གསོ་ཆོག་ཀྱང་སླར་གསར་རྩོམ་ཐུབ་པ་བྱུང་ཚེ་དེ་བཞིན་བྱེད། ཆོག་མང་སྐབས་ཚེ་ཆོག
རྣམ་རྒྱལ་གཉིས་ཀྱི་ཆོ་ག་ལ་ཆོ་ག་སྔ་རྟིང་གཉིས་ཆར་ལ་བདག་མདུན་བུམ་གསུམ་གྱི་གཟུངས་རིང་བརྒྱ་རྩ་རེ། བདག་བུམ་གཉིས་ཀྱི་སྙིང་པོ། ཉེ་སྙིང་ཉིས་བརྒྱ་རེ། རྣམ་རྒྱལ་གྱི་སྤྱི་ཕྱག་གདངས་རིང་དང་། ཆོ་ག་གཉིས་ཀའི་བདག་བསྐྱེད་ལ་གཟུངས་རིང་བཅུ་གཅིག ཨ་མྲྀ་ཏའི་སྔགས་ཉེར་གཅིག བསྲུང་སྔགས་གསུམ་གཟུངས་གཏོར་འབུམ་སྐབས། ཨོཾ་ན་མོ་ནས། ཨ་མྲྀ་ཏ་ཨཱ་ཡུདྡྷ་དེ་སྭཱཧཱའི་མཐར། ཨ་ཀཱ་རོ་སྦྱར་བ་གསུམ་གྱིས་བསྔོ་བ་རྣམས་མཛད་རྒྱུ་དང་།
༈ ཚོགས་ཆེན་རྣམ་རྒྱལ་ལ་གྲྭ་པ་ཞལ་གྲངས་མང་བས། མདུན་བསྐྱེད་ཀྱི་སྟོང་མཆོད་གྲངས་གསོག་ཚུལ་དེང་སང་ལྟར་མཛད་འཐུས་ཤིང་། གཏོར་མ་གྲངས་གསོག་ཀྱང་ཤོམ་གོང་བཞིན་ལ། ཨ་ཀཱ་རོ་བཅུས་བསྔོས་མཐར། མཆོད་སྦྱིན་གཏོར་མ་སོགས་མཛད་ན་ལེགས་འདྲ་ཞིང་། ༈ ཚེས་བརྒྱད་གཏོར་མ་སོགས་སིལ་གཏོར་མཛད་དགོས་ཚང་མར་གཏོར་མ་ཚང་འགྲིག་ཚར་གཅིག་གམ་གྲངས་ཁ་ཡར་སོགས་གང་འོས། བཀའ་འགྱུར་དུས་མ་སོང་ཆོས་སྒྲོག་རྣམས་ལ། སྔ་ཐོག་སྨྲ་བསམ་བརྗོད་མེད་ཤླཽ་ཀ་གཅིག་ཙམ་མ་གཏོགས་གཞན་གསུང་སྒྲོག་ཁོ་ན་མཛད་སྲོལ་ཡོད་འདུག་ཀྱང་། སླད་ཆར་དེང་སོང་བཞིན་མགོར་སྐྱབས་འགྲོ་བཞི་སྐོར་ལན་གསུམ། སངས་རྒྱས་ཆོས་ཚོགས་མ་གདངས་མ་གསུམ།
ཚད་མེད་བཞི། རྣམ་དག་ཆོས་དབྱིངས་ནས། དེ་སྲིད་བཅོམ་ལྡན་བཞུགས་སུ་གསོལ་གྱི་བར། བཟང་སྤྱོད་ཡན་ལག་བདུན་པ། སྨྲ་བསམ་བརྗོད་མེད་ཤླཽ་ཀ་གཅིག དེ་ནས་གསུང་སྒྲོག་གྲོལ་ཁར་པོ་ཏཱ་ལ་ཡི་སོགས་སྒྲོལ་གསོལ་ཡོངས་རྫོགས་འདོད་གསོལ་གྱི་མཐའ་རྟེན་བཅས། མདོ་ཚར་གཅིག བདུད་བཟློག་གསུམ། མཇུག་གི་ཚིགས་བཅད་ཤུར་མ་རྣམས་ཀྱི་མཐར། བྱང་ཕྱོགས་སྐྱོང་བའི་སོགས།
འགྲོ་བའི་བླ་མ་སོགས་མཛད་རྒྱུ་དང་། ཇ་མཆོད་ཇ་རྒྱབ་ཉུང་ངུ་འདོན་ན་མ་གཏོགས་དུས་མ་རྣམས་ལ་ཧ་ཅང་གི་རྒྱས་པ་མི་བྱ་ཞིང་། ༈ འཇམ་འདོན་གཟུངས་འདོན་ལ་ཆོས་སྤྱོད་གཏོང་ཚུལ་དང་། ༈ གདུང་བརྒྱུད་ཁྲི་ཕེབས་དགའ་སྟོན་སོགས་ལ་ཆོས་སྤྱོད་གཏོང་ཚུལ་སོ་སོར་ཟུར་གསལ་རེ་ཡོད་པས་དེ་བཞིན་བྱ། ༈ སྦྱིན་བདག་སོ་སོའི་འདོད་པས་འཕར་མ་གཏོང་ཚུལ་ནི་མང་ཇའི་སྐབས་ཀྱང་སྔགས་འཆང་ཀུན་དགའ་བསོད་ནམས་དང་། འཇམ་དབྱངས་བསོད་ནམས་དབང་ཕྱུག་གཉིས། ཞིང་ཁམས་བརྗེས་ནས་ཞབས་བརྟན་རྒྱས་པ་རྣམས་མ་བཏང་འདུག་པས་བླ་མ་ཞིང་གཤེགས་ཀྱི་ཞབས་བརྟན་གྱི་རིགས་རྣམས་དེ་ཚེ་དེ་དུས་ལྟ་བུ་མ་གཏོགས་ཆོས་སྤྱོད་འཁོབ་ཆུང་བའི་ཕྱིར་རྒྱུན་འཇུག་མི་བྱ། དུས་ཇའི་ཆོས་སྤྱོད་དུ་མ་གཏོགས་པ་མཛད་བཅུའི་བསྟོད་པ། གནས་བརྟན་ཕྱག་མཆོད། འཇམ་དབྱངས་བསྟོད་པ་བྱིན་རླབས་སྐུལ་བྱེད།
ཤེས་བྱའི་མཁའ་དབྱིངས་མ། བསམ་པ་མྱུར་འགྲུབ་མ། སྨོན་ལམ་རྣམ་མང་། བླ་མཆོད། རི་ཁྲོད་མའི་མངོན་རྟོགས་རྣམས་མ་བཞུགས་པས་མང་ཇ་ཕྱི་འདྲེན་གྱི་རིགས་ལ་གོང་བཀོད་ཆོས་སྤྱོད་རྣམས་རེ་མོས་དང་། འདི་དག་ཀྱང་གང་ལ་གང་འཚམས་སུ་སྦྱར་ནས་ཆོས་ཁྲིམས་པས་གསལ་དང་བསྟུན་དབུ་མཛད་ནས་སྐུལ་ལུགས་བྱས་ངོས། དུས་ཇའི་ཆོས་སྤྱོད་ཀྱི་དོད་ཙམ་ཕེར་བ་སོགས་མང་ཇ་ཉུང་དང་བསྟུན་པའི་བསྐུལ་ལུགས་བྱས་པས་རྒྱས་བསྡུས་ཉེ་འགྱངས་མེད་པ་ཞིག་གཏང་བ་དང་། གཏོར་མ་ཚེ་ཆོག ཀུན་རིག་སོགས་ལའང་དེས་རིགས་འགྲེ་ཞིང་། ཆོས་སྒྲོགས་ཀྱི་སྐབས་ཀྱང་བླ་མའི་སྐུ་བསྟོད་སོགས་སྦྱིན་བདག་རང་གིས་གང་ཞུས་ལ་སྦྱོར་དངོས་རྗེས་གཙང་མཛད་འཚལ།
ཞེས་ངེད་རང་ནས་བརྩམས་པའི་བཅའ་ཡིག་ལས་ཆོས་སྤྱོད་གཏོང་ཚུལ་ཟུར་གསལ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་སྦྱར་བ་དགེ། ༈ །ངེད་རང་སོགས་ཞལ་ངོ་རྣམས་ཀྱི་རིམ་གྲོའང་ཉིན་གོང་མ་རྣམས་ད་ཕྱིན་ཆད་ཆོས་གྲྭ་གྲོལ་ནས་གཏོང་ཞིང་གུང་ཚིགས་དང་དགོང་ཐུན་ཡོད་སྐབས་མི་གཏོང་བཀའ་འགྱུར་འཕར་རིགས་ཆོས་ཐོག་བདུན་གྱི་ཆོས་མཚམས་སོ་སོར་གང་འོས་སུ་གཏོང་། གཞན་རང་རང་གི་མཆོད་གནས་པ་རྣམས་མང་ཇ་གྲོལ་ནས་གདན་འདྲེན། ཆོས་ཐོག་བདུན་གྱི་སྐབས་ཚེས་གྲངས་གང་འོས་ལ་གུང་ཚིགས་དང་དགོང་ཐུན་གཉིས་ཟུང་འབྲེལ་ལམ། ཕྲལ་ནས་ལན་རེ་ཆག་མེད་གཏོང་། འདི་དག་ལ་སྔ་སོར་བསྙེན་བཀུར་གཏན་ནས་མི་འདུག་ཀྱང་མང་ཇ་སོགས་འགྲོ་འོས་བྱུང་ན་མཁན་རིན་པོ་ཆེ་ལས་ཐོག་པར་བཀའ་བཀོད་ཀྱི་བབས་གཟིགས་དང་། གོང་འཁོད་ཆོས་ཀྱི་སྐུ་རིམ་མཛད་རྒྱུ་ཞིག་འདུག་ཀྱང་། དེང་སང་ནི་དམིགས་ཁུངས་ཞིག་མ་བྱུང་ཞེས་པ་ནི། བཅའ་ཡིག་ཆེན་མོ་ལས། སྤྱི་བསོད་འདུས་ནས་ཧོར་ཟླ་བཅུ་གཅིག་ས་མགོ་ཟླ་བའི་ཚེས་གཅིག་ནས་བཅུའི་བར་བསྟན་པ་སྤྱི་དང་བྱེ་བྲག་དཔོན་སློབ་འཆད་ཉན་མཛད་པའི་འགལ་རྐྱེན་མི་མཐུན་པའི་ཕྱོགས་ཐམས་ཅད་ཞི་བའི་ཆེད་དུ་ཆོས་རིམ་མཛད་དགོས་རྒྱུ་ལ་ཉིན་ཕྱེད་ཡན་བཀའ་རྒྱས་འབྲིང་བསྡུས་གསུམ་གྱི་གསུང་སྒྲོག
ཤེར་སྙིང་བདུད་བཟློག ཕྱི་དྲོའི་ཆ་ལ་ཡོན་ཏན་རྒྱ་མཚོ་མ་དང་། ཆོས་རྒྱལ་མ་གཙོ་བོར་བཏོན་པའི་གོང་བསྟོད་སོགས། བླ་མའི་སྐུ་བསྟོད་སྒྲོལ་མ་ཚར་སུམ་ཅུ་སོ་བདུན་སྒྲོལ་གསོལ་དང་བཅས་པ། ཤེར་སྙིང་བདུད་བཟློག་རྣམས་གང་འཇུག་མཛད་ཅེས་གསུངས་པས། བཀའ་རྒྱས་འབྲིང་བསྡུས་གསུམ་ཞེས་པ་ཡུམ་རྒྱས་འབྲིང་བསྡུས་གསུམ་ལ་འཇོག་ཀྱང་། བཀའ་འགྱུར་ཡོངས་རྫོགས་ཐོན་ཚེ་དེ་བས་ཀྱང་ངོ་མཚར་ཆེ་བས། འཇམ་མགོན་ཨ་མེས་ཞབས་ཀྱི་སྐུ་དུས་ལ་གནང་བའི་བཀའ་འགྱུར་དུས་མ་གསུམ་གྱི་རྒྱལ་ཟླའི་བཀའ་འགྱུར་འདི་མགོ་ཟླའི་ཚེས་གཅིག་ནས་ལྔའི་བར་ལ་ཡར་འཐེན། ཐུག་ཚུལ་གྲོལ་ནས་ཉིན་ཕྱེད་ཡན་གསུང་སྒྲོག ཉིན་ཕྱེད་མན་བླ་མའི་སྐུ་བསྟོད་སོགས་གོང་བཀོད་རྣམས་དབུ་བྱེད་ལ་ཡོད་པའི་ཐོ་ཟུར་བཞིན་མཛད་ན་འཐུས་འདྲ་བས་དེ་བཞིན་འཚལ།།
༈ །ཧོར་ཟླ་དང་པོའི་བཅོ་ལྔ་ལ་བྱམས་པ་ངག་དབང་རྣམ་རྒྱས་ཀྱི་བླ་མཆོད་སྐབས་བླ་མའི་རྣལ་འབྱོར་ཉིད་ཀྱི་གཞུང་སྲང་བརྒྱུད་འདེབས་རྣམ་དག་ལ་རྒྱས་པ། བིར་བསྟོད་ནས་འཕགས་བསྟོད་སངས་རྒྱས་ཀུན་གྱི་མ་རྫོགས་པའི་བར། གྲགས་ལྡན་མ་ནས་མང་ཐོས་ནགས་ཚལ་མའི་བར། ཡོན་ཏན་ཚད་མེད་མ། རབ་མཛེས་མ། ཚངས་མ། ངག་པ། ཚེ་ན། དཀོན་མཆོག་ལྷུན་གྲུབ། ཞབས་དྲུང་ངག་གི་དབང་པོ།
རྒྱལ་སྲས་ངག་དབང་མ་རྣམས་ཤླཽ་ཀ་རེ། ཤེས་བྱ་ཀུན་ལ་མ། འཇམ་དབྱངས་སྐུ་མཆེད་ནས། བསོད་ནམས་དབང་ཕྱུག་བར་གྱི་སྐུ་བསྟོད་གང་རུང་ཡོངས་རྫོགས་ཤུར་མ། ངེད་རང་གིས་གསར་བཙུགས། བྱམས་པ་ངག་དབང་རྣམ་རྒྱལ་གྱི་སྐུ་བསྟོད་ཤླཽ་ཀ་དང་པོ་བརྒྱ་རྩ་དང་། ཡོངས་རྫོགས་གདངས་མ་སྒོ་གསུམ་དང་བའི་སོགས། སྔགས་འཆང་ཀུན་དགའ་བཀྲ་ཤིས། དམ་པ་དེ་ཉིད་རྣམས་ཀྱི་སྐུ་བསྟོད། བསྟན་འཛིན་ཞལ་ངོའི་རིང་འཚོའི་བདེན་ཚིག་གཅིག
མཆོད་ཕྲེང་ནས་གསང་ཆེན་མ། རྫོགས་པའི་བར་དང་། དེའི་མཇུག་གི་ཚིགས་བཅད། བཟང་སྤྱོད་ཡོངས་རྫོགས་ཚར་གཅིག བདག་གི་དུས་གསུམ་མ། འགྲོ་ལ་བདེ་སྐྱིད་མ་ཤུར་མ། བསྔོ་སྨོན་བཀྲ་ཤིས་འོས་འཚམས་བྱ། སྟོན་ཆོས་ཀྱི་སྐུ་རིམ་ལ། སྐྱབས་སེམས་སྔོན་འགྲོའི་སྒྲོལ་གསོལ་བཟློག་པ་གང་འགྲོ་དང་། ཇ་རྒྱབ་ལ་བསམ་མྱུར་མ།
རིང་འཚོའི་བདེན་ཚིག་རྣམས་གང་འོས། མགོ་ཟླའི་བཀའ་འགྱུར་ལ་གསུང་སྒྲོགས་ཀྱི་སྒྲིག་རིམ་གོང་བཀོད་བཞིན་ཉིན་ཕྱེད་ཡན་བསྐུལ་ཆུང་པ་སོགས་ཀྱིས་བསྐུལ། ཕྱེད་མན་ལ་དབུ་བྱེད་བྱོན་ནས་སྐྱབས་འགྲོ་བཞི་བསྐོར་གསུམ། སངས་རྒྱས་ཆོས་ཚོགས་མ་གདངས་མ་གསུམ། ཚད་མེད་བཞི། སྤྱན་འདྲེན་ནས་བཞུགས་གསོལ་གྱི་བར་གདངས་མ་ཐབས་མཁས་ཐུགས་རྗེ་ཤླཽ་ཀ་གཅིག བྱམས་པའི་དཀྱིལ་འཁོར་མ། གང་བློ་མ། བརྩེ་ལྡན་ཁྱེད་ཀྱི་སོགས། དཔལ་ལྡན་རྩ་བའི་སོགས་བིར་བསྟོད་གཉིས་རེ་མོས།
རིགས་རུས་ཆོ་འབྲང་མ་དང་། ས་ཆེན་གྱི་བསྟོད་པ། ཁྱོད་ཉིད་མ་དང་། ཚངས་སྤྱོད་མ་རེ་མོས། ཡོན་ཏན་རྒྱ་མཚོ་མ་གདངས་མ། ཆོས་རྣམས་མ་དང་། ཤེས་བྱ་ཐམས་ཅད་གཟིགས་པ་ཉེར་གཅིག ཆོས་རྒྱལ་མ་སོགས་གོང་བསྟོད་ཡོངས་རྫོགས་ཀྱི་རྗེས་སུ། པོ་ཏཱ་ལ་ཡི་གནས་མཆོག་སོགས་ནས་རྣམ་དག་ཞིང་ལ་སྤྱོད་པར་ཤོག་གི་བར། ཕྱག་འཚལ་ཉེར་གཅིག་ཚར་སོ་བདུན།
ལྷ་མོ་ལ་གུས་སོགས་ཡོངས་རྫོགས། ཤེར་སྙིང་བདུད་བཟློག་དགུ་ཚར། མཇུག་གི་ཚིགས་བཅད་རྣམས་དང་། འགྲོ་ལ་བདེ་སྐྱིད་མ་ཤུར་མ། སྨོན་ལམ་བཀྲ་ཤིས་འོས་འཚམས་བཅས།། །། སརྦ་མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ཆོས་གྲྭ་ཆེན་པོ་ཐུབ་བསྟན་ལྷ་ཁང་ཆེན་མོའི་བཅའ་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
