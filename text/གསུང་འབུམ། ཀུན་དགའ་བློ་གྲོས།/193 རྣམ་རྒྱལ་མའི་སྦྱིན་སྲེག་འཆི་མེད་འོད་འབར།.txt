གསུང་འབུམ། ཀུན་དགའ་བློ་གྲོས།
པོད ༡༩༣
རྣམ་རྒྱལ་མའི་སྦྱིན་སྲེག་འཆི་མེད་འོད་འབར།
༄༅། །རྣམ་རྒྱལ་མའི་སྦྱིན་སྲེག་འཆི་མེད་འོད་འབར་བཞུགས་སོ།། སྭ་སྟི་བི་ཛ་ཡ། རྣམ་པར་རྒྱལ་མའི་བསྙེན་པ་རྫོགས་པའི་རྣལ་འབྱོར་པས། སྔགས་ཀྱི་ནུས་པ་དབྱུང་ཞིང་ཁ་སྐོང་བ་དང་། སྡིག་སྒྲིབ་ཞི་བའི་ཕྱིར་ཞི་བའི་སྦྱིན་སྲེག་བྱེད་པར་འདོད་པས། ཡིད་དང་མཐུན་པའི་གནས་སུ་ས་དཀར་དང་ཙནྡན་བཟང་པོ་སོགས་དྲི་བཟང་གིས་བྱུགས་པའི་གཞི་ལ་ཐིག་ཆེན་བརྒྱད་སྤྱི་དང་མཐུན་པར་བཏབ་པའི་དབུས་ནས་ཁྲུ་ཕྱེད་ཟླུམ་བསྐོར་གྱི་ནང་པདྨ་འདབ་བརྒྱད། དེའི་ཕྱིར་སོར་བཞི་ཟླུམ་བསྐོར་གཉིས་ཀྱི་ཁ་ཁྱེར་མུ་རན་གཉིས་བྱས་པའི་མུ་རན་ལ་རྡོར་ཕྲེང་སེར་པོ། དེའི་སོར་བཞི་གྲུ་བཞིའི་གྲྭ་བཞིར་ཟླ་ཕྱེད་རྡོ་རྗེ། དེའི་ཕྱིར་སོར་དོ་གྲུ་བཞི་རྣམས་བྱས་པའི་ཐབ་ནང་གི་པད་ལྡེར་སྣ་ཚོགས་རྡོ་རྗེ། དེའི་རྒྱབ་གཡས་གཡོན་གཉིས་སུ་བུམ་པ་རེ་རེ།
མདུན་གྱི་གཡས་སུ་པད་དཀར། གཡོན་དུ་ཨུཏྤལ་ལ་གནས་པའི་རྡོ་རྗེ། འདབ་མ་བརྒྱད་ཀྱི་ཤར་དུ་རལ་གྲི། ལྷོར་ལྕགས་ཀྱུ། ནུབ་ཏུ་དབྱུག་སྔོན། བྱང་དུ་རྩེ་གསུམ་རྣམས་འབྲི་བའོ། ། ཡང་ན་ཐམས་ཅད་ནས་འབྲས་གང་རུང་གི་ཚོམ་བུའམ། ཚོན་སྤུངས་ལྷའི་ཁ་དོག་དང་མཐུན་པར་བྱས་ཀྱང་ཆོག ཁ་ཁྱེར་གྱི་སྟེང་ནས་བུད་ཤིང་ཟླུམ་པོ་ཐོ་གང་གི་དཔང་བརྩིགས་པའི། ཤར་ལྷོའི་མཚམས་སུ་མེ་ཚང་ཏིང་ལོ་བཞག
ཐབ་ཀྱི་ཞལ་ནུབ་ཏུ་ཕྱོགས་པར་བྱས་པའི་མདུན་དུ་སྒྲུབ་པ་པོའི་སྟན་དང་བསང་ཆུ། རྡོར་དྲིལ། དགང་བླུགས། མེ་ཡོལ་དཀར་རྩིས་བྱུགས་ཏེ་ཏི་སེའི་གངས་སུ་བསྒོམ། སྒྲུབ་པ་པོའི་གཡས་ནས་ཡམ་ཤིང་མར་ཏིལ་ཟས་མཆོག་དང་། འབྲས་དང་སོ་བ་ནས་སྲན་མ། ། གྲོ་དང་དུར་ཝ་ཀུ་ཤ་སྟེ། ། གཡོན་ནས་ཆུ་གཉིས་ཉེར་སྤྱོད་ལྔ། ། འདས་གཏོར་ཆ་གསུམ་གཏོར་མ་དང་། ། མེ་ལྷའི་གཏོར་མ་རིམ་བཞིན་བཤམས། །
སྔ་དྲོའི་ཕྱི་དྲོའི་དུས་སུ་ཁྲུས་དང་གཙང་སྦྲ་སྔོན་དུ་འགྲོ་བས་འབྱོར་ན་གོས་རྒྱན་དཀར་པོ་བྱ། ཞི་བའི་སེམས་དང་ལྡན་པས་བདག་བསྐྱེད་བཟླས་པ་དང་བཅས་པ་རྫོགས་པར་བྱ། ཨ་མྲྀ་ཏ་ཉེར་གཅིག་གིས་བསངས། ཆུ་བྱིན་གྱིས་བརླབས། རྫས་རྣམས་ལ་གཏོར་ཏེ་བསང་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་མཆོད་རྫས་དང་བསྲེག་རྫས་ལྷ་མཉེས་པ་དང་སོ་སོའི་ལས་སྒྲུབ་པའི་ནུས་པ་དང་ལྡན་པར་གྱུར་པར་བསམས་ལ། ཨརྒྷཾ་ནས་ཤཔྟའི་བར་དང་། ཨོཾ་ཨཱཿཧཱུྃ་གིས་བྱིན་གྱིས་བརླབས། ཡམ་ཤིང་རྩེ་ལ་རས་མར་སྦགས་པའི་ལྕེ་ལྡེ་ལ་མེ་སྦར་ཏེ། ཨོཾ་ཨགྣ་ཡེ་ཛྭ་ལ་རཾ།
ཞེས་བརྗོད་ཅིང་། ཐབ་ལ་གཡས་ནས་ལན་གསུམ་བསྐོར་ཏེ། མེ་ཚང་དུ་གཞུག རྩྭ་སྐམ་པོ་གཞན་དང་བཅས་པས་མེ་སྦར་ལ། བསངས་སྦྱང་། སྟོང་པའི་ངང་ལས་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ། མུ་རན་ལ་རྡོ་རྗེའི་ཕྲེང་བས་བསྐོར་བ། ནང་ཡེ་ཤེས་ཀྱི་མེ་རབ་ཏུ་འབར་བས་གང་བར་བསྐྱེད་ལ། རང་གི་ཐུགས་ཁའི་ས་བོན་ལས་འོད་ཟེར་འཕྲོས་པས། ཤར་ལྷོ་ནས་མེ་ལྷ་འཁོར་དང་བཅས་པ་ཨོཾ་བཛྲ་པ་མཱ་ཛཿ
ཞེས་དང་། རྡོ་རྗེ་དྲིལ་བུ་འཛིན་པས། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། ལྷ་ཡི་དྲང་སྲོང་གཉིས་སྐྱེས་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདིར་ནི་ཡང་དག་བསྙེན་པར་མཛོད། ། ཨོཾ་ཨགྣ་ཡ་མ་ཧཱ་ཏེ་ཛཿསརྦ་ཀརྨ་པྲ་ས་ད་ཀ ཀ་རུ་ཎྱ་ཀྲྀ་ཏ་སརྦ་ཨརྠ། ཨསྨིན་སནྣི་ཧི་ཏོ་བྷ་ཝ། ཞེས་པས་སྤྱན་དྲངས།
པདྨ་ཀ་མ་ལཱ་ཡ་སཏྭཾ་གྱིས་གདན་ཕུལ་ལ། ཐབ་ཀྱི་དབུས་སུ་པདྨ་དང་ར་སྐྱེས་ཀྱི་གདན་ལ་འཁོད་པ་ནི། མེ་ལྷ་སྐུ་མདོག་དཀར་པོ་ཞལ་གཅིག་ཕྱག་གཉིས་པ། གཡས་བགྲང་ཕྲེང་དང་། གཡོན་རིལ་བ་སྤྱི་བླུགས་འཛིན་པ། སྐུ་ལས་བདུད་རྩིའི་ཆུ་རྒྱུན་འབབ་པ། དྲང་སྲོང་གི་ཚོགས་ཀྱིས་བསྐོར་བ་དང་བཅས་པར་གྱུར། ཞེས་བརྗོད། ཀུ་ཤའི་ཆུན་པོ་བརྒྱད་བསངས་སྦྱང་། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ།
ཐབ་དང་ཡོ་བྱད་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་བསྐྱེད་ལ། ཨོཾ་ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། དེས་བདག་ལ་བགེགས་མེད་ཅིང་ཞི་བར་མཛོད་ཅིག སྭཱཧཱ། ཞེས་དང་། ཨོཾ་བཛྲ་ས་ཏྭ་ཨ། ཞེས་པས་ཐབ་ཀྱི་ཕྱོགས་མཚམས་བརྒྱད་དུ་རྩེ་མོ་གཡས་བསྐོར་དུ་དབུལ།
མེ་ལྷའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་འོད་ཀྱི་སྦུ་གུ་བྱུང་བས། དགང་བླུགས་ཀྱི་རཾ་ལ་ཕོག་ནས་མར་ཁུ་གསོལ་བར་བསམ་ཞིང་། ཨོཾ་ཨགྣ་ཡེ་སྭཱཧཱ། ཞེས་པ་ལན་བདུན་གྱིས་མཐར། དགང་བླུགས་ཁ་སྦྱར་ལ། ཨོཾ་ཨགྣ་ཡེ། ཨཱ་དཱི་པྱཱ། ཨཱ་དཱི་པྱཱ། ཨཱ་བི་ཥ། ཨཱ་བིཥ།
མ་ཧཱ་ཤྲཱི་ཡེ། ཧ་བྱ་ཀ་བྱ། བ་ཧ་ནཱ་ཡ་སྭཱཧཱ། ཞེས་བརྗོད། དེ་ལྟ་བུ་ལན་གསུམ་གྱིས་བྱོན་ཟན་དབུལ། ཨོཾ་ཨགྣ་ཡེ་ས་པཱ་རི་ཝཱ་ར། ཞེས་པ་རེ་རེའི་མགོར་སྦྱར་བའི་ཆུ་གཉིས་ཉེར་སྤྱོད་རོལ་མོ་དང་བཅས་པས་མཆོད། རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་ཞིང་། །
ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། བསྲེག་རྫས་རྣམས་ལག་པ་གཡོན་པས་བཟུང་ལ། གཡས་པས་སྟེང་ནས་བླང་ཞིང་མཆོག་སྦྱིན་གྱི་ཕྱག་རྒྱས་དབུལ་ཏེ། དེ་ཡང་། ཨོཾ་བོ་དྷི་བྲིཀྵ་ཡ་སྭཱཧཱ། ཡམ་ཤིང་། ཨོཾ་ཨགྣ་ཡེ་སྭཱཧཱ། མར།
ཨོཾ་སརྦ་པཱ་པཾ་ད་ཧ་ན་བཛྲཱ་ཡ་སྭཱཧཱ། ཏིལ། ཨོཾ་སརྦ་སཾ་པ་དེ་སྭཱཧཱ། ཟས་མཆོག ཨོཾ་བཛྲ་པུཥྚ་ཡེ་སྭཱཧཱ། འབྲས། ཨོཾ་བཛྲ་བི་ཛཱ་ཡ་སྭཱཧཱ། སོ་བ། ཨོཾ་བཛྲ་བེ་གཱ་ཡ་སྭཱཧཱ། ནས།
ཨོཾ་བཛྲ་མ་ཧཱ་བ་ལ་ཡ་སྭཱཧཱ། སྲན་མ། ཨོཾ་གྷསྨ་རཱ་ཡ་སྭཱཧཱ། གྲོ། ཨོཾ་བཛྲ་ཨཱ་ཡུཿཥེ་སྭཱཧཱ། དུར་བ། ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱཧཱ། ཀུ་ཤ་རྣམས་ཉི་ཤུ་རྩ་གཅིག་ལ་སོགས་པས་ཕུལ། གོང་ལྟར་མཆོད་བསྟོད་བྱས་ལ། མར་བླུགས་གཟུར་གང་ཐབ་ཏུ་བླུག་སྟེ།
ཨོཾ་ཨགྣ་ཡེ་ཛྭ་ལ་རཾ། ཞེས་བརྗོད་པས་མེ་ལྷ་འབར་བའི་རྣམ་པར་གྱུར་པར་བསམ། སླར་ཡང་མེ་བསང་སྦྱངས། སྟོང་པའི་ངང་ལས་ཐབ་ཀྱི་དབུས་སུ་པཾ་ལས་སོགས་ནས་ལྷའི་བུ་གཉིས་ལ་རིན་ཆེན་འབྱུང་ལྡན་གྱིས་དབུ་བརྒྱན་ཞེས་པའི་བར་གྱི་ལྷ་བསྐྱེད། ཉེ་སྙིང་སྔོན་འགྲོའི་བྱོན་སྐྱེམས་ལན་གསུམ་གོང་ལྟར་ཕུལ། ཨོཾ་སརྦ་ཏ་ཐཱ་ག་ཏ་ཨུཥྞི་ཥ་བི་ཛ་ཡ་ས་པ་རི་ཝཱ་ར་རེ་རེ་སྔོན་དུ་འགྲོ་བས་ཆུ་གཉིས་སྔོན་འགྲོའི་ཉེར་སྤྱོད་ཀྱིས་མཆོད། དཔལ་ལྡན་ལྷ་མོ་སོགས་ཀྱིས་བསྟོད། ཡམ་ཤིང་ལ་སོགས་པའི་བསྲེག་རྫས་རྣམས་བརྒྱ་རེ་འབུལ། རྫས་སྔགས་ཨོཾ་བོ་དྷི་བྲིཀྵ་ལ་སོགས་པ་རྣམས་གསུམ་ཙམ་རེ་སྔོན་དུ་བཏང་ནས། ནུས་ན་གཟུངས་རིང་མི་ནུས་ན་ཉེ་སྙིང་གིས་ཕུལ།
སྤེལ་ཚིག་བརྒྱ་རེའི་མཇུག་ཏུ། བདག་གིས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་བག་ཆགས་དང་བཅས་པ་ཐམས་ཅད་དང་། གསང་སྔགས་ཀྱི་ལྷག་ཆད་ཐམས་ཅད་ཤཱནྟིཾ་ཀུ་རུ་སྭཱཧཱ། བསྲེག་རྫས་ཐམས་ཅད་མ་འབྱོར་ན་ཡམ་ཤིང་མར་ཏིལ་ཙམ་གྱིས་ཆོག བསྙེན་པའི་ཁ་སྐོང་བཅུ་ཆའི་ཏིལ་འབུལ། སླར་ཡང་གོང་བྱོན་སྐྱེམས་ལྟར་དགང་བླུགས་གསུམ་དང་། མཆོད་པ་ཁ་གསོས་ཏེ་མཆོད་བསྟོད་རྒྱས་བསྡུས་གང་རིགས་བྱ། གཏོར་མ་དང་པོ་བཅོམ་ལྡན་འདས་འཁོར་བཅས་ལ་ཕུལ། མཆོད་བསྟོད་འདོད་དོན་གསོལ་བཏབ་བྱ། དེ་ནས་ཆ་གསུམ་བཏང་།
ཡིག་བརྒྱ་ཅི་ནུས་དང་། མ་འབྱོར་བ་སོགས་ཀྱིས་ནོངས་པ་བཟོད་པར་གསོལ། ཨོཾ་ཁྱེད་ཀྱིས་སོགས་ཀྱིས་ཡེ་ཤེས་པ་གཤེགས། ཐབ་ཀྱི་རྡུལ་ཅུང་ཟད་དཔྲལ་བར་བཀུས་ཏེ་དམ་ཚིག་པ་རང་ལ་ཐིམ་པར་བསམ། མར་བླུགས་གཟར་གང་ཐབ་ཏུ་བླུགས། ཨོཾ་བཛྲ་ཛྭ་ལ་རཾ། མེ་ལྷ་ཞལ་ཕྱག་གི་རྣམ་པར་གྱུར། བསྲེག་རྫས་ལྷག་མ་རྣམས་ཅི་རིགས་ཕུལ། བྱོན་སྐྱེམས་ལྟར་གཤེགས་སྐྱེམས་ཕུལ། སླར་ཡང་མཆོད་ཅིང་བསྟོད་ལ།
གཏོར་མ་བསངས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོར་གྱུར་པར་བསམས་ལ། ཨོཾ་ཨགྣ་ཡེ་ས་པཱ་རི་ཝཱ་ར་ཞེས་པའི་མཐར། ནམ་མཁའ་མཛོད་ཀྱི་སྔགས་དང་ཕྱག་རྒྱས་ཕུལ། མེ་ལྷའི་རྒྱལ་པོ་འཁོར་བཅས་རྣམས། ། ཞེས་སོགས་ཀྱི་མཐར། འདོད་དོན་ཞུས་ལ། མ་འབྱོར་པ་དང་ཉམས་པ་དང་། ། ཞེས་སོགས་ཀྱིས་བཟོད་པར་གསོལ། བདག་གི་དོན་དང་གཞན་གྱི་དོན། །
བསྒྲུབ་ཀྱིན་བཞུད་ཅིག་བྱིན་ཟ་ཁྱོད། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཨོཾ་ཨགྣ་ཡེ་ས་པ་རི་ཝཱ་ར་གཙྪ། ཞེས་བརྗོད་ཅིང་དབྱུ་གུ་གསུམ་པའི་ཕྱག་རྒྱ་རྣ་བའི་དྲུང་དུ་ཕྱིར་བསྐྱེད་ལ། མེ་ལྷ་རང་བཞིན་གྱི་གནས་སུ་གཤེགས་པར་བསམ། རང་གི་གནས་གསུམ་བསྲུང་སྟེ། དགེ་བ་བསྔོ་ཞིང་། བཀྲ་ཤིས་བྱས་ལ། ཡོ་བྱད་རྣམས་བསྡུས་ཏེ་མེ་མནལ་བ་ན།
རྒྱ་མཚོར་འབབ་པའི་ཆུ་ཀླུང་ལ་སོགས་པར་དོར་རོ། ། དེ་ལྟར་ཐུན་གཉིས་གསུམ་བཞི་བསྙེན་པའི་གྲངས་ཀྱི་བཅུ་ཆའི་ཁ་སྐོང་རྣམས་འགྲིག་བར་བྱ། གྲོལ་མཚམས་སྔ་དྲོ་ལ་བྱ། མཐར་ཐལ་བ་རྒྱ་མཚོར་འབབ་པའི་ཆུ་ཀླུང་དུ་དོར་བ་སོགས་བྱའོ། ། རྒྱས་པ་ལ་སོགས་པ་རྣམས་ཀྱང་དེ་དང་དེའི་བསམ་པ་དང་ལྡན་པས། དེ་དང་དེའི་ཁྱད་པར་གྱི་རྫས་རྣམས་དང་ཐབ་ལ་སོགས་པ་སྤྱི་འགྲེ་ལྟར་ཤེས་པར་བྱ་ཞིང་། ཕན་ཡོན་སོགས་གཟུངས་དང་རྟོགས་པ། དེའི་ཊི་ཀ་རྗེ་བཙུན་རྩེ་མོས་མཛད་པ་དང་། རྣམ་རྒྱལ་རྣམ་བཤད་མཁས་གྲུབ་དཔལ་ལྡན་དོན་གྲུབ་ཀྱིས་མཛད་པ་སོགས་ལ་ཞིབ་ཏུ་བལྟའོ། ། ཞེས་གཙུག་གཏོར་རྣམ་རྒྱལ་གྱི་སྦྱིན་སྲེག་གི་ཐོ་ཡིག་འཆི་མེད་འོད་འབར་ཞེས་བྱ་བ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་རྗེ་དཀོན་མཆོག་ལྷུན་གྲུབ་ཀྱིས་མཛད་པའི་མི་འཁྲུགས་པའི་སྦྱིན་སྲེག་དང་།
མཁན་ཆེན་སངས་རྒྱས་ཕུན་ཚོགས་ཀྱི་རྣམ་རྒྱལ་སྦྱིན་སྲེག་གཉིས་ཕན་ཚུན་སྤྱིར་བཏང་དམིགས་བསལ་སྤེལ་སྦྱར་དུ་བསྡེབས་པ་དགེ། །། PAGE * MERGEFORMAT 2 ཀུན་དགའ་བློ་གྲོས། རྣམ་རྒྱལ་མའི་སྦྱིན་སྲེག་འཆི་མེད་འོད་འབར། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
