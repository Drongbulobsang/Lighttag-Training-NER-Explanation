གསུང་འབུམ། ཀུན་དགའ་བློ་གྲོས།
པོད ༡༣༣
ཛཾ་དཀར་རྗེས་གནང་ཁམས་གསུམ་དབང་སྡུད།
༄༅། །ཛཾ་དཀར་རྗེས་གནང་ཁམས་གསུམ་དབང་སྡུད་བཞུགས་སོ།། ན་མོ་གུ་རུ་ལོ་ཀཱི་ཤྭ་ར་ཛམྦྷ་ལ་ཡེ། ཐུགས་རྗེའི་དབང་ཕྱུག་འཕགས་མཆོག་སྤྱན་རས་གཟིགས། ། འགྲོ་བའི་དབུལ་ཕོངས་སྡུག་བསྔལ་སེལ་བའི་ཕྱིར། ། འདོད་དགུའི་འབྱུང་ཁུངས་ཨཱརྻ་ཛམྦྷ་ལ། ། དབྱེར་མེད་བླ་མའི་ཞབས་ལ་གུས་བཏུད་ནས། ། གང་གི་སྒྲུབ་ཐབས་རྗེས་གནང་ཆོ་གར་བཅས། ། འཁྲུལ་མེད་དམ་པ་གོང་མའི་གཞུང་བཟང་བཞིན། ། རང་དང་སྐལ་མཉམ་དོན་དུ་གསལ་བར་བཤད། ། ཡར་ངོའི་དུས་བཟང་བཀྲ་ཤིས་པར། །
དབེན་པའི་གནས་སུ་སྟེགས་ཀྱི་ཁར། ། མཎྜལ་སྣ་ཚོགས་པདྨའི་དབུས། ། ཚོམ་བུ་དཀར་དང་ཕྱོགས་བཞི་རུ། ། ཤར་སྔོ་ལྷོ་སེར་ནུབ་དམར་དང་། ། བྱང་དུ་ལྗང་བའི་ཚོམ་བུ་བཀོད། ། ཟླུམ་གཏོར་ཆུ་གཉིས་ཉེར་མཆོད་དང་། ། དབང་རྫས་ཁ་ཊྭཱཾ་ཀ་བེ་ཅོན། ། རྡོ་རྗེ་བཅུད་སྣོད་ནོར་བུ་བུམ། ། པདྨ་ལྕགས་ཀྱུ་རྒྱ་གྲམ་དང་། ། ནེའུ་ལེའི་རྐྱལ་པ་ལ་སོགས་པ། །
འབུར་དང་བྲིས་པ་གང་རུང་བཤམས། ། རྡོ་དྲིལ་མེ་ཏོག་མཎྜལ་དང་། ། གུ་གུལ་ལ་སོགས་སློབ་མ་ལ། ། དགོས་ཆས་ཚང་མ་འདུ་བྱའོ། ། མཆོད་པ་རྣམས་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་ལྷ་རྫས་ཀྱི་མཆོད་ཡོན། ཞབས་བསིལ། མེ་ཏོག བདུག་སྤོས།
མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ་ནས། ཤཔྟ་ཨཱཿཧཱུྃ་གི་བར་སོ་སོའི་ཕྱག་རྒྱ་བཅས་པའི་མཐར་དྲིལ་གསིལ་གྷཎྜེ་ར་ཎིས་བྱིན་གྱིས་བརླབས། སྐྱབས་འགྲོ་སེམས་བསྐྱེད་སྤྱི་ལྟར་བྱས་ལ། རང་སྐད་ཅིག་གིས་ཛམྦྷ་ལར་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས། རང་བཞིན་གྱི་གནས་ནས་ཛམྦྷ་ལ་ལ་བླ་མ་འོད་དཔག་མེད་ཀྱིས་དབུར་བརྒྱན་པ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿས་སྤྱན་དྲངས། ན་མོ་གུ་རུ་བྷྱཿ
ན་མཿཔདྨ་ཀྲོ་དྷ་ཨཏྨ་ཛམྦྷ་ལ་ས་པ་རི་ཝཱ་ར་མཎྜ་ལེ་བྷྱཿས་ཕྱག་བྱ། གང་གི་སྔགས་གཤམ་དུ་ཨརྒྷཾ་སོགས་བཏགས་ནས་མཆོད། གུར་ནས་འབྱུང་བའི་རྒྱུན་བཤགས་བྱ། ཚད་མེད་བཞི་བསྒོམ། དངོས་གཞི་ནི། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨཱཿལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་ཛཾ་དཀར་པོ། དེ་ལས་འོད་འཕྲོས། འཕགས་པ་མཆོད།
སེམས་ཅན་རྣམས་ཀྱི་དབུལ་ཕོངས་ཀྱི་སྡུག་བསྔལ་བསལ། ཚུར་འདུས་ཡོངས་སུ་གྱུར་པ་ལས་རང་ཉིད་འཕགས་པ་ཛམྦྷ་ལ་སྐུ་མདོག་གངས་རིའི་མདོག་ལྟར་དཀར་བ། ཞལ་གཅིག་ཕྱག་གཉིས་པ། ཞི་ཞིང་འཛུམ་ལ་ཆགས་པའི་ཉམས་ཅན། ཡིད་ཙམ་ཁྲོས་པ། སྤྱན་གསུམ་པ། དབུ་སྐྲ་དཀར་སེར་གྱེན་དུ་བརྫེས་ཤིང་། སྨ་ར་དང་སྨིན་མ་དཀར་སེར་གྱེན་དུ་འཁྱིལ་བ། ཕྱག་གཡས་ཁ་ཊྭཱཾ་རྩེ་གསུམ་དང་། གཡོན་རིན་པོ་ཆེའི་བེ་ཅོན་བསྣམས་པ།
རིན་པོ་ཆེའི་དབུ་རྒྱན། སྙན་རྒྱན། མགུལ་རྒྱན། སེ་མོ་དོ། འོག་པགས། ཕྱག་གདུབ། ཞབས་གདུབ་རྣམས་ཀྱིས་སྤྲས་ཤིང་། དར་གྱི་ཡུག་གོན་སྟོད་གཡོགས་ཀྱི་ཚུལ་དུ་འཕྱང་ཞིང་། པཉྩ་ལི་ཀའི་ཤམ་ཐབས་ཅན། གཡུ་འབྲུག་གི་སྟེང་ན་ཞབས་གཉིས་ཕྱེད་སྐྱིལ་གྱི་ཚུལ་དུ་བཞུགས་པ་དེའི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་དབུས་སུ་ཟླ་གདན་ལ་ཛཾ་དཀར་པོ་འོད་ཟེར་འཕྲོ་བ། དེ་ལས་འོད་འཕྲོས་པས་རང་བཞིན་གྱི་གནས་ནས་ཛམྦྷ་ལ་དཀར་པོ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་བཛྲ་ས་མཱ་ཛཿས་སྤྱན་དྲངས། གོང་ལྟར་མཆོད། ཛཿཧཱུྃ་བཾ་ཧོཿགཉིས་སུ་མེད་པར་བསྟིམས། སླར་ཡང་འོད་འཕྲོས། དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མ་ཱཛཿས་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱི་མཆོད། ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ།
ཞེས་གསོལ་བ་བཏབ་པས། ཨོཾ་བཛྲི་བྷ་ཝ་ཨ་བྷི་ཥཱིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུའི་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུར་བརྒྱན་པར་བསམ། ཆུ་གཉིས་སྔོན་དུ་འགྲོ་བའི་ཉེར་སྤྱོད་རོལ་མོ་དང་བཅས་མཆོད། ཤེལ་དཀར་ཞུན་མའི་ཕུང་པོ་དབང་གཞུ་ཡིས། ། རབ་དཀྲིས་གར་དགུའི་ཉམས་ལྡན་གནོད་སྦྱིན་དབང་། ། འདོད་དགུའི་དངོས་གྲུབ་ཆར་ལྟར་འབེབས་མཛད་པ། །
དཔལ་ལྡན་ཛམྦྷ་ལ་ལ་ཕྱག་འཚལ་ལོ། ། ཞེས་བསྟོད། བཟླས་པ་བྱ་བ་ནི། རང་གི་སྙིང་ཁར་ཟླ་བའི་གདན་ལ་ཛཾ་ཡིག་དཀར་པོའི་མཐར་སྔགས་ཀྱི་ཕྲེང་བས་བསྐོར་བ་ལས་འོད་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཁྱད་པར་ཁམས་གསུམ་གྱི་དཔལ་འབྱོར་ལོངས་སྤྱོད་ཐམས་ཅད་བསྡུས་ཏེ་ཇི་ལྟར་འདོད་པའི་དངོས་གྲུབ་ཐོབ་པར་བསམས་ལ། ཨོཾ་པདྨ་ཀྲོ་དྷ་ཨཱརྻ་ཛམྦྷ་ལ་ཧྲཱི་ད་ཡ་ཧཱུྃ་ཕཊ། ཇི་ལྟར་རིགས་པ་བཟླས་ལ། བདག་བསྐྱེད་ཀྱི་ཡེ་ཤེས་པ་མདུན་གྱི་ནམ་མཁར་བྱོན་པར་གྱུར།
པདྨ་ཀྲོ་དྷ་ཨཱརྻ་ཛམྦྷ་ལ་ས་པ་རི་ཝཱ་ར་རེ་རེ་འགོར་སྦྱར་བའི་ཨརྒྷཾ་ནས་ཤཔྟའི་བར་གྱིས་མཆོད། རྒྱལ་བ་ཀུན་གྱི་ཡེ་ཤེས་སྒྱུ་མ་ལས། ། འདོད་དགུའི་དཔལ་སྟེར་རབ་བརྗིད་གནོད་སྦྱིན་དབང་། ། དབུལ་ཕོངས་སྡུག་བསྔལ་ཀུན་སེལ་ནོར་གྱི་ལྷ། ། མགོན་པོ་ཛམྦྷ་ལ་ལ་ཕྱག་འཚལ་བསྟོད། ། བཅོམ་ལྡན་འདས་མགོན་པོ་ཛམྦྷ་ལས་བདག་དང་སེམས་ཅན་ཐམས་ཅད་ཀྱི་མ་དག་པའི་འཚེ་བ་སྤངས་ནས་ཆོས་དང་མཐུན་པའི་འབྱོར་པ་ཕུན་སུམ་ཚོགས་པ་ལ་ལོངས་སྤྱོད་པའི་སྐལ་བ་དང་ལྡན་པར་མཛད་དུ་གསོལ། ཡི་གེ་བརྒྱ་པ་ལན་གསུམ། མ་འབྱོར་བ་དང་ཤླཽ་ཀ་གཅིག་གི་མཐར། བཛྲ་མུཿས་ཡེ་ཤེས་པ་གཤེགས་པར་བསམ། མདུན་གྱི་མཎྜལ་བསངས་སྦྱངས།
སྟོང་པའི་ངང་ལས་པཾ་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཡི་གེ་ཛཾ་དཀར་པོ་ཞེས་པ་ནས། བཞུགས་པའི་བར་གོང་བཞིན། ཤར་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་མཁའ་འགྲོ་མ་སྔོན་མོ་གཡས་རྡོ་རྗེ། གཡོན་རྟེན་འབྲེལ་གྱི་སྣོད། ལྷོར་ཏྲཾ་ལས་རིན་པོ་ཆེ་ཏྲཾ་གྱིས་མཚན་པ་ལས་རིན་ཆེན་མཁའ་འགྲོ་སེར་མོ་གཡས་ནོར་བུ། གཡོན་བུམ་པ། ནུབ་ཏུ་པཾ་ལས་པདྨ་པཾ་གྱིས་མཚན་པ་ལས་པདྨ་མཁའ་འགྲོ་དམར་མོ་གཡས་པདྨ། གཡོན་ལྕགས་ཀྱུ། བྱང་དུ་ཁཾ་ལས་རལ་གྲི་ཁཾ་གིས་མཚན་པ་ལས་ལས་ཀྱི་མཁའ་འགྲོ་ལྗང་ཁུ་གཡས་རྒྱ་གྲམ། གཡོན་ནེའུ་ལེའི་རྐྱལ་པ་བསྣམས་པ།
ཐམས་ཅད་ཀྱང་ཞལ་གཅིག་སྤྱན་གསུམ་མ། དབུ་སྐྲ་སེར་པོའི་ཐོར་ཚུགས་ཅན། དར་དང་རིན་པོ་ཆེའི་བརྒྱན་པ་གཡོན་བསྐུམ་གཡས་བརྐྱང་བའི་སྟབས་ཀྱིས་བཞུགས་པའི། དཔྲལ་བར་ཨོཾ་ཞེས་པ་ནས་དཀར་པོའི་བར་གོང་བཞིན་ལ། རིགས་བཞི་མཁའ་འགྲོ་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཞེས་སྦྱར་ནས། ཆུའི་ལྷག་མ་ཡར་ལུད་པ་ལས་གཙོ་བོ་ལ་འོད་དཔག་མེད། རྡོ་རྗེ་མཁའ་འགྲོ་ལ་མི་བསྐྱོད་པ། རིན་ཆེན་མཁའ་འགྲོ་ལ་རིན་ཆེན་འབྱུང་ལྡན། པདྨ་མཁའ་འགྲོ་ལ་འོད་དཔག་མེད། ལས་ཀྱི་མཁའ་འགྲོ་ལ་དོན་ཡོད་གྲུབ་པས་དབུར་བརྒྱན།
མཆོད་པ་བསངས་སྦྱངས་བྱིན་གྱིས་རླབས་ནས་མཆོད་བསྟོད་གོང་བཞིན་ལ། ལས་བཞིའི་ཕྲིན་ལས་བསྒྲུབ་ལ་ཐོགས་མེད་ཅིང་། ། རྣམ་འཕྲུལ་མ་ངེས་སྤྲུལ་པ་ཕྱོགས་བཅུར་འགྱེད། ། གདུལ་བྱའི་རེ་བ་སྐོང་མཛད་མཁའ་འགྲོ་མ། ། སྒྱུ་མའི་གཟུགས་ཅན་བཞི་ལ་ཕྱག་འཚལ་བསྟོད། ། ཅེས་སྦྱར། གཏོར་མ་བསངས་སྦྱངས། སྟོང་པའི་ངང་ལས་བྷྲཱུྃ་ལས་ཞེས་པ་ནས། ནང་དུའི་བར་མཆོད་པ་བཞིན་ལས། གཏོར་མ་འདོད་དགུའི་རྒྱ་མཚོ་ཆེན་པོར་གྱུར།
འབྲུ་གསུམ་གྱིས་བྱིན་གྱིས་རླབས། སྔགས་ལ། ཨི་དཾ་བ་ལིང་ཏ་ཁ་ཁ་ཁཱ་ཧཱི་ཁཱ་ཧི་བཏགས་པས་ཕུལ། མཆོད་བསྟོད་གོང་བཞིན། མཆོད་སྦྱིན་གཏོར་མ་འདི་སྣོམས་ལ་སོགས་ཀྱིས་འཕྲིན་ལས་བཅོལ། མདུན་བསྐྱེད་ལ་དམིགས་པའི་བཟླས་པ་བྱ། སློབ་མ་ཁྲུས་བྱས་གུ་གུལ་གྱིས་བདུག གྲལ་ལ་འཁོད་པ་ལ། སེམས་བསྐྱེད་གསལ་བཏབ། ཆོས་བཤད་སྤྱི་དང་ཡིག་རྙིང་ལས་འབྱུང་བའི་ལོ་རྒྱུས་བཤད།
མཎྜལ་ཕུལ། ཀུན་མཁྱེན་ཡེ་ཤེས་སོགས་ཀྱིས་གསོལ་བ་བཏབ། གུར་ནས་འབྱུང་བའི་རྒྱུན་བཤགས་བྱ། འོད་ཟེར་གྱིས་ལུས་སྦྱངས་ནས། ཛམྦྷ་ལ་གཙོ་འཁོར་དུ་བསྐྱེད། ཡེ་ཤེས་དབབ། སློབ་མ་ཛམྦྷ་ལར་གསལ་བ་ལ་མཆོད་བསྟོད་བྱས་ལ། ཛཾ་དཀར་གྱི་སྐུ་སྤྱི་བོར་བཞག་སྟེ། དུས་གསུམ་བདེ་གཤེགས་སྐུ་ཡི་མཆོག ། སྐུ་དང་ཡེ་ཤེས་རྒྱས་པའི་སྐུ། །
སྐུ་མཆོག་འདི་ནི་ཁྱོད་ཀྱིས་བཟུང་། ། ལུས་ཀྱི་མི་དགེ་སྤང་བར་བྱ། ། སྔགས་ཀྱི་མཇུག་ཏུ་ཨོཾ་ཞེས་བརྗོད་པས་དབང་བསྐུར། ཡང་སྐུ་རྒྱན་གྱིས་ཙཀ་ལིའི་ཀྱང་ལུས་ལ་རྒྱན་འདོགས་ཚུལ་བྱས་ལ། སྔགས་ཀྱི་མཐར་ཨོཾ་ཞེས་བརྗོད་ཅིང་སྟེར་བ་ནི་སྐུའི་རིགས་གཏད་དོ། ། རང་དང་སློབ་མ་ཛམྦྷ་ལར་གསལ་བའི་སྙིང་ཁར་སྔགས་འཕྲེང་བཀོད་ནས་བཟླས་ལུང་སྤྱི་འགྲེ་བྱེད་པ་གསུང་གི་རིགས་གཏད། མདུན་བསྐྱེད་དང་སློབ་མའི་གནས་གསུམ་གྱི་ཡིག་འབྲུ་གསལ་བཏབ་ནས་མདུན་བསྐྱེད་ལས་ཡིག་འབྲུ་གསུམ་དང་གཙོ་འཁོར་ལྔ་བྱོན་ནས་སློབ་མའི་སྙིང་ཁར་ཐིམ་པས་ཐུགས་དང་ཡོན་ཏན་ཕྲིན་ལས་ཀྱི་བྱིན་རླབས་ཞུགས་པར་བསམས་ལ། སློབ་མའི་ལག་གཡས་སུ་ཁ་ཊྭཱཾ་དང་། གཡོན་དུ་བེ་ཅོན་གཏད་ནས། རྗེ་བཙུན་ཛཾ་ལྷ་དཀར་པོ་ཡི། །
སྐུ་གསུང་ཐུགས་ཀྱི་བྱིན་རླབས་དང་། ། མཆོག་དང་ཐུན་མོང་དངོས་གྲུབ་རྣམས། ། བུ་ཡིས་མྱུར་དུ་ཐོབ་པར་ཤོག ། གཙོ་བོའི་སྔགས་བརྗོད། དེ་བཞིན་དུ་སློབ་མ་མཁའ་འགྲོ་མ་བཞིར་རིམ་བཞིན་བསྐྱེད་ལ་གཡས་གཡོན་དུ་རྡོ་རྗེ་དང་རྫས་སྣོད་གཏད་ནས། བཅོམ་ལྡན་རྡོ་རྗེ་མཁའ་འགྲོ་མའི། ། སྐུ་གསུང་ཐུགས་ཀྱི་སོགས་གོང་བཞིན་མཐར། ཨོཾ་བཛྲ་ཌཱ་ཀི་ནི་པི་ཤ་ནི། ལྷ་ཀླུའི་སྲིད་པ་ཐམས་ཅད་བུ་འདིའི་དབང་དུ་གྱུར་ཅིག་སྭཱཧཱ། ཡང་རིན་པོ་ཆེ་དང་བུམ་པ་གཏད་ནས།
བཅོམ་ལྡན་རིན་ཆེན་མཁའ་འགྲོ་མའི། ། སྐུ་སོགས་ཀྱི་མཐར། ཨོཾ་རཏྣ་ཌཱ་ཀི་ནི་པི་ཤ་ནི། འཇིག་རྟེན་གྱི་ཁམས་ཀྱི་ནོར་རྫས་ཐམས་ཅད་བུ་འདིའི་སོགས། ཡང་པདྨ་དང་ལྕགས་ཀྱུ་གཏད་ལ། བཅོམ་ལྡན་པདྨ་མཁའ་འགྲོ་མའི་སོགས་ཀྱི་མཐར། ཨོཾ་པདྨ་ཌཱ་ཀི་ནི་པི་ཤ་ནི། རྒྱལ་བློན་ཡུལ་མི་དབང་ཆེན་ནོར་བུ་སོགས་བུ་འདིའི་སོགས་གོང་བཞིན། ཡང་རྒྱ་གྲམ་དང་ནེའུ་ལེ་གཏད་ལ། བཅོམ་ལྡན་ལས་ཀྱི་མཁའ་འགྲོ་མའི་སོགས་ཀྱི་མཐར།
ཨོཾ་ཀརྨ་ཌཱ་ཀི་ནི་པི་ཤ་ནི། ཕྱུག་པོ་ཟས་ནོར་སྣ་ཚོགས་བུ་འདིའི་སོགས་གོང་བཞིན་བརྗོད་པ་ནི་ལྷ་བསྒོམ་པ་དང་། ཕྱག་མཚན་གྱི་རྗེས་གནང་ངོ་། ། གཏོར་མ་ལྷ་ལྔར་གསལ་བཏབ་ལ། བརྒྱུད་པའི་མཚན་ནས་བརྗོད་པའི་གཏོར་དབང་དཀྱུས་འགྲེ་ལ། ལྷ་ལྔ་སྤྱི་བོར་ཐིམ་པར་མོས་ནས། སུ་པྲ་ཏིཥྛ་དང་སློབ་མའི་སྤྱི་བོར་མེ་ཏོག་བཞག་པས་བརྟན་པར་བྱས་ལ་བཀྲ་ཤིས་ཀྱི་མངའ་གསོལ། གཙོ་བོའི་མཎྜལ། དེང་ནས་སོགས་སྤྱི་དང་མཐུན། མདུན་བསྐྱེད་ལ་མཆོད་བསྟོད།
བཟོད་གསོལ། བརྟན་བཞུགས། གཤེགས་གསོལ། གནས་གསུམ་བསྲུང་། དགེ་བ་བསྔོ། བཀྲ་ཤིས་རྣམས་སྤྱི་ལྟར་རོ། ། བརྒྱུད་པ་ནི་འཕགས་པ་སྤྱན་རས་གཟིགས། དཔལ་ལྡན་ཨ་ཏི་ཤ རྒྱལ་བ་བརྩོན་འགྲུས་སེང་གེ ནག་ཚོ་ཚུལ་ཁྲིམས་རྒྱལ་བ།
འབྲོམ་སྟོན་རྒྱལ་བའི་འབྱུང་གནས། པོ་ཏོ་བ་རིན་ཆེན་གསལ། ཤ་ར་བ་ཡོན་ཏན་གྲགས། སྐྱོ་སྟོན་སྨོན་ལམ་ཚུལ་ཁྲིམས། སྤྱན་སྔ་བསོད་ནམས་འཕེལ། བཀའ་བཅུ་བ་གཞོན་ནུ་སེངྒེ། སྲིབ་རི་བ་གཞོན་ནུ་རྒྱལ་མཚན། ལྷ་ཕུབ་པ་རིན་ཆེན་འོད་ཟེར། བླ་མ་དཔལ་ལྡན་དོན་གྲུབ། སངས་རྒྱས་འོད་ཟེར།
བློ་གྲོས་བཟང་པོ། ཤཱཀྱ་བཟང་པོ། སྤྱན་སྔ་བསོད་ནམས་ལྷ་དབང་། སྤྱན་སྔ་ངག་དབང་ཆོས་གྲགས། ཤེའུ་ལོ་ཙཱ་བ། མཁྱེན་རབ་བསྟན་འཛིན་བཟང་པོ། བྱམས་པ་ངག་དབང་ལྷུན་གྲུབ། རྨོར་ཆེན་རྡོ་རྗེ་འཆང་། ཁྱབ་བདག་གནས་གསར་བ་ཆེན་པོ། དེས་བདག་ལའོ། །
ཞེས་ཇོ་ལུགས་ཀྱི་ཛཾ་དཀར་ལྷ་ལྔའི་རྗེས་གནང་བྱ་ཚུལ་ཁམས་གསུམ་དབང་སྡུད་འདི་ཡང་ས་སྐྱ་པ་ཀུན་དགའ་བློ་གྲོས་ཀྱིས་རང་དང་སྐལ་མཉམ་ལ་ཕན་པའི་ཆེད་དུ་བཀོད་པ་དགེ་ལེགས་འཕེལ།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ཛཾ་དཀར་རྗེས་གནང་ཁམས་གསུམ་དབང་སྡུད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
