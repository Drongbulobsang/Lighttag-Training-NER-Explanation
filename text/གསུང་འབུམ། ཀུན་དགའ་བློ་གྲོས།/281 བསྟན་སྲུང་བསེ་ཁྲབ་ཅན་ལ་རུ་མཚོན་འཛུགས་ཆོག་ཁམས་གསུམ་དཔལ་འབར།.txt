གསུང་འབུམ། ཀུན་དགའ་བློ་གྲོས།
པོད ༢༨༡
བསྟན་སྲུང་བསེ་ཁྲབ་ཅན་ལ་རུ་མཚོན་འཛུགས་ཆོག་ཁམས་གསུམ་དཔལ་འབར།
༄༅། །བསྟན་སྲུང་བསེ་ཁྲབ་ཅན་ལ་རུ་མཚོན་འཛུགས་ཆོག་ཁམས་གསུམ་དཔལ་འབར་ཞེས་བྱ་བ་བཞུགས་སོ།། བླ་མ་དང་པདྨ་ཧེ་རུ་ཀ་ལ་ཕྱག་འཚལ་ལོ། ། འདིར་བསྟན་སྲུང་བསེ་ཁྲབ་ཅན་ལ་བསྟེན་པའི་རུ་མཚོན་འཛུགས་ཆོག་ནི། གསོམ་དང་གླང་མ་མ་ཡིན་པའི་ཤིང་ཟླུམ་པོ་རིང་ཐུང་ཇི་ལྟར་རིགས་པ་མཚལ་ལམ་བཙག་དང་དུག་ཁྲག་ལ་སོགས་པས་དམར་པོར་བསྒྱུར། མི་རྟ་ཁྱི་གསུམ་བསད་པའི་ལྕགས་ལ་རྩེ་གསུམ་མམ་རལ་གྲི་སོ་གཉིས་མ་རྩ་བ་སྦུབས་སྟོང་རྩེ་མོ་མེ་རིས་ཅན་བསྐྱོན་ལ་འབྲོང་གཡག་གང་རུང་འབྲས་བུ་ཅན་གྱི་རྔ་མ་དཀར་དམར་གང་རིགས་ ༈་་་་་རྔ་མ་དཀར་དམར་གྱིས་བགྱིས་ཚེ་ནག་པོ་ཁོ་ན་མ་འབྱོར་བ་རྣམས་ལ་ཕན་པ་དང་། དམར་པོ་ནི་འདི་རང་གི་སྐུ་མདོག་དང་བསྟུན་ལ། དོན་ཐོབ་ལ་ནི་ནག་པོ་ཡིན་ཏེ་རུ་མཚོན་འདི་དག་ཕལ་ཆེར་བདུད་ཀྱི་ཆ་ལུགས་ཡིན་པས་སོ།། ཤིང་རྒྱ་གྲམ་སོགས་ལ་བསྟེན་ནས་བསྐྱོན་པའི་ནང་དུ་སྐུ་རྟེན་རོ་རས་ལ་གྲི་ཁྲག་གིས་སྐུ་འོག་ནས་འབྱུང་བ་བཞིན་བྲིས། གསུང་རྟེན་བསྡུས་པ་ནི།
ཨོཾ་ཨཱཿཧྲཱིཿམ་ཧཱ་རཱ་ཛ་ཧཱུྃ། བསྟན་སྲུང་བསེ་ཁྲབ་ཅན་འཁོར་བཅས་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས་སངས་རྒྱས་ཀྱི་བསྟན་པ་སྲུངས་སོགས་རང་གང་འདོད་ཀྱི་སྤེལ་ཚིག་སྦྱར་ཏེ་མདུང་ཤིང་གི་རྩེ་མོ་ལ་དཀྲིས་པའི་ཕྱི་ནས་ཚོན་སྐུད་ཀྱིས་བཅིངས་ལ་ལ་ཆས་བྱུགས། ཐུགས་རྟེན་ནི་མེ་ལོང་གི་ངོས་ལ་གྲི་ཁྲག་དང་སིནྡྷུ་རས་ཧྲཱིཿབྲིས། ཡོན་ཏན་གྱི་རྟེན་དུ་དར་རས་ཀྱི་ཁུག་མར་རྫས་ཉེར་ལྔ་སོགས་དངོས་པོ་གྱ་ནོམ་གཞུག ཕྲིན་ལས་ཀྱི་རྟེན་དུ་དྲག་ཤིང་བྱང་བུ་མཐོ་གང་ལ་གོང་གི་སྔགས་སྤེལ་ཚིག་ཅན་ཡིག་ཕྲེང་དུ་བྲིས་པ་དང་། ལྕགས་དང་བསེའི་བྱང་བུ་མིག་དགུ་པ་སྟག་གཟིག་དང་དར་རས་སྣ་ཚོགས་ཀྱི་རས་མ། འགྲོན་བུ་དྲིལ་བུ། གཡེར་ཁ། མིའི་མགོ་ལག་སྙིང་སོགས་བཏགས་ལ། དེ་ལྟ་བུའི་ཐུག་དེ་ཚུགས་དང་མགོན་ཁང་གི་སྟེང་ངམ།
གང་རིགས་སུ་བརྟེན་པར་བཙུགས་པའི་མདུན་དུ་སྟེགས་བུ་གཞི་བཟང་གི་ཁར་འབྲུ་སྣ་ཚོགས་བཅལ་དུ་བཀྲམ། སྣོད་བཟང་པོར་ཁྲག་ཆང་བདུད་རྩི་རིལ་བུ་ཟན་དང་སྦྱར་བའི་གཏོར་མ་གྲུ་གསུམ་ཆེ་བ་གཅིག་གི་ཕྱོགས་མཚམས་བརྒྱད་དང་། མདུན་གྱི་གཡོན་རྣམས་སུ་གྲུ་གསུམ་ཆུང་བ་རེ་བཀོད་པའི་མཐར་མཐེབ་སྐྱུ་བརྒྱ་རྩ་སོགས་ཀྱིས་བསྐོར་བ་ལ་ཤ་མར་གྱི་རྒྱན་དང་མདའ་དར་དམར་པོ་བཙུགས། དེའི་དྲུང་དུ་ཆུ་གཉིས་སྔོན་འགྲོའི་ཉེར་མཆོད། དེའི་མདུན་དུ་གཡས་སུ་ཤ་མར་དུམ་བུ་དགུ་དང་ཆང་ཕུད་གཙང་མ། གཡོན་དུ་ཕྱེ་མར་དང་ཁྲག མདུན་དུ་གསོལ་ཁའི་སྣོད་གཏོར་ཐེབ་གསུམ། སྦྱང་ཆས། རང་གི་མདུན་དུ་རྡོར་དྲིལ་སོགས་ཉེར་མཁོ་རྣམས་མ་ཚང་བ་མེད་པར་བཤམས་ལ། རྟ་མགྲིན་སོགས་ཡི་དམ་གང་རུང་གི་བདག་བསྐྱེད་བུམ་སྒྲུབ་སྔོན་དུ་བཏང་ནས་ཐུག་ལ་སྦྱངས་ཁྲུས་བྱ།
མཆོད་གཏོར་བསངས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀཱ་པ་ལ་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་དགྲ་བགེགས་བསྒྲལ་བའི་ཤ་ཁྲག་གི་རྒྱ་མཚོ། རུས་པའི་རི་བོ། ཟག་པ་མེད་པའི་བདུད་རྩིའི་རང་བཞིན་དུ་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ཕྱག་རྒྱ་དང་བཅས་ཅི་མང་བརྗོད། རུ་མཚོན་བསངས་སྦྱངས། སྟོང་པའི་ངང་ལས་ཡི་གེ་ཧྲཱིཿདམར་པོ་དེ་ལས་འོད་ཟེར་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས། མགོན་པོ་བསེའི་ཁྲབ་ཅན་སྐུ་མདོག་པདྨ་རཱ་གའི་ཕུང་པོ་ལྟར་དམར་བ།
ཞལ་གཅིག་ཕྱག་གཉིས་པ་སྤྱན་གསུམ་སྡང་མིག་ཕྱོགས་བཅུར་གཟིགས་པ། ཞལ་བསྒྲད་ཅིང་མཆེ་བ་གཙིགས་པས་གནོད་བྱེད་རུ་ཏྲའི་སྲོག་དབུགས་སྐད་ཅིག་ལ་ལེན་པ། ཕྱག་གཡས་ཙནྡན་གྱི་བིང་ཆེན་ཀླད་ལ་བསྐོར་ཞིང་། སྤྲུལ་པ་འབུམ་སྡེའི་དམག་ཚོགས་འདྲེན་པ། གཡོན་ཞགས་པ་ཁྲ་བོ་ཐུགས་ཀར་བསྣམས་ནས་བསྟན་པ་སྤྱི་དགྲའི་ཚེ་སྲོག་གཅོད་པ། དབུ་ལ་བསེ་ཡི་རྨོག་ཞུ་དར་དམར་ཅོད་པཎ་གྱིས་མཛེས་པ་གསོལ་ཞིང་། བསེ་ཁྲབ་ཁྲ་བོ་སྐུ་ལ་མནབས་པ། དར་ལྗང་ཁུའི་སྟོད་གཡོགས་དང་དར་དམར་གྱི་འཇོལ་བེར་ཁྲབ་འོག་ཏུ་གསོལ་བ། གདུག་པ་ཅན་གྱི་སྙིང་རྩ་གཅོད་པར་བྱེད་པའི་རལ་གྲི་དང་། ཆོས་འཁོར་རྒྱལ་ཆེན་སྐྱོང་བའི་སྟག་དོང་ཐོག་སེར་གྱིས་གང་བ་གཡས་སུ་འཁྱིལ་ཞིང་།
བདུད་བཞི་འཇོམས་པར་བྱེད་པའི་གཞུ་ཆུ་སྲིན་གྱི་མགོའི་མཆོག་མ་ཅན་གཟིག་ཤུབས་དང་བཅས་པ་གཡོན་དུ་བསྣམས་པ། རླུང་གི་ཤུགས་འགྲོས་ཀྱིས་སྟོང་གསུམ་ཡུད་ཀྱིས་བསྐོར་བའི་རྟ་མཆོག་རག་པ་ལ་ཆིབས་ཤིང་། མཚའ་ལུ་རྟིང་དཀར་རོལ་དུ་ཁྲིད་པ། མེ་རི་འབར་བའི་དབུས་ན་བཞུགས་པ། དེའི་གཡས་སུ་སྐུ་ཡི་སྤྲུལ་པ་ནེའུ་གྲུ་བཞིའི་ཀླུ་བཙན་སྐུ་མདོག་མཐིང་ནག་སྐུ་ལ་བེར་ནག་དགུ་བརྩེགས་གསོལ་བ། མཐིང་ནག་དར་གྱི་ཐོད་བཅིངས་བྱས་པ། ལག་ན་སྦྲུལ་ནག་གི་ཞགས་པ་ཐོགས་པ། རྟ་མཆོག་བྲ་ནག་བཞོན་པར་བྱས་པ། སྤྲུལ་པ་སྦྲུལ་ནག་འབུམ་སྡེ་འགྱེད་པ། གཡོན་དུ་གསུང་གི་སྤྲུལ་པ་བསེ་ཁྲབ་ཅན་སྐུ་མདོག་དམར་ནག་རས་དམར་བེར་ཆེན་སྐུ་ལ་གསོལ་བ།
གཡས་བཙན་ཞགས་དམར་པོ་བསྣམས་པ། གཡོན་འཕན་དར་དམར་པོ་བསྣམས་པ། ཆིབས་སུ་བཙན་རྟ་དམར་པོ་ཆིབས་པ། སྤྲུལ་པ་སྤྲེའུ་དམར་འབུམ་སྡེ་འགྱེད་པ། མདུན་ན་ཐུགས་ཀྱི་སྤྲུལ་པ་སྟེང་ཕྱོགས་ལྷའི་སྲུང་མ་སྐུ་མདོག་དཀར་པོ། རིན་ཆེན་དར་དཀར་སྐུ་ལ་གསོལ་ཞིང་། ཕྱག་གཡས་ཞགས་པ་དཀར་པོ་འཛིན་པ། གཡོན་རྟ་མཆོག་ཁ་ལོ་སྒྱུར་བ། ལྷ་རྟ་དཀར་པོའི་སྟེང་ན་འགྱིང་བ། དགེ་སློང་བཟང་པོར་སྤྲུལ་པ་འགྱེད་པ།
རྗེའི་རྒྱལ་པོ་རིན་པོ་ཆེ་ཤིན་ཏུ་མཚར་བའི་སྐྱེས་བུ་ཆེན་པོ། ཟ་འོག་དམར་ཁྲ་སྐུ་ལ་གསོལ་བ། ཕྱག་གཡས་སྦ་ལྕགས་དཀར་པོ་བསྣམས་པ། གཡོན་དུང་དཀར་འབྲུག་སྟོང་ལྡིར་བ། ཅང་ཤེས་བྲ་ནག་ཆིབས་སུ་ཆིབས་པ། དཔའ་བོ་སྟག་ཆས་སྤྲུལ་པ་འགྱེད་པ། རྒྱབ་ཏུ་ཡོན་ཏན་གྱི་སྤྲུལ་པ་ཆོས་གཏེར་སྲུང་མ་སྐུ་མདོག་དཀར་པོ། དར་དཀར་རས་དཀར་སྐུ་ལ་གསོལ་བ། ལེ་བརྒན་དར་གྱི་འཛུམ་ཐོད་བཅིངས་པ། གཡས་ཞགས་པ་དཀར་པོ་བསྣམས་པ།
གཡོན་སྦ་ལྕགས་དཀར་པོ་བསྣམས་པ། མཚའ་ལུ་རྟིང་དཀར་ལ་བཞོན་པ་བྱས་པ། བྱི་ལ་གྭ་པ་སྤྲུལ་པར་འགྱེད་པ། མཚམས་བཞིར་ཕྲིན་ལས་ཀྱི་སྤྲུལ་པ་མགོན་པོ་དམག་བཅས་སྐུ་མདོག་དམར་སེར། བསེ་ཁྲབ་ཕྲ་བོ་སྐུ་ལ་གསོལ་བ། དར་གྱི་འཛུམ་ཐོད་སྤྲིན་ལྟར་གཏིབས་པ། གཡས་ཞགས་པ་དཀར་པོ་ཀླད་ལ་བསྐོར་ཞིང་། གཡོན་སྦ་ལྕགས་དཀར་པོ་བསྣམས་པ། རག་པ་རྟིང་དཀར་ཆིབས་སུ་ཆིབས་པ། སྔགས་པ་ནག་པོ་ཕོ་ཉར་འགྱེད་པ།
ཐམས་ཅད་ཀྱང་ཞལ་གཅིག་ཕྱག་གཉིས་པའོ། ། རང་གི་སྙིང་ཀ་ནས་འོད་ཟེར་འཕྲོས་པས། ཆོས་འཁོར་ཡེར་པ་དང་། དཔལ་ལྡན་གསང་ཕུའི་གནས་ནས་ཆོས་སྐྱོང་བའི་རྒྱལ་པོ་བསེ་ཁྲབ་ཅན་འཁོར་དང་བཅས་པ་ཨོཾ་བཛྲ་ས་མཱ་ཛཿ རྡོར་དྲིལ་འཛིན་པས། ཧཱུྃ་བཀྲ་ཤིས་ལྷ་ཡི་གཞལ་ཡས་ཁང་ཆེན་ནས། ། ཚུར་བྱོན་ཚུར་བྱོན་རྒྱལ་ཆེན་བསེ་ཁྲབ་ཅན། ། ཞི་རྒྱས་དབང་དྲག་ལས་ཀུན་སྒྲུབ་སླད་དང་། ། སངས་རྒྱས་བསྟན་པ་བསྲུང་ཕྱིར་གཤེགས་སུ་གསོལ། ། སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། །
རྗེ་ཡི་སྤྲུལ་པ་ཡང་སྤྲུལ་ས་ཡ་དང་། ། ལས་མཁན་ཕོ་ཉ་འཁོར་དང་བཅས་པ་རྣམས། ། རྣལ་འབྱོར་ཕྲིན་ལས་བསྒྲུབ་ཕྱིར་གཤེགས་སུ་གསོལ། ། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཨོཾ་ཧྲཱིཿམ་ཧཱ་རཱ་ཛ་ཏི་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ལན་གསུམ་གྱིས་ཕུལ། འཁོར་རྣམས་ལ། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཾ་ཨ་དྱ་ནུཏྤནྣ་ཏྭཏ་ཨོཾ་ཨཱཿཧཱུྃ་ཕཊ་སྭཱཧཱ། ལན་གསུམ་གྱིས་ཕུལ།
ཨ་སོགས་ཀྱིས་མཆོད། ཆོས་སྐྱོང་བའི་སྲུང་མ་བསེ་ཁྲབ་ཅན་འཁོར་དང་བཅས་པ་ཁྱེད་རྣམས། མཆོད་སྦྱིན་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་སྲུང་། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། ཁྱད་པར་དུ་ཡང་རྣལ་འབྱོར་པ་བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་འགལ་རྐྱེན་ཕྱི་ནང་གསང་གསུམ་གྱི་བར་ཆད་ཐམས་ཅད་སྲུངས། མཐུན་རྐྱེན་ཚེ་དང་བསོད་ནམས་དཔལ་དང་འབྱོར་པ་འཁོར་དང་ལོངས་སྤྱོད་སྙན་གྲགས་ལེགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པ་དང་། ཁྱད་པར་བདག་གི་བསམ་པའི་དོན་འདི་ཉིད་གེགས་མེད་དུ་འགྲུབ་པའི་ཕྲིན་ལས་མཛད་དུ་གསོལ། རང་ཉིད་ཡི་དམ་དུ་གསལ་བ་དང་མདུན་བསྐྱེད་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོའི་ཚོགས་རྣམས་དང་།
ཁྱད་པར་བསྟན་སྲུང་བསེ་ཁྲབ་ཅན་དམ་ཅན་རྒྱ་མཚོའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱ་བྱ། དར་འཕྱར་དུང་རྔ་རོལ་སོགས་འབུད་དཀྲོལ། སྤོས་དཀར་དང་ཚིལ་ཆེན་གྱི་དུད་པ་སྦྱར། གཡབ་དར་གཡབ་ཅིང་གདུང་དབྱངས་དང་བཅས་པས་སྤྱན་འདྲེན་པ་ནི། བདག་ཆེན་རྒྱ་གར་བས་མཛད་པའི་བསངས་ཡིག་སྤྱན་འདྲེན་གྱི་དབུ་ནས་ཤླཽ་ཀ་གཉིས་དང་། གསང་ཕུ་བ་དོན་གྲུབ་ལེགས་བཟང་གིས་མཛད་པའི་བསེ་ཁྲབ་བསྐང་གསོ་ནས་འབྱུང་བའི་སྤྱན་འདྲེན་ནི། ཧཱུྃ་རབ་དམར་སྲིན་པོ་ཁྲོས་འདྲའི་ས་འཛིན་ཁང་། ། སོག་པོའི་སྣ་ལྟར་མཁའ་ལ་སྙེགས་པའི་གནས། ། རབ་བཞུགས་ཁྲོ་བོའི་རྒྱལ་པོ་བསེ་ཁྲབ་ཅན། །
མ་ཐོགས་མྱུར་དུ་བསྒྲལ་བའི་ལས་ལ་བྱོན། ། བདེ་བའི་དཔལ་སྟེར་བཀྲ་ཤིས་ལྷ་ཡི་ཁང་། ། སུམ་ཅུ་རྩ་གསུམ་ཆོས་ཀྱི་ཕོ་བྲང་ནས། ། སྔགས་སྲུང་ནག་པོ་མཐུ་སྟོབས་ནག་པོ་ཆེ། ། ལས་བཞི་བསྒྲུབ་ཕྱིར་གནས་འདིར་གཤེགས་སུ་གསོལ། ། རྒྱ་གར་ཨུ་རྒྱན་བོད་ཡུལ་གཙུག་ལག་ཁང་། ། མ་ལུས་བསྲུང་མར་ཁས་བླངས་དཔའ་བོ་ཆེ། ། མནའ་ཟན་ཚེ་སྲོག་འབྲལ་བའི་ལས་ལ་བརྩོན། ། བདུད་འདུལ་དཔའ་བོ་གནས་འདིར་གཤེགས་སུ་གསོལ། ། དུས་གསུམ་རྒྱལ་བ་ཀུན་གྱི་སྐུ་གཅིག་པོ། །
སྙིགས་མའི་དུས་སུ་རྒྱལ་པོའི་ཆས་སུ་སྟོན། ། རྒྱུད་སྡེའི་སྙིང་པོ་འགྲོ་དོན་གཏེར་དུ་སྦས། ། པདྨའི་བཀའ་བསྟོད་གནས་འདིར་གཤེགས་སུ་གསོལ། ། འཇམ་མགོན་ཨ་མེས་ཞབས་ཀྱིས་མཛད་པའི་སྤྱན་འདྲེན་ནི། ཧཱུྃ་ཕན་བདེ་ཀུན་འབྱུང་བསྟན་པ་དར་བའི་གནས། ། གསང་ཕུ་ལ་སོགས་བོད་ཀྱི་ཆོས་གྲྭ་ཆེ། ། དགེ་འདུན་འདུ་བའི་གནས་རྣམས་སྐྱོང་མཛད་པའི། ། མཐུ་ལྡན་བཀའ་སྲུང་གཉན་པོ་བསེ་ཁྲབ་ཅན། ། འཁོར་དང་བཅས་པ་བླ་མ་གོང་མ་ཡི། ། བཀའ་དང་དམ་ཚིག་གཉན་པོ་དྲན་བྱས་ནས། །
རྣལ་འབྱོར་བདག་གིས་ད་ལྟ་སྤྱན་འདྲེན་ན། ། འཁོར་དང་བཅས་པ་སྐད་ཅིག་གནས་འདིར་བྱོན། ། ཧཱུྃ་སྦྱར་བའི་སྤོས་དང་གཡབ་པའི་དར། ། རྔ་ཆེན་སྒྲ་དང་དུང་ཆེན་གླིང་། ། རྣལ་འབྱོར་དྲག་པོའི་ངར་སྐད་ཀྱིས། ། སྤྱན་འདྲེན་མ་ཐོགས་མྱུར་དུ་བྱོན། ། དམ་ཅན་རྒྱ་མཚོ་མཐུ་རྩལ་ཅན། ། སངས་རྒྱས་བསྟན་པ་སྐྱོང་བ་རྣམས། ། གསང་བའི་མཆོད་སྤྲིན་རྒྱ་མཚོས་མཆོད། ། དམ་ཚིག་དབང་གིས་འདུས་གྱུར་ཅིག །
ཨོཾ་ཧྲཱིཿམ་ཧཱ་རཱ་ཛ་ས་པ་རི་ཝཱ་ར་ཨེ་ཧྱ་ཧི་བཛྲ་ས་མཱ་ཛཿ ཛཿཧཱུྃ་བཾ་ཧོ། མཚན་སྔགས་ཀྱི་མཇུག་ཏུ་གྲིཧྞ་དཾ་ཨ་ནས་ཤཔྟའི་བར་དང་། མཚན་སྔགས་ཀྱི་མཇུག་ཏུ་འབྲུ་གསུམ་བཏགས་པས་མཆོད། བསྙེན་པ་དང་ལས་སུ་རུང་བའི་རྣལ་འབྱོར་པ་རྣམས་ཀྱིས་རུ་མཚོན་ལ་རྡོ་རྗེ་གཟུངས་ཐག་བཏགས་པ་ནས་བཟུང་། རང་ཡི་དམ་དུ་གསལ་བའི་ཐུགས་ཀ་ནས་འོད་འཕྲོས་ཆོས་སྐྱོང་འཁོར་བཅས་ལ་ཕོག་པས་ཐུགས་རྒྱུད་བསྐུལ་ནས་རང་འདྲའི་སྤྲུལ་པས་དགྲ་བགེགས་ཐམས་ཅད་ཚར་བཅད། འཁོར་འདས་ཀྱི་ནུས་མཐུ་རྣམས་ཚུར་འདུས། རུ་མཚོན་ལྷར་བསྐྱེད་པ་ལ་ཐིམ་པས་གཟི་བརྗིད་དང་ལྡན་པར་བསམ་ལ། བདག་བསྐྱེད་གང་བྱས་ཀྱི་སྔགས་ཁ་ཤས་དང་། ཨོཾ་ཨཱཿཧྲཱིཿམ་ཧཱ་རཱ་ཛ་ཧཱུྃ་ཞེས་བརྒྱ་རྩ་སོགས་འུར་འདོན་བྱས་པའི་མཐར།
སྒྲུབ་པོ་མང་དུ་ཡོད་ན་ཁ་ཤས་ཀྱིས་གཟུངས་ཐག་ནས་བཟུང་ལ་འོག་གི་བསྐུལ་མ་རན་བར་སྔགས་བཟླ། སློབ་དཔོན་སོགས་གཞན་རྣམས་ཀྱིས་གསོལ་ཁ་བྱ་བ་ནི། ལས་ཀྱི་རྡོ་རྗེས་གོང་གི་སྣོད་གསུམ་དུ་གཡས་ནས་ཤ་དང་། གཡོན་ནས་ཕྱེ་མར་མཐེབ་སྐྱུ་རེ་བཅུག་གསོལ་ཁ་རེ་ལ་དེ་འདྲ་ལན་གསུམ་རེ་གཏོར་མ་ལ་བསྟབས་ཅིང་། གཡས་གཡོན་གྱི་ཁྲག་ཆང་ནས་ཀྱང་ཅུང་ཟད་རེ་བླུག གཞན་རྣམས་ཀྱིས་རྔ་རོལ་དབྱངས་དང་བཅས་ཤིང་། དགྲ་བགེགས་ཤ་ཁྲག་ཐམས་ཅད་མདུན་བསྐྱེད་ཀྱི་ཞལ་དུ་བསྟབས་པར་བསམས་ལ། ཧཱུྃ་མགོན་པོའི་མཚན་གསོལ་དཔལ་ལྡན་བསེ་ཁྲབ་ཆེ། ། སྐུ་གསུང་ཐུགས་ཡོན་ཕྲིན་ལས་སྤྲུལ་པར་བཅས། ། བསྟན་སྲུང་གདུག་པ་ཚར་གཅོད་འཁོར་བཅས་རྣམས། །
བདག་ཅག་རྣམས་ལ་བརྩེ་བས་དགོངས་སུ་གསོལ། ། མཆོད་གཏོར་ཞལ་ཟས་ལོངས་སྤྱོད་རྒྱ་ཆེན་འདི། ། འབུལ་ལོ་བཞེས་ཤིག་ཐུགས་དམ་ཉེར་དགོངས་ལ། ། འགལ་རྐྱེན་ཀུན་སྲུང་མཐུན་རྐྱེན་མ་ལུས་སྒྲུབས། ། ཐུབ་པའི་བསྟན་པ་རྒྱས་པར་མཛད་དུ་གསོལ། ། ཧཱུྃ་དཔལ་ལྡན་མགོན་པོ་དམར་པོ། ། རྒྱལ་བའི་བཀའ་སྲུངས་དམ་པ། ། ལྷ་སྲུང་ཡོངས་ཀྱི་དེད་དཔོན། ། དུར་ཁྲོད་ཀུན་གྱི་བདག་པོ། ། རིག་འཛིན་ཡོངས་ཀྱི་སྲོག་ཤིང་། །
རྣལ་འབྱོར་ཀུན་གྱི་དགྲ་ལྷ། ། བསྟན་པ་ཡོངས་ཀྱི་བྱ་ར་བ། ། དུག་གསུམ་ནད་ཀྱི་སྨན་པ། ། མཐུ་ཆེན་དྲག་པོ། ཆོས་ཀྱི་རྒྱལ་པོ། བསེའི་ཁྲབ་ཅན། བདུད་བཙན་རྒྱལ་པོ། མདུང་དམར་ཅན། དམ་ཉམས་ཀུན་གྱི་སྲོག་གཅོད། མནའ་ཟན་ཀུན་གྱི་གཤེད་མ།
གནོད་བྱེད་དགྲ་བགེགས་ཀྱི་བདུད་ཕོ་ཁྱེད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། ཞེས་དང་། གཏོར་སྔགས་ལན་གསུམ་རོལ་མོ་དང་བཅས་པས་གསོལ་ཁ་དང་པོ་བསྟབས། ཡང་བཤམས་ལ། གཞན་ཡང་སྐུའི་སྤྲུལ་པ་ཀླུ་བཙན། གསུང་གི་སྤྲུལ་པ་བསེ་ཁྲབ་ཅན། ཐུགས་ཀྱི་སྤྲུལ་པ་ལྷའི་སྲུང་མ་རྗེའི་རྒྱལ་པོ། ཡོན་ཏན་གྱི་སྤྲུལ་པ་ཆོས་གཏེར་སྲུང་མ། ཕྲིན་ལས་སྤྲུལ་པ་མགོན་པོ་དམག་དཔོན། དེ་དག་གི་ཡང་སྤྲུལ་སྦྲུལ་ནག་འབུམ་སྡེ།
སྤྲེའུ་དམར་གྱི་དམག་དཔུང་། དགེ་སློང་བཟང་པོ། དཔའ་བོ་སྟག་ཆས། བྱི་ལ་གྭ་པ། སྔགས་པ་ནག་པོ། ཕྱོགས་སྐྱོང་ཞིང་སྐྱོང་། སྣང་སྲིད་ལྷ་སྲིན་སྡེ་བརྒྱད་འཁོར་དང་བཅས་པའི་ཞལ་དུ་ཁ་ཁ་ཁཱ་ཧི་ཁཱ་ཧི། མཆོད་པ་དམ་པ་འབུལ་ཞིང་གསོལ་ལོ་མཆོད་དོ། ། ཞེས་དང་། ཨཱ་ཀཱ་རོའི་སྔགས་གང་མང་རོལ་ཆེན་དང་བཅས་པས་གསོལ་ཁ་གཉིས་པ་བསྟབས།
ཡང་བཤམས་ལ། རྡོ་རྗེ་འཛིན་པའི་བཀའ་དང་བསྟན་པ་རིན་པོ་ཆེ་ལ་དགོངས་ཏེ་ཁྱེད་རྣམས་ཀྱིས་དགྱེས་ཤིང་མོས་པའི་སྟབས་ཀྱིས་བཞེས་ལ། རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་ཀྱི་ནད་དང་གནོད་པ་གདོན་བགེགས་ཐམས་ཅད་ཞི་བར་མཛོད། ཚེ་དང་བསོད་ནམས་དང་དཔལ་འབྱོར་རྒྱས་པར་སྤེལ། དབང་ཕྱུག་དང་ནུས་མཐུ་བསྐྱེད། སྙན་པ་དང་གྲགས་པ་སྒྲུབས། དྲེགས་པའི་འགྲོ་བ་ཕོ་མོ་ཐམས་ཅད་དབང་དུ་བསྡུས། གནོད་བྱེད་དགྲ་བགེགས་ཐལ་བ་རྡུལ་དུ་རློག་ཅིག གཞན་ཡང་བདག་ཅག་རྣམས་ཀྱི་རྒྱགས་ཆད་ཀྱི་མ་དང་། བློ་ལྷག་གི་ཕ་མཛོད་ཅིག
རྒྱབ་ཀྱི་སློག་པ་དང་། མདུན་གྱི་འཁར་བ་མཛོད། ཉིན་གསུམ་གྱི་བྱ་ར་དང་། མཚན་གསུམ་གྱི་མེལ་ཚེ་མཛོད། ཡོ་ན་སྲོངས། འགྱེལ་ན་སློངས། ཆད་ན་འཐུད་ཅིག རལ་ན་ཚེམས་ཤིག སྟོར་ན་འཚོལ་ལ། བརྗེད་ན་བསྐུལ་ཅིག
མགོ་གང་གི་ཡར་ལ་བསྟོད་ལ། དཀྱུས་གང་གི་མར་ལ་སྲིངས་ཤིག གཞན་ཡང་ལེགས་པ་བརྒྱ་དང་སྤྲོད་ལ། ཉེས་པ་སྟོང་དང་བསྣོལ་ཅིག བསམ་པ་ཡིད་བཞིན་སྒྲུབས་ལ། རེ་བ་རྒྱ་མཚོ་ལྟ་བུར་སྐོངས་ཤིག མཐུན་པའི་དངོས་གྲུབ་སྩོལ་ལ། མི་མཐུན་པའི་ཕྱོགས་ཐམས་ཅད་བཟློག་ཅིག གནོད་བྱེད་དགྲ་བགེགས་ཟློག་པའི་རུ་མཚོན་གྱི་རྒྱལ་མཚན་ལ་བརྟན་པར་བཞུགས་ཏེ། དགྲ་དཔུང་ཆོམས་ལ་བགེགས་དཔུང་ཐམས་ཅད་ཤིགས།
དམག་དཔུང་བསྐྱེད་ལ་རུ་མཚོན་འཕྱོར་ཅིག སངས་རྒྱས་ཀྱི་བསྟན་པ་སྲུངས་ཤིག དཀོན་མཆོག་གི་དབུ་འཕང་ཆེན་པོ་བསྟོད་ཅིག གཞན་ཡང་སྤོ་ལ་དར་འཕྱོར་ལ། ཁྲོམ་དུ་དུང་བུས་ཤིག གཏམ་ངན་རྒྱུན་ཆོད་ལ། སྙན་གྲགས་འཇིག་རྟེན་དུ་སྒྲོགས་ཤིག དམ་ཆོས་མི་ནུབ་པའི་རྒྱལ་མཚན་ནམ་མཁའ་ལ་འཕྱོར་ལ། མཐོ་རིས་དང་ཐར་པ་དང་། བྱང་ཆུབ་སྒྲུབ་པའི་མགོན་གྲོགས་མཛོད་ཅིག
སྐྱབས་དང་དཔུང་གཉེན་དང་རྟེན་དང་བརླིང་མཛོད་ཅིག བདག་ཅག་གིས་ཇི་ལྟར་བསྒོ་བ་བཞིན་བཅོལ་པའི་ཕྲིན་ལས་ཐམས་ཅད་མྱུར་དུ་སྒྲུབས་ཤིག ཅེས་འཁོར་བཅས་དྲིལ་བའི་སྔགས་རྣམས་རོལ་ཆེན་དང་བཅས་པས་གསོལ་ཁ་གསུམ་པ་བསྟབས། སླར་ཡང་དེ་འདྲ་བ་ཚར་གཉིས་ཏེ་ཡོངས་དྲིལ་ཚར་གསུམ་རྫོགས་པ་དང་། དེ་དག་གི་ལྷག་མ་ལུས་པ་རྣམས་ཀྱང་བསྟབས། དེ་ནས་མངའ་གསོལ་དཔངས་བསྟོད་རྒྱས་པར་བྱ་བ་ནི། རོལ་དབྱངས་དང་བཅས་པས། ཁོ་བོས་བརྩམས་པའི་མངའ་གསོལ་ནི། ༈་་་་་ཀྱཻ་ཧྲཱིཿལས་བྱུང་བའི་མགོན་པོ་ནི། ། སྐུ་མདོག་པདྨ་རཱ་གའི་མདོག །
འགྲོ་ལ་རྗེས་བརྩེར་མངའ་གསོལ་ལོ། ། སྐུ་ལ་བསེ་ཁྲབ་དམར་པོ་གསོལ། ། སངས་རྒྱས་བསྟན་སྲུང་མངའ་གསོལ་ལོ། ། དབུ་ལ་བསེ་རྨོག་འོད་ལྡན་འགྱེངས། ། བསྟན་འཛིན་དགྲ་ལྷར་མངའ་གསོལ་ལོ། ། ཕྱག་གཡས་བེ་ཅོན་ཀླད་ལ་བསྐོར། ། དཀར་ཕྱོགས་དམག་དཔོན༞ ། རེས་འགའ་མདུང་དམར་ཕྱོགས་བཅུར་འཕྱར། ། སྙན་གྲགས་ཆེན་པོར་མངའ༞ ། ཕྱག་གཡོན་བཙན་ཞགས་ཐུགས་ཀར་འཛིན། །
དམ་ཉམས་སྲོག་གཅོད་མངའ༞ ། རིན་ཆེན་སྣ་ཚོགས་རྒྱན་གྱིས་སྤྲས། ། རྒྱས་པའི་ལས་མཛད་མངའ༞ ། ཐོད་སྐམ་ལྔ་ཡིས་དབུ་ལ་བརྒྱན། ། དུག་ལྔ་རྣམ་དག་མངའ༞ ། ཐོད་རློན་ལྔ་བཅུའི་དོ་ཤལ་འཕྱང་། ། ལོག་འདྲེན་གཤེད་མར་མངའ༞ ། འཇིགས་པའི་མེ་དཔུང་ཕྱོགས་བཅུར་འཕྲོ། ། བགེགས་འཇོམས་དཔའ་བོར་མངའ༞ ། སྤྲུལ་པའི་ཕོ་ཉ་ལས་ལ་འགྱེད། །
ཕྲིན་ལས་མངའ་བདག་མངའ༞ ། སྒེག་ཅིང་དཔའ་ལ་མི་སྡུག་པས། ། ཁྱོད་སྐུ་ལྷམ་མེར་མངའ༞ ། རྒོད་ཅིང་དྲག་ཤུལ་འཇིགས་རུང་སྒྲས། ། ཁྱོད་གསུང་ལྷང་ངེར་མངའ༞ ། སྙིང་རྗེ་རྔམ་དང་ཞི་བ་ཡིས། ། ཁྱོད་ཐུགས་ལྷན་ནེར་མངའ༞ ། ཐབས་མཁས་ཐུགས་རྗེའི་སྤྱོད་པ་ཅན། ། གདུལ་བྱའི་འདྲེན་པར་མངའ་གསོལ་ལོ། ༈་་་་་འདི་ཡན་ཁོ་བོས་བརྩམས། །
ཧཱུྃ་གསང་བ་ཆེན་པོའི་གནས་མཆོག་འདིར། ། ཤ་ཁྲག་གཏོར་མ་རི་ལྟར་སྤུངས། ། ཛ་གད་བདུད་རྩིའི་རྒྱ་མཚོར་འཁྱིལ། ། དྲི་བསུར་ངད་པ་སྤྲིན་ལྟར་གཏིབས། ། འདོད་དགུ་སྣ་ཚོགས་ཆར་ལྟར་འབབ། ། ཏིང་འཛིན་སྔགས་རྒྱས་བྱིན་བརླབས་ནས། ། སྔར་བཅོལ་གཏང་རག་འདི་འབུལ་ལོ། ། ད་བཅོལ་ཞུ་སྐྱེམས་འདི་འདྲེན་ནོ། ། བཞེས་ཤིག་རོལ་ཅིག་དགོངས་པར་མཛོད། ། མཆོད་ནི་དམ་རྫས་གཏོར་མས་མཆོད། །
གསོལ་ནི་སྤྱན་གཟིགས་མཆོད་པས་གསོལ། ། རྟེན་ནི་རུ་མཚོན་རྟག་ལ་བརྟེན། ། འབོད་ནི་དུང་ཆེན་གླིང་བུས་འབོད། ། བསྐང་ནི་མཐུན་པའི་རྫས་ཀྱིས་སྐོངས། ། རྦད་དོ་སྡང་བྱེད་དགྲ་ལ་རྦད། ། བསྐུལ་ལོ་དྲག་པོའི་ལས་ལ་བསྐུལ། ། ཆས་སོ་དཔའ་བོ་དམག་ལ་ཆོས། ། བསྟེན་ནོ་མགོན་པོ་རྒྱང་མ་རིང་། ། བསྐུལ་ལོ་མགོན་པོ་ཕྲག་མ་དོག ། གཡབ་བོ་མགོན་པོ་སྤྱན་མ་རྟུལ། །
འབོད་དོ་མགོན་པོ་སྙན་མ་སྲ། ། གསོལ་ལོ་མགོན་པོ་ཐུགས་མ་རིང་། ། གཏད་དོ་མགོན་པོ་མཐུ་མ་ཆུང་། ། བསྐུལ་ལོ་མགོན་པོ་རྩལ་མ་ཞན། ། དམ་ཅན་བསྟན་སྲུང་རྒྱ་མཚོའི་ཚོགས། ། དམ་བཅས་ཞལ་བཞེས་མཛད་པ་རྣམས། ། མཐུ་དང་ལྡན་པར་མངའ་གསོལ་ལོ། ། སངས་རྒྱས་བསྟན་པ་བུ་བཞིན་སྐྱོངས། ། རྩལ་དང་ལྡན་པར་མངའ་གསོལ་ལོ། ། བསྟན་འཛིན་སྐྱེས་བུའི་དབུ་འཕང་བསྟོད། །
ཤ་ལ་སྲེད་པར་མངའ་གསོལ་ལོ། ། དགྲ་བོའི་ཤ་ལ་ཧབས་སེ་ཧབས། ། ཁྲག་ལ་རྔམས་པར་མངའ་གསོལ་ལོ། ། དགྲ་བོའི་ཁྲག་ལ་ཧུབས་སེ་ཧུབས། ། སྲོག་ལ་དབང་བར་མངའ་གསོལ་ལོ། ། དགྲ་སྲོག་ད་ལྟ་ཆོད་ལ་ཤོག ། དམག་དཔོན་ཆེན་པོར་མངའ་གསོལ་ལོ། ། སྡེ་བརྒྱད་དམག་དཔུང་དགྲ་ལ་དྲོངས། ། བསྟན་སྲུང་ཆེན་པོར་མངའ་གསོལ་ལོ། ། བསྟན་ལ་གནོད་བྱེད་རྡུལ་དུ་རློག །
ཆོས་སྐྱོང་ཆེན་པོར་མངའ་གསོལ་ལོ། ། ཆོས་འཁོར་དར་ཞིང་རྒྱས་པར་མཛོད། ། རིག་འཛིན་སྲུང་མར་མངའ་གསོལ་ལོ། ། གསང་སྔགས་མཐུ་དང་ནུས་པ་བསྐྱེད། ། རྣལ་འབྱོར་དགྲ་ལྷར་མངའ་གསོལ་ལོ། ། བཅོལ་པའི་ལས་རྣམས་མྱུར་དུ་སྒྲུབས། ། ཞི་བའི་ལས་ལ་མངའ་གསོལ་ལོ། ། ནད་གདོན་བར་ཆད་ཞི་བར་མཛོད། ། རྒྱས་པའི་ལས་ལ་མངའ་གསོལ་ལོ། ། ཚེ་དང་བསོད་རྣམས་རྒྱས་པར་སྤེལ། །
དབང་གི་ལས་ལ་མངའ་གསོལ་ལོ། ། ཁམས་གསུམ་ཐམས་ཅད་དབང་དུ་བསྡུས། ། དྲག་པོའི་ལས་ལ་མངའ་གསོལ་ལོ། ། བསྟན་ལ་གནོད་ཅིང་སྡང་བ་དང་། ། བླ་མར་བརྙས་ཤིང་སེམས་ཅན་འཚེ། ། བསྒྲལ་བའི་ཞིང་བཅུར་གྱུར་པ་ཡི། ། དགྲ་བོ་དམ་ཉམས་ལས་ངན་འདི། ། ད་ལྟ་བསྒྲལ་བའི་དུས་ལ་བབས། ། དྲག་པོའི་མཚོན་ཆ་ཆར་ལྟར་ཕོབས། ། འཇིགས་པའི་ང་རོ་འབྲུག་ལྟར་སྒྲོགས། །
ཤ་ཁྲག་རུས་པ་ཚོགས་སུ་རོལ། ། དོན་སྙིང་སྣ་ལྔ་ཞལ་དུ་གསོལ། ། ཡན་ལག་མགོ་ཆོད་རྒྱན་དུ་གྱིས། ། སྐྱོབ་པའི་ལྷ་དང་མྱུར་དུ་ཕྱེས། ། སྔོན་ཚེ་རྒྱལ་བའི་བཀའ་མ་བཅག ། བླ་མ་བརྒྱུད་པའི་དམ་མ་གཡེལ། རྣལ་འབྱོར་བདག་གི་ངག་མ་བཅག ། དུས་ལ་བབས་སོ་སྲུང་མའི་ཚོགས། ། ཁམས་གསུམ་དགྲ་བོའི་སྲོག་དབུགས་ལ། ། དབང་ཞིང་རྔམས་པར་མངའ་གསོལ་ལོ།
༈་་་་་འདི་བར་བདག་ཆེན་གྲགས་བློ་བའི་མཛད་པའི་གུར་མགོན་མངའ་གསོལ་ལོ། ། ཞེས་བརྗོད། དེ་ནས་གཟུངས་ཐག་རྣམས་བཀྲོལ། ཁྲག་ཆང་འཐོར་བ་ལ་བརྩོན་པས། མདུན་གྱི་སྲུང་མ་རྣམས་ལས་ཕོ་ཉ་ལས་མཁན་སྟོང་གསུམ་ཁྱབ་པར་འཕྲོས་ནས། ཞི་རྒྱས་དབང་དྲག་གི་ལས་ཐམས་ཅད་ཐོགས་མེད་དུ་སྒྲུབས་ཅིང་། ཁྱད་པར་དགྲ་བགེགས་ལོག་འདྲེན་ཐམས་ཅད་ཚར་བཅད། ཤ་ཁྲག་རུས་པ་སོགས་རྗེས་མེད་དུ་བཞེས། རྣམ་ཤེས་ཆོས་ཀྱི་དབྱིངས་སུ་དྲངས་པར་བསམས་ལ། ཧཱུྃ་གཞན་ཡང་ཁྱེད་ལ་ཕྲིན་ལས་བཅོལ་བ་ནི། །
བསྟན་པའི་རུ་ཏྲ་ལས་ངན་སྡིག་ཅན་རྣམས། ། སྐད་ཅིག་ཙམ་ལ་ཐལ་བར་མ་རློག་ན། ། རྒྱལ་པོ་ཆེན་པོ་ཁྱེད་ལ་མཐུ་མེད་དམ། ། དམ་ཅན་སྲུང་མ་ཁྱེད་ལ་རྩལ་མེད་དམ། ། ང་ལ་ལྷ་མེད་ལྷ་ལ་མཐུ་མེད་ཟེར། ། ཁྱེད་ཀྱང་སྔོན་གྱི་དམ་ལས་མི་འདས་སམ། ། དེ་བས་སྔོན་གྱི་དམ་ཚིག་བརྩེར་དགོངས་ལ། ། བསྟན་པའི་གཤེད་མ་འདུལ་བའི་དུས་ལ་བབས། ། བསྟན་པའི་སྒྲོན་མེ་ལོ་ཆེན་ཁུ་དབོན་གྱིས། ། ཁྱེད་ཀྱི་སྐུ་གསུང་ཐུགས་ཀྱི་རྟེན་བཙུགས་ནས། །
སྙིགས་དུས་འགྲོ་བའི་མགོན་དུ་ཁྱེད་བསྔགས་པས། ། བསྟན་པ་ཕྱོགས་བཅུར་སྤེལ་བའི་དུས་ལ་བབས། ༈་་་་་འདི་བར་གསང་ཕུ་དོན་གྲུབ་ལེགས་བཟང་གིས་སོ། ། ཞེས་བརྗོད། དེ་ནས་མགོན་པོ་འཁོར་བཅས་འོད་དུ་ཞུ་བ་ལས་བྱུང་བའི་རུ་མཚོན་གཟི་བརྗིད་ནུས་པ་ཕུན་སུམ་ཚོགས་པ་དང་ལྡན་པ་འཕྱར་བ་དང་། ཕྱོགས་སུ་གདེངས་པ་ཙམ་གྱིས་ལོག་འདྲེན་ཐམས་ཅད་ཚར་གཅོད་པའི་ནུས་ལྡན་དུ་གྱུར། ཞེས་བརྗོད། དེ་ལྟ་བུའི་རུ་མཚོན་དེ་ཉིད་མདུན་གྱི་མགོན་པོ་འཁོར་བཅས་སོགས་ལ་རྟེན་དུ་འབུལ་བའི་ཚིག་འདི་བརྗོད་དོ། ། ཧཱུྃ་དཔལ་ལྡན་རྩ་བརྒྱུད་བླ་མ་དང་། ། ཡི་དམ་རྒྱུད་སྡེ་བཞི་ཡི་ལྷ། །
དམ་ཅན་ཆོས་སྐྱོང་སྲུང་མའི་ཚོགས། ། ལྷ་སྲིན་དྲེགས་པའི་འཁོར་བཅས་དགོངས། ། དཔལ་ལྡན་མགོན་པོ་བསེ་ཁྲབ་ཅན། ། སྐུ་ཡི་སྤྲུལ་པ་ཀླུ་བཙན་དང་། ། གསུང་གི་སྤྲུལ་པ་བཙན་རྒྱལ་དང་། ། ཐུགས་ཀྱི་སྤྲུལ་པ་ལྷ་སྲུང་དང་། ། ཡོན་ཏན་སྤྲུལ་པ་གཏེར་སྲུང་དང་། ། འཕྲིན་ལས་སྤྲུལ་པ་དམག་དཔོན་དང་། ། རྗེ་ཡི་སྤྲུལ་པ་གཟི་བརྗིད་ཅན། ། སྡེ་བརྒྱད་བཤན་པར་བཅས་པ་ཀུན། །
བདག་ལ་བརྩེར་དགོངས་རྟེན་ལ་བཞུགས། ། དུར་ཁྲོད་འབར་བའི་རོ་ཐང་འདིར། ། ཁྲག་མཚོ་འཁྱིལ་བའི་རླ་ཀློང་ལྗོངས། ། དམ་ཉམས་བཾ་ཆེན་བསྒྱེལ་བའི་ཁྲིར། ། བརྟན་པར་བཙུགས་པའི་རུ་མཚོན་མདུང་། ། དཔག་བསམ་ལྗོན་པའི་སྲོག་ཤིང་རྩེར། ། རྣོ་དབལ་གྲི་ལྕགས་མདུང་སོ་ལ། ། དུག་ཁྲག་སྔགས་རྒོད་ངར་དང་ལྡན། ། ལྷབ་ལྷབ་འབར་བའི་མེ་འོད་ཅན། ། གཡག་རྒོད་རོག་པོའི་རྔ་གཡབ་ཀྱི། །
ཞོལ་ཆེན་སྤྲིན་ནག་ལྟ་བུར་གཏིབས། ། དར་ནག་བ་དན་འཕན་རྩེ་གསུམ། ། རླུང་གིས་བསྐྱོད་པས་འཕུར་ལྡིང་གཡོ། ། སྐུ་རྟེན་རོ་རས་ཙ་ཀ་ལི། ། གསུང་རྟེན་སྲོག་འཁོར་གསང་བའི་སྔགས། ། ཐུགས་རྟེན་གསལ་བའི་མེ་ལོང་དང་། ། ཡོན་ཏན་རྟེན་དུ་ཉེར་ལྔའི་རྫས། ། ཕྲིན་ལས་རྟེན་དུ་དར་རས་འཕན། ། བསེ་ལྕགས་ཤིང་བྱང་དམ་ཉམས་ཀྱི། ། མགོ་ལག་འགྲོན་བུའི་ལན་ཚར་ཅན། །
དྲིལ་བུ་གཡེར་ཀ་སིལ་སིལ་འཁྲོལ། ། ཕུན་ཚོགས་རྒྱུ་ལས་ལེགས་གྲུབ་ཅིང་། ། ཏིང་འཛིན་སྔགས་རྒྱས་བྱིན་བརླབས་པའི། ། ཐུག་ཆེན་འབར་བ་དྲག་པོའི་རྟེན། ། རྟེན་མཆོག་རུ་མཚོན་རྒྱལ་མཚན་འདི། ། བླ་མ་ཡི་དམ་དཀྱིལ་འཁོར་ལྷ། ། བཞུགས་པའི་ཕོ་བྲང་ཆེན་པོར་འཛུགས། ། བྱིན་རླབས་ཐུགས་རྗེའི་སྤྲིན་སྔོན་ལས། ། དངོས་གྲུབ་ཆར་རྒྱུན་དུས་འདིར་ཕོབ། ། དམ་ཅན་སྲུང་མ་རྒྱ་མཚོའི་ཚོགས། །
འདུ་བའི་གནས་དང་རྟེན་དུ་འཛུགས། ། པདྨོའི་མཚོ་ལ་ངང་པ་ལྟར། ། འབྲལ་མེད་འདུས་ནས་ལས་ཀུན་སྒྲུབས། ། དྲེགས་བྱེད་དམག་དཔོན་རུ་མཚོན་མཆོག ། གཡུལ་ལས་རྒྱལ་བའི་རྟེན་དུ་འཛུགས། ། བསྟན་དང་རྣལ་འབྱོར་བདག་ཅག་ལ། ། སྡང་བྱེད་དགྲ་བགེགས་རྡུལ་དུ་རློག ། རྣལ་འབྱོར་བདག་ཅག་ཡོན་མཆོད་ཀྱི། ། སྲོག་ཤིང་ཚེ་ཡི་རྟེན་དུ་འཛུགས། ། མི་ནོར་ཚེ་དང་ལེགས་ཚོགས་ཀུན། །
རབ་ཏུ་རྒྱས་ཤིང་བརྟན་པར་མཛོད། ། དེ་ལྟར་རུ་མཚོན་རྒྱལ་མཚན་འདི། ། སྔར་བཅོལ་ལེགས་པའི་རྟེན་དུ་འཛུགས། ། ད་བཅོལ་ཞུ་བའི་རྟེན་དུ་འཛུགས། ། བསམ་དོན་འགྲུབ་པའི་རྟེན་དུ་འཛུགས། ། བླ་མ་དཀོན་མཆོག་ཡི་དམ་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། སྣང་སྲིད་དྲེགས་བྱེད་གཞི་བདག་རྣམས། ། རུ་མཚོན་འདི་ལ་བརྟན་བཞུགས་ནས། ། དཔལ་ལྡན་བླ་མའི་བསྟན་པ་དང་། །
བདག་ཅག་དཔོན་སློབ་ཡོན་མཆོད་ཀྱི། ། ཉིན་མཚན་བྱ་ར་མེལ་ཚེ་དང་། ། བྱང་ཆུབ་བར་གྱི་སྡོང་གྲོགས་མཛོད། ། ཅེས་བརྗོད་ཅིང་མདུན་གྱི་བླ་མ་ཡི་དམ་སྲུང་མ་རྣམས་དང་། སྣང་སྲིད་ཀྱི་དྲེགས་པ་ཕོ་རྒྱུད་མོ་རྒྱུད་ཐམས་ཅད་མཚོ་ལ་ཆར་པ་བབས་པ་བཞིན་དུ་རུ་མཚོན་གྱི་རྒྱལ་མཚན་དེ་ཉིད་ལ་ཐིམ་པར་བསམ་ཞིང་། མཐུ་སྟོབས་ཀྱི་དབང་ཕྱུག་ཁྱེད་རྣམས་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་གི་སྲུང་མ་མཛོད། མི་ནོར་དགོན་གནས་ལོངས་སྤྱོད་དང་བཅས་པའི་གཉེར་མཛོད་ཅིག
བསྟན་པ་དང་རྣལ་འབྱོར་ལ་སྡང་བའི་དགྲ་བགེགས་གདུག་པ་ཅན་ཐམས་ཅད་སྐད་ཅིག་ཉིད་ལ་ཚར་ཆོད། ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་དབང་མཛོད་ཅིག ཅེས་ལན་གསུམ་བརྗོད་ཅིང་། མེ་ཏོག་གཏོར་ཤིས་བརྗོད་ཀྱི་ཚིག་སྐབས་སུ་གང་བབས་བརྗོད། དེ་ནས་ལྷག་ཆད་ཁ་བསྐང་། བརྟན་བཞུགས་གཤེགས་གསོལ། གོ་བགོ བསྔོ་བ་སྨོན་ལམ་བཀྲ་ཤིས་རྣམས་བདག་བསྐྱེད་གང་ཡིན་གྱི་རྗེས་འབྲེལ་དང་སྤྱི་འགྲེ་བྱའོ། ། དེ་ལྟར་སྲུང་མ་རྣམས་ལ་རུ་མཚོན་འཛུགས་པའི་ཕན་ཡོན་ནི། རུ་མཚོན་གྱི་རྟེན་དེ་ཉིད་གང་དུ་ཡོད་པར་དམ་ཅན་སྲུང་མའི་ཚོགས་རྣམས་མཁའ་ལ་སྤྲིན་འདུ་བའམ།
མཚོ་ལ་ངང་པ་འདུ་བའམ། ཤ་རུལ་ལ་སྦྲང་མ་འདུ་བ་ལྟར་གནས་དེ་ཉིད་དུ་བརྟན་པར་བཞུགས་ནས། ཡུལ་ཕྱོགས་དགེ་མཚན་ལྡན་པ་དང་། སྒྲུབ་པ་པོ་རྣམས་ཀྱི་གནས་སྐབས་དང་མཐར་ཐུག་གི་འདོད་དོན་ཐམས་ཅད་སྒྲུབ་པར་འགྱུར་བས་ཚུལ་འདི་ལ་བརྩོན་པར་བྱའོ། ། ཞེས་བསེ་ཁྲབ་ཅན་ལ་བསྟེན་པའི་རུ་མཚོན་འཛུགས་ཆོག་ཁམས་གསུམ་དཔལ་འབར་འདི་ཡང་ས་སྐྱ་པ་ཀུན་བློས་ཉུང་འདུས་མགྱོགས་པར་སྦྱར་ཞིང་། རྒྱས་པར་ན་འདིའི་ཆོས་སྐོར་ཡེར་པ་ནས་ཐོན་པའི་གཏེར་མ་ཞིག་ཡོད་འདྲ་ཡང་ཁོ་བོས་ནི་གོ་ཐོས་ཙམ་ལས་མ་མཐོང་བས་ཐུགས་བཞེད་ཅན་འདྲ་ཡོད་ན་དེར་གཟིགས་ངོས་ཆོག་ཁྲིགས་རྒྱས་པར་མཛད་འཚལ་ཅེས་པའི་ཡི་གེ་པ་ནི་གཞུ་ལུང་པའོ།། ༈ །སྭསྟི། བསེ་ཁྲབ་ཅན་ཐུག་ཆོག་གི་ལག་ལེན་ཟིན་བྲིས་བྱིངས་ཐམས་ཅད་ངེད་རང་གིས་བརྩམས་པའི་ཙེའུ་དམར་རུ་མཚོན་ཟིན་བྲིས་བཞིན་ལ། མི་འདྲ་བའི་ཁྱད་པར། དེང་འདིར་བསྟན་སྲུང་བསེ་ཁྲབ་ཅན་འཁོར་དང་བཅས་པའི་ནང་རྟེན་རུ་མཚོན་འཛུགས་པ་ལ་ཞེས་དང་།
རང་ཡི་དམ་དུ་ནས་གཟི་བརྗིད་དང་ལྡན་པར་གྱུར། ཨོཾ་ཧྲཱིཿཔདྨ་སོགས་ཉེར་གཅིག ཆོས་སྐྱོང་གི་སྔགས་བརྒྱ་རྩ། འདིའི་དྲག་བསྐུལ་ནི། ཧཱུྃ་གཞན་ཡང་སོགས་ཡིན་ཞིང་། གཞན་ཙེའུ་དམར་བཞིན་ནོ།། །། ཞེས་པའང་ཀུན་བློས་སྨྲས་སོ།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། བསྟན་སྲུང་བསེ་ཁྲབ་ཅན་ལ་རུ་མཚོན་འཛུགས་ཆོག
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
