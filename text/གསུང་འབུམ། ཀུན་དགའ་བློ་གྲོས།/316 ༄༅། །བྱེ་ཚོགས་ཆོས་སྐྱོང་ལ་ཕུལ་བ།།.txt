གསུང་འབུམ། ཀུན་དགའ་བློ་གྲོས།
པོད ༣༡༦
༄༅། །བྱེ་ཚོགས་ཆོས་སྐྱོང་ལ་ཕུལ་བ།།
༄༅། །བྱེ་ཚོགས་ཆོས་སྐྱོང་ལ་ཕུལ་བ།། ཀྱཻ། སྙིགས་དུས་རྡོ་རྗེ་འཛིན་པའི་བཀའ་བསྒོས་ལྟར། ། ཤུགས་དྲག་ལས་ལྡན་རྩལ་གྱི་མཚན་འཆང་བ། ། རྟ་མགྲིན་དབང་དང་པདྨ་ཀ་རའི་ཞབས། ། དཱི་པཾ་ཀ་ར་འཇམ་དཔལ་སྙིང་པོ་དང་། ། ས་སྐྱའི་རྗེ་བཙུན་དེ་སློབ་རྨོར་ཆེན་རྗེ། ། རིག་འཛིན་དཔལ་ལྡན་བླ་མའི་བཀའ་དམ་ལྟར། ། རྣམ་བཞིའི་ལས་ཀྱིས་བསྟན་འགྲོ་སྤྱི་བྱེ་ལ། ། བསྲུང་སྐྱོབ་ཐུགས་དམ་གཉེན་པོ་མ་གཡེལ་ཞིག །
བདག་ཉིད་འཁོན་རིགས་འཛིན་པ་འཁོར་བཅས་ལ། ། འཕྲལ་ཡུན་ཉེར་འཚེ་ཞི་བའི་སྤང་གཉེན་སོགས། ། འཁྲུལ་མེད་ལུང་གིས་དྲང་ཐིག་འདེབས་པ་དང་། ། གང་བཅོལ་ཕྲིན་ལས་མཛོད་ཅིག་ས་མ་ཡ། ། ཞེས་འདི་འཁོན་སྟོན་ཀུན་བློ་ཡིས། ། ཀུན་ལྡན་ལོ་ཡི་གྲོ་བཞིན་གྱི། ། ཚེས་གསུམ་སྐུ་གསོལ་ཐོག་ཏུ་དགེ ། བསམ་པ་ཇི་བཞིན་འགྲུབ་གྱུར་ཅིག། ༈ །བྱེ་ཚོགས་སྐུ་རྟེན་ཀུན་དགའ་ཡེ་ཤེས་ལ་སྐུ་ཕེབས་སྐབས་ཕུལ། ཀྱེ།
རྡོ་རྗེའི་ཐ་ཚིག་གསོན་ཅིག་རྒྱལ་པོ་ཆེ། ། རྡོ་རྗེ་འཛིན་སོགས་རིག་འཛིན་འདུས་སྡེ་ཀུན། ། རྡོ་རྗེ་ཐེག་པའི་བསྟན་སོགས་སྤེལ་བ་ཡི། ། རྡོ་རྗེའི་སྲུང་མར་ཁྱོད་ཉིད་མ་བྱོན་ནམ། ། ཤུགས་དྲག་ལྡན་པའི་ཐུགས་དམ་མ་གཡེལ་བར། ། ཤུགས་དྲག་ལྡན་པའི་མཆོད་གཏོར་སྤྱན་གཟིགས་དབུས། ། ཤུགས་དྲག་ལྡན་པའི་བསྐུལ་ཚིག་རོལ་རྔའི་སྒྲས། ། ཤུགས་དྲག་ལྡན་ཁྱོད་འབོད་དོ་ད་ལྟ་བྱོན། ། རྩལ་གྱི་མཚན་འཆང་དམ་ཅན་དྲེགས་བྱེད་གཙོ། ། སྩལ་བའི་དགོས་དོན་བསྟན་འགྲོའི་ལེགས་ཉེས་ལ། །
སྩལ་འོས་ལུང་དེ་གཟུགས་ཅན་ལུས་རྟེན་ཐོག ། སྩལ་རན་གཡར་དམ་གཉེན་པོ་མ་གཡེལ་ཞིག ། དད་དང་དམ་ཚིག་ལྡན་སྤྱི་ཁྱད་པར་དུ། ། ལྷ་ཁྱོད་གནས་པའི་གཞལ་ཡས་འདི་ཉིད་དུ། ། ཕྱི་ནང་གསང་རྟེན་དངོས་འབྱོར་ཡིད་སྤྲུལ་བཤམས། ། རྒྱུན་དུ་བསྟན་སྒྲུབ་ད་དགོངས་གཤེགས་སུ་གསོལ། ། དྲེགས་བྱེད་ལ་གུས་འོན་ཀྱང་བག་མེད་ཀུན། ། སྙིང་ནས་འགྱོད་བཤགས་གདུང་བས་འབོད་ལགས་ན། ། བརྩེ་དྲག་ཐུགས་དམ་དྲག་གཞན་མ་གཡེལ་བར། ། ད་ལྟ་ཉིད་དུ་ལུས་རྟེན་འདིར་བྱིན་ཕོབ། །
བསྐུལ་ཡང་མི་གསན་བཤགས་ཀྱང་མི་དག་ན། ། རྒྱུ་འབྲས་བསླུ་མེད་བདེན་པ་ཡལ་ཏ་རེ། ། ཁྱོད་ཀྱིས་ཐུགས་དམ་དྲག་ཤུགས་བོར་ཏ་རེ། ། ཡུས་པའི་ཚིག་འདི་དགོངས་ལ་ད་ལྟ་བྱོན། ། རྣམ་བཞིའི་ཕྲིན་ལས་སྤྱི་དང་བྱེ་བྲག་ཏུ། ། དྲག་པོའི་ལས་ཀྱིས་བསྟན་འགྲོར་ཕན་འདོགས་པའི། ། ལྷན་སྐྱེས་དྲེགས་བྱེད་དམ་ཚིག་འགྱུར་བ་མེད། ། ཚུལ་འདི་དགོངས་ལ་དམ་ལྡན་ལས་མཛོད་ཅིག ། ཅེས་གདུང་དབྱངས་རྔ་རོལ་དུད་སྤྲིན་ཁྲག་ཆང་འཐོར་ཞིང་རྐང་གླིང་དར་གཡབ་པ་བཅས་སྤྱན་དྲང་ངོ་། ། ཞེས་འདི་བྱེ་ཚོགས་ཀུན་ཡེ་ལ། །
ཆོས་སྐྱོང་སྐུ་ཁོག་འོས་ཤར་དུ། ། ཕེབས་ཀར་ས་སྐྱ་ཀུན་བློ་ཡིས། ། གནད་བསྐུལ་ཞུས་སོ་འགྲུབ་གྱུར་ཅིག ༈ །ཤིང་བྱ་ཅན་ལ། ཨོཾ་སྭསྟི། ང་རྒྱལ་རྣམ་དག་ཚོར་ཕུང་གནས་གྱུར་ཡོན་ཏན་རིན་ཆེན་འབྱུང་ལྡན་ཉིད། དམུ་རྒོད་འདུལ་ཕྱིར་གདུལ་བྱའི་དབང་གིས་དྲེགས་པའི་སྐུར་བཞེངས་པ་རྒྱལ་པོ་ཤིང་བྱ་ཅན་ཉིད་བསྟན་འགྲོར་ཕན་ཕྱིར་གཟུགས་ཅན་ཁོག་བརླམ་དགོས་པར་བླ་མ་གོང་མས་བཀའ་བསྒོས་ཤིང་། ཉིད་ཀྱིས་ཞལ་བཞེས་དམ་ཚིག་རྗེས་སུ་དྲན་པར་མཛོད་ལ་སྐུ་རྟེན་ས་ཕག་ལོ་པ་འདིར་ཞལ་གཟིགས་ནས་སྤྱི་སྒེར་བླང་དོར་གསལ་བར་ལུང་བསྟན་པའི་དུས་ལ་བབས་པས་དེ་བཞིན་དུ་མཛོད་ཅིག རྟེན་ལྷ་གོས་བཅས་ས་སྐྱ་པ་ཀུན་བློས་དགེ། ༈ །དྭགས་གྲྭར་བསེ་ཁྲབ་ཅན་ལ།
ཀྱེ། བསེ་ཡི་ཁྲབ་ཅན་རྣོ་བའི་ངར་དང་ལྡན། ། རྔོག་ལོ་ཆེ་སོགས་སྐྱེས་ཆེན་དུ་མའི་གནས། ། བསྲུང་ཞིང་སྐྱོང་ལ་སྙིགས་དུས་ཆེས་ཆེར་དཔའ། ། དེང་འདིར་བཀྲ་ཤིས་བསྐོར་བར་ཕེབས་ཐོག་འདིར། ། འཕྲིན་རྟེན་གོས་དར་རས་སྣ་ལྤགས་རིགས་མཚོན། ། གོ་ཆ་ཕྲིན་ལས་མྱུར་མགྱོགས་རྟ་མཆོག་མདོག ། རྟག་པར་གྲགས་ལ་སྒ་ཆས་ལྡན་པ་དང་། ། ཡོན་ཏན་རྟེན་དུ་འབྲས་གྲོ་ནས་དཀར་འདྲེན། ། རིན་ཆེན་སྣོད་དུ་ཕྱུར་པོར་བཀང་བ་དང་། །
ཐུགས་རྟེན་གསལ་བའི་མེ་ལོང་དར་སྣས་སྤྲས། ། གསུང་རྟེན་རོལ་མོའི་ང་རོས་དབང་དྲག་སྟེར། ། སྐུ་རྟེན་གུ་རུ་པདྨ་གང་འདུལ་སྐུ། ། ཕྱི་མཆོད་ཆུ་གཉིས་ཉེར་སྤྱོད་སྙན་པའི་དབྱངས། ། ནང་མཆོད་སྨན་རཀ་གཏོར་མ་དམ་ཚིག་རྫས། ། དྲག་པོའི་ཉེར་སྤྱོད་གསང་མཆོད་རྡོ་རྗེ་དྲིལ། ། དངོས་འབྱོར་འདི་དང་ཡིད་སྤྲུལ་ཀུན་བཟང་འཕྲུལ། ། དམར་ནག་མི་ཁྲོམ་དཔལ་གཡང་འཛོམས་ཁྱིམ་དུ། ། ཆོས་སྐྱོང་ཆེ་ཉིད་ལུས་གཡར་ལ་བརྟེན་པ། ། ཁྲི་འུར་འཁྱིལ་བཞུགས་དགོན་འདིར་དགེ་ཞལ་ཕྱོགས། །
གཟི་བརྗིད་ཉམས་ལྡན་དེ་ཐོག་དངོས་རྣམས་ནས། ། ལྷག་བསམ་དག་པས་འབུལ་ལོ་སྣོད་བཅུད་འདིའི། ། འགལ་རྐྱེན་སྲུངས་ཤིག་མཐུན་རྐྱེན་ཆོས་སྲིད་སྤེལ། ། ཐུན་མོང་མཆོག་ཀུན་གང་བསམ་མྱུར་དུ་མཛོད།། ༈ །དྲག་ཞུ་ཆོས་སྐྱོང་ལ་ཕུལ་བ། ཀྱཻ། རྡོ་རྗེ་འཛིན་པའི་མངའ་གཞུག་ཞིང་བཅུའི་གཤེགས། ། ཤུགས་ལྡན་དྲག་རྩལ་ལས་ལ་ཐོགས་མེད་པའི། ། བསྟན་སྲུང་གང་ནས་བརྩེ་དྲགས་བླང་དོར་ལུང་། ། ཇི་བཞིན་སྩལ་བའི་དོན་བཞིན་བསྒྲུབས་པ་དང་། །
བསྒྲུབ་འགྱུར་ལེགས་གསོ་བརྟེན་སྒྲུབ་རྣལ་འབྱོར་ངའི། ། ཚེ་ཡི་བར་ཆད་ལུས་ཀྱི་ན་ཚ་དང་། ། སེམས་ཀྱི་སྡུག་བསྔལ་བྱུར་དང་སྐལ་བ་ངན། ། བཀྲ་མི་ཤིས་དང་ལོ་ཟླ་ཞག་སྐེག་དང་། ། སྲི་ངན་ཆག་ཆེ་ཉམ་ངའི་རིགས་ཀུན་ལས། ། མྱུར་དུ་རྒྱལ་བར་མཛོད་ཅིག་རྒྱལ་པོ་ཆེ། ། རྟ་མགྲིན་དབང་གི་མཚོན་དོན་དབུ་ཆིངས་དམར། ། རྗེས་ཆགས་བདེ་ཆེན་འབར་བའི་ཁྲབ་གདན་མདོག ། ཕྲིན་ལས་སྣ་ཚོགས་སྒྲུབ་པའི་ཅོད་པཎ་རྒྱན། ། གློག་ལྟར་མྱུར་བ་མཚོན་བྱེད་རྒོད་ཐུལ་ཅན། །
གདུག་པ་ཚར་གཅོད་རྣོ་ངར་རལ་གྲི་འབར། ། རྟ་མཆོག་རླུང་ཤུགས་ཡིད་ལ་བསམ་དགུ་སྟེར། ། རྒ་སྲབ་མཛེས་ཆས་ལྡན་སོགས་དངོས་འབྱོར་དང་། ། ཡིད་སྤྲུལ་མཐུན་རྫས་འདི་བཞེས་སྤྱི་བྱེའི་བསྟན། ། རྒྱས་ཤིང་བསྟན་འཛིན་སྐྱེས་བུའི་དབུ་འཕང་བསྟོད། ། འཇིག་རྟེན་བདེ་དང་བདག་གི་རྣམ་བཞིའི་ལས། ། གང་བཅོལ་མཛོད་ཅིག་སྲུང་མ་དམ་ཚིག་ཅན། ། འཁོན་སྟོན་ཆེན་པོ་པུཎྱ་རཏྣ་དང་། ། རྨོར་ཆེན་རྗེ་སོགས་རྩ་བརྒྱུད་བླ་མའི་བཀའ། ། དྲན་པར་མཛོད་ལ་བདག་གིས་གསོལ་མཆོད་འབྲས། །
འཕྲལ་ཡུན་གང་ལ་ཅི་དགོས་མྱུར་འགྲུབ་པའི། ། མཚན་མ་མངོན་སུམ་སྟོན་ཅིག་དྲེགས་བྱེད་གཙོ། ། ཞེས་འདི་དབང་བསྡུད་སྙིང་པོ་ལ། ། ཆོས་སྐྱོང་འདི་འགོའི་མཐུན་རྫས་རྣམས། ། བསྟར་དུས་ས་རྒན་ཀུན་བློ་ཡིས། ། གོང་དཀར་རྩེ་ནས་དགེ་བར་གཏམ།། །། PAGE * MERGEFORMAT 2 ཀུན་དགའ་བློ་གྲོས། བྱེ་ཚོགས་ཆོས་སྐྱོང་ལ་ཕུལ་བ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
