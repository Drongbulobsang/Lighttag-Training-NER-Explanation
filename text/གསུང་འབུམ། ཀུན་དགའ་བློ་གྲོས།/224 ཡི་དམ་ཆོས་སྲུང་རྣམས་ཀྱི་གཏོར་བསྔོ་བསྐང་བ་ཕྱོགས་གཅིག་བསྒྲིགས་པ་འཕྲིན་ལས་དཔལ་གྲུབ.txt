གསུང་འབུམ། ཀུན་དགའ་བློ་གྲོས།
པོད ༢༢༤
ཡི་དམ་ཆོས་སྲུང་རྣམས་ཀྱི་གཏོར་བསྔོ་བསྐང་བ་ཕྱོགས་གཅིག་བསྒྲིགས་པ་འཕྲིན་ལས་དཔལ་གྲུབ།
༄༅། །ཡི་དམ་ཆོས་སྲུང་རྣམས་ཀྱི་གཏོར་བསྔོ་བསྐང་བ་ཕྱོགས་གཅིག་བསྒྲིགས་པ་འཕྲིན་ལས་དཔལ་གྲུབ་བཞུགས་སོ།། ན་མོ་གུ་རུ་དཱེ་ཝ་མཎྜལ་དྷརྨཱ་པཱ་ལ་ཡ། དབང་བཞིས་སྨིན་མཛད་ལམ་བཞིས་གྲོལ་སྟོན་པའི། ། སྐུ་བཞིའི་བདག་ཉིད་བླ་མ་བཞིར་བཏུད་ནས། ། ཡི་དམ་ཆོས་སྲུང་གཏོར་བསྔོ་བསྐང་བའི་ཁྲིགས། ། དང་པོའི་ལས་ཅན་དོན་དུ་བཤད་ཀྱིས་ཉོན། དེ་ལ་སྦྱོར་དངོས་རྗེས་གསུམ་ལས། དང་པོ་ནི། གནས་དབེན་པར་སྲུང་མ་རྣམས་ཀྱི་བྲིས་སྐུ་དང་། རྟེན་བཤམས་པའི་མདུན་དུ་སྟེགས་བུ་རས་བཟང་པོ་དང་།
དར་ཟབ་ཀྱི་བརྒྱན་པའི་སྟེང་དུ། འབྲུ་སྣ་ཚོགས་ཀྱིས་གཅལ་དུ་བཀྲམ། དེའི་སྟེང་དུ་གསེར་དངུལ་གྱི་སྣོད་དམ། ཟངས་གཞོང་ངམ། མ་འབྱོར་ན་ཤིང་གཞོང་ངམ། རྫ་ལས་ཀྱང་རུང་སྟེ། བསེའི་སྣོད་དུ་ནི་མི་བྱའོ། ། སྣོད་དེ་རྣམས་སུ། དང་པོ་འདས་པའི་གཏོར་མ། གཉིས་པ་ནག་པོ་ཆེན་པོ།
གསུམ་པ་དཔལ་ལྡན་ལྷ་མོ། བཞི་པ་ལྕགས་ཀྱི་སྣོད་དམ། སྔར་སྨོས་པའི་སྨད་དུ་མགོན་པོ་གདོང་བཞི་པ། ལྔ་པ་པུ་ཏྲ་མིང་སྲིང་། དྲུག་པ་མཁའ་འགྲོ་སྤྱི་གཏོར། དེ་ནས་ལྷ་མོ་ནམ་མཁའི་གོས་ཅན་དང་། བསེ་ཁྲབ། གཞི་བདག་རྣམས་ལ་གོང་བཞིན་ཟླུམ་གཏོར་རེ་རེ་ཏེ་གཏོར་བསྔོའི་གཏོར་མ་དམ་རྫས་བཅུ་ཆང་། དེ་ཐམས་ཅད་ཀྱང་ཟན་བཟང་པོ་ལ་འབྲས་དང་གྲོ་ལ་སོགས་པའི་འབྲུ་སྣ་ཚོགས་བསྲེས་པའི་སྙིང་པོ་ཟླུམ་པོ་པད་མའི་སྙིང་པོ་ལྟར་ཟླུམ་ཞིང་། རྩེ་མོ་ཅུང་ཟད་རྣོ་བར་བྱས་པའི་མཐར་མཐེབ་ཀྱུ་པདྨའི་འདབ་མའི་ཚུལ་དུ་བསྐོར་བར་བྱ་བར་རྡོ་རྗེ་མཆུའི་དམ་ཚིག་གིས་གཟུངས་ལས་བཤད་ཅིང་།
གྲུ་གསུམ་སོགས་སུ་བྱ་བ་ཆོས་ཀྱི་རྗེ་ས་སྐྱ་པཎྜི་ཏ་ཆེན་པོས་བཀག་པས་མི་བྱའོ། ། བླ་མ་ཀུན་དགའ་གྲགས་ཀྱི་ལག་ལེན་ལ་འདས་གཏོར། མཁའ་འགྲོ་སྤྱི་གཞི་བདག་གསུམ་ཟླུམ་པོ། མགོན་པོ་དང་ལྷ་མོ་གཉིས་ཀྱི་རྩ་གསུམ་གཉིས་མན་ཟླུམ་པོ། སྟོད་སུམ་ཆ་ཟུར་གསུམ་མི་རྣོ་བ། གདོང་བཞི་པ་དེ་དང་འདྲ་བ་ལ་སྙིང་པོའི་ཕྱོགས་བཞིར་ཡུམ་བཞིའི་བཤོས་བུ་ཟུར་གསུམ་རྣོ་བ་བཞི་བྱ། པུ་ཏྲ་ལ་སྙིང་པོ་གྲུ་བཞི་པ་རྩེ་མོ་རིམ་གྱིས་ཕྲ་བ་བྱས་པ་ལ། ཕྱོགས་བཞི་ནས་གྲུ་གསུམ་པ་མཉམ་པོ་བཞི་སྦྱར་བས་ཟུར་བརྒྱད་དུ་བྱས་པ་ལ། དྲག་གཏོར་ཟུར་བརྒྱད་པ་ཟེར་བས་དེ་ལྟར་བྱ་གསུང་ངོ་། ། དེ་ལྟར་བྱེད་ལ་གཏོར་དབྱིབས་རང་རང་གི་གཞུང་བཞིན་གཏོར་མ་ཐམས་ཅད་ལ་མར་དང་སྦྲང་རྩི་དང་ཐུད་བུ་རམ་སོགས་ཟས་བཟང་དགུ་སྣ་ཚོགས་པ་དང་།
བསད་པ་མ་ཡིན་པའི་ཤ་བཙོས་པ་སྣ་ཚོགས་དང་། བྲེ་བྲག་ཏུ་མགོན་པོ་དང་ལྷ་མོ་ལ་ཁ་ན་མ་ཐོ་བ་མེད་པའི་ཤ་སྣ་ཚོགས་མར་དུ་བཙོས་པ་བག་ཟན་དང་ལྷན་ཅིག་བྱས་པ་ཛཾ་བུ་ཌི་ཀའི་མཆོད་པ་མང་དུ་བརྒྱན། གཞན་ཡང་མ་དུས་དང་། ལ་ཕུག་དང་། སྒོག་བཙོང་དང་། ཆང་སྣ་ཚོགས་པ་དང་བཅས་པར་བཤམས། དེ་དག་ལ་དར་སྣ་ཚོགས་ཀྱི་གུར་རམ་བ་དན་རྒྱན་དུ་མས་སྤྲས་པ་ལ། མུ་ཏིག་དང་གསེར་གཡུ་དང་། བྱི་རུ་ལ་སོགས་པ་རིན་པོ་ཆེའི་དུ་མས་སྤྲས་པ་བཙུགས། དེའི་མདུན་དུ་བསྐང་གཏོར་གོང་གི་གཏོར་རྫས་ལས་གྲུབ་པའི་གུར་ལ་གྲུ་གསུམ་གཅིག
དེའི་གཡོན་དུ་ལྷ་མོ་ལ་གྲུ་གསུམ་གཅིག་གི་མདུན་གྲུ་གསུམ་གཅུས་གཏོར་བརྩིགས། མགོན་པོའི་གཡས་སུ་ཞལ་ལ་གྲུ་གསུམ་གཅིག་གི་ཕྱོགས་བཞི་གྲུ་གསུམ་དེའི་ཕྱེད་ཟིན་ཙམ་རེ། དེའི་གཡས་སུ་པུ་ཏྲ་སོགས་ལས་མཁན་ལ་གྲུ་གསུམ་བརྩིགས་ཏེ་འདི་རྣམས་མགོན་པོའི་མན་ངག་ནས་འབྱུང་བའི་ཞི་བ་དམ་རྫས་རྒྱན་ལྡན་གྱི་གཏོར་མ་ཡིན་པས་དབྱིབས་གྲུ་གསུམ་་་་་་འོ་ན་གོང་དུ་གྲུ་གསུམ་བཀག་པ་དང་འགལ་ལོ་སྙམ་ན་མི་འགལ་ཏེ་བརྒྱུད་པའི་མན་ངག་ལས་འབྱུང་བའི་ཕྱིར་རོ།། ཡོད་ཀྱང་ཟུར་རྩེ་ཤིན་ཏུ་ཟླུམ་ཉམས་ཅན་ལ། སྨུག་རྩི་ཁོ་ནའོ། ། ཡང་ན་གུར་ལ་དབུས་ནག་མཐའ་དམར། ལྷ་མོ་དང་ཞལ་ལ་དབུས་དམར་མཐའ་ནག ལས་མཁན་ལ་དབུས་ནག་མཐའ་དམར། རྩེ་རྒྱན་སྤྲོས་པ་ལ་དགའ་ན་མེ་རིས་ཀྱི་ཁྲོད་གུར་ལ་པདྨའི་སྟེང་ཐོད་པ་གཎྜེ་གྲི་གུག་རྣམས་བརྩིགས་པ། ལྷ་མོར་གཞན་གོང་བཞིན་ལ་རྩེར་བུམ་པ།
དེའི་འོག་ཏུ་རལ་གྲི་ཐོད་པ་པདྨ་ལ་གནས་པ། ཞལ་གཞན་གོང་བཞིན་ལ་པདྨའི་སྟེང་ཐོད་པ་རྐང་གླིང་ཁྲི་རྣམས་བརྩིགས་པ། ལས་མཁན་ལ་གཞན་གོང་བཞིན་ལ་པདྨའི་སྟེང་ཐོད་པ་རལ་གྲི་གཏོར་སྡེམས་ལ་སྒོར་རྒྱན་དང་། ཟུར་ལ་མེ་རིས་སོགས་གང་འོས། ལྷ་མོའི་གཡོན་ནས་བསྒྲིགས་པའི་གཏོར་དབྱིབས་སོ་སོའི་གཞུང་བཞིན། དེ་རྣམས་ཀྱི་མདུན་དུ་ཆུ་གཉིས་སྔོན་དུ་འགྲོ་བའི་ཉེར་སྤྱོད་ལྔ་དང་། ཁྱད་པར་མགོན་པོ་ལ་ཡུངས་དཀར་དང་གུ་གུལ་བདུག ཚིལ་ཆེན་རྣམས་བསྲེས་པའི་བདུག་སྤོས་བཤམས། གཞན་ཡང་ནང་མཆོད། རྡོ་རྗེ་དྲིལ་བུ།
རྔ་རོལ་རྐང་གླིང་སོགས་ཉེར་བར་མཁོ་བ་ཐམས་ཅད་བཤམ་མོ། ། གཏོར་མ་རྣམས་བདུད་རྩི་རིལ་བུ་སྦྱར་བའི་ཆང་ངམ། བྱིན་གྱིས་བརླབས་པའི་ཆང་དང་། ཆུ་གཙང་། ཆང་ཕལ་པ་རྣམས་ཀྱི་སྦྱངས། སྤོས་ཀྱི་བདུག གཉིས་པ་དངོས་གཞི་ནི། ༈ །ཐོག་མར་མཆོད་རྫས་རྣམས་ལ་རྡོ་རྗེའི་རྩེས་ནང་མཆོད་གཏོར་ཏེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་སྭཱཧཱས་བསངས། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ།
གིས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ།
ནས། ཤཔྟའི་བར་འབྲུ་གསུམ་སྤེལ་བའི་མཆོད་པ་བྱིན་གྱིས་བརླབས་པའི་མཐར། ཨོཾ་བཛྲ་དྷརྨཱ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏེ། པྲ་ཙ་ལི་ནི། པྲཛྙཱ་པཱ་ར་མི་ཏ། ནཱ་ད་སྭ་བྷ་ཝེ་ན་བཛྲ་དྷརྨཱ་ཧྲི་ད་ཡ་ནི་སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱཿཁཾ་སྭཱཧཱ། ལན་གསུམ།
རོལ་ཆེན་དང་བཅས་པས་བྱིན་གྱི་དབབ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས་རྣམས༞ འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། འདི་བར་ལན་ཉི་ཤུ་རྩ་གཅིག སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་ཁྲོ་བོའི་རྒྱལ་པོ་རྟ་མཆོག་རོལ་པའི་བསྒོམ་བཟླས་ཉམས་སུ་བླང་བར་བགྱིའོ། ། ལན་གསུམ། །
སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་ཚད་མེད་བཞི་བསྒོམ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མ་ཀླུ་བརྒྱད་བསྣོལ་བའི་སྟེང་དུ་ཧྲཱིཿལས་པདྨ་ཧྲཱིཿས་མཚན་པ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས་ཚུར་འདུས་ཡོངས་སུ་གྱུར་པ་ལས་རང་ཉིད་ཁྲོ་བོའི་རྒྱལ་པོ་དཔལ་རྟ་མགྲིན་སྐུ་མདོག་དམར་པོ་ཞལ་གསུམ་ཕྱག་དྲུག་པ། རྩ་ཞལ་དམར་པོ།
གཡས་ཞལ་ལྗང་གུ། གཡོན་ཞལ་དཀར་པོ། ཞལ་རེ་རེ་ལ་སྤྱན་གསུམ་གསུམ་དང་ལྡན་པ། ཞལ་བསྒྲད་པ། མཆེ་བ་གཙིགས་ཤིང་། ལྗགས་འདྲིལ་བ། སྨིན་མ་དང་སྨ་ར། དབུ་སྐྲ་ཁམ་སེར་གྱེན་དུ་བརྫེས་པ། དབུ་གསུམ་གྱི་གཙུག་ན་རྟ་མགོ་ལྗང་གུ་གསུམ་ཁ་གདངས་ཤིང་རྟ་སྐད་འཚེར་བ། རྔོག་མའི་གསེབ་ནས་མེ་སྟག་འཕྲོ་བས་སྟོང་གསུམ་གང་བ།
ཕྱག་དྲུག་གཡས་ཀྱི་དང་པོ་ན་རྡོ་རྗེ། གཉིས་པ་ན་ཁ་ཊྭཱཾ་ག གསུམ་པ་ན་རལ་གྲི། གཡོན་གྱི་དང་པོ་ན་སྡིགས་མཛུབ། གཉིས་པ་ན་མདུང་ཐུང་། གསུམ་པ་ན་རྒྱུ་ཞགས་འཛིན་པ། གླང་ཆེན་གྱི་ཀོ་རློན་དང་། ཞིང་ཆེན་གྱི་གཡང་གཞིས་སྟོད་གཡོགས་པ། སྟག་གི་པགས་པའི་ཤམ་ཐབས་ཅན། མི་མགོ་སྐམ་པོ་ལྔའི་དབུ་རྒྱན་དང་།
རློན་པ་ལྔ་བཅུའི་དོ་ཤལ་བྱས་པ། མི་སྐྲའི་ཚངས་སྐུད་དང་། ཁྲག་གི་ཐིག་ལེ། ཞག་གི་ཟོ་རིས། ཐལ་ཆེན་གྱི་ཚོམ་བུས་བརྒྱན་པ། ཞབས་གཡས་པ་བཞི་བསྐུམ་ཞིང་། གཡོན་པ་བཞི་བརྐྱངས་པས་ཀླུ་ཆེན་པོ་བརྒྱད་སྦྲུལ་གྱི་རྣམ་པར་བརྫིས་པ་ཡེ་ཤེས་ཀྱི་མེ་འབར་བའི་ཀློང་དཀྱིལ་དུ་བཞུགས་པ། དེའི་བ་སྤུའི་བུ་ག་ཐམས་ཅད་རྟ་མགྲིན་མཚོན་གང་བས་གོ་མཚམས་མེད་པར་གཏམས་པ་རང་དང་དེ་ཐམས་ཅད་ཀྱི་ཞལ་ནས་སྔགས་ཀྱི་སྒྲ་འབྲུག་སྟོང་ལྟར་སྒྲོག་ཅིང་མེ་དཔུང་འབར་བས་གདོན་བགེགས་ལོག་འདྲེན་ཐམས་ཅད་གཞོབ་ཐུལ་ཐུལ་བསྲེག་པར་གྱུར། ཨོཾ་ཧྲཱིཿཔདྨནྟཀྲྀཏ་བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་བརྒྱ་སྟོང་ལ་སོགས་པ་བཟླས་པའོ། །
བཟླས་པའི་མཐར། ཨོཾ་བཛྲ་དུན་བྷྱོཿ ཏིག་ནན་ཧཱུྃ་ཧཱུྃ་ཛཿཛཿ ས་མཱ་ཡ་ཛཿ ས་མཱ་ཡ་བཟློག ས་མཱ་ཡ་བྷྱོཿ ས་མ་ཡ་གཏུབས། ས་མཱ་ཡ་བྱེར། ས་མཱ་ཡ་རྦད། ས་མ་ཡ་རྦད་རྦུད་ཕཊ་ཡ་འབྱུང་པོ་མཱ་ར་ཡ་ཛཿཛཿ
ཞེས་པའི་དྲག་སྔགས་འདི་ཡང་ཉེར་གཅིག་ཙམ་རེ་བཟླས་པའི་མཐར། ཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབས་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཁྲོ་བོའི་རྒྱལ་པོ་རྟ་མཆོག་རོལ་པའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབས་ཏུ་གསོལ། གཏོར་བསྔོ་བསྐང་བའི་གཏོར་མ་གང་ཡོད་དུས་གཅིག་ལ་བྱིན་བརླབས་པ་ནི། གཏོར་མ་རྣམས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་སྭཱཧཱས་བསངས། ཨོཾ་སྭ་བྷཱ་ཝ་ཤཱུདྡྷཿསརྦ་དྷརྨཱཿསྭ་བྷཱ་ཝ་ཤཱུདྡྷོ྅ཧཾ། གིས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་བརྡུངས་པ་ལྟ་བུ་བ་དན་གྱིས་མཚན་པ།
དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། དེའི་སྟེང་དུ་ཨ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་གི་ཤར་དུ་གོ་ལས་བ་གླང་གི་ཤ ལྷོར་ཀུ་ལས་ཁྱིའི་ཤ ནུབ་ཏུ་ད་ལས་རྟའི་ཤ བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤ་དེ་རྣམས་རེ་རེའི་སྟེང་དུ་ཡང་། ཤར་དུ་བྷྲཱུྃ་ལས་དྲི་ཆེན།
ལྷོར་ཨཾ་ལས་རཀྟ། ནུབ་ཏུ་ཛྲཱིཾ་ལས་བྱང་སེམས། བྱང་དུ་ཁཾ་ལས་ཤ་ཆེན་གྱི་དྭངས་མ། དབུས་སུ་ཧཱུྃ་ལས་དྲི་ཆུ། དེ་རྣམས་ཀྱི་སྟེང་དུ་བྷྲཱུྃ་མེ་ལོང་ལྟ་བུའི་ཡེ་ཤེས། ལྷོར་ཨཾ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛྲཱིཾ་སོ་སོར་རྟོགས་པའི་ཡེ་ཤེས། བྱང་དུ་ཁཾ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། ཟླ་བའི་མཐར་གཡོན་བསྐོར་གྱིས།
ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཱཿ གཡས་སྐོར་གྱིས་ཀ་ཁ་ག་གྷ་ང་། ཙ་ཚ་ཛ་ཛྙ་ཉ།
ཊ་ཋ་ཌ་དྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་བོ་ཐུར་དུ་བལྟས་པ། དེའི་སྟེང་དུ་རཾ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། རྡོ་རྗེའི་ལྟེ་བའི་ཧཱུྃ་ལས་འོད་ཟེར་འོག་ཏུ་འཕྲོས་པས། རླུང་གི་བ་དན་ལ་ཕོག་པས་རླུང་གཡོས་མེ་སྦར་བས་ཤ་ལྔ།
བདུད་རྩི་ལྔ་རྣམས་བསྐོལ་ཞིང་འོད་དུ་ཞུ་བའི་རླངས་པ་གྱེན་ལ་སོང་བས་ཨོཾ་དང་རྡོ་རྗེ་ལྟེ་བའི་ཧཱུྃ་ལ་ཕོག་པས་བདུད་རྩིའི་རྒྱུན་འཛག ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱིས་ཐུགས་ཀ་ནས་ཡང་དག་པའི་ཡེ་ཤེས་ཀྱི་བདུད་རྩི་རྣམས་ཧེ་རུ་ཀ་ཕྱག་གཉིས་པའི་རྣམ་པར་བྱོན་ཏེ་རྡོ་རྗེའི་ལྟེ་བའི་ཧཱུྃ་ལ་ཐིམ་པས་རྡོ་རྗེ་བརྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་བ་འོད་དུ་ཞུ་ནས་སྔར་གྱི་བདུད་རྩི་རྣམས་དང་གཉིས་སུ་མེད་པར་གྱུར་ཏེ་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པས་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ལན་གསུམ་མམ་ལྔ་བརྗོད་དེ་བྱིན་གྱིས་བརླབས་ལ། གཏོར་མའི་སྟེང་གི་ནམ་མཁར་ཨེ་ཨེ་ཨེ་ལས་ཆོས་ཀྱི་འབྱུང་གནས་གྲུ་གསུམ་སུམ་བརྩེགས་ཀྱི་ནང་དུ་པཾ་པཾ་པཾ་ལས་པདྨ་འདབ་མ་བརྒྱད་པ་རེ་རེ། སྟེང་གི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨོཾ་དགུ་ཡོངས་སུ་གྱུར་པ་ལས་དབུས་སུ་སྐུ་རྡོ་རྗེ། ཤར་དུ་དབང་ཕྱུག་ཆེན་པོ། ལྷོར་ལྷའི་དབང་པོ། ནུབ་ཏུ་ཚངས་པ།
བྱང་དུ་ཁྱབ་འཇུག ཤར་ལྷོར་འདོད་པའི་རྒྱལ་པོ། ལྷོ་ནུབ་ཏུ་ཚོགས་ཀྱི་བདག་པོ། ནུབ་བྱང་དུ་བྷྲིཾ་གི་རི་ཏི། བྱང་ཤར་དུ་གཞོན་ནུ་ཀརྟི་ཀ་སྟེ་ཐམས་ཅད་ཀྱང་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་རང་འདྲའི་རིགས་མ་ལ་འཁྱུད་པ། བར་གྱི་ཆོས་འབྱུང་ལ་གནས་པའི་པདྨའི་ལྟེ་བར་དབུས་སུ་ཧཱུྃ་ལས་དཔལ་ཀྱཻ་རྡོ་རྗེ་སྐུ་མདོག་སྔོན་པོ་ཞལ་བརྒྱད་ཕྱག་བཅུ་དྲུག ཞབས་བཞི་པ། རྩ་བའི་ཞལ་སྔོན་པོ་གཡས་དཀར་གཡོན་དམར་སྟེང་ཞལ་དུད་ཁ། ཞལ་ལྷག་མ་གཉིས་གནག་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་ཞིང་།
མཆེ་བ་བཞི་བཞི་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། སྤྱི་བོར་སྣ་ཚོགས་རྡོ་རྗེས་མཚན་པ། ཕྱག་བཅུ་དྲུག་གིས་ཐོད་པ་བཅུ་དྲུག་བཟུང་བའི་གཡས་ཀྱི་དང་པོ་ན་གླང་པོ་ཆེ་དཀར་པོ། གཡོན་གྱི་དང་པོ་ན་ས་ཡི་ལྷ་སེར་པོ། དེ་གཉིས་ཀྱིས་ཡུམ་ལ་འཁྱུད་པ། གཡས་ཀྱི་གཉིས་པ་ན་རྟ་སྔོན་པོ། གསུམ་པ་ན་བོང་བུ་གྭ་པ། བཞི་པ་ན་གླང་སེར་པོ། ལྔ་པ་ན་རྔ་མོ་ཐལ་ཁ།
དྲུག་པ་ན་མི་དམར་པོ། བདུན་པ་ན་ཤ་ར་བྷ་སྔོན་པོ། བརྒྱད་པ་ན་བྱི་བླ་གྭ་པ། གཡོན་གྱི་གཉིས་པ་ན་ཆུའི་ལྷ་དཀར་པོ། གསུམ་པ་ན་མེའི་ལྷ་དམར་པོ། བཞི་པ་ན་རླུང་གི་ལྷ་ལྗང་གུ། ལྔ་པ་ན་ཟླ་བའི་ལྷ་དཀར་པོ། དྲུག་པ་ན་ཉི་མའི་ལྷ་དམར་པོ། བདུན་པ་ན་གཤིན་རྗེ་སྔོན་པོ། བརྒྱད་པ་ན་ནོར་འཛིན་སེར་པོ།
དབུ་རེ་རེ་ལ་མི་མགོ་སྐམ་པོ་ལྔ་ལྔས་དབུ་བརྒྱན་ཞིང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། ཞབས་གཡས་གཉིས་བརྐྱངས་པའི་བརླ་ལ་གཡོན་པ་གཉིས་བསྐུམས་པའི་སེར་མོ་རྣམས་གཏད་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པ། སྒེག་ཅིང་དཔའ་བ་མི་སྡུག་པ། ། རྒོད་ཅིང་དྲག་ཤུལ་འཇིགས་སུ་རུང་། ། སྙིང་རྗེ་རྔམ་དང་ཞི་བ་ཡི། ། གར་དགུའི་རོ་དང་ལྡན་པ་ཉིད། ། དེའི་པང་ན་ཨཾ་ལས་ཡུམ་རྡོ་རྗེ་བདག་མེད་མ་སྐུ་མདོག་སྔོན་མོ་ཞལ་གཅིག་ཕྱག་གཉིས་སྤྱན་གསུམ་པ། སྐྲ་སེར་པོ་གྱེན་དུ་བརྫེས་པ།
གཡས་གྲི་གུག གཡོན་ཐོད་པ་འཛིན་པས་ཡབ་ལ་འཁྱུད་པ། མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། རུས་པའི་རྒྱན་ལྔ་དང་ལྡན་པ། ཞབས་གཡོན་བརྐྱངས་ཤིང་གཡས་བསྐུམས་པས་ཡབ་ལ་འཁྱུད་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། ཤར་དུ་གཾ་ལས་གཽ་རཱི་ནག་མོ་གཡས་གྲི་གུག གཡོན་ཉ་རོ་ཧི་འཛིན་པ། ལྷོར་ཙཾ་ལས་ཙཽ་རཱི་དམར་མོ་གཡས་ཅང་ཏེའུ།
གཡོན་ཕག་པ་འཛིན་པ། ནུབ་ཏུ་བཾ་ལས་བཻཏྟ་ལཱི་སེར་མོ་གཡས་རུས་སྦལ་གཡོན་ཐོད་པ་འཛིན་པ། བྱང་དུ་གྷཾ་ལས་གྷསྨ་རཱི་ལྗང་གུ་གཡས་སྦྲུལ་གཡོན་ཐོད་པ་འཛིན་པ། བྱང་ཤར་དུ་པཾ་ལས་པུཀྐ་སཱི་སྔོན་མོ་གཡས་སེང་གེ གཡོན་དགྲ་སཏྭ་འཛིན་པ། ཤར་ལྷོར་ཤཾ་ལས་རི་ཁྲོད་མ་དཀར་མོ་གཡས་དགེ་སློང་། གཡོན་གསིལ་བྱེད་འཛིན་པ། ལྷོ་ནུབ་ཏུ་ལཾ་ལས་གདོལ་པ་མོ་སྔོ་དམར་གཡས་འཁོར་ལོ། གཡོན་ཐོང་གཤོལ་འཛིན་པ། ནུབ་བྱང་དུ་ཌཾ་ལས་གཡུང་མོ་ཁ་དོག་སྣ་ཚོགས་པ་གཡས་རྡོ་རྗེ།
གཡོན་སྡིགས་མཛུབ་མཛད་པ། ཐམས་ཅད་ཞལ་གཅིག་ཕྱག་གཉིས། སྤྱན་གསུམ་མ། སྐྲ་སེར་པོ་གྱེན་དུ་བརྫེས་པ། གཅེར་བུ་རུས་པའི་རྒྱན་ལྔས་བརྒྱན་པ། མི་མགོ་སྐམ་པོ་ལྔས་དབུ་བརྒྱན་ཞིང་། སྐམ་པོ་ལྔ་བཅུའི་དོ་ཤལ་བྱས་པ། ཞབས་གཡོན་བརྐྱངས་པའི་དཀྱིལ་ཀྲུང་ཕྱེད་པའི་གར་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། འདབ་མ་བརྒྱད་ལ་ཧཱུྃ་བརྒྱད་ཡོངས་སུ་གྱུར་བ་ལས། ཤར་དུ་བརྒྱ་བྱིན།
ལྷོར་གཤིན་རྗེ། ནུབ་ཏུ་ཆུ་ལྷ། བྱང་དུ་གནོད་སྦྱིན། ཤར་ལྷོར་མེ་ལྷ། ལྷོ་ནུབ་ཏུ་སྲིན་པོ། ནུབ་བྱང་དུ་རླུང་ལྷ། བྱང་ཤར་དུ་དབང་ལྡན་ཏེ་ཐམས་ཅད་ཀྱང་སྐུ་མདོག་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དྲིལ་བུ་འཛིན་པས་རང་འདྲའི་རིག་མ་ལ་འཁྱུད་པ། འོག་གི་ཆོས་འབྱུང་ལ་གནས་པའི་པདྨའི་ལྟེ་བ་དང་འདབ་མ་བརྒྱད་ལ་ཨཱཿདགུ་ཡོངས་སུ་གྱུར་པ་ལས་དབུས་སུ་གསུང་རྡོ་རྗེ། ཤར་དུ་སྟོབས་ཀྱི་རྒྱུ། ལྷོར་དུང་སྐྱོང་།
ནུབ་ཏུ་མཐའ་ཡས། བྱང་དུ་ནོར་རྒྱས། ཤར་ལྷོར་འཇོག་པོ། ལྷོ་ནུབ་ཏུ་རིགས་ལྡན། ནུབ་བྱང་དུ་པདྨ། བྱང་ཤར་དུ་པདྨ་ཆེན་པོ་སྟེ་ཐམས་ཅད་ཀྱང་སྐུ་མདོག་དམར་པོ་རྡོ་རྗེ་དང་དྲིལ་བུ་འཛིན་པས་རང་འདྲའི་རིགས་མ་ལ་འཁྱུད་པ། འབྱུང་པོ་ཉེར་བཞི་པོ་འདི་དག་ཐམས་ཅད་པདྨ་དང་ཉི་མའི་གདན་ལ་གཡས་བརྐྱང་གི་སྟབས་ཀྱིས་བཞུགས་པ་རུས་པའི་རྒྱན་གྱིས་བརྒྱན་པ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་སྟེང་གི་ལྷ་ཐམས་ཅད་ལྷ་ཆེན་བརྒྱད་ལ་ཐིམ། ས་སྟེང་ན་གནས་པའི་སེམས་ཅན་ཐམས་ཅད་ཕྱོགས་སྐྱོང་བརྒྱད་ལ་ཐིམ། ས་འོག་ན་གནས་པའི་སེམས་ཅན་ཐམས་ཅད་ཀླུ་ཆེན་བརྒྱད་ལ་ཐིམ།
དེ་ཐམས་ཅད་ཀྱི་མིག་ཏུ་གཏི་མུག་རྡོ་རྗེ་མ། རྣ་བར་ཞེ་སྡང་རྡོ་རྗེ་མ། སྣ་ལ་སེར་སྣ་རྡོ་རྗེ་མ། ཁ་ལ་འདོད་ཆགས་རྡོ་རྗེ་མ། ལུས་ལ་ཕྲག་དོག་རྡོ་རྗེ་མ། ཡིད་ལ་བདག་མེད་རྣལ་འབྱོར་མ། སྤྱི་བོར་སྐུ་རྡོ་རྗེ་མ། མགྲིན་པར་གསུང་རྡོ་རྗེ་མ། ཐུགས་ཀར་ཐུགས་རྡོ་རྗེ་མ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དཔལ་ཀྱཻ་རྡོ་རྗེ་ལྷ་དགུ་སྐུ་གསུང་ཐུགས་རྡོ་རྗེའི་ལྷ་ཚོགས་དང་བཅས་པའི་རྣམ་པར་ཨོཾ་བཛྲ་ས་མཱ་ཛཿ
ཞེས་དང་། སེ་གོལ་གྱི་སྒྲས་སྤྱན་དྲངས། ཁུ་ཚུར་གཡོན་གྱི་མཐེའུ་ཆུང་དང་གཡས་པའི་མཛུབ་མོ་སྦྲིལ་ཏེ། ཨོཾ་བཛྲ་གཽ་རཱི་ཨཱཿཀརྵ་ཡ་ཛཿ ཞེས་དང་ཁུ་ཚུར་གཉིས་རྒྱབ་སྤྲད་ཞགས་མིག་ལྟར་བྱས་ལ། ཨོཾ་བཛྲ་ཙཽ་རཱི་པྲ་བེ་ཤ་ཡ་ཧཱུྃ། ཞེས་དང་མཐེའུ་ཆུང་དང་མཛུབ་མོ་ཕན་ཚུན་སྦྲེལ་ཏེ། ཨོཾ་བཛྲ་བཻཏྟ་ལཱི་བནྡྷ་བཾ། ཞེས་དང་། ཁུ་ཚུར་བཅངས་བའི་མཁྲིག་མ་གཉིས་བསྣོལ་ཏེ།
ཨོཾ་བཛྲ་གྷསྨ་རཱི་ཝ་ཤཾ་ཀུ་རུ་ཧོ། ཞེས་བརྗོད། སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་བཅས་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ཐལ་མོ་སྦྱར་ཏེ། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རཱི་ནི་སྨན་འཛིན་ཅིང་། ། པུཀྐ་སཱི་ནི་རྡོ་རྗེའི་ལག །
དེ་བཞིན་རི་ཁྲོད་མ་རོ་འཛིན། ། གདོལ་པ་མོ་ནི་ཅང་ཏེའུ་རྡུང་། འདི་རྣམས་ཀྱིས་ནི་གཙོ་བོ་མཆོད། ། འདོད་ཆགས་ཆེན་པོར་རྗེས་ཆགས་པས། ། གཡུང་མོར་སྐུ་ལ་འཁྱུད་པ་ཉིད། ། ཅེས་མཆོད། བཅོམ་ལྡན་དེ་བཞིན་གཤེགས་པ་ཀུན། ། བཅོམ་ལྡན་བདག་ཉིད་ཆེན་པོ་རྣམས། ། ཐུགས་རྗེའི་རང་བཞིན་ཅན་རྣམས་ཀྱིས། ། ཁྱེད་ཀྱི་བདག་ལ་དབང་བསྐུར་སྩོལ། །
ཞེས་གསོལ་བ་བཏབ་པས། དེ་བཞིན་གཤེགས་པ་དེ་རྣམས་ཧེ་རུ་ཀའི་གཟུགས་སུ་གྱུར་ནས་རིན་པོ་ཆེའི་བུམ་པ་བདུད་རྩིས་གང་བ་ཐོགས་ཏེ། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱི་ཕྱག་བྱས་པ། ། རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུ་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུས་པ་ལས་སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་པར་སྣང་མཛད།
གཙོ་བོ་ཡབ་ཡུམ་གཽ་རཱི་དང་པུཀྐ་སཱི་ལ་མི་བསྐྱོད་པ། ཙཽ་རཱི་དང་ཤ་བ་རི་ལ་རྣམ་པར་སྣང་མཛད། བཻཏྟ་ལཱི་དང་ཙཎྜ་ལཱི་ལ་རིན་ཆེན་འབྱུང་ལྡན། གྷསྨ་རཱི་དང་ཌཱོཾ་བི་ནི་ལ་འོད་དཔག་མེད། ཕྱོགས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱིས་དབུ་བརྒྱན་པར་བསམ། ཨོཾ་བྷ་ག་ཝཱན་མ་ཧཱ་ཀ་རུ་ཎི་ཀ་ཧེ་བཛྲ་ས་པཱ་རི་ཝཱ་ར་ཨོཾ་ནི་རི་ཧཱུྃ་ཁཾ་སྭཱཧཱ། ཨོཾ་བཛྲ་ནཱི་ཝི་ཏི་ཧཱུྃ་ཁཾ་སྭཱཧཱ། ཨོཾ་སརྦ་སཾ་ཤོ་དྷ་ནི་སྭཱཧཱ། ཨོཾ་ཛཿཧཱུྃ་བཾ་ཧོཿ
ཁ་རཾ་མ་ཧཱ་ཨརྒྷཾ་པྲ་ཏིཙྪ་སྭཱཧཱ། ཞེས་པ་རྣམས་ཕྱག་རྒྱ་དང་བཅས་པས་ཆུ་བཞི་ཕུལ། ལྷ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་ནས་འབྲས་ཙམ་གྱིས་མཚན་པ་ལས་འོད་ཀྱི་སྦུ་གུ་བྱུང་ནས་གཏོར་མ་དྲངས་ཏེ་གསོལ་བར་བསམ་ཞིང་། པད་ཀོར་སྔོན་དུ་འགྲོ་བས། རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་ཧེ་བཛྲ་ས་པཱ་རི་ཝཱ་ར། ཨོཾ་ཨིནྡྲ། ཛ་མ། ཛ་ལ། ཛཀྑ།
བྷུ་ཏ། བཧྣི། བཱ་ཨུ་རཀྑ། ཙནྡ། སུཛྫ། མ་ད། པྤཔ། ཏ་ལ་པཱ་ཏཱ་ལི། ཨཊྚ་སཔྤ་སྭཱཧཱ། ཨི་དཾ་བ་ལིཾ་བྷུཛྙ་ཛི་གྷ།
ཕུལླ། དྷུཔྤ། མཾ་ས། པིཾགྷ། ཨམྦྷ། སཔྤ། ཀཛྫ། སཱ་ད། ཁནྟི་ཁུ་ཎི། ཕེ་ཊ།
གཱ་ད། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ་ཨ་དྱ་ནུཏ་པནྣ་ཏྭད་ཨོཾ་ཨཱཿཧཱུྃ་ཕཊ་སྭཱཧཱ། ཞེས་བརྗོད་ཅིང་། སེ་གོལ་བརྡབ། དེ་ལྟ་བུ་གསུམ་མམ་ལྔ་ལ་སོགས་པས་གཏོར་མ་ཕུལ་ལ། སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་ཐོག་མཐའ་འདྲ་བར་སྦྱར་ལ། དྷུ་པེ། ཨཱ་ལོ་ཀེ
གནྡྷེ། ནཻ་ཝི་དྱེ། ཤཔྟ། ཞེས་པས་མཆོད། ཧཱུྃ་ཨཾ་གཾ་ཙཾ་བཾ་གྷཾ་པཾ་ཤཾ་ལཾ་ཌཾ། ཨོཾ་ཨཱཿཧཱུྃ། ཀྱཻ་རྡོ་རྗེ་སྐུ་གསུང་ཐུགས་རྡོ་རྗེའི་ལྷ་ཚོགས་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། ཞེས་དང་། མཐེ་བོའམ་ཐོར་མས་ནང་མཆོད་ཕུལ་ལ། རྡོ་རྗེ་དང་བཅས་པའི་ཐལ་མོ་དང་།
དྲིལ་བུ་སུམ་བརྡུང་བྱ་ཞིང་། དཀར་མོ་རི་དྭགས། སོགས་ནས། འཁྱུད་པ་ཉིད། ཅེས་པའི་བར་དང་། ཁྱོད་ནི་རྣལ་འབྱོར་མ་ཚོགས་ཡོངས་སུ་བསྐོར། ། ཁྱོད་ནི་ཉིད་ཀྱི་ཐུགས་ཀྱི་མཆོག་བརྙེས་པ། ། ཁྱོད་ཀྱིས་རྒྱུ་དང་མི་རྒྱུའི་འགྲོ་བ་ཀུན་བརྒྱན་ཏེ། ། སྙིང་རྗེའི་ཐུགས་ཀྱིས་སེམས་ཅན་སད་མཛད་པ། ། སྒྱུ་མའི་སྤྲོས་པ་རྡོ་རྗེ་གྲུབ་པའི་ཡིད། །
ཧེ་རུ་ཀ་དཔལ་རྡོ་རྗེ་ཡིད་ཀྱིས་དགྱེས། ། མི་བསྐྱོད་རྡོ་རྗེ་ཡེ་ཤེས་ཆེ། ། མི་བསྐྱོད་དབྱིངས་ནི་མཁས་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་མཁའ་འགྲོར་ཕྱག་འཚལ་བསྟོད། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་གྱིས་ནི་འོད་གསལ་མཆོག ། སངས་རྒྱས་མཁའ་འགྲོར༞ ། རིན་ཆེན་རྒྱལ་པོ་རབ་ཏུ་ཟབ། །
རྡོ་རྗེ་ནམ་མཁའ་དྲི་མ་མེད། ། རང་བཞིན་དག་པ་གོས་པ་མེད། ། རིན་ཆེན་མཁའ་འགྲོར༞ ། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། པདྨ་མཁའ་འགྲོར༞ ། དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། དངོས་ཉིད་དག་པ་ཉིད་ལས་བྱུང་། །
སྣ་ཚོགས་མཁའ་འགྲོར་ཕྱག་འཚལ་སྟོད། ། ཅེས་བསྟོད། རྡོ་རྗེ་ཐུགས་ཁར་བཟུང་དྲིལ་བུ་ཆིག་རྡུང་བྱ་ཞིང་། ལྷ་ཆེན་བརྒྱད་པོ་འཁོར་དང་བཅས། ། ཀླུ་ཆེན་བརྒྱད་པོ་འཁོར་དང་བཅས། ། འཇིག་རྟེན་སྐྱོང་བ་བརྒྱད་པོ་དང་། ། གནོད་སྦྱིན་ཚོགས་རྣམས་མ་ལུས་དང་། ། སྲིན་པོའི་ཚོགས་རྣམས༞ ། འབྱུང་པོའི༞ ། ཡི་དྭགས༞ །
ཤ་ཟའི༞ ། སྨྱོ་བྱེད༞ ། བརྗེད་བྱེད་ཚོགས༞ ། མཁའ་འགྲོའི༞ ། མ་མོའི་ཚོགས་རྣམས་མ་ལུས་དང་། ། དེ་ལ་སོགས་ཏེ་འབྱུང་པོའི་ཚོགས། ། མ་ལུས་ཇི་སྙེད་ཡོད་པ་རྣམས། ། འདིར་གཤེགས་བདག་ལ་དགོངས་སུ་གསོལ། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། །
ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་སྐལ་བ་བཟང་། ། ལོངས་སྤྱོད་རྒྱ་ཆེན་ཀུན་འཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུངས། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། །
བྱ་བྱེད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་དང་། ། དགེ་ལེགས་ཐམས་ཅད་འབྱུང་བ་དང་། ། ཡིད་ལ་འདོད་པ་ཀུན་འགྲུབ་ཤོག ། ཅེས་ཕྲིན་གཞོལ། གཏོར་མ་གཞན་རྣམས་ཀྱིས་བྱིན་རླབས་ལྔ་དུས་གཅིག་ལ་གྲུབ་ཟིན་ཡང་། བྱིན་རླབས་དྲན་པའི་ཕྱིར་འདས་གཏོར་ལ་ལག་པ་གཡོན་པ་བསྟན་ཏེ། ཨོཾ་ཞེས་བརྗོད་པས་སྟོང་པར་བསམ། གཡས་པ་བསྟན་ཏེ།
ཨཱཿཞེས་བརྗོད་པས་ཐོད་པ་དཀར་པོ་ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པ། གཉིས་ཀ་བསྟན་ཏེ་ཧཱུྃ་ཞེས་བརྗོད་པས་ཤ་ལྔ་བདུད་རྩི་ལྔས་གང་བ། བྱ་ཁྱུང་གི་ཕྱག་རྒྱ་བསྟན་ཏེ། ཧ་ཧོ་ཧྲཱིཿཞེས་བརྗོད་པས་ཡེ་ཤེས་ཀྱི་བདུད་རྩིར་གྱུར་པར་བསམས་ལ། ལན་གསུམ་བརྗོད། མདུན་གྱི་ནམ་མཁར་པཾ་ལས་པདྨ་དང་། རཾ་ལས་ཉི་མ་ཀླུ་བརྒྱད་བསྣོལ་བའི་སྟེང་དུ། ཧྲཱིཿལས་པདྨ་ཧྲཱིཿས་མཚན་པ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས།
ཚུར་འདུས་ཡོངས་སུ་གྱུར། ཁྲོ་བོའི་རྒྱལ་པོ་དཔལ་རྟ་མགྲིན་སྐུ་མདོག ཅེས་སོགས་གོང་བཞིན་ལ། གཞོབ་ཐུལ་ཐུལ་སྲེགས་པའི་སྐུ་ཅན་དུ་གྱུར་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། དེ་ལས་འོད་ཟེར་འཕྲོས་པས་སངས་རྒྱས་བྱང་སེམས་ཐམས་ཅད་ཁྲོ་བོའི་རྒྱལ་པོ་དཔལ་རྟ་མགྲིན་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་འོད་ཟེར་འཕྲོས་པས་དབང་གི་ལྷ་ཚོགས་བཛྲ་ས་མཱ་ཛཿ
ཨོཾ་ཨ་བྷི་ཥིཉྩ་ཏུ་མཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུས་པ་ལས་བླ་མའི་ངོ་བོ་འོད་དཔག་ཏུ་མེད་པས་དབུ་བརྒྱན། ཨོཾ་ཧྲཱིཿཔདྨནྟ་ཀྲྀཏ་བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཨི་དཾ་བ་ལིཾ་བྷུ་ཛ་ཁ་ཁ་ཁཱ་ཧི་ཁཱ་ཧི་སརྦ་ཤ་ཏྲུཾན་བིགྷྣན་མཱ་ར་ཡ་ཧཱུྃ་ཕཊ། ཨོཾ་བཛྲ་ཀྲོ་དྷ་རཱ་ཛ་པདྨ་ཧེ་རུ་ཀ་ས་པཱ་རི་ཝཱ་ར། སྔོན་དུ་འགྲོ་བས་ཆུ་གཉིས་ཉེར་སྤྱོད་རོལ་མོ་རྣམས། པྲ་ཏཱིཙྪ་སྭཱཧཱའི་མཐའ་ཅན་གྱི་མཆོད། མཚན་སྔགས་ལ།
མ་ཧཱ་པཉྩ་ཨ་མྲྀ་ཏ་ཁ་རཾ་ཁཱ་ཧི། མ་ཧཱ་རཀྟ་ཁ་རཾ་ཁཱ་ཧི། ཞེས་སྨན་རག་གིས་མཆོད། ཧྲཱིཿ སྤྱན་རས་གཟིགས་སྤྲུལ་ཧྲཱིཿལས་ཁྲོ་བོའི་སྐུ། ། ཆོས་རྗེ་འོད་དཔག་མེད་པ་རྡོ་རྗེ་ཆོས། ། ལོག་འདྲེན་བགེགས་ཀྱི་ཚོགས་རྣམས་འདུལ་མཛད་པའི། ། རྟ་མགྲིན་རྟ་སྐད་བཞད་ལ་ཕྱག་འཚལ་ལོ། ། ཉེས་པའི་སྐྱོན་བྲལ་པདྨ་དམར་པོའི་སྟེང་། ། འཁོར་བའི་འདམ་སྐེམ་ཚ་ཟེར་རྒྱས་པའི་དབུས། །
དུག་ལྔའི་རང་བཞིན་ཀླུ་ཆེན་གདན་སྟེངས་སུ། བརྐྱང་བསྐུམས་རོལ་པས་བཞུགས་ལ་ཕྱག་འཚལ་ལོ། ། འགྲོ་ལ་རྗེས་ཆགས་སྐུ་མདོག་དམར་བའི་མདངས། ། ལོག་འདྲེན་ཚར་གཅོད་རྩ་ཞལ་མཆེ་བ་གཙིགས། ། གཡས་གཡོན་སྔོ་དཀར་ཁྲོ་དང་འདོད་པའི་ཉམས། ། སྐུ་གསུམ་ཞལ་ལྡན་ཁྱོད་ལ་ཕྱག་འཚལ་ལོ། ། དུས་གསུམ་གཟིགས་པའི་སྤྱན་གསུམ་ཉི་ལྟར་འཁྱིལ། དུག་གསུམ་ཚར་གཅོད་མཆེ་གཙིགས་ལྗགས་འདྲིལ་བཞད། ། ཁམས་གསུམ་དབང་སྡུད་སྐྲ་སྨིན་སྨ་ར་འབར། ། སྣ་ཚོགས་ཉམས་ལྡན་ཁྱོད་ལ༞ །
རྟ་མགོ་ལྗང་ཞུར་དྲག་པོའི་སྒྲ་དབྱངས་ཀྱིས། ། གནས་གསུམ་མ་མོ་མཁའ་འགྲོ་དབང་སྡུད་ཅིང་། ། གདོན་བགེགས་ལོག་འདྲེན་ཀུན་གྱི་སྙིང་རབ་འགས། ། སྲིད་གསུམ་གཡོ་མཛད་ཁྱོད་ལ༞ ། རྔོག་མའི་གསེབ་ནས་མེ་སྟག་འཕྲོས་པ་ཡིས། ། སྟེང་འོག་ཕྱོགས་མཚམས་ཀུན་ཏུ་ཡོངས་ཁྱབ་པའི། ། ཡེ་ཤེས་མེ་དཔུང་རྭ་བ་བླ་བྲེ་གུར། ། བར་ཆད་ཀུན་འཇོམས་ཁྱོད་ལ༞ ། ཕྱག་དྲུག་གཡས་གསུམ་རྡོ་རྗེ་ཁ་ཊྭཱཾ་ག ། མེ་འབར་རལ་གྲི་འཕྱར་བའི་སྟངས་སྟབས་ཀྱིས། །
མ་རིག་བདུད་དཔུང་ཕྱེ་མར་འཐག་མཛད་པའི། ། མཐུ་སྟོབས་བསམ་ཡས་ཁྱོད་ལ༞ ། གཡོན་གསུམ་སྡིགས་མཛུབ་མདུང་ཐུང་རྒྱུ་ཞགས་ཀྱིས། ། གདུག་ཅན་གཟིར་དང་ཉོན་མོངས་ཀུན་འབིགས་ཤིང་། ། བགེགས་ཀུན་འཆིང་ཞིང་སྣོད་བཅུད་དབང་སྡུད་པའི། ། དགོས་པ་དཔག་མེད་ཁྱོད་ལ༞ ། ཕ་རོལ་ཕྱིན་དྲུག་དག་པས་ཕྱག་རྒྱ་དྲུག ། འཁོར་འདས་དཔལ་འབྱོར་སྩོལ་བའི་རིན་ཆེན་རྒྱན། ། དུག་ལྔའི་ཀླུ་འདུལ་སྦྲུལ་གྱི་ཆུན་པོ་སོགས། ། རྒྱལ་ཀུན་འཛིན་པ་ཁྱོད་ལ༞ །
གླང་ལྤགས་ཞིང་ཆེན་སྟག་གི་ཤམ་ཐབས་སོགས། ། རུ་ཏྲ་དཔའ་བཀོང་ན་བཟའ་ལྷབ་ལྷུབ་གཡོ། ། ཡེ་ཤེས་མེ་དཔུང་འབར་བའི་གཟི་འོད་ཀྱིས། ། སྣོད་བཅུད་ཟིལ་གནོན་ཁྱོད་ལ༞ ། རྒོད་ཅིང་དྲག་ཤུལ་འཇིགས་སུ་རུང་བ་ཡི། ། བཞད་པའི་ང་རོས་རྒྱལ་ཀུན་མཆོད་པ་དང་། ། སྒྲུབ་ལ་མཆོག་སྩོལ་མ་རུངས་ཕྱིར་འཐག་པའི། ། པདྨ་དབང་ཆེན་གསུང་ལ༞ ། སྙིང་རྗེ་རྔམས་དང་ཞི་བའི་རོལ་པ་ཡིས། ། འགྲོ་ལ་བརྩེ་དང་ལོག་འདྲེན་ཚར་གཅོད་ཅིང་། །
བདེ་སྟོང་ཟུང་འཇུག་ངང་ལས་གཡོ་མེད་པའི། ། པདྨ་དབང་ཆེན་ཐུགས་ལ༞ ། ཁྱོད་ཀྱི་ཡོན་ཏན་དགོས་འདོད་དབང་རྒྱལ་དང་། ། འཕྲིན་ལས་སྣ་ཚོགས་ནམ་མཁའི་མཐའ་ཀླས་པའི། ། འཁོར་བ་ཇི་སྲིད་སེམས་ཅན་དོན་མཛད་པ། ། ཐུགས་རྗེ་ཆེ་ལྡན་ཁྱོད་ལ་ཕྱག་འཚལ་ལོ། ། དེ་ལྟར་ཁྲོ་རྒྱལ་རྟ་མཆོག་རོལ་པ་ལ། ། རྩེ་གཅིག་དད་པས་མཆོད་དང་བསྟོད་པའི་མཐུས། ། བསྟན་འགྲོའི་ཕན་བདེ་བུམ་པ་བཟང་པོ་ལྟར། ། ནམ་ཡང་མི་ནུབ་རྒྱས་པར་མཛད་དུ་གསོལ། །
བདག་ཅག་དཔོན་སློབ་ཡོན་མཆོད་འཁོར་བཅས་ལ། ། སྔོན་གྱི་ལས་སམ་འཕྲལ་རྐྱེན་ལས་གྱུར་པའི། ། སྡིག་སྒྲིབ་ནད་གདོན་བྱད་ཁ་རྦོད་གཏོང་སོགས། ། མི་མཐུན་ཕྱོགས་ཀུན་ཞི་བར་མཛད་དུ་གསོལ། ། ཁྱོད་སྐུ་བསྒོམ་ཞིང་གཟུངས་སྔགས་བཟླས་པ་དང་། ། མི་འགྱུར་བདེ་ཆེན་ཏིང་འཛིན་བསྒོམས་པའི་མཐུས། ། ཚེ་བསོད་དཔལ་འབྱོར་ལུང་རྟོགས་ཡོན་ཏན་སོགས། ། མཐུན་རྐྱེན་མ་ལུས་རྒྱས་པར་མཛད་དུ་གསོལ། ། བསྟན་འགྲོའི་དོན་ཆེན་ཡུན་དུ་བསྒྲུབ་པའི་ཕྱིར། ། བདག་གི་སྲིད་ཞིའི་དགེ་ལེགས་མ་ལུས་ཀུན། །
ཁབ་ལེན་རྡོ་ཡིས་ལྕགས་ཕྱེ་སྡུད་པ་ལྟར། ། འབད་མེད་དབང་དུ་འདུ་བར་མཛད་དུ་གསོལ། ། ཁྱོད་ནི་རྒྱལ་བའི་དྲག་པོའི་ཕྲིན་ལས་ཏེ། ། དེ་ཕྱིར་ཞི་བས་མི་ཐུལ་དགྲ་བགེགས་ཀུན། ། སྐད་ཅིག་ཉིད་ལ་ཐལ་བ་རྡུལ་དུ་རློག ། མི་མཐུན་ཕྱོགས་ཀུན་འཇོམས་པར་མཛད་དུ་གསོལ། ། མདོར་ན་དེང་ནས་བྱང་ཆུབ་སྙིང་པོའི་བར། ། བདག་སོགས་འཁོར་བར་འཁྱམས་པའི་ཡིད་ཅན་ཚོགས། ། ཁྲོ་རྒྱལ་རྟ་མཆོག་རོལ་པས་རྗེས་བཟུང་ནས། ། གནས་སྐབས་མཐར་ཐུག་ཕན་བདེ་མ་ལུས་སྩལ། །
གཏོར་མ་གཉིས་པ་དང་གསུམ་པར་ལྷན་ཅིག་བྱིན་རླབས་དྲན་ཆེད། ཨོཾ་ཨཱཿཧཱུྃ་ཧ་ཧོ་ཧྲཱིཿ མདུན་གྱི་ནམ་མཁའི་གནས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་མཐིང་ནག་ལས་འོད་འཕྲོས་དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་ཆེར་འབར་བ་ཞལ་གཅིག་ཕྱག་གཉིས་པ་གཡས་གྲི་གུག་དང་གཡོན་ཐོད་པ་ཁྲག་གིས་གང་བ་ཐུགས་ཁར་སྟེང་འོག་ཏུ་འཛིན་པ། ཕྱག་གཉིས་ཆར་གྱི་དབུས་ན་རྣམ་འཕྲུལ་གྱི་གཎྜེ་བསྣམས་པ། སྤྱན་གསུམ་དང་ལྡན་པ་ཞལ་མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང་རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱིས་བཀླུབས་པ།
མིའུ་ཐུང་གེལ་པའི་འདུག་སྟངས་ཀྱིས་རོའི་སྟེང་ན་བཞུགས་པ། དེའི་གཡས་ན་བྱ་ནག གཡོན་ན་ཁྱི་ནག རྒྱབ་ན་ལྕེ་སྤྱང་། མདུན་ན་མི་ནག སྟེང་ན་ནམ་མཁའ་ལྡིང་གི་སྤྲུལ་པ་ཕོ་ཉ་འཕྲོ་བ། མི་བསྐྱོད་པའི་ཅོད་པཎ་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་གཡོན་དུ་ཊཾ་ལས་ཨེ་ཀ་ཛ་ཊི་སྐུ་མདོག་སྔོན་མོ་ཞལ་གཅིག་ཕྱག་གཉིས་ཀྱིས་བདུད་རྩིས་གང་བའི་བུམ་པ་ཐུགས་ཁར་འཛིན་པ། དར་དཀར་གྱི་ན་བཟའ་སྟོད་གཡོགས་ཤིང་། སྟག་གིས་པགས་པའི་ཤམ་ཐབས་ཅན།
རལ་པ་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ་ཁྲོ་མོའི་རྣམ་པ་ཅན། དེའི་ལྟོ་བ་ཡངས་པའི་ནང་དུ་ཏྲག་ལས་ཁྲག་གི་རྒྱ་མཚོའི་ནང་དུ་བྷྱོཿལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། བོང་བུ་གྭ་པ་ལ་ཞོན་པ། སྐུ་མདོག་སྔོ་ནག་ཞལ་གཅིག་ཕྱག་བཞི་མ། གཡས་ཀྱི་དང་པོ་ན་རལ་གྲི། གཉིས་པ་ན་ཐོད་པ་ཁྲག་གིས་གང་བ་འཛིན་པ། གཡོན་གྱི་དང་པོ་ན་མདུང་། གཉིས་པ་ན་རྩེ་གསུམ་འཛིན་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན།
རུས་པའི་རྒྱན་དྲུག་དང་ལྡན་པ། གླང་པོ་ཆེའི་ཀོ་བས་སྟོད་གཡོག་ཤིང་། བ་ལང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་ཅན། ཀླུའི་དབང་པོའི་སྐ་རགས་བཅིངས་པ། སྤྱན་གསུམ་དང་ལྡན་ཞིང་མི་རོ་རེངས་པ་ཁར་བཅུག་ནས་མཆེ་བ་གཙིགས་པ། སྙན་གཡས་པ་ལ་དུག་སྦྲུལ་དང་གཡོན་པ་ལ་སེང་གེས་བརྒྱན་པ། སྐུ་ལ་ཁྲག་གི་ཐིག་ལེ་དང་། ཞག་གི་ཟོ་རིས་དང་ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་པ།
ལྟེ་བའི་ཐད་ཀ་ནས་ཉི་ཟླ་འཆར་བ། མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོའི་སྒྲ་སྒྲོག་པ། ལྕམ་དྲལ་གཉིས་ཀའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཐུགས་ཁའི་ཧཱུྃ་ལས་འོད་ཟེར་འཕྲོས་པས་འོག་མིན་རྣམ་པར་སྣང་མཛད་ཀྱི་ཐུགས་ཀ་ནས་མགོན་པོ་དང་། རང་བཞིན་གྱི་གནས་ནས་ལྷ་མོ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་སེ་གོལ་གྱི་སྒྲ་བྱ། ཐལ་མོ་ཁོང་སྟོང་སྦྱར། མགོན་པོའི་དམ་རྒྱ་བཅས་ཏེ།
མཛུབ་མོ་གཡས་པའི་རྡོ་རྗེས་གཡབ་ཅིང་དྲིལ་བུ་བཅད་གཏུབས་སུ་དཀྲོལ་ལ། མགོན་པོ་ཀུན་གཤེགས་གདན་ལས་བཞེངས། ། ད་ལྟ་སྙིགས་མ་ལྔ་ཡི་དུས། ། གཤེགས་ཤིང་བཞུགས་པའི་གནས་ངན་ཡང་། ། ཤཱཀྱའི་བསྟན་པ་བསྲུང་བ་དང་། ། བདག་ཅག་རྣམས་ལ་ཕན་གདགས་ཕྱིར། ། གནས་འདིར་ཉིད་དུ་གཤེགས་སུ་གསོལ། ། ཨོཾ་ཤྲཱི་མ་ཧཱ་ཀཱ་ལ་ཨེ་ཧྱེ་ཧི། ཞེས་དང་། སོར་མོ་ཕན་ཚུན་ཅུང་ཟད་བསྣོལ་བའི་རྡོ་རྗེ་ཐལ་མོ་སྦྱར་ལ་ལྷ་མོའི་དམ་རྒྱ་གཡབ་པའམ།
རྡོ་རྗེ་དྲིལ་བུ་འཛིན་པས། ལྷ་མོ་ཀུན་གཤེགས། སོགས་ནས། གཤེགས་སུ་གསོལ། ཨོཾ་མ་ཧཱ་ཀཱ་ལཱི་དེ་ཝཱི་ཨེ་ཧྱེ་ཧི། ཞེས་པས་སྤྱན་དྲངས། ཛཿཧཱུྃ་བཾ་ཧོཿ སོ་སོ་ལ་ཐིམ། ཐལ་མོ་སྦྱར་བའི་སོར་མོ་དབུས་མ་གསུམ་སོ་སོར་བསྐྱེད་དེ། ཨོཾ་པདྨ་ཀ་མ་ལ་ཡ་སྟཾ།
ཞེས་པས་པདྨའི་གདན་ཕུལ། ཨོཾ་ཤྲཱི་མ་ཧཱ་ཀཱ་ལཱ་ཡ་གྲྀཧྣེ་དཾ། མ་ཧཱ་ཀཱ་ལི་དེ་ཝཱི་གྲིཧྞ་དཾ་ཨརྒྷཾ་སྭཱཧཱ། པཱ་དྱཾ་སྭཱཧཱ། ཨོཾ་བཛྲ་པུཥྤེ། སོགས་ནས། ཤཔྟ་ཨཱཿཧཱུྃ། ཞེས་པས་མཆོད། མགོན་པོའི་དམ་རྒྱ་སྙིང་གར་བཅས་ཏེ་དེའི་སྤྱི་བོར་བཞག་པར་བསམས་ལ། ཡི་དམ་གྱི་ང་རྒྱལ་བརྟན་པོས།
ཨོཾ་ཤྲཱི་མཱ་ཧཱ་ཀཱ་ལཱ་ཡ་ས་མཱ་ཡ་སྨ་ར། ས་མཱ་ཡ་མཱ་ཏི་ཀྲ་མ། ས་མཱ་ཡ་རཀྵནྟུ། ལྷ་མོའི་དམ་བཅའ་སྙིང་ཁར་བཅས་ཏེ། དེའི་སྤྱི་བོར་བཞག་པར་བསམས་ལ། ཨོཾ་མ་ཧཱ་ཀཱ་ལཱི་དེ་ཝཱི་ས་མ་ཡ་སྨ་ར། ཞེས་སོགས་ཀྱི་དམ་ལ་བཞག སྤྲོ་ན། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་བསྟོད་འཁོར་དང་བཅས་པ་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་སྲུངས།
བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། ཁྱད་པར་དུ་ཡང་སངས་རྒྱས་ཀྱི་བསྟན་པ་དང་། བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་འཁོར་དང་བཅས་པ་ལ་གནོད་ཅིང་འཚེ་བ་དང་། བདག་གི་ལམ་སྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་རྣམས་ཀྱི་བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱིས་འདོར་བར་མཛད་དུ་གསོལ། གལ་ཏེ་ཞི་བའི་ཐབས་ཀྱིས་འདུལ་དུ་མ་འཚལ་ན། གང་ལ་གང་འཚམས་པའི་ཆད་པས་བཅད་པ་དང་། བསྐྲད་ཅིང་གཟིར་བ་དང་། དབྱེ་བ་དང་།
བསྡིགས་ཤིང་དཔའ་བཀོང་བར་མཛད་དུ་གསོལ། ཞེས་པ་ནས་འདི་བར་ཐལ་མོ་བརྡབ། མདོར་ན་ཆོས་སྒྲུབ་པའི་བར་ཆད་ཐམས་ཅད་ཞི་བ་དང་། བསམ་སྦྱོར་ཆོས་མཐུན་ཡིད་བཞིན་དུ་འགྲུབ་ཅིང་བསྟན་པ་འཛིན་པ་དང་། འཇིག་རྟེན་པ་ཀུན་དར་ཞིང་རྒྱས་པར་མཛད་དུ་གསོལ། ཞེས་བརྗོད་ཅིང་ཐལ་མོ་བརྡབ། རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ཤྲཱི་མ་ཧཱ་ཀཱ་ལཱ་ས་པཱ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོ་བི་ཤཱ་མུ་མེ་བྷྱཿ སརྦ་ཐཱ་ཁཾ་ཨུརྒ་ཏེ། སྥ་ར་ཎ་ཨི་མཾ་ག་ག་ཁཾ་གྲྀཧྣེ་དཾ་བ་ལིཾ་དི་སྭཱཧཱ།
ཞེས་གསུམ་མམ་ལྔ་དང་། ཨོ་ཤྲཱི་མ་ཧཱ་ཀཱ་ལཱ་ཡ། ཤཱ་ས་ན་ཨུ་པ་ཧ་རི་ཎི། ཨེ་ཥ། ཨ་པཤྩི། མ་ཀ་ལོ། ཨ་ཡཾ། ཨི་དཾ། རཏྣ་ཏྲ་ཡཱ་ཡཱ། ཨ་པ་ཀཱ་རི་ཎི།
ཡ་དི་པྲ་ཏཱི་ཛྙ། སྨ་ར་སི་ཏ་དཱ། ཨི་དཾ་དུཥྚ། ཁ་ཁ་ཁཱ་ཧི་ཁཱ་ཧི་མ་ར་མ་ར། གྲྀཧྣ་གྲྀཧྣ། བྷནྡྷ་བྷནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན།
མཱ་ར་ཡ་ཧཱུྃ་ཕཊ། ཅེས་གསུམ་མམ་ལྔས་མགོན་པོ་དང་། ཨོཾ་ཤྲཱི་མ་ཧཱ་ཀཱ་ལི་དེ་ཝཱི་ས་པཱ་རི་ཝཱ་ར་ན་མཿསརྦ་ཏ་ཐཱ་ག་ཏེ། ཞེས་སོགས་གསུམ་མམ་ལྔས་ལྷ་མོ་ལ་ཕུལ་ཏེ། ཨོཾ་ཤྲཱི་མ་ཧཱ་ཀཱ་ལཱ་ཡཱ་གྲྀཧྣ་དཾ། ཞེས་སོགས་ནས། ཤཔྟའི་བར་གྱིས་གོང་ལྟར་མཆོད། ནང་མཆོད་ཕུལ་ཏེ། ཨོཾ་ཤྲཱི་མ་ཧཱ་ཀཱ་ལ་ཡ་ཧཱུྃ་ཧཱུྃ་ཕཊ་སྭཱཧཱ། ཞེས་དང་།
ཨོཾ་རོ་རུ་རོ་རུ་བི་ཏིཥྛ། བ་དྷོ་སཱི་ཀ་མ་ལ་རཀྑ་སཱི་ཧཱུྃ་བྷྱོཿཧཱུྃ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་གྱི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་བ་དང་། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་ཐམས་ཅད་ཞི་ཞིང་། མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཞེས་བརྗོད། དེ་ནས་གདོང་བཞི་པའི་གཏོར་མ་མགོན་པོའི་སྐབས་ལྟར་བྱིན་རླབས་དྲན་པར་བྱས་ལ། ༈ །མདུན་དུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་གྲི་གུག་ཧཱུྃ་གིས་མཚན་པ་ཡོངས་སུ་གྱུར་པ་ལས།
དཔལ་རྡོ་རྗེ་ནག་པོ་ཆེན་པོ་གདོང་བཞི་པ། རྩ་ཞལ་བརྩེགས་མ་གཉིས་ནག་པོ། གཡས་གཡོན་གཉིས་ལྗང་ནག ཕྱག་བཞིའི་གཡས་གཡོན་གྱི་དང་པོ་གཉིས་ཀྱིས་གྲི་གུག་དང་ཐོད་ཁྲག་ཐུགས་ཁར་སྟེང་འོག་ཏུ་འཛིན་པ། གཡས་འོག་མར་རལ་གྲི་དང་། གཡོན་འོག་མས་རུས་འཕྲེང་འཕྱར་སྟབས་སུ་འཛིན་པ། སྐྲ་ཁམ་པ་གྱེན་དུ་བརྫེས་ཤིང་སྤྱན་གསུམ་པ། ཞལ་མཆེ་བ་གཙིགས་ཤིང་མ་མཆུ་འཕྱང་བ། ཐོད་པ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན།
ཚངས་པའི་སྐུད་པ་དང་རུས་པ་དང་སྦྲུལ་གྱིས་བརྒྱན་ཞིང་། ཞབས་གཡས་བསྐུམ་གཡོན་བརྐྱངས་པའི་སྟབས་ཀྱིས་བཞུགས་པ། དྲག་ལ་རྔམས་པའི་ཆ་ལུགས་ཅན། ངག་ཏུ་ཧ་ཧ་དང་། ཧཱུྃ་ཧཱུྃ་དང་། ཀྵིཾ་ཀྵིཾ་གིས་སྒྲ་སྒྲོག་པ། དེའི་གཡས་སུ་གཡུང་མོ་ནག་མོ། གཡོན་དུ་གཏུམ་མོ་ལྗང་གུ། མདུན་དུ་སྲིན་མོ་དམར་མོ། རྒྱབ་ཏུ་སིང་ག་ལཱི་མ་སེར་ནག
བཞི་ཀའང་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ། གཅེར་བུ་རྒྱན་མེད་པ་རབ་ཏུ་གྲིམས་ཤིང་ཁྲོས་པའི་ཆ་ལུགས་ཅན། གཡོན་བརྐྱངས་གཡས་བསྐུམ་བཞེངས་པའི་ཚུལ་གྱིས་བཞུགས་པ། གཙོ་འཁོར་ལྔ་ཀའི་དཔྲལ་བར་ཨོཾ། སོགས་ནས། ཧཱུྃ་ལས་འོད་ཟེར་འཕྲོས་པས་ཏི་སེ། བསིལ་བའི་ཚལ། པོ་ཏ་ལ། ཧ་ཧ་རྒོད་པའི་དུར་ཁྲོད། དར་ལུང་གཉན་གྱི་ཕོ་བྲང་།
ཁའུ་བྲག་རྫོང་། དཔལ་ལྡན་ས་སྐྱའི་གཙུག་ལག་ཁང་གི་གནས་ནས་ནག་པོ་ཆེན་པོ་གདོང་བཞི་པ་ཡུམ་ཆེན་སྲིང་མོ་བཞི་དང་བཅས་པ་ཨོཾ་བཛྲ་ས་མཱ་ཛཿ ཞེས་པའང་སེ་གོལ་གྱི་སྒྲ་བྱ་ཐལ་མོ་སྦྱར་བའི་སྲིན་ལག་ནང་དུ་བཀུག་ལ་མཛུབ་མོ་གུང་མོའི་རྒྱབ་ནས་རཱ་ལྟར་བྱས་པ་རྡོ་རྗེ་རྩེ་ལྔ་པའི་ཕྱག་རྒྱ་ལས་མཛུབ་མོ་གཡབ་པའང་། རྡོ་རྗེ་དྲིལ་བུ་འཛིན་པས། སྔོན་ཚེ་རྡོ་རྗེ་འཆང་གི་སྤྱན་སྔ་རུ། ། གཏུམ་པོ་ཁྱོད་ཀྱིས་ཇི་ལྟས་ཁས་བླངས་བཞིན། ། འཕྲིན་ལས་རྣམ་བཞིའི་ལས་ལ་སྤྱན་འདྲེན་ན། ། སངས་རྒྱས་བསྟན་པ་བསྲུང་ཕྱིར་གཤེགས་སུ་གསོལ། ། ཨོཾ་མ་ཧཱ་ཀཱ་ལཱ་ཙ་ཏུརྨུ་ཁ་ས་པཱ་རི་ཝཱ་ར་ཨེ་ཧྱེ་ཧི། ཛཿཧཱུྃ་བཾ་ཧོཿ
པདྨ་ཀ་མ་ལ་ཡ་སཏྭཾ། ཨོཾ་མ་ཧཱ་ཀཱ་ལ་ཙ་ཏུརྨུ་ཁ་ས་པཱ་རི་ཝཱ་ར་གྲྀཧྣ་དཾ་ཨརྒྷཾ་སྭཱཧཱ། སོགས་གོང་བཞིན། རྡོ་རྗེའི་ཕྱག་རྒྱ་གོང་བཞིན་བཅས་ལ། ཨོཾ་མ་ཧཱ་ཀཱ་ལ་ཙ་ཏུརྨུ་ཁ་ས་པ་རི་ཝཱ་ར་ས་མ་ཡ་དྷ་ར། སོགས་ནས། འཇིག་རྟེན་པ་ཀུན་དར་ཞིང་རྒྱས་པར་མཛད་དུ་གསོལ། བར་གོང་བཞིན། ཨོཾ་མ་ཧཱ་ཀཱ་ལ་བི་ཀཱ་ལ་ཀཱ་ལ་ར་ཊི་ཏ་ཌོཾ་བྷི་ནཱི། ཙནྜ་ལི།
རཀྑ་སཱི། སིངྒ་ལཱི་དེ་ཝཱི་ས་པཱ་རི་ཝཱ་ར་ན་མཿསརྦ། སོགས་ནས། བ་ལྱཱ་དེ་སྭཱཧཱ། བར་གོང་བཞིན། མཆོད་སྔགས་གོང་བཞིན། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ། སོགས་ནས། སིངྒ་ལཱི་དེ་ཝཱི་ཧཱུྃ་བྷྱོཿཧཱུྃ། གིས་བར་མཆོད།
དཔལ་རྡོ་རྗེ་ནག་པོ་ཆེན་པོ་ཞལ་བཞི་པ་འཁོར་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། ཞེས་སོགས་གོང་ལྟར་བརྗོད། དེ་ནས་ལས་མགོན་གྱི་གཏོར་མ་བྱིན་རླབས་སྔར་ལྟར་དྲན་པར་བྱས་ལ། ༈ །མགོན་པོའི་ཐུགས་ཀ་ནས་ཡ་དང་། ལྷ་མོའི་ཐུགས་ཀ་ནས་མཾ་མདུན་དུ་སྤྲོས་པས། པདྨ་དང་ཉི་མའི་སྟེང་དུ། ཡ་ལས་ནག་པོ་གནོད་སྦྱིན་སྐུ་མདོག་ནག་པོ་ཞལ་གཅིག་ཕྱག་གཉིས་པ། གཡས་གྲི་གུག་གཡོན་ཐོད་པ་ཁྲག་གིས་གང་བ་འཛིན་པ། མི་ལྤགས་ཀྱི་གཡང་གཞི་གྱོན་ཞིང་། གསེར་གྱི་རྣ་ཆ་ཅན།
དེའི་གཡོན་དུ་མཾ་ལས་ནག་མོ་གནོད་སྦྱིན་ཞལ་གཅིག་ཕྱག་གཉིས་མ། གཡས་གསེར་གྱི་སྤུ་གྲི། གཡོན་ཀླད་ཁྲག་གིས་གང་བའི་ཐོད་པ་འཛིན་པ། དར་ནག་གི་ན་བཟའ་གྱོན་ཞིང་། བྱུ་རུའི་ལན་ཚར་ཅན། དེ་གཉིས་ཀྱི་ཐུགས་ཀ་ནས་ཡབ་ལས་ཏྲི་གཉིས་དང་ཡུམ་ལས་བྷྱོཿགཅིག་མདུན་དུ་སྤྲོས་པ་ལས་པུ་ཏྲ་མིང་སྲིང་གསུམ་དུ་གྱུར་ཏེ། ཏྲི་ལས་པུ་ཏྲ་ནག་པོ་ཞལ་གཅིག་ཕྱག་གཉིས་པ། གཡས་རལ་གྲི་དང་། གཡོན་ཐོད་པ་ཁྲག་གིས་གང་བ་འཛིན་པ། དར་གྱི་ཨང་ག་རག་དང་།
དར་ནག་གིས་ན་བཟའ་བརྒྱན་པ། ཏྲི་ལས་བྷ་ཊ་ནག་པོ་སྟག་སློག་ཅན། གཡས་དམ་ཤིང་དང་གཡོན་མིའི་སྙིང་འཛིན་པ། བྷྱོཿལས་སྲིང་མོ་རལ་གཅིག་མ་གཡས་གསེར་གྱི་སྤུ་གྲི་དང་། གཡོན་རྒྱུ་མ་འཛིན་ཞིང་ཁ་ནས་མེ་འབར་བ། ལྔ་ཀའང་སྐུ་མདོག་མཐིང་ནག་རབ་ཏུ་ཁྲོས་པའི་སྤྱན་གསུམ་དང་ལྡན་པ། རུས་པའི་ཕྲེང་བ་དང་མི་མགོ་རློན་པའི་དོ་ཤལ་གྱིས་བརྒྱན་པ། རྔམས་ཤིང་འཁྲུགས་པས་གདུག་པ་ཅན་ཚར་གཅོད་པའི་ཚུལ་གྱིས་བཞུགས་པ། གཞན་ཡང་གཡས་ཀྱི་རུ་འདྲེན་པ་སྐྱེས་པ་སྟག་ཆས་བརྒྱན་པ་བརྒྱ། གཡོན་གྱི་རུ་འདྲེན་པ་དགེ་སློང་གི་གཟུགས་ཅན་བརྒྱ།
སླད་ཀྱི་རྗེས་སུ་འབྲང་བ་སྔགས་པ་ནག་པོ་བརྒྱ། མདུན་གྱི་ཤུགས་བྱད་འདྲེན་པ་བུད་མེད་ནག་མོ་བརྒྱ། གཞན་ཡང་དམ་ཉམས་ཀྱི་རྗེས་གཅོད་པའི་བྱ་ནག་ཁྱི་ནག་མི་ནག་ལྕེ་སྤྱང་ལ་སོགས་པ་ཕོ་ཉ་བསམ་གྱིས་མི་ཁྱབ་པས་བསྐོར་བ། རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་ལས་ཀྱི་མགོན་པོ་རྣམས་ལ་བཀའ་བསྟོད་ཕོ་ཉའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿ ཞེས་པས་ཐིམ་པར་བསམ། མགོན་པོའི་སྐབས་ཀྱི་དམ་རྒྱ་བཅས་ཏེ། དེ་རྣམས་ཀྱི་སྤྱི་བོར་བཞག་པར་བསམ་ལ། ཨོཾ་ཨ་ལི་ཨ་ལི་མ་ཛ་ཛཿ
ཤཾ་ཤཾ ལི་ཤི་དེད། ཨ་ཤྭ་དེད། མོ་སྨུགས། པུ་ཏྲི། ཨ་ལི་མ་ཛ་ཛཿ ནག་མོ་ཤ་ལ་རུབ། ཛ་ཛཿ ཨོཾ་རོ་རུ་རོ་རུ་ཏྲི་ཙ་པ་ལ། ཨ་ཤུག་མེ།
མ་ཧཱུྃ་མ་བྷྱོཿ ཛཿཛཿ ས་མ་ཡ་སྨ་ར། སོགས་ཀྱི་དམ་ལ་བཞག སྤྲོ་ན། ལས་ཀྱི་མགོན་པོ་བཀའ་བསྟོད་ཕོ་ཉ་འཁོར་དང་བཅས་པ་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། ཞེས་སོགས་ཀྱིས་བཀའ་བསྒོས་ལ། རྡོ་རྗེ་ཐལ་མོ་ཕྱེ་སྟེ། ཨ་ལི་ཨ་ལི་མ། སོགས།
མ་ཧཱུྃ་མ་བྷྱོཿཛཿཛཿ ཨི་དཾ་བ་ལིཾ་བྷུཉྫ། ཁ་ཁ་ཁཱ་ཧི་ཁཱ་ཧི། ཞེས་པའི་བར་གསུམ་མམ་ལྔ་ལ་སོགས་པས་གཏོར་མ་འབུལ་ལ། ཨརྒྷཾ་སོགས་ཀྱི་མཆོད་ནས། ཨོཾ་ཨཱཿཧཱུྃ། གིས་ནང་མཆོད་འབུལ་ཏེ། དམ་ཅན་གནོད་སྦྱིན་ཡབ་ཡུམ། བཀའ་བསྟོད་པུ་ཏྲ་མིང་སྲིང་། སྤྲུལ་པའི་རུ་འདྲེན་སྡེ་བཞི།
དྲེགས་པ་ཕོ་རྒྱུད་མོ་རྒྱུད། ཕོ་ཉ་ལས་མགོན་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། ཞེས་སོགས་ནས་གོང་ལྟར་བརྗོད། གཏོར་མ་བྱིན་རླབས་དྲན་པ་གོང་བཞིན། མདུན་གྱི་ནམ་མཁའི་གནས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཀྵ་ཡིག་དམར་ནག་དེ་ལས་འོད་ཟེར་འཕྲོས། དགྲ་བགེགས་གདུགས་པ་ཅན་ཐམས་ཅད་ཚར་བཅད། ཚུར་འདུས་ཡོངས་སུ་གྱུར་པ་ལས། རྡོ་རྗེ་ལྷ་མོ་ནམ་མཁའི་གོས་ཅན་མ་སྐུ་མདོག་སྔོ་སྐྱ་ཞལ་གཅིག་ཕྱག་གཉིས་ཀྱིས་གྲི་གུག་དང་ཐོད་པ་འཛིན་པ། མཆེ་བ་གངས་རི་ལྟར་གཙིགས་པ། ལྗགས་གློག་ལྟར་འཁྱུག་པ།
མིག་ཁྲག་ལྟར་དམར་བ། སྡང་བའི་དགྲ་ལ་འབུར་ཚུགས་སུ་གཟིགས་པ། གཅེར་བུ་སྐྲ་གྲོལ་བ། ཞིང་ལྤགས་དང་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། སྐུ་ལ་ཏིལ་མར་དང་ཐལ་ཆེན་གྱིས་བྱུགས་པ། དེའི་གཡས་གཡོན་དུ་ལས་ཀྱི་མ་མོ་ཁ་གདངས་པ། མཆེ་བ་གཙིགས་པ། མཚོན་ཆ་སྣ་ཚོགས་པ་ཐོགས་པ་དཔག་ཏུ་མེད་པས་བསྐོར་བ་དང་བཅས་པར་གྱུར། རང་གི་སྙིང་ག་ནས་འོད་ཟེར་འཕྲོས་པས། དུར་ཁྲོད་བསིལ་བའི་ཚལ་ནས་རྡོ་རྗེ་ལྷ་མོ་ནམ་མཁའི་གོས་ཅན་མ་འཁོར་དང་བཅས་པ་ཨོཾ་བཛྲ་ས་མཱ་ཛཿ
བྷྱོཿ དུར་ཁྲོད་བསིལ་བའི་གནས་མཆོག་ནས། ། མཁའ་ལ་རྒྱུ་བའི་མཁའ་འགྲོ་མ། ། གཅེར་བུ་ནམ་མཁའི་གོས་ཅན་མ། ། འཁོར་བཅས་གནས་འདིར་གཤེགས་སུ་གསོལ། ། ཛཿཧཱུྃ་བཾ་ཧོཿ ཨོཾ་བཛྲ་ཡཀྨོ་ཏྲ་ག་རཀྵ་ཨརྒྷཾ། སོགས་ཀྱིས་མཆོད། ཨོཾ་བཛྲ་ཡཀྨོ་ཏྲག་རཀྵ་ཨི་དཾ་བྷ་ལིཾ་ཁ་ཁ་ཁཱ་ཧི་ཁཱ་ཧི། གསུམ་གྱིས་ཕུལ།
ཨོཾ་ཨཱཿཧཱུྃ། གིས་ནང་མཆོད་ཕུལ། རྡོ་རྗེ་ལྷ་མོ་ནམ་མཁའི་གོས་ཅན་མ་འཁོར་དང་བཅས་པ་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་དར་བ་དང་། བདག་ཅག་དཔོན་སློབ་འཁོར་དང་བཅས་པ་རྣམས་ཀྱིས་ཆོས་སྒྲུབ་པའི་བར་ཆད་ཞི་ཞིང་། མཐུན་རྐྱེན་ཡིད་བཞིན་དུ་འགྲུབ་པའི་སྡོང་གྲོགས་མཛད་དུ་གསོལ། གཏོར་མ་བྱིན་བརླབས་དྲན་པ་གོང་བཞིན། མདུན་དུ་ཧྲཱིཿདམར་པོ་དེ་ལས་འོད་ཟེར་འཕྲོས་དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས་མགོན་པོ་བསེ་ཁྲབ་ཅན། སྐུ་མདོག་པདྨ་རྭ་གའི་ཕུང་པོ་ལྟར་དམར་བ། ཞལ་གཅིག་ཕྱག་གཉིས་སྤྱན་གསུམ་སྡང་མིག་ཕྱོགས་བཅུར་གཟིགས་པ།
ཞལ་བགྲད་ཅིང་། མཆེ་བ་གཙིགས་པས་གནོད་བྱེད་དགྲ་བོའི་སྲོག་དབུགས་སྐད་ཅིག་ལ་ལེན་པ། ཕྱག་གཡས་ཙནྡན་གྱི་བིང་ཆེན་ཀླད་ལ་བསྐོར་བས་སྤྲུལ་པ་འབུམ་སྡེའི་དམག་ཚོགས་འདྲེན་པ། གཡོན་ཞགས་པ་ཁྲ་བོ་ཐུགས་ཀར་བསྣམས་པས་བསྟན་པའི་དགྲ་བོའི་ཚེ་སྲོག་གཅོད་པ། དབུ་ལ་བསེའི་རྨོག་ཞུ་དར་དམར་ཅོད་པཎ་གྱིས་མཛེས་པ་གསོལ་ཞིང་། བསེ་ཁྲབ་ཁྲ་བོ་སྐུ་ལ་གསོལ་བ། དར་ལྗང་གུའི་སྟོད་གཡོགས་དང་དར་དམར་གྱི་འཇོལ་བེར་ཁྲབ་འོག་ཏུ་གསོལ་བ། གདུག་པ་ཅན་གྱི་སྙིང་རྩ་གཅོད་པར་བྱེད་པའི་རལ་གྲི་དང་། ཆོས་འཁོར་རྒྱ་ཆེན་སྲུང་བའི་སྟག་དོང་ཐོག་སེར་གྱི་གང་བ་གཡས་སུ་འཁྱིལ་ཞིང་། བདུད་བཞི་འཇོམས་པར་བྱེད་པའི་གཞུ་ཆུ་སྲིན་གྱི་མགོ་བོའི་མཆོག་མ་ཅན་གཟིག་ཤུབས་དང་བཅས་པ་གཡོན་ན་བསྣམ་པ།
རླུང་གི་ཤུགས་འགྲོས་སྟོང་གསུམ་ཡུད་ཀྱིས་བསྐོར་བའི་རྟ་མཆོག་རག་པ་ཆིབས་སུ་ཆིབས་ཤིང་། མཚལ་བུ་རྟིང་དཀར་རོལ་དུ་ཁྲིད་པ། མེ་རི་འབར་བའི་དབུས་ན་བཞུགས་པའོ། ། དེའི་གཡས་སུ་སྐུའི་སྤྲུལ་པ་ནེའུ་གྲུ་བཞིའི་ཀླུ་བཙན་སྐུ་མདོག་མཐིང་ནག་སྐུ་ལ་བེར་ནག་དགུ་བརྩེགས་གསོལ་བ། མཐིང་ནག་དར་གྱི་ཐོད་བཅིངས་བྱས་པ། ལག་ལ་སྦྲུལ་ནག་གི་ཞགས་པ་ཐོགས་པ། རྟ་མཆོག་བྲ་ནག་ལ་ཞོན་པ། སྤྲུལ་པ་སྦྲུལ་ནག་འབུམ་སྡེ་འགྱེད་པའོ། ། གཡོན་ན་གསུང་གི་སྤྲུལ་པ་བཙན་གྱི་རྒྱལ་པོ་བསེ་ཁྲབ་ཅན་སྐུ་མདོག་དམར་ནག དར་དམར་བེར་ཆེན་སྐུ་ལ་གསོལ་བ།
ཕྱག་གཡས་བཙན་ཞགས་དམར་པོ་བསྣམས་པ། གཡོན་པ་འཕན་དར་དམར་པོ་འཛིན་པ། ཆིབས་སུ་བཙན་རྟ་དམར་པོ་རོལ་བ། སྤྲུལ་པ་སྤྲེལ་དམར་ཕོ་ཉར་འགྱེད་པའོ། ། མདུན་ན་ཐུགས་ཀྱི་སྤྲུལ་པ་སྟེང་ཕྱོགས་ལྷའི་སྲུང་མ་སྐུ་མདོག་དཀར་པོ་རིན་ཆེན་དར་དཀར་སྐུ་ལ་གསོལ་ཞིང་། གཡས་པས་ཞགས་པ་དཀར་པོ་འཛིན་པ། གཡོན་པས་རྟ་མཆོག་ཁ་ལོ་བསྒྱུར་བ། ལྷ་རྟ་དཀར་པོའི་སྟེང་ན་འགྱིང་པ། དགེ་སློང་བཟང་པོ་སྤྲུལ་པར་འགྱེད་པའོ། ། རྗེའི་རྒྱལ་པོ་རིན་པོ་ཆེ་ཤིན་ཏུ་མཚར་བའི་སྐྱེས་བུ་ཆེན་པོ་ནི།
ཟ་འོག་དམར་ཁྲ་སྐུ་ལ་གསོལ་བ། ཕྱག་གཡས་སྦ་ལྕགས་དཀར་པོ་བསྣམས་པ། གཡོན་པ་དུང་དཀར་འབྲུག་སྟོང་ལྡིར་བ། ཅང་ཤེས་ནག་ཁྲ་ཆིབས་སུ་ཆིབས། དཔའ་བོ་སྟག་ཆས་སྤྲུལ་པར་འགྱེད་པའོ། ། རྒྱབ་ཏུ་ཡོན་ཏན་གྱི་སྤྲུལ་པ་ཆོས་གཏེར་གྱི་སྲུང་མ་སྐུ་མདོག་དཀར་པོ། དར་དཀར་རས་དཀར་སྐུ་ལ་གསོལ་བ། ལེབ་རྒན་དར་གྱི་འཛུམ་ཐོད་བཅིངས་པ། གཡས་པས་ཞགས་པ་དཀར་པོ་འཛིན་པ། གཡོན་པས་སྦ་ལྕགས་དཀར་པོ་བསྣམས་པ།
མཚའ་ལུ་རྟིང་དཀར་ཞོན་པར་བྱས་པ། བྱི་ལ་གྭ་པ་སྤྲུལ་པར་འགྱེད་པའོ། ། མཚམས་བཞིར་འཕྲིན་ལས་ཀྱི་སྤྲུལ་པ་མགོན་པོ་དམག་ཆས་ཅན་སྐུ་མདོག་དམར་སེར་བསེ་ཁྲབ་ཁྲ་བོ་སྐུ་ལ་གསོལ་བ། དར་གྱི་འཛུམ་ཐོད་སྤྲིན་ལྟར་འཐིབས་པ། གཡས་ཞགས་པ་དཀར་པོ་ཀླད་ལ་སྐོར་ཞིང་། གཡོན་སྦ་ལྕག་དཀར་པོ་བསྣམས་པ། རག་པ་རྟིང་དཀར་ཆིབས་སུ་ཆིབས་པ། སྔགས་པ་ནག་པོ་ཕོ་ཉར་འགྱེད་པ་ཐམས་ཅད་ཀྱང་ཞལ་གཅིག་ཕྱག་གཉིས་པའོ། ། རང་གི་སྙིང་ག་ནས་འོད་ཟེར་འཕྲོས་པས། རང་བཞིན་གྱི་གནས་ནས་སྤྲུལ་པའི་བསྟན་སྲུང་ཆེན་པོ་འཁོར་དང་བཅས་པ་ཨོཾ་བཛྲ་ས་མཱ་ཛཿ
སྔོན་ཚེ་ལོ་ཆེན་བློ་ལྡན་ཤེས་རབ་ཀྱིས། ། བོད་ཡུལ་བསྟན་པ་བསྲུང་བར་བཀའ་བསྒོས་པའི། ། ཆོས་རྒྱལ་ཆེན་པོ་འཁོར་དང་བཅས་པ་རྣམས། ། སྤྱན་འདྲེན་མཆོད་པའི་གནས་འདིར་གཤེགས་སུ་གསོལ། ། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཨོཾ་ཧྲཱིཿམ་ཧཱ་རཱ་ཛ་ཏི་ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ཆོས་སྐྱོང་ཆེན་པོ་བསེ་ཁྲབ་ཅན་འཁོར་ཚོགས་དྲེགས་བྱེད་ཕོ་ཉ་དང་བཅས་པ་རྣམས་ཀྱིས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྣལ་འབྱོར་བདག་ཅག་འཁོར་དང་བཅས་པ་རྣམས་ཀྱི་སྡང་བར་བྱེད་པའི་དགྲ་སོད། གནོད་པར་བྱེད་པའི་བགེགས་ཐུལ།
བར་དུ་གཅོད་པར་བྱེད་པའི་རྐྱེན་བཟློག མཐུན་རྐྱེན་ཡིད་བཞིན་དུ་འགྲུབ་པ་དང་། ཇི་སྲིད་བྱང་ཆུབ་མ་ཐོབ་ཀྱི་བར་དུ་ལམ་སྒྲུབ་པའི་གྲོགས་ཞུ། ལོག་འཚོ་སྤངས་ཏེ་འདོད་པའི་ལོངས་སྤྱོད་ཆོས་ལྡན་དུ་འབྱུང་བའི་ཕྲིན་ལས་སྩོལ། ༈ །མཁའ་འགྲོའི་སྤྱི་གཏོར་བྱིན་བརླབས་དྲན་པ་གོང་ལྟར་བྱས་ལ། ལག་པའི་མཛུབ་མོ་གཉིས་ལུ་གུ་རྒྱུད་དུ་སྦྲེལ། མཐེ་བོང་གཉིས་དང་གུང་མོ་གཉིས་སོ་སོར་སྦྱར། སོར་མོ་ལྷག་མ་རྣམས་འབར་བ་ལྟར་བྱས་པ་དཔྲལ་བའི་སྟེང་དུ་གཡོན་དུ་སྐོར་གདོང་འགྱུར་ཞིང་མིག་གྱེན་དུ་བལྟ་བ་དང་བཅས་པས། ཕཻཾཿ ཞེས་དང་།
ཨོཾ་བཛྲ་ཨ་ར་ལཱི་ཧོ། ཛཿཧཱུྃ་བཾ་ཧོཿ བཛྲ་ཌཱ་ཀཱི་ཧཱི་ས་མ་ཡ་སྟཾ་ཏྲྀ་ཤྱ་ཧོཿ ཞེས་བརྗོད་དེ་སྙིང་གི་ཧཱུྃ་གི་འོད་ཟེར་གྱིས་འཛམ་བུ་གླིང་ནི་གདོད་ནས་གྲུབ་པའི་དུར་ཁྲོད་བརྒྱད་མདུན་གྱི་ནམ་མཁར་བྱོན་པས་བསམས་ལ། དེ་རྣམས་ལ་གཏོར་མ་ཕུལ་བར་བསམས་ཏེ། ཐལ་མོ་ཁ་གྱེན་དུ་ཕྱེ་ལ། ཨོཾ་ཁ་ཁ་ཁཱ་ཧི་ཁཱ་ཧི། སརྦ་ཡཀྵ། རཀྵ་ས། བྷུ་ཏ།
པྲེ་ཏ་པི་ཤ་ཙི། ཨུད་མཱ་ད། ཨ་པ་སྨྲ་ར། ཌཱ་ཀཱ་ཌཱ་ཀཱི་ནཱ་དཱ་ཡ། ཨི་མཾ་བ་ལིཾ་གྲྀཧྞནྟུ། ས་མ་ཡ་རཀྵནྟུ། མ་མ་སརྦ་སིདྡྷི། མེ་པྲ་ཡ་ཙྪནྟུ། ཡ་ཐཻ་བཾ་ཡ་ཐཻཥྚཾ། བྷུཉྫ་ཐ།
ཛི་གྷ་ཐ། པི་པ་ཐ། མ་ཏི་པྲ་མ་ཐཱ། མ་མ་སརྦ་ཀཱརྟ་ཡ། སདྨུ་ཁཾ་བི་ཤུདྡྷ་ཡེ། ས་ཧཱ་ཡི་ཀ་བྷ་ཝནྟུ། ཧཱུྃ་ཧཱུྃ་ཕཊ་ཕཊ་སྭཱཧཱ། ཞེས་ལན་གསུམ་གྱི་ཕུལ། ཨོཾ་ཨརྒྷཾ་སྭཱཧཱ། པཱ་དྱཾ་སྭཱཧཱ།
ཨོཾ་བཛྲ་པུཥྤེ། སོགས་ནས། ཤཔྟ་འི་བར་གྱིས་མཆོད། ནང་མཆོད་ཕུལ་ཏེ། སངས་རྒྱས་མཁའ་འགྲོ། རྡོ་རྗེ་མཁའ་འགྲོ། རིན་ཆེན་མཁའ་འགྲོ། པདྨ་མཁའ་འགྲོ། སྣ་ཚོགས་མཁའ་འགྲོ་ལ་སོགས་པ་གནས་གསུམ་གྱི་དཔའ་བོ་མཁའ་འགྲོ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། ཞེས་སོགས་གོང་ལྟར་བརྗོད།
༈ །གཞི་བདག་ལ་གཏོར་མ་བྱིན་བརླབས་དྲན་པ་གོང་ལྟར་བྱས་ལ། བྷཱུ་ཏ་ས་པཱ་རི་ཝཱ་ར་ཨ་ཀརྵ་ཡ་ཛཿ ཞེས་པས་སྤྱན་དྲངས། ཨོཾ་ཨ་ཀཱ་རོ་སོགས་གསུམ་མམ་ལྔས་ཕུལ། ཨརྒྷཾ་ནས། ཤཔྟའི་བར་གྱིས་མཆོད། དེ་ནས་ནང་མཆོད་ཕུལ་ལ། རྒྱ་གར་རྡོ་རྗེ་གདན་གྱི་གཙོ་བྱས་འཛམ་བུ་གླིང་བཞིའི་བདག་པོ་བོད་ཁམས་སྐྱོང་བའི་བསྟན་མ་བཅུ་གཉིས། སྒོས་དབུས་གཙང་རུ་བཞི། བྱེ་བྲག་ཏུ་ས་ཕྱོགས་དང་ཡུལ་ཕྱོགས་འདི་ཉིད་ལ་གནས་པའི།
ལྷ། ཀླུ། བཙན། བདུད། ས་བདག གཉན་མཐུ་བོ་ཆེ། གཞི་བདག གནས་བདག གཉུག་མར་གནས་པ་རྣམས་ལ་འབུལ་ལོ། ། འཇིག་རྟེན་གྱི་ཁམས་སུ་ཆར་ཆུ་དུས་སུ་འབབ་པ་དང་།
ལོ་ཕྱུགས་རྟག་ཏུ་ལེགས་པ་དང་། མི་ནད་དང་། ཕྱུག་ནད་དང་། འཁྲུག་པ་ཐམས་ཅད་མི་འབྱུང་ཞིང་ཞི་བའི་འཕྲིན་ལས་དང་སྡོང་གྲོགས་རྒྱ་ཆེན་པོ་མཛད་དུ་གསོལ། ཞེས་ཕྲིན་ལས་གཞོལ། ༈ བཟླས་པ་ནི་སྒྲུབ་པ་པོ་ལ་དམ་སེལ་བྱུང་བ་དང་། དེའི་རྐྱེན་གྱིས་སྲུང་མ་ལ་གྲིབ་ཕོག་ནས་མི་འདོད་པ་སྣ་ཚོགས་བྱུང་ན། དེ་བསལ་བའི་ཕྱིར་འཁོན་གཅུགས་སྦྱོང་བའི་ཚུལ་ནི། རང་ཡི་དམ་དུ་གསལ་བའི་ཐུགས་ཀ་ནས་འོད་འཕྲོས། མདུན་གྱི་མགོན་པོ་ལ་ཕོགས་པས།
མགོན་པོའི་ཐུགས་ཀར་ཧཱུྃ་དཀར་པོ་བསམ། དེ་ལས་འོད་ཟེར་དང་བདུད་རྩི་དཀར་པོ་དཔག་ཏུ་མེད་པ་བྱུང་། མགོན་པོའི་སྐུ་གང་བས། ཐུགས་མ་མཉེས་པ་དང་། ཉམས་སྒྲིབ་དང་། འབགས་བཙོག་ཐམས་ཅད་སྦྱངས། ཡང་ཐུགས་ཀ་ནས་འོད་ཟེར་དཀར་པོ་བྱུང་། བདག་གམ་ཡོན་བདག་སོགས་ཀྱི་སྤྱི་བོར་ཐིམ། དེས་ལུས་ཀྱི་ནང་ཐམས་ཅད་ཁེངས་པས་སྡིག་པ་དང་། སྒྲིབ་པ་དང་།
དམ་ཚིག་ཉམས་པ་དང་། དྲི་མ་ཐམས་ཅད་སྦྱངས་པར་བསམས་ལ། ཨོཾ་ཤྲཱི་བཛྲ་ཧེ་རུ་ཀ་ས་མ་ཡ། མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ་ཌྀ་དྷོ་མེ་བྷ་ཝ། སུ་ཏོཥྱ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ།
ཙིཏྟཾ་ཤྲཱི་ཡཾཿ ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན། བཛྲ་ཧེ་རུ་ཀ་མཱ་མེ་མུཉྩ་ཧེ་རུ་ཀོ་བྷ་ཝ་མ་ཧཱ། ས་མ་ཡ་ས་ཏྭ་ཨཱཿཧཱུྃ་ཕཊ། གཙོ་བོར་བཟླས་པའི་མཐར། མགོན་པོའི་ཐུགས་ཀ་ནས་འོད་ཟེར་དཀར་པོ་བྱུང་བ་རང་ངམ་སྦྱིན་བདག་གི་སྤྱི་བོར་ནས་ཐིམ་པས། ཉེས་པ་དག་པར་བསམས་པ་ནི། འཁོན་གཅུགས་སྦྱངས་པའི་ཚུལ་ཡིན།
སྲུང་མ་གཞན་རྣམས་ལའང་དེ་བཞིན་བྱའོ། ། དེ་ནས་རང་ཡི་དམ་དུ་གསལ་བའི་ཐུགས་ཀ་ནས་འོད་ཟེར་ལས་དམ་རྫས་དང་མཆོད་པའི་ཡོ་བྱད་དཔག་ཏུ་མེད་པ་སྤྲོས། ས་དང་ནམ་མཁའ་བར་སྣང་ཐམས་ཅད་བཀང་སྟེ་མཆོད་པས། ཆོས་སྐྱོང་རྣམས་མཉེས། སྐུ་ལུས་འོད་དང་གཟི་བརྗིད་བསམ་གྱིས་མི་ཁྱབ་པར་གྱུར་ཏེ། བདག་ལ་ཇི་ལྟར་འདོད་པའི་དངོས་གྲུབ་ཐམས་ཅད་སྩལ་བར་བསམ་མོ། ། བཟླས་པ་དངོས་ནི། རང་ཡི་དམ་དུ་གསལ་བའི་ཐུགས་ཀ་ནས་ཚ་ཞིང་རྩུབ་པ་མི་སྟག་ལྟ་བུའི་འོད་ཟེར་འཕྲོས་པས། ཆོས་སྐྱོང་འཁོར་བཅས་ཀྱི་ཐུགས་ཀར་ཕོག་པས་ཐུགས་རྒྱུད་བསྐུལ་ནས་ཕྲིན་ལས་གང་བཅོལ་སྒྲུབ་པར་བསམ་ཞིང་། ཡུངས་དཀར།
གུ་གུལ། དུག ཚིལ་ཆེན་རྣམས་བསྲེས་པའི་བདུག་སྤོས་སྲེག་ཅིང་། ཨོཾ་ཧྲཱིཿཔདྨན་སོགས་རྟ་མགྲིན་གྱི་སྔགས་འདོགས་མེད་ཅི་རིགས་དང་། ཨོཾ་མ་ཧཱ་ཀཱ་ལ་ཧཱུྃ་ཕཊ། ཅེས་ཡི་གེ་བདུན་པ་དང་། ཨོཾ་ཤྲཱི་མ་ཧཱ་ཀཱ་ལ་ཡ་ཧཱུྃ་ཧཱུྃ་ཕཊ་སྭཱཧཱ། ཞེས་པའི་ཡི་གེ་བཅུ་གཉིས་པ་དང་། ཤཱ་ས་ན། རྣམས་ཅི་ནུས་བཟླས།
ཨོཾ་རོ་རུ། སོགས་ལྷ་མོའི་སྔགས་དང་། ཨོཾ་མ་ཧཱ་ཀཱ་ལ་ཀཱ་ལ་བཱི། སོགས་ནས། ཧཱུྃ་བྷྱོཿཧཱུྃ། བར་གྱི་ཞལ་སྔགས་དང་། ཨོཾ་རོ་ཏུ་ཏྲི་ཙ། སོགས་ལས་མཁན་མོ་དང་། ཨ་ལི། སོགས་ཕོའི་བདོ་སྔགས།
ནམ་མཁའི་གོས་ཅན་མའི་སྔགས་དང་བསེ་ཁྲབ་ལ། ཨོཾ་བཛྲ་ཏྲི་དུ་ཡཀྵ་རཀྵ་ཧཱུྃ། ཞེས་རྒྱལ་པོ་སྤྱི་སྔགས་རྣམས་ཀྱི་རིགས་བཟླས་མཐར། ཨོཾ་ཤྲཱི་དྷརྨཱ་པཱ་ལ་ས་པཱ་རི་ཝཱ་ར་གྲིཧྞ་དཾ་ཨརྒྷཾ་སྭཱཧཱ། སོགས་གོང་བཞིན་མཚན་སྔགས་དེའི་མཐར། ཨོཾ་ཨཱཿཧཱུྃ། གིས་ནང་མཆོད། བསྟན་སྲུང་དམ་ཅན་རྒྱ་མཚོ་འཁོར་དང་བཅས་པས་སངས་རྒྱས་གྱི་བསྟན་པ་དར་བ་དང་། སོགས་གོང་བཞིན། བསྟན་སྲུང་དམ་ཅན་རྒྱ་མཚོ་འཁོར་དང་བཅས་པ་ལ་ཞུ་ཞིང་གསོལ་བ་ནི།
རྣལ་འབྱོར་པ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ལས་དང་ཉོན་མོངས་པ་དང་། མི་ཤེས་པ་དང་། མ་གུས་པ་དང་། བག་མེད་པ་དང་། སྙོམ་ལས་ཀྱི་དབང་དུ་གྱུར་པས། རང་བཞིན་དང་བཅས་པས་ཁ་ནས་མ་ཐོ་བ་བགྱིས་པ་དང་། དམ་ཚིག་དང་མི་ལྡན་པ་དང་། དམ་ཚིག་མ་དག་པ་དང་། ཚོགས་འདྲེས་པ་དང་། སྤྱོད་ཡུལ་གཅིག་ཏུ་གྱུར་པ་དང་།
བསྙེན་པ་དང་། སྒྲུབ་པ་ལ་མ་བརྩོན་པ་དང་། སྲུང་མ་ཁྱད་པར་ཅན་ཁྱེད་རྣམས་དུས་དུས་སུ་མ་མཆོད་ཅིང་། མ་གསོལ་བའི་དབང་གིས་སྐུ་གསུང་ཐུགས་ཀྱིས་དམ་ཚིག་ཉམས་ཆགས་སུ་གྱུར་པ་དང་། ཁྱེད་རྣམས་ཀྱི་ཐུགས་དང་འགལ་བར་གྱུར་པ་ཅི་མཆིས་པ་དེ་དག་ཐམས་ཅད་སྤྲོས་མེད་རྣམ་པར་མི་རྟོག་པའི་ངང་ནས་ཐུགས་རྗེ་དང་། མཐུ་སྟོབས་ཀྱི་དབང་ཕྱུག་དཔལ་མགོན་ཁྱད་པར་ཅན་ཁྱེད་རྣམས་ཀྱི་སྤྱན་སྔར་མཐོལ་ལོ་བཤགས་སོ། ། བཟོད་པར་གསོལ་ལོ། ། མཁའ་ལ་སྤྲིན་དེངས་པའམ། རྒྱ་མཚོ་ལ་རླབས་ཞི་བ་ལྟར། ནོངས་པ་སྤྱད་པ་དང་།
དེའི་འབྲས་བུ་ཐམས་ཅད་མེད་པར་གྱུར་ཅིག ཞི་བར་གྱུར་ཅིག རབ་ཏུ་ཞི་བར་གྱུར་ཅིག སྔགས་དང་། ཕྱག་རྒྱ་དང་། ཏིང་ངེ་འཛིན་གྱི་བྱིན་གྱིས་བརླབས་པའི་མཆོད་སྦྱིན་གྱི་གཏོར་མ་རྒྱན་གྱིས་བརྒྱན་པ་འདི་དང་། རྟ་མཆོག་རྒྱན་གྱིས་བརྒྱན་པ་འདི་དང་། ཚོགས་ཀྱི་འཁོར་ལོ་དམ་པ་དང་བཅས་པའི་མཆོད་པ་འདིས། དཔལ་མགོན་ཁྱད་པར་ཅན་ཁྱེད་རྣམས་ཀྱི་ཐུགས་དམ་སྐོང་བར་གྱུར་ཅིག བཞེད་པ་འགྲུབ་པར་གྱུར་ཅིག
རེ་བ་རྫོགས་པར་གྱུར་ཅིག དེ་ལྟར་གྱུར་ནས་ཀྱང་རྣལ་འབྱོར་པ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ཀྱི་སྔོན་གྱི་ལས་ལས་གྱུར་པ་དང་། འཕྲལ་གྱི་རྐྱེན་ལས་གྱུར་པའི་ནད་དང་གདོན་དང་རིམས་དང་བར་དུ་གཅོད་པ་ཐམས་ཅད་ཉེ་བར་ཞི་བར་མཛད་དུ་གསོལ། དགྲ་དང་བགེགས་དང་ལོག་པར་འདྲེན་པ་བཟློག་ཏུ་གསོལ། ཚེ་དང་དཔལ་དང་འབྱོར་པ་དང་དབང་ཕྱུག་ཕུན་སུམ་ཚོགས་པར་མཛད་དུ་གསོལ། འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་སྩལ་དུ་གསོལ། ཞེས་ལན་གསུམ་བརྗོད་པའི་མཐར། ཁྱེད་ཐུགས་གསང་བ་དམ་པའི་མཛོད། ། དགེས་པ་ཆེན་པོའི་སྒོ་ཕྱེ་ནས། ། དངོས་གྲུབ་ཕྲིན་ལས་བདུད་རྩི་ཡི། །
རྒྱུན་གྱིས་བདག་རྒྱུད་གཏམས་པར་མཛོད། ། ལན་གསུམ། བསྟན་སྲུང་དམ་ཅན་རྒྱ་མཚོ་འཁོར་དང་བཅས་པས་སྐུའི་དམ་ཚིགས་ཉམས་པ་དང་། གསུང་གི་དམ་ཚིག་ཉམས་པ་དང་། ཐུགས་ཀྱི་དམ་ཚིགས་ཉམས་པ་མཐོལ་ལོ་བཤགས་སོ། ། བཟོད་པར་གསོལ་ལོ། ། ཚངས་པར་སྩལ་དུ་གསོལ། ཞེས་བརྗོད། ཆོས་སྐྱོང་རྒྱལ་པོ་ཆེན་པོ་རིགས་ལྔ་འཁོར་དང་བཅས་པ་ཁྱེད་རྣམས་ལ་ཞུ་ཞིང་གསོལ་བ་ནི། རྣལ་འབྱོར་པ་བདག་ཅག་དཔོན་སློབ་རྒྱུ་སྦྱོར་ཡོན་མཆོད་གྲོགས་མཆེད་འཁོར་དང་བཅས་པ་རྣམས།
རྒྱུ་ལས་དང་ཉོན་མོངས་པ་འཁྲུགས་པ་ལས་བྱུང་བའི། འབྲས་བུ་བདག་འཛིན་གྱི་ཕུང་པོ་རྣམ་པར་ཤེས་པ་དང་བཅས་པ་རྣམས་ནས། མི་ཤེས་མ་གུས་བག་མེད་པ་ལས་བྱུང་བའི་མི་དགེ་བ་བཅུ། མཚམས་མེད་པ་ལྔ། དེ་དང་ཉེས་པ་ལྔ། སྡོམ་པ་གསུམ་དང་འགལ་བའི་ཉེས་ལྟུང་། མཐོ་རིས་དང་ཐར་པ་བྱང་ཆུབ་སྒྲུབ་པའི་གེགས་སུ་གྱུར་ཅིང་། འཁོར་བ་དང་ངན་སོང་གི་རྒྱུར་གྱུར་པ་ཐམས་ཅད་ཆོས་སྐྱོང་ཆེན་པོ་ཁྱེད་ཀྱི་སྤྱན་སྔར་མཐོལ་ལོ་བཤགས་སོ། ། ཁྱད་པར་དུ་ཡང་བླ་མ་རྡོ་རྗེ་འཛིན་པའི་སྤྱན་སྔར་བསྟན་སྲུང་དམ་ཅན་རྒྱ་མཚོའི་ཟབ་མོའི་མན་ངག་རྒྱ་མཚོ་རྣམས་ནོས་ནས་བསྙེན་སྒྲུབ་མཆོད་གཏོར་སོགས་དམ་ཚིག་བསྲུང་ཞིང་འཛིན་པར་ཁས་བླངས་ཀྱང་། བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་མི་དགེ་ཉོན་མོངས་ལ་གོམས་པའི་དབང་གིས་དམ་ཉམས་སྡིག་ཅན་ལ་ངོ་དགའ་ཡིད་འཇོག་གིས་ལྷན་ཅིག་ཏུ་གནས་ནས་གསང་བ་ཁྲོམ་བསྒྲགས་སུ་གྱུར་པ་དང་།
སྙོམ་ལས་ཀྱི་དབང་གིས་བསྙེན་སྒྲུབ་མཆོད་གཏོར་ལ་མི་བརྩོན་པ་དང་། ལེ་ལོའི་དབང་གིས་དྲུག་ལྡན་རྟེན་གྱི་ཚོགས་མ་བཤམས་པ་དང་། སེར་སྣ་དང་འདོད་སྲིད་ཀྱི་དབང་གིས་མཆོད་གཏོར་ངན་ཅིང་རང་གིས་བཟའ་བཏུང་བཟང་པོ་བག་མེད་དུ་ཟོས་པ་དང་། ཞེ་སྡང་ངན་སེམས་ཀྱི་དབང་གིས་འཕྲིན་ལས་ཞུ་བར་མི་འོས་པ་ཞུས་པ་དང་། གཏི་མུག་ཕྲག་དོག་གི་དབང་གིས་རང་ལ་བསྲུང་སྐྱོབ་མཛད་པ་མི་ཤེས་ཤིང་། གཞན་ཕྲིན་ལས་མཛད་འོས་རྣམས་ལ་མཛད་པ་ལ་རང་བཞིན་དང་བཅས་པའི་ཁ་ན་མ་ཐོ་བ་བགྱིས་པ་དང་། དུས་གསུམ་སྒྲིབ་མེད་དུ་གཟིགས་ཀྱང་སེམས་ཅན་རྣམས་དང་རིགས་འགྲེ་སྦྱར་བའི་ཁ་ཞེ་མི་མཚུངས་པ་བགྱིས་པ་སོགས་མདོར་ན་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ཀྱི་ལུས་ངག་ཡིད་གསུམ་གྱིས་སྟེང་ན་སྡིག་ལྟུང་ཉེས་པའི་ཚོགས་ཅི་མཆིས་པ་དེ་དག་ཐམས་ཅད་སྲུང་མ་ཁྱད་པར་ཅན་ཁྱེད་རྣམས་ཀྱི་སྤྱན་སྔར་མཐོལ་ལོ་བཤགས་སོ། ། མི་འཆབ་བོ། ། མི་སྦེད་དོ། ། སླན་ཆད་ཀྱང་བསྡམ་པར་བགྱིའོ། །
ཉེས་ལྟུང་དྲི་མའི་ཚོགས་ཐམས་ཅད་མཐུ་ནུས་ཀྱི་རླུང་གིས་གཏོར་ཅིག ཡེ་ཤེས་ཀྱི་མེས་སྲེགས་ཤིག ཐུགས་རྗེའི་ཆབ་ཀྱིས་ཁྲུས་ཤིག བྱིན་རླབས་གཟི་འོད་ཀྱིས་ནོན་ཅིག དེ་ལྟར་དུ་གྱུར་ནས་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ཀྱི་སྡིག་སྒྲིབ་ནད་གདོན་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་ནས་ལེགས་པའི་ཡོན་ཏན་ཐམས་ཅད་འཕེལ་ཞིང་རྒྱས་ཏེ་གནས་སྐབས་དང་མཐར་ཐུག་གི་ཕུན་ཚོགས་དཔལ་འབྱོར་དགེ་ལེགས་མ་ལུས་པ་རྒྱུན་མི་འཆད་པ་སྩལ་དུ་གསོལ། དུས་གསུམ་རྒྱལ་བའི་བསྟན་སྲུང་དམ་ཅན་ལ། ། སྡིག་ལྟུང་ཅི་མཆིས་འགྱོད་བཤགས་ཕུལ་བའི་མཐུས། ། ལས་ཉོན་བག་ཆགས་དྲི་མ་ཀུན་ཞི་ནས། ། གནས་སྐབས་མཐར་ཐུག་རེ་སྨོན་ཡོངས་རྫོགས་ཤོག ༈ །བསྐང་རྫས་རྣམས་ཀྱི་དཀྱིལ་དུ་རཾ་ཡཾ།
དེ་ལས་མེ་འབར་བས་འབགས་པ་དང་། མ་དག་པའི་སྐྱོན་ཐམས་ཅད་སྲེག་པར་བསམ་ལ། སྔགས་དང་ཕྱག་དྲུག་གིས་བྱིན་བརླབས་ཆ་གསུམ་འབྲིང་པོ་ལྟར་མཛད་པ་ལས། ལག་པ་གཡས་པའི་མཐེ་བོང་གིས་མཐེའུ་ཆུང་མནན། ལྷག་མ་བརྐྱངས་བ་གཏོར་མ་ལ་གཏད་དེ། ཨོཾ་སྭཱ་བྷཱ་ཝ། བི་ཤཱུདྡྷཱཿ སརྦ་དྷརྨཱ། ཏེ་བཛྲ་སིདྡྷི་ཧཱུྃ། ཞེས་པས་མ་དག་པ་སྦྱངས།
ནམ་མཁའ་མཛོད་ཀྱིས་ཕྱག་རྒྱ་བཅས་ལ། ན་མཿསརྦ་ཏ་ཐཱ་ག་ཏེ་བྷྱོཿ བི་ཤྭ་མུ་ཁཾ་བྷྱཿ སརྦ་ཐཱ་ཁཾ་ཨུདྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། མང་པོར་སྤེལ། ལག་པ་གཉིས་སོར་མོ་རྣམས་བསྣོལ་གུང་མོ་གཉིས་རྩེ་སྤྲད་པའི་ཚིགས་བར་བ་བཅག་པ་དཔྲལ་བར་བཅིངས་ཏེ་སེ་གོལ་གཏོགས། ཨོཾ་ཨ་མྲྀ་ཏེ་ཧཱུྃ་ཕཊ། ཀྱིས་བདུད་རྩིར་བསྒྱུར། གཡས་མཆོག་སྦྱིན་གྱི་ཕྱག་རྒྱ་བཅས། ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ཎཾ།
ཨ་དྱ་ནུཏྤནྣ་ཏྭཏྟ་ཅེས་པས་མགྲོན་རྣམས་ཀྱི་འདོད་པ་སྒྲུབ། གཡས་ཁྲོ་བོའི་ཁུ་ཚུར་བཅང་སྲིན་མཛུབ་རྫས་ལ་གཏད་ཅིང་། དཀྲོལ་ལ་སེ་གོལ་གཏོགས། ན་མཿསརྦ་ཏ་ཐཱ་ག་ཏ་ཨ་ཝ་ལོ་ཀི་ཏེ། ཨོཾ་སམྦྷ་ར་ས་མྦྷ་ར་ཧཱུྃ། ཞེས་པས་སོ་སོར་ཐོབ་པར་བསམ། གཡས་མི་འཇིགས་པའི་ཕྱག་རྒྱ་བཅས་ལ། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནི་སརྦ་ཨརྠ་ས་དྷ་ནི་སྭཱཧཱ། དུས་དང་ཡོ་བྱད་མཉམ་པོར་ཐོབ་པར་བསམས་ལ། སྔགས་རྣམས་ལན་གསུམ་རེ་བྱའོ། །
བདག་གིས་བསམ་པའི་སྟོབས་དང་ནི། ། དེ་བཞིན་གཤེགས་པའི་སྦྱིན་སྟོབས་དང་། ། ཆོས་ཀྱི་དབྱིངས་ཀྱི་སྟོབས་རྣམས་ཀྱིས། ། དོན་རྣམས་གང་དག་བསམ་པ་ཀུན། ། དེ་དག་ཐམས་ཅད་ཅི་རིགས་པ། ། ཐོགས་པ་མེད་པར་འབྱུང་གྱུར་ཅིག ། ཅེས་བདེན་སྟོབས་བརྗོད། རྡོ་རྗེ་ཐལ་མོ་ཁ་ཕྱེ་ལ། ཨོཾ་ཤྲཱི་མ་ཧཱ་ཀཱ་ལ་ཡ་ས་པཱ་རི་ཝཱ་ར། ན་མཿསརྦ་ཏ་ཐཱ་ག་ཏེ།
སོགས་དང་། ཤཱ་ས་ན། ལྷ་མོའི་གཏོར་སྔགས། དེ་བཞིན་ཞལ་ནས་ལས་མཁན་གྱི་གཏོར་སྔགས་བར། གོང་བཟླས་པའི་མཇུག་བཞིན་ཕྱི་ནང་གི་མཆོད་པ་འདོད་གསོལ་བཅས་བྱས་ལ། དེ་ནས་དབྱངས་དང་བཅས་པའམ། མེད་ཀྱང་རུང་སྟེ། ༈ །ཧཱུྃ་ཧེ་རུ་ཀ་དཔལ་དཔའ་བོ་ཆེ། ། རྣམ་འཕྲུལ་བྱེ་བ་མཐའ་ཡས་པས། ། དགྲ་བགེགས་རྡུལ་བཞིན་བརླག་མཛད་པ། །
མཐུ་ཆེན་དཔའ་བོའི་ཐུགས་དམ་བསྐང་། ། ཧཱུྃ་དཔལ་ལྡན་མགོན་པོ་ཁྱོད་ཀྱི་སྐུ། ། དུས་མཐའི་སྤྲིན་ལྟར་ཆེས་གནག་ཅིང་། ། ཉི་མ་འབུམ་གྱི་གཟི་བརྗིད་ཅན། ། དཔའ་བོ་གར་གྱི་ཉམས་དགུ་ལྡན། ། དེ་འདྲའི་སྐུ་ཡི་ཏིང་འཛིན་མཆོག ། རབ་ཏུ་གསལ་བར་བསྒོམས་པ་དང་། ། བསྟེན་ཞིང་རྒྱུན་དུ་མཆོད་པ་ཡིས། ། དཔལ་མགོན་སྐུ་ཡི་ཐུགས་དམ་བསྐང་། ། སྣ་ཚོགས་རིན་ཆེན་ལས་གྲུབ་པའི། །
དབུ་རྒྱན་མགུལ་རྒྱན་སྙན་ཆ་དང་། ། དཔུང་རྒྱན་ལག་གདུབ་དོ་ཤལ་དང་། ། རྐང་གདུབ་སོར་གདུབ་རིན་ཆེན་རྒྱན། ། ཀླུ་ཆེན་བརྒྱད་ཀྱི་སྦྲུལ་རྒྱན་དང་། ། རབ་མཛེས་དར་གྱི་ལྷབ་ལྷུབ་དང་། ། སྟག་ལྤགས་ཤམ་ཐབས་ལ་སོགས་པས། ། མ་ཧཱ་ཀཱ་ལའི་ཐུགས་དམ་བསྐང་། ། མི་རུས་མཆོག་ལས་གྲུབ་པ་ཡི། ། འཁོར་ལོ་རྣ་ཆ་མགུལ་རྒྱན་དང་། ། ལག་གདུབ་དང་ནི་སྐ་རགས་སོགས།
རུས་རྒྱན་དྲུག་གི་རྒྱན་ཆ་དང་། ། ཐོད་སྐམ་ལྔ་ཡི་ཅོད་པཎ་དང་། ། གདུག་པ་ཅན་གྱི་མགོ་བོའི་ཕྲེང་། ། ཁྲག་འཛག་ལྔ་བཅུའི་དོ་ཤལ་གྱིས། ། མ་ཧཱ་ཀཱ་ལའི༞ ། རབ་མཛེས་རྒྱན་གྱི་བྱེ་བྲག་རྣམས། ། ནག་པོ་ཆེན་པོ་འཁོར་བཅས་ཀྱི ། སྐུ་ལ་མཆོད་པ་ཕུལ་བ་ཡིས། ། སྐུ་ཡི་དམ་ཚིག་ཉམས་ཆགས་བསྐང་། ། རྣལ་འབྱོར་བདག་ཅག་འཁོར་བཅས་ལ། །
ནད་དང་གདོན་གྱི་གནོད་པ་སོགས། ། ལུས་ཀྱི་བར་ཆད་ཞི་བ་དང་། ། ཚེ་དང་བསོད་ནམས་རྒྱས་པར་མཛོད། ༈ ཧཱུྃ་ནག་པོ་ཆེན་པོ་ཁྱེད་ཀྱི་གསུང་། ། བཞད་སྒྲ་སྔགས་ཀྱི་ང་རོ་ཡི། ། འབྲུག་སྟོང་འཁྲུགས་པ་ཟིལ་གནོན་ཞིང་། ། བདུད་དང་ལོག་འདྲེན་སྙིང་རབ་འགེམ། ། དེ་འདྲའི་གསུང་གི་རྣལ་འབྱོར་ནི། ། རབ་ཏུ་གསལ་བར་བསྒོམས་པ་དང་། ། དྲན་དང་རྒྱུན་དུ་བསྟེན་པ་ཡིས། །
དཔལ་མགོན་གསུང་གི་ཐུགས་དམ་བསྐང་། ། རྩ་སྔགས་སྙིང་པོ་ཉེ་སྙིང་སོགས། ། དྲག་པོའི་གསང་སྔགས་ཟབ་མོ་རྣམས། ། དངོས་གྲུབ་ཐམས་ཅད་བསྒྲུབ་པའི་ཕྱིར། ། དག་ཅིང་གསལ་བར་བཟླས་པ་དང་། ། མགོན་པོ་འཁོར་དང་བཅས་རྣམས་ཀྱི། ། བསྙེན་སྒྲུབ་ཚད་དུ་བསྐྱལ་བ་དང་། ། ཟབ་མོའི་བཟླས་བརྗོད་རྣམ་མང་གིས། ། མ་ཧཱ་ཀཱ་ལའི༞ ། གཞན་ཡང་བསྟོད་དབྱངས་སྙན་པ་ཡིས། །
བསྟོད་ཚིག་ཟབ་མོ་དཔག་མེད་རྣམས། ། སྙན་ཅིང་བརྗིད་པས་བསྟོད་པ་དང་། ། བདེ་གཤེགས་གསུང་རབ་བསྒྲགས་པ་དང་། ། རྔ་ཆེན་དུང་དང་ཆ་ལང་དང་། ། ཅང་ཏེའུ་འཁར་རྔ་དྲིལ་བུ་དང་། ། པི་ཝང་ལ་སོགས་སྒྲ་སྙན་གྱིས། ། མ་ཧཱ་ཀཱ་ལའི༞ ། སྣ་ཚོགས་རོལ་མོའི་བྱེ་བྲག་རྣམས། ནག་པོ་ཆེན་པོ༞ ། གསུང་ལ༞ གསུང་གེ༞ །
རྣལ་འབྱོར༞ ། གཞན་གྱི་ངག་མནན་བྱས་པ་སོགས། ། ངག་གི་བར་ཆད་ཞི་བ་དང་། ། སྙན་གྲགས་ཕྱོགས་བཅུར་རྒྱས་པར་མཛོད། ། ཧཱུྃ་ནག་པོ་ཆེན་པོ་ཁྱེད་ཀྱི་ཐུགས། ། ཟག་མེད་ཡོན་ཏན་ཀུན་ལྡན་ཞིང་། ། ཆོས་དབྱིངས་ཤིན་ཏུ་རྣམ་དག་ལ། ། སྤང་བྱའི་དྲི་མ་ཀུན་དང་བྲལ། ། དེ་འདྲའི་ཐུགས་ཀྱི་ཡོན་ཏན་ནི། ། རབ་ཏུ་དད་པས་བསྒོམས་པ་དང་། །
བསྐྱེད་རྫོགས་ཏིང་འཛིན་སྒྲུབ་པ་ཡིས། ། དཔལ་མགོན་ཐུགས་ཀྱི་ཐུགས་དམ༞ ། གྲི་ལྕགས་ཆེན་པོ་ལས་གྲུབ་པའི། ། དམ་ཚིག་རྡོ་རྗེ་རྩེ་ལྔ་པ། ། རྡོ་རྗེ་གྲི་གུག་འབར་བ་དང་། ། ཐོད་ཁྲག་རྣམ་འཕྲུལ་གཎྜི་དང་། ། སྣ་ཚོགས་རིན་ཆེན་ལས་གྲུབ་པའི། ། འཁོར་ལོ་རིན་ཆེན་པདྨ་དང་། ། རྡོ་རྗེ་རྒྱ་གྲམ་ལ་སོགས་པས། ། མ་ཧཱ་ཀཱ་ལའི༞ །
གསེར་དངུལ་བྱུ་རུ་མུ་ཏིག་དང་། ། མུ་མེན་ཨིནྟྲ་ནི་ལ་སོགས། ། ཡིད་འོང་རིན་ཆེན་བསམ་ཡས་དང་། ། དར་ཆེན་ཁ་དོག་སྣ་ཚོགས་དང་། ། རི་མོ་སྣ་ཚོགས་རབ་བཀྲ་བའི། ། ཟབ་ཆེན་ཁ་དོག་དུ་མ་དང་། ། གོས་ཆེན་གསེར་གྱི་རྒྱན་ལྡན་པས། ། མ་ཧཱ་ཀཱ་ལའི༞ ། སྣ་ཚོགས་མཆོད་པའི་ཡོ་བྱད་རྣམས། ། ནག་པོ་ཆེན་པོ་འཁོར་བཅས་ཀྱི། །
ཐུགས་ལ༞ ། ཐུགས་ཀྱི༞ ། རྣལ་འབྱོར༞ ། སྨྱོ་འབོག་སེམས་འཁྲུགས་ལ་སོགས་པ། ། སེམས་ཀྱི་བར་ཆད༞ ། བསམ་དོན་ཆོས་བཞིན་རྒྱས་པར་མཛོད། ། ཧཱུྃ་ཡོན་ཏན་དཔག་ཡས་མགོན་པོ་ཁྱོད། ། སྟོབས་བཅུ་མི་འཇིགས་རྣམ་བཞི་དང་། ། མ་འདྲེས་དྲན་པ་ཉེར་གཞག་སོགས། ། བསམ་ཡས་ཡོན་ཏན་ཀུན་དང་ལྡན། །
དེ་ལྟའི་མགོན་པོའི་ཡོན་ཏན་ནི། ། དྲན་ཞིང་དད་པ་བསྐྱེད་པ་དང་། ། དམ་ཆོས་ཚུལ་བཞིན་བཟུང་བ་ཡིས། ། དཔལ་མགོན་ཡོན་ཏན༞ ། མཆོད་ཡོན་ཞབས་བསིལ་མེ་ཏོག་དང་། ། བདུག་སྤོས་སྣང་གསལ་དྲི་མཆོག་དང་། ། ཞལ་ཟས་སིལ་སྙན་ལ་སོགས་པ། ། ཉེ་བར་སྤྱོད་པ་ཐམས་ཅད་དང་། ། གཟུགས་སྒྲ་ལ་སོགས་འདོད་ཡོན་ལྔ། ། དྲི་ལྔ་སྨན་ལྔ་འབྲུ་སྣ་ལྔ། །
སྙིང་པོ་ལྔ་སོགས་མཆོད་རྫས་ཀྱིས། ། མ་ཧཱ་ཀཱ་ལའི༞ ། གཞན་ཡང་ཁྱད་འཕགས་རིན་ཆེན་བདུན། ། ལྷ་མིའི་ཡོ་བྱད་བཀྲ་ཤིས་བརྒྱད། ། གསེར་གྱི་གདུགས་མཛེས་ཏོག་ཅན་དང་། ། ཡིད་བཞིན་ནོར་བུའི་རྒྱལ་མཚན་དང་། ། རྔ་ཡབ་དངུལ་གྱི་ཡུ་བ་ཅན། ། འཕན་དང་བ་དན་ལྡ་ལྡི་དང་། ། བླ་བྲེ་ལ་སོགས་རྒྱན་རྣམས་ཀྱིས། ། མ་ཧཱ་ཀཱ་ལའི༞ །
ཡིད་འོང་འདོད་ཡོན་དུ་མ་རྣམས། ། ནག་པོ་ཆེན་པོ༞ ། ཡོན་ཏན་མཆོག་ལ་མཆོད་པ་ཡིས། ། ཡོན་ཏན༞ ། རྣལ་འབྱོར་བདག་ཅག་འཁོར་བཅས་ལ། ། གཞན་གྱི་བྱད་ཁ་ཕུར་ཁ་སོགས། ། ཡོན་ཏན་བར་ཆད་ཞི་བ་དང་། ། སྦྱིན་སོགས་ཡོན་ཏན་རྒྱས་པར་མཛོད། ༈ །གོང་སྐུ་གསུང་ཐུགས་སོགས་བཞི་ལ་རྡུམ་བྱང་དཔྱད། འཕྲིན་ལས་ལྷུན་གྲུབ་མགོན་པོ་ཁྱོད། །
རྒྱལ་བ་ཀུན་གྱི་ཐུགས་རྗེ་ལས། ། གདུག་པ་འདུལ་ཕྱིར་ཁྱོད་སྤྲུལ་ནས། ། སངས་རྒྱས་བསྟན་པ་བསྲུངས་བར་མཛད། ། དེ་ལྟའི་མགོན་པོའི་ཕྲིན་ལས་ནི། ། དྲན་དང་ལས་ལ་བསྐུལ་བ་དང་། ། བདེ་གཤེགས་ཕྲིན་ལས་བསྐྱངས་པ་ཡིས། ། དཔལ་མགོན་ཕྲིན་ལས༞ ། རལ་གྲི་རྩེ་གསུམ་མདུང་ཐུང་དང་། ། སྤུ་གྲི་གསེག་ཤང་ཆུ་གྲི་དང་། ། ཕག་མདུང་ཐག་མདུང་མདུང་རིང་དང་། །
ཝ་མདའ་དཀྱུས་མདའ་མདའ་བོ་ཆེ། ། གཞུ་དང་ཕུར་བུ་དམ་ཤིང་དང་། ། དགྲ་སཏྭ་གཏུན་ཤིང་ལྕགས་ཀྱུ་དང་། ། དབྱུག་པ་སཏྭ་རེ་ལ་སོགས་པས། ། མ་ཧཱ་ཀཱ་ལའི༞ ། རྟ་མཆོག་ནག་པོ་རྫུ་འཕྲུལ་ཤུགས། ། སེང་ཆེན་འགྱིང་འདྲ་རླུང་ལྟར་མགྱོགས། ། གསེར་སྒ་དངུལ་སྲབ་གཡུ་ཡི་མཐུར། ། གསེར་ལྡན་དར་ཐག་བརྒྱན་པ་སོགས། ། ཡིད་འོང་རྟ་མཆོག་མང་པོ་དང་། །
དྲེལ་ནག་འཕར་བ་དགུ་ཆོད་དང་། ། སྲིན་པོའི་བོང་བུ་གྭ་དམར་གྱིས། ། མ་ཧཱ་ཀཱ་ལའི༞ ། གཡག་རྒོད་རོག་པོ་མདངས་ལྡན་དང་། ། བདུད་ལུག་ནག་པོ་སྤྱི་དཀར་དང་། ། སྤུ་སྡུག་མཛེས་པའི་བྱ་ནག་དང་། ། ཁྱི་ནག་སྙིང་དཀར་ལ་སོགས་པ། ། དུད་འགྲོ་རྣམ་པ་སྣ་ཚོགས་དང་། ། སེངྒེ་སྟག་གཟིག་དོམ་ལ་སོགས། ། གཅན་གཟན་རྣམ་པ་མང་པོ་ཡི། །
མ་ཧཱ་ཀཱ་ལའི༞ ། ཁྱུང་དང་ཁུ་བྱུག་ནེ་ཙོ་དང་། ། རྨ་བྱ་ངང་པ་ངུར་པ་དང་། ། ཤང་ཤང་ཏེའུ་ལ་སོགས་པ། ། འདབ་ཆགས་སྣ་ཚོགས་དཀོར་ནོར་ནི། ། མཆོད་འོས་གཟུགས་མཛེས་ཅི་མཆིས་པ། ། ཡན་ལག་དབང་པོ་ཡོངས་རྫོགས་ཤིང་། །

རྒྱན་རྣམས་ཀུན་གྱིས་བརྒྱན་པ་འདིས། ། མ་ཧཱ་ཀཱ་ལའི༞ ། རི་མོ་རབ་བཀྲ་སྟག་ལྤགས་དང་། ། ཐིག་ལེ་རབ་བཀོད་གཟིག་དང་གུང་། ། སྤུ་སྡུག་གྲ་བཟང་དོམ་དང་དྲེད། ། སྤུ་ཞག་མདོག་ལེགས་སྲམ་ལ་སོགས། ། གཅན་གཟན་པགས་པ་སྣ་ཚོགས་དང་། ། ཁྲབ་རྨོག་བེར་ཆེན་ཕུབ་ལ་སོགས། ། གོ་ཆ་སྣ་ཚོགས་རབ་བཙན་པས། ། མ་ཧཱ་ཀཱ་ལའི༞ ། རྫས་དང་ཡོ་བྱད་སྣ་ཚོགས་རྣམས། །
ནག་པོ་ཆེན་པོ་འཁོར་བཅས་ཀྱི། ཕྲིན་ལས་མཆོག་ལ་མཆོད་པ་ཡིས། ། ཕྲིན་ལས་དམ་ཚིག་ཉམས་ཆགས་བསྐང་། ། རྣལ་འབྱོར་བདག་ཅག་འཁོར་བཅས་ལ། ། དགྲ་དང་ཆོམ་རྐུམ་གནོད་པ་སོགས། ། ཕྲིན་ལས་བར་ཆད་ཞི་བ་དང་། ། གཞན་དོན་ཆོས་བཞིན་རྒྱས་པར་མཛོད། ༈ །ཧཱུྃ་དེ་ལས་གཞན་ཡང་མཆོད་པའི་ཚོགས། ། ཐུན་མོང་མ་ཡིན་མཆོད་པའི་རྫས། ། བདུད་རྩིར་བྱིན་བརླབས་བདུད་རྩི་ལྔས། །
མ་ཧཱ་ཀཱ་ལའི༞ ། ཐབས་ཀྱི་ཡོ་བྱད་ལྕགས་ཀྱུ་ལྔ། ། ཤེས་རབ་མཆོད་པ་འབྲུ་བཅུད་ཆང་། ། ཡེ་ཤེས་བདུད་རྩིར་བྱིན་བརླབས་པས། ། མ་ཧཱ་ཀཱ་ལའི༞ ། མཚན་ལྡན་ཡེ་ཤེས་ཀ་པཱ་ལར། དམ་རྫས་ཛམྦུ་ཊི་ཀ་སོགས། ། ཁ་ཟས་བཟང་དགུས་རབ་བཀང་བས། ། མ་ཧཱ་ཀཱ་ལའི༞ ། བཟའ་དང་བཅའ་བ་ཡང་དག་ལྡན། །
ཁ་དོག་དྲི་དང་རོ་ལྡན་པ། ། རབ་མཛེས་རྒྱན་གྱིས་རྣམ་བརྒྱན་ནས། ། སྔགས་དང་ཕྱག་རྒྱས་རྒྱ་ཆེར་སྤེལ། ། རོ་བརྒྱ་ལྡན་པའི་གཏོར་མ་འདིས། ། མ་ཧཱ་ཀཱ་ལའི༞ ། དཔལ་ལྡན་མགོན་པོའི༞ ། བསྟན་སྲུང་ཆེན་པོའི་ཐུགས་དམ་བསྐང་། ། ཧཱུྃ་སྤྲུལ་པའི་ཁྱུང་ཆེན་བྱ་ནག་ཚོགས། ། ལྕེ་སྤྱང་མི་ནག་ཁྱི་ནག་དང་། ། ཁྲོ་ཆུང་ཕོ་ཉ་ཡང་སྤྲུལ་རྣམས། །
མཆོད་སྦྱིན་གཏོར་མས་ཐུགས་དམ་བསྐང་། ། ཡུམ་ཆེན་ཨེ་ཀ་ཛ་ཊཱི་དང་། ། ལྷ་མོ་འདོད་ཁམས་དབང་ཕྱུག་མ། ། མ་མོ་མཁའ་འགྲོའི་ཚོགས་བཅས་རྣམས། ། མཆོད་སྦྱིན་གཏོར་མས༞ ། ནག་པོ་ཆེན་པོ་ཞལ་བཞི་པ། ། སྲིང་བཞི་དྲེགས་པའི་ཚོགས་བཅས་རྣམས། ། མཆོད་སྦྱིན༞ ། དམ་ཅན་གནོད་སྦྱིན་ཡབ་ཡུམ་དང་། ། བཀའ་བསྡོད་པུ་ཏྲ་མིང་སྲིང་དང་། །
རུ་འདྲེན་སྡེ་བཞི་འཁོར་བཅས་རྣམས། ། མཆོད་སྦྱིན༞ ། དུར་ཁྲོད་བདག་པོ་ཕྱོགས་སྐྱོང་དང་། ། ཞིང་སྐྱོང་ལྷ་སྲིན་སྡེ་བརྒྱད་དང་། ། དྲེགས་པ་ཕོ་རྒྱུད་མོ་རྒྱུད་ཀུན། ། མཆོད་སྦྱིན་གཏོར་མས་ཐུགས་དམ་བསྐང་། ། གཏོར་མ་གསོལ་ཞིང་བཏུང་བ་དང་། ། བཞེས་ཤིང་བསྣམས་པར་མཛད་ནས་ཀྱང་། ། འགྲོ་ལ་ཞི་རྒྱས་བསྲུང་སྐྱོབས་རྣམས། ། རྡོ་རྗེ་འཛིན་པའི་བཀའ་བཞིན་མཛོད། །
ཅེས་པའི་བར་བྱའོ། ། དེ་ནས་བཟློག་པ་བྱ་བ་ནི། ཧཱུྃ་ལྷ་ཆེན་དཔལ་འབར་མཐུ་མ་ཆུང་། ། མ་མོ་མཁའ་འགྲོ་བང་མ་བུལ། ། ཕོ་ཉ་ལས་མཁན་རྩལ་མ་ཞན། ། རྦད་དུས་དམ་ཅན་མཐུ་མ་ཆུང་། ། དཔལ་འབར་མ་ཧཱ་ཀཱ་ལ་ནི། ། ཁྲམ་ཁ་སྒྱུར་བའི་མཐུ་བོ་ཆེ། ། བདུད་ཁ་སྒྱུར་བའི་ང་རོ་ཅན། ། དོ་ནུབ་བཟློག་སྒྱུར་དུས་ལ་བབས། །
སྲིད་པའི་ཁྲམ་ཁ་ད་སྒྱུར་ཅིག ། ལྷ་འདྲེའི་དམག་སྣ་དགྲ་ལ་དྲོངས། ། གཞན་གྱི་བསམ་སྦྱོར་ངན་པ་དང་། ། བྱད་ཁ་ཕུར་ཁ་གཏོང་བ་བཟློག ། འཚེ་ཟོར་ཡུངས་ཟོར་འཕེན་པ་བཟློག ། འབྱུང་པོའི་ཐོད་ཟོར་འཕན་པ་བཟློག ། གཤིན་རྗེའི་འཁོར་ལོ་བསྐོར་བ་བཟློག ། བདུད་ཀྱི་ཁྲམ་ཁ་གཏོད་པ་བཟློག ། མ་མོའི་ཁྲག་ཟོར་འཕེན་པ་བཟློག ། ཀླུ་ཡི་བྱད་དུ་བཅུག་པ་བཟློག །
ཐེའུ་རང་སྲི་ལ་རྐུ་བ་བཟློག ། མུ་སྟེགས་བར་ཆད་བྱེད་པ་བཟློག ། རྒྱལ་པོའི་སྨྱོ་འབོག་གཏོང་བ་བཟློག ། ལྟས་ངན་བརྒྱད་ཅུ་རྩ་བཞི་བཟློག ། ཡེ་འདྲོག་སུམ་བརྒྱ་དྲུག་ཅུ་བཟློག ། རྨི་ལམ་ངན་དང་མཚན་ལྟས་ངན། ། ནད་རིགས་བཞི་བརྒྱ་རྩ་བཞི་བཟློག ། ལོ་ཀེག་ཟླ་ཀེག་ཞག་ཀེག་བཟློག ། དྲང་སྲོང་གཟའ་ཡི་ཀི་ཀང་བཟློག ། ཞང་ཞུང་གཙོ་དམར་འཕེན་པ་བཟློག །
སུམ་པས་གླང་ཟོར་འཕེན་པ་བཟློག ། བནྡྷེས་སྔགས་ཟོར་འཕེན་པ་བཟློག ། བོན་པོས་གཏད་ཟོར་འཕེན་པ་བཟློག ། སྐྱེས་པས་མདའ་ཟོར་འཕེན་པ་བཟློག ། བུད་མེད་དམོད་ཟོར་དམོད་པ་བཟློག ། རླུང་གི་གཤེད་བཞིས་འཆིང་བ་དང་། མོ་རྩིས་ངན་པ་ཐམས་ཅད་བཟློག ། མཁའ་འགྲོ་མ་དང་རོ་ལངས་དང་། ། རྒྱལ་སྲིན་བར་ཆད་བྱེད་པ་བཟློག ། དེ་ལ་སོགས་ཏེ་གདུག་སེམས་རྣམས། །
ཐམས་ཅད་སྡང་བའི་དགྲ་ལ་བྷྱོ། ། ཐམས་ཅད་རྦོད་གཏོང་སྟེང་དུ་བྷྱོཿ ། མ་ཧཱ་ཀཱ་ལ་མཐུ་བོ་ཆེ། ། ཕྲིན་ལས་དྲག་པོ་མི་བཟད་པས། ། སོད་ཅིག་ཐུལ་ཅིག་དགྲ་དང་བགེགས། ། གཏད་དོ་གཉེར་རོ་ཐུགས་དམ་ཅན། ། རྟགས་དང་མཚན་པ་མྱུར་དུ་ཕྱུང་། ། ལེ་ལོ་གཡེལ་བ་མ་མཛད་པར། ། བདག་གི་དཔུང་དང་གྲོགས་མཛོད་ཅིག ། བདག་གི་འཁོར་དང་ལོངས་སྤྱོད་ཀུན། །
རྟག་ཏུ་བསྲུང་སྐྱོབས་གཉེར་དམ་མཛོད། ༈ །བསྟོད་པ་ནི། སོ་སོའི་སྔགས་དང་དབྱངས་དང་བཅས་པ་བསྟོད་པའི་སྡེ་ཚན་དགྲ་ལས་རྣམ་རྒྱལ་སོགས་དང་བསྟོད་ཚིག་རབ་འབར་མ་བྱེད་ཚེ། ༈ ཨོཾ་སྭསྟི། བླ་མ་དང་ཧེ་རུ་ཀ་ལ་ཕྱག་འཚལ་ལོ།། ཧཱུྃ། རབ་འབར་བསྐལ་པའི་མེ་དཔུང་ཀློང་དཀྱིལ་ན། ། རབ་བརྗིད་གཟུགས་ཐུང་མདོག་ནག་ཆེར་འབར་ཞིང་། ། རབ་གསལ་སྤྱན་གསུམ་མེ་སྟག་ལྟ་བུར་འཕྲོ། ། རབ་གདངས་ཞལ་དམར་རྣམ་པར་གཡོ་ལ་བསྟོད། །
ཤིན་ཏུ་རྒྱས་པའི་ཕྱག་གཉིས་ཐུགས་ཁར་ནི། ། གྲི་གུག་ཐོད་ཁྲག་རྣམ་འཕྲུལ་གཎྜེ་བསྣམས། ། ཟླུམ་པོའི་སྟབས་ཀྱིས་ཞབས་གཉིས་དགྲ་བགེགས་ཀྱི། ། སྙིང་ཁར་བརྡབས་པས་ས་གསུམ་གཡོ་ལ་འདུད། ། རབ་མཛེས་རིན་ཆེན་དར་གྱིས་ཅོད་པཎ་བཀླུབས། ། མི་སྡུག་སྦྲུལ་དང་རུལ་པའི་རྒྱན་ཆ་འཁྲོལ། ། འཇིགས་རུང་ཁྲག་འཛག་མགོ་བོའི་དོ་ཤལ་ཅན། ། དཔའ་བོ་སྟག་གི་ཤམ་ཐབས་ཅན་ལ་འདུད། ། རིགས་ལྔའི་ངོ་བོ་ཁྱུང་ཆེན་ནམ་མཁར་འཕྱོ། ། བྱ་ནག་གཤོག་སྐོར་ཁྱི་ནག་འཁང་ཞིང་ཟུག །
ཅེ་སྤྱང་འབྲོས་འདོད་མི་ནག་བཤུག་གླུ་ལེན། ། སྤྲུལ་པའི་ཕོ་ཉས་དགྲ་བགེགས་སྒྲོལ་ལ་འདུས། ། ཧ་ཧ་འདོད་ཁྲོ་རྨོངས་པའི་གྲོང་ཁྱེར་སྒྱེལ། ། ཧཱུྃ་ཧཱུྃ་གཟུང་འཛིན་རྟོག་པའི་བྲག་རི་བཤིག ། ཕཊ་ཕཊ་བདུད་དང་དགྲ་བགེགས་སྙིང་རབ་འགེམས། ། སྲིད་གསུམ་སྐྲག་མཛད་དྲག་པོའི་གསུང་ལ་འདུད། ། སྤྲོས་ཀུན་ཉེར་ཞིའི་ཆོས་སྐུ་མངོན་གྱུར་ཀྱང་། ། གདུག་ཅན་ཞི་བས་འདུལ་བར་མ་ནུས་པ། ། རྣམ་འཕྲུལ་དྲག་པོས་འདུལ་བའི་ཐབས་མཁྱེན་ནས། ། ཚར་གཅོད་རྗེས་འཛིན་མངའ་བའི་ཐུགས་ལ་འདུད། །
དུས་གསུམ་རྒྱལ་བའི་ཡུམ་གཅིག་དཔལ་ལྡན་མ། སྤྱན་གསུམ་ལྡན་པས་ཞལ་གཅིག་མཆེ་བ་གཙིགས། ། ཁམས་གསུམ་ཟིལ་གནོན་རལ་གཅིག་གཡོན་དུ་འཕྱང་། ། སྲིད་གསུམ་གཡོ་མཛད་ཡུམ་གཅིག་མ་ལ་འདུད། ། འདོད་ཁམས་ཟིལ་གནོན་འདོད་ཁམས་དབང་ཕྱུག་མ། ། མཁའ་འགྲོའི་གཙོ་མོ་མཁའ་འགྲོ་འབུམ་གྱིས་བསྐོར། ། ཁྲག་གི་མཚོར་གནས་ཁྲག་གི་ཐིག་ལེས་བརྒྱན། ། འཇིགས་པའི་མཚོན་ཆས་འཇིགས་རུང་མ་ལ་འདུད། ། ཧཱུྃ་ཞལ་བཞི་ཕྲིན་ལས་བཞི་ཡིས་འགྲོ་བ་སྐྱོང་། ། མཆེ་བ་བཞི་ཡིས་བདུད་བཞི་རྣམ་པར་འཇོམས། །
ཕྱག་བཞིའི་སྣ་ཚོགས་མཚོན་ཆས་རྒྱུད་བཞི་སྲུང་། ། སྲིང་མོ་བཞི་ལྡན་གདོང་བཞི་པ་ལ་འདུད། ། ཧཱུྃ་གནོད་སྦྱིན་ཡབ་ཡུམ་བདུད་ཀྱི་མགོ་བོ་གཅོད། ། བཀའ་བསྡོད་པུ་ཏྲས་དགྲ་བོའི་ཀླད་ཁྲག་འདྲེན། ། འཇིགས་བྱེད་བྷ་ཊས་དགྲ་སྙིང་སྤར་གྱིས་འདེབས། ། བསྟན་དགྲ་སྲེག་བྱེད་ཁ་འབར་མ་ལ་འདུད། ། མགོན་པོའི་བཀའ་ཉན་ལས་མཁན་མ་རུངས་པ། ། བུད་མེད་སྐྱེས་པ་དགེ་སློང་སྔགས་པའི་གཟུགས། ། བརྒྱ་ཕྲག་བཞི་ཡིས་ཕྱོགས་བཞིའི་རུ་འདྲེན་པ། ། སྤྲུལ་པའི་དམག་ཚོགས་རྣམས་ལ་བསྟོད་པར་བགྱི། །
རྡོ་རྗེ་འཆང་དབང་ཐུགས་ཀྱི་ཡེ་ཤེས་ལས། ། བཀའ་བསྡོད་སྲུང་མའི་ཚུལ་དུ་རྣམ་སྤྲུལ་ནས། ། བསྟན་པ་རིན་ཆེན་བང་མཛོད་ལེགས་སྐྱོང་བའི། ། དམ་ཅན་རྒྱ་མཚོ་འཁོར་དང་བཅས་པ་རྣམས། ། ཏིང་འཛིན་སྔགས་རྒྱས་སྤེལ་བའི་གཏོར་མ་དང་། ། དམ་རྫས་སྤྱན་གཟིགས་མཆོད་པ་འདི་བཞེས་ལ། ། བླ་མ་རྡོ་རྗེ་འཛིན་པས་བཀའ་བསྒོས་ལྟར། ། རྣལ་འབྱོར་བདག་ཅག་དཔོན་སློབ་འཁོར་བཅས་ལ། ། ནད་དང་གདོན་དང་གཞན་གྱི་བྱད་ཀ་སོགས། ། དམ་ཆོས་སྒྲུབ་པའི་འགལ་རྐྱེན་ཀུན་ཞི་ནས། །
ཚེ་དང་བསོད་ནམས་འཁོར་དང་ལོངས་སྤྱོད་སོགས། ། མཐུན་རྐྱེན་མ་ལུས་ཕུན་སུམ་ཚོགས་པར་མཛོད། ། བསྟན་འཛིན་ཐམས་ཅད་སྐུ་ཚེ་བརྟན་པ་དང་། ། བསྟན་པ་རིན་ཆེན་ཕྱོགས་བཅུར་རྒྱས་པ་དང་། ། བསྟན་ལ་གནོད་བྱེད་དགྲ་བགེགས་འདུལ་བ་དང་། ། བསྟན་པས་ཁྱབ་པའི་འགྲོ་རྣམས་བདེ་བར་མཛོད། ། གྲོང་ཁྱེར་སུམ་བརྩེགས་ཐུབ་བསྟན་གྲོང་ཁྱེར་སྐྱོང་། ། འཇིགས་རུང་ཞལ་གདངས་འཇིགས་རུང་གད་རྒྱང་སྒྲོག ། དཔུང་ཆེན་ནུས་མཐུས་བདུད་ཀྱི་དཔུང་ཆེན་འཇོམས། ། བསྟན་སྲུང་ཁྱོད་ཀྱིས་བསྟན་པ་འདི་སྐྱོངས་ཤིག
༈ །བསྟན་འཛིན་རྣམས་ཀྱི་སྐུ་ཚེ་བསྲིང་བ་དང་། ། བསྟན་ལ་གནོད་བྱེད་མ་རུངས་སྐྱེ་བོ་རྣམས། ། དྲག་པོ་མངོན་སྤྱོད་ལས་ཀྱིས་ཚར་བཅད་ནས། ། བསྟན་པ་ཡར་ངོའི་ཟླ་ལྟར་རྒྱས་པར་མཛོད། ། ནམ་མཁའི་གོས་ཅན་མར་བསྐང་གསོ་ཡོད་ན་འདིར་བྱའོ།། ༈ །བཀྲ་ཤིས་ལྷ་ཡི་གཞས་ཡས་ནས། ། རྒྱལ་པོའི་སྐུ་གཅིག་སྤྱན་འདྲེན་ནོ། ། རྒྱལ་པོ་དེ་ནི་བསེ་ཁྲབ་ཅན། ། སྤྱན་འདྲེན་གནས་འདིར་གཤེགས་སུ་གསོལ། ། སྔོན་ཀྱི་བསྐལ་པ་དང་པོ་ལ། །
འགར་སྟོན་ཤི་རི་རཀ་ཤ་དང་། ། ཆོས་གྲགས་བདེ་བའི་མཆོག་འབུམ་གྱིས། ། གཙུག་ལག་ཁང་གཅིག་བཞེངས་པར་འཚལ། ། དེ་ཡི་སྲུང་མར་ཁས་བླངས་པའི། ། རྒྱལ་པོ་དེ་ནི་བསེ་ཁྲབ་ཅན། ། ཁྱེད་ཀྱི་སྐུ་ལ་ཅི་གསོལ་ན། ། བསེ་ཁྲབ་དེ་ནི་ཁྲ་བོ་གསོལ། ། དབུ་ལ་དེ་ནི་ཅི་གསོལ་ན། ། དབུ་ལ་བསེ་ཡི་རྨོག་ཞུ་གསོལ། ། ཁྱེད་ཀྱི་ཆིབས་སུ་ཅི་ཆིབས་ན། །
རག་པ་དེ་ནི་རྟིང་དཀར་ཆིབས། ། སྐུ་ཡི་རོལ་དུ་ཅི་ཁྲིད་ན། ། མཚའ་ལུ་རྟིང་དཀར་རོལ་དུ་ཁྲིད། ། ཁྱེད་ཀྱི་ཕྱག་ནི་གཡས་པ་ན། ། ཙནྡན་བིང་ཆེན་ཟིངས་སེ་ཟིང་། ། ཁྱེད་ཀྱི་ཕྱག་ནི་གཡོན་པ་ན། ། ཞགས་པ་ཁྲ་བོ་ཁྱུགས་སེ་ཁྱུགས། ། མ་ཐོགས་དེ་ནི་མྱུར་དུ་བྱོན། ། རྒྱན་གྱི་གཏོར་མ་འདི་བཞེས་ལ། ། རྣལ་འབྱོར་ཕྲིན་ལས་མྱུར་དུ་སྒྲུབས།
འགྲེའོ། ། ཁྱེད་ཀྱིས་སྤྲུལ་པ་འགྱེད་ཙ་ན། ། རེས་འགའ་བནྡེ་ནག་པོར་བརྫུ། ། སྐུ་ལ་བེར་ནག་ན་བཟའ་གསོལ། ། དབུ་ལ་དེ་ནི་རྨོག་ཞུ་གསོལ། ། ཕྱག་ན་གསིལ་བྱེད་སྲེག་ཤིང་བསྣམས། ། བནྡེ་དེ་ནི་མཐུ་བོ་ཆེ། ། ནག་པོ་ཆེན་པོ་མཐུ་བོ་ཆེ། ། མ་ཐོགས་དེ་ནི་མྱུར་དུ་བྱོན། ༞༞ །
རེས་འགའ་སྤྲུལ་པའི་དུས་ཙ་ན། ། བནྡེ་དེ་ནི་ནག་པོ་ལ། ། རལ་པའི་ཐོར་ལྕོག་ལྕང་ལོ་འཁྱིལ། ། ཕྱག་ན་ཙནྡན་བིང་ཆེན་བསྣམས། མ་ཐོགས༞ ༞༞ ། མཆེད་འགའ་སྤྲུལ་པའི་དུས་ཙ་ན། ། བསེ་ཁྲབ་ཁྲ་བོ་སྐུ་ལ་གསོལ། ། དབུ་ལ་དར་གྱི་འཛུམ་ཐོད་བཅིང་། ། ཕྱགས་གཡས་ཞགས་པ་དཀར་པོ་བསྣམས། ། གཡོན་པ་སྦ་ལྕག་དཀར་པོ་བསྣམས། །
ཁྱེད་ཀྱི་ཆིབས་སུ་ཅི་ཆིབས་ན། ། རག་པ་དེ་ནི་རྟིང་དཀར་ཆིབས། ། སྐུ་ཡི་རོལ་དུ་ཅི་ཁྲིད་ན། ། མཚའ་ལུ་རྟིང་དཀར་རོལ་དུ་ཁྲིད། ། མ་ཐོགས༞ ༞༞ ། གསོལ་ཡང་དེ་ནི་ཁྱེད་གསོལ་ལོ། ། མཆོད་ཀྱང་དེ་ནི་ཁྱེད་མཆོད་དོ། ། འབོད་དམ་དེ་ནི་ཁྱེད་འབོད་ན། ། འབོད་ཀྱང་དེ་ནི་ཁྱེད་འབོད་དོ། ། བརྟེན་ནམ་དེ་ནི་ཁྱེད་བརྟེན་ན། །
བརྟེན་ཡང་དེ་ནི་ཁྱེད་བརྟེན་ནོ། ། རྒྱལ་པོ་ཆེན་པོ་ཁྱེད་ཀྱིས་ནི། ། བདག་ལ་གནོད་པའི་དགྲ་བྱུང་ན། ། རྒྱལ་པོ་ཆེན་པོ་བསེ་ཁྲབ་ཅན། ། བསེ་ཡི་དེ་ནི་བདུད་སྡོམས་ལ། ། རག་པ་རྟིང་དཀར་ལྕག་བྲོབ་ལ། ། ཞགས་པ་དེ་ནི་ཕྱག་གསོལ་ལ། ། མ་ཐོགས༞ ༞༞ ། མཆེད་འགའ་སྤྲུལ་པའི་དུས་ཙ་ན། ། མི་དཀར་དེ་ནི་རྟ་དཀར་ཅན། །
ཞགས་པ་དཀར་པོ་ཕྱག་ན་བསྣམས། ། རྣལ་འབྱོར་བདག་གིས་ཁྱེད་བསྒྲུབ་ཀྱི། ། མ་ཐོགས༞ ༞༞ ། རེས་འགའ་སྤྲུལ་པའི་དུས་ཙ་ན། ། མི་ཕོ་ཤིན་ཏུ་མཚར་བ་ལ། ། སྐུ་ལ་དེ་ནི་ཅི་གསོལ་ན། ། ཟ་འོག་དམར་ཁྲའི་སློག་པ་གསོལ། ། ཕྱག་ན་དེ་ནི་ཅི་བསྣམས་ན། ། གཡས་ན་སྦ་ལྕག་དཀར་པོ་བསྣམས། ། གཡོན་ན་འབུད་དུང་ཙེ་རེ་རེ། །
ཁྱེད་ཀྱིས་ཆིབས་སུ་ཅི་ཆིབས་ན། ། བྲ་བོ་རྟིང་དཀར་ཆིབས་སུ་ཆིབས། ། རྗེ་ཡི་རྒྱལ་པོ་རིན་པོ་ཆེ། ། བདག་ལ་གནོད་པའི་དགྲ་བྱུང་ན། ། མ་ཐོགས༞ ༞༞ ། བྲ་བོ་རྟིང་དཀར་ལྕག་བྲོབ་ལ། ། འབུད་དུང་འབུད་ཅིང་ཚུལ་བྱོན་ཅིག ། གཡོན་ན་སྲུང་མ་འཁོར་དང་བཅས། ། འཁོར་བཅས་དེ་ནི་མ་ལུས་ཀུན། ། འབུད་དུང་སྒྲ་ཡིས་མཚོན་ནས་ཀྱང་། །
སྲུང་མ་གཅིག་གིས་གཅིག་བསྐུལ་ནས། ། དམ་ཉམས་དགྲ་ལ་དམག་འདྲེན་འཚལ། ། བདུན་རྒྱུད་རྩད་ནས་བཅད་འཚལ་ལོ། ། ཕོ་རྒྱུད་རྩད་ནས་བཅད་འཚལ་ལོ། ། མོ་རྒྱུད་རྩད་ནས་བཅད་འཚལ་ལོ། ། ཆོ་འཕྲུལ་ད་ལྟ་བསྟན་འཚལ་ལོ། ། ལྟས་ངན་སྣ་ཚོགས་བསྟན་འཚལ་ལོ། ། སྦ་ལྕག་དཀར་པོ་ལྡེམས་སེ་ལྡེམ། ། དུང་སྒྲ་དེ་ནི་ལྡི་རི་རི། ། མ་ཐོགས༞ ༞༞ །
མ་གཡེལ་མ་གཡེལ་ཐུགས་དམ་ཅན། ། རྦད་ཅིང་མངགས་པའི་དགྲ་བོ་ལ། ། སྦོས་ནད་གླང་ཐབས་རྒྱལ་ནད་ཐོངས། ། ཁ་ནད་སྙིང་ནད་གཟེར་ནད་ཐོངས། ། སྙིང་ཁྲག་དྲོན་མོར་ད་རོལ་ཅིག ། རེས་འགའ་བརྫུ་ཞིང་རོལ་ཙ་ན། ། སྐུ་ལ་བསེ་ཁྲབ་ཁྲ་བོ་གསོལ། ། དབུ་ལ་བསེ་ཡི་རྨོག་ཞུ་གསོལ། ། རྒྱབ་ན་བསེ་ཕུབ་ཁྲ་བོ་ཁུར། ། ཕྱག་ན་བསེ་མདུང་དམར་པོ་བསྣམས། །
བ་དན་དམར་པོ་སྒོ་རོ་རོ། ། འཕུར་ལྕེ་དམར་པོ་ལྷབས་སེ་ལྷབ། ། ཀླད་ན་བསེ་ཡི་ཁྱུང་ཆེན་ལྡིང་། ། རུ་མཚོན་སྤྲིན་ལྟར་ཐིབས་སེ་ཐིབ། ། རྒྱལ་པོ་ཆེན་པོ་བསེ་ཁྲབ་ཅན། ། དུས་ལ་བབས་སོ་རྒྱལ་པོ་པ། ། བདག་ལ་གནོད་པའི་དགྲ་བྱུང་ན། ། སྲུང་མ་ཁྱེད་ཀྱིས་ར་མདའ་བཟློག ། དཔུང་གཉེན་མཛོད་ཅིག་བསེ་ཁྲབ་ཅན། ། དུས་ལ་བབས་སོ་རྒྱལ་པོ་པ། །
ཕྲིན་ལས་མཛོད་ཅིག་སྤྲུལ་པའི་ཚོགས། ། ཡང་ཡང་དེ་ནི་སྤྲུལ་པའི་ཚོགས། ། སྐུ་ལ་དེ་ནི་ཅི་གསོལ་ན། ། དར་དཀར་དེ་ནི་རས་དཀར་གསོལ། ། ལེ་བརྒན་དེ་ནི་འཛུམ་ཐོད་ཅན། ། ཁྱེད་ཀྱི་ཕྱག་ནི་གཡས་པ་ན། ། ཞགས་པ་དཀར་པོ་ཁྱུག་སེ་ཁྱུག ། ཁྱེད་ཀྱི་ཕྱག་ནི་གཡོན་པ་ན། ། སྦ་ལྕག་དཀར་པོ་ལྡེམས་སེ་སྡེམས། ། ཆིབས་སུ་དེ་ནི་ཅི་ཆིབས་ན། །
མཚའ་ལུ་རྟིང་དཀར་ཆིབས་སུ་ཆིབས། ། དཔུང་གཉེན་མཛོད་ཅིག་བསེ་ཁྲབ་ཅན། ། ཕྲིན་ལས་མཛོད་ཅིག་སྤྲུལ་པའི་ཚོགས། ། བཙན་རྒྱལ་ཆེན་པོའི་སྤྲུལ་པ་ནི། ། བྱི་ལ་དེ་ནི་གྭ་བར་བརྫུ། ། རེས་འགའ་སྤྲུལ་པའི་དུས་ཙ་ན། བནྡེ་དེ་ནི་སྤྲེའུ་བརྫུ། ། སྡང་པའི་དགྲ་ལ་རྦད་ཙ་ན། ། དམག་དཔོན་ཆེན་པོའི་ཆས་སུ་ཞུགས། ། རེས་འགའ་སྤྲུལ་པའི་དུས་ཙ་ན། །
བནྡེ་དེ་ནི་བཟང་པོར་སྤྲུལ། ། རྒྱལ་པོ་ཆེན་པོ་བསེ་ཁྲབ་ཅན། ། འཁོར་དུ་ཀླུ་དང་བཙན་གྱིས་བསྐོར། ། བདག་གི་མཐུ་དང་དཔུང་ལ་བྱོན། ༈ །ཧཱུྃ་བཙན་གྱི་རྒྱལ་པོ་བསེ་ཁྲབ་ཅན། ། སྐུ་ལ་དེ་ནི་ཅི་གསོལ་ན། ། བཙན་བེར་དམར་པོ་སྐུ་ལ་གསོལ། ། དབུ་ལ་བསེ་རྒན་འཛུམ་ཐོད་བཅིངས། ། ཁྱེད་ཀྱིས་ཆིབས་སུ་ཅི་ཆིབས་ན། ། བཙན་རྟ་དམར་པོ་ཆིབས་སུ་ཆིབས། །
གཡས་ན་བཙན་ཞགས་དམར་པོ་བསྣམས། ། བསྟན་སྲུང་རྒྱལ་པོ་འཁོར་དང་བཅས། ། ཕྲིན་ལས་མཛོད་ཅིག་རྒྱལ་པོ་པ། ། ནེའུ་གྲུ་བཞིའི་ཀླུ་བཙན་ནི། ། སྐུ་ལ་བེར་ནག་ན་བཟའ་གསོལ། ། དབུ་ལ་མཐིང་ནག་ཐོད་ཅན་བཅིངས། ། ཆིབས་སུ་རྟ་ནག་བྲ་བོ་ཆིབས། ། ལག་ན་སྦྲུལ་གྱི་ཞགས་པ་ཐོགས། ། སྤྲུལ་པ་ཡང་དག་སྟོང་དུ་སྤྲུལ། ། ལྕགས་ཀྱི་སྡིག་པ་ཁྲོ་ལོ་ལོ། །
ཟངས་ཀྱི་སྦལ་ནག་ཆི་ལི་ལི། ། གཡུ་ཡི་ལྗང་མོ་ཉི་ལི་ལི། ། ཁྱེད་ཀྱི་ཐུགས་རྗེའི་དུས་ལ་བབས། ། དུས་ལ་བབས་སོ་ད་ཚུར་བྱོན། ། རྒྱན་གྱི་གཏོར་མ་འདི་བཞེས་ལ། ། རྣལ་འབྱོར་ཕྲིན་ལས་མྱུར་དུ་སྒྲུབས། ༈ ༼།འདི་ནས་ཤོག་གྲངས་ཁ་ཤས་མི་ཚང་།༽ གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་བསྟོད། ། སྡེ་བརྒྱད་བཙུན་མོ་སྲས་དང་གཡོག་བཅས་ཀྱིས། །
དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། ། རྣལ་འབྱོར་བདག་ཅག་འཁོར་བཅས་ལ། ཞེས་སོགས་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་དང་། ། དེའི་རྗེས་སུ། ཀོལླའི་རེར་གནས་རྡོ་རྗེ་དང་་་་་་ཀོལླ་ཨེ་རེ་ཊྱི་ཨ་བོ་ལཱ་མུམྦུ་ཎི་རི་ཀ་ཀྐོ་ལཱ།་་་་་ མུམྦུ་ཎིར་པདྨའོ། གྷ་ཎེ་ཀྲྀ་པི་ཊ་ཧོ་བཱཛྫ་ཨི་་་་་་ཧོ་ཚོགས་སུ་ཅོང་ཏེའུ་དཀྲོལ། ཀ་རུ་ཎི་ཀི་ཨ་ཨི་ནི་རོ་ལཱ།་་་་་
སྙིང་རྗེས་ཀུ་ཅོ་ཡི་བྱའོ། ། ཏ་ཧེཾ་བ་ལ་ཁཱཛྫ་ཨི།་་་་་ དེ་རུ་ཤ་ནི་བཟའ་བར་བྱ། ག་ཌྷེཾ་མ་ཨ་ཎ་པིཛྫ་ཨི།་་་་་ འབད་པས་ཆང་ནི་བཏུང་བར་བྱ། ཧ་ལོ་ཀཱ་ལཉྫ་ར་པ་ཎི་ཨ་ཨི།་་་་་ ཧོ་ཧ་ལ་གདན་བཞུགས་པར་བྱ། དནྟུ་ར་བཛྫ་ཨ་ལེ་ཙ་ཨུ་ས་མ་ཀཙྪུར་པིན་ལཱ་་་་་། སྐལ་མེད་རྣམས་ནི་སྤང་བར་བྱ། ཀཔྤུ་ར་ལཱ་ཨི་ཨ་ཨི།་་་་་
ག་བུར་རྣམས་ནི་བྱུག་པར་བྱ། མཱ་ལ་ཨིནྡྷ་ཎ་པཱ་ལིཉྫ།་་་་་ ཚོད་མ་དང་ནི་ཤ་ཆེན་ནོ། ཏ་ཧིཾ་བྷ་རུ་ཁཱ་ཨི་ཨ་ཨི།་་་་་ དེ་ནི་མང་དུ་བཟའ་བར་བྱ། ཕྲེཾ་ཁ་ཎ་ཁ་ཊ་ཀ་རནྟེ།་་་་་ འོང་བ་དང་ནི་འགྲོ་བར་བྱ། ཤུདྡྷ་ཨ་ཤུདྡྷ་ན་མུ་ནི།་་་་་ དག་དང་མ་དག་དམིགས་མི་བྱ། ཨ་ཨི།
ནི་རི་སུ་ཨཾ་གེ་ཙ་ཊ་ཝི།་་་་་ རུས་པའི་རྒྱན་ནི་ལུས་ལ་གདགས། ཏ་ཧིཾ་ཛ་ས་རཱ་ཝ་པ་ཎི་ཨ་ཨི།་་་་་ དེར་ནི་སྐྱེས་པའི་རོ་གཞུག་བྱ། མ་ལ་ཨ་ཛེ་ཀུ་ན་དུ་རུ་ནཱ་ཊ་ཨི།་་་་་ སར་གྲི་གང་ལ་འཇུག་པར་བྱ། ཌཎྚི་མ་ཏ་ཧིཎྞ་བཛྫི་ཨ་ཨི།་་་་་ དེར་ནི་རེག་མིན་ཡང་མི་བྱ། ཞེས་རྡོ་རྗེའི་གླུ་དབྱངས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། །
འཇིག་རྟེན་གསུམ་གྱི་མགོན་པོ་དྲི་མ་གསུམ་སྤངས་པ། ། སངས་རྒྱས་པདྨ་རྒྱས་པ་འདབ་འདྲའི་སྤྱན་མངའ་བ། ། འདི་ནི་འཇིག་རྟེན་དགེ་བའི་ཀྲ་ཤིས་དང་པོ་ཡིན། ། དེ་ཡིས་ཉེ་བར་བརྟེན་པའི་མཆོག་རབ་མི་གཡོ་བ། ། འཇིག་རྟེན་གསུམ་ན་གྲགས་ཤིང་ལྷ་དང་མི་མཆོད་པ། ། ཆོས་ཀྱི་དམ་པ་སྐྱེ་དགུ་རྣམས་ལ་ཞི་བྱེད་པ། ། འདི་ནི་འཇིག་རྟེན་དགེ་བའི་བཀྲ་ཤིས་གཉིས་པ་ཡིན། ། དགེ་འདུན་དམ་པ་ཆོས་ལྡན་ཐོས་པས་བཀྲ་ཤིས་ཕྱུག ། མི་དང་ལྷ་དང་ལྷ་མ་ཡིན་གྱིས་མཆོད་བྱེད་ཅིང་། ། ཚོགས་ཀྱི་མཆོག་རབ་ངོ་ཚ་ཤེས་དང་དཔལ་གྱི་གཞི། །
འདི་ནི་འཇིག་རྟེན་དགེ་བའི་བཀྲ་ཤིས་གསུམ་པ་ཡིན། ། ཞེས་བཀྲ་ཤིས་བརྗོད། རིགས་སུ་སྐྱེས་དང་དམ་ཚིག་ཅན། ། སྨྱོ་མེད་ཀྱེ་ཡི་རྡོ་རྗེ་སྟོན། ། བླ་མ་ལ་གུས་སྙིང་རྗེ་ལྡན། ། སྐྱེ་ཞིང་སྐྱེ་བར་འགྱུར་བར་ཤོག ། ལག་པས་རྡོ་རྗེ་དྲིལ་བུ་འཁྲོལ། ། ཟབ་མོའི་ཆོས་ནི་ཀློག་པ་དང་། ། བཙུན་མོའི་ཁུ་བ་མཉམ་ཟས་ཅན། ། སྐྱེ་ཞིང་སྐྱེ་བར་འགྱུར་བར་ཤོག །
སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱི་གྲོལ་འགྱུར་བ། ། དེ་ཡི་སངས་རྒྱས་མྱུར་ཐོབ་ཤོག ། ཅེས་སྨོན་ལམ་བཏབ། ཧཱུྃ་དཔལ་ལྡན་མགོན་པོ་མ་ཧཱ་ཀཱ་ལ་དང་། ། དཔལ་ལྡན་ལྷ་མོ་མི་ཕམ་སྲིད་གསུམ་བདག ། ལྕམ་དྲལ་ཁྱེད་ཀྱི་བཀའ་ལས་མི་འདའ་བའི། ། དུར་ཁྲོད་བདག་པོ་ཞིང་སྐྱོང་འཁོར་དང་བཅས། ། སྣང་སྲིད་ལྷ་སྲིན་སྡེ་བརྒྱད་འཁོར་དང་བཅས། །
དྲེགས་པ་ཕོ་རྒྱུད་མོ་རྒྱུད༞ ། མཁའ་ལྡིང་བྱ་ཁྱི་ལྕགས་སྤྱང༞ ། པུ་ཏྲ་ལ་སོགས་ལས་མཁན༞ ། སྲུང་མ་རྒྱ་མཚོའི་ཚོགས་རྣམས་འཁོར་དང་བཅས། ། འདིར་གཤེགས་རྒྱན་གྱི་གཏོར་མ་འདི་བཞེས་ཤིག ། ཤ་ཁྲག་དམར་གྱི་གཏོར་མ༞ ། ཛཾ་བུ་ཊི་བའི་ཞལ་ཟས༞ ། ཆང་དང་ཕུད་ཀྱི་མཆོད་པ་འདི་བཞེས་ཤིག ། སྔགས་བཅོལ་ལས་ཀྱི་གཏང་རག་གཉེན་པོ་འབུལ། ། ད་བཅོལ་ལས་ཀྱི་གསོལ་འདེབས་གཉེན་པོ་བཞེས། །
འཁོར་རྣམས་བསྲུང་ཞིང་རྐྱེན་རྣམས་བཟློག་པ་དང་། ། སྡང་བའི་དགྲ་དང་གནོད་པའི་བགེགས་ལ་སོགས། ། བདུད་དང་བར་དུ་གཅོད་པ་རྣམས་མང་པོ། ། ཐམས་ཅད་ཉེ་བར་ཞི་བར་མཛད་དུ་གསོལ། ། བསྟན་པ་རྒྱས་པའི་ལས་འདི་མྱུར་དུ་སྒྲུབས། ། ཞེས་བརྗོད་ལ། ཤཱ་ས་ན། བཟླ་ཞིང་གཏོར་མ་ས་གཙང་སར་བཏང་། ཀྱཻ་རྣམ་དཀར་ཐུགས་བསྐྱེད་བཟང་པོའི་རྗེས་འགྲོ་ལྟར། ། རྣམ་མང་ཕྱི་ནང་གསང་གསུམ་མཆོད་སྤྲིན་འདི། །
རྣམ་དག་ཏིང་འཛིན་སྔགས་རྒྱས་བྱིན་བརླབས་ནས། ། རྣམ་སྤྲུལ་དཔག་མེད་སྲུང་མ་འཁོར་བཅས་མཆོད། ། གསོལ་ལོ་མཆོད་དོ་རྒྱལ་ཆེན་རིགས་ལྔ་མཆོད། ། སངས་རྒྱས་བསྟན་སྲུང་དབང་པོ་འཁོར་བཅས་མཆོད། ། ཆོས་འཁོར་ཡོངས་ཀྱི་སྲུང་མ༞ ། བསྟན་འཛིན་སྐྱེས་བུའི་དཔུང་གཉེན༞ ། སྐྱེ་འགྲོའི་བདེ་སྐྱེད་འབྱུང་གནས༞ ། སྣང་སྲིད་དྲེགས་པའི་སྡེ་དཔོན༞ ། བྱང་ཕྱོགས་གངས་ཅན་ཡུལ་ལྷ༞ ། འདོད་དགུ་འབྱུང་བའི་ཞལ་ཟས་ལྷུན་པོས་མཆོད། །
རོ་བརྒྱ་ལྡན་པའི་བཏུང་བ་རྒྱ་མཚོས་མཆོད། ། དཀོར་ནོར་སྤྱན་གཟིགས་ནམ་མཁའི་མཛོད་ཀྱིས་མཆོད། ། སྐྱེ་འགྲོའི་སྙན་ངག་རྒྱ་མཚོའི་སྤྲིན་གྱིས་མཆོད། ། རོལ་སིལ་རྔ་ཆེན་སྟོང་གསུམ་འབྲུག་སྒྲས་མཆོད། ། མཛེས་པའི་རྣམ་འགྱུར་ཡིད་འཛིན་རྒྱ་མཚོས་མཆོད། ། འདོད་ཡོན་དཔག་མེད་ཟད་མི་ཤེས་པས་མཆོད། ། སྔར་བཅོལ་ལེགས་པའི་གཏང་རག་གཉེན་པོར་འབུལ། ། ད་བཅོལ་ལེགས་པའི་གསོལ་འདེབས་ཆེན་པོར་བཞེས། ། རྒྱལ་བའི་བསྟན་པ་ཡོངས་རྫོགས་ཁྱོད་ཀྱིས་སྲུངས། ། དཀོན་མཆོག་གསུམ་གྱི་དབུ་འཕང་ཁྱོད་ཀྱིས་བསྟོད། །
བསྟན་འཛིན་སྐྱེས་བུའི་ཕྲིན་ལས་ཁྱོད་ཀྱིས་སྒྲུབས། ། འཇིག་རྟེན་ཁམས་དང་ཁྱད་པར་བོད་ཡུལ་འདིར། ། ནད་དང་འཁྲུག་པ་མུ་གེ་མ་གཏང་ཞིག ། མི་ཤིས་ལྟས་ངན་ཆོ་འཕྲུལ་མ་གཏང་ཞིག ། སྐྱེ་དགུ་ཀུན་གྱི་ཉོན་མོངས་ཁྱེད་ཀྱིས་སེལ། ། ཆར་ཆུ་ཕེབས་ཤིང་ལོ་ཕྱུགས་ཕུན་སུམ་ཚོགས། ། ཚེ་རིང་ནད་མེད་བདེ་སྐྱེད་ལྡན་ལ་སོགས། ། འགྲོ་ཀུན་རེ་བ་མ་ལུས་ཁྱེད་ཀྱིས་སྐོངས། ། བདག་ཅག་ཡོན་མཆོད་བསམ་དོན་ཁྱོད་ཀྱིས་སྒྲུབས། ། ཞིང་བཅུ་ཚང་བའི་དགྲ་བགེགས་ལོགས་འདྲེན་ཀུན། །
རྒྱལ་ཆེན་འཁོར་བཅས་ཞལ་དུ་ཁ་རཾ་ཁཱ་ཧི། ། བསྟན་པ་རྒྱས་པའི་ལས་འདི་ཁྱོད་ཀྱིས་སྒྲུབས། ། བླ་མས་བཅོལ་པའི་ཕྲིན་ལས་གྲུབ་པར་མཛོད། ། སྲིད་ཞིའི་དཔལ་འབྱོར་མ་ལུས་འབྱུང་བའི་གཞི། ། ཐུབ་པའི་བསྟན་པ་ཡུན་རིང་གནས་པ་དང་། ། དེ་འཛིན་བྱེད་པའི་སྐྱེས་བུ་དམ་པ་ཀུན། ། དཔལ་འབྱོར་གྱིས་བརྒྱན་ཡུན་རིང་ཞབས་བརྟན་མཛོད། ༈ །བདག་ཅག་འཁོར་དང་བཅས་པ་ཐམས་ཅད་ལ། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། དོན་རྣམས་ཐམས་ཅད་ཡིད་བཞིན་འགྲུབ་པ་དང་། །
འགྲོ་བའི་དོན་ལ་མཐུ་དང་ལྡན་པར་མཛོད། ། དཔལ་ལྡན་རྩ་བརྒྱུད་བླ་མའི་བྱིན་རླབས་དང་། ། དཀོན་མཆོག་ཡི་དམ་རྒྱ་མཚོའི་བདེན་པ་དང་། ། མཐུ་ལྡན་ཆོས་སྐྱོང་སྲུང་མའི་གཟི་འོད་ཀྱིས། ། གནས་མཆོག་འདིར་ཡང་བཀྲ་ཤིས་དེང་འདིར་སྩོལ། ། ཨོཾ་ཤྲཱི་བཛྲ་ཧེ་རུ་ཀ་ས་མཱ་ཡ། མ་ནུ་པཱ་ལ་ཡ། ཧེ་རུ་ཀ་ཏྭེ་ནོ་པ་ཏིཥྛ། དྲྀ་དྡྷོ་མེ་བྷ་ཝ་སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ།
སུ་པོ་ཥྱོ་མི་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲཱི་ཡཿཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝཱན། བཛྲ་ཧེ་རུ་ཀ་མཱ་མེ་མུཉྩ་ཧེ་རུ་ཀོ་བྷ་ཝ། མ་ཧཱ་ས་མཱ་ཡ་སཏྭ་ཨཱཿཧཱུྃ་ཕཊ། ཚར་གསུམ། མ་འབྱོར་པ་དང་ཉམས་པ་དང་། །
གང་ཡང་བདག་རྨོངས་བློ་ཡིས་ནི། ། བགྱིད་པ་དང་ནི་བགྱིས་སྩལ་བ། ། དེ་ཀུན་མགོན་པོས་བཟོད་པར་མཛོད། ། གང་ཡང་བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་སེམས་བྱིང་བ་དང་། རྒོད་པ་དང་། སྔགས་མ་དག་པ་དང་ཆོ་ག་ལྷག་ཆད་འགལ་འཁྲུལ་ནོངས་པའི་ཚོགས་ཅི་མཆིས་པ་དེ་དག་ཐམས་ཅད་བཟོད་པར་མཛད་ནས་བདག་གི་ལུས་ངག་ཡིད་གསུམ་ལ་སྒྲིབ་པ་མི་འབྱུང་ཞིང་ལྷག་ཆད་ཁ་སྐོང་བར་མཛད་དུ་གསོལ། ཞེས་ལྷག་ཆད་ཁ་བསྐང་ཞིང་ནོངས་པ་བཟོད་པར་གསོལ། གཏོར་མགྲོན་གྱི་རྟེན་ཡོད་པ་རྣམས་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ།
བྱེ་བྲག་ཏུ་ཡང་བླ་མ་ཡི་དམ་མཁའ་འགྲོ་ཆོས་སྐྱོང་སྲུང་མའི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ཡེ་ཤེས་པ་རྣམས་ཇི་སྲིད་འབྱུང་བ་ཆེན་པོ་ས་ཆུ་མེ་རླུང་གི་གནོད་པས་མ་བཤིག་གི་བར་དུ་བརྟན་པར་བཞུགས་སུ་གསོལ། ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་ནས་ལ་སོགས་པ་རྟེན་རྣམས་ལ་གཏོར། གཏོར་མགྲོན་གྱི་རྟེན་མེད་པ་རྣམས་ལ། རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། །
བཛྲ་མུཿ གཏོར་མགྲོན་གྱི་ཡེ་ཤེས་པ་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། མགོན་པོ་ལྷ་བརྒྱད་དང་ཞལ་གྱི་རྟེན་མེད་ན་གཤེགས་མི་རུང་བས། གསང་རྟེན་བྱེད་ཀྱིན་ཡོད་ན་དེ་ལ་དང་། མེད་ན། མདུན་གྱི་མགོན་པོ་ལྷ་བརྒྱད་འཁོར་དང་བཅས་པ་དང་། ཞིང་སྐྱོང་དབང་ཕྱུག་ཞལ་བཞི་པ་འཁོར་དང་བཅས་པ་རང་གི་སྙིང་གའི་ཧཱུྃ་ལ་ཐིམ། ཞེས་བརྗོད་པ་མན་ངག་དམ་པ་ཡིན་ནོ། །
རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། དགེ་བ་འདི་ཡིས་མྱུར་དུ་བདག ། རྟ་མཆོག་རོལ་པ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡིས་ས་ལ་འགོད་པར་ཤོག ། དགེ་བ་འདི་ཡིས་ནམ་མཁའི་མཐའ་ཀླས་པའི། ། ལུས་ཅན་ཀུན་གྱི་བསོད་ནམས་ཡེ་ཤེས་ཚོགས། ། མྱུར་དུ་འགྲུབ་ནས་ཚེ་འདི་ཁོ་ན་ལ། །
རྡོ་རྗེ་འཛིན་པའི་ས་ལ་འགོད་པར་ཤོག ། བདག་གི་དུས་གསུམ་དགེ་བ་ཅི་བསགས་པ། ། ནམ་མཁའི་མཐའ་ཀླས་གྱུར་པའི་སེམས་ཅན་རྣམས། ། བླ་མེད་ཐེག་པ་ཆེན་པོའི་སྣོད་གྱུར་ནས། ། ཀུན་ཀྱང་རྡོ་རྗེ་འཛིན་པའི་ས་ཐོབ་ཤོག ། བདག་ཀྱང་སངས་རྒྱས་མ་ཐོབ་བར། ། སྐྱེ་དང་སྐྱེ་བར་གནས་བཟང་པོར། ། རིགས་བཟང་སྤྱོད་པ་བཟང་བ་དང་། ། གྲོགས་བཟང་བླ་མས་རྗེས་འཛིན་ཤོག ། ཚུལ་ཁྲིམས་དག་ཅིང་མཁའ་ལ་སྒྲིན། །
རྣམ་པར་དག་ཅིང་རྒྱུན་གཅིག་ལ། ། སྐལ་བཟང་སྤྱོད་པས་རྣམ་བརྒྱན་ཏེ། ། ཐོས་ནས་ལེགས་བཤད་སྟོན་པར་ཤོག ། མགོ་བོར་བླ་མས་ཅོད་པཎ་བཅིངས། ། ལག་པས་ཐབས་ཤེས་རྡོར་དྲིལ་འཛིན། ། ངག་ཏུ་གསང་སྔགས་རྒྱལ་པོ་བཟླ། ། ཡིད་ཀྱིས་ཟུང་འཇུག་སྒོམ་པར་ཤོག ། འདི་ནས་བྱང་ཆུབ་མ་ཐོབ་བར། ། བླ་མ་ལྷ་དང་མི་འབྲལ་ཞིང་། ། སྒྲུབ་ལ་བར་ཆད་མེད་པ་དང་། །
བསྟན་ལ་བྱ་བ་བྱེད་པར་ཤོག ། བླ་མེད་བླ་མའི་ཐུགས་རྗེས་དང་། ། རྒྱལ་དང་རྒྱལ་སྲས་རང་རྒྱལ་དང་། དགྲ་བཅོམ་བདེན་པའི་བྱིན་རླབས་ཀྱིས། ། ཇི་ལྟར་བསྔོས་བཞིན་འགྲུབ་པར་ཤོག ། ཅེས་བརྗོད། བཀྲ་ཤིས་ནི། མཚུངས་མེད་བླ་མ་དཔལ་ལྡན་རྡོ་རྗེ་འཆང་། ། མཐུ་སྟོབས་དབང་ཕྱུག་བླ་མ་བརྒྱུད་པར་བཅས། ། མཚན་ནས་བརྗོད་དམ་ཅུང་ཟད་དྲན་ཡང་རུང་། །
བཀྲ་ཤིས་འཕེལ་ཞིང་སྐྱེ་དགུ་བདེ་ལེགས་ཤོག ། པདྨའི་ལྟེ་བ་བདུད་བཞིའི་སྟེང་ན་བརྗིད། ། ཡོན་ཏན་མཐའ་ཡས་ཡེ་ཤེས་ལྔ་ཡི་དངོས། ། ཧེ་རུ་ཀ་དཔལ་བདག་མེད་རྣལ་འབྱོར་མ། ། བཀྲ་ཤིས་འཕེལ་ཞིང་སྐྱེ་དགུ་བདེ་ལེགས་ཤོག ། བཀྲ་ཤིས་གང་ཞིག་ཆོས་ཀྱི་དབྱིངས་ལས་ལེགས་བྱུང་བའི། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོ་པདྨ་རྡོ་རྗེ་རོལ་མཛད་པ། ། བདེན་པ་དེས་ཀྱང་བདེ་མཆོག་ལ་གནས་བཀྲ་ཤིས་ཤོག ། སྐྱེ་མེད་ཆོས་སྐུ་རང་བཞིན་རྣམ་དག་ལས། །
ཐུགས་དམ་དབང་གིས་གཟུགས་ཀྱི་སྐུ་སྤྲུལ་པ། ། བཅོམ་ལྡན་རྡོ་རྗེ་གཞོན་ནུ་ཡབ་ཡུམ་གྱི། ། སྐྱེ་ཤི་མེད་པ་དོན་གྱི་བཀྲ་ཤིས་ཤོག ། འཇིགས་རུང་དུས་མཐའ་སྤྲིན་ལྟར་གནས་པའི་སྐུ། ། ཧཱུྃ་ཕཊ་ང་རོ་འབྲུག་སྟོང་ལྡིར་བའི་གསུང་། ། སྤྲོས་པ་ཉེར་ཞི་མཁའ་དབྱིངས་ཆེན་པོའི་ཐུགས། ། དཔལ་འབར་མ་ཧཱ་ཀཱ་ལའི་བཀྲ་ཤིས་ཤོག ། གང་གི་མཐུ་ཡིས་བརྒྱ་བྱིན་ཝ་ལྟར་ཞུམ། ། མིང་ཙམ་ཐོས་པས་ནད་དོ་ཅོག་ལས་སྐྱོབ། ། མཚན་མོ་ཁམས་གསུམ་ཉུལ་བའི་རྫུ་འཕྲུལ་ཅན། །
མ་གཅིག་སྲིད་གསུམ་བདག་མོའི་བཀྲ་ཤིས་ཤོག ། དཔལ་བརྗིད་མི་སྡུག་མཐིང་ནག་རྔམ་པའི་ཞལ། ། རལ་པ་དམར་སེར་དུས་མཐའི་མེ་ལྟར་འབར། ། ལྗགས་ཀྱི་དབང་པོ་གློག་ལྟར་འཁྱུག་པ་ཅན། ། ཞིང་སྐྱོང་གདོང་པ་བཞི་ཡི་བཀྲ་ཤིས་ཤོག ། སྤྲུལ་པ་བྱེ་བས་ས་གསུམ་ཁྱབ་པར་འགེངས། ། བདུད་དཔུང་ཚར་གཅོད་སྒྲུབ་ལ་དངོས་གྲུབ་སྩོལ། ། བསྟན་དང་བསྟན་འཛིན་བུ་བཞིན་སྐྱོང་མཛད་པའི། ། ཕོ་ཉ་ལས་མཁན་རྣམས་ཀྱི་བཀྲ་ཤིས་ཤོག ། གང་ཞིག་ཡིད་བཞིན་ནོར་བུར་གསོལ་བཏབ་ནས། །
འདོད་པའི་དངོས་གྲུབ་མ་ལུས་སྩོལ་བ་ལྟར། ། དད་པ་ཅན་ཀུན་ནམ་ཡང་མི་བསླུ་བའི། ། དཔལ་ལྡན་རྩ་བརྒྱུད་བླ་མའི་བཀྲ་ཤིས་ཤོག ། སྣ་ཚོགས་སྐུ་གསུང་ཐུགས་ཀྱི་སྒྱུ་འཕྲུལ་གྱིས། ། གང་ལ་གང་འདུལ་མཛད་ཕྲིན་ཕ་མཐའ་ཡས། ། དངོས་གྲུབ་རྣམ་མཉིས་སྩོལ་བ་ལྷག་པའི་ལྷ། ། ཡི་དམ་རྒྱལ་བ་རྒྱ་མཚོའི༞ ། པདྨ་རཱ་གའི་ལྷུན་པོར་ཚ་ཟེར་གྱིས། ། ལན་བརྒྱར་འཁྱུད་འདྲ་འཇིགས་རུངས་ཁྱོད་ཀྱི་སྐུ། ། གར་དགུའི་ཉམས་ཀྱིས་གདུག་པ་ཀུན་འདུལ་བ། །
དབང་དྲག་རྟ་མཆོག་རོལ་པའི༞ ། རབ་འབྱམས་རྒྱལ་བའི་ཕྲིན་ལས་བསྒྲུབ་པའི་ཕྱིར། ། སྣ་ཚོགས་སྐུ་དང་མཛད་པ་རྒྱ་མཚོ་ཡིས། ། ཕྲིན་ལས་རྣམ་བཞི་འབད་མེད་སྒྲུབ་མཛད་པའི། ། བསྟན་སྲུང་དམ་ཅན་རྒྱ་མཚོའི༞ ། ཁྱད་པར་གང་གི་མཐུ་སྟོབས་མེ་ཆེན་གྱིས། ། བར་ཆད་མི་མཐུན་ཚང་ཚིང་ཀུན་བསྲེགས་ནས། ། དགེ་ལེགས་དཔལ་འབྱོར་སྣང་བའི་འོད་པོ་ཆེ། ། རྒྱལ་ཆེན་རིགས་ལྔ་འཁོར་བཅས་བཀྲ་ཤིས་ཤོག ། མི་མཐུན་རྒུད་ཚོགས་ཆོས་ཉིད་ངང་དུ་ཞི། །
མཐུན་རྐྱེན་ཕུན་ཚོགས་འབད་མེད་ལྷུན་གྱིས་གྲུབ། ། བསྟན་འགྲོའི་ཕན་བདེ་ཉི་མའི་འོད་ལྟར་གསལ། ། ཕྱོགས་དུས་ཀུན་ཏུ་དགེ་བའི་བཀྲ་ཤིས་ཤོག ། བྱང་ཕྱོགས་སྐྱོང་བའི་རྒྱལ་ཆེན་རྣམ་ཐོས་སྲས། ། ནོར་གྱི་བདག་པོ་ཨཱརྻ་ཛམྦྷ་ལ། ། དབུལ་བ་སེལ་བའི་ལྷ་མོ་ནོར་རྒྱུན་མ། ། ནོར་ལྷ་ཆོས་སྐྱོང་རྣམས་ཀྱི་བཀྲ་ཤིས་ཤོག ། བགེགས་རིགས་སྟོང་ཕྲག་བརྒྱད་ཅུ་ཞི་བ་དང་། ། མི་མཐུན་གནོད་པའི་རྐྱེན་དང་བྲལ་བ་དང་། ། འདོད་པ་འགྲུབ་ཅིང་ཕུན་སུམ་ཚོགས་པ་ཡི། །
བཀྲ་ཤིས་དེས་ཀྱང་དེང་འདིར་བདེ་ལེགས་ཤོག ། ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང་། ། ཉིན་མཚན་རྟག་ཏུ་བདེ་ལེགས་པའི། ། དཀོན་མཆོག་གསུམ་གྱི་བདེ་ལེགས་སྩོལ། ། འདིར་རྣལ་འབྱོར་པ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་ཐམས་ཅད། ཉི་མ་དང་ཟླ་བ་གཟའ་སྒྲ་གཅན་གྱི་ཁ་ནས་ཐར་བ་ལྟར། སྤང་བྱ་མི་མཐུན་པའི་ཕྱོགས་ཐམས་ཅད་ལས་རྒྱལ་ནས། བཀྲ་ཤིས་དང་དགེ་ལེགས་ཀྱི་འབྱོར་པའི་དཔལ་དམ་པ་ཐོབ་པར་གྱུར་ཅིག དེ་དག་གི་སྦྱོར་དངོས་རྗེས་རྣམས་རྒྱས་པར་བྱ་བའི་ལུགས་ཡིན་ལ།
གཏོར་གཞིའི་དྲུང་དངོས་གཞི་འབྲིང་པོ་བྱ་བ་འམ། ཡང་ན་སྦྱོར་དངོས་འབྲིང་པོ་ལས། སྦྱོར་བ་ནི། གཏོར་བསྔོས་གཏོར་མ་དམ་རྫས་ལྔ་ཚར་གྱི་དང་པོ་ཀྱེ་རྡོར་རྟ་མགྲིན་སོགས་ཡི་དམ། གཉིས་པ་གུར་ལྷ་བརྒྱད་དང་ཞལ། གསུམ་པ་ནམ་མཁའི་གོས་ཅན་དང་བསེ་ཁྲབ། ལྔ་པ་མཁའ་འགྲོ་སྤྱི་གཏོར་དང་གཞི་བདག བསྐང་གཏོར་གུར་ནས་ལས་མཁན་བར་གོང་བཞིན། མཆོད་པ་དང་ཐུན་གཏོར་གོང་བཞིན། དངོས་གཞིའི་མཆོད་པ་བྱིན་བརླབས་དང་སྐྱབས་སེམས་སོགས་བདག་བསྐྱེད་གོང་བཞིན།
གཏོར་མ་བྱིན་རླབས་ནས་རྟ་མགྲིན་ལ་ནང་མཆོད་ཕུལ་བའི་བར་གོང་བཞིན། དེ་ནས། ཁྲོ་བོའི་རྒྱལ་པོ་རྟ་མཆོག་རོལ་པས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད། གུར་ལྕམ་དྲལ། ཞལ་ལས་མཁན་ནམ་མཁའི་གོས་ཅན་རྣམས་ལ་གོང་བཞིན། བསེ་ཁྲབ་གཏོར་མ་བྱིན་རླབས་དྲན་པ་སྔགས་ཕྱག་རྒྱ་བཅས། རང་ཉིད་རྟ་མཆོག་གསལ་བའི་མདུན་གྱི་གཞིར། ། མེ་རླུང་དབུས་སུ་བཙན་རྟ་རག་པ་ལ། ། རིན་ཆེན་སྒ་སྲབ་སོགས་ཀྱིས་སྤྲས་པའི་སྟེང་། །
ཧྲཱིཿདམར་འོད་ཟེར་འཕྲོ་འདུ་ཡོངས་གྱུར་ལས། ། བསྟན་སྲུང་བསེ་ཡི་ཁྲབ་ཅན་སྐུ་མདོག་དམར། ། ཞལ་གཅིག་ཕྱག་གཉིས་སྤྱན་གསུམ་སྲིན་པོའི་གཟུགས། ། གཡས་པ་ཙནྡན་བེ་ཅོན་ཀླད་ལ་སྐོར། ། གཡོན་པ་བཙན་ཞགས་ཁྲ་བོ་ཐུགས་ཁར་འཛིན། ། དབུ་ལ་བསེ་རྨོག་མེ་འོད་འབར་བ་དང་། ། སྐུ་ལ་དར་ལྗང་སྟོད་གཡོག་དར་དམར་བེར། ། བསེ་ཁྲབ་དམར་པོ་སུམ་བརྩེགས་ཚུལ་དུ་གསོལ། ། དམ་ཉམས་སྲོག་རྩ་གཅོད་པའི་རལ་གྲི་དང་། ། ཆོས་འཁོར་སྐྱོང་བའི་སྟག་དང་གསེར་འོད་དང་། །
བདུད་བཞི་འཇོམས་པའི་གཞུ་མོ་གཟིག་ཤུབས་ཅན། ། གཡས་གཡོན་གློ་ལ་རྔམས་པའི་ཚུལ་དུ་གསོལ། ། སྟོང་གསུམ་སྐད་ཅིག་བསྐོར་བའི་རྣམ་པ་ཅན། ། གཡས་སུ་སྐུ་སྤྲུལ་ཀླུ་བཙན་མུ་མན་མདོག ། བེར་ནག་དགུ་བརྩེགས་དར་ནག་ཐོད་བཅིངས་ཅན། ། སྦྲུལ་ནག་ཞགས་ཐོགས་རྟ་མཆོག་བྲ་ནག་ཞོན། ། སྤྲུལ་པ་དུག་སྦྲུལ་འབུམ་སྡེ་ཕྱོགས་བཅུར་འགྱེད། ། གཡོན་དུ་གསུང་སྤྲུལ་བསེ་ཁྲབ་སྐུ་མདོག་དམར། ། རས་དམར་ཐོད་དང་བིང་ཆེན་སྐུ་ལ་གསོལ། ། གཡས་པ་ཞགས་དམར་གཡོན་པ་བ་དན་འཛིན། །
རྟ་དམར་ལ་ཞོན་སྤྲུལ་པ་སྤྲེའུ་འགྱེད། ། མདུན་དུ་ཐུགས་སྤྲུལ་ལྷ་སྲུང་སྐུ་མདོག་དཀར། ། རིན་ཆེན་རྒྱན་དང་དར་དཀར་ན་བཟའ་གསོལ། ། གཡས་པ་ཞགས་དཀར་གཡོན་པ་རྟ་སྲབ་འཛིན། ། རྟ་དཀར་ལ་ཞོན་སྤྲུལ་པ་དགེ་སློང་འགྱེད། ། རྗེ་རྒྱལ་སྐུ་མདོག་དམར་པོ་ཟབ་བེར་གསོལ། ། གཡས་པས་རྭ་ལྕག་གཡོན་པ་དུང་དཀར་འབུད། ། རྟ་ནག་ཆིབས་ཤིང་སྤྲུལ་པ་དཔའ་བོ་འགྱེད། ། རྒྱབ་ཏུ་ཡོན་ཏན་སྤྲུལ་པ་སྐུ་མདོག་དཀར། ། དར་དཀར་ཐོད་དང་ན་བཟའ་སྐུ་ལ་གསོལ། །
གཡས་པ་ཞགས་དཀར་གཡོན་པ་སྦ་ལྕག་བསྣམས། ། རྟ་དམར་ཞོན་ཅིང་བྱི་བླ་སྤྲུལ་པར་འགྱེད། ། མཚམས་བཞིར་ཕྲིན་ལས་སྤྲུལ་པ་སྐུ་མདོག་དམར། ། དར་དམར་ཐོད་བཅིངས་བསེ་ཁྲབ་སྐུ་ལ་གསོལ། ། གཡས་པས་ཞགས་དཀར་གཡོན་པ་སྦ་ལྕག་བསྣམས། ། རྟ་རག་ཆིབས་ཤིང་སྤྲུལ་པ་སྔགས་ནག་འགྱེད། ། ཐམས་ཅད་བཀའ་ཉན་ཕོ་ཉའི་ཚོགས་ཀྱིས་བསྐོར། ། སྐུ་གསུང་ཐུགས་ལ་ཡིག་འབྲུ་གསུམ་གྱིས་མཚན། ། རང་གི་སྙིང་གའི་ཧྲཱིཿལས་འོད་འཕྲོས་པས། ། ཆོས་སྐྱོང་འཁོར་བཅས་བཛྲ་ས་མ་ཛཿ །
བཀྲ་ཤིས་ལྷ་ཡི་གཞལ་ཡས་ཁང་ཆེན་ནས། ། ཚུར་བྱོན་ཚུར་བྱོན་རྒྱལ་ཆེན་བསེ་ཁྲབ་ཅན། ། ཞི་རྒྱས་དབང་དྲག་ལས་ཀུན་བསྒྲུབ་སླད་དང་། ། སངས་རྒྱས་བསྟན་པ་བསྲུང་ཕྱིར་གཤེགས་སུ་གསོལ། ། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། བསྟན་སྲུང་བསེ་ཡི་ཁྲབ་ཅན་འཁོར་བཅས་ལ། ། ཕྱི་ནང་གསང་གསུམ་མཆོད་སྤྲིན་རྒྱ་མཚོའི་ཚོགས། ། ཏིང་འཛིན་སྔགས་དང་ཕྱག་རྒྱས་བྱིན་བརླབས་ནས། ། དངོས་འབྱོར་ཡིད་སྤྲུལ་ནམ་མཁའི་མཐའ་ཀླས་པར། ། ཀུན་བཟང་མཆོད་སྤྲིན་ལྟ་བུར་འབུལ་ལགས་ན། །
དམ་ཚིག་དབང་གིས་དགེས་པར་བཞེས་ནས་ཀྱང་། ། དཔལ་ལྡན་མཐོང་སྨོན་དྭགས་གྲྭའི་ཆོས་གྲྭ་སོགས། ། རྔོག་ལོ་ཆེན་པོའི་ཏིང་འཛིན་བཞུགས་གནས་རྣམས། ། མི་ཉམས་དབྱར་མཚོ་ལྟ་བུར་རྒྱས་པ་དང་། ། ཕྱི་ནང་གསང་བའི་བར་ཆད་ཀུན་ཞི་ནས། ། རྣམ་བཞིའི་ཕྲིན་ལས་གང་བཅོལ་མྱུར་དུ་སྒྲུབས། ། བདག་གཞན་དུས་གསུམ་བསགས་པའི་ཉེས་ཀུན་བཤགས། ། དགྲ་བགེགས་ལོག་འདྲེན་ཐལ་བའི་རློག་པ་དང་། ། ཕན་བདེའི་འབྱུང་གནས་སངས་རྒྱས་བསྟན་པ་དར། ། འཇིག་རྟེན་བདེ་སྐྱིད་བདག་ཅག་དཔོན་སློབ་ལ། །
ཉིན་མཚན་སྲུང་སྐྱོབ་བྱ་ར་མེལ་ཚེ་མཛོད། ། ཆོས་ཉིད་ཞི་བའི་ངང་ལས་མ་གཡོས་ཀྱང་། ། གདུག་ཅན་ཚར་གཅོད་དྲེགས་བྱེད་སྐུར་བསྟན་པའི། ། བསྟན་སྲུང་བསེ་ཡི་ཁྲབ་ཅན་འཁོར་བཅས་ལ། ། རབ་དཀར་དང་བའི་ཡིད་ཀྱིས་ཕྱག་འཚལ་བསྟོད། ། མཁའ་འགྲོ་སྤྱི་གཏོར་ནས་བཤགས་པ་རྫོགས་པའི་བར་གོང་བཞིན། མི་དགོས་པ་རྣམས་ནི་གཏོར་བསྔོ་འབྲིང་པོའི་ལུགས་དང་། བསྐང་རྫས་བྱིན་རླབས་སྔགས་དྲུག་ཕྱག་དྲུག་གིས་བྱིན་བརླབས་ནས། གུར་ཞལ་གྱི་བསྐང་བཟློག་བསྟོད་པ་ནམ་མཁའི་གོས་ཅན་གྱི་བསྐང་བ་རྣམས་གོང་བཞིན། བསེ་ཁྲབ་ཅན་ལ་འཇམ་མགོན་ཨ་མེས་ཞབས་ཀྱི་གསུང་བཞིན་བྱ་སྟེ།
དེ་ཡང་། ༈ །སྲུང་མ་བསེ་ཁྲབ་ཅན་ལ་གཏོར་མ་འབུལ་ཞིང་ཐུགས་དམ་བསྐང་བའི་ཚིགས་སུ་བཅད་པ་ཕྲིན་ལས་ཀུན་འབྱུང་བཞུགས་སོ།། ན་མོ་གུ་རུ་བུདྡྷ་ཨཱ་ཙརྻ། འདིར་སྲུང་མ་བསེ་ཁྲབ་ཅན་ལ་མཆོད་གཏོར་འབུལ་ཞིང་ཐུགས་དམ་བསྐང་བར་འདོད་པས། གཏོར་ཚོགས་སྤྱན་གཟིག་རྣམས་མ་ཚང་བ་མེད་པར་བཤམས་ནས། བདག་བསྐྱེད་དང་མཆོད་པ་བྱིན་རླབས་སོགས་རང་རང་གི་ཕྱག་ལེན་ལྟར་བྱས་ལ་ཤ་ཆེན། ཚིལ་ཆེན། གསུར་དུད། སྤོས་དཀར་སོགས་བསྲེགས་པའི་བསང་དུ་ཆེ་བར་བཏང་ལ། མི་རྐང་གི་གླིང་བུ་དང་།
རོལ་མོ་སྣ་ཚོགས་ཀྱི་སྒྲ་རྒྱ་ཆེར་བསྒྲགས་ལ། ཆེམས་རྡུང་དང་། གསུམ་རྡེག་ལེན་ཅན་བླངས་ནས། གདུང་བའི་དབྱངས་དང་བཅས་འདི་སྐད་དོ།། ༈ །ཧཱུྃ་ཕན་བདེ་ཀུན་འབྱུང་བསྟན་པ་དར་བའི་གནས། ། གསང་ཕུ་ལ་སོགས་བོད་ཀྱི་ཆོས་གྲྭ་ཆེ། ། དགེ་འདུན་འདུ་བའི་གནས་རྣམས་སྐྱོང་མཛད་པའི། ། མཐུ་ལྡན་བཀའ་སྲུང་གཉེན་པོ་བསེ་ཁྲབ་ཅན། ། འཁོར་དང་བཅས་པ་བླ་མ་གོང་མ་ཡི། ། བཀའ་དང་དམ་ཚིག་གཉེན་པོ་དྲན་བྱས་ནས། །
རྣལ་འབྱོར་བདག་གིས་ད་ལྟ་སྤྱན་འདྲེན་ན། ། འཁོར་དང་བཅས་པ་སྐད་ཅིག་གནས་འདིར་བྱོན། ། ཞེས་བརྗོད་ཅིང་། རོལ་མོ་གསུམ་རྡེག་དང་ཆེམས་རྡུང་གིས་རྗེས་སུ་ཆེ་ན་ཉིས་རྡེག་ལ་བཞག དེ་ནས་འདུར་གདངས་དང་བཅས་འདི་སྐད་དོ། ། ཧཱུྃ་ཀ་བ་ཀེང་རུས་མི་མགོའི་རྩིག་པ་ཅན། ། ཁ་བད་ལྕང་ལོས་བྱས་པ་དྲག་པོའི་གནས། ། ག་པུར་སྤོས་དཀར་གསུར་དུ་སྤྲིན་ལྟར་གཏིབས། ། ང་ཡི་སྲུང་མ་གནས་འདིར་གདན་ལ་བཞུགས། ། ཞེས་བརྗོད་ལ།
སྔར་བཞིན་རོལ་མོ་གསུམ་རྡེག་དང་། ཆེམས་རྡུང་ཆེ་བ་ཉིས་རྡེག་སོགས་བྱས་ལ། དེ་ནས་དབྱངས་གདངས་སོགས་ཡོད་མེད་སྐབས་དང་སྦྱར་ལ་འདི་སྐད་དོ། ། ཧཱུྃ་ཅ་རེ་བཤམས་པའི་མཆོད་གཏོར་སྤྱན་གཟིགས་དང་། ། ཆ་ལང་རྔ་དང་རྐང་གླིང་རོལ་མོའི་སྒྲ། ། ཇ་ཆང་ཤ་ཁྲག་བཟའ་བཏུང་སྣ་ཚོགས་པ། ། ཉ་ཕྱིས་ལ་སོགས་སྣོད་བཟངས་བཀང་སྟེ་འབུལ། ། ཏ་ལའི་ལྗོན་འདྲའི་ཡིད་འཕྲོག་མཆོད་པའི་རྫས། ། ཐ་མལ་བློ་འདས་ཞིང་ཁམས་ཀུན་གང་བ། ། ད་ལྟ་བློ་ཡིས་སྤྲུལ་ཏེ་སྲིད་མཐའི་བར། །
ན་རྒས་སྐྱེ་འཆི་སྤངས་པ་ཁྱོད་ལ་འབུལ། ། པ་རེ་པུ་རེའི་ཆགས་སྡང་བློ་ངན་འདིས། ། ཕ་མེས་བརྒྱུད་པའི་སྲུང་མའི་ཐུགས་འགལ་བ། ། བ་ལང་ལྟ་བུའི་བདག་འདྲས་འགྱོད་པས་བཤགས། ། མ་ལུས་བྱང་ཞིང་དག་པར་མཛད་དུ་གསོལ། ། ཙ་ཏུར་ལས་ཀྱི་མདངས་ལྡན་དར་ཟབ་དང་། ། ཚ་གྲང་གདུངས་སྐྱོབས་སྲོག་ཆགས་པགས་པའི་ཚོགས། ། ཛ་རེ་རཀྟ་འཛག་པའི་མགོ་ཕྲེང་དང་། ། ཝ་དང་སྤྱང་ཀི་རྟ་གཡག་བྱ་ནག་ཚོགས། ། ཞ་ཉེ་མ་འདྲེས་དངུལ་སོགས་རིན་ཆེན་བདུན། །
ཟ་མ་བཅུད་ལྡན་ཚོགས་འཁོར་རི་ལྟར་སྤུངས། ། འ་འུར་སྙན་བརྗིད་དབྱངས་ཀྱི་ང་རོ་དང་། ། ཡ་རབས་དགོས་པའི་ཡོ་བྱད་བསམ་མི་ཁྱབ། ། རཱ་ཧུ་ལ་སོགས་ལས་མཁན་རྔམ་པའི་ཚོགས། ། ལ་སི་སེང་སོགས་གོས་བཟང་མཚར་དུ་དངར། ། ཤ་ཁྲག་རུས་པའི་དམར་གཏོར་རི་རབ་ཙམ། ། ས་གཞི་རི་ཀླུང་བཀང་འདྲའི་མཐུན་རྫས་འདི། ། ཧ་ཧའི་བཞད་སྒྲ་སྒྲོག་པ་ཁྱོད་ལ་འབུལ། ། ཨ་ཡིག་དོན་ལྡན་ཆོས་ཀྱི་གནས་ལུགས་མཆོག ། བླ་མ་ཡི་དམ་ཆོས་སྲུང་རང་སེམས་རྣམས། །
དབྱེར་མེད་ཤེས་པའི་ལྟ་བས་རྒྱས་བཏབ་པའི། ། སྣང་བ་འགག་མེད་ལྷག་བསམ་དམིགས་པའི་འཕྲུལ། ། བསྟན་སྲུང་ཀུན་ཏུ་དགྱེས་པའི་མཆོད་རྫས་འདི། ། སྔར་བཅོལ་ལེགས་པའི་གཏང་རག་གཉེན་པོ་དང་། ། ད་བཅོལ་ལེགས་པའི་གསོལ་འདེབས་ཆེན་པོར་འབུལ། ། དགེས་པས་བཞེས་ནས་རྣལ་འབྱོར་བདག་ཅག་ལ། ། དགྱེས་ཤིང་བརྩེ་བའི་མཐུ་རྩལ་དཔུང་བསྐྱེད་དེ། ། ཕྱི་ནང་གསང་བའི་མི་མཐུན་ཀུན་ཞི་ནས། ། ཆོས་གྲྭ་ཆེ་འདི་དར་ཞིང་རྒྱས་པར་མཛོད། ། ཅེས་བརྗོད་ཅིང་རོལ་མོ་གསུམ་རྡེག་དང་།
ཆེམས་རྡུང་རྗེས་སུ་གསུམ་རྡེག་བྱས་ལ་རོལ་མོ་རྣམས་བཞག ཡིག་བརྒྱས་ལྷག་ཆད་ཁ་བསྐང་། ནོངས་པ་བཟོད་པར་གསོལ་ཞིང་སྲུང་མའི་རྟེན་ཡོད་ན་བརྟན་བཞུགས་དང་། མེད་ན་གཤེགས་གསོལ། བསྔོ་བ་སྨོན་ལམ་བཀྲ་ཤིས་སོགས་རྒྱས་པར་བྱའོ། ། ཞེས་པ་འདི་ཡང་གྲ་ཐང་མཁན་ཆེན་བྱམས་པ་སངས་རྒྱས་བཟང་པོས་ནན་ཏན་དུ་བསྐུལ་མ་མཛད་པས་རྐྱེན་བྱས་ནས། ས་སྐྱ་པ་སྔགས་འཆང་ངག་དབང་ཀུན་དགའ་བསོད་ནམས་བཀྲ་ཤིས་གྲགས་པ་རྒྱལ་མཚན་དཔལ་བཟང་པོས་ཤྲཱི་རྡོ་རྗེ་གདན་གྱི་གཙུག་ལག་ཁང་ཆེན་པོར་སྦྱར་བའི་ཡི་གེ་པ་ནི་དཔྱོད་ལྡན་མི་དབང་རྣམ་རྒྱལ་བའོ། ། ༼ཤོག་གྲང་༦༦ནས་༦༩བར་མི་ཚང་༽འཁྲུགས་ཅན། ། བསྟན་འགྲོའི་དོན་ལ་གཡེལ་བ་མི་མངའ་བའི། ། ཆོས་དབྱིངས་ཟབ་མོའི་ཐུགས་ལ་ཕྱག་འཚལ་བསྟོད། །
ཁྱོད་ཀྱི་ཡོན་ཏན་ཡིད་བཞིན་ནོར་བུ་ལ། ། དད་པས་གསོལ་བ་བཏབ་ན་དགོས་འདོད་ཆར། ། ནམ་ཡང་ཟད་པ་མེད་པར་འབེབས་མཁས་པའི། ། ཡོན་ཏན་རྒྱ་མཚོའི་དཔལ་མངའ་ཕྱག་འཚལ་བསྟོད། ། ཕྲིན་ལས་ནམ་མཁའི་མཐའ་ལྟར་ཡངས་པ་ཡིས། ། ཕྱོགས་བཅུ་དུས་གསུམ་མཆོད་འོས་བཀའ་སྒྲུབ་ཅིང་། ། སྙིགས་དུས་བསྟན་པ་སྲུང་བའི་མཚོན་ཆ་ཆེ། ། ལས་བཞིའི་ལྷུན་པོ་ཁྱོད་ལ་ཕྱག་འཚལ་བསྟོད། ། མདོར་ན་ཁྱོད་སྐུ་གང་གིས་མཐོང་བའམ། ཁྱོད་གསུང་ཐོས་དང་ཐུགས་རྗེས་རྗེས་སུ་བཟུང་། །
ཡོན་ཏན་བསྔགས་དང་ཕྲིན་ལས་ཡིད་རངས་རྣམས། ། དོན་ཡོད་ལྡན་སྩོལ་ཁྱོད་ལ་ཕྱག་འཚལ་བསྟོད། ། དེ་ལྟར་འདུལ་འཛིན་ཆོས་ཀྱི་རྒྱལ་ཆེན་ལ། ། དད་པས་བསྟོད་ཅིང་ཡོན་ཏན་བརྗོད་པའི་མཐུས། ། བསྟན་འགྲོ་བདག་ཅག་ཡོན་མཆོད་དཔལ་འབྱོར་ཀུན། ། དཔག་བསམ་ཤིང་ལྟར་རྒྱས་པའི་དགེ་ལེགས་སྩོལ། རྡོ་རྗེའི་གླུ་ནས་བཟུང་། སྐྱེ་ཤི་མེད་པ་དོན་གྱི་བཀྲ་ཤིས་ཤོག ། བར་གོང་བཞིན། སྔོན་ཚེ་རྡོ་རྗེ་འཆང་གི་སྤྱན་སྔ་རུ། །
ཆོས་བཞིན་སྒྲུབ་པར་བྱེད་པའི་གང་ཟག་ལ། ། བར་ཆད་བསྲུང་ཞིང་སྐྱོང་བར་ཞལ་བཞེས་པའི། ། ཆོས་སྐྱོང་སྲུང་མའི་ཚོགས་ཀྱིས་བཀྲ་ཤིས་ཤོག ། ནོར་གྱི་དབང་ཕྱུག་རིན་ཆེན་གཏེར་མངའ་ཞིང་། ། གནོད་སྦྱིན་ནོར་འཆང་མང་པོ་ཀུན་གྱི་རྗེ། ། བྱང་ཕྱོགས་སྐྱོང་བའི་མགོན་པོ་ཛམྦྷ་ལ། ། དངོས་གྲུབ་མཆོག་སྩོལ་མཛད་པའི་བཀྲ་ཤིས་ཤོག ། བགེགས་རིགས་སོགས་གོང་བཞིན་ཏེ། འབྲིང་པོའི་རིམ་པའོ།། ༈ །གཏོར་གཞིའི་དྲུང་དངོས་གཞི་བསྡུས་པའམ།
ཡང་ན་བསྡུས་པའི་ལུགས་ཀྱི་སྦྱོར་དངོས་རྗེས་གསུམ་ནི་གཏོར་བསྔོའི་དམ་རྫས་གཅིག བསྐང་གཏོར་གྲུ་གསུམ་གཅིག དམ་ཆོས་པ་ཐུན་གཏོར་ཕུད་ཆང་རྣམས་ཀྱི་སྦྱོར་བའམ། དངོས་གཞིའི་མཆོད་པ་བྱིན་བརླབས། སྐྱབས་སེམས་ཚད་མེད་བཞི་ནས། སྟོང་གསུམ་གང་བར། བར་གོང་བཞིན། ཕྱག་གཡས་གསུམ་ན། རྡོ་རྗེ། ཁ་ཊྭཱཾ་ག
རལ་གྲི། གཡོན་གསུམ་ན་སྡིག་མཛུབ་མདུང་ཐུང་རྒྱུ་ཞགས་བསྣམས་པ། ། ཞབས་བརྒྱད་ཀླུ་བརྒྱད་ཀྱི་སྟེང་དུ་བགྲད་པ། མི་མགོ་སྐམ་རློན་སྟག་ཤམ་སྦྲུལ་གྱིས་བརྒྱན་པ། ཡེ་ཤེས་ཀྱི་མེ་ནས་བཟླས་པ་བསྡུས་པའི་བར་གོང་བཞིན། གཏོར་མ་བྱིན་བརླབས་གོང་བཞིན། རང་གི་སྙིང་ག་ནས་འོད་ཟེར་འཕྲོས་པས་མདུན་གྱི་ནམ་མཁར་ཆོས་འབྱུང་གྲུ་གསུམ་སུམ་བརྩེགས་ཀྱི་སྟེང་མར་པདྨའི་སྟེ་བ་དང་འདབ་མ་བརྒྱད་ལ་སྐུ་རྡོ་རྗེ་ལྷ་ཆེན་བརྒྱད་དང་བཅས་པ། བར་མའི་པདྨའི་ལྟེ་བ་དང་འདབ་མ་བརྒྱད་ལ་ཀྱེ་རྡོ་རྗེ་ཡབ་ཡུམ། ལྷ་མོ་བརྒྱད། ཕྱོགས་སྐྱོང་བརྒྱད།
འོག་མའི་པདྨའི་ལྟེ་བ་དང་འདབ་མ་བརྒྱད་ལ་གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ཨོཾ་བཛྲ་ས་མཱ་ཛཿ ཨོཾ་བྷ་ག་ཝཱན་མ་ཧཱ་ཀཱ་རུ་ཎི་ཀ་ཧེ་བཛྲ་ས་པ་རི་ཝཱ་ར། ཨོཾ་ནི་རི། སོགས་ཆུ་བཞི་གོང་གི་མཚན་སྔགས་ལ། ཨོཾ་ཨིནྡྲ། སོགས་གཏོར་སྔགས་ནས། ཀུན་འགྲུབ་ཤོག བར་གོང་བཞིན། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ།
རང་གི་སྙིང་ག་ནས་འོད་ཟེར་འཕྲོས་པས་ཁྲོ་བོའི་རྒྱལ་པོ་རྟ་མཆོག་རོལ་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ པདྨ་ཀཱ་མ་ལ་ཡ་སཏྭཾ། ཨོཾ་ཧྲཱིཿཔདྨ་ཏ་ཀྲིཏ་བཛྲ་ཀྲོ་དྷ་ཧ་ཡཾ་གྲྀ་ཝ་ཧུ་ལུ་ཧུ་ལུ་ཧཱུྃ་ཕཊ་ཨི་དཾ། སོགས་ནས། སྩལ་དུ་གསོལ། བར་གོང་བཞིན། ཨོཾ་ཨཱཿཧཱུྃ་ཧ་ཧོ་ཧྲཱིཿ རང་གི་སྙིང་ག་ནས་འོད་ཟེར་འཕྲོས་པས་རྡོ་རྗེ་ནག་པོ་ཆེན་པོ་ལྕམ་དྲལ་ཞལ་བཞི་པ་ཡུམ་ཆེན་སྲིང་མོ་བཞི་གནོད་སྦྱིན་ཡབ་ཡུམ། པུ་ཏྲ། བྷ་ཊ།
སྲིང་མོ། ལྷ་མོ་ནམ་མཁའི་གོས་ཅན། བསྟན་སྲུང་བསེ་ཁྲབ་ཅན། འཁོར་དང་བཅས་པ་ཨོཾ་བཛྲ་ས་མཱ་ཛཿ གུར་ལྕམ་དྲལ། ཞལ། ལས་མགོན། ནམ་གོས་བསེ་ཁྲབ། གཏོར་སྔགས་ལན་གསུམ་སོགས། ཨོཾ་ཨརྒྷཾ།
ནས། ཤཔྟ་ཨཱཿཧཱུྃ། ཨོཾ་ཨཱཿཧཱུྃ། སྔོན་ཚེ་རྡོ་རྗེ་འཆང་གི་སྤྱན་སྔ་རུ། ། ཆོས་བཞིན་སྒྲུབ་པར་བྱེད་པའི་གང་ཟག་ལ། ། བར་ཆད་བསྲུང་ཞིང་སྐྱོང་བར་ཞལ་བཞི་པའི། ། ཆོས་སྐྱོང་སྲུང་མའི་ཚོགས་ལ་ཕྱག་འཚལ་ལོ། ། ཞེས་བརྗོད། མཁའ་འགྲོ་སྤྱི་གཏོར་དང་། གཞི་བདག་གཏོར་མ་གོང་བཞིན།
ལྷའི་ཚོགས་རྣམས་ནས་རྡོར་གླུ་བཀྲ་ཤིས་སྨོན་ལམ་སྤྱི་བཏབ། རྗེས་ཆོག་རྣམས་གོང་བཞིན་བྱ་བའམ། ཡང་ན་གཞི་བདག་གཏོར་བསྔོ་རྫོགས་ནས་བཟླས་པ་ཕྱི་ནང་གི་མཆོད་པ་འདོད་གསོལ་བཤགས་པ་སྐང་རྫས་བྱིན་བརླབས་བསྐང་གཏོར་བསྔོ་བ་རྣམས་བྱས་ལ། ༈ །ཧཱུྃ་སྐུ་དང་གསུང་ཐུགས་རྫུ་འཕྲུལ་ནུས་མཐུ་ལྡན། ། བསྟན་པ་རྒྱས་མཛད་ནག་པོ་ཆེན་པོ་དང་། ། ཨེ་ཀ་ཛ་ཊི་འདོད་ཁམས་དབང་ཕྱུག་མ། ། ཞིང་སྐྱོང་གཙོ་འཁོར་གནོད་སྦྱིན་ཡབ་ཡུམ་དང་། ། པུ་ཏྲ་བྷ་ཊ་སྲིན་མོ་ནམ་གོས་ཅན། ། བསེ་ཁྲབ་ཅན་དང་སོགས། ། ཕྱི་ནང་མཆོད་སྤྲིན་རྒྱ་མཚོས་ཐུགས་དམ་བསྐང་། །
རྒྱ་ཆེན་གཏོར་མ་ཚོགས་ཀྱི་འཁོར་ལོ་དང་། ། ཐུགས་དམ་ཉེར་དགོངས་ཕྱག་མཚན་དམ་པ་དང་། ། རུས་རྒྱན་དྲུག་གིས་འཁོར་བཅས་ཐུགས་དམ་བསྐང་། ། བདུད་རྩི་སྨན་དང་རཀྟ་གསང་རྟེན་ལྔ། ། ཕྱི་རྟེན་གཡག་རོག་རྟ་དང་བྱ་ཁྱི་ལུག ། དར་ནག་འཕེན་དང་དགྲ་བོའི་དོན་ལྔ་ཡིས། ། ནག་པོ་འཁོར་བཅས་ཐུགས་དམ་བསྐང་གྱུར་ཅིག ། ཁྱད་པར་གྲི་སྙིང་རྒྱན་ཅན་དག་གིས་བསྐང་། ཐུགས་དམ་མ་བསྐང་སྙན་སྒྲུབ་མ་འཁྱོལ་དང་། ། མཆོད་གཏོར་མ་གྲུབ་ཉམས་དང་སྒྲིབ་པ་ཀུན། །
ཉེས་ལྟུང་ཚོགས་རྣམས་ཐུགས་རྗེས་སྦྱང་དུ་གསོལ། ། ཐུགས་དང་འགལ་བའི་ཉེས་པ་ཅི་མཆིས་བཤགས། ། བསྟན་པ་སྐྱོངས་དང་འགྲོ་ལ་ཕན་གདགས་ཕྱིར། ། ཐུགས་དམ་བསྐང་ངོ་དངོས་གྲུབ་མ་ལུས་སྩོལ། ། བསྟན་པ་སྲུང་ཤིག་སྲུང་མ་དམ་པ་རྣམས། ། སྔགས་དབྱངས་བསྟོད་པ་ནི་གོང་བཞིན། སྔོན་ཚེ། སོགས། ལྷ་ཡི་ཚོགས་རྣམས་ནས། རྗེས་ཆོག་བར་འབྲིང་པོ་བཞིན་བྱ་བ་སྟེ་བསྡུས་པའོ། །
དེ་ལྟར་རྒྱས་འབྲིང་བསྡུས་གསུམ་གྱི་རྣམ་གཞག་ཤེས་པར་བྱས་ནས། བདག་བསྐྱེད་ཀྱེ་རྡོ་རྗེ་བྱེད་ན་གནས་ཡོ་བྱིན་བརླབས། དེའི་དཀྱིལ་ཆོག་དབུ་བཞིན་ཡིན་པས་བཤམ་གྱི་སྐབས་ཆུ་བཞི་དགོས། སྐྱབས་འགྲོ་ནས་དཀྱིལ་འཁོར་བསྡུས་པའི་བར་ལམ་དུས་རྒྱས་འབྲིང་གང་རུང་། དེ་ནས་གཏོར་བསྔོ་བསྐང་བ་རྒྱས་འབྲིང་བསྡུས་པ་གང་བྱེད་ཀྱང་གོང་བཀོད་རྣམས་ལྟར་བྱས་ལ། མཇུག་ཆོག་གི་གཤེགས་བསྡུ་གྲུབ་ནས། རང་ཉིད་ཀྱཻ་རྡོ་རྗེར་གསལ་བའི་མིག་ཏུ་གཏི་མུག་རྡོ་རྗེ་མ། སོགས་སྐྱེ་མཆེད། སྐུ་གསུང་ཐུགས་བསྲུང་བ་སོགས་ལམ་དུས་བཞིན། བསྔོ་སྨོན་བཀྲ་ཤིས་འདྲ།
ཡང་འབྱུང་འདུལ་གྱི་བྱིན་ན་མཆོད་པ་བྱིན་བརླབས་ཆུ་གཉིས་མ་ལགས་གོང་བཞིན་སྐྱབས་སེམས་ནས། གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ། བར། གཏོར་བསྔོ་གོང་བཞིན་ལ། འབྱུང་འདུལ་ལ་བྱེད་ན། ཀྱེ་རྡོ་རྗེ་རྫོགས་ནས། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་རྒྱས་པར་ན། མདུན་གྱི་ནམ་མཁར་དྲི་མ་མེད་པའི་ཧཱུྃ་ཡིག་ཡོངས་སུ་གྱུར་པ་ལས། ནས།
མི་བསྐྱོད་པས་དབུ་བརྒྱན་བར་བདག་བསྐྱེད་བཞིན་ལ་རང་ཉིད་ཅེས་པའི་ཚིག་དོར་གཏོར་འབུལ་མཆོད་བསྟོད་རྗེས་གནང་བཞིན། དེ་ནས་རྟ་མགྲིན་སོགས་བྱ། འབྲིང་བསྡུས་ལ། རང་གི་སྙིང་ག་ནས་འོད་ཟེར་འཕྲོས་པས་ཁྲོ་བོའི་རྒྱལ་པོ་འབྱུང་པོ་འདུལ་བྱེད་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ གཏོར་སྔགས་མཆོད་བསྟོད་སོགས་བྱའོ། ། ལོ་རེར་གཏོར་སྤོད་ཀྱི་སྤྱི་བཏབས་རྒྱས་པ་བྱེད་ན་གནས་ཡོ་བྱིན་བརླབས་ནས་བདག་བསྐྱེད་གཏོར་བསྔོ་བསྐང་བ་སོགས་ནས། རྡོར་གླུ་བཀྲ་ཤིས་སྨོན་ལམ་རྫོགས་པར་བྱེད་ལ། གཏོར་གཞི་རྣམས་ལས་ཡི་དམ་གཏོར་མ་ནང་དུ་བཞག གཞན་རྣམས་ཐོག་ཁ་སོགས་སུ་བསྒྲིགས་ལ། སྔར་ཤུལ་དུ་གཏོར་གསར་རྣམས་བཤམས་འཕྲལ་སྦྱངས་བདུག་བྱས་ལ་བཞག
རྒྱས་པར་ན། གཏོར་སྙིང་བསྒྲིགས་པ་དེར། རྔ་རོལ་སོགས་དང་བཅས། ཧཱུྃ་དཔལ་ལྡན་ཕྲིན་ལས་ཀུན་རྫོབ་པུ་ཏྲ་ཁྱོད། ། སྐུ་མདོག་མཐིང་ནག་མེ་ཡི་འཕྲོ་འདུ་ཅན། ། རྔམས་པའི་སྟབས་ཀྱིས་འགྱིང་ཞིང་ཤང་ལང་བསྣམས། ། གིང་ཆེན་གདུག་པ་འདུལ་ལ་བསྟོད་པར་གྱི། ། རབ་བརྗིད་དཔའ་ལ་རྔམས་པའི་ཞལ་གདངས་ཤིང་། ། གློག་ལྟར་འཁྱུག་པའི་ལྗགས་འདྲིལ་མཆེ་བ་གཙིགས། ། ཀླད་ཁྲག་འདྲེས་མ་གསོལ་ཞིང་སྤྱན་རྩ་དམར། །
སྐྲ་བརྫེས་ཐོད་ཕྲེང་ཅན་ལ་བསྟོད་པར་བགྱི། ། མགོ་བོའི་དོ་ཤལ་དར་ནག་ན་བཟའ་གསོལ། ། ཡོན་ཏན་ཀུན་རྫོགས་ཁམས་གསུམ་དགྲ་ལས་རྒྱལ། ། འཇིགས་བྱེད་ཆེན་པོའི་སྐུ་ཡི་གར་སྟབས་ཀྱིས། ། སྤྲུལ་པས་འགྲོ་དོན་མཛད་ལ་བསྟོད་པར་བགྱི། ། ཧཱུྃ་ལམ་ལ་གནས་པའི་རྡོ་རྗེ་འཛིན་པ་ཁྱོད། ། བདེན་པའི་སྟོབས་དང་དད་པའི་ནུས་མཐུ་ཡིས། ། གསང་སྔགས་མཆོག་འཛིན་དགྲ་ལྷ་ཁྱོད་བསྟོད་ཀྱི། ། ཆེ་བཙན་བདུད་ལས་རྒྱལ་བར་དགྱེས་པར་མཛོད། ། བསད་པའི་ཤ་དང་སྦྱར་བའི་ཛ་གད་དང་། །
བསྒྲལ་བའི་ཁྲག་དང་དམ་རྫས་སྣ་ཚོགས་ཀྱིས། ། དམ་ཚིག་ཅན་ཁྱོད་བསྟོད་དོ་ཆོས་སྐྱོང་ཆེ། ། བསྟན་པ་རྒྱས་པའི་ལས་འདི་མྱུར་དུ་སྒྲུབས། ། དེ་ནས་ཆོས་སྐྱོང་སྤྱི་བཏབ་རྒྱལ་ཆེན་སྒོས་བཏབ་སོགས་ནས། མཐུ་ལྡན་ཆོས་སྐྱོང་སྲུང་མའི་གཟི་འོད་ཀྱིས། ། གནས་མཆོག་འདིར་ཡང་བཀྲ་ཤིས་དེང་འདིར་སྩོལ།། །། བར་གོང་བཞིན་ནང་དུ་ལོག་ནས་རྗེས་ཆོག་བྱ་བའམ། ཡང་ན་རྡོར་གླུ་བཀྲ་ཤིས་སྨོན་ལམ་རྫོགས་ནས་རྗེས་ཆོག་གཏོར་འབུལ་གོང་དུ་བྱས་ཀྱང་རུང་སྟེ་བརྒྱུད་པའི་བཀའ་སྲོལ་གཉིས་ཡིན་ཚུལ་ཡིག་ཆ་ཁ་ཤས་སུ་གསུང་ངོ་། ། ཡང་གཏོར་འབུལ་ལ་པུ་ཏྲ་བསྐུལ་མི་བྱེད་ན་གུར་མགོན་གྱི་སྔགས་ཡི་གེ་བཅུ་གཉིས་མ། ལྷ་མོའི།
ཨོཾ་རོ་རུ། སོགས་ཞལ་གྱིས་སྔགས་ཐུང་རྣམས་རྔ་བརྡུང་རོལ་མོ་བཅས་བྱས་ལ་སྤྱི་བཏབ། སྒོས་བཏབ་བྱས་ཀྱང་རུང་ངོ་། ། ཞེས་རྣམ་རྒྱལ་རབ་བརྟན་དྭགས་པོ་གྲྭ་ཚང་གིས་ཞལ་འདོན་ཁྲིགས་ཆགས་སུ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་ཤིང་ལུག་ལོར་བྲིས།། །། PAGE * MERGEFORMAT 46 ཀུན་དགའ་བློ་གྲོས། ཡི་དམ་ཆོས་སྲུང་རྣམས་ཀྱི་གཏོར་བསྔོ་བསྐང་བ་ཕྱོགས་གཅིག་བསྒྲིགས་པ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
