གསུང་འབུམ། ཀུན་དགའ་བློ་གྲོས།
པོད ༢༠
གཤེད་དམར་ལྷ་ལྔའི་སྒྲུབ་དཀྱིལ་བདག་འཇུག་གི་ཡི་གེ་བློ་དམན་འཇུག་བདེ།
༄༅། །གཤེད་དམར་ལྷ་ལྔའི་སྒྲུབ་དཀྱིལ་བདག་འཇུག་གི་ཡི་གེ་བློ་དམན་འཇུག་བདེ་བཞུགས་སོ།། ན་མོ་གུ་རུ་ཤྲཱི་རཀྟ་ཡ་མ་ཨ་ཏི་མཎྜ་ལ་ཡེ། སྐུ་བཞིའི་བདག་ཉིད་བླ་མ་དང་། ། གཤིན་རྗེའི་དགྲ་ལ་གུས་བཏུད་ནས། ། དེ་ཡི་སྒྲུབ་དཀྱིལ་བདག་འཇུག་བཅས། ། བློ་དམན་འཇུག་བདེ་བཤད་ཀྱིས་ཉོན། ། འདི་ལ་བཞི་སྟེ། སྔོན་དུ་བསྙེན་པ་དང་། ས་ཆོག་དང་། སྟ་གོན་དང་།
དངོས་གཞིའོ། ། དེའི་དང་པོ་ནི། འདིར་ཇི་སྐད་བཤད་པའི་མཚན་ཉིད་ཅན་གྱི་རྡོ་རྗེ་སློབ་དཔོན་ལ། སློབ་མ་མཚན་ཉིད་དང་ལྡན་པས་གསོལ་བ་འདེབས་ན། དེ་རྗེས་སུ་བཟུང་བའི་ཕྱིར། གནས་དབེན་པར་སྒྲུབ་ཐབས་ལྟར་ལྷའི་རྣལ་འབྱོར་བསྒོམ་སྟེ། གཙོ་བོའི་སྔགས་འབུམ་དང་། འཁོར་རྣམས་ལ་ཁྲི་ཕྲག་རེ་བཟླས་ནས། ལྷའི་རྗེས་སུ་གནང་བའི་མཚན་མ་ཐོབ་ནས་དཀྱིལ་འཁོར་གྱི་ལས་ལ་འཇུག་པར་བྱ་སྟེ། སྔོན་དུ་བསྙེན་པའི་ཆོ་གའོ། །
གཉིས་པ་ལ། དེ་ནས་དཀྱིལ་འཁོར་གྱི་ཁང་པ་ལ་སྐྱོང་ནུལ་བྱས་ལ་མཆོད་གཏོར་དང་ནང་མཆོད་རྡོ་རྗེ་དྲིལ་བུ་ལ་སོགས་པ་འོག་ཏུ་དགོས་པའི་ཡོ་བྱད་རྣམས་ཚང་བར་བཤམས་ནས། སློབ་དཔོན་པའི་དབུས་སུ་འདུག་ལ་སྔོན་འགྲོའི་གཏོར་མ་དང་མཆོད་པ་བྱིན་གྱིས་བརླབས་པ་ནས་བརྩམས་ཏེ་ལྷའི་རྣལ་འབྱོར་བཟླས་པ་དང་བཅས་པའི་བར་འོག་ནས་འབྱུང་བ་བཞིན་བྱས་ལ། ལྷའི་ང་རྒྱལ་གྱིས། ཨོཾ་བྷཱུ་ཁཾ། ཞེས་པས་ནམ་མཁའི་རང་བཞིན་དང་། ཧཱུྃ་ལཾ་ཧཱུྃ་ཞེས་པས་རྡོ་རྗེའི་རང་བཞིན་ཅན། ཨོཾ་མེ་དཱི་ནི་བཛྲཱི་བྷ་ཝ་བནྡྷ་ཧཱུྃ། ཞེས་པས། བྱིན་གྱིས་བརླབས་པ་ནི་ས་སྦྱོང་བའོ། །
དེ་ནས་སློབ་དཔོན་གཙོ་བོའི་ང་རྒྱལ་དང་ལྡན་པ་ལ། སློབ་མས་ཕྱོགས་བཞི་ནས་མཆོད་པ་བྱིན་རླབས་ལྷན་ཅིག་ཏུ་བྱ་བ་ནི། ཧྲཱིཿཥྚཱིཿས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི། ཞེས་པ་ནས། དྭངས་ཤིང་ཐོགས་པ་མེད་པ། ཞེས་པའི་བར་འོག་ནས་འབྱུང་བ་བཞིན་ལ། ནམ་མཁའི་མཐའ་ཀླས་པར་གྱུར། ། ཅེས་དང་།
སོ་སོའི་སྔགས་ཀྱིས་བྱིན་གྱིས་བརླབས། དྲི་མེད་ཡིད་དུ༞ ཞེས་སོགས་ཚིགས་བཅད་སྔགས་དང་བཅས་པའམ། ཡང་ན་སྔགས་ཁོ་ན་བྱ་སྟེ། ཨོཾ་སརྦ་ཏ་ཐཱ་ག་ཏ་ཤྲཱི་རཀྟ་ཡ་མ་ཨ་རི་མཎྜལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། ཞེས་སོགས་སྦྱར་བའི་ཆུ་གཉིས་ཉེར་སྤྱོད་རོལ་མོ་དང་བཅས་པ་དང་། ཡཀྵེ་མ་མེ་ད་ཨོཾ་ཨཱཿཧཱུྃ། ཞེས་ནང་མཆོད་ཕུལ། གཏི་མུག་རྡོ་རྗེ་ལ་སོགས་པས་བསྟོད་ལ། གཤིན་རྗེ་འཇོམས་པའི་དཀྱིལ་འཁོར་འཇིགས། ། དཀྱིལ་འཁོར་ཀུན་གྱི་གཙོ་བོ་ནི། །
སྡིག་པ་ཐམས་ཅད་ཟད་མཛད་པ། ། མགོན་པོས་དཀྱིལ་འཁོར་བྲི་བར་མཛོད། ། ཅེས་གསོལ་བ་གདབ། སློབ་མ་མེད་ན་རང་གིས་བརྗོད་ཅིང་བསམ་མོ། ། དེ་ནས། ཧཱུྃ་བཛྲ་ཨུད་ཏིཥྛ། ཞེས་པས་བསྒོམས་པའི་དཀྱིལ་འཁོར་ནམ་མཁར་བཏེགས་ལ། རང་གི་མིག་གཡོན་པ་མ་ལས་ཉི་མ་དང་། གཡས་པ་ཊ་ལས་ཟླ་བ། མིག་འབྲས་ཧཱུྃ་ལས་བསྐལ་པའི་མེ་ལྟར་འབར་བར་བསམ་ལ་གཡས་གཡོན་དུ་བལྟས་པས།
བགེགས་བསྐྲད་ཅིང་གསོས་པར་བསམ། རྐང་པ་ཧཱུྃ་ལས་རྡོ་རྗེར་བསྒོམ་ལ། རྡོ་རྗེ་གསོར། དྲིལ་བུ་གསིལ་ཞིང་། རྡོ་རྗེའི་འགྲོས་གྱིས་ས་གཞི་ལ་བསྐོར་ལ། ངག་ཏུ་ཧྲིཿཥྚཱིཿབརྗོད་ཅིང་། དབང་ལྡན་དུ་གནས་པས་བགེགས་ལ་བཀའ་བསྒོ་སྟེ། ལུས་ངག་སེམས་ལ་གནས་པ་ཡི། ། བགེགས་ཀྱི་ཚོགས་རྣམས་ཀུན་ཉོན་ཅིག ། ང་ནི་དཔལ་ལྡན་རྡོ་རྗེ་འཆང་། །
སྲུང་བའི་འཁོར་ལོ་སྦྱོར་བ་པོ། ། རྡོ་རྗེའི་གཟུགས་ནི་འབར་བ་ཡིས། ། ལུས་གསུམ་ལས་སྐྱེས་དག་པར་བྱ། ། གལ་ཏེ་ཁ་ཅིག་བདག་ལས་འདས། ། འཇིགས་པར་འགྱུར་གྱི་གཞན་དུ་མིན། ། ཞེས་དང་། ཤར་དུ་རྡོ་རྗེའི་གནས་སུ། འཁོར་ལོ་དང་། ལྷོར་རིན་ཆེན། ནུབ་ཏུ་པདྨ།
བྱང་དུ་རལ་གྲི་བཅུག་པས་བཀའ་བསྒོ་ཞིང་ཐམས་ཅད་དུ་རོལ་མོ་དྲག་པོའི་སྒྲ་དང་། ཧྲིཿཥྚཱིཿབཟླས་པས་བགེགས་བསྐྲད་པར་བྱའོ། ། དེ་ནས་ཕུར་བུ་གཅིག་བསང་སྦྱངས། སྟོང་པའི་ངང་ལས་སྟོད་ཕྲག་དོག་གཤིན་རྗེའི་གཤེད་དང་སྨད་ཕུར་བུའི་རྣམ་པར་བསྒོམ་ནས་ཏིང་ངེ་འཛིན་གྱི་བགེགས་ཀྱི་གཙོ་བོ་ཕྱོགས་སྐྱོང་བཅུ་དབང་ལྡན་གྱི་ཕྱོགས་སུ་བཀུག་ལ། དེ་རྣམས་ཀྱི་སྤྱི་བོར་ཕུར་པ་བཙུགས་ཤིང་ཐོ་བས་བརྡུང་པར་བསམ་ལ། ཨོཾ་གྷ་གྷ། གྷ་ཏ་ཡ་གྷ་ཏ་ཡ། སརྦ་དུཥྚཾ་ཕཊ། ཀཱི་ལ་ཡ། ཀཱི་ལ་ཡ།
སརྦ་པ་པཾ་ཕཊ། ཧཱུྃ་ཧཱུྃ་ཧཱུྃ། བཛྲ་ཀཱི་ལ་ཡ། བཛྲ་དྷ་རོད་ཨཱཛྙཱ་པ་ཡ་ཏི་སརྦ་བིགྷྣཱན། ཀཱ་ཡ་ཝཱཀ་ཙིཏྟ་བཛྲ་ཀཱི་ལ་ཡ་ཧཱུྃ་ཕཊ། ཅེས་བརྗོད་ཅིང་བརྡུངས་པས། བགེགས་ཀྱི་སྤྱི་བོ་ནས་རྐང་མཐིལ་གྱི་བར་ཕུག་ནས་ས་གཞི་དང་སྦྲག་པར་བསམ་ལ། དངོས་སུ་ཕུར་བུ་དབང་ལྡན་དུ་གདབ་པ་ནི། ས་ཡོངས་སུ་བཟུང་བ་སྟེ། ནུབ་དང་པོའི་བྱ་བའོ། །
གསུམ་པ་ལ་སྦྱོར་དངོས་རྗེས་གསུམ་ལས། དང་པོ་ནི་གང་དུ་དཀྱིལ་འཁོར་བྲི་བའི་ས་སྟེང་། ས་ལྷའི་མནྜལ་ཚོམ་བུ་དང་། དེའི་ཐོག་དུ་མཉྫི་ལོང་པའི་སྟེང་དུ་དྲི་བཟང་གིས་བྱུགས་པའི་མཎྜལ་ལྷ་ལྔ་བུམ་ཐོད་དང་བཅས་པའི་ཚོམ་བུ་བཀོད། རྡུལ་ཚོན་གྱི་ཕྱོགས་ཡིན་ན་རྟ་བབས་སྣམ་བུ་བཞི་པའི་ལུགས་ཀྱི་དཀྱིལ་འཁོར་གྱི་ཐིག་དུར་ཁྲོད་མེད་པ་སྤྱི་འགྲེ་བཏབ་ལ། ཁྱད་པར་ནི། གཤེད་དམར་དཀྱིལ་འཁོར་ནང་ཐིག་ནི། ། རྩ་ཐིག་ལ་རེག་ཟླུམ་པོར་སྐོར། ། དབུས་ནས་སུམ་ཆ་ལྟེ་བ་བསྐོར། ། དེ་ཡི་ཕྱི་རོལ་པད་འདབ་ས། །
མུ་ཁྱུད་དང་ནི་ལྟེ་བ་ལ། ། ཆ་ཕྲན་རེ་རེ་ནང་ནས་བསྐོར། ། ཞེས་པ་ལྟར་སྐྱ་ཐིག་རྫོགས་པར་བཏབ་སྟེ། ལྷ་གནས་སོ་སོར་ཚོམ་བུ་བཀོད་པའམ། འོག་ཏུ་ལྷ་བསྐྱེད་པ་དང་བསྟུན་ནས་བཀོད་ཀྱང་རུང་བས་གང་བདེ་བྱ། གཙོ་བོའི་སྟེང་དུ་ས་ལྷའི་མནྜལ་བཤམས། དེ་དག་གི་མཐར་དབང་ལྡན་ནས་བརྩམས་ཏེ་མཚམས་འཛིན་གྱི་མེ་ཏོག་དང་། ཆུ་གཉིས་སྔོན་འགྲོའི་ཉེར་སྤྱོད་གྲུ་བཞིར་བཤམས་པའི་སྤྱི་མཆོད་དང་། དེའི་ནང་དུ་ལྷ་གྲངས་དང་མཉམ་པའི་རེངས་བུ་མར་མེ་ཞལ་ཟས་རེ་སྒོས་མཆོད་རྣམས་ཕྱོགས་བཞིར་རེ་རེ། གཙོ་བོ་ཡབ་ཡུམ་གྱི་ཤར་ནུབ་གཉིས་སུ་རེ་རེ་སྟེ་ཚན་པ་དྲུག་བཤམས།
དེ་ཙམ་མ་འབྱོར་ན་ཇི་ལྟར་རིགས་པ་དང་། ས་ལྷའི་མཎྜལ་དང་ཉེ་བར་དེ་ཉིད་ཀྱི་སྒོས་མཆོད་སྤོས་མར་མེ་ཞལ་ཟས་དང་། གཏོར་མ་ཡང་བཤམས། དེ་དག་གི་ཕྱི་རོལ་དུ་དབང་ལྡན་ནས་བརྩམས་ཏེ། འཇིག་རྟེན་དང་འཇིག་རྟེན་ལས་འདས་པའི་གཏོར་མགཉིས་སམ་ལྔ་ལ་སོགས་པ་གང་དགོས་དང་། ལོགས་ཤིག་ཏུ་སྔོན་འགྲོ་གཏོར་མ་དང་སློབ་མ་དབང་བསྐུར་བྱེད་ན་དེའི་ཆས་སོགས་འོག་ཏུ་དགོས་པ་རྣམས་ཚང་བར་བཤམ། དཔོན་སློབ་སོ་སོའི་མདུན་དུ་ནང་མཆོད་རྡོ་རྗེ་དྲིལ་བུ་དང་གོས་ཟུངས། སློབ་དཔོན་གྱི་མདུན་དུ་མཚན་ཉིད་དང་ལྡན་པའི་བུམ་པ་གཉིས་ཀྱིས། རྣམ་རྒྱལ་ལ་པད་ཉི་ལ་གནས་པའི་རྡོ་རྗེའི་དབྱུག་པ་ལྔ་བུམ་པ་དང་བཅས་པ་དང་། ལས་ཐམས་ཅད་པ་ལ་རྡོ་རྗེའི་དབྱུག་པ་བྲིས་པའི་མཚན་མ་གདགས།
རས་བཟང་པོས་མགྲིན་པར་དཀྲི། ཧྲཱིཿཥྚཱིཿབཟླས་པའི་ཡུངས་དཀར་གྱིས་བརྡེགས། གུ་གུལ་གྱིས་བདུག་སྟེ་བགེགས་བསལ། ནང་དུ་གསེར། དངུལ། བྱུ་རུ། མུ་མེན། མུ་ཏིག་སྟེ་རིན་པོ་ཆེ་ལྔ། ཀནྜ་ཀ་རི། དབང་ལག
སླེ་ཏྲེས། རྒྱ་མཚོའི་ལྦུ་བ། ཤུ་དག་དཀར་པོ་སྟེ་སྨན་ལྔ། གུར་གུམ། ཙནྡ་དཀར་དམར། ཛཱ་ཏི། ག་བུར་སྟེ་དྲི་ལྔ། ནས། གྲོ། སྲན་དཀར།
ཏིལ་དཀར། སོ་བ་སྟེ་འབྲུ་ལྔ། འོ་མ། མར། སྦྲང་རྩི། བུ་རམ། ལན་ཚྭ་སྟེ་སྙིང་པོ་ལྔ་རྣམས་བླུག ཆུ་གཙང་མས་དགང་། ཀུ་ཤས་ཁ་བརྒྱན། སྟེང་དུ་དུང་ཆོས་གཟུངས་རྡོར་བཞག་པ་རྣམས་ལེགས་པར་བཤམ་མོ། །
གཉིས་པ་དངོས་གཞི་ནི། དཔོན་སློབ་རྣམས་གྲལ་ལ་འཁོད་དེ། སྔོན་འགྲོ་གཏོར་མ་ཆུ་འམ་ཆང་གིས་སྦྱངས་ལ། གཏོར་མ་ལ་རྡོ་རྗེའི་རྩེས་ནང་མཆོད་གཏོར་ཞིང་། ཧྲཱིཿཥྚཱིཿབརྗོད་དེ་བསངས། སྭ་བྷཱ་ཝས་སྦྱངས། ལག་པ་གཡོན་པ་བསྟན་ཏེ། ཨོཾ། གཡས་པ་བསྟན་ཏེ། ཨཱཿ
གཉིས་ཀ་དང་ལག་པ་གཉིས་ཕན་ཚུན་བསྣོལ་ཏེ་མཐེའུ་ཆུང་སྦྲེལ་མཐེ་བོང་ལག་མཐིལ་དུ་བཀུག སོར་མོ་ལྷག་མ་གཤིབས་ཏེ་ཅུང་ཟད་ཟུར་དུ་བརྐྱང་བ་འདབ་ཆགས་སྤྱིའམ་བྱ་ཁྱུང་གྱི་ཕྱག་རྒྱ་བསྟན་ཏེ། ཧོཿ ལག་གཉིས་བསྣོལ་ཏེ་རྒྱབ་སྦྱར་བའི་སྲིན་ལག་སྦྲེལ་མཐེའུ་ཆུང་དང་གུང་མོ་གཉིས་བཀུག་སྟེ་མཐེ་བོང་གིས་མནན། མཛུབ་མོ་གཉིས་བསྒྲེངས་པ་འཆི་མེད་རྣམ་རྒྱལ་གྱི་ཕྱག་རྒྱ་བསྟན་ཏེ། ཧཱུྃ་ཞེས་བརྗོད། ལག་གཉིས་ཐལ་མོ་སྦྱར་བའི་སྲིན་ལག་ནང་དུ་བཀུག་མཛུབ་མོ་གཉིས་གུང་མོའི་རྒྱབ་ནས་ཅུང་ཟད་མ་རེག་པར་བཀུག་པ་རྡོ་རྗེ་རྩེ་ལྔ་པའི་ཕྱག་རྒྱ་བསྟན་ཏེ། ཨོཾ་ཨཱཿཧཱུྃ། ཞེས་ཡང་ཡང་བརྗོད་པས་བྱིན་གྱིས་བརླབས། འདི་རྣམས་ཀྱི་བསམ་བྱ་སྒྲུབ་ཐབས་ན་ཡོད།
དེ་ནས་སྤྲོ་ན། གཏོར་སྣོད་ཀྱི་མཐར་ཤར་དུ་དབང་པོ་ས་སྲུང་ལ་ཞེས་སོགས་འོག་ནས་འབྱུང་བའི་ཆོ་ག་རྒྱས་པས་འབུལ། བསྡུ་ན་ལག་གཉིས་ཕན་ཚུན་བསྣོལ་ཏེ་རྒྱབ་སྦྱར་བའི་མཐེའུ་ཆུང་སྦྲེལ། མཛུབ་མོ་བསྒྲེང་བ་ལྕགས་ཀྱུ་ལྟར་བཀུག་ལ། ཧྲཱི་ཥྚཱི་དང་། ཨོཾ་ལོ་ཀ་པ་ལ་ས་པཱ་རི་ཝཱ་ར་ཨཱ་ཀརྵ་ཡ་ཛཿ རང་གི་སྙིང་ཁ་ནས་འོད་ཟེར་འཕྲོས་པས་ཕྱོགས་སྐྱོང་འཁོར་དང་བཅས་པ་གཏོར་སྣོད་ཀྱི་མཐར་བྱོན་ཏེ་སྐད་ཅིག་གིས་གཤིན་རྗེའི་གཤེད་ཀྱི་སྐུར་གྱུར། ཞེས་བརྗོད། པད་སྐོར་སྔོན་དུ་འགྲོ་བས་རྡོ་རྗེ་ཐལ་མོ་ཁ་ཕྱེ་ལ། ཨོཾ་ཨིནྡྲཱ་ཡ་ཧྲཱིཿ
ཡ་མཱ་ཡཥྚི༔ ཝ་རཱུ་ཎཱ་ཡ་ཝི། ཀུ་བེ་རཱ་ཡ་ཀྲི། ཨི་ཤྭ་ན་ཡ་ཏ། ཨགྣ་ཡེ་ཨ། ནཻ་རི་ཏི་ཡེ་ན། ཝཱ་ཡ་བེ་ན། ཙནྡྲཱ་ཡ་ཧཱུྃ། ཨརྐཱ་ཡ་ཧཱུྃ། བྲཧྨ་ཎཱ་ཡ་ཕཊ།
བ་སུན་དྷཱ་ར་ཱཡ་ཕཊ། བི་མ་ཙི་ཏྲ་ཡ་སྭཱ། སརྦ་བྷུ་ཏ་བྷྱོ་ཧཱ། ཧ་ཧ་ཧ་ཧི་ཧི་ཧི། ཧཱུྃ་ཧཱུྃ་ཧཱུྃ། ཕཻཾ་ཕཻཾ་ཕཻཾ་སྭཱཧཱ། ལན་གསུམ་གྱིས་གཏོར་མ་འབུལ། ཨོཾ་བཛྲ་པུཥྤེ་ཨཱ་ཧཱུྃ། སོགས་ཀྱི་མཆོད། ཕྱོགས་སྐྱོང་བ་འཁོར་དང་བཅས་པའི་ཞལ་དུ་ཨོཾ་ཨཱཿཧཱུྃ།
ཞེས་བརྗོད་དེ་ནང་མཆོད་གཏོར། དྲིལ་བསིལ་དང་། བདུད་བཞི་པོ་ནི་རྣམས་པར་འཇོམས། ། དཔའ་བོ་གདུག་པ་འདུལ་མཛད་པ། ། གཤིན་རྗེའི་མཐར་བྱེད་ཕྱག་འཚལ་ཞིང་། ། ཕྱོགས་སྐྱོང་བཅོ་ལྔའི་ཚོགས་ལ་འདུད། ། མཆོད་སྦྱིན་གཏོར་མ་འདི་བཞེས་ལ། ། སོགས་ནས། ཡིད་ལ་འདོད་པ་ཀུན་འགྲུབ་ཤོག ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་།
ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་གཤིན་རྗེའི་གཤེད་ཀྱི་གོ་འཕང་ཐོབ་པར་བྱ་བའི་ཕྱིར་དུ། སའི་ཕྱོགས་འདིར་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བར་འཚལ་ན། ཞེས་སམ། སློབ་མ་འཇུག་ཅིང་དབང་བསྐུར་བར་འཚལ་ན། སྲུང་མའི་དབང་པོ་ཁྱེད་རྣམས་སྒྲུབ་ཁང་གི་ཕྱི་རོལ་གྱི་ཕྱོགས་མཚམས་རྣམས་སུ་བཞུགས་ནས། དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་བསྲུང་བ་དང་། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བར་ཆད་ཐམས་ཅད་བསྲུང་བ་དང་བསྐྱབ་པ་དང་སྦ་བའི་སྟོང་གྲོགས་མཛོད་ཅིག ཨོཾ་ཨཱཿཧཱུྃ། ཞེས་པས་རང་དང་སྒྲུབ་གྲོགས་ཀྱི་གནས་གསུམ་བསྲུང་།
བཛྲ་མུཿ ཞེས་དང་། ལག་གཡས་རྡོ་རྗེ་དང་བཅས་པ་ས་ལ་རེག་སྟེ། གང་དག་ནག་པོའི་ཕྱོགས་ལ་མངོན་པར་དགའ་བའི་འབྱུང་པོ་བདུག་པ་ཅན་གསང་སྤྱོད་བལྟ་བར་མི་དབང་བ་རྣམས་སའི་ཕྱོགས་འདིར་མ་གནས་པར་གཞན་དུ་སོང་ཤིག ཅེས་དང་། ཧྲཱིཿཥྚཱི༔ ཅེས་བརྗོད་ཅིང་རྡོ་རྗེ་གསོར་དྲིལ་བུ་གྲག་ཏུ་དཀྲོལ་ལ། གཏོར་མ་ཕྱི་དོར་རོ། ། དེ་ནས་གནས་ཁང་དང་མཆོད་པ་རྣམས་སྔར་ལྟར་བསང་ཞིང་སྦྱངས་ལ། སྟོང་པའི་ངང་ལས་གནས་ཁང་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་པ་སྒོ་བཞི་པ།
རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་མཆོད་རྫས་རྣམས་ཧཱུྃ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་རྒྱུ་འཇིག་རྟེན་དང་འཇིག་བརྟེན་ལས་འདས་པའི་དགེ་བ་ལས་གྲུབ་པ།
ངོ་བོ་བཟང་ཞིང་གཙང་བ། ཡུལ་ནམ་མཁའི་མཐའ་ཀླས་པ། དུས་འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་མི་ཆད་པར་གྱུར། ཞེས་དང་། སོ་སོའི་ཕྱག་རྒྱ་དང་བཅས་ཏེ། ཨོཾ་བཛྲ་ཨརྒྷཾ་ཨཱཿཧཱུྃ། ཞེས་སོགས་ནས། ཤཔྟའི་མཐར་སྣ་ཚོགས་རོལ་མོ་དང་། གཎྜེ་ར་ཎི་ལན་གསུམ་བརྗོད་པས་བྱིན་དབབ་འདི་མ་གཏོགས་འོག་ནས་འབྱུང་བའི་མཆོད་པ་བྱིན་རླབས་གཞན་རྣམས་ལ་གཎྜེ་ར་ཎི་དང་རོལ་ཆེན་བྱ་མི་དགོས། དེ་ནས་ཚོགས་པ་ཆེ་ཞིང་སློབ་དཔོན་དུ་འོས་པ་ཡོད་པ་དང་ཞུ་འབུལ་བྱེད་པར་སྤྲོ་ན་ལས་ཀྱི་སློབ་མས་ཐུན་མོང་དུ་ཕྱག་གསུམ་བྱས་ལ་མནྜལ་ཚོམ་བུ་བདུན་མ་ཕུལ་ཏེ།
མ་ཚང་བ་མེད་པ་འདི་ཉིད་དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་རིག་པ་དང་འཛིན་པའི་དགེ་འདུན་རྣམས་ལ། རིམ་པ་གཉིས་ཀྱི་ཏིང་ངེ་འཛིན་ཟབ་མོ་ལ་གནས་པར་ཞུ་བའི་ཡོན་དུ་འབུལ་བར་བགྱིའོ། ། ཞེས་སོགས་བརྗོད་དེ། ཕྱག་གསུམ་བྱས་པ་སློབ་དཔོན་གྱི་མདུན་དུ་མེ་ཏོག་གིས་བཀང་བའི་སྣོད་སྤོས་རིང་དང་བཅས་པ་དང་། གཞན་རྣམས་ལ་སོ་སོར་མེ་ཏོག་རེ་འབུལ། ཕྱག་གསུམ་བྱས་ལ་འགྲེངས་ཏེ་འདུན་པ་དང་བཅས་པའི་པུས་མོ་ས་ལ་བཙུགས་ལ་མེ་ཏོག་དང་བཅས་པས་ཐལ་མོ་སྦྱར་ཏེ། ཀུན་བཟང་རྣམས་སྤྲུལ་མཆོད་པའི་སྤྲིན་སྤུངས་གིས། ། དཔའ་བོ་རྣལ་འབྱོར་མ་རྣམས་མཆོད་པ་དང་། ། ཡོན་བདག་བགེགས་ཞི་ཚོགས་གཉིས་རྫོགས་བྱའི་ཕྱིར། ། གཉིས་མེད་ཏིང་འཛིན་དག་ལ་གནས་པར་མཛོད། །
ཅེས་ལན་གསུམ་བརྗོད་ཅིང་། རེ་རེའི་མཐར་མེ་ཏོག་རེ་གཏོར་ཕྱག་གསུམ་བྱས་ལ་སློབ་དཔོན་མ་གཏོགས་གཞན་རྣམས་ལས་མེ་ཏོག་དེ་བསྡུ། ཕྱག་གསུམ་བྱས་ལ། ཐམས་ཅད་ཀྱིས་ཐུན་མོང་དུ་མཎྜལ་འབུལ་བ་ཞུ། ཞེས་བསྐུལ་ཏེ། ཚོགས་པ་ཐམས་ཅད་ཀྱིས། བླ་མ་ལ་ཚོགས་ཀྱི་རྡོ་རྗེ་སློབ་དཔོན་ཞུ་བའི་ཡོན་དུ། མཎྜལ་ཕུལ་ནས་མཎྜལ་ཚོམ་བུ་དང་བཅས་པ་སློབ་དཔོན་གྱི་དྲུང་དུ་བཞག སློབ་དཔོན་གྱིས་ཀྱང་མེ་ཏོག་ཚོམ་བུ་དེ་ཉིད་ཀྱི་སྟེང་དུ་སླར་ཡང་མེ་ཏོག་བསྣན་ལ། མཎྜལ་ཕུལ་ཏེ།
མ་ཚང་བ་མེད་པ་འདི་ཉིད་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་འབུལ་བར་བགྱིའོ། ། ཞེས་སོགས་བརྗོད། ལས་ཀྱི་སློབ་མས་མཎྜལ་རྟེན་གྱི་དྲུང་སོགས་གང་རིགས་སུ་བཞག་སྟེ། ཕྱག་གསུམ་བྱས་ལ་རང་ཉིད་གྲལ་ལ་འདུག་གོ ། དེ་དག་གི་སྡོམ་ནི། ཕྱག་གསུམ་བཙལ་ལ་མཎྜལ་དབུལ། ། ཕྱག་གསུམ་བཙལ་ལ་མེ་ཏོག་དཀྲམ། ། ཕྱག་གསུམ་བཙལ་ལ་ཞུ་འབུལ་བྱ། ། ཕྱག་གསུམ་བཙལ་ལ་མེ་ཏོག་བསྡུ། །
ཕྱག་གསུམ་བཙལ་ལ་མཎྜལ་བསྐུལ། ། ཕྱག་གསུམ་བཙལ་ལ་གྲལ་ལ་འདུག ། ཅེས་པ་ལྟར་རོ། ། སྐྱབས་ཡུལ་རྣམས་མངོན་སུམ་ལྟ་བུར་དམིགས་ཏེ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཞེས་ཅི་ནུས་ཀྱི་མཐར་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། སྐྱབས་ཡུལ་རྣམས་འོད་དུ་ཞུ་ནས་རང་ལ་ཐིམ་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་བདག་གིས་ལམ་ཟབ་མོ་ཉམས་སུ་བླང་བར་བགྱིའོ། ། ཞེས་ལན་གསུམ།
རང་གི་སྤྱི་བོར་སྣ་ཚོགས་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་བཅོམ་ལྡན་འདས་རྡོ་རྗེ་སེམས་དཔའ་སྐུ་མདོག་སྟོན་ཀའི་ཟླ་བ་ལྟར་དཀར་བ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ། རལ་པའི་ཐོར་ཚུགས་ཅན། རིན་པོ་ཆེའི་རྒྱན་གྱིས་བརྒྱན་པ། ཞབས་སེམས་དཔའི་སྐྱིལ་མོ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམ་མ་སྐུ་མདོག་དཀར་མོ་རྡོ་རྗེ་དང་དྲིལ་བུ་འཛིན་པ་དང་མཉམ་པར་སྦྱོར་བ། ཡབ་ཀྱི་ཐུགས་ཁར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡབ་ཡུམ་ཀྱི་བདུད་རྩི་སྤྱན་དྲངས་ཏེ་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས་ཏེ་ཡབ་ཀྱི་སྐུ་གང་། དེ་ནས་དབྱིབས་བརྒྱུད་དེ་ཡུམ་གྱི་སྐུ་གང་། ཡབ་ཡུམ་གཉིས་ཀྱི་སྐུ་ལས་བདུད་རྩིའི་རྒྱུན་བབས་བདག་གི་སྤྱི་བོ་ནས་རྐང་མཐིལ་གྱི་བར་ཐམས་ཅད་གང་བས་ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་ཐོན་ནས་ཤུལ་ཐམས་ཅད་བདུད་རྩིས་གང་བར་བསམ་ལ་ངག་ཏུ།
ཨོཾ་བཛྲ་སཏྭ་ས་མཱ་ཡ། མ་ནུ་པཱ་ལཱ་ཡ། བཛྲ་སཏྭ་ཏྭེ་ནོ་པ། ཏིཥྛ་དྲི་ཌྷོ་མེ་བྷ་ཝ། སུ་ཏཱ་ོཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཿ
ཀུ་རུ་ཧཱུྃ། ཧ་ཧ་ཧ་ཧ། ཧོཿ བྷ་ག་ཝཱན་སརྦ་ཏ་ཐཱ་ག་ཏ་བཛྲ་མཱ་མེ་མུཉྩ་བཛྲཱི་བྷ་ཝ་མ་ཧཱ་ས་མ་ཡ་སཏྭ་ཨཱཿ ཞེས་པ་ཅི་ནུས་བཟླས་པའི་མཐར་རྡོ་རྗེ་ཐལ་མོ་སྦྱར་ཏེ། ཕྱག་འཚལ་བསྟོད་དེ་ཕྱག་འཚལ་འདུད། ། ཕྱག་འཚལ་འདུད་དེ་ཕྱག་འཚལ་བསྟོད། ། གུས་པས་སྐུ་ལ་བདག་གསོལ་འདེབས། ། རྡོ་རྗེ་སེམས་དཔའ་བདག་གྲུབ་མཛོད། ། སྐུ་གསུང་ཐུགས་རྩ་བ་དང་ཡན་ལག་གིས༞ ཞེས་སོགས་བཤགས་སྡོམ་སྤྱི་དང་མཐུན།
རྡོ་རྗེ་སེམས་དཔའ་ཡབ་ཡུམ་འོད་དུ་ཞུ། སྤྱི་བོ་ནས་རང་ལ་ཐིམ་པས་རང་གི་ལུས་ཤེལ་སྒོང་དག་པ་ལྟར་གྱུར། རང་སྐད་ཅིག་གིས་གཤིན་རྗེ་གཤེད་དུ་གྱུར་པའི་སྙིང་ཁར་ཨཾ་དམར་པོ་ལས་བྱུང་བའི་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་དམར་པོ་ལས་དབྱུག་པ་དཀར་པོ་རྡོ་རྗེའི་རྩེ་མོ་ཅན་མི་མགོ་རློན་པ་སེར་པོས་མཚན་པ། དེའི་ནང་དུ་ཉི་མ་ལ་གནས་པའི་ཧཱུྃ་དམར་པོ་དེ་ལས་འོད་འཕྲོས་པས། བླ་མ་དང་གཉིས་སུ་མེད་པའི་དཔལ་གཤིན་རྗེའི་གཤེད་དམར་པོ་ལྷ་ལྔའི་དཀྱིལ་འཁོར་ལ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་སྤྱན་དྲངས་བར་བསམ། བཛྲ་ས་མཱ་ཛཿ ཞེས་བརྗོད་ནས། ན་མོ་གུ་རུ་བྷྱཿ ན་མཿསརྦ་ཏ་ཐཱ་ག་ཏ་ཤྲཱི་རཀྟ་ཡ་མ་ཨ་རི་མཎྜ་ལ་ས་པཱ་རི་ཝཱ་ར། ཞེས་པས་ཕྱག་བྱས་ནས།
ཨོཾ་སརྦ་ཏ་ཐཱ་ག་ཏ་ཤྲཱི་རཀྟ་སོགས་ཀྱི་རྗེས་ལ། ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ་ཐོག་མཐའ་རྣམས་ཀུན་ལ་སྦྱར་ལ། པཱདྱཾ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཱཔྟ།
ཞེས་པ་སོ་སོའི་ཕྱག་རྒྱ་དང་བཅས་པས་མཆོད་ནས། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཀྱིས་ཡན་ལག་བདུན་པ་བྱས་ལ། བཛྲ་མུཿའདིར་ལུས་དང་ངག་དང་ཡིད་ཀྱི་སྡིག ཅེས་སོགས་རྒྱུད་ལེའུ་བཅུ་དགུ་པ་ནས་གསུངས་པས་ཁ་བསྐང་མོད་ཀྱི། རྒྱུད་དེ་ནས་ཐོད་པའི་ས་བོན་ཨ་གསུངས་པ། བཱི་རཱུ་པས་ཧཱུྃ་དུ་བཤད་པ་སོགས་དུ་མ་སྣང་བས་བཱི་རཱུ་པས་རྒྱུད་འདི་ལ་བརྟེན་ནས་སྒྲུབ་ཐབས་འདི་མཛད་པ་མིན་ཏེ། བཱི་རཱུ་པས་འཕྲུལ་འཁོར་གྱི་ཕྲེང་བར་རྒྱུད་འབུམ་ཕྲག་གསུམ་པ་ལས་བྱུང་བ་ཞེས་གསུངས་པས་རྒྱུད་རྒྱས་པ་ལ་བརྟེན་ནས་མཛད་པའོ།་་་་་ ཡིས་ཚོགས་ཞིང་གཤེགས་སུ་གསོལ་ནས་ཚད་མེད་པ་བཞི་བསྒོམས་ཏེ་བསོད་ནམས་ཀྱི་ཚོགས་སོ། ། དེ་ནས།
ཐུགས་ཁའི་ཧཱུྃ་ལས་འོད་ཟེར་འཕྲོས་པས་སྣོད་བཅུད་ཐམས་ཅད་འོད་དུ་ཞུ་ནས་རང་ལ་ཐིམ་པས་གཟུང་བའི་ཡུལ་དང་བྲལ་བ་རང་གི་སེམས་ཀྱི་ངོ་བོར་གྱུར། པར་བསམ་ལ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། ཞེས་བརྗོད། དེ་ལྟར་གཟུང་ཡུལ་མ་གྲུབ་པས་འཛིན་པས་མི་འགྲུབ་པའི་ཕྱིར། གཟུང་འཛིན་གྱི་རྟོག་པ་དང་བྲལ་བ་རང་རིག་པ་ལྷའི་སྐུར་གྱུར་པར་བསམ་ལ། ཨོཾ་ཡོ་ག་ཤུདྡྷཿསརྦ་དྷརྨཱ་ཡོ་ག་ཤུདྡྷོ྅ཧཾ་ཞེས་བརྗོད། ཡང་རང་ཉིད་ལྷའི་སྐུ་གདན་དང་བཅས་པ་དབྱུག་པ་ལ་ཐིམ། དེ་ཧཱུྃ་ལ། དེ་མགོ་བོ་ལ།
དེ་ཟླ་ཚེས་ལ། དེ་ཐིག་ལེ་ལ། དེ་ནཱ་ད་ལ་ཐིམ། དེ་ཡང་ནམ་མཁའ་ལ་སྤྲིན་དྭངས་པ་བཞིན་དུ་གྱུར་པར་བསམ་ལ། ཨོཾ་ཤཱུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པ་ནི་ཡེ་ཤེས་ཀྱི་ཚོགས་ཏེ་སྔོན་འགྲོ་ཚོགས་གཉིས་བསགས་པའོ། ། དེ་ནས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ། རཾ་ལས་མེའི་དཀྱིལ་འཁོར་དམར་པོ་གྲུ་གསུམ་འབར་བས་མཚན་པ། བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ།
ལཾ་ལས་སའི་དཀྱིལ་འཁོར་སེར་པོ་གྲུ་བཞི་པ་རྡོ་རྗེས་མཚན་པ་རྣམས་སྟེང་ནས་སྟེང་དུ་བརྩེགས་པ། དེའི་སྟེང་དུ་སུཾ་ལས་རིན་པོ་ཆེ་སྣ་བཞིའི་རང་བཞིན་གྱི་རི་རབ་གྲུ་བཞི་པ། ལྕོག་བརྒྱད་དང་ལྡན་པའི་སྟེང་དུ་པཾ་ལས་པདྨ་དང་ཨོཾ་ལས་ཉི་མའི་དཀྱིལ་འཁོར་གྱི་ལྟེ་བར་ཧཱུྃ་ལས་སྣ་ཚོགས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འོག་ཏུ་འཕྲོས་པས་རྡོ་རྗེའི་ས་གཞི། ཁོར་ཡུག་རྡོ་རྗེའི་རྭ་བ། སྟེང་རྡོ་རྗེའི་གུར། ཕྱི་རོལ་ཐམས་ཅད་ཡེ་ཤེས་ཀྱི་མེ་འབར་བ་དང་བཅས་པའི་སྲུང་འཁོར་གྱི་དབུས་སུ་བྷྲཱུཾ་ལས་གཞལ་ཡས་ཁང་པ་གྲུ་བཞི་སྒོ་བཞི་རྟ་བབས་བཞིས་མཛེས་པར་བྱས་པ། ཕྱི་ནས་རིམ་པ་བཞིན་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་་་་་་སྲུང་འཁོར་འདི་རྣམས་རྣལ་འབྱོར་དབང་ཕྱུག་གི་གཞུང་ཆེ་ཆུང་གཉིས་ན་མི་གསལ་ཞིང་། ཆག་ལོས་ཀྱང་མ་མཛད་པས་མེད་ཀྱང་ཆོག་ལ། བྱེད་ན་དཔྱལ་ལོ་དང་འཕགས་པ་རིན་པོ་ཆེས་སྐབས་འདིར་བཤད་པས་ཤིན་ཏུ་ལེགས་པས་དེའི་ལུགས་སུ་བྱས་པའོ།།
པས་སྟེང་ན་ཕ་གུ་དང་། དྲྭ་བ་དང་དྲྭ་བ་ཕྱེད་པ་དང་། མདའ་ཡབ་དང་པུ་ཤུས་བརྒྱན་ཅིང་། དབུས་ཕྱུར་བུར་གྱུར་པའི་རྩེ་མོར་རྡོ་རྗེ་ནོར་བུའི་ཏོག་གིས་སྤྲས་པ། ནང་ཀ་བ་བརྒྱད་དང་ལྡན་ཞིང་། ཕྱི་རོལ་འདོད་ཡོན་གྱི་སྣམ་བུ་ལ་མཆོད་པའི་ལྷ་མོས་བསྐོར་བ། ནང་གི་ལྷ་སྣམ་ཤར་དཀར། ལྷོ་སེར། ནུབ་དམར། བྱང་ལྗང་།
དབུས་སྔོ་བའི་དབུས་སུ་པཾ་ལས་སྣ་ཚོགས་པདྨ་འདབ་མ་བརྒྱད་པའི་ལྟེ་བ་དང་ཕྱོགས་བཞིར་ཨཾ་ལས་ཉི་མའི་དཀྱིལ་འཁོར་རེ་རེ། བསམ་སྟེ་རྟེན་བསྐྱེད་པའོ། ། དེ་ནས། གདན་དབུས་མའི་སྟེང་དུ་ཧཱུྃ་ལས་སྣ་ཚོགས་རྡོ་རྗེ། དེ་ཡོངས་སུ་གྱུར་པ་ལས་ཧཱུྃ་དམར་པོ་ལས་དབྱུག་པ་དཀར་པོ་རྡོ་རྗེའི་རྩེ་མོ་ཅན་མི་མགོ་རློན་པ་སེར་པོས་མཚན་པ། དེའི་ནང་དུ་ཉི་མ་ལ་གནས་པའི་ཧཱུྃ་དམར་པོ། དེ་ལས་འོད་འཕྲོས་འཕགས་པ་མཆོད་སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས་ནས། གཤིན་རྗེའི་གཤེད་ཀྱི་གོ་འཕང་ལ་བཀོད། ཚུར་འདུས་ཧཱུྃ་ལ་ཐིམ། དབྱུག་པ་ཧཱུྃ་དང་བཅས་པ་ཡོངས་སུ་གྱུར་པ་ལས་བདག་ཉིད་ལྷ་ལྔའི་དཀྱིལ་འཁོར་དུ་གྱུར་པ་ནི།
དབུས་སུ་བཅོམ་ལྡན་འདས་ཞེ་སྡང་གཤིན་རྗེའི་གཤེད་སྐུ་མདོག་དམར་པོ་ཡུམ་རྡོ་རྗེ་རོ་ལངས་མས་འཁྱུད་པ། ཤར་གྱི་འདབ་མ་ལ་གཏི་མུག་གཤིན་རྗེའི་གཤེད་དཀར་པོ་ཙརྩི་ཀ་ནག་མོས་འཁྱུད་པ། ལྷོར་སེར་སྣ་གཤིན་རྗེའི་གཤེད་སེར་པོ་ཕག་མོ་སེར་མོ་ཕག་ཞལ་ཅན་མས་འཁྱུད་པ། ནུབ་ཏུ་འདོད་ཆགས་གཤིན་རྗེའི་གཤེད་དམར་པོ་དབྱངས་ཅན་མ་དཀར་མོས་འཁྱུད་པ། བྱང་དུ་ཕྲག་དོག་གཤིན་རྗེའི་གཤེད་ལྗང་ཁུ་གཽ་རཱི་ལྗང་སྔོན་མས་འཁྱུད་པ་སྟེ། དཔའ་བོ་ཐམས་ཅད་ཞལ་གཅིག་ཕྱག་གཉིས་པ། གཡས་ན་འཇིག་རྟེན་གསུམ་འདུལ་བའི་དབྱུག་པ་དཀར་པོ་འཕྱར་བའི་ཚུལ་གྱིས་འཛིན་ཅིང་། གཡོན་ན་བདུད་མཐའ་དག་གི་ཁྲག་གིས་གང་བའི་ཐོད་པ་ཐུགས་ཁར་འཛིན་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། དམར་ལ་ཟླུམ་པའི་སྤྱན་གསུམ་དང་ལྡན་པ།
ཁྲོ་གཉེར་དང་གསུས་ཁྱིམ་དང་བརླ་དང་བྲང་ཞེང་རྣམས་ཆེ་ཞིང་སྦོམ་ལ་རྒྱས་པ། སྐུ་དང་ཡན་ལག་དང་། ཉིང་ལག་ཐུང་ཞིང་རགས་པ། དབུ་སྐྲ་དང་སྨིན་མ་དང་སྨ་ར་དམར་སེར་གྱེན་དུ་འབར་བ་ཀླུ་བརྒྱད་ཀྱིས་བརྒྱན་ཅིང་སྟག་གི་ལྤགས་པའི་ཤམ་ཐབས་ཅན་འཛག་པའི་མགོ་བོ་བརྒྱ་ཕྱེད་ཀྱིས་དོ་ཤལ་དང་། སྐམ་པོ་ལྔས་དབུ་ལ་བརྒྱན་པ། གར་གྱི་ཉམས་དགུ་དང་ལྡན་པ་གཤིན་རྗེའི་ཚོགས་སྐྲག་པར་བྱེད་པ། མ་ཧེ་དམར་པོའི་སྟེང་ན་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེ་དག་གི་པང་ན་གནས་པའི་ཡུམ་རྣམས་ཀྱང་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། དབུ་སྐྲ་གྲོལ་བ། ཕྱག་རྒྱ་ལྔས་བརྒྱན་པ།
གཡས་པས་རྡོ་རྗེ་གྲི་གུག་ནམ་མཁའ་ལ་འཕྱར་ཞིང་། གཡོན་པས་ཐོད་པ་ཁྲག་གིས་གང་བ་འཛིན་པས་ཡབ་ལ་འཁྱུད་པ། མགོ་བོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན། གཅེར་བུ་གཡས་བརྐྱང་གི་སྟབས་ཀྱིས་འཁྱུད་པའོ། ། འཁོར་ལོ་འདི་རྣམས་མངལ་འབྱིན་དུ་འདོད་མོད། བི་རཱུ་པའི་དགོངས་པ་མིན་ཏེ་རྒྱུད་ལེའུ་ཉི་ཤུ་རྩ་གཉིས་པ་དང་རྒྱུད་དེའི་རྗེས་འབྲང་བློ་གྲོས་བཟང་པོའི་སྒྲུབ་ཐབས་ནས་བཤད་ཀྱང་། དེ་དག་ལ་རྒྱུ་དང་འབྲས་བུའི་རྡོ་རྗེ་འཛིན་པ་དང་ཞུ་བ་གླུས་བསྐུལ་སོགས་བཤད་པས་དེ་དག་ཀྱང་དགོས་པར་འགྱུར་ལ། རྒྱུད་དང་སློབ་དཔོན་དེས་ཡེ་ཤེས་སེམས་དཔའ་དགུག་གཞུག་བྱས་ནས་དབང་བསྐུར། མ་གསུངས་པ་དང་།
བི་རཱུ་པས་དབང་བསྐུར་བའི་ཕྱི་ལ་བཤད་པ་འགལ་ལོ།། ཤར་ལྷོར་མུ་མེན་གྱི་བུམ་པ་བཞི་མཉམ་གྱིས་གང་བ། ལྷོ་ནུབ་ཏུ་གསེར་གྱི་བུམ་པ་གླ་རྩིས་གང་བ། ནུབ་བྱང་དུ་བྱི་རུའི་བུམ་པ་སིཧླས་གང་བ། བྱང་ཤར་དུ་དངུལ་གྱི་བུམ་པ་ག་བུར་གྱིས་གང་བ་སྟེ་བཞི་ཀའང་ཐོད་པ་བདུད་རྩིས་གང་བས་ཁ་བཅད་པའོ། ། དེ་ནས། གཙོ་བོའི་ཐུགས་ཁར་པདྨ་དང་ཉི་མ་ལ་གནས་པའི་ཡེ་ཤེས་སེམས་དཔའི་ངོ་བོ་དབྱུག་པ་དཀར་པོའི་དབུས་སུ་ཏིང་འཛིན་སེམས་དཔའ་འམ་ཉི་མ་ལ་གནས་པའི་ཧཱུྃ་དམར་པོ། བསམ་སྟེ་བསྙེན་པའོ། ། དེ་ནས་ཧཱུྃ་ལས་བྱུང་བའི་ཡབ་ཀྱི་རྡོ་རྗེ་དང་། ཨ་ལས་བྱུང་བའི་ཡུམ་གྱི་པདྨ་སྙོམས་པར་ཞུགས་པའི་ལྷན་ཅིག་སྐྱེས་པའི་བདེ་བས་རྒྱུད་གང་བར་བསམ་ལ།
ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད། ཡུམ་གྱི་ལྟེ་བའི་འོག་ཏུ་ཧྲཱིཿལས་པདྨ་དམར་པོ་འདབ་མ་བརྒྱད་པའི་ལྟེ་བར་ཧྲཱིཿདམར་པོས་བརྒྱན་པ། རྩེ་མོ་ནས་སྤྱི་བོའི་བར་སྤྱི་བོའི་བདུད་རྩི་ལས་ཐོན་པའི་རེ་ཁ་དཀར་པོ་པདྨའི་སྣལ་མ་ལྟར་གནས་པར་བསམ། དེ་ནས། ལྷ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པ་ཨཱཿདམར་པོ། ཐུགས་ཁར་ཧཱུྃ་སྔོན་པོ།་་་་་ གནས་གསུམ་བྱིན་རླབས་གཞུང་ཆེ་ཆུང་ན་མེད་པས་མ་བྱས་ཀྱང་རུང་ཞེས་རིན་པོ་ཆེ་བུ་སྟོན་གསུང་། བསྒོམ་སྟེ།
དེ་དག་ལས་འོད་འཕྲོས་པས་སྐུ་གསུང་ཐུགས་ཀྱི་རྡོ་རྗེ་སྤྱན་དྲངས་པ་ནས་ཡི་གེ་གསུམ་ལ་ཐིམ་པས་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་རྡོ་རྗེ་རང་བཞིན་དུ་གྱུར་པར་བསམ་ལ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྩིཏྟ་བཛྲ་སྭ་བྷཱ་ཝ་ཨཱཏྨ་ཀ྅ོཧཾཿ ཞེས་བརྗོད་པ་ནི་སྒྲུབ་པའོ། ། དེ་ནས། ཐུགས་ཁའི་ཧཱུྃ་ལས་འོད་འཕྲོས་པས་རིགས་ལྔ་ཡབ་ཡུམ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། པཱདྱཾ་པྲ་ཏཱིཙྪ་སྭཱཧཱ། ཞེས་སོགས། ཤཔྟའི་བར་གྱིས་མཆོད་དེ། ཨོཾ་ཨ་བྷི་ཥཱིཉྩ་ཏུ་མཾ།
སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། ཨོཾ་བཛྲི་བྷཱ་ཝ་ཨ་བྷི་ཥཱིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར་ལུས་གང་། དྲི་མ་དག་ནས། དབང་བསྐུར་གྱི་ལྷ་རྣམས་ཅོད་པན་དུ་གྱུར་པ་ནི་གཙོ་བོ་ལ་རྡོ་རྗེ་སེམས་དཔའ་འམ་འཁོར་རྣམས་ལ་གཙོ་བོ་ཉིད་ཀྱིས་དབུ་བརྒྱན་ཏེ། སྒྲུབ་པ་ཆེན་པོའོ། ། སླར་ཡང་ཐུགས་ཁའི་ཧཱུྃ་ལས་འོད་ཟེར་འཕྲོས་པས། ཡེ་ཤེས་སེམས་དཔའ་ལྷ་ལྔའི་དཀྱིལ་འཁོར་ལ་སངས་རྒྱས་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཨོཾ་སརྦ་ཏ་ཐཱ་ག་ཏ་ཤྲཱི་རཀྟ་ཡ་མ་ཨ་རི་མཎྜ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱཿ། པཱདྱཱཾ་པྲ་ཏཱིཙྪ་སྭཱཧཱ།
ཞེས་སོགས་ཀྱིས་མཆོད། ཛཿཧཱུྃ་བཾ་ཧོཿ དགུག་གཞུག་ཅིང་དབང་དུ་བྱ་བ་ནི་ཉེ་བར་སྒྲུབ་པའོ། ། དེ་ནས་ལྷའི་སྐུ་སྣང་ལ་རང་བཞིན་མེད་པ་ལ་སེམས་གཏད་དེ་བསྐྱེད་པའི་རིམ་པའོ།་་་་་ འདིར་སེམས་དཔའ་སུམ་བརྩེགས་འདོད་མོད། བི་རཱུ་པའི་གཞུང་ལས་སྔར་གྱི་དེ་ལས་མ་བཤད་དོ། ། ཡང་སྔར་གྱི། ཏིང་ངེ་འཛིན་སེམས་དཔའ་ལས་འོད་འཕྲོས་པས་སྣོད་བཅུད་ཐམས་ཅད་གཞལ་ཡས་ཁང་དང་ལྷར་བྱས་ནས་ཚུར་འདུས་ཏེ་རྟེན་དང་བརྟེན་པར་བཅས་པ་ལ་ཐིམ། དེ་རྣམས་གཙོ་བོ་ཡབ་ཡུམ་ལ། ཡུམ་ཡབ་ལ།
དེ་ཡེ་ཤེས་སེམས་དཔའ་ལ། དེ་ཏིང་ངེ་འཛིན་སེམས་དཔའ་ལ། དེ་ཨུ་ཧ་ལ་ཐིམ། དེ་མགོ་བོ་ལ་ཞེས་པ་ནས། སྤྲིན་དྭངས་པ་བཞིན་གྱུར་པར་གོང་བཞིན་བརྗོད་ལ་ཅུང་ཟད་མཉམ་པར་བཞག རང་སྐད་ཅིག་གིས་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར། ཞེས་དང་དག་པ་དྲན་པ་ནི། དམར་བ་ཉིད་ནི་འདོད་ཆགས་ལ་སོགས་པ་བརླག་པའི་དོན་ཏོ། ། སྤྱན་གསུམ་ནི་འདས་པ་དང་། མ་འོངས་པ་དང་།
ད་ལྟར་བྱུང་བའི་དུས་གསུམ་གྱི་ཕྱིར་རོ། ། ཕྱག་གཉིས་ནི་དངོས་པོ་དང་དངོས་མེད་ལ་སོགས་པའི་རྟོག་པ་འཇོམས་པའོ། ། ཤེས་རབ་མ་དང་འཁྱུད་པ་ནི་སྟོང་པ་དང་སྙིང་རྗེ་ཐ་མི་དད་པའི་སྦྱོར་བས་སོ། ། ཀླུ་བརྒྱད་ནི་རྣམ་པར་ཤེས་པ་བརྒྱད་མཚོན་པའོ། ། མགོ་བོའི་ཕྲེང་བ་བརྒྱ་ཕྱེད་ནི་ཡི་གེ་ལྔ་བཅུའི་སྦྱོར་བས་སོ། ། གཡོན་ན་ཐོད་པ་ནི་ཡེ་ཤེས་ལྔ་བདུད་རྩིའི་རོས་ཡོངས་སུ་གང་བའི་སྟོང་པ་ཉིད་ཀྱི་རང་བཞིན་ནོ། ། གཡས་ན་དབྱུག་པ་ནི་ཕུང་པོ་དང་། ཉོན་མོངས་པ་དང་། ལྷའི་བུ་དང་འཆི་བདག་གི་བདུད་བཞི་རྣམ་པར་འཇོམས་པ་སྙིང་རྗེའི་རང་བཞིན་ནོ། ། གཡོན་བརྐྱང་བའི་གོམ་སྟབས་ནི།
ཁམས་གསུམ་རྣམ་པར་མཚོན་པའོ། ། ལྷ་མོའི་ཕྱག་གཡོན་པར་བདུད་བཞིའི་ཁྲག་ནི་རོ་དང་བཅུད་ལེན་དུ་མ་ཀུན་ནས་མྱང་བའི་ཕྱིར་རོ། ། གཡས་པར་རྡོ་རྗེ་གྲི་གུག་ནི་དངོས་པོ་དང་དངོས་མེད་ཀྱི་རྣམ་རྟོག་གཅོད་པའི་ཕྱིར་རོ། ། གདུག་པ་འདུལ་བའི་ཕྱིར་ཁྲོ་བོའི་གཟུགས་ཉིད་དོ། ། གསུས་པ་ཆེ་བ་ནི་མྱ་ངན་ལས་མི་འདའ་བའི་ཕྱིར་རོ། ། དབུ་སྐྲ་དམར་སེར་གྱེན་དུ་བརྫེས་པ་ནི་སངས་རྒྱས་ཀྱི་ཆེ་བའི་ཡོན་ཏན་གོང་ནས་གོང་དུ་རྒྱས་པའི་ཕྱིར་རོ། ། ངོས་བཞི་་་་་་དཔལ་འཛིན་གྱི་བཅུ་གསུམ་མར། ངོས་བཞི་འཕགས་པའི་བདེན་པ་བཞི། ། སྒོ་བཞི་བདུད་བཞི་སྐྲག་པར་བྱེད། ། ཅེས་སོ།།
ནི་སྡུག་བསྔལ་དང་། ཀུན་འབྱུང་དང་། འགོག་པ་དང་། ལམ་གྱི་བདེན་པ་བཞི་རབ་ཏུ་རྟོགས་པའི་ཕྱིར་རོ། ། སྒོ་བཞི་ནི་བདུད་བཞི་ཀུན་ལས་སྐྲག་པའི་ཕྱིར་རོ། ། ཟུར་བཞི་ཚངས་པའི་གནས་བཞི་རབ་ཏུ་རྟོགས་པའི་ཕྱིར་རོ། ། ཀ་བ་བརྒྱད་ནི་རྨི་ལམ་ལྟ་བུ་དང་། དྲི་ཟའི་གྲོང་ཁྱེར་ལྟ་བུ་དང་། སྤྲུལ་པ་ལྟ་བུ་དང་། བྲག་ཆ་ལྟ་བུ་དང་།
སྒྱུ་མ་ལྟ་བུ་དང་། སྨིག་སྒྱུ་ལྟ་བུ་དང་། མེ་ལོང་གི་གཟུགས་བརྙན་དང་། ཆུའི་ཟླ་བ་དང་། ནམ་མཁའི་དངོས་པོ་དང་། དངོས་པོ་མེད་པའི་ཉོན་མོངས་པ་འཇོམས་པའི་ཕྱིར་རོ། ། རྟ་བབས་བཞི་ནི་སྦྱིན་པ་དང་། སྙན་པར་སྨྲ་བ་དང་། དོན་སྤྱོད་པ་དང་། དོན་མཐུན་པ་ཉིད་དང་།
ཡང་དག་པར་སྤོང་བ་བཞི་རྣམ་པར་དག་པའི་དོན་ཏེ། ཞེས་དྲན་པར་བྱའོ། ། དེ་ནས་སྔར་གྱི་སེམས་དཔའ་སུམ་བརྩེགས་གསལ་བཏབ་ལ། ཏིང་ངེ་འཛིན་སེམས་དཔའ་ལས་སྔགས་ཀྱི་ཕྲེང་བ་འཕྲོས་པས་སེམས་ཅན་ཐམས་ཅད་ཀྱི་དོན་བྱས། ཞི་རྒྱས་ལ་སོགས་པའི་འཕྲིན་ལས་བསྒྲུབ་ནས། སླར་ཡང་ཏིང་ངེ་འཛིན་སེམས་དཔའ་ལ་ཐིམ་པར་བསམ་ཞིང་། ངག་ཏུ། ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊ་སྭཱཧཱ། སྙིང་པོ་དང་། ཨོཾ་ཧཽཾ་ཀྵཽཾ་ཀྵ་ཡཾ་ཀ་ར་ཡ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ་ཕཊ།
ཉེ་སྙིང་དང་། ཨོཾ་མ་ཧཱ་ཡཀྵ་སེ་ན་ཨ་དྷི་པ་ཏ་ཡེ་མ་ཧཱ་དུརྡནྟ་ད་མ་ཀཱ་ཡ། ནཱ་ཤ་ཡ་ནཱ་ཤ་ཡ། བི་ཏྲ་པ་ཡ་བི་ཏྲ་པ་ཡ་ཧཱུྃ་ཧཱུྃ་ཕཊ་ཕཊ། ཕྲེང་སྔགས་དང་། ཨོཾ་དཱེ་ཥ་ར་ཏྲི་ནུ་ཏྲ་ནུ་ཏྲ། ཏྲུ་ཊ་ཏྲུ་ཊ་ཧཱུྃ་ཛཿསྭཱཧཱ། ཡུམ་གྱི་སྙིང་པོའོ། ། ཨོཾ་མོ་ཧཱནྟ་ཀྲྀཏྟ་ཧཱུྃ་ཕཊ། ཨོཾ་བི་ཤུ་ནཱནྟ་ཀྲྀཏ་ཧཱུྃ་ཕཊ།
ཨོཾ་རཱ་གཱནྟ་ཀྲྀཏ་ཧཱུྃ་ཕཊ། ཨོཾ་ཨིརྵྱནྟ་ཀྲྀཏ་ཧཱུྃ་ཕཊ། དཔའ་བོ་བཞིའི་སྔགས་དང་། ཨོཾ་མོ་ཧ་ར་ཏཱི་ཧཱུྃ་ཛཿ ཨོཾ་བི་ཤུ་ན་ར་ཏཱི་ཧཱུྃ་ཛཿ ཨོཾ་རཱ་ག་ར་ཏཱི་ཧཱུྃ་ཛཿ ཨོཾ་ཨིརྵྱ་ར་ཏཱི་ཧཱུྃ་ཛཿ ཡུམ་བཞིའི་སྙིང་པོ་སྟེ། དེ་དག་ཅི་རིགས་པར་བཟླས་པའི་མཐར། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབ་ཏུ་གསོལ།
མྱུར་དུ་བཅོམ་ལྡན་འདས་གཤིན་རྗེ་གཤེད་ཀྱི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ། དཀྱིལ་འཁོར་གོང་དུ་བསྡུས་གྲུབ་པས་སྐབས་འདིར་འོད་གསལ་གྱི་དཀྱིལ་འཁོར་མི་དམིགས་པར་བསམ་པ་ལས་བསྡུ་མི་དགོས། ནང་མཆོད་བྱིན་རླབས་འོག་ཏུ་མཛད་ཀྱང་འདིར་བྱས་ན་བདེ་བས་ནང་མཆོད། ཧྲཱིཿཥྚིཿཡིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང་། རཾ་ལས་མེའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་ཐོད་པའི་ནང་དུ། གོ་ཀུ་ད་ཧ་ན་ལས་བྱུང་བའི་ཤ་ལྔ། བི་ར་ཤུ་མ་མུ་ལས་བདུད་རྩི་ལྔ།
དེ་དག་གི་སྟེང་དུ་ཨོཾ་ཡིག་དང་། ཨ་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས། རྡོ་རྗེ་དཀར་པོ་རྩེ་ལྔ་པ་ཧཱུྃ་གིས་མཚན་པ། འོག་གི་རླུང་བསྐྱོད་པས་མེ་འབར་ནས་རྫས་རྣམས་བསྐོལ་ཞིང་གཅིག་ཏུ་གྱུར་ཏེ། ཨོཾ་དང་ཟླ་བ་རྡོ་རྗེ་དང་བཅས་པའང་ལྷུང་བས་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར་པར་བསམ་ལ། ལག་པ་གཡོན་པ་རེག་ཅིང་། ཨོཾ་ཞེས་པས་སྦྱངས། གཡས་པ་དང་། ཨཱཿཡིས་རྟོགས། གཉིས་ཀ་དང་།
ཧོཿདང་བྱ་ཁྱུང་གི་ཕྱག་རྒྱས་སྦར། འཆི་མེད་རྣམ་རྒྱལ་གྱི་ཕྱག་རྒྱ་དང་། ཧཱུྃ་གི་སྒྲོན་མ་ལྟར་བྱས། རྡོ་རྗེ་རྩེ་ལྔ་པའི་ཕྱག་རྒྱ་དང་། ཨོཾ་ཨཱཿཧཱུྃ་གིས་སངས་རྒྱས་ཐམས་ཅད་ཀྱི་ཐུགས་ཀ་ནས་ཡེ་ཤེས་ཀྱི་བདུད་རྩི་སྤྱན་དྲངས་ནས་ཐིམ་པར་བསམ་ལ། ས་ཆོག་གི་ཕྱོགས་བཞིར་གསོལ་བཏབ་བཞིན་མཆོད་པ་བསངས་སྦྱངས་བྱིན་རླབས་བྱས་ལ། ས་ལྷའི་ཚོམ་བུ་བཀོད་མ་ཟིན་ན། དྲིའི་ཐིག་ལེ་དང་མེ་ཏོག་གི་ཚོམ་བུ་གཅིག་བྱས་ལ། ཨོཾ་པྲྀ་ཐི་ཝཱི་དེ་ཝཱི། ཞེས་བརྗོད།
རང་གི་སྙིང་ཁ་ནས་འོད་ཟེར་འཕྲོས་པས་མདུན་བསྐྱེད་ཀྱིས་ས་ཕྱོགས་དེ་རྡོ་རྗེའི་ས་གཞི། རྭ་བ། གུར། བླ་བྲེ་ཡེ་ཤེས་ཀྱི་མེ་རི་རབ་ཏུ་འབར་བ་དང་བཅས་པའི་བསྲུང་བའི་འཁོར་ལོར་གྱུར། རང་གཤིན་རྗེའི་གཤེད་དུ་གསལ་བའི་ཐུགས་ཁ་ནས་འོད་ཟེར་འཕྲོས་པས་ས་འོག་ནས་བཾ་ལས་བྱུང་བའི་སའི་ལྷ་མོ་སྐུ་མདོག་སེར་མོ་རྒྱན་སྣ་ཚོགས་ཀྱིས་བརྒྱན་པ། ལུས་ཕྱེད་ཐོན་པ། ཕྱག་གཡས་པ་དམ་བཅའ་ཁས་ལེན་པའི་ཕྱག་རྒྱ་དང་། གཡོན་པས་བུམ་པ་འཛིན་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ནས། མཎྜལ་གྱི་ཚོམ་བུའི་སྟེང་དུ་བདག་ལ་ཞལ་ཕྱོགས་པས་བཞུགས་པར་གྱུར།
ཞེས་བརྗོད། པྲྀ་ཐི་ཝཱི། ཞེས་སོགས་མཚན་སྔགས་སྔོན་དུ་འགྲོ་བ། ཨརྒྷཾ༞ ནས། ཤཔྟའི་བར་དང་། གྷཎྜེ་ར་ཎིས་རོལ་མོས་ཕུལ། ཨོཾ་པྲྀ་ཐི་ཝཱི་དེ་ཝཱི། ཨོཾ་ཨཱཿཧཱུྃ། ཞེས་པས་ནང་མཆོད་གཏོར་མ་སྦྱངས་ལ། ཨོཾ་ཨཱཿཧཱུྃ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར།
ལག་པ་གཡས་མཆོག་སྤྱིན་དང་། ཨོཾ་པྲྀ་ཐི་ཝཱི། ཞེས་སོགས་ཀྱི་མཐར། ཨ་ཀཱ་རོ༞ བཏགས་པ་ལན་གསུམ་གྱིས་ཕུལ། པུས་མོ་གཡས་པ་ས་ལ་བཙུགས་ཏེ་སྤོས་དང་བཅས་པའི་རྡོ་རྗེ་དྲིལ་བུ་བཅད་གཏུབ་ཏུ་གསིལ་ཞིང་། སྐྱོབ་པ་སངས་རྒྱས་ཐམས་ཅད་ཀྱི། ། སྤྱོད་པའི་ཚུལ་དང་ཁྱད་པར་དང་། ། ས་དང་ཕ་རོལ་ཕྱིན་རྣམས་ལ། ། ལྷ་མོ་ཁྱོད་ནི་དཔང་དུ་གྱུར། ། སྐྱོབ་པ་ཤཱཀྱ་སེང་གེ་ཡིས། །
ཇི་ལྟར་བདུད་ཀྱི་དཔུང་བཅོམ་པ། ། དེ་ལྟར་བདག་གིས་བདུད་ཀྱི་དཔུང་། ། བཅོམ་ནས་དཀྱིལ་འཁོར་བྲི་བར་བགྱི། ། ཞེས་ལན་གསུམ་གྱི་མཐར། དཔལ་ལྡན་བླ་མ་དམ་པ༞ ཞེས་སོགས་ནས། འཚལ་ན། ། ཞེས་པའི་བར་སྔོན་འགྲོ་གཏོར་མ་བཞིན་བརྗོད་ལ། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཞེས་བརྗོད་པས། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག
ཅེས་གནང་བ་ཐོབ་པར་གྱུར། ཞེས་དང་། སླར་ཡང་གོང་ལྟར་མཆོད་ལ་ལག་པ་གཡས་པ་རྡོ་རྗེ་དང་བཅས་ས་ལ་རེག་སྟེ། བཛྲ་མུཿསའི་ལྷ་མོ་ས་དེ་ཉིད་ལ་ཐིམ། ཞེས་བརྗོད་ལ་མཆོད་གཏོར་དམན་པ་རྣམས་བསྡུའོ། ། ལྷ་སྟ་གོན་ནི། མདུན་བསྐྱེད་ཀྱི་མཎྜལ་བསངས་སྦྱངས་བྱས་ལ། སྟོང་པའི་ངང་ལས་ཡཾ་ལས་་་་་་མདུན་བསྐྱེད་ཀྱི་ཚེའང་འབྱུང་བཞི་རི་རབ་བསྒོམ་པ་ངོར་ཆེན་གྱིས་མཛད་པའི་སྒྲུབ་ཐབས་ཀྱི་མཎྜལ་མཆོད་ཆོག་ན་གསལ་བར་བཞུགས་སོ།། རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ། ཞེས་པ་ནས།
ཕྱོགས་བཞིར་ཨཾ་ལས་ཉི་མའི་དཀྱིལ་འཁོར་རེ་རེ། ཞེས་པའི་བར་སྒྲུབ་ཐབས་ལྟར་བརྗོད་ལ། སྔར་ཚོམ་བུ་བཀོད་མ་ཟིན་ན་ལས་ཀྱི་རྡོ་རྗེས་ལྷ་གནས་སོ་སོར་དྲི་བཟང་བྱུག་ཅིང་། མེ་ཏོག་ཚོམ་བུ་འགོད་པ་དང་བསྟུན་ཏེ་སློབ་དཔོན་གྱི་དབུས་སུ། ཧྲཱིཿཥྚིཿདང་། ཤར་ནས་བརྩམས་ཏེ། ཨོཾ་མོ་ཧཱནྟ་ཀྲྀཏ་ཧཱུྃ་ཕཊ། ཅེས་སོགས་བཞི་དང་། དེ་རྣམས་ཀྱི་སྟེང་དུ་སླར་ཡང་མེ་ཏོག་ཅུང་ཟད་རེ་བསྣན་ལ། ཨོཾ་དྭེ་ཥ་ར་ཏཱི་སོགས་དང་།
ཨོཾ་མོ་ཧ་ར་ཏཱི་ཧཱུྃ་ཛཿ ཞེས་སོགས་དང་། མཚམས་བཞིར། ཨོཾ་ཨཱཿཧཱུྃ་སྟེ་ སྔགས་རྣམས་ལན་གསུམ་རེ་བརྗོད། ཚོམ་བུ་སྔར་ནས་བཀོད་ཟིན་ན་སྔགས་རྣམས་ངག་ཏུ་བརྗོད་པ་ཙམ་གྱིས་ཆོག སྔགས་དེ་རྣམས་ཡོངས་སུ་གྱུར་པ་ལས་དབུས་སུ་བཅོམ་ལྡན་འདས་ཞེ་སྡང་གཤིན་རྗེའི་གཤེད་སྐུ་མདོག་དམར་མོ། ། ཞེས་སོགས་ཀྱིས་ལྷ་ལྔ་བུམ་ཐོད་དང་བཅས་པ་བསྐྱེད་ནས། ཏིང་ངེ་འཛིན་སེམས་དཔའ་ཉི་མ་ལ་གནས་པའི་ཧཱུྃ་དམར་པོ། ཞེས་པའི་བར་སྒྲུབ་ཐབས་བཞིན། དེ་ནས།
ལྷ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཕྱག་རྒྱ་དང་བཅས་པས། ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། པདྱཾ་པྲ་ཏཱིཙྪ་སྭཱཧཱ། ཞེས་སོགས། ཤཔྟའི་བར་གྱིས་མཆོད་དེ། ཨོཾ་ཨ་བྷི་སོགས་ནས།
གཙོ་བོ་ཉིད་ཀྱིས་དབུ་བརྒྱན་ཞེས་པའི་བར་སྒྲུབ་ཐབས་བཞིན། སླར་ཡང་ཐུགས་ཁའི་ཧཱུྃ་ལས་འོད་འཕྲོས་པས། གཤིན་རྗེའི་གཤེད་ལྷ་ལྔའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ མཚན་སྔགས་ཚར་གཅིག་སྔོན་དུ་འགྲོ་བས། ཨརྒྷཾ་ནས། ཤཔྟའི་བར་གྱིས་མཆོད་ལ། ཛཿཧཱུྃ་བཾ་ཧོཿཞེས་པས་བསྟིམ་དེ་ནས།་་་་་ ས་ཆོག་དང་འབྲེལ་བར་བྱེད་ན་བསྒོམས་པའི་དཀྱིལ་འཁོར་ནམ་མཁར་བཏེགས་པ་ཚོམ་བུའི་སྟེང་དུ་ཕབ་སྟེ་ཞལ་ཕྱག་གསལ་འདེབས་པ་ལས་ཡན་ལག་བཞི་རྫོགས་ཀྱིས་བསྐྱེད་མི་དགོས། རང་གི་སྙིང་ཁ་ནས་ཞེས་པ་ནས། སྲུང་བའི་འཁོར་ལོར་གྱུར།
ཞེས་པའི་བར། ས་ལྷའི་སྐབས་སུ་འབྱུང་བ་ལྟར་གྱི་སྲུང་འཁོར་གསལ་བཏབ་སླར་ཡང་མཆོད་པ་རྣམས་བྱིན་གྱིས་བརླབས་ཏེ་བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པར་མོས་ལ། རྡོ་རྗེ་ཐལ་མོ་སྦྱར། དྲི་མེད་ཡིད་དུ་འོང་བ། འདོན་པ་བསྒྱུར་བའི་མཇུག་ཏུ་མཚན་སྔགས་རེ་རེ་ནས་སྔོན་དུ་འགྲོ་བའི་མཆོད་ཡོན་ནས། རོལ་མོའི་བར་སྒྲུབ་ཐབས་ལྟར་བྱ། གོས་ཟུང་བསངས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་གོས་སྲབ་པ། འཇམ་པ། ཡང་བ།
དྭངས་ཤིང་ཐོགས་པ་མེད་པ་ཟུང་དུ་སྦྱར་བ་དང་ལྡན་པར་གྱུར། ཞེས་དང་། འཛམ་བུའི་གླིང་དང་གླིང་གཞན་རྣམས། ། ལྷ་རྫས་ན་བཟའ་བཀང་བ་ཡང་། ། བླ་མ་གཤིན་རྗེ་གཤེད་པོ་ལ། ། ཞུམ་པ་མེད་པར་བྱས་ཏེ་འབུལ། ། ཧྲཱིཿཥྚིཿའི་མཐར། ཨོཾ་བཛྲ་ཝ་ས་སྱ་ཨཱཿཧཱུྃ། ཞེས་པས་རྡོ་རྗེ་ཁུ་ཚུར་གཉིས་ཀྱིས་ལྷ་རྣམས་ཀྱི་རྒྱབ་ནས་སྟོད་གཡོག་དང་། མདུན་ནས་སྨད་གཡོག་འབུལ་བའི་ཚུལ་བྱ།
བྱིན་གྱིས་བརླབས་པའི་ནང་མཆོད་ནས་གཏོར་ཏེ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མ་དམ་པའི་ཞལ་དུ་ཨོཾ་ཨཱཿཧཱུྃ། བཅོམ་ལྡན་འདས་གཤིན་རྗེའི་གཤེད། ཡེ་ཤེས་ཀྱི་མཁའ་འགྲོ་མ། རྣལ་འབྱོར་དབང་ཕྱུག་བིརྺ་པ། གྲུབ་ཆེན་ཌོམྦི་ཧེ་རུ་ཀ ཝཱི་ར་ཌི་པ་་་་་་འགྲོ་བའི་དཔའ་བོ།
གམྦྷི་ར་མ་ཏི།་་་་་ ཟབ་པའི་བློ་གྲོས། ནིསྐ་ལ་ཀ་དེ་ཝ།་་་་་ སྙོགས་པ་མེད་པའི་ལྷ། ར་ཝེནྡྲ།་་་་་ ཉི་མའི་དབང་པོ། ཆག་ལོ་ཙཱ་བ་ཆོས་རྗེ་དཔལ། གོ་ལུང་པ་མདོ་སྡེ་དཔལ། ཤངས་སྟོན་བློ་གྲོས་བརྟན་པ། ལོ་ཙཱ་བ་མཆོག་ལྡན་ལེགས་པའི་བློ་གྲོས།
བླ་མ་བསོད་ནམས་དབང་ཕྱུག བྱ་སྡེར་བ་བྱང་ཆུབ་རིན་ཆེན། ར་ག་བྲག་པ་ཤཱཀྱ་སེང་གེ ཆོས་རྗེ་ཇོ་ནང་པ། ཕྱོགས་ལས་རྣམ་རྒྱལ། ཆོས་རྗེ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། རྗེ་བཙུན་དམ་པ་ཀུན་དགའ་དབང་ཕྱུག འདྲེན་མཆོག་དམ་པ་དཀོན་མཆོག་འཕེལ། ལྷ་མཆོག་སེང་གེ
སངས་རྒྱས་སེང་གེ ནམ་མཁའ་དཔལ་བཟང་། ངག་དབང་མཆོག་ལེགས་རྡོ་རྗེ། མཁྱེན་རབ་བསྟན་འཛིན་བཟང་པོ། བྱམས་པ་ངག་དབང་ལྷུན་གྲུབ། རྨོར་ཆེན་ཆོས་ཀྱི་རྒྱལ་པོ། བདག་གི་དྲིན་ཆེན་རྩ་བའི་བླ་མ་དམ་པ་དཔལ་གནས་གསར་བ་ཆེན་པོ་འཇམ་མགོན་བླ་མ་ཐམས་ཅད་མཁྱེན་པ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད། མན་ངག་ནོས།
ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ་ཧྲཱིཿཥྚཱིཿསོགས་ཀྱི་དཀྱིལ་འཁོར་པའི་སྔགས་ཀྱི་མཐར། གཤིན་རྗེའི་གཤེད་དམར་པོ་ལྷ་ལྔའི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། བླ་ན་མེད་པའི་རྒྱུད། རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ༞ དེ་ནས་རང་གི་ལྕེ་རྩེ་སྨིན་མཚམས། སྤྱི་གཙུག་རྣམས་སུ་ཐིག་ལེ་བྱས་ལ། ཨོཾ་ཨཱཿཧཱུྃ། ཞེས་བརྗོད་དེ་མྱངས་པས་ལུས་ཀྱི་ལྷ་རྣམས་ཚིམ་པར་བསམ།
སྐབས་འདིར་གཏོར་མ་རྣམས་ལ་བར་ཕུད་ཅུང་ཟད་བླུག་ལ་ཆུ་དང་ཆང་སོགས་ཀྱིས་བྲན་ནོ། ། དེ་ནས། ཨོཾ་ཤྲཱི་མ་ཧཱ་ཀཱ་ལཱ་ཡ་ཨོཾ་ཨཱཿཧཱུྃ། ཨོཾ་ཤྲཱི་དྷརྨ་པཱ་ལ་ཙ་ཏུརྨུ་ཁཱ་ཡ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་བསྟན་པ་སྐྱོང་བར་ཞལ་གྱིས་བཞེས་པའི་བསྟན་སྲུང་དམ་ཚིག་ཅན་རྣམས་ཀྱི༞ ཕྱོགས་སྐྱོང་བཅུ། ལྷ་ཆེན་བརྒྱད། ཀླུ་ཆེན་བརྒྱད། གཟའ་དགུ། རྒྱུ་སྐར་ཉི་ཤུ་རྩ་བརྒྱད། འཇིགས་བྱེད་ཆེན་པོ་དགུ།
རྒྱལ་པོ་ཆེན་པོ་སྡེ་བཞི་ལ་སོགས་པ་འཇིག་རྟེན་སྐྱོང་བ་ཆེན་པོ་རྣམས་ཀྱི༞ གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང་། ཕོ་ཉ།
འཕྲོག་མ། གྲུབ་པ་རྣམས་ཀྱི༞ བོད་ཁམས་སྐྱོང་བའི་བསྟན་མ་བཅུ་གཉིས། གནས་བདག གཞི་བདག ཡུལ་བདག གྲོང་བདག གཉུག་མར་གནས་པ་རྣམས་ཀྱི༞ འགྲོ་བ་རིགས་དྲུག་ལམ་རྒྱུད་ལྔ། སྐྱེས་གནས་བཞིས་བསྡུས་པའི་སེམས་ཅན་ཐམས་ཅད་ཡི་དམ་གྱི་ལྷར་གསལ་བའི་ཞལ་དུ་ཨོཾ་ཨཱཿཧཱུྃ། ཚིམ་ཞིང་ཟག་མེད་ཀྱི་བདེ་བས་རྒྱུད་གང་ནས་མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཅེས་དང་།
རང་གིས་ཀྱང་མྱངས་ལ། ཨ་མྲྀ་ཏ་སྭ་ད་ན། སོགས་བརྗོད། དེ་ནས་རྡོ་རྗེ་དྲིལ་བུ་འཛིན་པས། གཏི་མུག་རྡོ་རྗེའི་རང་བཞིན་ཁྱོད། ། གཤིན་རྗེའི་གཤེད་པོ་ཤིན་ཏུ་འཇིགས། ། སྟོན་པ་སངས་རྒྱས་ཀུན་རང་བཞིན། ། སྐུ་ཡི་རྡོ་རྗེ་ཁྱོད་ཕྱག་འཚལ། ། སེར་སྣ་རྡོ་རྗེའི་རང་བཞིན་ཁྱོད། ། གཤིན་རྗེའི་གཤེད་པོ་ཤིན་ཏུ་འཇིགས། །
སེམས་ཀྱི་རྡོ་རྗེ་རབ་ཏུ་གསལ། ། རིན་ཆེན་རྡོ་རྗེ་ཁྱོད་ཕྱག་འཚལ། ། འདོད་ཆགས་རྡོ་རྗེའི་རང་བཞིན་ཁྱོད། ། ཁྱབ་བདག་ཆགས་པ་ཆོས་འབྱུང་གནས། ། དབྱངས་མཆོག་ཀུན་གྱི་མཆོག་གི་མཆོག ། གསུང་གི་རྡོ་རྗེ་ཁྱོད་ཕྱག་འཚལ། ། ཕྲག་དོག་རྡོ་རྗེའི་རང་བཞིན་ཁྱོད། ། གཤིན་རྗེའི་གཤེད་པོ་ལས་ཀུན་བྱེད། ། སྐུ་ཡི་རྡོ་རྗེ་རབ་གསལ་བ། ། ཕྱག་ན་རལ་གྲི་ཁྱོད་ཕྱག་འཚལ། །
སངས་རྒྱས་ཀུན་གྱི་རང་བཞིན་ཁྱོད། ། སངས་རྒྱས་ཐམས་ཅད་གཅིག་བསྡུས་པ། ། སངས་རྒྱས་ཀུན་རབ་མཆོག་གི་མཆོག ། དཀྱིལ་འཁོར་དབང་ཕྱུག་ཁྱོད་ཕྱག་འཚལ། ། ཞེས་པས་བསྟོད་ལ། སྐབས་འདིའི་འོག་བུམ་བསྐྱེད་ཀྱི་མཇུག་ཏུ་གཏོར་མ་རྣམས་སྒྲུབ་ཐབས་ལྟར་བྱིན་གྱིས་བརླབས་ལ། འབུལ་བའི་ཚེ་འདས་པའི་གཏོར་མ་མདུན་བསྐྱེད་ཀྱི་དཀྱིལ་འཁོར་ལ་འབུལ་བ་ལས། གཏོར་མགྲོན་གསར་དུ་སྤྱན་འདྲེན་མི་དགོས། ཨོཾ་སརྦ་ཏ་ཐཱ་ག་ཏ་ཤྲཱི་རཀྟ་ཡ་མ་ཨ་རི་མཎྜ་ལ་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། པཱདྱཾ་པྲ་ཏཱིཙྪ་སྭཱཧཱ།
ཞེས་མཆོད་ཡོན་དང་། ཞབས་བསིལ་ཕུལ། དཀྱིལ་འཁོར་གྱི་ལྷ་རྣམས་ཀྱི་ལྗགས་རྡོ་རྗེའི་སྦུ་གུ་ཅན་ལས་འོད་བྱུང་ནས་གཏོར་མ་གསོལ་བར་བསམ་ཞིང་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་རཀྟ་མུ་ཀུ་ཊཱ་ཡ་རཀྟཱ་ཛ་ཌཱ་ཡ། རཀྟ་མུ་ཁཱ་ཡ། རཀྟ་ཤ་རི་རཱ་ཡ། རཀྟ་བྷུ་ཛཱ་ཡ། རཀྟ་མུཎྜ་མ་ལ་བྷ་ར་ཎཱ་ཡ། རཀྟ་རཱ་ཐཱ་ས་མ་རུ་ཌྷཱ་ཡ། རཀྟ་པདྨ་ཨཱ་པ་ནཱ་ཡ།
རཀྟ་བྷི་ར་ཎ་བྷུ་ཥ་ཎཱ་ཡ་ཨི་དཾ་བ་ལིཾ། གྲྀཧྞ་གྲྀཧྞ། མ་མ་བྷིགྷྣཱན། ཧ་ར་ཧ་ར། ཙ་ཏུར་མཱ་རན་ནི་བཱ་རཱ་ཡ་ནི་པཱ་རཱ་ཡ། བྷྲ་མ་ཡ་བྷྲ་མ་ཡ། ཚིནྡྷ་ཚིནྡྷ། བྷིནྡ་བྷིནྡ། ནཱ་ཤ་ཡ་ནཱ་ཤ་ཡ། ཤོ་ཥཱ་ཡ་ཤོ་ཥཱ་ཡ།
ཚེ་ད་ཚེ་ད། བྷེ་ད་བྷེ་ད། ཧཱུྃ་ཧཱུྃ་ཕཊ་ཕཊ་སྭཱཧཱ། གཏོར་སྔགས་ལན་གསུམ་མམ་བདུན་གྱིས་ཕུལ། ཨོཾ་བཛྲ་པུཥྤེ། སོགས་ཀྱིས་མཆོད། གཏི་མུག་རྡོ་རྗེ། སོགས་ཀྱིས་བསྟོད་པ་རྣམས་གོང་བཞིན་བྱས་པའི་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་གསོལ་བ་བཏབ།
ནག་པོ་ཆེན་པོ་སོགས་སྒོས་ཀྱི་ཆོས་སྐྱོང་ལ་འབུལ་ན། སོ་སོའི་ཆོ་གས་སྐབས་འདིར་འབུལ། ཕྱོགས་སྐྱོང་རྣམས་ལ་གཏོར་མ་བྱིན་རླབས་བསྡུས་པ་སྔོན་འགྲོ་གཏོར་མ་ལྟར་བྱས་ཏེ། གཏོར་སྣོད་ཀྱི་མཐར་གཡས་སྐོར་གྱི་ཤར་དུ་དབང་པོ་ས་སྲུང་ལ་ཞོན་པ། ལྷོར་གཤིན་རྗེ་མ་ཧེ་ལ༞ ནུབ་ཏུ་ཆུ་ལྷ་ཆུ་སྲིན་ལ་ཞོན་པ། བྱང་དུ་ལུས་ངན་གཏེར་ལ་གནས་པ། དབང་ལྡན་དུ་དབང་ལྡན་ཁྱུ་མཆོག་ལ༞ མེར་མེ་ལྷ་ར་སྐྱེས་ལ༞ བདེན་བྲལ་དུ་སྲིན་པོ་རོ་ལངས་ལ༞ རླུང་དུ་རླུང་ལྷ་རི་དྭགས་ལ༞ དབུས་སུ་ཚངས་པ། མདུན་དུ་ཟླ་བ། རྒྱབ་ཏུ་ཉི་མ། གཞོགས་གཡས་སུ་ནོར་འཛིན་མ།
གཡོན་དུ་ཐགས་བཟང་རིས། དེ་རྣམས་ལ་སྲིད་པ་གསུམ་ན་སྤྱོད་པའི་འབྱུང་པོའི་ཚོགས་ཀྱིས་ཀུན་ནས་བསྐོར་བར་དམིགས་ལ། དེ་རྣམས་སྐད་ཅིག་གིས་འོད་གསལ་གྱི་མེས་སྟོང་པར་གྱུར་པའི་ངང་ལས། གཤིན་རྗེའི་གཤེད་ཡུམ་དང་བཅས་པའི་སྐུར་གྱུར་པ་ལ། ཨོཾ་ཨརྒྷཾ་པྲ་ཏཱིཙྪ་སྭཱཧཱ། ཨོཾ་པཱདྱཾ་པྲ་ཏཱིཙྪ་སྭཱཧཱ། ཞེས་མཆོད་ཡོན་དང་ཞབས་བསིལ་ཕུལ་ནས། ལྗགས་རྡོ་རྗེའི་སྦུ་གུ་ཅན་གྱིས་འོད་ཀྱིས་གསོལ་བར་བསམ་ནས། ཨོཾ་ཨིནྡྲ་ཡ་ཧྲཱིཿཞེས་སོགས་ནས་བཟུང་། ཀུན་འགྲུབ་པར་ཤོག
བར་སྔོན་འགྲོ་གཏོར་མ་བཞིན་ཕུལ། སྙན་གསན་དབབ་པའི་ཕྱིར། པུས་མོ་གཡས་པའི་ལྷ་ང་ས་ལ་བཙུགས་ཏེ་སྤོས་དང་བཅས་པའི་རྡོ་རྗེ་དྲིལ་བུ་འཛིན་པས། བཅོམ་ལྡན་གཤིན་རྗེའི་གཤེད་རྡོ་རྗེ། ། རིག་པའི་རྒྱལ་མཆོག་ཁྱོད་ལ་འདུད། ། སློབ་མ་རྣམས་ལ་བརྩེ་བ་དང་། ། ཁྱེད་རྣམས་ལ་ཡང་མཆོད་པའི་ཕྱིར། ། མགོན་པོ་ཐུགས་རྗེའི་བདག་ཉིད་ཅན། ། དཀྱིལ་འཁོར་འབྲི་བར་བདག་འཚལ་ལོ། ། དེ་ཕྱིར་བཅོམ་ལྡན་བདག་གུས་ལ། །
བཀའ་དྲིན་གནང་བར་མཛད་པར་རིགས། ། སངས་རྒྱས་འགྲོ་འཁོར་བྱ་དོན་སྩོལ། ། བྱང་ཆུབ་སེམས་དཔའ་འབྲས་གནས་དང་། ། གཞན་ཡང་གང་དག་གསང་སྔགས་ལྷ། ། ལྷ་དང་འཇིག་རྟེན་སྐྱོང་བ་དང་། ། འབྱུང་པོ་བྱང་ཆུབ་བསྟན་གནས་དང་། ། སེམས་ཅན་བསྟན་ལ་མངོན་དགའ་བ། ། གང་སུ་རྡོ་རྗེའི་སྤྱན་ལྡན་རྣམས། ། བདག་ལ་ཡང་དག་དགོངས་སུ་གསོལ། ། རྡོ་རྗེ་འཆང་ཆེན་་་་་རྣལ་འབྱོར་བདག་ཅེས་འདོན་པ་བསྒྱུར།
ཆེ་གེ་བདག ། གཤིན་རྗེའི་གཤེད་དམར་དཀྱིལ་འཁོར་ནི། ། ཇི་ལྟར་ནུས་པའི་ཉེར་སྤྱོད་ཀྱིས། ། འགྲོ་བ་སྦྱོང་ཕྱིར་བྲི་བར་བགྱི། ། དེང་བདག་སློབ་མར་བཅས་པ་ལ། ། རྗེས་སུ་བརྩེ་བས་ཉེར་བཟུང་ནས། ། འདུས་པ་ཐམས་ཅད་དཀྱིལ་འཁོར་དུ། ། ཉེ་བར་གནས་པར་མཛད་པར་རིགས། ། ཞེས་ལན་གསུམ་བརྗོད་པས་གསོལ་བ་བཏབ་པའི་མཐར། རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག
ཅེས་གསུངས་པར་བསམ་མོ། ། དེ་ནས་ཕྱག་ལེན་ལ་སྐབས་འདིར་བུམ་བསྐྱེད་མཛད་པས། བུམ་པ་གཉིས། ཧྲཱིཿཥྚཱིཿས་བསངས། སྭ་བྷཱ་ཝཱས་སྦྱངས། སྟོང་པའི་ངང་ལས་པཾ་ལས་པདྨ་ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ་བཾ་ལས་རིན་པོ་ཆེའི་བུམ་པ་གཉིས་ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་དཀྲིས་པ།
དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བ། རྣམ་རྒྱལ་བུམ་པར་སྣ་ཚོགས་པད་མ་འདབ་མ་བརྒྱད་པའི་ལྟེ་བ་དང་། ཕྱོགས་བཞིར་ཉི་མའི་དཀྱིལ་འཁོར་རེ་རེ་ལས་ཐམས་ཅད་པའི་བུམ་པར་པདྨ་དང་ཉི་མའི་གདན། རྣམ་རྒྱལ་བུམ་པའི་དབུས་ཀྱི་གདན་གྱི་སྟེང་དུ་ཡཾ་ལས་ཞེ་སྡང་གཤིན་རྗེའི་གཤེད་དམར་པོ་ཡུམ་རྡོ་རྗེ་རོ་ལངས་མས་འཁྱུད་པ། དེ་བཞིན་དུ། ཤར་དུ་ཀྵེ་ལས་གཏི་མུག་སོགས། ལྷོར་མ་ལས་སེར་སྣ༞ སོགས། ནུབ་ཏུ་མེ་ལས་འདོད་ཆགས༞ སོགས། བྱང་དུ་ད་ལས་ཕྲག་དོག་སོགས་ཀྱི་ལྷ་ཡབ་ཡུམ་དང་།
ཤར་ལྷོར་མུ་མེན་ཀྱི་བུམ་པ༞ ཞེས་སོགས་སྒྲུབས་ཐབས་བཞིན་བསྐྱེད། ལས་ཐམས་ཅད་པའི་བུམ་པར་ད་ལས་ཕྲག་དོག་གཤིན་རྗེའི་གཤེད་ལྗང་ཁུ་གཽ་རཱི་ལྗང་སྔོན་མས་འཁྱུད་པ། རྒྱན་ཆ་ལུགས་ཐམས་ཅད་གཞན་རྣམས་དང་མཚུངས་སོ། ། དེ་ཐམས་ཆད་ཀྱི་དཔྲལ་བར་ཨོཾ། ཞེས་སོགས་ནས། ཛཿཧཱུྃ་བཾ་ཧོ། ཞེས་པའི་བར་ལྷ་སྟ་གོན་བཞིན་ལས། ལྷག་པོར། ལས་བུམ་གྱི་ཕྲག་དོག་གཤིན་རྗེའི་གཤེད་ལའང་གཙོ་བོ་ཉིད་ཀྱིས་དབུ་བརྒྱན། ཞེས་བརྗོད།
དེ་ནས། ཨོཾ་སརྦ་ཏ་ཐཱ་ག་ཏ་ཤྲཱི་རཀྟ། ཞེས་སོགས་རེ་རེ་ནས་སྔོན་དུ་འགྲོ་བའི། ཨརྒྷཾ༞ ནས། ཤཔྟའི་བར་དང་། གྷཎྜེ་ར་ཎིའི་རོལ་ཆེན་བྱ། ཡཀྵ་མ་མེ་ད་ད་ཨོཾ་ཨཱཿཧཱུྃ། ཞེས་པས་ནང་མཆོད་ཕུལ། གཏི་མུག་རྡོ་རྗེ༞ སོགས་ཀྱིས་བསྟོད་ནས། པད་ཀོར་སྔོན་དུ་འགྲོ་བས་གཟུངས་ཐག་བླངས་ཏེ།
བདག་གི་ཞལ་ནས་སྔགས་ཀྱི་ཕྲེང་བ་གཟུངས་ཐག་ལ་འཁྲིལ་ཏེ་སོང་བ་ལྷ་རྣམས་ཀྱི་སྐུ་ལ་ཕོག་པས། བ་སྤུའི་བུ་ག་ནས་བདུད་རྩིའི་ཆུ་རྒྱུན་བབས་པས་བུམ་པ་གང་བར་བསམ་ལ་རྣམ་རྒྱལ་ལ་ལྷ་སོ་སོའི་སྔགས་དང་ལས་བུམ་པ། ཧྲཱིཿཥྚཱིཿདང་། ཧཱུྃ་བཟླས་སླར་ཡང་གོང་བཞིན་མཆོད་བསྟོད། འདོད་དོན་གསོལ་བ་བཏབ། ཡིག་བརྒྱ་དང་། མ་འབྱོར་པ་དང་ཞེས་སོགས་ཀྱི་མཐར། པད་ཀོར་གྱི་ལག་པས་དུང་ཆོས་ཀྱི་ཆུ་བུམ་པ་གཉིས་སུ་བླུག་ལ། ཨོཾ་ཨཱཿཧཱུྃ་མཆོད་ཡོན་ཕུལ་བའི་རྐྱེན་གྱིས་ལྷ་རྣམས་འོད་དུ་ཞུ་བ་ལས་བྱུང་བའི་བདུད་རྩིའི་རང་བཞིན་དུ་གྱུར། ཞེས་བརྗོད།
བུམ་པ་ལྷག་པར་གནས་པའི་ཆོ་གའོ། ། འགྲུབ་ན་ཞི་བའི་སྦྱིན་སྲེག་དང་སློབ་མ་སྟ་གོན་དགོས་ནའང་བྱ། གསུམ་པ་རྗེས་ཆོག་ནི། མཆོད་པ་རྣམས་ཁ་གསོས་ལ་བསངས་སྦྱངས་བྱིན་གྱིས་བརླབས། ཨོཾ་སརྦ་ཏ་ཐཱ་ག་ཏ་ཤྲཱི་རཀྟ། ཞེས་སོགས་མཚན་སྔགས་རེ་རེ་ནས་སྦྱར་བའི་ཨརྒྷཾནས། གྷཎྜེ་ར་ཎིའི་བར་གྱིས་མཆོད། ཡཀྵེ་མ་མེ་ད་ཨོཾ་ཨཱཿཧཱུྃ། ཞེས་པས་ནང་མཆོད་གཏོར། གཏི་མུག་རྡོ་རྗེའི༞ སོགས་ཀྱིས་བསྟོད།་་་་་
ལྷག་ཆད་ཁ་སྐོང་དང་བཟོད་གསོལ་གྱི་མཐར་དཀྱིལ་འཁོར་བཏེག་པའམ་ཡང་ན་དཀྱུས་ལྟར་བྱ། རྡོ་རྗེ་ཁུ་ཚུར་གྱིས་མཐེའུ་ཆུང་གཉིས་སྦྲེལ་མཛུབ་མོ་གཉིས་བརྐྱང་སྟེ་རྩེ་སྤྲད་པ་རྡོ་རྗེ་གཙུག་ཏོར་རམ་རྡོ་རྗེ་ཤུགས་ཀྱི་ཕྱག་རྒྱ་སྤྱི་བོར་བཟློག་སྟེ། ཨོཾ་བཛྲ་བེ་གཱ་ཀྲ་མ་ཧོ། ཞེས་པས་དཀྱིལ་འཁོར་ནམ་མཁར་བཏེག་པར་བསམ་ལ། སྟ་གོན་གྱི་ལྷ་རྣམས་མདུན་གྱི་ནམ་མཁར་བྱོན་ཏེ་ཇི་སྲིད་སང་སྤྱན་མ་དྲངས་ཀྱི་བར་དུ་བརྟན་པར་བཞུགས་སུ་གསོལ། ཞེས་བརྗོད་སླར་ཡང་གོང་བཞིན་མཆོད་བསྟོད་བྱས་ལ། ཡིག་བརྒྱའི་མཐར། མ་འབྱོར་པ་དང་། ཞེས་སོགས་ཀྱིས་བཟོད་པར་གསོལ། གཏོར་མགྲོན་རྣམས་ལ་བྲིས་སྐུ་སོགས་རྟེན་ཡོད་ན་བརྟན་བཞུགས་བྱ།
མེད་ན། ཨོཾ་ཁྱེད་ཀྱིས་སེམས་ཅན་དོན་དུ་མཛད། ། ཅེས་སོགས་ཀྱི་མཐར་མཐེབ་སྲིན་གྱིས་སེ་གོལ་དང་། བཛྲ་མུཿ རྟེན་ལ་མ་བརྟེན་པའི་ཡེ་ཤེས་པ་རྣམས་གཤེགས། དམ་ཚིག་པ་རྣམས་ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། རང་གི་དཔྲལ་བར་ཨོཾ། ཞེས་སོགས་ཀྱིས་རང་གི་གནས་གསུམ་བསྲུངས་ལ། སྟ་གོན་གྱི་མཆོད་གཏོར་མན་མ་རྣམས་བསྡུའོ། །
ཐིག་ཚོན་བྱིན་རླབས་སོ་སོར་བཤད་ཀྱང་སྐབས་འདིར་གཉིས་ཀ་ཕྱོགས་མཐུན་དུ་མཛད་པས་རང་གི་མདུན་དུ་རས་ལ་སོགས་པའི་སྟེང་ཐིག་ཚོན་སྔོན་པོ་དབུས། དཀར་པོ་ཤར། སེར་པོ་ལྷོ། དམར་པོ་ནུབ། ལྗང་ཁུ་བྱང་དུ་བཞག ཚོན་རྣམས་ལ་རྡོ་རྗེའི་རྩེས་རིམ་པ་བཞིན། ཡ་ཀྵེ་མ་མེ་ད། བྲིས་མཆོད་པ་བཤམས་ལ། རང་གཙོ་བོའི་ང་རྒྱལ་གྱིས་ཐིག་ཚོན་བསངས་སྦྱངས། སྟོང་པའི་ངང་ལས།
པད་ཉི་ལྔའི་སྟེང་དུ་ཐིག་ཚོན་སྔོན་པོ་ཡ་ལས་ཞེ་སྡང་གཤིན་རྗེའི་གཤེད་སྐུ་མདོག་དམར་མོ་ཡུམ་རྡོ་རྗེ་རོ་ལངས་མས་འཁྱུད་པ། དཀར་པོ་ཀྵེ་ལས་གཤིན་རྗེ་གཤེད་དཀར་པོ་ཙརྩི་ཀ་ནག་མོས་འཁྱུད་པ། སེར་པོ་མ་ལས་སེར་སྣ་གཤིན་རྗེའི་གཤེད་སེར་པོ་ཕག་མོ་སེར་མོ་ཕག་ཞལ་ཅན་མས་འཁྱུད་པ། དམར་མོ་མེ་ལས་འདོད་ཆགས་གཤིན་རྗེའི་གཤེད་དམར་མོ་དབྱངས་ཅན་མ་དཀར་མོས་འཁྱུད་པ། ལྗང་ཁུ་ད་ལས་ཕྲག་དོག་གཤིན་རྗེའི་གཤེད་ལྗང་ཁུ་གཽ་རཱི་ལྗང་སྔོན་མས་འཁྱུད་པ་སྟེ། ཞེས་སོགས་ཀྱིས་གཙོ་འཁོར་ཡབ་ཡུམ་ལྔར་བསྐྱེད། གནས་གསུམ་བྱིན་གྱིས་བརླབས། དབང་བསྐུར། རང་གི་མིག་གཉིས་ཛ་ལས་བྱུང་བའི་ཟླ་བ་དང་ཉི་མར། བསྒོམས་ལ་འབར་བའི་ལྟ་སྟངས་དང་།
ཨོཾ་དིཔྟ་དྲིཥྚ་ཨཾ་ཀུ་ཤ་ཛཿ ཞེས་པས་དེ་བཞིན་གཤེགས་པ་རྣམས་མདུན་དུ་སྤྱན་དྲངས་ལ། ཨོཾ་ཨཱཿཧཱུྃ། པྲ་ཡཙྪ་མོ་ཧ་ཡ་མ་ཨ་རི་སྭ་ཙཀྲ་པུ་པྲ་ན་མ་ཧཱུྃ། ཞེས་དང་། དེ་བཞིན། མོ་ཧའི་གནས་སུ་བི་ཤུན་དང་། ར་ག་དང༞ ཨིརྵྱ་དང༞ དེ་ཥ༞ རྣམས་བཅུག་ལ་གསོལ་བ་བཏབ་པས་ནམ་མཁའ་ནས་ཐིག་ཚོན་ལ་ཡེ་ཤེས་པ་ཡང་ཡང་བསྟིམ་ལ་ཉེར་སྤྱོད་ལྔས་མཆོད། གཏི་མུག་རྡོ་རྗེ༞ སོགས་ཀྱིས་བསྟོད། ཞུ་བ་ལས་བྱུང་བའི་ཐིག་ཚོན་དུ་བསམ་ལ།
ཨོཾ་བཛྲ་ཙི་ཏྲ་ས་མ་ཡ་ཧཱུྃ། ཞེས་བརྗོད་ཅིང་ལག་གཡོན་པའི་མཐེབ་སྲིན་གྱིས་ཚོན་རྣམས་ལ་རེག་ཅིང་ཡི་གེ་རྣམས་བསྲུབས་ལ། ལྷ་སོ་སོའི་སྔགས་ཀྱིས་བྱིནགྱིིས་བརླབས། ཐིག་སྐུད་རྣམས་སློབ་དཔོན་གྱིས་ལག་པར་བླངས་ཏེ། གཏི་མུག་གཤིན་རྗེའི་གཤེད་ཀྱི་ང་རྒྱལ་འཛིན་པའི་སློབ་མ་ལ་ཐིག་སྐུད་སྔོ་དཀར་སེར་དམར་ལྗང་ཁུའི་རིམ་པས་ཐིག་སྣ་གཏད་དེ་བརྐྱང་ལ། ཨོཾ་ཨཱ་ནྱ྅ོནྱ་ཨ་ནུ་ག་ཏཱཾ། སརྦ་དྷརྨ་སྥ་ར་སྥ་ར། ཨ་ནུ་པྲ་ཝིཥྚེཿ སརྦ་དྷརྨ་ཨ་དྱནྟ་ཨ་ནུ་པྲ་ཝིཥྚཿསརྦ་དྷརྨ་ཨོཾ་ཨཱཿཧཱུྃ། ཞེས་བརྗོད་ལ།
དང་པོ་སོ་སོ་དང་། དེ་ནས་ལྷན་ཅིག་ཏུ་བསྒྲིལ་བས། དེ་བཞིན་གཤེགས་པ་ཐམས་ཅད་གཉིས་སུ་མེད་པར་གྱུར་པར་བསམ་ལ། རྡོ་རྗེ་ལ་དཀྲིས་ཏེ་དྲི་བཟང་གིས་བྱུགས་ལ། གསེར་གྱི་སྣོད་དུ་བཞག་ནས། མེ་ཏོག་ལ་སོགས་པ་ལྔས་མཆོད་དོ།། ཧྲཱིཿཥྚཱིཿབཟླས་པས་བསྲུང་། དེ་ནས་སློབ་དཔོན་ལངས་ཏེ། དཀྱིལ་འཁོར་གྱི་ནུབ་ཏུ་གནས་པས། ཛྫཿསོགས་ཀྱིས་རྡོ་རྗེ་དྲིལ་བུ་འཛིན་པས་གྲོགས་ལ་ཐིག་སྣ་གཏད།
དེས་ཀྱང་། ཛྫཿ གསུམ་བརྗོད་ཅིང་དྲངས་ལ་ལྟེ་བར་བཟུང་ལ། སློབ་དཔོན་གྱིས་གཡས་རྡོ་རྗེ་དང་བཅས་པའི་མཐེབ་སྲིན་གྱིས། ཨོཾ་ཨཱཿབཛྲ་ས་མ་ཡ་སུ་ཏྲཾ་མ་ཏི་ཀྲ་མ་ཧཱུྃ། ཞེས་བརྗོད་ཅིང་། ཐིག་གི་སྒྲ་དང་། སེམས་ཅན་དོན་ལ་ཁྱེད་རྣམས་ཀྱི། ། དུས་ཡིན་དེ་རིང་འདིར་སྤྱོན་ཅིག ། ཅེས་པས་བསྐུལ།
ནམ་མཁར་བཞུགས་པའི་དེ་བཞིན་གཤེགས་པ་རྣམས་ཐིག་ལ་ཐིམ་པར་བསྒོམ་ལ། ཚངས་ཐིག་དང་པོ་གདབ་པ་ནས་བཟུང་སྟེ་ཐིག་རྣམས་གཡས་བསྐོར་གྱིས་གདབ་དགོས་པ་ལས། གདབ་པའི་གོ་རིམ་ནི། ནུབ་ཤར་ལྷོ་བྱང་མེ་དབང་ལྡན། ། རླུང་སྲིན་རླུང་དབང་མེ་སྲིན་པོ། ། གཡས་བསྐོར་རྒྱབ་འགྲོས་ཚངས་ལོགས་གདབ། ། མེ་རླུང་སྲིན་པོ་དབང་ལྡན་ནས། ། རྒྱབ་འགྲོས་སྤངས་ཏེ་ཟུར་ཐིག་བཏབ། ། གཉིས་སྡེབས་དང་པོ་སློབ་དཔོན་དང་། ། ཕྱི་མ་སློབ་མར་ཤེས་པར་བྱ། །
ཞེས་པ་ལྟར་རོ། ། དེ་ནས་འོག་ཏུ་བཤད་ཀྱང་། སྐབས་འདིར་སློབ་དཔོན་གྱིས། ཨོཾ་བཛྲ་བེ་ག་ཀྲ་མ་ཧཱུྃ། ཞེས་པའི་རྡོ་རྗེ་ཤུགས་ཀྱི་སྔགས་དང་ཕྱག་རྒྱས་ཡེ་ཐིག་ནམ་མཁར་བཏེག་ལ། དཀྱིལ་འཁོར་གྱི་ནུབ་ནས་དབུས་སུ་ཞུགས་ཏེ་གར་གྱི་འགྱིང་དང་བཅས་པས་རྡོ་རྗེ་དྲིལ་བུ་དཀུར་བསྟེན་ཏེ། ཧྲཱིཿལས་མིག་གཡས་གཡོན་གཉིས་ཉི་ཟླ་དང་། མིག་འབྲས་རྣམས་ཧཱུྃ་ལས་ཁྲོ་བོའི་རྡོ་རྗེར་བསྐྱེད་ལ། ཧཱིཿཧཱིཿ བརྗོད་ཅིང་ཁྲོ་བོའི་ལྟ་བས་སྒོ་བཞི་ལ་ཤར་ནས་གཡས་བསྐོར་དུ་བལྟས་པས་སྒོ་རྣམས་བྱེ་བར་་་་་་ཁྲོ་བོའི་རྡོ་རྗེ་འཕྲོས་ཐར་པའི་གེགས་སུ་གྱུར་པའི་གེགས་རྣམས་བཅོམ་པས།༽
བསམ། སྒོ་བཞིའི་ཐད་ཀྱི་རྩ་ཐིག་རྣམས་དྲི་བཟང་གི་ཆུས་ཕྱིས་ལ། ཐར་པ་དང་ཐམས་ཅད་མཁྱེན་པའི་གེགས་སུ་གྱུར་པ་ཐམས་ཅད་དབྱེ་བར་བགྱིའོ། ། ཞེས་བརྗོད། ༈ །དེ་ནས་སློབ་དཔོན་དཀྱིལ་འཁོར་གྱི་དབུས་སུ་ཤར་དུ་ཕྱོགས་པས་འདུག འདི་ནི་ཆོས་དབྱིངས་དག་པ་སྟེ། ། སེམས་ཅན་ཁམས་ནི་རབ་སྒྲོལ་བྱེད། ། འཇམ་དབྱངས་རྒྱལ་པོ་རང་ཉིད་ནི། ། དེ་བཞིན་གཤེགས་པ་ཀུན་གྱི་གནས། ། ཉེས་པ་ཀུན་ལས་རྣམ་གྲོལ་བ། །
འཁོར་ལོའི་ངང་དུ་ཡང་དག་གནས། ། ཞེས་བརྗོད་ཅིང་གཡོན་པའི་ཁུར་ཚུར་གྱིས་དབང་ལྡན་གྱི་རྩིག་པ་རྣམས་རིམ་པ་བཞིན་སྒོ་ཚད་གཅིག་ཙམ་བྲིས་ལ། བཀབ་ཅིང་བསྲུང་། མེ་ཏོག་ལ་སོགས་པ་ལྔས་མཆོད་དེ། དབུས་ཀྱི་ཕུར་ཁུང་འོག་ནས་དཀར་པོ་སོགས་ཀྱིས་རིམ་པས་བཀང་ལ་སློབ་མ་ལ་སོགས་པས་དབུས་ནས་རིམ་པས་བྲིས། རྩིག་པ་སྦྲེལ་རན་པ་ན་ཐོད་པ་སོགས་བསལ་ཏེ་སྦྲེལ། མཚན་མ་བརྟག་ལ་ངན་ན་ནམ་མཁའི་ལྷ་ལ་མཆོད་གཏོར་ཕུལ་ཏེ་བསྲུང་ངོ་། ། ཚོན་གྱི་ཁ་དོག་ནི། དབུས་ཀྱི་སྣ་ཚོགས་པདྨ་ནི། ། ཕྱོགས་བཞི་དམར་ལ་མེ་རླུང་སེར། །
བདེན་བྲལ་ལྗང་ལ་དབང་ལྡན་སྔོ། ། ལྟེ་བ་ལྗང་ཁུ་གེ་སར་སེར། ། ཕྱོགས་མདོག་ཤར་དཀར་ལྷོ་ཕྱོགས་སེར། ། ནུབ་དམར་བྱང་ལྗང་དབུས་སྔོའོ། ། སྒོ་དང་རྟ་བབས་མེ་རིའི་བར། ། དཀྱིལ་འཁོར་སྤྱི་དང་མཐུན་པར་བྲིས། ། པདྨའི་ལྟེ་བ་དང་ཕྱོགས་ཀྱི་འདབ་མ་བཞིར། ཉི་མ་ལ་གནས་པའི་དབྱུག་པ་ཐམས་ཅད་དཀར་པོ་ཡིན་པ་ལ། གཙོ་འཁོར་མི་ནོར་བའི་ཕྱིར་དུ་རིགས་ལྔའི་ཕྱག་མཚན་གྱིས་མཚན་པར་བྲིས། ལྷ་བསྐྱེད་པའི་ཚེ་རྡོ་རྗེ་དབྱུགས་པ་ཁོ་ན་ཡིན་པ་ལུང་སྦྱོར་ལས་བཤད་དོ། །
མཚམས་ཀྱི་འདབ་མ་བཞིར། མེར་བུམ་པ་སྔོན་པོ། སྲིན་པོར་སེར། རླུང་དུ་དམར། དབང་ལྡན་དུ་དཀར་པོ་རྣམས་ཀྱི་སྟེང་དུ་ཐོད་པ་བདུད་རྩིས་གང་བ་རེ་བྲིས། དེ་ལྟར་ལེགས་པར་བྲིས་ཟིན་པ་དང་། ཡེ་ཐིག་དང་ཚོན་ལྷག་མ་རྣམས་བསྡུས་ཏེ། མཆོད་བསྟོད་བྱས་ལ། ཡེ་ཤེས་པ་རྣམས་སྟ་གོན་གྱི་ལྷའི་ཐུགས་ཁར་གཤེགས་སུ་གསོལ། དམ་ཚིག་པ་རང་ལ་ཐིམ་པར་བསམ།
ཡེ་ཤེས་ཀྱི་ཐིག་ནམ་མཁར་བཏེག་པ་བྲིས་པའི་དཀྱིལ་འཁོར་ལ་གཉིས་སུ་མེད་པར་ཐིམ། ཛཿཧཱུྃ་བཾ་ཧོཿ ཞེས་བརྗོད། དེ་ཚོན་གྱིས་བྲི་བའི་ཆོ་གའོ། ། རས་བྲིས་ཀྱི་ཕྱོགས་ཡིན་ན། སྟ་གོན་བྱས་པའི་ས་དེར་བྲིས་སྐུ་རབ་གནས་ཅན་ཞལ་ཤར་དུ་ཕྱོགས་པར་བཀབ་ཏེ་བཀྲམ། དཀྱིལ་འཁོར་གྱི་མཐར་ཅི་ཙམ་འབྱོར་བའི་མཆོད་པ་བཤམ་མོ། ། དེ་ནས་རྡུལ་ཚོན་གྱི་ཕྱོགས་ལ་སྤོས་དང་རོལ་མོ་དང་བཅས་པས་སློབ་དཔོན་གྱིས་རྣམ་རྒྱལ་དང་། ལས་ཀྱི་རྡོ་རྗེས་ལས་བུམ་བཟུང་ལ་ཡིག་བརྒྱ་བརྗོད་ཅིང་། དཀྱིལ་འཁོར་ལ་བསྐོར་བ་ལན་གསུམ་བྱས་ལ།
ལྷ་སོ་སོའི་སྔགས་ཀྱི་མཐར། བདག་གི་སློབ་མ་ལ་དབང་བསྐུར་དུ་གསོལ། ཞེས་བརྗོད་ཅིང་ལྷ་དེ་དང་དེའི་མདུན་ནས་བུམ་པ་འབུལ་བའི་ཚུལ་བྱས་ཏེ་དཀྱིལ་འཁོར་གྱི་ཤར་དུ་ཇི་ལྟར་རིགས་པའི་གདན་ལ་བཞག ལས་བུམ་ལ། ཧྲཱིཿཥྚཱིཿཟློས་ཤིང་། ཕྲག་དོག་གཤིན་རྗེ་གཤེད་ཀྱི་དཀྱིལ་འཁོར་གྱི་ལས་ཀྱི་བར་ཆད་ཐམས་ཅད་སྲུང་དུ་གསོལ། ཞེས་བརྗོད་དེ་དབང་ལྡན་དུ་འགོད་དོ། ། བཞི་པ་དངོས་གཞི་ལ་ཡང་སྦྱོར་དངོས་རྗེས་གསུམ་ལས་དང་པོ་ནི། སང་ནངས་བར་དཀྱིལ་འཁོར་གྱི་མཐར་སྤྱི་མཆོད་དང་ལྷ་སོ་སོའི་སྒོས་མཆོད་ཇི་ལྟར་འབྱོར་པ་དང་། འཇིག་རྟེན་དང་འཇིག་རྟེན་ལས་འདས་པའི་གཏོར་མ་དང་།
སྔོན་འགྲོ་དང་ཕྱི་རོལ་པའི་གཏོར་མ་དང་སློབ་མ་དབང་བསྐུར་བྱེད་ན་དེའི་ཆས་ལ་སོགས་པ་ཉེ་བར་མཁོ་བའི་ཡོ་བྱད་རྣམས་མཐོང་བ་བརྒྱུད་པའི་ཕྱག་ལེན་ལྟར་ཚང་ཞིང་བཀོད་པ་མཛེས་པར་བཤམས་མོ། ། གཉིས་པ་དངོས་གཞི་ལ་གཉིས། དཀྱིལ་འཁོར་སྒྲུབ་མཆོད་དང་། འཇུག་ཅིང་དབང་བླང་བའོ། ། དང་པོ་ནི་སྔོན་འགྲོ་གཏོར་མ་དང་། གནས་མཆོད་བྱིན་བརླབས་ནས་བརྩམས་ཏེ། སྒྲུབ་པའི་ཐབས་ནས་འབྱུང་བ་ལྟར་བདག་བསྐྱེད་བཟླས་པ་དང་བཅས་པར་རྫོགས་པར་བསྒོམས་ནས། ནང་མཆོད་བྱིན་རླབས་ཀྱི་བར་ཐམས་ཅད་སྟ་གོན་བཞིན་བྱས་ལ། སྔར་བཤད་པའི་རྡོ་རྗེ་ཤུགས་ཀྱི་ཕྱག་རྒྱ་དང་། ཨོཾ་བཛྲ་བེ་གཱ་ཀྲ་མ་ཧོ།་་་་་
རྡོ་རྗེ་ཤུགས་ཀྱི་རིམ་པའོ། ། ཞེས་པས་རང་དཀྱིལ་འཁོར་གྱི་དབུས་སུ་ཞུགས་པར་མོས་ལ། རང་ཉིད་དཀྱིལ་འཁོར་གྱི་དབུས་སུ་གཤིན་རྗེའི་གཤེད་ཡབ་ཡུམ་གྱི་རྣམ་པར་འཁོད་པར་གྱུར། ཞེས་བརྗོད་བྲིས་པའི་དཀྱིལ་འཁོར་བསངས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་ཞེས་སོགས་པ་ནས། ཨཾ་དམར་པོ་ལས་ཉི་མའི་དཀྱིལ་འཁོར་རེ་རེ། ཞེས་པའི་བར་སྒྲུབ་ཐབས་བཞིན་བརྗོད། དབུས་ཀྱི་མཚན་མ་ཡ་ལས་དབྱུག་པ་དཀར་པོ་རྡོ་རྗེའི་རྩེ་མོ་ཅན་མི་མགོ་རློན་པ་སེར་པོས་མཚན་པ་ལས་རང་དང་ཐ་མི་དད་པའི་བཅོམ་ལྡན་འདས་ཞེ་སྡང་གཤིན་རྗེའི་གཤེད་སྐུ་མདོག་དམར་མོ་ཡུམ་རྡོ་རྗེ་རོ་ལངས་མས་འཁྱུད་པ། དེ་བཞིན་དུ། ཤར་གྱི་མཚན་མ་ཀྵེ་དང་དབྱུག་པ་ལས་གཏི་མུག་གཤིན་རྗེའི་གཤེད་དཀར་པོ།
སོགས་རིགས་འགྲེས་སྦྱར་ཏེ་ལྷ་ལྔ་དང་། མཚམས་ཀྱི་མཚན་མ་རྣམས་ཡོངས་སུ་གྱུར་པ་ལས་ཤར་ལྷོར་མུ་མེན་གྱི་བུམ་པ་ཞེས་སོགས་ནས་ཁ་བཅད་པའོ། །་་་་་ ཟིན་བྲིས་སྔ་མ་རྣམས་ལས། མཚམས་འདིར་རང་ཐལ་མོ་སྦྱར་ནས་ཧྲཱིཿཥྚཱིཿབརྗོད་པས་གཙོ་བོ་ལ་ཐིམ་པར་བསམ་ཞེས་འབྱུང་བའི་རྡོ་རྗེ་ཤུགས་ཀྱི་འཇུག་པའི་དོན་མི་གནས་ཤིང་གོང་འོག་ཀྱང་འཁྲུགས་པས་དཀྱིལ་ཆོག་གི་དགོངས་པ་མིན་ནོ། ། ཞེས་པའི་བར་སྒྲུབ་ཐབས་བཞིན། དེ་ནས། རང་གཙོ་བོ་ཡབ་ཡུམ་དུ་གསལ་བའི་ཧཱུྃ་ལས་བྱུང་བའི་ཡབ་ཀྱི་རྡོ་རྗེ་དང་། ཨ་ལས་བྱུང་བའི་ཡུམ་གྱི་པདྨ་སྙོམས་པར་ཞུགས་པའི་དགའ་བའི་སྒྲས་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས་ནས་ཞལ་དུ་ཞུགས་པ་བྱང་ཆུབ་ཀྱི་སེམས་སུ་གྱུར་ཏེ་ཡུམ་གྱི་མཁར་བབས་པས་ཐིག་ལེ་ཆ་གཉིས་སུ་གྱུར། ཆ་གཅིག་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ།
མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ལྷ་སོ་སོའི་གདན་དང་བཅས་པར་གྱུར། ཐིག་ལེ་ཆ་གཅིག་ཆ་དགུར་གྱུར་པ་ལྷ་ལྔ་བུམ་ཐོད་དང་བཅས་པ་རྣམས་སུ་གྱུར་པ་ནི། དབུས་སུ་བཅོམ་ལྡན་འདས་ཞེ་སྡང་གཤིན་རྗེའི་གཤེད་ཡབ་ཡུམ། ཞེས་སོགས་ཀྱིས་ལྷ་ལྔ་དང་། མཚམས་བཞིར་བུམ་པ་ལ་གནས་པའི་ཐོད་པ་བདུད་རྩིའི་གང་བ་བཞི་དང་བཅས་པའོ། ། ཞེས་མིང་བརྗོད་པས་གསལ་བཏབ། དེ་ནས། ཧྲཱིཿཥྚཱིཿབརྗོད། ཡུམ་གྱི་མཁའ་ནང་གི་གཙོ་བོ་ཡབ་ཡུམ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཞེ་སྡང་དང་རྣམ་པར་ཤེས་པའི་ཕུང་པོ་སྦྱངས།
ཆོས་ཀྱི་དབྱིངས་ཀྱི་ཡེ་ཤེས་ལ་བཀོད། ཚུར་འདུས་རང་ལ་ཐིམ་པ་ནི། རང་ཉིད་ཞེ་སྡང་གཤིན་རྗེའི་གཤེད་དམར་མོ་ཡུམ་རྡོ་རྗེ་རོ་ལངས་མས་འཁྱུད་པ། དེ་བཞིན་དུ། ཨོཾ་མོ་ཧཱནྟ་ཀྲྀཏ་ཧཱུྃ་ཕཊ། གཏི་མུག་གཤིན་རྗེའི་གཤེད་སྤྲོས། གཏི་མུག་དང་གཟུགས་ཀྱི་ཕུང་པོ་སྦྱངས། མེ་ལོང་ལྟ་བུའི་ཡེ་ཤེས་ལ་བཀོད། ཚུར་འདུས་ཤར་གྱི་གཏི་མུག་གཤིན་རྗེའི་གཤེད་ལ་ཐིམ་པ་ནི། གཏི་མུག་གཤིན་རྗེའི་གཤེད་དཀར་པོ་སོགས་ཀྱིས་གསལ་བཏབ།
པི་ཤཱུ་ནཱན། སེར་སྣ་གཤིན་རྗེའི་གཤེད་སྤྲོས། སེར་སྣ་དང་ཚོར་བའི་ཕུང་པོ་སྦྱངས། མཉམ་ཉིད་ཡེ་ཤེས་ལ་བཀོད། ཚུར་འདུས་ལྷོའི་སེར་སྣ་གཤིན་རྗེའི་གཤེད་ལ་ཐིམ་པ་ནི། སེར་སྣ། ཞེས་སོགས། རཱ་གཱན། འདོད་ཆགས་གཤིན་རྗེའི་གཤེད་སྤྲོས། འདོད་ཆགས་དང་འདུ་ཤེས་ཀྱི་ཕུང་པོ་སྦྱངས།
སོར་རྟོགས་ཡེ་ཤེས་ལ་བཀོད། ཚུར་འདུས་ནུབ་ཀྱི་འདོད་ཆགས་གཤིན་རྗེའི་གཤེད་ལ་ཐིམ་པ་ནི། འདོད་ཆགས། སོགས་དང་། ཨིརྵྱ་ན། ཕྲག་དོག་གཤིན་རྗེའི་གཤེད་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཕྲག་དོག་དང་འདུ་བྱེད་ཀྱི་ཕུང་པོ་སྦྱངས། བྱ་གྲུབ་ཡེ་ཤེས་ལ་བཀོད། ཚུར་འདུས་བྱང་གི་ཕྲག་དོག་གཤིན་རྗེའི་གཤེད་ལ་ཐིམ་པ་ནི། ཕྲག་དོག་གཤིན་རྗེའི་གཤེད་ལྗང་ཁུ།
གཽ་རཱི་ལྗང་སྔོན་མས་འཁྱུད་པ། དཔའ་བོ་ཐམས་ཅད་ཀྱང་། ཞེས་སོགས་ནས། གཡས་བརྐྱང་གི་སྟབས་ཀྱིས་བཞུགས་པའོ། ། ཞེས་པའི་བར་དང་། ཨོཾ་ཨཱཿཧཱུྃ། མཁའ་ནང་གི་བུམ་ཐོད་བཞི་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་ཡུལ་དྲུག་གི་སྒྲིབ་པ་སྦྱངས། ཟག་པ་མེད་པའི་བདེ་བ་ལ་བཀོད། ཚུར་འདུས་དཀྱིལ་འཁོར་གྱི་མཚམས་ཀྱི་བུམ་ཐོད་བཞི་ལ་ཐིམ་པ་ནི།
ཤར་ལྷོར་མུ་མེན་གྱི་བུམ་པ་ཞེས་སོགས་ནས། ཁ་བཅད་པའོ། ། ཨོཾ་ཨཱཿཧཱུྃ་མཁའ་ནང་གི་གཞལ་ཡས་ཁང་དཔག་ཏུ་མེད་པ་སྤྲོས། མ་དག་པ་སྣོད་ཀྱི་འཇིག་རྟེན་སྦྱངས། དག་པ་བདེ་ཆེན་གྱི་ཡེ་ཤེས་ལ་བཀོད། ཚུར་འདུས་གཞལ་ཡས་ཁང་ལ་ཐིམ་པ་ནི། འབྱུང་བཞི་ལྷུན་པོ་དང་བཅས་པའི་སྟེང་དུ་སྲུང་བའི་འཁོར་ལོའི་ནང་དུ་ཚུད་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པར་གྱུར། ཞེས་བརྗོད།་་་་་
ཁ་ཅིག་ཧྲཱིཿཥྚཱིཿབརྗོད་ནས་དཀྱིལ་འཁོར་བྱུང་རྫོངས་སུ་བྱུང་བ་ནི་སོ་སོའི་སྔགས་ཀྱིས་བྱུང་ལ་ཞེས་པའི་དགོངས་པ་མ་ཤེས་པའོ།། དེ་ནས་གནས་གསུམ་བྱིན་གྱིས་བརླབས། དབང་བསྐུར་ཡེ་ཤེས་པ་རྣམས་སྟ་གོན་བཞིན། དངོས་གཞི་སྒྲུབ་མཆོད་དང་པོའི་ཚེ་སྟ་གོན་གྱི་ལྷ་ལ་རྡོ་རྗེ་གསོར་ཞིང་། ཧྲཱིཿཥྚཱིཿབརྗོད་པས་བགེགས་བསྐྲད། མཚན་སྔགས་སྔོན་དུ་འགྲོ་བའི། ཨརྒྷཾ་ནས། ཤཔྟ་བར་གྱིས་མཆོད་ལ། ཛཿཧཱུྃ་བཾ་ཧོཿཡིས་བསྟིམས་ཏེ། བརྟན་བྱེད་ཀྱི་བཟླས་པ་བྱ་མི་དགོས།
དེ་ནས་མཆོད་པ་བསངས་སྦྱངས་བྱིན་བརླབས་ནས། གོས་ཟུང་འབུལ་བའི་བར་སྟ་གོན་བཞིན་བྱས་ལ། དེ་ནས་འདོད་ཡོན་ལྔའི་མཆོད་པ་ནི། འཛམ་བུའི་གླིང་དང་གླིང་གཞན་ན། ། གཟུགས་མཆོག་ཚོགས་ཀྱིས་བཀང་བ་ཡང་། ། བླ་མ་གཤིན་རྗེའི་གཤེད་པོ་ལ། ། ཞུམ་པ་མེད་པར་བྱས་ཏེ་འབུལ། ། ཧྲཱིཿཥྚཱིཿདང་། ཨོཾ་ཨཱཿརུ་པ་བཛྲ་ཧཱུྃ། དེ་བཞིན་དུ་ཚིག་དང་པོ་དང་།
ཕྱི་མ་གཉིས་འདྲ་བ་ལ། ཚིག་བར་པ་འདོན་པ་བསྒྱུར་ལ། སྒྲ་སྙན་ཚོགས་ཀྱིས་བཀང་བ་ཡང་། ། སོགས་དང་། ཧྲཱིཿཥྚཱིཿ སོགས་དང་། ཨོཾ་སོགས་ཀྱི་ཐོག་མཐའ་རྣམས་འདྲ་བ་ལ། རཱུ་པའི་གནས་སུ། ཤཔྟ་དང་དེ་བཞིན་དུ། དྲི་མཆོག་ཚོགས་ཀྱིས༞ གནྡྷེ།
རོ་མཆོག་དང་། རཱ་ས། རེག་འཇམ་ཚོགས་ཀྱིས་བཀང་བ་ཡང་། ། སོགས་དང་། ཧྲཱིཿཥྚཱིཿཨོཾ་ཨཱཿ སྤརྵེ་བཛྲ་ཧཱུྃ། ཞེས་པས་དབུལ། དེ་རྣམས་ཀྱི་ཕྱག་རྒྱ་ནི། ལག་གཡོན་རྡོ་རྗེ་ཁུར་ཚུར་གྱི་སྟེང་དུ་གཡས་པའི་མཁྲིག་མ་བཞག སོར་མོ་བརྐྱང་བ་གཟུགས་ཀྱིའོ། །
པི་ཝང་འདྲེན་ཚུལ་སྒྲ་ཡི་སྟེ། ། ལག་གཡོན་དྲི་ཡི་དུང་ཆོས་དང་། ། གཡས་པས་བྱུགས་ཚུལ་དྲི་ཡི་འོ། ། རྡོ་རྗེ་ཐལ་མོ་ཁ་ཕྱེ་བའི། ། སྙིམ་པ་རོ་མཆོག་འབུལ་བའི་སྟེང་། ། ན་བཟའ་འབུལ་ཚུལ་རེག་བྱའི་འོ། ། དེ་ནས་རྣམ་རྒྱལ་བུམ་པ་ལག་ཏུ་ཐོགས་ལ་དཀྱིལ་འཁོར་ལ་འབུལ་བའི་ཚུལ་བྱས་ཏེ། ནག་པོ་ར་རི་མེད་པ་ཡི། ། བུམ་པ་ལྟོ་ཆེ་བྲེ་ཚད་པ། ། མཆུ་འཕྱང་མགྲིན་རིང་གདན་ལྡན་པ། །
སྙིང་པོར་ལྡན་པའི་སྨན་སོགས་གཞུགས། ། མགྲིན་པར་རས་བཟང་དག་གིས་དཀྲིས། ། འདབ་མར་ལྡན་པའི་ལྐུག་ལ་ཡང་། ། དྲི་དང་ལྡན་པའི་ཁ་རྒྱན་ཅན། ། བདུད་རྩི་ལྡན་པ་ཡིས་ཀྱང་མཆོད། ། དེ་ནས་དྲིལ་བུ་གསིལ་ཞིང་། གཞན་ཡང་མཆོད་པའི་རྣམ་པ་ནི། ། བླ་བྲེ་གདུགས་དང་རྒྱལ་མཚན་དང་། ། བ་དན་སིལ་སྙན་རོལ་མོ་ཡིས། ། གུས་པས་དཀྱིལ་འཁོར་པ་རྣམས་མཆོད། །
ཅེས་པས་མཆོད་ཅིང་། དེའི་རྗེས་སུ་ནང་མཆོད་རྒྱས་པ་དང་། བསྟོད་པ་སྟ་གོན་བཞིན་བྱས་ལ་བཟླས་པའི་ཚེ་ལྷ་རྣམས་ཀྱི་སྐུ་ལ་དམིགས་ལ། དཀྱིལ་འཁོར་ཀྱི་ལྷ་སོ་སོའི་སྔགས་ཅི་མང་བཟླས། མཇུག་ཏུ་འདོད་པའི་དོན་ལ་གསོལ་བ་བཏབ་ལ། སྐབས་འདིའི་འོག་བདག་འཇུག་ཚར་ནས་སྔར་སྟ་གོན་གྱི་སྐབས་སུ་བཤད་པ་ལྟ་བུའི་ཆོ་གས་འཇིག་རྟེན་དང་འཇིག་རྟེན་ལས་འདས་པའི་གཏོར་མ་རྣམས་རྒྱས་པར་འབུལ་ལ། རང་དཀྱིལ་འཁོར་གྱི་གཙོ་བོའི་ཐུགས་ཁ་ནས་གཤིན་རྗེ་གཤེད་ཀྱི་རྣམ་པར་བྱོན་ཏེ་རང་གི་གནས་སུ་འཁོད། ཅེས་བརྗོད་དཀྱིལ་འཁོར་ཡོལ་བས་བཅད་དེ། རང་ངམ་གཞན་གྱིས་དཀྱིལ་འཁོར་བསྲུང་བའི་ཕྱིར། ཧྲཱིཿཥྚཱིཿཁ་ཡར་བཟླ།
ལས་ཀྱི་རྡོ་རྗེས་ཇི་ལྟར་རིགས་པའི་གནས་སུ་ཕྱི་རོལ་པའི་གཏོར་མ་དང་། དེའི་གཡས་ནས་ཆུ་གཉིས་དང་། གཡོན་ནས་ཉེར་སྤྱོད་ལྔ་བཤམས། གཏོར་མ་དང་ནང་མཆོད་ཆུ་ཆང་གིས་སྦྱངས་ལ། བྱིན་རླབས་རྒྱས་པ་སྒྲུབ་ཐབས་ལྟར་བྱ། གཏོར་སྣོད་ཀྱི་མཐར། ཞེས་སོགས་ནས། ཀུན་འགྲུབ་ཤོག་ཅེས་པའི་བར་དང་། སྤྲོ་ན། དཔལ་ལྡན་བླ་མ་དམ་པ་རྣམས་ཀྱི་ཞེས་སོགས་ནས།
སྟོང་གྲོགས་མཛོད་ཅིག་ཅེས་པའི་བར་སྔོན་འགྲོ་གཏོར་མ་བཞིན་བརྗོད། ལས་ཀྱི་རྡོ་རྗེས་ཞལ་ཟས་ནས་གཡས་སྐོར་དུ་མཆོད་པ་རྣམས་གཏོར་སྣོད་ཀྱི་ནང་དུ་རིམ་གྱིས་བསྡུ། མཐར་མཆོད་ཡོན་གཏོར་སྣོད་ལ་བསྐོར་ཏེ། འགྲོ་ཕྱོགས་སུ་སྒྲེངས་ལ། སློབ་དཔོན་གྱིས་མཆོད་ཡོན་གྱི་ཕྱག་རྒྱ་དང་། ཧྲཱིཿབི་ཤུདྡྷ་སརྦ་དྷརྨ་སརྦ་པཱ་པཾ་ནི་ཙཱ་སྱ་སཾ་ཤོ་དྷ་ཡ་སརྦ་བི་ཀལྤ་ན་ཨ་པ་ན་ཡ་ཧཱུྃ། ཞེས་བརྗོད། དེ་ནས་ཡིག་བརྒྱའི་མཐར། ཨོཾ་ཨཱཿཧཱུྃ། ཞེས་པས་གནས་གསུམ་བསྲུངས་ལ།
ལག་པ་གཡས་པ་བརྐྱང་སྟེ། བཛྲ་མུཿ ཡེ་ཤེས་པ་སྒྲུབ་ཁང་གི་ཕྱོགས་མཚམས་རྣམས་སུ་གཤེགས། གང་དག་ནག་པོའི་ཕྱོགས། ཞེས་སྔོན་འགྲོ་གཏོར་མའི་སྐབས་བཞིན་བརྗོད་དོ། །

གཏོར་མ་རིང་དུ་དོར། ཧྲཱིཿཥྚཱིཿ བཟླས་ཤིང་རོལ་མོས་མཚམས་བཅད། ནང་དུ་འོངས་ནས་ཡོལ་བ་བསལ་སྟེ། རོལ་མོ་དང་བཅས་པས་ཡིག་བརྒྱ་བརྗོད་ཅིང་། དངོས་སམ་ཡིད་ཀྱིས་དཀྱིལ་འཁོར་ལ་བསྐོར་བ་བྱས་ལ། དཀྱིལ་འཁོར་གྱི་ཤར་དུ་འགྲེངས་ཏེ་འདུད་པ་དང་བཅས་པས། བདག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས། ཏིང་ངེ་འཛིན་མི་གསལ་བ་དང་། བྱིངས་བ་དང་། རྒོད་པའི་དབང་དུ་གྱུར་པ་དང་།
ཆོ་ག་ལྷག་ཆད་དུ་གྱུར་པ་དང་། མཆོད་པའི་ཡོ་བྱད་མ་འབྱོར་བ་དང་། ཉམས་པ་ལ་སོགས་པ་དཀྱིལ་འཁོར་ཆེན་པོ་སྒྲུབ་པ་ལ་སྐྱོན་དུ་གྱུར་པ་གང་ལགས་པ་དེ་དག་ཐམས་ཅད་བཟོད་པར་མཛད་དེ་ལྷག་ཆད་ཁ་སྐོང་བར་མཛད་དུ་གསོལ། ཞེས་སམ་མ་འབྱོར་པ་དང་། ཞེས་སོགས་གང་རུང་བརྗོད་ཅིང་རྡོར་དྲིལ་དང་བཅས་བཞིན་པས་ཕྱག་གསུམ་བྱ། དངོས་གཞི་སྒྲུབ་མཆོད་གཉིས་པ་མན་ཆད་ལ། སྐབས་འདིར་བུམ་བསྐྱེད་སྟ་གོན་གྱི་སྐབས་སུ་བཤད་པ་བཞིན་བྱའོ། ། གཉིས་པ་འཇུག་ཅིང་དབང་བླང་བ་ལ། སློབ་དཔོན་བདག་ཉིད་འཇུག་ཅིང་དབང་བླང་བ་དང་། སློབ་མ་གཞུག་ཅིང་དབང་བསྐུར་བ་གཉིས་ལས།
འདིར་ལས་དང་པོ་པའི་དབང་དུ་བྱས་ཏེ་སྔ་མ་ཞིབ་ཏུ་བཤད་ན། དཀྱིལ་འཁོར་གྱི་གཙོ་བོ་དང་རང་གི་རྩ་བའི་བླ་མ་ཐ་མི་དད་པར་བསམ་ཆོ་ག་སྤོད་པ་སོགས་སློབ་དཔོན་གྱི་བྱ་བ་རྣམས་དཀྱིལ་འཁོར་གྱི་གཙོ་བོ་དང་། དབང་རྫས་འགྲིམ་པ་སོགས་དེའི་ཐུགས་ཀ་ནས་བྱེ་བའི་གཤིན་རྗེའི་གཤེད་ཀྱིས་མཛད་པར་བསམས་ལ། ཐོག་མར་ལས་བུམ་གྱི་ཆུས་ཁ་བཀྲུ་ཞིང་། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གི་ཁྲུས་བགྱིའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་བརྗོད་ཅིང་ཁ་བཤལ་ལ།
དེ་ནས། དཀྱིལ་འཁོར་དུ་འཇུག་པའི་ཆོས་རྣམས་ཞུ་བའི་ཡོན་དུ་མཎྜལ་ཕུལ་ལ། མཱ་མ་ཀཱི་དང་ལྷན་ཅིག་སྦྱོར། ། བདག་གི་སྟོན་པ་དགའ་ཆེན་ཁྱོད། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་བདག་ལ་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། ། སྐྱབས་གསུམ་དག་ནི་བདག་ལ་སྩོལ། །
ཐར་པ་ཆེན་པོའི་གྲོང་མཆོག་ཏུ། ། མགོན་པོས་བདག་ནི་གཞུག་ཏུ་གསོལ། ། གསོལ་བ་བཏབ། རང་སྐད་ཅིག་གིས་གཏི་མུག་གཤིན་རྗེའི་གཤེད་སྐུ་མདོག་དཀར་པོ་ཞལ་གཅིག་ཕྱག་གཉིས་པ་ཡབ་ཡུམ་དང་བཅས་པའི་སྐུར་གྱུར། ཞེས་བརྗོད། ཨཱ་ཁཾ་ཝཱི་ར་ཧཱུྃ། ཞེས་པས་མེ་ཏོག་གི་ཕྲེང་བ་བླངས། སྔགས་དེ་ཉིད་ཀྱིས་མིག་རས་བཅིངས། དཀྱིལ་འཁོར་གྱི་གཙོ་བོའི་ཐུགས་ཀ་ནས་ཕྲག་དོག་གཤིན་རྗེའི་གཤེད་དཔག་ཏུ་མེད་པ་སྤྲོས་ཏེ་དབང་ལེན་པ་ལ་བར་དུ་གཅོད་པ་ཐམས་ཅད་རྒྱང་རིང་དུ་བསྐྲད་པར་བསམ་ལ། ཧྲཱིཿཥྚཱིཿ
བརྗོད་ཅིང་། ལས་བུམ་གྱི་ཆུ་གཏོར། དཀོན་མཆོག་གསུམ་ལ་བདག་སྐྱབས་མཆི། ། སོགས་ཀྱིས་རྒྱུན་བཤགས་དང་། ཐུན་མོང་མ་ཡིན་པའི་སྡོམ་པ་བཟུང་བའི་ཡོན་དུ་མཎྜལ་དང་། འཁོར་ལོ་ཕྱིར་མི་ལྡོག་པའི་དབང་། ། དམ་པ་བདག་ལ་སྩལ་ནས་ནི། ། མགོན་པོ་འཁོར་ལོའི་ལྷ་དག་གི ། དེ་ཉིད་སློབ་དཔོན་ཕྲིན་ལས་དང་། ། སངས་རྒྱས་ཀུན་གྱི་དམ་ཚིག་དང་། །
སྡོམ་པ་གསང་མཆོག་རྟག་ཏུ་ནི། ། སེམས་ཅན་ཀུན་གྱི་དོན་བགྱིད་ཕྱིར། ། སློབ་དཔོན་བདག་འགྱུར་གསུང་དུ་གསོལ། ། ཞེས་ལན་གསུམ་གྱིས་གསོལ་བ་བཏབ་ནས། སྡོམ་པ་བཟུང་བའི་ཕྱིར། སངས་རྒྱས་་་་་་ཡང་ན་སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པར་མཛད་དུ་གསོལ། ། རིག་པ་འཛིན་པ་ཞེས་བགྱི་བས། ། དུས་འདི་ནས་ནི་བཟུང་ནས་སུ། ། ཞེས་བརྗོད་ཀྱང་ཆོག
དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། བདག་ཆེ་གེ་མོ་ཞེས་བྱ་བ་དུས་འདི་ནས་བཟུང་སྟེ། ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་བསླབ་པ་རྣམ་པ་གསུམ། ། དགེ་བ་དང་ནི་ཆོས་སྡུད་དང་། ། སེམས་ཅན་དོན་བྱེད་ཚུལ་ཁྲིམས་གསུམ། །
བདག་གིས་སོ་སོར་བརྟན་པོར་བཟུང་། ། སངས་རྒྱས་ཆོས་དང་དགེ་འདུན་ཏེ། ། དཀོན་མཆོག་གསུམ་མཆོག་བླ་ན་མེད། ། སྡོམ་པ་སངས་རྒྱས་རྣལ་འབྱོར་འབྱུང་། ། དེང་ནས་བརྩམས་ཏེ་བཟུང་བར་བགྱི། ། རྡོ་རྗེ་ཆེན་པོའི་རིགས་བསྡུས་པ། ། རྡོ་རྗེ་དྲིལ་བུའི་ཕྱག་རྒྱ་ཡང་། ། དེ་ཉིད་ཀྱིས་ནི་རབ་ཏུ་གཟུང་། ། སློབ་དཔོན་དག་ཀྱང་གཟུང་བར་བགྱི། ། རིན་ཆེན་ཆེན་པོའི་རིགས་མཆོག་ནི། །
དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་ལན་དྲུག་ཏུ། ། སྦྱིན་པ་རྣམ་བཞི་རབ་ཏུ་སྦྱིན། ། པདྨ་ཆེན་པོའི་རིགས་དག་སམ། ། བྱང་ཆུབ་ཆེན་པོ་འབྱུང་བ་ལ། ། ཕྱི་ནང་གསང་བ་ཐེག་པ་གསུམ། ། དམ་ཆོས་སོ་སོར་གཟུང་བར་བགྱི། ། ལས་ཆེན་རིགས་ནི་བསྡུས་པ་ལ། ། སྡོམ་པ་ཐམས་ཅད་ཡང་དག་ལྡན། ། མཆོད་པའི་ལས་ནི་ཅི་ནུས་བཞིན། །
ཀུན་ནས་སོ་སོར་གཟུང་བར་བགྱི། ། སེམས་ཅན་ཀུན་གྱི་དོན་བགྱིད་ཕྱིར། ། བྱང་ཆུབ་སེམས་ནི་བླ་མེད་པ། ། དམ་པ་ཡང་དག་བསྐྱེད་བགྱི་ཞིང་། ། སྡོམ་པ་མ་ལུས་བཟུང་བགྱིས་ནས། ། མ་བསྒྲལ་བ་རྣམས་བསྒྲལ་བར་བགྱི། ། མ་གྲོལ་བ་རྣམས་བདག་གིས་དགྲོལ། ། དབུགས་མ་ཕྱུང་བ་དབུགས་དབྱུང་བགྱི། ། སེམས་ཅན་མྱ་ངན་འདས་ལ་འགོད། ། ཅེས་ལན་གསུམ་བརྗོད།
ཀྱེ་དགའ་བ་ལ་དགའ་ཁྱེད་སུ་ཡིན། ། ཞེས་དྲིས་དེས། བདེ་ཆེན་བདག་ནི་སྐལ་བཟང་ལགས། ། ཞེས་ལན་གདབ། རང་གི་སྙིང་ཁར་ཀུན་རྫོབ་བྱང་ཆུབ་སེམས་ཀྱི་ངོ་བོ་ཟླ་བའི་དཀྱིལ་འཁོར་གྱི་སྟེང་དུ་དོན་དམ་བྱང་ཆུབ་སེམས་ཀྱི་མཚོན་བྱེད་དབྱུག་པ་དཀར་པོ་རྡོ་རྗེའི་རྩེ་མོ་ཅན་མི་མགོ་རློན་པ་སེར་པོས་མཚན་པ་དང་བཅས་པར་གྱུར། ཨོཾ་སརྦ་ཡོ་ག་ཙིཏྟ་ཨུ་པཱ་ད་ཡ་མི། ཞེས་དང་སྙིང་ཁར་མེ་ཏོག་དང་བཅས་པའི་རྡོ་རྗེ་བཞག་ལ། ཨོཾ་སུ་ར་ཏི་ས་མ་ཡ་སཏྭཾ་ཧཱོཿསིདྡྷ་བཛྲ་ཡ་ཐཱ་སུ་ཁཾ། ཞེས་བརྗོད་དེ་བརྟན་པར་བྱའོ། ། ཨཱ་ཁཾ་ཝཱི་ར་ཞེས་པས་གཙོ་བོའི་དྲུང་དུ་བཞག་པར་བསམ་ལ།
དཀྱིལ་འཁོར་ལ་མགོ་དུད་ཙམ་བྱ། ཕན་ཡོན་གྱི་སྒོ་ནས་དམ་ལ་བཞག་པ་ནི། རྡོ་རྗེ་སྤྱི་བོར་བཞག་ལ། དེང་ཁྱོད་དེ་བཞིན་གཤེགས་པ་ཐམས་ཅད་ཀྱི་རིགས་སུ་ཞུགས་ཀྱི། དེ་བས་ན་ངས་ཁྱོད་ལ་རྡོ་རྗེའི་ཡེ་ཤེས་བསྐྱེད་པར་བྱ་སྟེ། ཡེ་ཤེས་གང་གིས་ཁྱོད་ཀྱི་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་པར་གྱུར་ན། དངོས་གྲུབ་གཞན་ལྟ་སྨོས་ཀྱང་ཅི་དགོས། ཁྱོད་ཀྱིས་དཀྱིལ་འཁོར་མ་མཐོང་བ་རྣམས་ཀྱི་མདུན་དུ་སྨྲ་བར་མི་བྱ་སྟེ་དམ་ཚིག་ཉམས་པར་གྱུར་ཏ་རེ། ཞེས་བརྗོད། ཉེས་དམིགས་ཀྱི་སྒོ་ནས་དམ་ལ་བཞག་པ་ནི།
རྡོ་རྗེ་སྤྱི་བོ་དང་། འདི་ནི་རྡོ་རྗེའི་དམ་ཚིག་སྟེ། ། ཁྱོད་ཀྱིས་དམ་ཚིག་རྡོ་རྗེ་འདི། ། གལ་ཏེ་ཁྱོད་ཀྱིས་འགའ་ཞིག་ལ། ། འདི་སྨྲས་ན་ནི་སྤྱི་བོ་འགེམས། ། ཞེས་བརྗོད། ཕན་ཡོན་ཉེས་དམིགས་གཉིས་ཀའི་སྒོ་ནས་དམ་ལ་བཞག་པ་ནི། སྙིང་ཁར་རྡོ་རྗེ་བཞག་ལ། དེ་རིང་རྡོ་རྗེ་སེམས་དཔའ་རང་། ། ཁྱོད་ཀྱི་སྙིང་ལ་ཡང་དག་ཞུགས། །
གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་བྲལ་ཏེ་གཤེགས། ། ཞེས་བརྗོད། མནའི་ཆུ་བླུད་པའི་སྒོ་ནས་དམ་ལ་བཞག་པ་ནི། དུང་ཆོས་སུ་དྲི་བཟང་པོའི་ཆུ་ལ། ཨོཾ་བཛྲ་ཨུ་ད་ཀ་ཋཿ བདུན་བཟླས་པ་ཁར་འཐུང་ལ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། དམ་ཚིག་བསྲུངས་ན་དངོས་གྲུབ་སྟེ། །
རྡོ་རྗེ་བདུད་རྩིའི་ཆུ་འཐུངས་ཤིག ། ཨོཾ་བཛྲ་ཨུ་ད་ཀ་ཋཿཋཿཋཿ ཞེས་བརྗོད། བླ་མའི་བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་ལ། དེང་ནས་བརྩམས་ཏེ་ཁྱོད་ཀྱི་ཕྱག་ན་རྡོ་རྗེ་ང་ཡིན་གྱི། ངས་འདི་གྱིས་ཤིག་ཅེས་གང་བསྒོ་བ་དེ་ཁྱོད་ཀྱིས་བྱ་དགོས་སོ། ། ཁྱོད་ཀྱིས་ང་ལ་བརྙས་པར་ཡང་མི་བྱ་སྟེ། ཁྱོད་ཡ་ང་བ་མ་སྤངས་པར་འཆི་བའི་དུས་བྱས་ནས་དམྱལ་བར་ལྟུང་བར་འགྱུར་ཏ་རེ། ཞེས་པས་དམ་ལ་བཞག་གོ །
མཎྜལ་གླིང་བཞི་རི་རབ། ཅེས་སོགས་ནས། ཡེ་ཤེས་དབབ་པ་ཞུ་བའི་ཡོན་དུ་འབུལ་བར་བགྱིའོ། ། ཞེས་སོགས་བརྗོད། དེ་ནས། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་བརླབས་ཏེ། རྡོ་རྗེ་སེམས་དཔའ་བདག་ལ་དབབ་ཏུ་གསོལ། ཞེས་ལན་གསུམ་བརྗོད་ལ། རང་ཉིད་འདོད་ཆགས་གཤིན་རྗེའི་གཤེད་དུ་བསྒོམས་པའི་སྤྱི་བོར་བཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པའི་དབུས་སུ་ཧཿ སྙིང་ཁར་ལཾ་ལས་སའི་དཀྱིལ་འཁོར་གྲུ་བཞི་སེར་པོ་ཟུར་བཞིར་རྡོ་རྗེ་རྩེ་གསུམ་པས་མཚན་པའི་དབུས་སུ་ཧཱུྃ།
ལྟེ་བར་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རྣོ་ཞིང་འབར་བའི་དབུས་སུ་ཨཱཿ རྐང་འོག་ཏུ་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་གཡོ་བའི་བ་དན་གྱིས་མཚན་པ་དེ་ལ་ཛྷཻཾཿདྲག་ཅིང་བཟོད་པར་དཀའ་བ་འབར་བའི་གཟུགས་བརྙན་རླུང་གིས་བསྐྱོད་པས། རྐང་མཐིལ་ནས་ཞུགས་ཏེ། ལྟེ་བའི་མེའི་དཀྱིལ་འཁོར་དང་མཉམ་པར་ཕྱིན་ནས། དེའང་དེས་བསྐྱོད་ནས་ཤིན་ཏུ་དྲག་ཏུ་འབར་བས་སྙིང་ཁའི་སའི་དཀྱིལ་འཁོར་བསྲེགས། དཔྲལ་བའི་ཆུ་འཁོལ། དེ་ལས་བདུད་རྩིའི་ཚོགས་བབས། རྒྱུད་ཚིམ་པར་གྱུར་ནས། རྐང་འོག་གི་རླུང་གིས་འདེགས་བཞིན་པར་གྱུར། དེའི་ཚེ་གཙོ་བོའི་ཐུགས་ཀ་ནས་འོད་ཟེར་འཕྲོས།
གཤིན་རྗེའི་གཤེད་ཀྱི་ལྷ་ཚོགས་དཔག་ཏུ་མེད་པ་སྤྱན་དྲངས་ནས་རང་གི་བ་སྤུའི་བུ་ག་རྣམས་ནས་སིབ་སིབ་ཐིམ་པར་བསམ། གཙོ་བོས་མཛད་པར་བསམ་ཞིང་རྡོ་རྗེ་དྲིལ་བུ་དཀྲོལ་ཏེ། ཨོཾ་ཧྲཱིཿཥྚཱིཿཝི་ཀྲྀ་ཏཱ་ན་ན་ཧཱུྃ་ཧཱུྃ་ཕཊ་ཕཊཿ ཨ་ཝེ་ཤ་ཡ་སཏྭཾ་བྷཱ་ཡ། སཏྭཾ་བྷཱ་ཡ། ར་ར་ར་ར། ཙཱ་ལ་ཡ་ཙ་ལ་ཡ་ཧཱུྃ་ཨཱཿཧཱཿཛྷཻཾཿཧཱུྃ་ཕཊ། ཅེས་མང་དུ་བརྗོད་ཅིང་དབབ་བོ། ། བདག་འཇུག་གི་ཚེ་རྫས་ཀྱི་དུད་པ་མི་མཛད། བརྟེན་པའི་ཕྱིར་སྤྱི་བོར་རྡོ་རྗེ་རྒྱ་གྲམ་དུ་བཞག་སྟེ།
ཏིཥྛ་བཛྲ། ཞེས་བརྗོད་ལ། དེ་ནས་སྔར་གྱི་མེ་ཏོག་ཕྲེང་བ་དེ་ཏྲཾ་ལས་རིན་པོ་ཆེའི་མེ་ཏོག་ཏུ་མོས་ལ། གཙོ་བོའི་དབུ་ལ་མེ་ཏོག་ཕུལ་བར་བསམས་ལ། ཨོཾ་པྲ་ཏཱིཙྪ་བཛྲ་ཧོཿ ཞེས་བརྗོད་ཅིང་དབུལ། ཨོཾ་པྲ་ཏི་གྲྀཧྣ་སཏྭ་ཨི་མཾ་སཏྭ་མ་ཧཱ་བ་ལ། ཞེས་པས་མེ་ཏོག་མགོ་ལ་བཅིང་། མིག་ཏུ་ཨོཾ་བསམ། ཨོཾ་དེ་རིང་རྡོ་རྗེ་སེམས་དཔའ་རང་། །
ཁྱོད་ཀྱི་མིག་ནི་འབྱེད་པར་བརྩོན། ། རྡོ་རྗེའི་མིག་ནི་བླ་མེད་པ། ། ཐམས་ཅད་མིག་ནི་འབྱེད་པར་མཛད། ། ཞེས་པས་གདོང་གཡོགས་བཀྲོལ་ལ། ཧེ་བཛྲ་པཱ་ཤྱ། ཞེས་པའི་མཐར། སྤྲོ་ན་དཀྱིལ་འཁོར་པ་རྣམས་ཀྱི་མིང་ཙམ་བརྗོད། བསྡུ་ན། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་མངོན་སུམ་བཞིན་དུ་མཐོང་བར་གྱུར། ཞེས་བརྗོད།
བདག་འཇུག་གི་ཚེ་འདི་ཙམ་གྱིས་ཆོག དེ་ནས་རྡོ་རྗེ་སློབ་མའི་དབང་གི་ཡོན་དུ་མཎྜལ་ཕུལ་ནས། སངས་རྒྱས་ཤེས་རབ་ཆེན་པོ་ཡིས། ། རྡོ་རྗེ་སེམས་དཔའི་དབང་བསྐུར་ལྟར། ། བདག་ལའང་མགོན་པོས་དབང་བསྐུར་ཞིང་། ། མཆོག་ཀྱང་བདག་ལ་སྩལ་དུ་གསོལ། ། ཞེས་གསོལ་བ་བཏབ་ལ་ལས་བུམ་གྱི་ཆུ་བདག་དང་དབང་རྫས་ལ་གཏོར་ཏེ། ཧྲཱིཿཥྚཱིཿཡིས་བསངས། སྭ་བྷཱ་ཝས་སྦྱངས། བདག་གི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་།
ཨོཾ་ལས་ཉི་མའི་དཀྱིལ་འཁོར་གྱི་སྟེང་དུ་ཡ་ལས་དབྱུག་པ་དཀར་པོ་རྡོ་རྗེའི་རྩེ་མོ་ཅན་མི་མགོ་རློན་པ་སེར་པོས་མཚན་པ་ལས་ཞེ་སྡང་གཤིན་རྗེའི་གཤེད་དམར་པོ་ཡུམ་རྡོ་རྗེ་རོ་ལངས་མས་འཁྱུད་པ། ཞལ་གཅིག་ཕྱག་གཉིས་པ། གཡས་ན་འཇིག་རྟེན་གསུམ་འདུལ་བའི་དབྱུག་པ་དཀར་པོ་འཕྱར་བའི་ཚུལ་གྱིས་འཛིན་ཅིང་། གཡོན་བདུད་མཐའ་དག་གི་ཁྲག་གིས་གང་བའི་ཐོད་པ་ཐུགས་ཁར་འཛིན་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། དམར་ལ་ཟླུམ་པའི་སྤྱན་གསུམ་དང་ལྡན་པ། ཁྲོ་གཉེར་དང་གསུས་ཁྱིམ་དང་བརླ་དང་བྲང་ཞེངས་རྣམས་ཆེ་ཞིང་སྦོམ་ལ་རྒྱས་པ། སྐུ་དང་ཡན་ལག་དང་ཉིང་ལག་ཐུང་ཞིང་རགས་པ། དབུ་སྐྲ་དང་སྨིན་མ་དང་སྨ་ར་དམར་སེར་གྱེན་དུ་འབར་བ། ཀླུ་བརྒྱད་ཀྱིས་བརྒྱན་ཅིང་སྟག་གི་ལྤགས་པའི་ཤམ་ཐབས་ཅན།
འཛག་པའི་མགོ་བོ་བརྒྱ་ཕྱེད་ཀྱི་དོ་ཤལ་དང་། སྐམ་པོ་ལྔས་དབུ་ལ་བརྒྱན་པ། གར་གྱི་ཉམས་དགུ་དང་ལྡན་པས་གཤིན་རྗེའི་ཚོགས་སྐྲག་པར་བྱེད་པ། མ་ཧེ་དམར་པོའི་སྟེང་ན་གཡོན་བརྐྱང་གི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་པང་ན་ཡུམ་རྡོ་རྗེ་རོ་ལངས་མ་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། སྐྲ་གྲོལ་བ། ཕྱག་རྒྱ་ལྔས་བརྒྱན་པ། གཡས་རྡོ་རྗེ་གྲི་གུག་ནམ་མཁའ་ལ་འཕྱར་ཞིང་། གཡོན་ཐོད་པ་ཁྲག་གིས་གང་བ་འཛིན་པས་ཡབ་ལ་འཁྱུད་པ། མགོ་བོ་སྐམ་པོ་ལྔའི་དབུ་རྒྱན་དང་།
སྐམ་པོ་ལྔ་བཅུའི་དོ་ཤལ་ཅན། གཅེར་བུ་གཡས་བརྐྱང་གི་སྟབས་ཀྱིས་འཁྱུད་པ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཁར་ཧཱུྃ་སྔོན་པོ། རྣམ་རྒྱལ་བུམ་ཆུ་དབང་རྫས་ལ་ཅུང་ཟད་གཏོར་ལ། ཨོཾ་བཛྲ་ཨ་བྷི་ཥཱིཉྩ་མི། ཞེས་གསུང་ཞིང་དབང་རྫས་ཀྱིས་ལྷ་ལ་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་ཅོད་པན་དུ་གྱུར་པ་ནི།
དབང་རྫས་ཀྱི་ལྷའི་སྤྱི་བོར་རྡོ་རྗེ་སེམས་དཔས་དབུ་བརྒྱན། བླ་མ་དཀྱིལ་འཁོར་གྱི་གཙོ་བོའི་ཐུགས་ཀ་ནས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཞེ་སྡང་གཤིན་རྗེའི་གཤེད་ཀྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དབང་རྫས་ལྷར་བསྐྱེད་པ་ལ་ཐིམ། དབང་རྫས་ཀྱི་ཞེ་སྡང་གཤིན་རྗེའི་གཤེད་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། སླར་ཡང་ཐུགས་ཁའི་ས་བོན་ལས་འོད་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་ནས། ཤཔྟ་ཨཱཿཧཱུྃ་ཞེས་དང་། དྲིལ་བུ་གསིལ་ཐལ་མོ་དང་།
རྡོ་རྗེ་ཅན་གྱི་སངས་རྒྱས་ལ། ། འགྲོ་བ་སྐྱོབས་པའི་ཆེད་དུ་དབང་། ། ཡོན་ཏན་འབྱུང་གནས་ཇི་ལྟར་སྩལ། ། དེ་ལྟར་བདག་ལ་གནང་བར་ཞུ། ། ཞེས་གསོལ་བ་བཏབ་པས། དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་བའི་དགོངས་པ་མཛད། རྡོ་རྗེ་ཙརྩི་ཀ་ལ་སོགས་པའི་ཡུམ་རྣམས་ཀྱིས་བུམ་པ་ཡེ་ཤེས་ཀྱི་བདུད་རྩིས་གང་བས་དབང་བསྐུར་བར་བསམ་ལ། དབང་བསྐུར་རྡོ་རྗེ་ཆེན་པོ་ནི། ། ཁམས་གསུམ་པ་ཡིས་ཕྱག་བྱས་པ། ། སངས་རྒྱས་རྣམས་ནི་ཐམས་ཅད་ཀྱིས། །
གསང་གསུམ་གནས་བྱུང་སྦྱིན་པར་བྱ། ། ཨོཾ་བཛྲ་ཨ་བྷི་ཥཱིཉྩ་མི། ཞེས་བརྗོད་ཅིང་དབང་བསྐུར་བས་ལུས་ཐམས་ཅད་གང་། དྲི་མ་ཐམས་ཅད་དག་སྟེ། དབང་གི་ལྷ་རྣམས་རྡོ་རྗེ་སེམས་དཔའི་རྣམ་པར་བྱས་ནས་རང་གི་སྤྱི་བོར་དབུ་བརྒྱན་ཏེ། དབང་བསྐུར་བར་བསམ་འོག་མ་རྣམས་ལའང་དབང་ལྷ་སྤྱན་འདྲེན་དང་། མཆོད་པ་སོགས་རེ་རེ་ནས་བྱེད་མི་ནུས་ན། དྲི་མ་དག་ཏེ་དབང་གི་ལྷ་རྣམས་ལས་དབང་ལྷ་གཉིས་པ་རྡོ་རྗེ་སེམས་དཔའི་རྣམ་པར་བྱུང་ནས་བདག་གི་སྤྱི་བོར་དབུ་བརྒྱན། ཞེས་བརྗོད། སླར་ཡང་ཐུགས་ཁའི་ས་བོན་ལས་འོད་འཕྲོས་པས་ཕྱོགས་བཅུའི་དེ་གཤེགས་པ་ཐམས་ཅད་ཞེ་སྡང་གཤིན་རྗེའི་གཤེད་ཀྱི་རྣམ་པར་ཨོཾ་བཛྲ་ས་མཱ་ཛཿ
ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། ཨོཾ་བཛྲ་པུཥྤེ་སོགས་དང་། ཤཔྟའི་ཚེ་དྲིལ་བུ་གསིལ་ཏེ། དེ་ལྟར་ན་ཞེ་སྡང་གཤིན་རྗེའི་གཤེད་ཀྱི་སྒོ་ནས་ཆུའི་དབང་ཐོབ། ཞེ་སྡང་དག རྣམ་ཤེས་ཕུང་པོ་གནས་གྱུར། ཆོས་དབྱིངས་ཡེ་ཤེས་མངོན་དུ་བྱས། ཞེ་སྡང་གཤིན་རྗེའི་གཤེད་ཀྱི་ས་བོན་དང་བག་ཆགས་རྒྱུད་ལ་བཞག ཅེས་རྟོགས་པ་བསྐྱེད་དོ། །
བདག་དང་དབང་རྫས་དབུ་རྒྱན་བསངས་སྦྱངས། བདག་གི་ཚོར་བའི་ཕུང་པོ་དང་དབང་རྫས་དབུ་རྒྱན་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་། ཨོཾ་ལས་ཉི་མའི་དཀྱིལ་འཁོར་གྱི་སྟེང་དུ་མ་ལས་དབྱུག་པ་དཀར་པོ་རྡོ་རྗེའི་རྩེ་མོ་ཅན་མི་མགོ་རློན་པ་སེར་པོས་མཚན་པ་ལས་སེར་སྣ་གཤིན་རྗེའི་གཤེད་སེར་པོ་ཡུམ་ཕག་མོ་སེར་མོ་ཕག་ཞལ་ཅན་ལས་འཁྱུད་པ། ཞལ་གཅིག་ཕྱག་གཉིས་པ། གཡས་འཇིག་རྟེན་གསུམ་འདུལ་བའི་དབྱུག་པ་དཀར་པོ། ཞེས་སོགས་ནས། དབུས་ན་བཞུགས་པ། ཞེས་པའི་བར་དང་། དེའི་པང་ན་ཡུམ་ཕག་མོ་སེར་མོ་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། ཞེས་སོགས་ནས།
འཁྱུད་པའི་བར་གོང་བཞིན། དེའི་དཔྲལ་བར་ཨོཾ་སོགས་ནས། ཐུགས་ཁར་ཧཱུྃ་སྔོན་པོའི་བར་དང་། གོང་ལྟར་དབང་རྫས་ལ་བུམ་ཆུ་གཏོར་ལ། ཨོཾ་བཛྲ་ཨ་བྷི་ཥཱིཉྩ་མི། ཞེས་གསུང་ཞིང་ནམ་མཁར་བཞུགས་པའི་སངས་རྒྱས་རྣམས་ཀྱིས། དབང་རྫས་ཀྱི་ལྷ་ལ་དབང་བསྐུར། སྐུ་གང་དྲི་མ་དག་སྟེ་དབང་གི་ལྷ་རྣམས་ལས་དབང་ལྷ་གཉིས་པ་ཞེ་སྡང་གཤིན་རྗེའི་གཤེད་ཀྱི་རྣམ་པར་མཆེད་དེ་དབང་རྫས་ཀྱིས་ལྷའི་སྤྱི་བོར་དབུ་བརྒྱན། བླ་མ་དཀྱིལ་འཁོར་གྱི་གཙོ་བོའི་ཐུགས་ཀ་ནས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སེར་སྣ་གཤིན་རྗེའི་གཤེད་ཀྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ
དབང་རྫས་ལྷར་བསྐྱེད་པ་ལ་ཐིམ། དབང་རྫས་ཀྱི་སེར་སྣ་གཤིན་རྗེའི་གཤེད་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་ཅོད་པན་དུ་གྱུར། རྡོ་རྗེ་ཅན་གྱི་སངས་རྒྱས་ལ། ། ཞེས་གོང་བཞིན་གྱིས་གསོལ་བ་བཏབ། ཨོཾ་བཛྲ་ཨ་བྷི་ཥཱིཉྩ་མི། ཨོཾ་བཛྲ་རཏྣ་མུ་ཀུ་ཊ་ཨ་བྷི་ཥཱིཉྩ་མི། བཛྲ་ར་ག་ཏ་བཛྲ་ཤ་ལི་ཧོཿ ཞེས་པས་དབུ་བརྒྱན་བཅིང་། དབང་བསྐུར་རྡོ་རྗེ་སོགས་ཀྱི་དབང་བསྐུར་བས།
ལུས་ཐམས་ཅད་གང་། དྲི་མ་དག་སྟེ་དབང་གི་ལྷ་རྣམས་ལས་དབང་ལྷ་གཉིས་པ་ཞེ་སྡང་གཤིན་རྗེའི་གཤེད་ཀྱི་རྣམ་པར་མཆེད་དེ་བྱུང་ནས་བདག་གི་སྤྱི་བོར་དབུ་བརྒྱན། སླར་ཡང་ཐུགས་ཁའི་ས་བོན་ལས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་སེར་སྣ་གཤིན་རྗེའི་གཤེད་ཀྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ རང་ལ་ཐིམ་པ་སོགས་འདྲ། ཨོཾ་བཛྲ་པུཥྤེ་སོགས་ནས། ཤཔྟའི་བར་འདྲ། དེ་ལྟར་ན་སེར་སྣ་གཤིན་རྗེའི་གཤེད་ཀྱི་སྒོ་ནས་དབུ་རྒྱན་གྱི་དབང་ཐོབ། ང་རྒྱལ་དང་སེར་སྣ་དག ཚོར་ཕུང་གནས་འགྱུར།
མཉམ་ཉིད་ཡེ་ཤེས་མངོན་དུ་བྱས། སེར་སྣ་གཤིན་རྗེའི་གཤེད་ཀྱི་ས་བོན་དང་བག་ཆགས་རྒྱུད་ལ་བཞག ཞེས་རྟོག་པ་བསྐྱེད་དོ། ། བདག་དང་དབང་རྫས་རྡོ་རྗེ་བསངས་སྦྱངས། བདག་གི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་། ཨཾ་ལས་ཉི་མའི་དཀྱིལ་འཁོར་གྱི་སྟེང་དུ། མེ་ལས་དབྱུག་པ་དཀར་པོ་རྡོ་རྗེ་རྩེ་མོ་ཅན་མི་མགོ་རློན་པ་སེར་པོས་མཚན་པ་ལས་འདོད་ཆགས་གཤིན་རྗེའི་གཤེད་དམར་པོ་ཡུམ་དབྱངས་ཅན་མ་དཀར་མོས་འཁྱུད་པ། ཞལ་གཅིག་ཕྱག་གཉིས་པ། གཡས་འཇིག་རྟེན་གསུམ་འདུལ་བའི་དབྱུག་པ་དཀར་པོ་ཞེས་སོགས་ནས། ཞུགས་པ་བར་དང་།
དེའི་པང་ན་ཡུམ་དབྱངས་ཅན་མ་དཀར་མོ་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ་ཞེས་སོགས་ནས། འཁྱུད་པ་བར་གོང་བཞིན། དེའི་དཔྲལ་བར་ཨོཾ་སོགས་ནས། ཐུགས་ཁར་ཧཱུྃ་སྔོན་པོའི་བར་དང་། དབང་རྫས་ལ་བུམ་ཆུ་གཏོར་ལ། ཨོཾ་བཛྲ་ཨ་བྷི་ཥཱིཉྩ་མི། ཞེས་གསུང་ཞིང་ནམ་མཁར་བཞུགས་པའི་སངས་རྒྱས་རྣམས་ཀྱིས་དབང་རྫས་ཀྱིས་ལྷ་རྣམས་ལ་དབང་བསྐུར། སྐུ་གང་། དྲི་མ་དག་སྟེ་དབང་གི་ལྷ་རྣམས་ལས་དབང་ལྷ་གཉིས་པ་ཞེ་སྡང་གཤིན་རྗེའི་གཤེད་ཀྱི་རྣམ་པར་མཆེད་དེ་དབང་རྫས་ཀྱི་ལྷའི་སྤྱི་བོར་དབུ་བརྒྱན། བླ་མ་དཀྱིལ་འཁོར་གྱི་གཙོ་བོའི་ཐུགས་ཀ་ནས་འོད་འཕྲོས་པས།
ཕྱོགས་བཅུའི་དེ་བཞིན་གཤེགས་པ་ཐམས་ཅད་འདོད་ཆགས་གཤིན་རྗེའི་གཤེད་ཀྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དབང་རྫས་ལྷར་བསྐྱེད་པ་ལ་ཐིམ། དབང་རྫས་ཀྱི་འདོད་ཆགས་གཤིན་རྗེའི་གཤེད་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། རྡོ་རྗེ་ཅན་གྱི་སངས་རྒྱས་ལ། ། སོགས་ཀྱིས་གསོལ་བ་བཏབ། སངས་རྒྱས་ཀུན་གྱི་རྡོ་རྗེ་ཡི། ། དབང་གིས་དེ་རིང་ཁྱོད་དབང་བསྐུར། ། འདི་དེ་སངས་རྒྱས་ཐམས་ཅད་ཉིད། །
རྡོ་རྗེ་རབ་ཏུ་གྲུབ་ཕྱིར་གཟུང་། ། ཞེས་བརྗོད་དེ། རྡོ་རྗེ་སྙིང་མགྲིན་དཔྲལ་བ་གསུམ་དུ་རེག དབང་བསྐུར་རྡོ་རྗེ་སོགས་ཀྱིས་ཆུ་དབང་བསྐུར་ནས། ལུས་ཐམས་ཅད་གང་དྲི་མ་དག་སྟེ་དབང་གི་ལྷ་རྣམས་ལས་དབང་ལྷ་གཉིས་པ་ཞེ་སྡང་གཤིན་རྗེའི་གཤེད་ཀྱི་རྣམ་པར་མཆེད་དེ་བྱུང་ནས་བདག་གི་སྤྱི་བོར་དབུ་བརྒྱན། སླར་ཡང་ཐུགས་ཁའི་ས་བོན་ལས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་འདོད་ཆགས་གཤིན་རྗེའི་གཤེད་ཀྱི་རྣམ་པར་ཨོཾ་ནས། ཛཿཛཿནས། ཧོཿས། རང་ལ་གཉིས་སུ་མེད་པར་ཐིམ། ཨོཾ་བཛྲ་པུཥྤེ་སོགས་ནས།
ཤཔྟའི་བར་གྱིས་མཆོད། དེ་ལྟར་ན་འདོད་ཆགས་གཤིན་རྗེའི་གཤེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག འདུ་ཤེས་གནས་གྱུར། སོ་སོར་རྟོགས་པའི་ཡེ་ཤེས་མངོན་དུ་བྱས། འདོད་ཆགས་གཤིན་རྗེའི་གཤེད་ཀྱི་ས་བོན་དང་བག་ཆགས་རྒྱུད་ལ་བཞག ཅེས་རྟོགས་པ་བསྐྱེད་དོ། ། བདག་དང་དབང་རྫས་དྲིལ་བུ་བསངས་སྦྱངས། བདག་གི་འདུ་བྱེད་ཀྱི་ཕུང་པོ་དབང་རྫས་དྲིལ་བུ་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་ཨཾ་ལས་ཉི་མའི་དཀྱིལ་འཁོར་གྱི་སྟེང་དུ། ད་ལས་དབྱུག་པ་དཀར་པོ་རྡོ་རྗེའི་རྩེ་མོ་ཅན་མི་མགོ་རློན་པ་སེར་པོས་མཚན་པ་ལས་ཕྲག་དོག་གཤིན་རྗེའི་གཤེད་ལྗང་ཁུ་ཡུམ་གཽ་རཱི་ལྗང་སྔོན་མས་འཁྱུད་པ་ཞལ་གཅིག་ཕྱག་གཉིས་པ།
གཡས་ན་འཇིག་རྟེན་གསུམ་འདུལ་བའི་དབྱུག་པ་དཀར་པོ་ཞེས་སོགས་ནས། བཞུགས་པ། དེའི་པང་ན་ཡུམ་གཽ་རཱི་ལྗང་སྔོན་མ་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ་ནས། འཁྱུད་པའོ། ། དེའི་དཔྲལ་བར་ཨོཾ་སོགས་ནས། ཐུགས་ཁར་ཧཱུྃ་སྔོན་པོའི་བར་དང་། དབང་རྫས་ལ་བུམ་ཆུ་གཏོར་ལ། ཨོཾ་བཛྲ་ཨ་བྷི་ཥཱིཉྩ་མི། ཞེས་གསུང་ཞིང་ནམ་མཁར་བཞུགས་པའི་སངས་རྒྱས་རྣམས་ཀྱིས་དབང་རྫས་ཀྱི་ལྷ་རྣམས་ལ་དབང་བསྐུར། སྐུ་གང་།
དྲི་མ་དག་སྟེ་དབང་གི་ལྷ་རྣམས་ལས་དབང་ལྷ་གཉིས་པ་ཞེ་སྡང་གཤིན་རྗེའི་གཤེད་ཀྱི་རྣམ་པར་མཆེད་དེ་དབང་རྫས་ཀྱི་ལྷའི་སྤྱི་བོར་དབུ་བརྒྱན། བླ་མ་དཀྱིལ་འཁོར་གྱི་གཙོ་བོའི་ཐུགས་ཀ་ནས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཕྲག་དོག་གཤིན་རྗེའི་གཤེད་ཀྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དབང་རྫས་ལྷར་བསྐྱེད་པ་ལ་ཐིམ། དབང་རྫས་ཀྱི་ཕྲག་དོག་གཤིན་རྗེའི་གཤེད་ཡབ་ཡུམ་སྙོམས་པར་ཞུགས། ཞུ་བ་ལས་བྱུང་བའི་དབང་རྫས་དྲིལ་བུར་གྱུར། རྡོ་རྗེ་ཅན་གྱི་སངས་རྒྱས་ལ། ། སོགས་ཀྱིས་གསོལ་བ་བཏབ། ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥཉྩ་མི། ཏིཥྛ་བཛྲ་ས་མ་ཡ་སཏྭཾ།
ཞེས་པས་དྲིལ་བུ་ལག་པ་གཡོན་པར་བཟུང་ལ། དབང་བསྐུར་རྡོ་རྗེ་སོགས་ཀྱིས་ཆུ་དབང་བསྐུར་བས། ལུས་ཐམས་ཅད་གང་། དྲི་མ་དག་སྟེ་དབང་གི་ལྷ་རྣམས་ལས་དབང་ལྷ་གཉིས་པ་ཞེ་སྡང་གཤིན་རྗེའི་གཤེད་ཀྱི་རྣམ་པར་མཆེད་དེ་བྱུང་ནས་བདག་གི་སྤྱི་བོར་དབུ་བརྒྱན་ཞེས་བརྗོད། སླར་ཡང་ཐུགས་ཁའི་ས་བོན་ལས་འོད་འཕྲོས་པས་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཕྲག་དོག་གཤིན་རྗེའི་གཤེད་ཀྱི་རྣམ་པར་ཨོཾ་ནས། ཛཿཛཿནས། ཧོཿརང་ལ་གཉིས་སུ་མེད་པར་ཐིམ། ཨོཾ་བཛྲ་པུཥྤེ་སོགས་ནས། ཤཔྟའི་བར་གྱིས་མཆོད། དེ་ལྟར་ན་ཕྲག་དོག་གཤིན་རྗེའི་གཤེད་ཀྱི་སྒོ་ནས་དྲིལ་བུའི་དབང་ཐོབ།
ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་གྲུབ་ཡེ་ཤེས་མངོན་དུ་བྱས། ཕྲག་དོག་གཤིན་རྗེའི་གཤེད་ཀྱི་ས་བོན་དང་བག་ཆགས་རྒྱུད་ལ་བཞག ཅེས་སོགས་ཀྱིས་རྟོགས་པ་བསྐྱེད་པའོ། ། བདག་ཉིད་བསངས་སྦྱངས། བདག་གི་གཟུགས་ཀྱི་ཕུང་པོ་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་། ཨཾ་ལས་ཉི་མའི་དཀྱིལ་འཁོར་གྱི་སྟེང་དུ་ཀྵེ་ལས་དབྱུག་པ་དཀར་པོ་རྡོ་རྗེ་རྩེ་མོ་ཅན་མི་མགོ་རློན་པ་སེར་པོས་མཚན་པ་ལས་གཏི་མུག་གཤིན་རྗེའི་གཤེད་དཀར་པོ་ཡུམ་ཙརྩི་ཀ་ནག་མོས་འཁྱུད་པ། ཞལ་གཅིག་ཕྱག་གཉིས་པ། གཡས་ན་འཇིག་རྟེན་གསུམ་འདུལ་བའི་དབྱུག་པ་དཀར་པོ་ཞེས་སོགས་ནས།
བཞུགས་པ། དེའི་པང་ནས་ཡུམ་ཙརྩི་ཀ་ནག་མོ་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ་ནས། འཁྱུད་པའོའིབར། དེའི་དཔྲལ་བར་ཨོཾ་དཀར་པོ། མགྲིན་པ་ཨཱཿདམར་པོ། ཐུགས་ཁར་ཧཱུྃ་སྔོན་པོ་ཞེས་བརྗོད། དེ་ནས། རྡོ་རྗེ་ཅན་གྱི་སངས་རྒྱས་ལ་ཞེས་སོགས་ཀྱིས་གསོལ་བ་བཏབ། ལག་པས་རྡོར་དྲིལ་བསྣོལ་ཏེ་བཟུང་བ་སྤྱི་བོར་བཞག ཨོཾ་བཛྲ་སཏྭ་སཏྭཾ་ཨ་བྷི་ཥཱིཉྩ་མི།
བཛྲ་ནཱ་མ་ཨ་བྷི་ཥེ་ཀ་ཏ། ཀྱཻ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པའོ། ། ཞེས་བརྗོད་ཅིང་། ཆེ་གེ་མོའི་སར་རྡོ་རྗེའི་མིང་གཞུག་ཅིང་དབང་བསྐུར། དབང་བསྐུར་རྡོ་རྗེ་སོགས་ཀྱིས་ཆུ་དབང་བསྐུར་བས། ལུས་ཐམས་ཅད་གང་། དྲི་མ་དག་སྟེ་དབང་གི་ལྷ་རྣམས་ལས་དབང་ལྷ་གཉིས་པ་ཞེ་སྡང་གཤིན་རྗེའི་གཤེད་ཀྱི་རྣམ་པར་མཆེད་དེ་བྱུང་ནས་བདག་གི་སྤྱི་བོར་དབུ་བརྒྱན། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་ཕྱོགས་བཅུའི་དེ་བཞིན་གཤེགས་པ་ཐམས་ཅད་གཏི་མུག་གཤིན་རྗེའི་གཤེད་ཀྱི་རྣམ་པར་ཨོཾ་ནས། ཛཿཛཿནས། ཧོཿ
རང་ལ་གཉིས་སུ་མེད་པར་ཐིམ། ཨོཾ་བཛྲ་པུཥྤེ་སོགས་ནས། ཤཔྟའི་བར་གྱིས་མཆོད། དེ་ལྟར་ན་གཏི་མུག་གཤིན་རྗེའི་གཤེད་ཀྱི་སྒོ་ནས་མིང་གི་དབང་ཐོབ། གཏི་མུག་དག གཟུགས་ཕུང་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས། གཏི་མུག་གཤིན་རྗེའི་གཤེད་ཀྱི་ས་བོན་དང་བག་ཆགས་རྒྱུད་ལ་བཞག ཅེས་རྟོགས་པ་བསྐྱེད། དབང་བསྐུར་བ་འདི་དག་གིས་བྱ་བ་དང་སྤྱོད་པའི་རྒྱུད་འཆད་པ་དང་སྔགས་སྒྲུབ་པ་ལ་དབང་བར་འགྱུར་རོ། །
དབང་ལྔ་པོ་འདི་ཉིད་ཅོད་པན་གྱི་དབང་སྟེ། ཐམས་ཅད་དུ་ཙརྩི་ཀ་ལ་སོགས་པ་རྣམས་ཅོད་པན་གྱི་དབང་གི་ཚུལ་དུ་བྱ་བའི་ཕྱིར་རོ། ། དེ་ནས་རྡོ་རྗེ་སློབ་དཔོན་གྱི་དབང་གི་ཡོན་དུ། མཎྜལ་གླིང་བཞི་རི་རབ་ཉི་ཟླ་ཟུང་ཅིག ཅེས་སོགས་ཀྱིས་མཎྜལ་ཕུལ་ལ་གསོལ་བ་བཏབ་པ་ནི། གང་གི་བདག་ཉིད་ཁྱོད་དྲིན་ལས། ། རང་དང་གཞན་དོན་ནུས་གྱུར་པ། ། རྡོ་རྗེ་སློབ་དཔོན་གྱི་ནི་དབང་། ། སྙིང་རྗེའི་གཏེར་གྱིས་བདག་ལ་སྩོལ། ། ཞེས་གསོལ་བ་བཏབ་ལ།
དཀྱིལ་འཁོར་གྱི་ཤར་ཕྱོགས་སུ་པདྨ་དཀར་པོ་འདབ་མ་བརྒྱད་པའི་ལྟེ་བར་དར་དང་རིན་པོ་ཆེས་བརྒྱན་པའི་ཤིན་སྟན་གྱི་སྟེང་དུ་རང་ཉིད་བཅོམ་ལྡན་འདས་ཞེ་སྡང་གཤིན་རྗེའི་གཤེད་སྐུ་མདོག་དམར་པོ་ཡུམ་རྡོ་རྗེ་རོ་ལངས་མ་དང་མཉམ་པར་སྦྱོར་བའི་སྐུ་ཅན་དུ་གྱུར། ཞེས་སམ་སྤྲོ་ན་ཞལ་ཕྱག་གསལ་བཏབ། དཀྱིལ་འཁོར་གྱི་གཙོ་བོའི་ཐུགས་ཀ་ནས་དབང་བསྐུར་གྱི་ལྷ་བསམ་གྱིས་མི་ཁྱབ་པ་ནམ་མཁར་སྤྲུལ་ཏེ། བདག་ལ་དབང་བསྐུར་བར་བསམ། དབང་བསྐུར་རྡོ་རྗེ་ཆེན་པོ་ནི། ། ཁམས་གསུམ་པ་ཡིས་ཕྱག་བྱས་པ། ། སངས་རྒྱས་རྣམས་ནི་ཐམས་ཅད་ཀྱིས། ། གསང་གསུམ་གནས་བྱུང་སྦྱིན་པར་བྱ། ། ཨོཾ་བཛྲ་ཨ་བྷི་ཥཱིཉྩ་མི། ཞེས་པས་བུམ་ཆུ་འཐུང་ལ་དབང་བསྐུར་བར་བསམ།
དེ་བཞིན་དུ། ཨོཾ་བཛྲ་རཏྣ་མུ་ཀུ་ཊཨ་བྷི་ཥཱིཉྩ་མི། བཛྲ་རཱ་ག་ཏ། བཛྲ་ཤ་ལི་ཧོཿ ཞེས་པས་དབུ་བརྒྱན་ཅིང་། སངས་རྒྱས་ཀུན་གྱི་རྡོ་རྗེ་ཡིས། ། དབང་གིས་དེ་རིང་ཁྱོད་དབང་བསྐུར། ། འདི་དེ་སངས་རྒྱས་ཐམས་ཅད་ཉིད། ། རྡོ་རྗེ་རབ་ཏུ་གྲུབ་ཕྱིར་ཟུང་། ། ཞེས་པས་རྡོ་རྗེ་ལག་ཏུ་བཟུང་།
ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥཱིཉྩ་མི། ཏིཥྛ་བཛྲ་ས་མཱ་ཡ་སཏྭཾ། ཞེས་པས་དྲིལ་བུ་ལག་པ་གཡོན་པས་བཀྲོལ། ཨོཾ་བཛྲ་སཏྭ་སཏྭཾ་ཨ་བྷི་ཥཱིཉྩ་མི། བཛྲ་ནཱ་མ་ཨ་བྷི་ཥེ་ཀ་ཏ། ཞེས་པས་ལག་པ་གཡས་ཀྱིས་རྡོ་དྲིལ་བསྣོལ་ལ་སྤྱི་བོར་བཟུང་ལ་མིང་དབང་རྣམས་བསྐྱར་ཏེ་བསྐུར་རོ། ། དེ་ནས་ཧཱུྃ་ལས་བྱུང་བའི་རྡོ་རྗེ་ལག་པ་གཡས་པར་ཐོགས་ལ། ཁམས་གསུམ་པ་ཡི་རལ་གྲི་ཆེ། ། སངས་རྒྱས་ཀུན་གྱི་ཕྱག་བྱས་པ། ། ལས་ཀྱི་རལ་གྲི་མཆོག་ལྟ་བུ། །
བདུད་ལས་རྒྱལ་བར་བྱ་ཕྱིར་ཟུང་། ། ཞེས་རྡོ་རྗེ་བྱིན་པ་གསོར་ཏེ་སྙིང་ཁར་བཟུང་། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་ཚུལ་བདག་པོའི་བདག ། བཅོམ་ལྡན་འདས་དཔལ་མཆོག་དང་པོའི་སྐྱེས་བུ་ལའོ། ། རང་གི་སེམས་ཐོག་མ་དང་ཐ་མ་མེད་པའི་བྱང་ཆུབ་ཀྱི་སེམས་ཀྱི་རྡོ་རྗེ། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་དམ་ཚིག་ཡིན་ནོ། ། ཞེས་ངོ་སྤྲད་དེ།
རྡོ་རྗེ་ཐུགས་ཀྱི་དམ་ཚིག་གོ ། ཨཱཿལས་བྱུང་བའི་དྲིལ་བུ་ལག་པ་གཡོན་དུ་བྱིན་ལ། ཤེས་རབ་ཐབས་ཀྱི་རང་བཞིན་ཉིད། ། རྡོ་རྗེ་དྲིལ་བུར་རབ་གྲུབ་ཕྱིར། ། བུ་ཡི་ཡང་དག་གུས་པར་ཟུང་། ། ཁྱོད་ཀྱིས་སློབ་མ་བསྡུ་བར་གྱིས། ། ཞེས་པས་དྲིལ་བུ་བྱིན་པ་དཀྲོལ་ཏེ་དྲིལ་བུ་དཀུ་གཡོན་པར་བརྟེན་ལ། སྲིད་པ་ངོ་བོ་ཉིད་ཀྱིས་དག ། ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་མཆོག་སེམས་དཔའ་ཡིས། །
དམ་པའི་སྲིད་པ་བྱེད་པར་འགྱུར། ། རང་གི་ངག་སྐྱེ་འགག་གནས་གསུམ་དང་བྲལ་བ། གྲགས་སྟོང་གཉིས་སུ་མེད་པའི་ངོ་བོ། དེ་བཞིན་གཤེགས་པ་ཐམས་ཅད་ཀྱི་གསུང་གི་དམ་ཚིག་ཡིན་ནོ། ། ཞེས་ངོ་སྤྲད་པ་ནི། དྲིལ་བུ་གསུང་གི་དམ་ཚིག་གོ ། རང་ཞེ་སྡང་གཤིན་རྗེའི་གཤེད་དམར་པོ་ཡུམ་དང་བཅས་པའི་སྐུར་གྱུར་པའི་ལུས་ཀྱི་གནས་ནུ་མ་ལ་སོགས་པ་རེག་པའི་བདེ་བ་ཉམས་སུ་མྱོང་བས། ཡབ་ཡུམ་གྱི་སྐུ་ཐམས་ཅད་བྱང་ཆུབ་ཀྱི་སེམས་ཀྱིས་བུམ་པ་ལྟར་གང་བར་བསམས་ལ། ཤེས་རབ་མ་འཁྱུད་པའི་ཚུལ་བྱས་ལ། ཡིད་ཀྱི་ལུས་རྟེན་དེ་ཉིད་ལ། །
ཕྱག་རྒྱའི་དམ་ཚིག་རབ་ཏུ་བཤད། ། གང་གི་ལུས་ནི་ཐམས་ཅད་རྟེན། ། དེས་ན་ཕྱག་རྒྱར་རབ་ཏུ་བསྒྲགས། ། ཞེས་པ་ནི་ཕྱག་རྒྱའི་དམ་ཚིག་སྟེ། ཤེས་རབ་བཅུ་དྲུག་ལོན་པ་ལ། ། ལག་པ་དག་གིས་ཡང་དག་འཁྱུད། ། རྡོ་རྗེ་དྲིལ་བུ་མཉམ་སྦྱོར་བ། ། སློབ་དཔོན་གྱི་ནི་དབང་དུ་མཛོད། ། ཐ་མལ་པའི་བདེ་བ་ནི་མ་དག་པའོ། ། རང་གི་ལྷག་པའི་ལྷ་ཡབ་ཡུམ་གྱི་སྐུ་སྣང་སྟོང་སྒྱུ་མ་ལྟ་བུའི་རྣལ་འབྱོར་དུ་བྱས་ཏེ་འདོད་པའི་ཡོན་ཏན་ཐམས་ཅད་ལ་ལོངས་སྤྱོད་ཅིག
གཞན་ཐམས་ཅད་ཀྱང་དེ་བཞིན་དུ་ཤེས་པར་གྱིས་ལ་མཆོད་པ་གྱིས་ཤིག དེ་ལྟར་བྱས་པས་རྡོ་རྗེ་འཆང་ཆེན་པོའི་གོ་འཕང་ཐོབ་པར་འགྱུར་བ་འདི་ནི་མི་འདའ་བའི་ཕྱིར་དམ་ཚིག་ཡིན་ནོ། ། ཞེས་བླ་མ་དཀྱིལ་འཁོར་གྱི་གཙོ་བོས་ངོ་སྤྲད་པར་བསམས་ལ་དོན་ཡིད་ལ་བསམ། སླར་ཡང་། དབང་བསྐུར་རྡོ་རྗེ་ཆེན་པོ་སོགས་ཀྱི་རྗེས་ལ། ལྷ་ཐམས་ཅད་ཀྱི་སྔགས་ཀྱི་མཐར། ཨོཾ་བཛྲ་ཨ་བྷི་ཥཱིཉྩ་མི། ཞེས་གསུངས་ཤིང་ནམ་མཁའ་གང་བའི་ལྷ་རྣམས་ཀྱིས་བུམ་པའི་ཆུས་དབང་བསྐུར། སྐུ་གང་དྲི་མ་དག དབང་གི་ལྷ་རྣམས་ཅོད་པན་དུ་གྱུར་པ་ནི།
རྡོ་རྗེ་སེམས་དཔས་དབུ་བརྒྱན། སླར་ཡང་བླ་མ་དཀྱིལ་འཁོར་གྱི་གཙོ་བོའི་ཐུགས་ཀའི་ས་བོན་གྱི་འོད་ཟེར་གྱིས་ཕྱོགས་བཅུའི་སངས་རྒྱས་ཐམས་ཅད་སྤྱན་དྲངས་ཏེ། རང་ལ་གཉིས་སུ་མེད་པར་ཐིམ། ཛཿཧཱུྃ་བཾ་ཧོཿཞེས་བརྗོད། མེ་ཏོག་དོར་ཏེ། ཨོཾ་སུ་པྲ་ཏིཥྛ་བཛྲ་ཡ་སྭཱཧཱ། ཞེས་བརྗོད་ཅིང་རབ་གནས་བྱས་པར་བསམ། པུཥྤེ་སོགས་ཀྱིས་མཆོད་པ་རྣམས་གོང་བཞིན་མཛད། དམར་བ་ཉིད་ནི། ཞེས་སོགས་ཀྱིས་ལྷ་དང་།
དཀྱིལ་འཁོར་གྱི་རྣམ་དག་སྒྲུབ་ཐབས་ལྟར་བརྗོད་ལ་དོན་བསམ། དེ་ནས། རང་ཉིད་སྐད་ཅིག་གིས་ཞེ་སྡང་གཤིན་རྗེའི་གཤེད་དམར་པོ་ཡུམ་དང་བཅས་པའི་སྐུར་གྱུར་ཞེས་དང་། སེམས་ཅན་ཀུན་ལ་ཕན་དོན་ཕྱིར། ། འཇིག་རྟེན་ཀུན་དུ་ཐམས་ཅད་ན། ། ཇི་ལྟར་སྣ་ཚོགས་འདུལ་འགྱུར་བ། ། ཆོས་ཀྱི་འཁོར་ལོ་རབ་ཏུ་བསྐོར། ། ཞེས་བརྗོད་ཅིང་། བདག་འཇུག་གི་ཚེ་རིགས་ལྔའི་ཕྱག་ཆེན་བཅའ། སློབ་མ་དབང་བསྐུར་གྱི་ཚེ་འཁོར་ལོ་སོགས་རིགས་ལྔའི་ཕྱག་མཚན་འགྲིམ་ཞིང་ཆོས་ཀྱི་གནས་སུ།
རྡོ་རྗེ། རིན་ཆེན། པདྨ། སྣ་ཚོགས། རྣམས་འདོན་པ་བསྒྱུར་ལ་རྗེས་གནང་ངོ་། ། བརྟུལ་ཞུགས་ཀྱི་ཚེ་རང་དང་དབང་རྫས་རྡོ་རྗེ། ཧྲཱིཿཥྚཱིཿདང་ལས་བུམ་གྱི་ཆུས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་སེམས་དཔའ་དཀར་པོ་རྡོ་རྗེ་དང་དྲིལ་བུ་འཛིན་པས་རང་དང་འདྲ་བའི་ཡུམ་རྡོ་རྗེ་སྙེམས་མ་དང་མཉམ་པར་སྦྱོར་བའི་སྐུ་ཅན་དུ་གྱུར།
ཞེས་བརྗོད། ཡན་ལག་ལྷག་མ་རྣམས་བྱེད་མི་དགོས། དབང་རྫས་ཀྱི་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་བ་ལས་བྱུང་བའི་དབང་རྫས་རྡོ་རྗེར་གྱུར། ཞེས་དང་རྡོ་རྗེ་བླང་བ་གསོར་ཞིང་། འདི་དེ་སངས་རྒྱས་ཐམས་ཅད་ཉིད། ། རྡོ་རྗེ་སེམས་དཔའི་ཕྱག་ན་གནས། ། ཕྱག་ན་རྡོ་རྗེའི་བརྟུལ་ཞུགས་བརྟན། ། ཁྱོད་ཀྱིས་ཀྱང་ནི་རྟག་ཏུ་ཟུང་། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཥ་སཏྭཾ་དྷ་ར་ཡ་མི། བཛྲ་སཏྭ་ཧི་ཧི་ཧི་ཧི་ཧི་ཧཱུྃ།
ཞེས་བརྗོད་ལ་རྡོ་རྗེ་སྤྱི་བོའམ་སྙིང་ཁར་བཟུང་ལ། སྒོ་གསུམ་ཐ་མལ་དུ་འཛིན་པའི་རྟོག་པ་ཐམས་ཅད་གཉིས་སུ་མེད་པའི་ཡེ་ཤེས་ཀྱི་རྡོ་རྗེས་བརྟུལ་ནས། རྡོ་རྗེ་འཆང་ཆེན་པོའི་སྐུ་གསུང་ཐུགས་ལ་ཞུགས་པར་གྱིས་ཤིག ཅེས་ངོ་སྤྲད་ཕྱག་ལེན་ལ་དབང་རྫས་དང་སློབ་མ་གཉིས་ཀ་རྡོར་སེམས་སུ་བསྐྱེད་པར་མཛད་ཀྱང་། སློབ་མ་གཤིན་རྗེའི་གཤེད་ཀྱི་ང་རྒྱལ་ཅན་ལ། རྡོར་སེམས་ཞུ་བའི་རྡོ་རྗེ་སྟེར་བ་ཡིན། དེ་ནས་བླ་མ་ཤཱཀྱ་ཐུབ་པའི་རྣམ་པར་འཕོས་ནས་གཡོན་པའི་ཁུ་ཚུར་གྱིས་སྙིང་ཁར་ཆོས་གོས་ཀྱི་གྲྭ་རི་དྭགས་ཀྱི་རྣ་བ་ལྟ་བུ་དང་། གཡས་པའི་མཆོག་སྦྱིན་པའི་ཕྱག་རྒྱ་རང་གི་གསང་མཚན་ནས་ལུང་སྟོན་པར་བསམས་ལ། དངོས་སུ་རང་གི་ལུས་ཀྱི་ཕྱག་རྒྱ་དེ་ལྟར་བྱས་ཏེ། ཨོཾ་འདིར་ནི་ངས་ཁྱོད་ལུང་བསྟན་བྱ། །
རྡོ་རྗེ་སེམས་དཔའ་དེ་བཞིན་གཤེགས། ། སྲིད་པ་མཆོག་ཏུ་གྲུབ་བྱའི་ཕྱིར། ། སྲིད་པའི་ངན་འགྲོ་ལས་བཏོན་ནས། ། ཀྱཻ་ཆེ་གེ་མོ་རྡོ་རྗེ་ཞེས་བྱ་བ། ཏ་ཐཱ་ག་ཏ་སིདྡྷི་ས་མ་ཡ་སཏྭཾ་བྷུར་བྷུ་ཝ་སྭཱ། གང་འདི་དག་ལས་བྱུང་བའི་ཕྱག་རྒྱས་ལུང་སྟོན་པར་བྱེད་པ་དེ་ལ་དེ་བཞིན་གཤེགས་པ་འཁོར་དང་བཅས་པ་ཐམས་ཅད་ཀྱིས་མགྲིན་གཅིག་ཏུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ལུང་སྟོན་པར་མཛད་དོ། ། དེ་ཉིད་ལས་བྱུང་བའི་ཕྱག་རྒྱའི་མཐུ་དང་སྔགས་འདིའི་སྟོབས་ཀྱིས་སོ། ། ཞེས་བརྗོད་དེ་ལུང་བསྟན་པའོ། ། དེ་ནས། འདོད་ཆགས་བྲལ་བ་ལྟ་བུའི་སྡིག །
ཁམས་གསུམ་ན་ནི་གཞན་མེད་དེ། ། དེ་བས་འདོད་ལ་ཆགས་བྲལ་ཉིད། ། ཁྱོད་ཀྱིས་ནམ་ཡང་མི་བྱའོ། ། མ་ཧཱ་ས་མ་ཡ་ཧ་ན་ཧཱུྃ་ཕཊ། ཅེས་པས་ཉན་རང་གི་ཡིད་བྱེད་ཀྱི་སེམས་བཅོམ་པར་བསམ་སྟེ། གསང་བ་བརྗོད་པའོ། ། དེ་ནས། མཆོག་ཏུ་གསང་བ་དམ་པ་ཡི། ། དཀྱིལ་འཁོར་མཐོང་ཞིང་ཞུགས་པ་ཡིས། ། སྡིག་པ་ཀུན་ནས་ངེས་པར་གྲོལ། །
དེ་རིང་ཁྱེད་རྣམས་ལེགས་པར་གསོན། ། བདེ་ཆེན་ཐེག་པ་འདི་ཡིས་ནི། ། ཕྱིན་ཆད་འཆི་བ་ཁྱེད་ལ་མེད། ། སྲིད་པ་ཤིན་ཏུ་གྲུབ་པའི་ཕྱིར། ། སྲིད་པའི་ངན་འགྲོ་ལས་ཁྱོད་འདས། ། རྡོ་རྗེའི་ཕྱག་རྒྱ་གང་ཡིན་པ། ། གང་ཞིག་བསྐྱེད་པ་ཙམ་གྱི་ནི། ། སངས་རྒྱས་ཉིད་དུ་ཐེ་ཚོམ་མེད། ། བྱང་ཆུབ་སེམས་ནི་གཏང་མི་བྱ། ། དམ་པའི་ཆོས་ནི་སུན་མི་དབྱུང་། །
ནམ་ཡང་འདོར་བར་མི་བྱའོ། ། མི་ཤེས་པའམ་རྨོངས་པ་ཡིས། ། དེ་ཡང་ངེས་པར་བརྟེན་མི་བྱ། ། རྡོ་རྗེ་དྲིལ་བུའི་ཕྱག་རྒྱ་རྣམས། ། ནམ་ཡང་འདོར་བར་མི་བྱའོ། ། སློབ་དཔོན་སྨད་པར་མི་བྱའོ། ། འདི་ནི་སངས་རྒྱས་ཀུན་དང་མཉམ། ། རང་གི་བདག་ཉིད་དོར་ནས་ནི། ། དཀའ་ཐུབ་ཀྱིས་ནི་མི་གདུང་ཞིང་། ། ཅི་བདེ་བར་ནི་བདེ་བར་ཟུང་། །
འདི་ནི་མ་བྱོན་རྫོགས་སངས་རྒྱས། ། ད་ནི་ཁྱོད་ཉིད་དཀྱིལ་འཁོར་གྱི། ། སློབ་དཔོན་སྔགས་དང་བརྒྱུད་འཛིན་པར། ། སངས་རྒྱས་བྱང་ཆུབ་སེམས་དཔའ་དང་། ། ལྷ་རྣམས་ཀྱང་ནི་མཐུན་པར་དགོངས། ། སེམས་ཅན་རྣམས་ལ་རྗེས་བརྩེ་བས། ། ཁྱོད་ཀྱི་དཀྱིལ་འཁོར་ཆོ་ག་བཞིན། ། རབ་ཏུ་འབད་དེ་བྲི་བར་བྱ། ། སྒྲུབ་པ་པོ་རྣམས་རྒྱུད་ལ་སྦྱོར། ། ཞེས་པའི་དོན་བཤད་དེ།
དབུགས་དབྱུང་སྦྱིན་པའོ། ། རྗེས་གནང་ལ་སོགས་པ་ལྔ་པོ་འདི་དག་ནི་སློབ་མའི་དབང་ཙམ་དོན་དུ་གཉེར་བ་ལ་ཅོད་པན་གྱི་དབང་ལྔའི་རྗེས་སམ། སྐབས་འདིའི་དབང་བཞི་ཡོངས་སུ་རྫོགས་པའི་རྗེས་ལ་སྦྱར་བ་ཡང་བཤད་དོ། ། དེ་ནས་རྟོགས་བསྐྱེད་ནི། ཕྱི་རྡུལ་ཚོན་ནམ་རས་བྲིས་ཀྱི། དཀྱིལ་འཁོར་གང་ཡིན་སྐབས་དང་སྦྱར་ལ། དཀྱིལ་འཁོར་དུ་བུམ་པའི་དབང་ཐོབ། ལུས་ཀྱི་དྲི་མ་དག ལམ་བསྐྱེད་པའི་རིམ་པ་དང་། མཉམ་མེད་སྙིང་རྗེའི་རྣལ་འབྱོར།
རྩ་བ་རྒྱུའི་རྣལ་འབྱོར་རྣམས་སྒོམ་པ་ལ་དབང་། འབྲས་བུ་སྤྲུལ་པའི་སྐུ་མངོན་དུ་བྱེད་པའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད་དེ། སློབ་དཔོན་ནམ་བུམ་པའི་དབང་ངོ་། ། གསང་དབང་གི་སྔོན་དུ་སློབ་མས་རིག་མ་དང་མཎྜལ་ཕུལ་བར་བསམས་ལ། མཎྜལ་གླིང་བཞི་རི་རབ་སོགས་ནས། གསང་དབང་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་སོགས་ཀྱིས་དབུལ་ལ། བྱང་ཆུབ་རྡོ་རྗེ་སོགས་སམ། ཨེ་མ་སངས་རྒྱས་སློབ་དཔོན་ཆེ། །
ཨེ་མ་ཆོས་དང་ཚོགས་ཀྱི་གཙོ། ། བདག་ལ་དམ་ཚིག་དེ་ཉིད་སྩོལ། ། བྱང་ཆུབ་སེམས་ཀྱང་བདག་ལ་སྩོལ། ། ཞེས་ལན་གསུམ་གྱིས་གསོལ་བ་བཏབ། ཨཱ་ཁཾ་ཝཱི་ར་ཧཱུྃ་གིས་མིག་རས་བཅིངས། བླ་མ་གཤིན་རྗེའི་གཤེད་དང་རིག་མ་རོ་ལངས་ལ་སྙོམས་པར་ཞུགས་པའི་སྦྱོར་བ་བྱས་པས། དགའ་བའི་སྒྲས་སངས་རྒྱས་ཡབ་ཡུམ་དཔག་ཏུ་མེད་པ་སྤྱན་དྲངས། སྤྱི་བོ་ནས་ཞུགས། རྗེས་སུ་ཆགས་པས་བྱང་ཆུབ་ཀྱི་སེམས་སུ་ཞུ་བར་གྱུར་པ། རྡོ་རྗེ་ནོར་བུ་རྩེ་མོར་བརྟན་པར་བྱས་པ་དེ་ཉིད་སྲིན་ལག་དང་མཐེ་བོང་གིས་བཙིར་ཏེ།
རང་གི་ལྕེ་ཐོག་ཏུ་བཞག་པར་བསམ་ལ་དངོས་སུ་ནང་མཆོད་བདུད་རྩི་ལྕེར་བཞག་ལ། བཏུང་བ་རིན་ཆེན་འདི་དེ་ནི། ། ལུས་ཀྱི་རྡོ་རྗེ་རབ་གསལ་བྱེད། ། བུ་ཁྱོད་རྟག་ཏུ་ཤེས་ན་སྐྱེ། ། ཡིད་ལས་བྱུང་བའི་ཆུ་འཐུང་མཛོད། ། ཧྲཱིཿཥྚཱིཿཡིས་སྦྱིན་པར་བསམ་ལ་དེས་ཀྱང་། ཨ་ཧོ་མ་ཧཱ་སུ་ཁ། ཞེས་བརྗོད་ཅིང་བླངས་ནས་མྱངས་པས་མགྲིན་པར་མིད། ཡུམ་གྱིས་ཀྱང་རང་གི་པདྨ་ན་གནས་པའི་ཐིག་ལེ་སྦྱིན་པར་བསམས་ལ། སླར་ཡང་།
བཏུང་བ་རིན་ཆེན་སོགས་བརྗོད་ཅིང་མྱང་བ་སོགས་གོང་བཞིན་བྱས་པས། མཆོག་ཏུ་དགའ་བའི་བདེ་བས་རྒྱུད་གང་ཞིང་ཡུལ་སྣ་ཚོགས་ལ་དམིགས་པའི་རྟོགས་པ་རགས་པ་རྣམས་འགགས་ནས། གསལ་སྟོང་བདེ་བས་བརྒྱན་པའི་ཏིང་ངེ་འཛིན་རྒྱུད་ལ་རྒྱས་པར་བསྒོམས་ལ། ཨོཾ་ཨཱཿཧཱུྃ་གིས་མིག་རས་བསལ། དེ་ལྟར་ན་ཁྱོད་ཀྱིས་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་ཐོབ། ངག་གི་དྲི་མ་དག ལམ་སྲོག་རྩོལ་རླུང་གི་རྣལ་འབྱོར་དང་། རྟེན་འབྲེལ་རྫས་ཀྱི་རྣལ་འབྱོར་སྒོམ་པ་ལ། འབྲས་བུ་ལོངས་སྐུ་མངོན་དུ་བྱེད་པའི་སྐལ་བ་ཅན་དུ་བྱས་སོ། ། ཞེས་རྟོགས་པ་བསྐྱེད་དེ་གསང་བའི་དབང་ངོ་། །
དེ་ནས་ཤེས་རབ་ཡེ་ཤེས་ཀྱི་དབང་གི་དོན་དུ། མཎྜལ་གླིང་བཞི་རི་རབ། སོགས་ནས། ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་སོགས་ཀྱིས་ཕུལ་ནས། ཇི་ལྟར་བླ་མེད་དཔའ་བོ་ཡིས། ། མགོན་ལ་དབང་ནི་བསྐུར་བ་ལྟར། ། མགོན་པོས་བདག་ལའང་དབང་བསྐུར་ཞིང་། ། བདག་ལ་དོན་མཆོག་སྩལ་དུ་གསོལ། ། ཞེས་ལན་གསུམ་གྱིས་གསོལ་བ་བཏབ།
ཨཱ་ཁཾ་ཝཱི་ར་ཧཱུྃ་གིས་མིག་རས་བཅིང་། བླ་མས་རིག་མའི་ལག་པ་བདག་གི་ལག་པར་གཏད་པར་བསམས་ལ། གཟུང་མ་ཡིད་འོང་འདི་དེ་ནི། ། བསྟེན་བྱར་སངས་རྒྱས་རྣམས་ཀྱིས་བརྟགས། ། རྡོ་རྗེ་རྗེས་ཆགས་སྦྱོར་བ་ཡི། ། བདེ་བ་དམ་པ་མྱོང་བར་གྱིས། ། ཐབས་གཞན་གྱིས་ནི་སངས་རྒྱས་མིན། ། འགྲོ་གསུམ་འདི་ཡང་དག་པ་ཡིན། ། དེ་བས་འཁོར་བར་སྦྱོར་བྲལ་ནི། ། ཁྱོད་ཀྱིས་ནམ་ཡང་མ་བྱེད་ཅིག །
འདི་དེ་སངས་རྒྱས་ཐམས་ཅད་ཀྱི། ། རིག་མའི་བརྟུལ་ཞུགས་བླ་ན་མེད། ། རྨོངས་པ་གང་ཞིག་འདའ་བྱེད་པ། ། དེ་ལ་མཆོག་གི་དངོས་གྲུབ་མེད། ། ཅེས་བརྗོད་ལ་བྱིན་པར་བསམ། དེས་ཙནྡན་ལ་སོགས་པས་བྱུག མེ་ཏོག་གི་ཕྲེང་བས་བརྒྱན། གོས་མེད་པར་བྱས་ཏེ་པདྨ་རྒྱས་པར་སྟོན་ཅིང་། དྲི་ཆེན་དྲི་ཆུ་ཟ་བ་དང་། ། ཁྲག་དང་ཁུ་བ་དེ་བཞིན་ཤ །
བུད་མེད་གུས་མཆོག་དེ་བཞིན་དུ། ། བྷ་ག་པདྨ་ཙམྦ་ནམ། ། བུ་ཁྱོད་སྤྲོ་བ་ཡིན་ནམ་ཅི། ། ཇི་ལྟར་བདེ་བར་བུས་སྨྲོས་ཤིག ། ཅེས་དྲི་བ་བྱས་པར་བསམས་ལ། དེས་ཀྱང་། དྲི་ཆེན་དྲི་ཆུ་སོགས་ཟ་བ། ། ལྷ་མོ་ཅི་ཕྱིར་བདག་མི་སྤྲོ། ། བུད་མེད་རྣམས་ལ་རྟག་གུས་བྱ། ། བྷ་ག་ཉིད་ལ་ཙམྦ་ནི། །
ཞེས་ལན་བཏབ་པས་མཉེས་ཏེ། ཨེ་མ་ང་ཡི་པདྨ་འདི། ། བདེ་བ་ཀུན་དང་ཡང་དག་ལྡན། ། གང་ཞིག་ཆོ་གས་བསྟེན་བྱེད་པ། ། དེ་ཡི་མདུན་ན་བདག་གནས་སོ། ། སངས་རྒྱས་བསྟེན་པ་ལ་སོགས་པ། ། པདྨར་བྱ་བ་ཇི་བཞིན་བྱེད། ། བདེ་ཆེན་རྒྱལ་པོ་རང་ཉིད་ནི། ། འདི་ཉིད་དུ་ནི་རྟག་ཏུ་བཞུགས། ། བྷཉྫ་མོཀྵ་ཧོཿ
ཞེས་བརྗོད་པར་བསམས། རང་ཉིད་གཤིན་རྗེའི་གཤེད་དམར་པོ་དང་རིག་མ་རོ་ལངས་མར་བསྒོམས་པ་ལྷའི་འདུ་ཤེས། ཧཱུྃ་ལས་བྱུང་བའི་ཡབ་ཀྱི་རྡོ་རྗེ་དང་། ཨ་ལས་བྱུང་བའི་ཡུམ་གྱི་པདྨ་གསལ་འདེབས་པ་སྔགས་ཀྱི་འདུ་ཤེས། ཐབས་འདི་ལ་བརྟེན་ནས་ལྷན་སྐྱེས་མངོན་དུ་བྱའོ་སྙམ་པ་ཆོས་ཀྱི་འདུ་ཤེས་ཏེ། འདུ་ཤེས་གསུམ་དྲན་པར་བྱས་ལ་འོ་དང་འཁྱུད་པ་ལ་སོགས་པས་སྐད་ཅིག་དང་པོ་ལ་དགའ་བའི་ཡེ་ཤེས། རྡོ་རྗེ་དབྱིངས་ཀྱི་དབང་ཕྱུག་མའི་རྩ་བཙལ་ཏེ་རྡོ་རྗེ་དང་པདྨ་སྙོམས་པར་ཞུགས་པས་སྐད་ཅིག་གཉིས་པ་ལ་མཆོག་དགའི་ཡེ་ཤེས། རིམ་གྱིས་བསྲུབས་པས་བྱང་ཆུབ་སེམས་ཀྱིས་གསང་གནས་ཀྱི་བར་གང་བ་ཁྱད་པར་གྱི་དགའ་བའི་ཡེ་ཤེས། ནོར་བུའི་རྩེ་མོའི་མཐར་ཐུག་པའི་བར་གང་ནས་ཕྱིར་མ་འཛགས་པ་ཆགས་པ་དང་ཆགས་བྲལ་གྱི་མཐའ་སྤངས་པ་ལྷན་ཅིག་སྐྱེས་པའི་དགའ་བའི་ཡེ་ཤེས་ཏེ། དེ་ལ་ཅི་ནུས་སུ་གནས་པར་བྱས་ཏེ།
རྣལ་འབྱོར་པ་ཡིས་ཇི་སྲིད་དུ། ། བྱང་སེམས་འབྱིན་པར་མི་བྱེད་པར། ། དེ་སྲིད་ཐོབ་འགྱུར་རྒྱུན་མི་ཆད། ། དགའ་བ་ལས་སྐྱེས་བདེ་གཞན་ཅི། ། དངོས་གྲུབ་ཀུན་གྱི་གཏེར་གྱུར་པ། ། བྱང་ཆུབ་སེམས་ནི་ལྷུང་གྱུར་ན། ། ཕུང་པོ་རྣམ་ཤེས་བརྒྱལ་བ་ལ། ། མ་སྨད་དངོས་གྲུབ་ག་ལ་ཡོད། ། མཁའ་ཁམས་རྡོ་རྗེ་ཀུན་སྦྱོར་དང་། ། རེག་བྱས་ཀྱིས་ནི་རྨད་བྱུང་ཚེའི། །
བདེ་བ་སྐྱེད་པར་བྱེད་པ་གང་། ། དེ་ནི་མཆོག་དགའ་བྱེད་པ་པོ། ། དགའ་བྲལ་དག་གི་དབུས་སུ་ནི། ། མཚོན་པ་ལྟོས་ལ་བརྟེན་པར་གྱིས། ། པདྨའི་ནམ་མཁར་རྡོ་རྗེ་ཡིས། ། ལྟེ་བ་མནན་པའི་གནས་དག་ཏུ། ། རྡོ་རྗེ་སྐྱིལ་ཀྲུང་དག་གི་སེམས། ། ནོར་བུའི་ནང་དུ་སོན་བལྟས་པས། ། ཡེ་ཤེས་སྐྱེད་པ་གང་ཡིན་དེ། ། ཡེ་ཤེས་ངོ་བོ་ཞེས་པས་བརྒྱན། །
ཆགས་པ་མ་ཡིན་ཆགས་བྲལ་མིན། ། དབུ་མར་དམིགས་པ་མ་ཡིན་ནོ། ། གང་ཚེ་རྣལ་འབྱོར་ཡེ་ཤེས་མཐོང་། ། དེ་ལ་གནས་བྱ་འགྱུར་མི་བྱ། ། ཐུན་ནམ་ཡང་ན་ཉིན་གཅིག་གམ། ། ཟླ་ཕྱེད་ཟླ་བ་ལོ་དང་ནི། ། བསྐལ་པ་བསྐལ་པ་སྟོང་དུ་ཡང་། ། ཡེ་ཤེས་མངོན་སྦྱོར་གྱིས་གནས་བྱ། ། ཞེས་བརྗོད་ལ་ཡེ་ཤེས་ངོས་གཟུང་དུ་བཅུག་ལ། རླུང་ནུས་པ་ཅན་གྱིས་མཁའ་གསང་གཉིས་ཀྱི་རྩེ་མོ་ནས་བྱང་ཆུབ་ཀྱི་སེམས་གྱེན་དུ་དྲངས་ཏེ།
ལྟེ་བ་དགའ་བ། སྙིང་ཁར་མཆོག་དགའ། མགྲིན་པར་ཁྱད་པར་གྱི་དགའ་བ། སྤྱི་བོར་ལྷན་སྐྱེས་མངོན་དུ་བྱས་པར་བསམ་ལ། ལུས་ཐམས་ཅད་ལ་བདེ་བས་ཁྱབ་པ་ལ་སེམས་བཟུང་ངོ་། ། ཨོཾ་ཨཱཿཧཱུྃ་གིས་མིག་རས་བཀྲོལ། དེ་ལྟར་ན་ཕྱག་རྒྱའི་བྷ་གའི་དཀྱིལ་འཁོར་དུ་ཤེས་རབ་ཡེ་ཤེས་ཀྱི་དབང་ཐོབ། སེམས་ཀྱི་དྲི་མ་དག ལམ་རྡོ་རྗེ་འཇིགས་བྱེད་ཀྱི་རྣལ་འབྱོར་སྒོམ་པ་ལ་དབང་། འབྲས་བུ་ཆོས་སྐུ་མངོན་དུ་བྱེད་པའི་སྐལ་བ་ཅན་དུ་བྱས་སོ། །
ཞེས་པ་རྟོགས་པ་བསྐྱེད་དེ་ཤེས་རབ་ཡེ་ཤེས་ཀྱི་དབང་ངོ་། ། དབང་བཞི་བའི་ཡོན་དུ། མཎྜལ་གླིང་བཞི་རི་རབ་སོགས་ནས། དབང་བཞི་པ་ཞུ་བའི་ཡོན་དུ་དབུལ་བར་བགྱི། ཐུགས་རྗེས་འགྲོ་བའི་སོགས་ཀྱིས་མཎྜལ་ཕུལ་ལ། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་སྐྱོབ་པའི་དོན་གྱི་ཕྱིར། ། ནམ་མཁའི་རྡོ་རྗེ་དེང་བདག་སྩོལ། ། ཨཱ་ཁཾ་སོགས་ཀྱིས་མིག་རས་བཅིངས།
དབང་གསུམ་པའི་དུས་སུ་ཉམས་སུ་མྱོང་བའི་ལྷན་ཅིག་སྐྱེས་པའི་དགའ་བའི་ཡེ་ཤེས་དེས་མཚོན་པའི་དོན་གྱི་ལྷན་ཅིག་སྐྱེས་པའི་དགའ་བའི་ཡེ་ཤེས་དབང་བཞི་པ་ཉིད་ཚིག་གི་སྒོ་ནས་ངོ་སྤྲད་ན། རྒྱུད་ལས། དེ་ལྟར་བཞི་པ་དེ་བཞིན་ཡང་། ། ཞེས་གསུངས་པས་དབང་གསུམ་པའི་དུས་སུ་ཡུམ་དང་ཞལ་སྦྱོར་གྱི་ལྷའི་སྐུར་བསྒོམས་པ་དེ་ཉིད་གོམས་པའི་སྟོབས་ཀྱིས་གཉིས་སྣང་གི་རྟོག་པ་ཐམས་ཅད་འོད་གསལ་ལྷའི་སྐུར་གནས་གྱུར་ཏེ། རང་དང་སྣོད་བཅུད་ཀྱི་སྣང་བ་ཐམས་ཅད་ལྷ་སྐུ་ཞལ་སྦྱོར་གྱི་རྣམ་པ་ཅན་གསལ་ལ་མ་འགགས་པ་མངོན་དུ་གྱུར་པ་སྤྲུལ་པའི་སྐུ་དང་། དབང་གསུམ་པའི་གནས་སྐབས་སུ་ཕྱག་རྒྱ་ལ་བརྟེན་པའི་བདེ་བ་དེ་ཉིད་རྒྱུན་གོམས་པས། སྔར་གྱི་བདེ་བ་ལས་ཆེས་ཁྱད་པར་དུ་འཕགས་པ་འཛགས་པ་མེད་པའི་བདེ་བ་ཆེན་པོ་ཡང་དག་པའི་རིག་པ་འཁོར་འདས་ཐམས་ཅད་བདེ་བ་ཆེན་པོའི་རྣམ་པར་མངོན་དུ་གྱུར་པ་ལོངས་སྤྱོད་རྫོགས་པའི་སྐུ་དང་། དབང་གསུམ་པའི་དུས་སུ་བདེ་བའི་ངོ་བོ་སྟོང་པར་བསྒོམས་པའི་དོན་གོམས་པ་ལས། གཟུང་འཛིན་གྱི་དྲི་མ་མཐའ་དག་དག་སྟེ། ཐོབ་བྱ་འབྲས་བུ་དང་།
འཐོབ་བྱེད་ལམ་དང་། ལམ་དེ་བསྒོམ་པའི་སེམས་ལ་སོགས་པའི་རྟོགས་པ་དང་བྲལ་ཞིང་ཁམས་བཅོ་བརྒྱད་དང་། ཀུན་གཞིའི་རྣམ་ཤེས་ལ་སོགས་པ་དོན་དམ་པར་མ་གྲུབ་པ་ཐམས་ཅད་སྟོང་པ་འོད་གསལ་ནམ་མཁའ་ལྟ་བུ་རྟོག་པ་ཐམས་ཅད་དང་བྲལ་བ་མངོན་དུ་གྱུར་པ་ནི་ཆོས་ཀྱི་སྐུ་དང་། དེ་གསུམ་དབྱེར་མེད་ཟུང་འཇུག་ཏུ་འདྲེས་ནས་ལྷ་སྐུ་བདེ་བ་དང་བཅས་པའི་སྣང་བ་མི་དོར་ཞིང་། དེ་དག་གི་ངོ་བོ་ཡང་སྟོང་པ་ཉིད་སྤྲོས་པའི་མཐའ་ཐམས་ཅད་དང་བྲལ་བ་ཆོས་རྣམས་ཀྱི་ཡིན་ལུགས་ལ་ཞུགས་པའི་ངོ་བོ་ཉིད་ཀྱི་སྐུ་སྟེ། འབྲས་བུའི་དབང་བཞི་པ་ཞེས་བྱ་བ་ཡིན་ནོ། ། དེ་མངོན་དུ་བྱས་པའི་ཐབས་ནི། ལུས་མཉམ་བཞག་གི་སྤྱོད་ལམ་དང་ལྡན་ཅིང་། ངག་རླུང་རྒྱུ་བ་སོར་གཞག སེམས་ཀྱི་ལུས་ཡུམ་དང་བཅས་པའི་ལྷའི་སྐུར་གསལ་བ་དང་།
དེའི་སེམས་རྒྱུད་འཛག་མེད་ཀྱི་བདེ་བས་གང་བ་དང་། དེ་དང་འཁོར་འདས་ཀྱི་ཆོས་ཐམས་ཅད་ཀྱི་གནས་ལུགས་སྐྱེ་འཇིག འགྲོ་འོང་། རྟག་ཆད། འཁོར་འདས་བདེ་སྡུག་ལ་སོགས་པ་གཉིས་སྣང་ཐམས་ཅད་དང་བྲལ་བའི་སྟོང་པ་ཉིད་ནམ་མཁའ་ལྟ་བུ་སྟེ། དེ་གསུམ་དབྱེར་མེད་པའི་ངང་ལས་མ་ཡེངས་པར་མཉམ་པར་འཇོག་པ་སྟེ། རྣལ་འབྱོར་དབང་ཕྱུག་གིས། འདི་ཉིད་གསལ་ཞིང་སྟོང་པ་དང་། ། རིག་པ་དེ་ཉིད་མ་འགགས་པ། ། རང་རིག་ཡེ་ཤེས་སྐད་ཅིག་མ། །
འདི་ནི་ཐོག་མ་དབུས་མཐའ་མེད། ། སྲིད་མེད་མྱང་ངན་འདས་པ་མེད། ། བདག་མེད་གཞན་ཡང་མེད་པ་སྟེ། ། འདི་ནི་མཆོག་ཏུ་བདེ་ཆེན་ཉིད། ། འདི་ཉིད་གསལ་ཞིང་སྟོང་པ་ཉིད། ། འདི་ལས་མཚོན་ཏེ་ཤེས་པར་བྱ། ། འདི་ཡི་རང་བཞིན་སྐུ་གསུམ་དང་། ། ཡེ་ཤེས་ལྔ་ཡི་བདག་ཉིད་ཅན། ། སེམས་ཅན་རྣམས་ནི་སངས་རྒྱས་ཉིད། ། སངས་རྒྱས་གཞན་དུ་བསྟན་པ་མེད། །
སངས་རྒྱས་རྣམས་ཀྱི་ཡེ་ཤེས་སྐུ། ། གཞན་དུ་བཙལ་བས་རྙེད་མ་ཡིན། ། ཞེས་གསུངས་པས་སོ། ། དེ་ནས། ཨོཾ་ཨཱཿཧཱུྃ་གིས་མིག་རས་བཀྲོལ། དེ་ལྟར་ན་དོན་དམ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ། སྒོ་གསུམ་གྱི་དྲི་མ་བག་ཆགས་དང་བཅས་པ་དག ལམ་ཤིན་ཏུ་སྤྲོས་མེད་དང་། རྣམ་རྟོག་འོད་གསལ་གྱི་རྣལ་འབྱོར་སྒོམ་པ་ལ་དབང་བ་དང་། འབྲས་བུ་ངོ་བོ་ཉིད་ཀྱི་སྐུ་མངོན་དུ་བྱེད་པའི་སྐལ་བ་ཅན་དུ་བྱས་སོ། །
ཞེས་རྟོགས་པ་བསྐྱེད་དེ། དབང་བཞི་པའོ། ། དེ་ནས་སྤྲོ་བ་བསྐྱེད་ཅིང་། དམ་ཚིག་བསྲུང་བར་སྒོམ་པ་ནི། མཆོག་ཏུ་གསང་བ་དམ་པ་ཡིས། ། དཀྱིལ་འཁོར་མཐོང་ཞིང་ཞུགས་པས་ན། ། སྡིག་པ་ཀུན་ལས་རྣམ་གྲོལ་བ། ། དེ་རིང་ཁྱོད་རྣམས་ལེགས་པར་གནས། ། བདེ་ཆེན་ཐེག་པ་འདི་ལ་ནི། ། ཕྱིན་ཆད་འཆི་བ་ཁྱོད་ལ་མེད། །
མི་ཚུགས་པ་དང་མི་བཅིངས་པས། ། གང་ལའང་འཇིགས་མེད་དགའ་བར་གྱིས། ། སྲིད་པ་ཤིན་ཏུ་ཞི་བའི་ཕྱིར། ། སྲིད་པའི་ངན་འགྲོ་ལས་ཁྱོད་འདས། ། སྲིད་པ་ཤིན་ཏུ་གྲུབ་པའི་ཕྱིར། ། སྟོན་པའི་མཆོག་ཏུ་ཡང་དག་འགྱུར། ། དངོས་གྲུབ་དམ་ཚིག་སྡོམ་པ་འདི། ། ཁྱོད་ཀྱིས་རྟག་ཏུ་བསྲུང་བྱ་སྟེ། ། སངས་རྒྱས་ཀུན་གྱིས་མཐུན་པར་གསུང་། ། མཆོག་ཏུ་བརྟག་པའི་བཀའ་ཡིན་ནོ། །
སློབ་དཔོན་སྨད་པར་མི་བྱ་སྟེ། ། བདེ་གཤེགས་བཀའ་ལས་འདའ་མི་བྱ། ། དེ་བཞིན་ཁྲོས་ནས་སྤུན་རྣམས་ལ། ། ཉེས་པ་བརྗོད་པར་མི་བྱའོ། ། སེམས་ཅན་རྣམས་ལ་བྱམས་པའི་སེམས། ། ནམ་ཡང་ངེས་པར་སྤང་མི་བྱ། ། བྱང་ཆུབ་སེམས་ནི་འདོར་མི་བྱ། ། རང་གཞན་ཆོས་ལ་མི་སྨད་དོ། ། ཡོངས་སུ་མ་སྨིན་སེམས་ཅན་ལ། ། གསང་བ་ཉིད་ནི་བསྟན་མི་བྱ། །
བདག་གི་ཕུང་པོ་སྨད་མི་བྱ། ། ཆོས་རྣམས་ངོ་བོ་སུན་མི་དབྱུང་། ། གདུག་ལ་བྱམས་པ་རྟག་ཏུ་སྤང་། ། ཆོས་ལ་ཚད་གཟུང་མི་བྱའོ། ། དད་ལྡན་སེམས་ཅན་བསླུ་མི་བྱ། ། རྟག་ཏུ་དམ་ཚིག་བརྟན་པར་བྱ། ། ཤེས་རབ་རང་བཞིན་བུད་མེད་རྣམས། ། སྐྱོན་གྱིས་ཉེས་པ་མི་བརྗོད་དོ། ། རྣལ་འབྱོར་སློང་མོས་མི་རྒྱུ་ཞིང་། ། རྣལ་འབྱོར་སྤང་བར་མི་བྱའོ། །
རྟག་པར་རྒྱུན་དུ་གསང་སྔགས་བཟླས། ། རྟག་ཏུ་དམ་ཚིག་ལ་སོགས་བརྟན། ། གལ་ཏེ་བླ་མ་སྨོད་དེ་བཞིན། ། དམ་ཚིག་བག་མེད་པར་གྱུར་ན། ། དེ་ཚེ་དཀྱིལ་འཁོར་ངེས་བྲིས་ལ། ། བདེ་གཤེགས་རྣམས་ལ་སྡིག་པ་བཤགས། ། དེང་ཁྱོད་སྐྱེ་བ་འབྲས་བུ་བཅས། ། གང་ཕྱིར་འདི་ལ་ལེགས་པར་གནས། ། དམ་ཚིག་ལྷ་རྣམས་དང་མཉམ་པར། ། གནས་པར་འགྱུར་བར་ཐེ་ཚོམ་མེད། །
སངས་རྒྱས་རྡོ་རྗེ་ཅན་བཅས་པས། ། ཀུན་གྱི་ཚད་ལྡན་དེ་དབང་བསྐུར། ། ཁམས་གསུམ་པ་ཡི་རྒྱལ་པོ་ཆེ། ། རྒྱལ་སྲིད་བདག་པོར་བརྟན་པ་ཡིན། ། དེ་རིང་བདུད་ལས་རྣམ་པར་རྒྱལ། ། གྲོང་ཁྱེར་མཆོག་ཏུ་རབ་ཞུགས་སོ། ། དེ་རིང་ཁྱོད་ཀྱིས་སངས་རྒྱས་ཉིད། ། ཐོབ་པ་འདི་ལ་ཐེ་ཚོམ་མེད། ། འདི་ལྟར་ཡིས་ནི་རབ་དང་རྡོ་རྗེ་ཉིད་དུ་གྱིས། ། རང་གི་དམ་ཚིག་མི་ཟད་བདེ་སྟེར་བརྟེན་པར་གྱིས། །
དེ་རིང་འགྲོ་བ་བདེ་གྱུར་རྡོ་རྗེ་སེམས་དཔའ་དང་། ། མཚུངས་པའི་རྟག་པ་ཉིད་དུ་ཁྱོད་རྣམས་ཕྱིན་པར་འགྱུར། ། ཞེས་བརྗོད་ལ་དོན་བཤད་དེ་དམ་ཚིག་དང་སྡོམ་པའི་བསྲུང་མཚམས་བྱེད་པར་འགྱུར། དེ་ནས་གནས་སྐབས་དེ་དག་ཏུ་ཐོབ་པའི་དམ་ཚིག་ལ་བསྲུང་སྡོམ་བགྱི་སྙམ་པས། གཙོ་བོས་ཇི་ལྟར་བཀའ་བསྒོས་པའི། ། གསུང་ནི་དེ་ལྟར་བདག་གིས་བགྱི། ། ཞེས་ལན་གསུམ་དང་། དབང་ཡོངས་སུ་རྫོགས་པར་ཐོབ་པའི་གཏང་རག་ཏུ། ཨོཾ་བཛྲ་བྷཱུ་མི་སོགས་ཀྱིས་མཎྜལ་རྒྱས་པ་ཕུལ་ཏེ། ལུས་དང་ལོངས་སྤྱོད་ཐམས་ཅད་ཀྱང་འབུལ།
ཆ་ཤས་ནས་ལོངས་སྤྱད་དུ་གསོལ་སྙམ་པས། དེང་ནས་བརྩམས་ཏེ་བདག་བྲན་དུ། ། ཁྱོད་ལ་བདག་ནི་འབུལ་ལགས་ན། ། ཁྱེད་ཀྱིས་སློབ་མར་བཟུང་བ་དང་། ། ཆ་ཡིས་ཀྱང་ནི་སྤྱད་དུ་གསོལ། ། ཞེས་དང་། སྔར་གཏོར་མ་རྣམས་ཕུལ་མ་ཚར་ན་གཏོར་མ་ནང་མཆོད་ཆུ་ཆང་གིས་སྦྱང་ལ། སྟ་གོན་གྱི་སྐབས་སུ་བཤད་པའི་ཆོ་གས་འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཉིས་དང་སྒོས་ཀྱིས་ཆོས་སྐྱོང་རྣམས་ལ་རྒྱས་པར་དབུལ་ལོ། ། སློབ་མ་ཡོད་ན་སྐབས་འདིར་དབང་བསྐུར་གྱི་དངོས་གཞི་བྱ། གསུམ་པ་མཇུག་གི་ཆོ་ག་ནི།
དཀྱིལ་འཁོར་གྱི་མཐར་མཆོད་པ་གསར་པས་ཅུང་ཟད་ཁ་གསོས་ལ། ཧྲཱིཿཥྚཱིཿཡིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་སོགས་ཀྱིས་བྱིན་གྱིས་བརླབས་ལ། མཚན་སྔགས་རེ་རེ་ནས་སྦྱར་བའི་ཆུ་གཉིས་སྔོན་འགྲོའི་ཉེར་སྤྱོད་རོལ་མོ་དང་བཅས་པ་དང་། ནང་བདུད་རྩིའི་མཆོད་པ་དང་། གཏི་མུག་རྡོ་རྗེའི་རང་བཞིན་སོགས་ཀྱིས་བསྟོད་པ་རྣམས་སྔར་བཞིན་བྱ། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩལ་དུ་གསོལ། ཞེས་གསོལ་བ་བཏབ། ཡིག་བརྒྱའི་མཐར།
མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ། རྡུལ་ཚོན་གྱི་ཕྱོགས་ལ་ཉིན་ཞག་སྦྲེལ་ནས་བྱེད་ན། ཕྱོགས་བཅུ་ན་བཞུགས་པའི་ཞེས་སོགས་ཀྱི་མཇུག་ཏུ། ཇི་སྲིད་གཤེགས་གསོལ་གྱི་ཆོ་ག་མ་བྱས་ཀྱི་བར་དུ་བརྟན་པར་བཞུགས་སུ་གསོལ། ཞེས་པས་བརྟན་བཞུགས་དང་། གཏོར་མགྲོན་གྱི་ཡེ་ཤེས་པ་རྣམས་ལ་གཤེགས་གསོལ་ལམ། བརྟན་བཞུགས་སྐབས་དང་སྦྱར། རྡུལ་ཚོན་གཤེགས་གསོལ་གྱི་ཚེ་བུམ་པ་གཉིས་དཀྱིལ་འཁོར་གྱི་ཤར་སྒོའི་ཁྱམས་གཡས་གཡོན་དུ་སྤྱན་དྲངས། དཔོན་སློབ་རྣམས་དཀྱིལ་འཁོར་གྱི་མཐར་ལངས་ཏེ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །
ཅེས་སོགས་ལན་གསུམ་གྱི་མཐར་མཐེབ་སྲིན་གྱིས་སེ་གོལ་དང་། བཛྲ་མུཿཞེས་ཡང་ཡང་བརྗོད་པས། ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ། ཛཿཧཱུྃ་བཾ་ཧོཿ ཞེས་བརྗོད་ཅིང་ལྷའི་ང་རྒྱལ་བརྟན་པོས། ཆོས་ཐམས་ཅད་ནི་དངོས་པོ་མེད་པའོ། ། ཞེས་བརྗོད་ཅིང་མཉམ་པ་ཉིད་ཀྱི་དོན་ཡིད་ལ་དྲན་བཞིན་པས། རྡོ་རྗེའི་རྩེས་དབང་ལྡན་གྱི་རྩིག་པ་ནས་གཡས་སྐོར་གྱིས་རྩིག་པ་རྣམས་བཤིག་ལ། རྡུལ་ཚོན་རྣམས་མཐའ་ནས་རིམ་གྱིས་བསྡུ།
ཐིག་རྗེས་རྣམས་བུམ་ཆུས་བཀྲུས་ལ། བཀྲ་ཤིས་རྒྱས་པར་བྱ། རྡུལ་ཚོན་རྣམས་དོན་དུ་གཉེར་བ་ཡོད་ན་ཅུང་ཟད་སྦྱིན་ཚོན་ལྷག་མ་རྣམས་བསྡུས་ཏེ། རྒྱ་མཚོར་འབབ་པའི་ཆུ་རླུང་དུ་དོར་ནས་ས་ཆོག་དང་འབྲེལ་ན་སྔར་བཤད་པའི་སྔགས་དང་། མཉམ་པའི་ཕྱག་རྒྱས་ཕུར་བུ་ཕྱུང་ལ་ཕུར་ཁུང་འོ་མས་བཀང་། ཐིག་རྗེས་ཕྱི་བ་སོགས་ལས་རྗེས་མི་མངོན་པར་བྱས་ལ། གོང་བཞིན་བཀྲ་ཤིས་སོགས་རྒྱས་པར་བྱའོ། ། རས་བྲིས་ཀྱི་ཕྱོགས་ཡིན་ན་གཞན་རྣམས་གོང་དང་འདྲ་བ་ལས། མ་འབྱོར་བ་དང་ཞེས་སོགས་ཀྱིས་ཐལ་མོ་སྦྱར་ཏེ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ།
ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་རས་བྲིས་ཀྱི་དཀྱིལ་འཁོར་ལ་སོགས་པ་སྐུ་གཟུགས་ཀྱི་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་འབྱུང་བ་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་སྩལ་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་རྟེན་ལ་མེ་ཏོག་གཏོར། རྟེན་མེད་པའི་གཏོར་མགྲོན་གྱི་ཡེ་ཤེས་པ་རྣམས་དང་། བུམ་ནང་གི་ཡེ་ཤེས་པ་རྣམས། ཨོཾ་ཁྱེད་ཀྱིས་ཞེས་སོགས་དང་། བཛྲ་མུཿ ཡེ་ཤེས་པ་རྣམས་གཤེགས།
དམ་ཚིག་པ་རང་ལ་གཉིས་སུ་མེད་པར་ཐིམ། རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃཿ ཞེས་བརྗོད་ཅིང་གནས་གསུམ་བསྲུངས་ལ་བསྔོ་བ་སྨོན་ལམ་དང་། བཀྲ་ཤིས་ནི། འཇམ་དབྱངས་གཤིན་རྗེའི་གཤེད་དང་བི་རཱུ་པ། ། ཌོམྦི་པ་དང་ཝཱི་ར་ཌི་པ་སོགས། ། རིགས་བརྒྱའི་མགོན་པོ་རྩ་བརྒྱུད་བླ་མ་ཡི། ། བཀྲ་ཤིས་དམ་པས་དེང་འདིར་བདེ་ལེགས་ཤོག །
རྣམ་ཤེས་རྣམ་དག་ཆོས་དབྱིངས་ཡེ་ཤེས་དངོས། ། ཞེ་སྡང་རྣམ་དག་ཡུམ་དང་རྣམ་རོལ་བ། ། ཐུགས་ཀྱི་རང་བཞིན་གཤིན་རྗེའི་གཤེད་དཔལ་གྱི། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། གཟུགས་ཕུང་རྣམ་དག་མེ་ལོང་ཡེ་ཤེས་དངོས། ། གཏི་མུག་རྣམ་དག་ཡུམ་དང་རྣམ་རོལ་བ། ། སྐུ་ཡི་རང་བཞིན་གཤིན་རྗེའི་གཤེད་དཔལ་གྱི། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། ཚོར་ཕུང་རྣམ་དག་མཉམ་ཉིད་ཡེ་ཤེས་དངོས། ། སེར་སྣ་རྣམ་དག་ཡུམ་དང་རྣམ་རོལ་བ། །
ཡོན་ཏན་རང་བཞིན་གཤིན་རྗེའི་གཤེད་དཔལ་གྱི། ། བཀྲ་ཤིས་དམ་པས༞ ། འདུ་ཤེས་རྣམ་དག་སོར་རྟོགས་ཡེ་ཤེས་དངོས། ། འདོད་ཆགས་རྣམ་དག་ཡུམ་དང་རྣམ་རོལ་བ། ། གསུང་གི་རང་བཞིན་གཤིན་རྗེའི་གཤེད་དཔལ་གྱི། ། བཀྲ་ཤིས་དམ་པས༞ ། འདུ་བྱེད་རྣམ་དག་བྱ་གྲུབ་ཡེ་ཤེས་དངོས། ། ཕྲག་དོག་རྣམ་དག་ཡུམ་དང་རྣམ་རོལ་བ། ། འཕྲིན་ལས་རང་བཞིན་གཤིན་རྗེའི་གཤེད་དཔལ་གྱི། ། བཀྲ་ཤིས༞ །
གཟུགས་སོགས་རྣམ་དག་ཟག་མེད་བདེ་བའི་དངོས། ། ཚུལ་བཞིན་བསྟེན་ན་འཆི་མེད་མཆོག་སྟེར་བའི། ། བདུད་རྩིའི་བཅུད་ལྡན་བུམ་ཐོད་རྣམ་བཞི་ཡི། ། བཀྲ་ཤིས༞ ། བདེན་བཞི་རབ་རྟོགས་བདུད་བཞི་སྐྲག་པར་བྱེད། ། ཚངས་གནས་བཞི་རྫོགས་སྒྱུ་མའི་དཔེ་བརྒྱད་མཚུངས། ། བསྡུ་བཞི་སོགས་དག་གཞལ་མེད་ཁང་ཆེན་གྱི། ། བཀྲ་ཤིས༞ ། རང་བཞིན་འོད་གསལ་སེམས་ཀྱི་རྡོ་རྗེའི་དངོས། ། རྡོ་རྗེའི་ས་གཞི་རྭ་གུར་ཡེ་ཤེས་མེས། །
མི་མཐུན་ཕྱོགས་འཇོམས་བསྲུང་བའི་འཁོར་ལོ་ཡི། ། བཀྲ་ཤིས༞ ། དཔལ་ལྡན་གཤིན་རྗེའི་གཤེད་ཀྱི་རྣམ་འཕྲུལ་ལས། ། འཇིག་རྟེན་སྐྱོང་བ་བཅོ་ལྔའི་ཚུལ་འཛིན་པའི། ། བཀའ་སྡོད་ཆོས་སྐྱོང་སྲུང་མའི་ཚོགས་རྣམས་ཀྱི། ། བཀྲ་ཤིས་དམ་པས་དེང་འདིར་བདེ་ལེགས་ཤོག ། ཅེས་སོགས་བླ་མ་ཡི་དམ་ཆོས་སྲུང་ནོར་ལྷའི་བཀྲ་ཤིས་སོགས་ཤིས་བརྗོད་ཀྱི་ཚིག་ཅི་རིགས་དང་རོལ་མོའི་སྒྲ་དང་མེ་ཏོག་གི་ཆར་དབབ་བོ། ། དེ་ལྟར་བྱས་པས་གནས་སྐབས་སུ་ལས་བཞི་སོགས་འགྲུབ་པ་དང་། མཐར་ཐུག་གཤིན་རྗེའི་གཤེད་ཀྱི་གོ་འཕང་ཐོབ་པར་འགྱུར་རོ། ། ཞེས་གཤེད་དམར་ལྷ་ལྔའི་མངོན་རྟོགས་ངོར་ཆེན་རྡོ་རྗེ་འཆང་ཀུན་དགའ་བཟང་པོས་མཛད་པའི་བདུད་རྩིའི་བུམ་པ་དང་།
དཀྱིལ་ཆོག་ཤར་ཆེན་ཀུན་དགའ་བཀྲ་ཤིས་གྱིས་མཛད་པའི་བདུད་རྩིའི་རོལ་མཚོ་གཉིས་ཟུང་དུ་སྦྱར་བའི་ཁྱེར་བདེ་འདི་ཡང་། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་བློ་དམན་འཇུག་པ་བདེ་ཞིང་ལུགས་འདིའི་དཀྱིལ་ཆོག་དར་ཞིང་རྒྱས་པར་བྱ་བའི་ཕྱིར་ལྷག་བསམ་ཀུནྡ་ལྟར་དཀར་བས་སྦྱར་བའི་དགེ་བས་འཁོར་བ་སྡུག་བསྔལ་གྱི་རྒྱ་མཚོ་མྱུར་དུ་སྐེམས་པར་གྱུར་ཅིག། །། སརྦ་མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། གཤེད་དམར་ལྷ་ལྔའི་སྒྲུབ་དཀྱིལ་བདག་འཇུག་གི་ཡི་གེ PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
