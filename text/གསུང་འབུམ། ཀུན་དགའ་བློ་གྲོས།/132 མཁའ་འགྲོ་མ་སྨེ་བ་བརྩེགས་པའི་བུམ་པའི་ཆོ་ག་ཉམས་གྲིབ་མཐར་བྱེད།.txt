གསུང་འབུམ། ཀུན་དགའ་བློ་གྲོས།
པོད ༡༣༢
མཁའ་འགྲོ་མ་སྨེ་བ་བརྩེགས་པའི་བུམ་པའི་ཆོ་ག་ཉམས་གྲིབ་མཐར་བྱེད།
༄༅། །མཁའ་འགྲོ་མ་སྨེ་བ་བརྩེགས་པའི་བུམ་པའི་ཆོ་ག་ཉམས་གྲིབ་མཐར་བྱེད་བཞུགས་སོ།། ཨོཾ་སྭསྟི། ཉམ་ཐག་འགྲོ་ལ་རབ་བརྩེ་བས། ། སྐྱོན་བྲལ་ཁྲོ་མོའི་སྐུར་བསྟན་ནས། ། མི་གཙང་དྲི་མ་ཀུན་སེལ་མ། ། མཁའ་འགྲོ་སྨེ་བརྩེགས་ལ་བཏུད་ནས། ། སྙིགས་དུས་གདུག་ཅན་དར་བའི་དུས། ། འགྲོ་ཀུན་བག་མེད་ཀྱིས་གོས་པའི། ། ཉམས་གྲིབ་མི་གཙང་སྦྱང་བའི་ཕྱིར། ། སྨེ་བ་བརྩེགས་པའི་ཁྲུས་ཆོག་འདྲི། །
འདིར་གྲུ་སྤང་རྩེ་བ་རྡོ་རྗེ་སེང་གེ་ལ་མཁའ་འགྲོ་མ་སེང་གེའི་གདོང་པ་ཅན་གྱིས་གནང་བའི་ཁྲོ་མོ་སྨེ་བརྩེགས་ཀྱི་ཁྲུས་ཆོག་ལ། སྦྱོར་དངོས་རྗེས་གསུམ་ལས། དང་པོ་ནི། སྟེགས་བུ་གཙང་མར་པདྨ་འདབ་བརྒྱད་རྡུལ་ཚོན་ནམ། རས་དཀར་ལ་བྲིས་པའི་སྟེང་དུ་བུམ་པ་མགུལ་ཆིངས་དང་བཅས་པའི་ནང་དུ་བུམ་སྙིང་ཉེར་ལྔ་ཆུ་གཙང་དང་བཅས་པ་ཁ་རྒྱན་ཅན་གྱི་སྟེང་དུ། དུང་ཆོས་དྲི་བཟང་གིས་གང་བ་གཟུངས་རྡོར་དང་བཅས་པའི་མཐར། མཚམས་འཛིན་གྱི་མེ་ཏོག་ཆུ་གཉིས་ཉེར་སྤྱོད་ལྔ་དང་བུམ་པའི་མདུན་དུ་ཟླུམ་གཏོར་གཅིག གཞན་ཡང་རྡོ་རྗེ་དྲིལ་བུ་མེ་ཏོག་སོགས་མཐོང་བ་བརྒྱུད་པའི་ཕྱག་ལེན་ལྟར་བཤམ་མོ། ། གཉིས་པ་ནི། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསངས།
སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག་སོགས་ནས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཞེས་པ་ནས་ཤཔྟ་ཨཱཿཧཱུྃ། ཨོཾ་བཛྲ་དྷརྨ་ར་ཎི་ཏ་སོགས་ལན་གསུམ། སེམས་ཅན་ཐམས་ཅད་ལ་དམིགས་པའི་སྙིང་རྗེས་ཀུན་ནས་བླངས་ཏེ། སྐྱབས་སུ་འགྲོ་བ་དང་། བྱང་ཆུབ་མཆོག་ཏུ་སེམས་བསྐྱེད་པ་སྔོན་དུ་འགྲོ་བས།
སེམས་བསྐྱེད་ཀྱི་ཚིག་སྤྱི་འགྲེ་ལ། མཁའ་འགྲོ་མ་སྨེ་བ་བརྩེགས་མའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་དང་། ཚད་མེད་བཞི་བསྒོམ། རང་སྐད་ཅིག་གིས་མཁའ་འགྲོ་མ་སྨེ་བ་བརྩེགས་མ་སྐུ་མདོག་སོལ་བ་ལྟར་ནག་པ། སྐྱོན་ཅིས་ཀྱང་འགོས་མི་བཏུབ་པ་ཕྱག་གཉིས་ཐུགས་ཀར་བསྣོལ་བའི་དག་བྱེད་ཀྱི་བུམ་པ་ཆུས་བཀང་བ་བསྣམས་ཏེ། ཉམས་གྲིབ་དང་མི་གཙང་བ་ཐམས་ཅད་འཁྲུད་པར་མཛད་པ། གཅེར་བུ་རྒྱན་སྤངས་ཤིང་པད་ཉིའི་གདན་ལ་ཞབས་གཉིས་མཉམ་པའི་སྟབས་ཀྱིས་བཞེངས་པའི་སྐུ་ཅན་དུ་གྱུར་པར་དམིགས་ལ། ཨོཾ་ཁར་ཁར། ཛིརྑ་བི་མ་ལ་སེ།
ཨུཙྪུཥྨ་ཀྲོ་དྷཱི་ཧཱུྃ་ཕཊ་སྭཱཧཱཿ ཞེས་བརྒྱ་རྩ་བརྒྱད་ལ་སོགས་པ་ཇི་ལྟར་རིགས་པ་བཟླས་ཏེ། མི་གཙང་བའི་ཉེས་པ་གང་གིས་ཀྱང་མི་གོས་པར་བསམ་མོ། ། གལ་ཏེ་མཛེ་ཕོ་དང་། ཡུགས་ས་དང་། མི་དོང་པོ་དང་། དམ་ཉམས་དང་། ཚུལ་ཁྲིམས་འཆལ་བ་དང་། དམེ་ཅན་དང་། འཁོན་ཅན་ལ་སོགས་པ་དང་འགྲོགས་དགོས་པ་བྱུང་ན་སྐད་ཅིག་ལས་ལྷར་བསམ་སྟེ་བཟླས་བརྗོད་ཤུབ་བུར་བཟླ་བའམ།
མ་གྲུབ་ནའང་ཁྲོ་མོའི་བསྐྱེད་རིམ་གྱི་ང་རྒྱལ་བརྟན་པར་བྱས་ནས། ཉེས་པས་མི་གོས་པ་ནི་མྱོང་བས་གྲུབ་པ་ཡིན་ནོ། ། བཟླས་པའི་མཐར་འོག་གཏོར་འབུལ་གྱི་རྗེས་ནས་བྱུང་བའི་འདོད་གསོལ་དེ་བྱ། གསུམ་པ་ནི། བུམ་པ་བསངས་སྦྱངས། སྟོང་པའི་ངང་ལས་པཾ་ལས་པདྨ་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཆང་བ།
ལྷ་རྫས་ཀྱི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་ཡོངས་སུ་གང་བའི་ནང་དུ་སྐད་ཅིག་གིས་མཁའ་འགྲོ་མ་སྨེ་བ་བརྩེགས་པ་ནས། སྐུ་ཅན་དུ་གྱུར་པ་བདག་བསྐྱེད་བཞིན། འདི་ལ་གནས་གསུམ་བྱིན་རླབས། སྤྱན་འདྲེན་སྟིམ་དབང་བསྐུར་རྒྱས་བཏབ་རྣམས་མ་བཤད་པས། དམ་ཡེ་དབྱེར་མེད་དུ་བསྐྱེད་པ་ལ་མཆོད་པ་འབུལ་བ་ནི། ཨོཾ་ཨུཙྪུཥྨ་ཀྲོ་དྷཱི་ཨརྒྷཾ་པྲ་ཏཱིཙྪ་སྭཱཧཱཿ དེ་བཞིན་དུ་པཱ་དྱཾ་ནས། ཤཔྟའི་མཐར་དྷརྨཱ་ར་ཎི་དྲིལ་གསིལ་རོལ་ཆེན།
བསྟོད་པ་ནི། གང་གི་མཚན་ཙམ་དྲན་པས་ཀྱང་། ། མི་གཙང་དྲི་མ་ཀུན་སེལ་ཞིང་། ། གཙང་བདག་བདེ་ལ་འགོད་མཛད་པའི། ། མཁའ་འགྲོའི་དབང་མོ་ལ་ཕྱག་འཚལ། ། སོལ་བ་ལྟར་ནག་འགྱུར་མེད་སྐུ། ། ཉེས་སྐྱོན་ཀུན་གྱིས་མི་ཚུགས་ཤིང་། ། གང་ཞིག་དྲན་པ་ཙམ་གྱིས་ཀྱང་། ། མི་གཙང་ཀུན་སེལ་ལ་ཕྱག་འཚལ། ། རོ་གཅིག་ཞལ་དང་དུས་གསུམ་སྤྱན། །
ཐབས་ཤེས་ཕྱག་དང་གཟུང་འཛིན་གྱི། ། རྣམ་རྟོག་གནོན་པའི་ཞབས་གཉིས་མ། ། རྟག་ཆད་མཐའ་གནོན་ལ་ཕྱག་འཚལ། ། དྲི་མེད་རིན་ཆེན་ལས་གྲུབ་ཅིང་། ། དག་བྱེད་བདུད་རྩིས་ཡོངས་གང་བའི། ། བུམ་གཉིས་ཕྱག་མཚན་ཐུགས་ཀར་བསྣོལ། ། བདེན་གཉིས་ཟུང་འཇུག་ལ་ཕྱག་འཚལ། ། དེ་ལས་བྱུང་བའི་བདུད་རྩི་ཡིས། ། སྐལ་ལྡན་འགྲོ་བའི་སྒོ་གསུམ་སྡིག ། ཉམས་གྲིབ་མི་གཙང་ཀུན་འཁྲུད་པའི། །
ཁྲུས་ཀྱི་ལྷ་མོ་ལ་ཕྱག་འཚལ། ། རྟོག་པ་ཀུན་ལས་ངེས་གྲོལ་བས། ། གོས་རྒྱན་སྤངས་པ་གཅེར་མོའི་སྐུ། ། བདག་མེད་རྟོགས་པས་དབུ་སྐྲ་སིལ། ། རྣམ་པར་དག་མ་ལ་ཕྱག་འཚལ། ། འཁོར་བའི་སྐྱོན་བྲལ་པདྨའི་སྟེང་། ། ཐུགས་རྗེའི་འོད་གསལ་ཉི་མའི་གདན། དགོས་པ་ཀུན་གྱི་རང་བཞིན་ལ། ། མཉམ་བཞེངས་མཛད་མ་ལ་ཕྱག་འཚལ། ། གང་གི་མཐུ་ཆེན་རིག་སྔགས་ནི། །
བཟླས་བརྗོད་ཉུང་ངུ་བགྱིས་པས་ཀྱང་། ། མི་གཙང་དྲི་མ་ཀུན་སེལ་ཞིང་། ། ཡང་དག་བདེ་སྩོལ་ལ་ཕྱག་འཚལ། ། མཐའ་བྲལ་ཆོས་དབྱིངས་ཡེ་ཤེས་ཐུགས། ། སྟོང་ཉིད་སྙིང་རྗེ་ཟུང་འཇུག་གིས། ། ཉམ་ཐག་འགྲོ་ལ་རབ་བརྩེ་མ། ། བདེ་སྟོང་ཟུང་འཇུག་ལ་ཕྱག་འཚལ། ། དེ་སོགས་དུས་གསུམ་རྒྱལ་བ་ཡི། ། ཡོན་ཏན་ཕྲིན་ལས་ཀུན་གྱི་བདག ། མཁའ་འགྲོའི་དབང་མོ་སྨེ་བརྩེགས་མ། །
བསྟོད་པའི་དགེ་དེས་དོན་ཀུན་སྩོལ། ། སྙིགས་དུས་གནས་གྲོགས་ཡོ་བྱད་སོགས། ། མི་གཙང་ཁོ་ན་ཤས་ཆེ་བས། ། ས་ལམ་སྒྲུབ་པའི་འགལ་རྐྱེན་གྲིབ། ། དེ་ཀུན་ཉེ་བར་ཞི་བར་མཛོད། ། ཁྱད་པར་བསྟན་པའི་སྒོར་ཞུགས་ནས། ། སོ་སོར་ཐར་དང་བྱང་ཆུབ་སེམས། ། རྡོ་རྗེ་ཐེག་པའི་བསླབ་པ་དང་། ། འགལ་བའི་ཉེས་ཀུན་བྱང་བར་མཛོད། ། རྩ་བའི་བླ་མའི་ཐུགས་འགལ་དང་། །
དམ་ཚིག་ཉམས་པའི་སློབ་མ་དང་། ། སྤྱོད་ཡུལ་གཅིག་དང་གསང་སྒྲོགས་སོགས། ། ལྟུང་བ་འབྱུང་ཀུན་དག་པར་མཛོད། ། བསྐྱེད་རྫོགས་གཡེལ་ཞིང་བཟླས་པ་ཉུང་། ། ལྟ་བ་མ་བསྐྱངས་སྤྱོད་པ་རྩིང་། ། མི་ཤེས་མ་གུས་བག་མེད་ཀྱིས། ། ཉེས་པ་ཅི་མཆིས་ཞི་བར་མཛོད། ། མཐུ་ལྡན་ཆོས་སྐྱོང་སྲུང་ཀུན་ལ། ། བསྒོམ་སྒྲུབ་མཆོད་གཏོར་ཆག་པ་དང་། ། འབགས་བཙོག་ཐུགས་འགལ་བགྱིས་པ་སོགས། །
ནོངས་པ་ཅི་མཆིས་སེལ་བར་མཛོད། ། མཆེད་ལྕམ་རྡོ་རྗེ་སྤུན་གྲོགས་ལ། ། མ་དད་མ་གུས་བགྱིས་པ་དང་། ། ལོག་པར་བལྟས་པའི་ལས་སྒྲིབ་ཀུན། ། ཁྱེད་ཀྱི་ཐུགས་རྗེས་བྱང་བར་མཛོད། ། མདོར་ན་བླ་མ་དཀོན་མཆོག་ནས། ། སེམས་ཅན་ཕྲ་མོ་ཡན་ཆད་ལ། ། བརྟེན་པའི་ལས་སྒྲིབ་ཅི་བསགས་པ། ། དེ་ཀུན་བྱང་ཞིང་དག་པར་མཛོད། ། དེ་ལྟར་སྡིག་སྒྲིབ་ཉེར་དག་ནས། །
འདི་དང་སྐྱེ་བ་ཐམས་ཅད་དུ། ། དལ་འབྱོར་ལུས་ཐོབ་དབང་པོ་གསལ། ། ནད་མེད་ཚེ་རིང་དཔལ་འབྱོར་མཛོད། ། ཡང་དག་བླ་མས་རྗེས་བཟུང་ནས། ། རྒྱལ་བའི་བསྟན་དང་མཇལ་བ་དང་། ། མདོ་སྔགས་རིགས་གནས་ཤེས་བྱའི་ཚོགས། ། ཡོན་ཏན་ཀུན་ལ་བདག་མཁས་མཛོད། ། བསྐྱེད་རྫོགས་ཏིང་འཛིན་ཟབ་མོ་ཡི། ། ཡང་དག་ཡེ་ཤེས་སྐྱེ་བ་དང་། ། ལས་བཞིའི་ཕྲིན་ལས་གང་བསམ་ཀུན། །
འགྲོ་དོན་ཐོགས་མེད་འབྱུང་བར་མཛོད། ། བདག་ནི་མཐོང་ཐོས་དྲན་པ་དང་། ། རེག་པ་ཙམ་གྱིས་འགྲོ་བ་ཀུན། ། ཉམས་གྲིབ་སྡིག་པ་ཀུན་སེལ་བ། ། མཁའ་འགྲོའི་དབང་མོ་ཁྱེད་ལྟར་མཛོད། ། མདོར་ན་བདག་གིས་བསྟན་འགྲོ་ལ། ། ལྷག་བསམ་རྣམ་དག་བགྱིས་པ་ཀུན། ། བར་ཆད་མེད་པ་མཐར་ཕྱིན་ནས། ། སྲིད་ཞིའི་དཔལ་འབྱོར་ཀུན་འགྲུབ་ཤོག ། གཏོར་མ་བསངས་སྦྱངས།
སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ལན་གསུམ། སྔགས་ཀྱི་མཐར་ཨ་ཀཱ་རོ་བཏགས་པ་ལན་གསུམ་མམ་ལྔས་ཕུལ། མཚན་སྔགས་སྦྱར་བའི་མཆོད་པ་གོང་བཞིན་དང་། བསྟོད་པ་གང་གི་མཚན་ཙམ་མ་ཤླཽ་ཀ་གཅིག བཅོམ་ལྡན་འདས་མ་ཁྲོ་བོའི་རྒྱལ་མོ་སྨེ་བ་བརྩེགས་མས་བདག་དང་སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཉམས་གྲིབ་དང་མི་གཙང་བ་ཐམས་ཅད་ཞི་བ་དང་། མྱུར་དུ་ཁྲོ་བོའི་རྒྱལ་མོ་སྨེ་བ་བརྩེགས་མའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། གཟུངས་ཐག་བཟུང་སྟེ། རང་གི་སྙིང་ཁ་ནས་སྔགས་ཀྱི་ཕྲེང་བ་གཟུངས་ཐག་ལ་ཞོན་ཏེ་སོང་བ་བུམ་ནང་གི་ལྷ་ལ་ཕོག་པས་དེའི་སྐུ་ལུས་ལས་བདུད་རྩིའི་རྒྱུན་བྱུང་བས་བུམ་པ་གང་བར་གྱུར། ཞེས་དང་།
བདག་བསྐྱེད་དུ་བཤད་པའི་སྔགས་དེ་དང་། ཨོཾ་ཨེ་ཧོ་ཤུདྡྷེ་ཤུདྡྷེ། བཾ་ཧོ་ཤུདྡྷེ་ཤུདྡྷེ། རཾ་ཧོ་ཤུདྡྷེ་ཤུདྡྷེ། ཨེ་བཾ་རཾ་ཤུདྡྷེ་ཤུདྡྷེ། ཨཱཿཨཱཿཨཱཿསྭཱཧཱ། ཞེས་སྔགས་གཉིས་པོ་འདི་བརྒྱ་སྟོང་ལ་སོགས་པ་ཅི་ནུས་བཟླས་ལ་མཆོད་བསྟོད་འདོད་གསོལ་གོང་ལྟར་དང་། ཡིག་བརྒྱ་ལན་གསུམ་བྱ། མ་འབྱོར་བ་དང་ཉམས་པ་སོགས་ཀྱིས་ནོངས་པ་བཟོད་གསོལ། ཨོཾ་ཨཱཿཧཱུྃ།
མཆོད་ཡོན་ཕུལ་བའི་རྐྱེན་གྱིས་བུམ་ནང་གི་ལྷ་འོད་དུ་ཞུ་བ་ལས་བྱུང་བའི་བུམ་པའི་ཆུ་བདུད་རྩིར་གྱུར། ཞེས་བརྗོད་ཅིང་གཟུངས་ཐག་བསྡུའོ། ། གསུམ་པ་རྗེས་ནི། དགེ་བ་འདི་ཡིས་མྱུར་དུ་བདག ། སྨེ་བ་བརྩེགས་མ་འགྲུབ་གྱུར་ནས། ། སོགས་བསྔོ་སྨོན་ཅི་ཤེས་དང་། སྟོན་མཆོག་དམ་པ་སོགས་ཀྱི་བཀྲ་ཤིས་བྱའོ། ༈ །བྱབས་ཁྲུས་བྱེད་ན་ལྷ་སྔགས་བསྒྱུར་བ་མ་གཏོགས་རྣམ་འཇོམས་བཞིན་ནོ། ༈ །འདིའི་རྗེས་གནང་བྱ་ཚུལ་གྱི་ཤོམ་ཚོམ་བུ་གཅིག་སྤྱི་དང་འདྲ། ཟླུམ་གཏོར་ཆུ་གཉིས་སྔོན་འགྲོའི་ཉེར་སྤྱོད།
མཆོད་པ་བྱིན་རླབས་སྔོན་འགྲོའི་བདག་བསྐྱེད་གོང་བཞིན། ཚོམ་བུ་བསངས་སྦྱངས། སྐད་ཅིག་གིས་ལྷ་མོར་བསྐྱེད། མཆོད་བསྟོད་གཏོར་མ་འབུལ་བ་རྣམས་གོང་བཞིན་དང་། བཟླས་པ་བྱ། སེམས་བསྐྱེད་ཟླུམ་གཏོར་ཆུ་གཉིས་སྔོན་འགྲོའི་ཉེར་སྤྱོད། གསལ་འདེབས་སོགས་སྤྱི་འགྲེ། སློབ་མས་མཎྜལ། དུས་གསུམ་སངས་རྒྱས་ཐམས་ཅད་དང་། ། སོགས་ཀྱིས་གསོལ་གདབ།
བསྡུ་ན་སློབ་དཔོན་དགོངས་སུ་གསོལ། བདག་ལ་སོགས་གཞི་དགོད་པ་དང་། ཡེ་ཤེས་པ་སྤྱན་དྲངས། གསུང་གི་རྗེས་གནང་ལ་ཐུགས་ཀའི་ཉི་དཀྱིལ་སྔགས་ཕྲེང་ལས་གཉིས་པ་མཆེད་ནས་སློབ་མའི་ཁར་གཞུག་པར་བྱ་དམ་བཅའ། བྱིན་གྱིས་བརླབས་པའི་ལུང་མཛད། གཞན་སྤྱི་འགྲེ། འདིའི་བརྒྱུད་པ་ནི། ཡང་དག་པར་རྫོགས་པའི་སངས་རྒྱས། གསང་བདག་ཕྱག་ན་རྡོ་རྗེ། ཌཱ་ཀི་སེང་གེའི་གདོང་པ་ཅན།
གྲུ་སྤང་རྩེ་བ་རྡོ་རྗེ་སེང་གེ ཆོས་རྗེ་བྲག་ནག་པ། བྱང་སེམས་ཆེན་པོ། བླ་མ་དངོས་གྲུབ་རྒྱལ་མཚན། སློབ་དཔོན་བསོད་ནམས་དར། བེ་ཕུག་པ་བདེ་ལེགས་རྒྱལ་མཚན། སྔགས་འཆང་ཆོས་རྒྱལ་བསོད་ནམས། དེ་སྲས་ཆོས་སྐྱོང་བསོད་ནམས་བཀྲ་ཤིས། མཁྱེན་བརྩེའི་དབང་ཕྱུག རྡོ་རྗེ་འཆང་དབང་ཕྱུག་རབ་བརྟན།
རྡོ་རྗེ་འཆང་རིན་ཆེན་བསོད་ནམས་མཆོག་གྲུབ། བྱམས་པ་ངག་དབང་ལྷུན་གྲུབ། རྡོ་རྗེ་འཆང་ངག་དབང་ཀུན་དགའ་ལྷུན་གྲུབ། དཔལ་གནས་གསར་བ་ཆེན་པོ་འཇམ་མགོན་བླ་མ་ཐམས་ཅད་མཁྱེན་པ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ། དེས་བདག་ངག་དབང་ཀུན་དགའ་བློ་གྲོས་ལ་སྩལ་བའོ། ། ཡང་ན་མཁྱེན་བརྩེ། བྱམས་པ་སྐལ་བཟང་། རྡོ་རྗེ་འཆང་དབང་ཕྱུག་རབ་བརྟན་མན་འདྲའོ། ། ཞེས་མཁའ་འགྲོ་མ་སྨེ་བ་བརྩེགས་མའི་ཆོས་སྐོར་བུམ་ཆོག་སོགས་ཉེར་མཁོ་ཆ་ཚང་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་འདིའི་སྒྲུབ་ཐབས་གནས་གསར་འཇམ་མགོན་མཁྱེན་བརྩེས་མཛད་པ་དང་། ཇོ་བོ་རྗེ་ནས་བརྒྱུད་པའི་སྨེ་བ་བརྩེགས་ལྗང་ནག་གི་བུམ་ཆོག་ཐར་རྩེ་པཎ་ཆེན་ནམ་མཁའི་མཚན་ཅན་གྱིས་མཛད་པ་གཉིས་གུང་བསྒྲིགས།
རྗེས་གནང་མཛད་བྱང་མེད་པ་འདི་ཐོག་ནས་ཕྱག་ལེན་ལ་གནང་སྲོལ་ཡོད་པས་དེ་ཡང་རྗེས་འབྲེལ་ལ་འཐུད། བསྟོད་པ་འདོད་གསོལ་བཅས་དང་མཚམས་སྦྱོར་ཅི་དགོས་ངེད་རང་ནས་གསར་རྩོམ་བགྱིས་ཏེ་འགྲོ་ཕན་ཁོ་ནའི་བསམ་པས་སྦྱར་བ་འདིའི་དགེ་བས་སེམས་ཅན་ཐམས་ཅད་ཉམས་གྲིབ་མི་གཙང་བའི་འདམ་ལས་ཐར་ནས་ཡང་དག་པའི་དཔལ་ལ་སྤྱོད་པར་གྱུར་ཅིག། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། མཁའ་འགྲོ་མ་སྨེ་བ་བརྩེགས་པའི་བུམ་པའི་ཆོ་ག་ཉམས་གྲིབ་མཐར་བྱེད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
