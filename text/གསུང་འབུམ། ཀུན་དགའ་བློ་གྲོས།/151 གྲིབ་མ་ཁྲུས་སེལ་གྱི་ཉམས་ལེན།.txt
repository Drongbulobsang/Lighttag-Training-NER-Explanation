གསུང་འབུམ། ཀུན་དགའ་བློ་གྲོས།
པོད ༡༥༡
གྲིབ་མ་ཁྲུས་སེལ་གྱི་ཉམས་ལེན།
༄༅། །གྲིབ་མ་ཁྲུས་སེལ་གྱི་ཉམས་ལེན་བཞུགས་སོ།། ན་མོ་གུ་རུ་ཤྲཱི་ཧེ་རུ་ཀ་ཡ། གསུང་ངག་རིན་པོ་ཆེ་གླེགས་བམ་པོད་སེར་མ་ན་བཞུགས་པའི་གྲིབ་མ་ཁྲུས་སེལ་གྱི་ཉམས་ལེན་ལ་སྦྱོར་དངོས་རྗེས་གསུམ་ལས། དང་པོ་ནི། སྟེགས་ཀྱི་ཁར་རྟེན་ཁེབས་སོགས་གཞི་བཟང་པོར་འབྲུ་བཀྲམ་སྟེང་བུམ་གདན་པདྨ་འདབ་བརྒྱད་དང་དེའི་མཚོན་པའི་ཚོམ་བུ་དགུའི་དབུས་གསེར་དངུལ་ཟངས་རྫ་སོགས་ཀྱི་བུམ་པ་མཚན་ལྡན་ཐོག་མར་གུ་གུལ་བདུག ཨོཾ་བཛྲ་ཨ་མྲྀ་ཏ་ཀུནྜ་ལི་སོགས་བཟླ་ཞིང་། ཡུངས་དཀར་བྲབ་ནང་རྒྱུན་འབབས་ཆུ་གཙང་དྲི་བཟང་བཏབ་པས་སུམ་གཉིས་བཀང་བར། སླེ་ཏྲེ། ཀཎྜ་ཀ་རི། ཤུ་དག་དཀར་པོ།
རྒྱ་མཚོའི་ལྦུ་བ། གསེར་དངུལ། བྱི་རུ། མུ་ཏིག མུ་མེན། ནས་དཀར། གྲོ། སྲན་དཀར། འབྲས་དཀར། ཏིལ་དཀར།
གྲིབ་ཆེན་ལ་བླ་མེད་ལྷ་གང་རུང་གི་དྲག་པོའི་སྦྱིན་སྲེག་ཐལ་བ། འབྲིང་ལ་རྒྱས་པ། ཆུང་ངུ་ལ་ཞི་བ། བཙན་དུག་ཕྲན་བུ། སྐྱེས་དར་མ་གཡུལ་དུ་བསད་པའི་རུས་ཕྱེ་ཤིན་ཏུ་ཞིབ་པ། ཡུངས་དཀར་ཕྲན་བུ། མགུལ་ཆིངས་དཀར་པོ་ཟུང་ལ་ཐུན་མོང་དུ་སྲོག་བདུན་ཀུ་ཤ་དང་རྨ་བྱའི་སྒྲོས་ཁ་བརྒྱན། དུང་ཆོས་སོགས་སུ་དྲི་བཟང་གི་ཆུ་བླུགས་པ་ཁར་བཞག་སྟེང་རྡོ་རྗེ་གཟུངས་ཐག་མདུན་དུ། མེ་ཏོག བདུག་སྤོས།
མར་མེ། དྲི་ཆབ། ཞལ་ཟས་སྦྲེངས་ཚར་ཙམ་པ་ཆུ་ཆང་གིས་སྦྲུས་པའི་ཟླུམ་གཏོར་དཀར་པོ་པད་འདབ་དྲུག་པ་མར་རྒྱན་དང་ཤས་བརྒྱན་པ་རྣམས་བཤམ་མོ། ། གཉིས་པ་ནི། སྐྱབས་འགྲོ་ནས་དཀྱིལ་འཁོར་བསྡུ་བའི་བར་ལམ་དུས་རྒྱས་འབྲིང་གང་རུང་བྱ། བུམ་པ། ཨོཾ་བཛྲ་ཨ་མྲྀ་ཏ་ཀུནྜ་ལི་སོགས་ཀྱིས་བསང་། ཨོཾ་སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་སོགས་དཀྱིལ་ཆོག་ནས་འབྱུང་བ་བཞིན་བུམ་པ་བསྐྱེད་ལ། ནང་དྲི་ཞིམ་པོའི་ཆུས་སུམ་གཉིས་གང་བའི་དབུས་སུ་སྨན་ལྔ་ཡོངས་སུ་གྱུར་པ་ལས།
སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་ཨ་ཨཱ་སོགས་ནས་ཨཾ་ཨའི་བར་ཚར་གཉིས་བརྗོད་ལ་ཞུ་བ་ལས་བྱུང་བའི་ཟླ་བའི་སོགས། རིན་པོ་ཆེ་ལྔ་ཡོངས་སུ་གྱུར་པ་ལས། དཔེ་བྱད་བཟང་པོ་བརྒྱད་ཅུའི་ངོ་བོ་ཀ་ཁ་ནས་ཧ་ཀྵའི་བར་ཚར་གཉིས་བརྗོད། ཞུ་བ་ལས་བྱུང་བའི་ཉི་མའི་སོགས་འབྲུ་ལྔ་ཡོངས་སུ་གྱུར་པ་ལས་ཟླ་བ་དང་ཉི་མའི་བར་དུ་ཧཱུྃ་རྡོ་རྗེ་ཧཱུྃ་གིས་མཚན་པ། ཉི་ཟླ་ཕྱག་མཚན་ས་བོན་དང་བཅས་པ་ཡོངས་སུ་གྱུར། བཅོམ་ལྡན་འདས་ཐུགས་རྡོ་རྗེ་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་སྤྱན་གསུམ་པ། དབུ་སྐྲ་སྨིན་མ་སྨ་ར་དམར་སེར་གྱེན་དུ་བརྫེས་པ། ཕྱག་གཡས་རྡོ་རྗེ། གཡོན་དྲིལ་བུ་འཛིན་པས་ཡུམ་ལ་འཁྱུད་པ་ཞབས་གཡས་བརྐྱངས་པའི་བརླ་ལ་གཡོན་བསྐུམས་པའི་སོར་མོ་རྣམས་གཏད་པ། སྐྱིལ་ཀྲུང་ཕྱེད་པའི་གར་སྟབས་ཅན།
མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ། རུས་རྒྱན་དྲུག་དང་རིན་པོ་ཆེའི་རྒྱན་བརྒྱད་ཀྱིས་བརྒྱན་པའི་པང་ན་ཡུམ་མཱ་མ་ཀཱི་སྔོན་མོ་ཞལ་གཅིག་ཕྱག་གཉིས་གྲི་གུག་དང་ཐོད་པ་འཛིན་པ་ཡབ་ལ་འཁྱུད་པ། སྤྱན་གསུམ་མ་དབུ་སྐྲ་སེར་པོ་གྱེན་དུ་བརྫེས་ཤིང་མི་མགོ་སྐམ་པོ་ལྔའི་དབུ་རྒྱན་དང་། སྐམ་པོ་ལྔ་བཅུའི་དོ་ཤལ་ཅན་རུས་པའི་རྒྱན་ལྔས་བརྒྱན་པ་ཞབས་གཡོན་བརྐྱང་ཞིང་གཡས་བསྐུམ་པས་ཡབ་ལ་འཁྱུད་པ། གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དུང་ཆོས་ཀྱི་ནང་དུ་པདྨ་ཉི་མ་བདུད་བཞི་བརྩེགས་པའི་གདན་གྱི་སྟེང་དུ་བཅོམ་ལྡན་འདས་སྙིང་པོ་ཀྱཻ་རྡོ་རྗེ་སྐུ་མདོག་སྔོན་པོ་ནས་གཉིས་ཀའང་ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། བར་དེ་གཉིས་ཀྱི་ཐུགས་ཀ་ནས་འོད་ཟེར་འཕྲོས་པས་སོ་སོའི་ཡེ་ཤེས་པ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ སོ་སོ་ལ་གཉིས་སུ་མེད་པར་ཐིམ་པའི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་ཨ་བྷི་ཥཱིཉྩ་ཏུ་མཾ། ཞེས་གསོལ་བ་བཏབ་པས། ཨོཾ་བཛྲི་བྷཱ་ཝ་ཨ་བྷི་ཥཱིཉྩ་ཧཱུྃ། ཞེས་གསུང་ཞིང་སོགས་རིགས་འགྲེ། ཆུ་ལྷག་མ་ཡར་ལུད་པ་ལས་དུང་ཆོས་དང་བུམ་ནང་གི་ཡབ་ཡུམ་ལ་མི་བསྐྱོད་པས་དབུ་བརྒྱན། མཆོད་པ་བསངས་སྦྱངས་གོང་བཞིན། སྟོང་པའི་ངང་ལས་ཨ་ལས་སོགས་དཀྱིལ་ཆོག་བཞིན་ལ།
ཧཱུྃ་ཞུ་བ་ལས་བྱུང་བའི་མེ་ཏོག བདུག་སྤོས། མར་མེ། དྲི་ཆབ། ཞལ་ཟས་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་བཛྲ་པུཥྤེ་ཨཱཿཧཱུྃ་སོགས་སོ་སོའི་ཕྱག་རྒྱས་བྱིན་གྱིས་བརླབས། ཨོཾ་བྷ་ག་ཝན་མ་ཧཱ་ཀ་རུ་ཎི་ཀ་པུཥྤེ་པྲ་ཏཱིཙྪ་སྭཱཧཱ། ཞེས་གོང་རིགས་འགྲེ་དང་མཆོད་པ་སོ་སོའི་སྔགས་བསྒྱུར། རྡོ་རྗེ་གསོར་དྲིལ་བུ་གསིལ། གདངས་ཡོད་མེད་གང་རུང་གིས།
མི་བསྐྱོད་རྡོ་རྗེ་ཡེ་ཤེས་སོགས་ཤླཽ་ཀ་གཅིག ཐམས་ཅད་དངོས་པོའི་སོགས་ཤླཽ་ཀ་གཅིག གཏོར་མ་བྱིན་རླབས་གཏོར་བསྔོ་བཞིན། འདོད་རྒྱལ་གྱི་ཕྱག་རྒྱ་ལས་མཛུབ་མོ་གཉིས་བཀུག་པ་དང་། ཨོཾ་མ་ཧཱ་བྷཱུ་ཏ་ས་པ་རི་ཝཱ་ར་ཨ་ཀརྵ་ཡ་ཛཿ ཨོཾ་ཨནྡ་སོགས་ནས་ཀུན་འགྲུབ་ཤོག་བར་སྔོན་འགྲོ་གཏོར་མ་བཞིན་ལ་ནང་མཆོད་ཡིད་བྱུང་བསྟོད་པ་རྣམས་མ་བཤད་པས་ལྷ་ཆེན་བརྒྱད་པོ་སོགས་རྡོ་རྗེ་ཐུགས་ཀ་དྲིལ་བུ་ཆིག་བརྡུང་ངམ། ཐལ་སྦྱར་གྱིས་བརྗོད་ཀྱང་རུང་། ཁུ་ཚུར་བསྣོལ་བའི་མཐེབ་སྲིན་སེ་གོལ་ཕྱིར་གཏོག ཨོཾ་བཛྲ་མུཿ གཏོར་མགྲོན་གཤེགས།
རང་གི་སྙིང་ག་ནས་སྔགས་ཕྲེང་ལས་འོད་ཟེར་གཟུངས་ཐག་ལ་ཞོན་ནས་སོང་བས་རྡོ་རྗེའི་ལྟེ་བས་ལྷག་པའི་ལྷ་ལ་བསྐུལ་བ་ཙམ་གྱིས་དེའི་བ་སྤུའི་བུ་ག་ནས་ཡེ་ཤེས་ལྔའི་རང་བཞིན་གྱི་བདུད་རྩིའི་ཆུ་རྒྱུན་བབས་པས་མཆོད་ཡོན་གྱི་སྣོད་གང་ནས་བུམ་པའི་ནང་དུ་བབས། བུམ་པའི་ནང་གི་མི་བསྐྱོད་པའི་དབུ་ན་མར་སོང་བས། དེའི་བ་སྤུའི་བུ་ག་ནས་ཀྱང་ཡེ་ཤེས་ལྔའི་བདུད་རྩི་དཀར་ན་ར་ར་འཛག་པས་བུམ་པ་གང་བར་གྱུར་ཞེས་གཟུངས་ཐག་བཟུང་ལ་ཨོཾ་ཨཱཿཨཀྵོ་བྷྱཿཧཱུྃ་ཞེས་སྟོང་རྩ་བརྒྱ་སོགས་ཅི་འགྲུབ་དང་། ཨོཾ་དེ་ཝ་པི་ཙུ་སོགས་ཅི་འགྲུབ་བཟླས་ལ་འཇོག་པ་ན་དུང་ཆོས་ཀྱི་ལྷ་འོད་དུ་ཞུ་བ་ལས་མཆོད་ཡོན་གྱི་སྣོད་གང་བ་བུམ་པར་བླུག་པས་བུམ་པའི་མི་བསྐྱོད་པ་ཞུ་བས་མི་བསྐྱོད་པའི་རྡུལ་ཕྲ་རབ་ལས་གྲུབ་པའི་ཆུར་གྱུར་ཞེས་བླུགས་ལ། སྒྲུབ་ཐབས་ཀྱི་རྗེས་ཀྱི་རྡོ་རྗེའི་གླུ་ནས་བཀྲ་ཤིས་བར་རྒྱུན་གྱི་ཁ་འདོན་བཞིན་ནོ། ། དེ་ནས་རང་གཞན་ལ། ཞི་བ་དང་ཞི་དྲག་ཕྱེད་ལ། དྲག་པོའི་སྦྱང་བ་རྣམས་སྤྱི་འགྲེ་བྱས་ཀྱང་ཆོག་མ་བྱས་ཀྱང་གཞུང་ནས་བཤད་པ་མེད་པས་ཆད་སྐྱོན་དུ་མི་འགྱུར། བུམ་པ་རྡོར་དྲིལ་བཅས་ཐོགས། གདངས་ཡོད་མེད་གང་རུང་གིས་ཕུན་སུམ་ཚོགས་འཛིན་སོགས།
དཔལ་མཆོག་ནས་འབྱུང་བའི་བཀྲ་ཤིས་ཤླཽ་ཀ་གསུམ་མམ། མཛད་པ་བཅུ་གཉིས་ཀྱི་བཀྲ་ཤིས་ཀྱང་བརྗོད་ལ་ཨོཾ་དེ་ཝ་པི་ཙུ་སོགས་ཚར་གཅིག སརྦ་པཱ་པཾ་བྷྱཿཤཱནྟིཾ་ཀུ་རུ་ཡེ་སྭཱཧཱ་སོགས་རྣམ་འཇོམས་བྱབ་ཁྲུས་ལ་ཨོཾ་དེ་ཝ་པི་ཙུའི་སྔགས་བཅུག་ནས་བཀྲུ་བྱབས་བསྲུང་གསུམ་དང་། སྤྱི་བོར་རྡོ་རྗེ་བཞག་ནས་ཨོཾ་དེ་ཝ་པི་ཙུ་སོགས་ཚར་གསུམ། རྡོ་རྗེ་འཛིན་པ་རྒྱལ་པོ་ཡི། ། གཉིས་མེད་ཡེ་ཤེས་ལས་བྱུང་བའི། ། བསྲུང་བའི་དམ་ཚིག་སྦྱོར་བ་ཡིས། ། རྣལ་འབྱོར་ལུས་ངག་ཡིད་གསུམ་བསྲུང་། ། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཞེས་ལན་གསུམ་བརྗོད་ལ།
མཚུངས་མེད་བླ་མ་སོགས་བཀྲ་ཤིས། མེ་ཏོག་ཆར། དྲིལ་གསིལ་གདངས་ཡོད་མེད་བཅས་བྱའོ། ། འོན་ཀྱང་འདིའི་བུམ་རྫས་ལ་བཙན་དུག་ཡོད་པས་མིག་དང་ཁར་ཧ་ཅང་མང་ན་མི་ལེགས་ཤིང་། བུམ་པའང་ཁོ་རང་འདྲེས་མེད་དང་། མེ་ལོང་ལ་ཁྲུས་བྱས་ཀྱང་ཆོག་གོ ། ཞེས་སྡེ་དགེ་ཞུས་དག་དབོན་པོ་དགེ་ལེགས་ལྷུན་གྲུབ་ནས་འདི་ལྟར་གྱིས་ཤིག་པར་ལན་ཁ་ཤས་བསྐུལ་བ་བཞིན། ས་སྐྱ་པ་ཀུན་བློས་སྦྱར་བ་འདིས་སྟེང་གྲིབ་སོགས་གདོན་རིགས་གཙོ་བོར་སྨོས་པའི་གྲིབ་རིགས་ཀུན་ལ་ཕན་པ་བཞིན་དུ་འགྲུབ་པར་གྱུར་ཅིག། །། PAGE * MERGEFORMAT 2 ཀུན་དགའ་བློ་གྲོས། གྲིབ་མ་ཁྲུས་སེལ་གྱི་ཉམས་ལེན།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
