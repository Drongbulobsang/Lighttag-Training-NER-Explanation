གསུང་འབུམ། ཀུན་དགའ་བློ་གྲོས།
པོད ༡༤
གསང་འདུས་འཇམ་པའི་རྡོ་རྗེའི་སྒྲུབ་དཀྱིལ་གཉིས་ལྷན་ཅིག་ཏུ་བཀོད་པ་ནོར་བུའི་ཕྲེང་མཛེས་བློ་གསལ་མགུལ་རྒྱན།
༄༅། །ཤར་མདོ་ཁམས་ཀྱི་པཎྜི་ཏ་ཀུན་མཁྱེན་སྨྲ་བའི་སེང་གེ་གོ་རམ་ཆོས་ཀྱི་རྒྱལ་པོས་མཛད་པའི་དཔལ་གསང་བ་འདུས་པ་འཇམ་པའི་རྡོ་རྗེའི་སྒྲུབ་དཀྱིལ་གཉིས་ལྷན་ཅིག་ཏུ་བཀོད་པ་ནོར་བུའི་ཕྲེང་མཛེས་བློ་གསལ་མགུལ་རྒྱན་ཞེས་བྱ་བ་བཞུགས་སོ།། ན་མོ་གུ་རུ་ཙ་དཱཻ་ཡ་ཤྲཱི་མཉྫུ་བཛྲ་ཡེ།་་་་་ ཕྱག་འཚལ་ལོ་བླ་མ་དང་གཉིས་སུ་མེད་པའི་འཇམ་པའི་རྡོ་རྗེ་ལ། དཔལ་ལྡན་ཟབ་གསལ་གཉིས་མེད་དཀྱིལ་འཁོར་གསེར་ཟངས་ལྟར་འབར་སྐུ་གསུམ་ཞལ་གྱིས་མཛེས། ། རྩ་ཞལ་གུར་གུམ་བཟང་འདྲ་གཞན་དག་དབང་སྔོན་མདོག་མཚུངས་ཀུ་མུད་ཕྲེང་ལྟར་དཀར། ། ཕྱིན་དྲུག་ཕྱག་གི་ཡལ་ག་རལ་གྲི་ཨུཏྤལ་མདའ་གཞུས་ལེགས་སྦྲེལ་གཞན་དག་གིས། ། རང་སྣང་འོད་ཀྱི་ཡུམ་ལ་ལེགས་འཁྱུད་བླ་མ་འཁོར་ལོའི་དབང་ཕྱུག་ལ་ཕྱག་འཚལ། ། དཔལ་ལྡན་ཆོས་དབྱིངས་ཕྱག་རྒྱས་བརྟན་གཡོ་ཀུན་འཁྱུད་ཅིང་། ། གྲངས་མེད་རིགས་སྤྲུལ་ཐུགས་རྗེ་སྒྱུ་མའི་དྲྭ་བ་ཡིས། ། འཇིག་རྟེན་གསུམ་ཁེངས་ཤེས་རབ་འབར་བའི་འོད་མཛད་པ། །
འཇམ་དཔལ་གང་དེ་མཆོད་ཕྱིར་མངོན་དཀྱིལ་ལྷན་ཅིག་བཀོད། ། བཅོམ་ལྡན་གང་གི་སྒྲུབ་ཐབས་ཀུན་ཏུ་བཟང་། ། རྣམ་གསུམ་ཡེ་ཤེས་ཞབས་ཀྱི་མཛད་པ་ལས། ། གངས་རིའི་ཁྲོད་འདིར་རྣམ་གཉིས་བྱོན་པ་ཡི། ། དགོངས་པ་ཇི་བཞིན་གསལ་བར་བཤད་པ་དང་། ། དཔལ་ལྡན་འདུས་པའི་རྒྱུད་རྒྱལ་ལས་བྱུང་བའི། ། དཀྱིལ་འཁོར་ཆོ་ག་གྲུབ་བཟང་གཞུང་བཞིན་དུ། ། གཞན་ལ་ཕན་ཕྱིར་ཆ་ལག་དང་བཅས་པ། ། སྡེབས་ལེགས་སྤེལ་ལ་ཆོས་བདག་སྣང་བ་སྩོལ། ། དབང་བསྐུར་ཐོབ་ཅིང་དམ་ཚིག་བསྲུང་། །
དེ་ཉིད་བཅུ་ལྡན་སློབ་དཔོན་གྱི། ། རང་གཞན་སྨིན་པར་བྱེད་པ་ཡི། ། ཆོ་ག་བགྱིད་ལ་དོན་ལྔ་སྟེ། ། བསྙེན་པ་ས་ཆོག་སྟ་གོན་དང་། ། དཀྱིལ་འཁོར་ཆོ་ག་རྗེས་འཇུག་སྟེ། ། སྤྱི་སྡོམ་ལྔ་ལས་དང་པོ་གཉིས། ། ཡེ་ཤེས་རྣམ་རོལ་ཇི་བཞིན་ནོ། ། སྟ་གོན་གྱི་ནི་བྱ་བ་ལ། ། གནས་བཟང་རྒྱན་དགྲམ་བྱི་དོར་དང་། ། ཆག་ཆག་བཏབ་ལ་དཀྱིལ་འཁོར་ནི། །
རྟ་བབས་དཔངས་སུ་སྒོ་ཚད་གཅིག ། ཕྱི་རོལ་རྡོ་རྭ་འོད་ཟེར་འཕྲེང་། ། བསྐོར་བ་སྤྱི་དང་མཐུན་པར་བཏབ། ། ནང་དུ་ལྷ་སྣམ་ཆ་ཆེན་གཅིག ། བཞག་ནས་དབུས་ཀྱི་ཆ་ཆེན་དྲུག ། འོད་ཟེར་འཕྲེང་བས་ཟླུམ་པོར་བསྐོར། ། ཚངས་ཐིག་གཡས་གཡོན་དག་ཏུ་ནི། ། ཆ་ཕྲན་གསུམ་གསུམ་དོར་བྱས་ལ། ། བཞི་པ་ལ་ཐིག་ཏལ་པོར་བཏབ། ། ལེ་དགུར་འབྱུང་བའི་དབུས་སུ་ནི། །
དྲིའི་ཐིག་ལེ་གྲུ་བཞི་དང་། ། དེ་ཡི་ཕྱོགས་མཚམས་ཕྱི་རོལ་གྱི། ། མཚམས་བཞི་ཤར་སྒོའི་གཡས་དང་གཡོན། ། སྒོ་བཞི་རྣམས་སུ་དྲིའི་ཐིག་ལེ། ། ཟླུམ་སྟེང་ཚོམ་བུ་བཅུ་དགུ་བཀོད། ། དེ་མཐར་བྱང་ཤར་མཚམས་འཛིན་དང་། ། ཤར་དུ་བསང་གཏོར་མཆོད་ཡོན་གཉིས། ། ཤར་ལྷོར་ཞབས་བསིལ་ལྷོར་མེ་ཏོག ། ལྷོ་ནུབ་བདུག་སྤོས་ནུབ་མར་མེ། ། ནུབ་བྱང་དྲི་མཆོག་བྱང་ཞལ་ཟས། །
དེ་ནང་བདུག་སྤོས་མར་མེ་དང་། ། ཞལ་ཟས་གསུམ་ཚན་རེ་རེ་ཡང་། ། ཤར་ནུབ་གཉིས་སུ་ཚན་པ་དྲུག ། ལྷོ་བྱང་གཉིས་སུ་ཚན་བཞི་སྟེ། ཀུན་དྲིལ་ཉི་ཤུ་ཟླུམ་པོར་བཤམས། ། རས་བྲིས་ལྟར་ན་གྲུ་བཞིའོ། །་་་་་ པཎ་ཆེན་གྱི་ཚིགས་བཅད་ལས་མཆོད་གཤོམ་ཙམ་ལས་མ་གསུངས་ཀྱང་འདི་ལ་ལྷ་སྔགས་དགུའི་ཚོམ་བུ་མཎྜལ་ལ་བཀོད་པ་མཉྫིའི་ཁར་བཞག་པའི་འོག་ཏུ་ས་ལྷའི་ཚོགས་བུ། བྱང་ཤར་དུ་ནི་ས་ལྷ་ཡི། ། ཚོམ་གཏོར་བདུག་སྤོས་མར་མེ་ཟས། ། གཞན་ཡང་དཀྱིལ་འཁོར་ཉེ་དྲུང་དུ། །
འཇིག་རྟེན་འདས་དང་འཇིག་རྟེན་པའི། ། གཏོར་མ་རང་རང་ཕྱག་ལེན་ལྟར། ། མཆོད་དང་བཅས་རེ་བཤམ་བྱ་ཞིང་། ། རྡོར་དྲིལ་ནང་མཆོད་མེ་ཏོག་སྣོད། ། བུམ་པ་གཉིས་དང་རྡོར་གཟུངས་དུང་། ། གོས་ཟུང་རོལ་མོ་ལ་སོགས་པ། ། ཉེར་མཁོ་མ་ལུས་བཤམ་བྱ་ཞིང་། ། སློབ་མ་ལ་དགོས་མཚམས་སྦྱོར་ནི། ། ལོགས་སུ་འཆད་པར་བདག་སྤྲོའོ། ། ཞེས་སྦྱོར་བའི་ཡོ་བྱད་མ་ཚང་བ་མེད་པར་འདུ་བྱས་ནས།
༈ གཉིས་པ་དངོས་གཞི་ནི། ལས་ཀྱི་རྡོ་རྗེས་སྔོན་འགྲོ་གཏོར་མ་ནང་མཆོད་ཆུ་ཆང་གིས་སྦྱངས། ཕྱག་གསུམ་བཙལ་ནས། དཀྱིལ་འཁོར་ཆེན་པོའི་སྔོན་དུ་འགྲོ་བའི་གཏོར་མ་བསངས་སྦྱངས་བྱིན་རླབས་མཛད་དེ་འབུལ་བར་ཞུ། ཞེས་དང་། དཔོན་སློབ་རྣམས་ཀྱིས་རྡོ་རྗེའི་རྩེས་ནང་མཆོད་གཏོར་ལ། ཨོཾ་ཨཱཿབིགྷྣནྟ་ཀྲྀ་ཏ་ཧཱུྃ་ཕཊ། ཨོཾ་ཤཱུ་ནྱ་ཏ་ཛྙཱ་ན་བཛྲ་སྭ་བྷཱ་ཝཱ་ཨཏྨ་ཀོ྅ཧཾ། སྟོང་པའི་ངང་ལས་གཏོར་སྣོད་ཐོད་པར་གྱུར་པའི་ནང་དུ་གཏོར་རྫས་ཤ་ལྔ་བདུད་རྩི་ལྔ་ཞུ་བ་ལས་བྱུང་བའི་མཆོད་སྦྱིན་གྱི་གཏོར་མ་འདོད་དགུ་འབྱུང་བའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ།
ལན་གསུམ་གྱིས་བྱིན་གྱིས་བརླབས། འདོད་རྒྱལ་གྱི་ཕྱག་རྒྱ་ལས་མཛུབ་མོ་གཉིས་བཀུག་པ་དང་། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝ་ར་ཨ་ཀརྵ་ཡ་ཛཿ ཞེས་པས་གཏོར་མགྲོན་སྤྱན་དྲངས། མཆོད་ཡོན་གྱི་ཕྱག་རྒྱ་དང་། ཨོཾ་ཨཱཿམཾ་ཧཱུྃ། ལན་གསུམ་གྱིས་ཆུ་གསུམ་དང་། སོ་སོའི་ཕྱག་རྒྱ་བཅས་ལ། ཨོཾ་བཛྲ་པུཥྤེ། དྷཱུ་པེ།
ཨཱ་ལོ་ཀེ གནྡྷེ། ནཻ་ཝི་ཏེ། ཤཔྟ་ཨཱཿཧཱུྃ། ཞེས་པས་ཉེར་སྤྱོད་དང་། ཨོཾ་ཨཱཿརཱུ་པ་བཛྲི་ཧཱུྃ། ཨོཾ་ཨཱཿཤཔྟ་བཛྲི་ཧཱུྃ། ཨོཾ་ཨཱཿགནྡྷེ་བཛྲི་ཧཱུྃ། ཨོཾ་ཨཱཿར་ས་བཛྲི་ཧཱུྃ། ཨོཾ་ཨཱཿཔརྵེ་བཛྲི་ཧཱུྃ།
འོག་ནས་འབྱུང་བ་བཞིན་གྱི་ཕྱག་རྒྱ་དང་། དེ་ནས་པད་ཀོར་བཅས་ལ། ཨོཾ་ཨཱཿསརྦ་ཏྲཻ་དྷྭ་ཛ། ད་ཤ་དིཀ་ལོ་ཀ་དྷཱ་ཏུ། ཨ་ནནྟ། ག་ག་ན། ས་མུ་ཏྲ། མེ་གྷ། བྷྱུ་ཧ་པྲ་ས་ར། པ་ར་མཱ་ནུ་ཛོ།
མཎྜལ་པ་རམ་པ་ར། ཨནྟརྒག་ཏ་ས་མཱ་པཏྟི། ཨཱ་པསྡྱི་ཏཱ། དྷརྨ་དྷ་ཏུ་ས་མ་བ་ས་རཱ་ཎ། ཨཱ་ཀཱ་ཤ དྷཱ་ཏུ་པརྻ་བ་སཱ་ན། སརྦ་ཏྲཻ་དྷྭ་ཛ། ད་ཤ་དིཀ ལོ་ཀ་དྷཱ་ཏུ། ཨ་ནནྟ།
མེ་གྷ་བྷྱུ་ཧ། པ་ས་རཱ། ག་ག་ན་ས་མཱ། སརྦ་ལོ་ཀ་པཱ་ལ་སརྦ་སཏྟྭཉྩ། ཏདྱ་ཐཱ། བཛྲ་ཨ་ཡུ་དྷ། མཱ་ཡ་བཛྲ། བཛྲ་ཨ་ན་ལ། བཛྲ་ཀཱ་ལ། བཛྲ་མུ་ཥ་ལ།
ནཱ་ག་བཛྲ། བཛྲ་ཨ་ནི་ལ། བཛྲ་ཤཥྜོ། བཛྲ་བྷཻ་རཱ་ཝ། བཛྲ་ཀྲོ་དྷ། བཛྲ་ཀུཎྜ་ལི། བཛྲ་པྲ་བྷ། མོ་ན་བཛྲ། བེ་མ་ཙི་ཏྲི། པྲི་ཐི་ཝི་དེ་ཝ་ཏཱ།
ས་པ་རི་ཝ་ར། འདི་ནས་རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨེ་མཾ། པུཥྤེ། དྷུ་པེ། དཱི་པ། གནྡྷེ། ནཻ་ཝི་དྱེ། ཨཱ་དཱི་སཾ་སྤུཀྟཾ་བ་ལིཾ་ཨུ་པ་ཧཱ་རི། པྲ་ཏཱིཙྪ།
ཨུ་པ་བྷུ་ཛཿ མ་མ་དྷི་ར་ཎྱ་སུ་ཝརྞ་དྷ་ན་དྷ་ནྱ། ཨཱ་ཡུར། ཡཽ་བ་ན། ཨཱ་རོཀྵ། སད་སུ་ཁཾ། ཨ་ས་ཧ་ར་ཀ སརྦ་བིགྷྣན་བི་ན་ཡ་ཀཱན། སརྦ་དུཥྚན། པྲ་དུཥྚན།
མ་ནུ་ཥྱ་ན། ཨ་མ་ནུ་ཥྱ་ན། ཛམྦྷ་ཡ་ཏ། སྟམྦྷ་ཡ་ཏ། བནྡྷ་ཡ་ཏ། བི་དྷཱཾ་ས་ཡ་ཏ། མ་མ་དྷི་ར་ཎྱུ་སུ་ཝརྣ་དྷ་ན་དྷ་ནྱ། ཨཱ་ཡུར་ཡཽ་བ་ན། ཨཱ་རོཀྵ། སད་སུ་ཁ་ནི།
མ་ཧཱ་སུ་ཁ་པྲ་ཏྲིརྡྷ་ཡེ། ཡ་པད་ཨཱ་བོ་དྷི་མཎྜ་པརྻན་ཏཾ། དྡྷོ་ཀ་ཡ་ཏ་ས་ཏ། ས་ཧ་ཡ་ཏཾ། ཤནྟི་རོཀྵ་ཙ་ཀུ་རུ་ཧཱུྃ། ལན་གསུམ། མཐེབ་སྲིན་གྱིས་ནང་མཆོད་གཏོར་ལ། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝཱ་ར་ཨོཾ་ཨཱཿཧཱུྃ། རྡོ་རྗེ་ཕྱག་འཚལ་བའི་ཚུལ་དང་། དྲིལ་བུ་ཚིགས་བཅད་རེའི་མཚམས་སུ་དཀྲོལ་ལ།
གཏོར་མགྲོན་ཐམས་ཅད་ཀྱང་རིགས་ལྔའི་ངོ་བོར་མོས་ཏེ། མི་བསྐྱོད་རྡོ་རྗེ་ཡེ་ཤེས་ཆེ། ། རྡོ་རྗེ་དབྱིངས་ནི་མཁའ་ཆེན་པོ། ། རྡོ་རྗེ་གསུམ་མཆོག་དཀྱིལ་འཁོར་གསུམ། ། རྡོ་རྗེ་དབྱིངས་ལ་ཕྱག་འཚལ་ལོ། ། རྣམ་པར་སྣང་མཛད་དག་པ་ཆེ། ། རྡོ་རྗེ་ཞི་བ་དགའ་ཆེན་པོ། ། རང་བཞིན་འོད་གསལ་མཆོག་གི་མཆོག ། སྟོན་པ་རྡོ་རྗེ་ཕྱག་འཚལ་ལོ། ། རིན་ཆེན་རྒྱལ་པོ་རབ་ཏུ་ཟབ། །
རྡོ་རྗེ་ནམ་མཁའ་དྲི་མེད་མཁའ། ། རང་བཞིན་དག་པ་གོས་པ་མེད། ། རྡོ་རྗེའི་སྐུ་ལ་ཕྱག་འཚལ་ལོ། ། རྡོ་རྗེ་མི་ཕྱེད་རྒྱལ་པོ་ཆེ། ། མི་རྟོག་ནམ་མཁའ་རྡོ་རྗེ་འཛིན། ། འདོད་ཆགས་ཕ་རོལ་ཕྱིན་པ་བརྙེས། ། རྡོ་རྗེ་གསུང་ལ་ཕྱག་འཚལ་ལོ། ། དོན་ཡོད་རྒྱལ་པོ་རྫོགས་སངས་རྒྱས། ། བསམ་པ་ཐམས་ཅད་རྫོགས་མཛད་པ། ། རང་བཞིན་དག་པ་ཉིད་ལས་བྱུང་། །
རྡོ་རྗེ་སེམས་དཔའ་ཕྱག་འཚལ་ལོ། ། རྡོ་རྗེ་སྙིང་ཁར་བཟུང་དྲིལ་བུ་ཆིག་རྡུང་དུ་དཀྲོལ་ཏེ། ཨོཾ་ཨཱཿ དུས་གསུམ་སྐྱེས་པ་ཀུན་དང་ཕྱོགས་བཅུ་ཡི། ། འཇིག་རྟེན་ཁམས་རྣམས་ནམ་མཁའི་མཐའ་ཀླས་པ། ། རྒྱ་མཚོའི་སྤྲིན་གྱི་བཀོད་པ་རབ་འབྱམས་ཀྱིས། ། ཤིན་ཏུ་ཕྲ་བའི་རྡུལ་སྐྱེས་དཀྱིལ་འཁོར་ནི། ། ཕན་ཚུན་གཅིག་གི་ནང་དུ་གཅིག་སོན་པ། ། སྙོམས་པར་འཇུག་ལ་ཀུན་ཏུ་གནས་པ་ཡི། ། ཆོས་ཀྱི་དབྱིངས་སུ་ཡང་དག་པར་འདུ་ཞིང་། །
ནམ་མཁའི་ཁམས་ཀྱིས་ཡོངས་སུ་མཐར་ཐུག་པའི། ། དུས་གསུམ་སྐྱེས་པ་ཀུན་དང་ཕྱོགས་བཅུ་ཡི། ། འཇིག་རྟེན་ཁམས་རྣམས་མཐའ་ཡས་སྤྲིན་བཀོད་པ། ། ནམ་མཁའ་རབ་འབྱམས་མཉམ་དང་འཇིག་རྟེན་སྐྱོང་། ། ཀུན་དང་སེམས་ཅན་ཀུན་ཡང་འདི་ལྟ་སྟེ། ། རྡོ་རྗེ་མཚོན་ཆ་སྒྱུ་མ་རྡོ་རྗེ་དང་། ། རྡོ་རྗེ་མེ་དང་རྡོ་རྗེ་དུས་དང་ནི། ། རྡོ་རྗེ་གཏུན་ཤིང་རྡོ་རྗེ་གླུ་དག་དང་། ། རྡོ་རྗེ་རླུང་དང་རྡོ་རྗེ་སྣ་རིང་དང་། ། རྡོ་རྗེ་འཇིགས་བྱེད་རྡོ་རྗེ་ཁྲོ་བོ་དང་། །
རྡོ་རྗེ་འཁྱིལ་པ་རྡོ་རྗེ་འོད་དང་ནི། ། མི་སྨྲ་རྡོ་རྗེ་དང་ནི་ཐགས་བཟང་རིས། ། ས་ཡི་ལྷ་མོ་འཁོར་དང་བཅས་པ་ལ། ། མེ་ཏོག་དག་དང་བདུག་པ་མར་མེ་དང་། ། དྲི་དང་ལྷ་བཤོས་ལ་སོགས་ཡང་དག་ལྡན། ། ཉེ་བར་སྤྱོད་པ་དང་ནི་གཏོར་མ་འདི། ། སོ་སོར་བཞེས་ཤིང་ཉེ་བར་ལོངས་སྤྱད་ནས། ། བདག་གི་དབྱིག་གསེར་ནོར་འབྲུ་ལང་ཚོ་ཚེ། ། ནད་མེད་པ་དང་བདེ་བ་དམ་པ་རྣམས། ། འཕྲོག་པར་བྱེད་པའི་བགེགས་དང་ལོག་འདྲེན་ཀུན། །
སྡང་དང་རབ་ཏུ་སྡང་བ་ཐམས་ཅད་དང་། ། མི་དང་མི་མ་ཡིན་རྣམས་རྨུགས་པར་མཛོད། ། རེངས་དང་བཅིངས་དང་རྣམ་པར་འཇིག་པར་མཛོད། ། བདག་ལ་དབྱིག་གསེར་ནོར་འབྲུ་ལང་ཚོ་ཚེ། ། ནད་མེད་པ་དང་བདེ་བ་དམ་པ་དང་། ། བདེ་བ་ཆེན་པོ་རབ་ཏུ་འཕེལ་བ་རྣམས། ། ཇི་སྲིད་བྱང་ཆུབ་སྙིང་པོའི་མཐར་ཐུག་པར། ། གནང་བར་མཛོད་ཅིག་རྟག་ཏུ་སྟོང་གྲོགས་དང་། ། ཞི་བ་དང་ནི་བསྲུང་བར་མཛད་དུ་གསོལ། ། ཧཱུྃ།
དྲིལ་བུ་རྒྱུན་ཆགས་སུ་དཀྲོལ་ལ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་གསང་བ་འདུས་པའི་གོ་འཕང་ཐོབ་པར་བྱ་བའི་ཕྱིར་དུ་སའི་ཕྱོགས་འདིར་དཔལ་གསང་བ་འདུས་པའི་དཀྱིལ་འཁོར་ཆེན་པོ་བཞེངས་ཏེ་སྒྲུབ་ཅིང་མཆོད་པ་དང་། བདག་ཉིད་འཇུག་ཅིང་དབང་བླང་བར་འཚལ་ན།་་་་་ སློབ་མ་ཡོད་ན་འདི་དང་འོག་གི་ས་ལྷ་ཕྱི་རོལ་གཏོར་མ་རྣམས་ལ་སློབ་མ་གཞུག་ཅིང་དབང་བསྐུར་བ་ཞེས་བྱ། ཕྱོགས་སྐྱོང་བ་ཆེན་པོ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། ཇི་སྲིད་དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ་སྒྲུབ་ཁང་གི་ཕྱི་རོལ་གྱི་ཕྱོགས་མཚམས་རྣམས་སུ་བཞུགས་ནས་བར་དུ་གཅོད་པ་ཐམས་ཅད་བསྲུང་བ་དང་། དེ་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་བ་དང་སྟོང་གྲོགས་མཛོད་ཅིང་། ཨོཾ་ཨཱཿཧཱུྃ་བཛྲ་མུཿ ཞེས་པ་དང་།
ལག་པ་གཡས་རྡོ་རྗེ་དང་བཅས་པ་ས་ལ་རེག རང་གི་སྙིང་ཁའི་འོད་ཟེར་གྱིས་ཕྱིར་འབྲེང་བསྐྲད་པར་བསམ་ལ། གང་དག་ནག་པོའི་ཕྱོགས་ལ་མངོན་པར་དགའ་བའི་དཀྱིལ་འཁོར་ཆེན་པོའི་གསང་སྤྱོད་ལྟ་བར་མི་དབང་བའི་འབྱུང་པོ་གདུག་པ་ཅན་དེ་དག་འདིར་མ་གནས་པར་གཞན་དུ་སོང་ཞིག སརྦ་དུཥྚཾ་གཙྪ། ཞེས་དང་། རྡོ་རྗེ་གསོར་དྲིལ་བུ་དྲག་ཏུ་དཀྲོལ། ཨོཾ་ཨཱཿབིགྷྣན་སོགས་བརྗོད་ཅིང་། གཏོར་མ་ས་གཙང་སར་དོར། ཡང་ལས་ཀྱི་རྡོ་རྗེས་ཕྱག་གསུམ་བཙལ་ལ། གནས་དང་མཆོད་པའི་ཡོ་བྱད་ལ་བྱིན་རླབས་གནང་བར་ཞུ།
ཞེས་དང་། དཔོན་སློབ་རྣམས་ཀྱི་རྡོ་རྗེའི་རྩེས་ནང་མཆོད་འཐོར་ཚུལ་དང་། བིགྷྣན་གྱིས་བསངས། ཤུ་ནྱ་ཏས་སྦྱངས། སྟོང་པའི་ངང་ལས་གནས་ཁང་ཧཱུྃ་ལས་བྱུང་བའི་རྡོ་རྗེའི་ས་གཞི་རྭ་གུར་མེ་འོད་དང་བཅས་པ་ཡངས་ཤིང་རྒྱ་ཆེ་བའི་ནང་དུ་སྣ་ཚོགས་པདྨ་དང་སྣ་ཚོགས་རྡོ་རྗེའི་ལྟེ་བར་བྷྲཱུཾ་ལས་བྱུང་བའི་གཞལ་ཡས་ཁང་གྲུ་བཞི་པ། སྒོ་བཞི་པ། རྩིག་པ་རིམ་པ་ལྔ་དང་ལྡན་ཞིང་རྟ་བབས་བཞིས་མཛེས་པ། སྟེང་ཐོག་རིམ་པར་ཕུབ་ཅིང་། རྒྱན་སྣ་ཚོགས་ཀྱིས་སྤྲས་པའི་ནང་གི་མཆོད་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་བསངས་གཏོར། མཆོད་ཡོན།
ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་ལ་སོགས་པའི་མཆོད་རྫས་རྣམས་དྭངས་ཤིང་ཐོགས་པ་མེད་པ་ངོ་བོ་བཟང་ཞིང་རྒྱ་ཆེ་བ། ས་དང་ནམ་མཁའ་བར་སྣང་ཐམས་ཅད་ཁྱབ་པ། འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་བསམ་གྱིས་མི་ཁྱབ་པ་ཞིག་བླ་མ་དང་དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག་་་་་སྔོན་འགྲོ་གཏོར་མའི་འདོད་གསོལ་དང་གནས་ཡོ་བྱིན་རླབས་གཉིས་ཟིན་བྲིས་རྣམ་པ་སྣ་ཚོགས་ཤིག་གསུངས་ཀྱང་། འདིར་ནི་ཆུ་གསུམ་སོགས་ཁྱད་ཆོས་རྣམས་མ་གཏོགས་འཕགས་ལུགས་ཀྱི་དཀྱིལ་ཆོག་རྣམས་ནས་འབྱུང་བ་བཞིན་བྲིས་པ་ལགས།
ཨོཾ་ཨཱཿམཾ་ཧཱུྃ། ལན་གསུམ། ཨོཾ་བཛྲ་པུཥྤེ་ཨཱཿཧཱུྃ། ནས། ཨོཾ་བཛྲ་ཤཔྟ་ཨཱཿཧཱུྃ། གི་བར་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས་པའི་མཐར། དྷརྨཱ་ར་ཎི་ལན་གསུམ་དང་རོལ་ཆེན་བྱ། མཆོད་པ་བྱིན་རླབས་གཞན་རྣམས་ལ་དྷརྨཱ་ར་ཎི་དང་རོལ་ཆེན་མི་དགོས་སོ། ། ཞུ་འབུལ་བྱེད་པར་སྤྲོ་ཞིང་འོས་ན། ཀྱཻ་རྡོར་སོགས་རྒྱུད་སྡེ་སྤྱི་འགྲེ་ལྟར་བྱའོ། །
དེ་ནས་བདག་གི་རྣལ་འབྱོར་བསྒོམ་པ་ལ་དོན་གསུམ་སྟེ། དང་པོ་སྦྱོར་བའི་ཏིང་ངེ་འཛིན་་་་་་དཀྱིལ་འཁོར་རྒྱ་མཚོའི་ཏིང་ངེ་འཛིན། ལས་རྒྱལ་མཆོག་གི་ཏིང་ངེ་འཛིན། དང་པོ་ལ་གསུམ་སྟེ། སྔོན་དུ་འགྲོ་བའི་རྣལ་འབྱོར། དངོས་གཞི་རྟེན་དང་བརྟེན་པའི་རྣལ་འབྱོར། རྗེས་སུ་ཆགས་པའི་རྣལ་འབྱོར་རོ། ། དང་པོ་ལ་གསུམ་སྟེ། བསྒོམ་པའི་རྣལ་འབྱོར་གཞན་དོན་དུ་འགྱུར་བའི་ཕྱིར་དུ་ཚངས་པའི་གནས་བཞི་བསྒོམ་པ། ལྷ་བསྐྱེད་པའི་རྒྱུ་ཚོགས་གཉིས་བསག་པ།
བར་ཆད་མི་འབྱུང་བའི་ཕྱིར་དུ་སྲུང་བའི་འཁོར་ལོ་བསྒོམ་པའོ། ། དང་པོ་ནི། མདུན་གྱི་ནམ་མཁར་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་བཞུགས་པའི་གཙོ་བོའི་དབུ་ལ་བླ་མ་མི་བསྐྱོད་པའི་ཚུལ་དུ་བཞུགས་པ་དང་། དེའི་རྒྱབ་འོད་དཔག་མེད་ཀྱི་མདུན་དུ་ཆོས་པོ་ཏི་བྲག་རི་བརྩིགས་པ་ལྟ་བུ། མཐའ་སྐོར་དུ་སངས་རྒྱས་བྱང་སེམས་བསམ་གྱིས་མི་ཁྱབ་པས་བསྐོར་བའི་མདུན་དུ་རང་དང་ཕ་མ་རིགས་དྲུག་གི་སེམས་ཅན་རྣམས་འཁོད་ནས་འཇིགས་དད་སྙིང་རྗེ་གསུམ་གྱིས་ཀུན་ནས་བསླངས་ཏེ་བྱང་ཆུབ་མ་ཐོབ་བར་དུ་སྐྱབས་སུ་འགྲོ་བར་མོས་ལ། ངག་ཏུ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས༞ འཕགས་པའི་དགེ་འདུན་རྣམས་ལ༞ ལན་ཉེར་གཅིག ཐལ་མོ་སྦྱར་ལ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཞེས་སོགས་བརྗོད་པས་གཙོ་འཁོར་རྣམས་ལས་འོད་འཕྲོས་སེམས་ཅན་གྱི་སྡིག་སྒྲིབ་སྦྱངས་སངས་རྒྱས་སུ་གྱུར་ནས་སོ་སོའི་ཞིང་དུ་གཤེགས། སྐྱབས་ཡུལ་འོད་དུ་ཞུ་ནས་རང་ལ་ཐིམ་པར་བསམ་མོ། ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཔལ་གསང་བ་འདུས་པའི་བསྒོམ་བཟླས་ཉམས་སུ་བླང་བར་བགྱིའོ། ། ལན་གསུམ། རང་གི་སྤྱི་བོར་སྣ་ཚོགས་པདྨ་དང་ཟླ་བའི་གདན་ལ་སྐད་ཅིག་གི་རྡོ་རྗེ་སེམས་དཔའ་སྐུ་མདོག་སྟོན་ཀའི་ཟླ་བ་ལྟར་དཀར་བ། ཞལ་གཅིག་ཕྱག་གཉིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ།
རལ་པའི་ཐོར་ཅོག་ཅན། ཞི་ཞིང་སྒེག་པའི་ཉམས་དང་ལྡན་པ། རིན་པོ་ཆེའི་རྒྱན་བརྒྱད་ཀྱིས་བརྒྱན་ཞིང་། སེམས་དཔའི་སྐྱིལ་ཀྲུང་གིས་བཞུགས་པ། དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་རྡོ་རྗེ་དྲིལ་བུ་འཛིན་པས་ཡབ་ལ་འཁྱུད་པ། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཡབ་ཀྱི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་དཀར་པོ་དེ་ལས་འོད་འཕྲོས་པས། དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས།
ཡབ་ཀྱི་སྐུ་གང་། དབྱིབས་བརྒྱུད། ཡུམ་གྱི་སྐུ་གང་། ཡབ་ཡུམ་གྱི་སྐུ་ཐམས་ཅད་ལས་བདུད་རྩི་བབས། བདག་གི་སྤྱི་གཙུག་ནས་ཞུགས་པས་ནད་གདོན་སྡིག་སྒྲིབ་ཐམས་ཅད་དུད་ཁུའམ་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་འཐོན་ནས་ཤུལ་ཐམས་ཅད་བདུད་རྩིས་གང་བར་གྱུར། ཨོཾ་བཛྲ་ས་ཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏཱེ་ནོ་པ་ཏིཥྛ་ཌི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། སུ་པོ་ཥྱོ་མེ་བྷ་ཝ།
ཨ་ནུ་རཀྟོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲེ་ཡཿཀུ་རུ་ཧཱུྃ། ཧ་ཧ་ཧ་ཧ་ཧོ། བྷ་ག་ཝན་སརྦ་ཏ་ཐཱ་ག་ཏ་བཛྲ་མ་མེ་མུཉྩ་བཛྲི་བྷ་ཝ་མ་ཧཱ་ས་མ་ཡ་ས་ཏྭ་ཨཿ ཉེར་གཉིས་ཙམ་བཟླས་པའི་མཐར་ཐལ་མོ་སྦྱར་ཏེ། ཕྱག་འཚལ་བསྟོད་དེ་ཕྱག་འཚལ་འདུད། ། ཕྱག་འཚལ་འདུད་དེ་ཕྱག་འཚལ་བསྟོད། ། གུས་པས་སྐུ་ལ་བདག་གསོལ་འདེབས། །
རྡོ་རྗེ་སེམས་དཔའ་བདག་སྒྲུབ་ཤིག ། སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་པ་དང་། སྒྲིབ་པ་དང་། ཉེས་པ་དང་། ལྟུང་བ་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ། རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་སྟེ། སྤྱི་བོ་ནས་རང་ལ་ཐིམ་པས་རང་གི་ལུས་འཇའ་ཚོན་ལྟ་བུར་གྱུར། དེ་ནས་ཚད་མེད་ཀྱི་རྣལ་འབྱོར་དངོས་ནི། རང་སྐད་ཅིག་གིས་དཔལ་འཇམ་པའི་རྡོ་རྗེར་གསལ་བའི་སྙིང་ཁར་ཨཱཿདཀར་པོ་ལས་བྱུང་བའི་ཟླ་བའི་དཀྱིལ་འཁོར་གྱི་སྟེང་དུ་མཾ་གྱི་ཡི་གེ་གུར་ཀུམ་གྱི་མདོག་ལྟ་བུ་སེམས་གཟུང་འཛིན་གཉིས་དང་བྲལ་བའི་ངོ་བོ།
དེ་ལས་འོད་འཕྲོས་པས་ཁམས་གསུམ་གྱི་སེམས་ཅན་ཐམས་ཅད་སྣང་བར་བྱས་ནས་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ། ཅེས་བརྗོད། གཉིས་པ་ཚོགས་གཉིས་གསོག་པ་ནི། སླར་ཡང་སྙིང་ཁའི་མཾ་ཡིག་ལས་འོད་ཟེར་འཕྲོས་པས་བཅོམ་ལྡན་འདས་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་གྱི་གཙོ་བོའི་དབུ་ལ་བླ་མ་རིགས་བདག་གི་ཚུལ་དུ་བཞུགས་པ་ལ་སངས་རྒྱས་དང་། བྱང་ཆུབ་སེམས་དཔའ་དང་། རྡོ་རྗེ་རྣལ་འབྱོར་མ་ནམ་མཁའི་དཀྱིལ་འཁོར་ཁྱབ་པས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱས་སྤྱན་དྲངས་ནས།
འོད་ཟེར་གྱི་རྩེ་མོ་ལས་བྱུང་བའི་མཆོད་པ་རྣམས་ཀྱིས་མཆོད་པར་བསམ་ལ། སོ་སོའི་ཕྱག་རྒྱ་དང་བཅས། ཨོཾ་སརྦ་ཏ་ཐཱ་ག་ཏ། ཤྲཱི་གུ་ཧྱ་ས་མཱ་ཛཿ མཎྜ་ལ་ས་པ་རི་ཝཱ་ར་པུཥྤེ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ།་་་་་ ཀུན་མཁྱེན་རིན་པོ་ཆེའི་སྒྲུབ་ཐབས་ནས་མཆོད་པ་འདི་ལ་མཚན་སྔགས་སྤྱི་མིང་ཙམ་ལས་མ་གསུངས་ཀྱང་འདི་རང་གི་ཁྱད་ཆོས་ཤྲཱི་གུ་ཧྱ་སོགས་སྦྱར་བ་ནི་འཕགས་ལུགས་ལྟར་བྲིས་པ་ལགས། ཞེས་པས་མེ་ཏོག་དང་དེ་བཞིན་དུ་གཞན་འདྲ་བ་ལ་པུཥྤེའི་གནས་སུ། དྷཱུ་པེ་བཅུག་པ་ནས་ཤཔྟའི་བར་གྱི་ཉེར་སྤྱོད་རོལ་མོ་དང་། ཨོཾ་ཨཱཿརཱུ་པ་བཛྲི་ཧཱུྃ། སོགས་རྡོ་རྗེ་མ་ལྔའི་མཆོད་ལ་ཐལ་མོ་སྦྱར་ནས།
ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷ་ཝ་ཨཏྨ་ཀོ྅ཧཾ། ཞེས་བརྗོད། དེ་ནས་འོད་ཟེར་གྱི་རྩེ་མོ་ལས་སྤྲུལ་པའི་རང་ལུས་འཇམ་པའི་རྡོ་རྗེ་དཔག་ཏུ་མེད་པ་ཚོགས་ཞིང་རྣམས་ཀྱི་སྤྱན་སྔར་པུས་བཙུགས་ཐལ་སྦྱར་གྱིས་འཁོད་པར་བསམ་ལ། དཔལ་ལྡན་བདེ་རྫོགས་ཟབ་གསལ་གཉིས་མེད་འོད་ཟེར་ལྡན། ། དེ་ཡི་རང་བཞིན་ཞི་བ་བཅུ་དྲུག་ཕྱེད་ཆ་འབར། ། དོན་དམ་སྙིང་པོ་དེ་སྟོན་བླ་མ་གསུམ་པོ་རབ། ། དེ་ལ་བྱ་བྱེད་གསུམ་མཉམ་པ་ཡི་རྟག་ཏུ་འདུད། ། དཔལ་ལྡན་མི་ཤེས་ཀུན་སྤངས་དྲི་མེད་གཟི་བརྗིད་ལྡན། ། དཔག་མེད་རིགས་ཀྱི་སྤྲུལ་པ་རྣམས་ཀྱིས་རབ་བརྒྱན་ཞིང་། ། ཤེས་རབ་ཡན་ལག་འདུས་པ་འབར་ཞིང་རྣམ་མཛེས་པ། །
འཇམ་དཔལ་གང་དེ་མཆོད་ཕྱིར་དེ་ལ་ཕྱག་འཚལ་ལོ། ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀ་ཙིཏྟ་པྲ་ཎ་མེ་ན་བཛྲ་བནྡྷ་ནཾ་ཀ་རོ་མི། ཞེས་པས་ཕྱག་བྱ། གང་ཞིག་ཐོག་མེད་སྲིད་པའི་ཆུ་ཀླུང་དུ། ། མ་ལུས་ཀུན་རྟོག་གིས་བསགས་རྙོག་པ་རྣམས། ། ཐུགས་རྗེ་ཆེ་ལྡན་དེ་དག་སྤྱན་སྔར་ནི། ། ཆོ་ག་བཞིན་དུ་ཐམས་ཅད་བཤགས་པར་བྱ། ། རྫོགས་སངས་རྒྱས་དང་བྱང་ཆུབ་སེམས་དཔའ་དང་། ། འཕགས་པ་གཞན་གྱི་དགེ་བ་གང་མཛད་པ། ། དེ་དག་ཀུན་ལ་ཡང་དག་ཡི་རངས་ཤིང་། །
བྱང་ཆུབ་ཏུ་ནི་ཡོངས་སུ་བསྔོ་བར་བགྱི། ། ཡིད་ཀྱི་རོལ་པ་དྲི་མེད་ཟླ་འདྲས་སྒྲུབས། ། སྙིང་རྗེ་དམ་པ་མཐའ་ཡས་པ་ཡི་ཐབས། ། རང་གི་ཡིད་ལ་གནས་པ་གྱུར་པ་ཡི། ། བདེ་གཤེགས་རྣམས་ལ་རྟག་ཏུ་སྐྱབས་སུ་མཆི། ། རྟོག་པ་མ་ལུས་པ་ལས་ངེས་གྲོལ་ཞིང་། ། སེམས་དཔའ་དམ་པ་ཀུན་གྱི་ཕུན་ཚོགས་གཞི། ། དངོས་པོ་ཐམས་ཅད་རོ་གཅིག་ངོ་བོ་ཉིད། ། དམ་པའི་ཆོས་ལ་རྟག་པར་སྐྱབས་སུ་མཆི། ། འཆིང་བ་རྣམས་ལས་ཡང་དག་གྲོལ་གྱུར་ཅིང་། །
རྙིང་རྗེ་མཆོག་གིས་བསྐྲུན་པའི་དཔལ་དང་ལྡན། ། རབ་ཏུ་དགའ་སོགས་ས་ལ་རབ་བཞུགས་པའི། ། བརྟུལ་ཞུགས་དབང་པོའི་ཚོགས་ལ་སྐྱབས་སུ་མཆི། ། བསམ་དང་རྣམ་པར་སྨིན་པ་དག་གྱུར་པས། ། སྒྲིབ་པ་ཀུན་གྱི་བག་ཆགས་ཡང་དག་འབྱིན། ། ལྷག་པར་མོས་པས་རྣམ་པར་བརྒྱན་པ་ཡི། ། སེམས་ནི་བྱང་ཆུབ་དམ་པར་བསྐྱེད་པར་བགྱི། ། བདེ་གཤེགས་སྲས་བཅས་རྣམས་ཀྱི་ལམ་གཅིག་པུ། ། སྦྱིན་སོགས་རྣམ་བཅུའི་དཀར་པོའི་ཡོན་ཏན་ཚུལ། ། རྫོགས་སངས་རྒྱས་བདག་མ་ལུས་ངོ་བོའི་བློས། །
ཡང་དག་ཉིད་དུ་ད་ནི་གནས་པར་བགྱི། ། ཞེས་ལན་གསུམ་གྱིས་སྡོམ་པ་བཟུང་ནས། ཨོཾ་ཨཱཿཧཱུྃ་བཛྲ་མུཿ འདི་རང་ལ་བསྟིམ་པ་དང་གཤེགས་གསོལ་བྱ་བ་གཉིས་གསལ་ཁ་མི་སྣང་ཡང་། ལས་དང་པོ་པ་རྣམས་ཀྱིས་རྟོགས་སླ་བའི་ཕྱིར་དུ་འདུས་པ་སྤྱི་འགྲེ་ལྟར་བྲིས་པ་ལགས།་་་་་ ཚོགས་ཞིང་རྣམས་རང་བཞིན་གྱི་གནས་སུ་གཤེགས། ཞེས་བརྗོད་ཅིང་བསམ་པ་ནི་བསོད་ནམས་ཀྱི་ཚོགས་བསག་པའོ། ༈ །འདིའང་བསམ་བྱ་ལས་རྫོགས་རིམ་མི་སྣང་ནའང་འདིར་ནི་ཕྱག་ལེན་བཞིན་བཀོད་པ་ལགས།་་་་་ ཆོས་རྣམས་ཐམས་ཅད་རྒྱུ་འབྲས་ངོ་བོ་གསུམ་དང་བྲལ་བའི་སྟོང་པ་ཉིད་དུ་གྱུར། ཞེས་བརྗོད་ཅིང་དོན་དྲན་པར་བྱས་ལ་བརྟན་པའི་ཆེད་དུ།
ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད། གསུམ་པ་བསྲུང་འཁོར་བསྒོམ་པ་ནི། སྟོང་པའི་ངང་ལས་ནམ་མཁར་ལུས་ངག་ཡིད་གསུམ་ཐམས་ཅད་ཀྱི་ངོ་བོ་ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ། ཧོ་དམར་པོ་གཉིས་ཀྱི་བར་དུ་ཆུད་པ། དེའི་འོག་ཏུ་ཨོཾ་ལས་ཟླ་བའི་དཀྱིལ་འཁོར་གྱི་སྟེང་དུ་བྷྲཱུཾ་སེར་པོ་ཡོངས་སུ་གྱུར་པ་ལས་འཁོར་ལོ་སེར་པོ་རྩིབས་བཅུ་པ། རྩེ་མོ་རྣོ་བ། ཁོག་པ་སྟོང་པ།
ཡངས་ཤིང་རྒྱ་ཆེ་བ། དེའི་དབུས་སུ་ཕྱོགས་བཅུར་པདྨ་དང་ཉི་མའི་དཀྱིལ་འཁོར་རེ་རེ། དེ་རྣམས་ཀྱི་སྟེང་དུ་ཧཱུྃ་རེ་རེ། དེ་ཡང་སྟེང་གི་སེར་པོ། ལྷོའི་དཀར་པོ། ནུབ་ཀྱི་དམར་པོ། གཞན་ཐམས་ཅད་སྔོན་པོ། དེ་རྣམས་ཡོངས་སུ་གྱུར་པ་ལས་དབུས་དང་འོག་ཏུ་རྡོ་རྗེ། སྟེང་དུ་འཁོར་ལོ། ཤར་དུ་རྡོ་རྗེ་ཀུན་མཁྱེན་ཆེན་པོས་སྒྲུབ་ཐབས་ལས་ཕྱོགས་མཚམས་བརྒྱད་དུ་གསུངས་ནས་སྡོམ་གནང་ཡང་འདིར་སོ་སོར་བྲལ་བ་ནི་སྒོམ་བདེ་བའི་ཕྱིར་བཀོད་པ་ལགས་་་་་་ཐོ་བ།
ལྷོར་རྡོ་རྗེ་དབྱུག་པ། ནུབ་ཏུ་པདྨ་དམར་པོ། བྱང་དུ་རྡོ་རྗེ་རྩེ་ལྔ། ཤར་ལྷོར་རལ་གྲི། ལྷོ་ནུབ་ཏུ་ལྕགས་ཀྱུ། ནུབ་བྱང་དུ་དབྱུག་པ་སྔོན་པོ། བྱང་ཤར་དུ་རྩེ་གསུམ་པ་རྣམས་ཧཱུྃ་གིས་མཚན་པ། དེ་རྣམས་ལས་འོད་ཟེར་ཁ་དོག་ནག་པོ་སྤྲོས་ཏེ། དེ་བཞིན་གཤེགས་པ་ཐམས་ཅད་ལ་རེག་པ་ལས། དེ་བཞིན་གཤེགས་པ་ཐམས་ཅད་བདེ་བ་ཆེན་པོ་ཐོབ་སྟེ།
ཁྲོ་བོ་བཅུ་་་་་་འདིར་ཡང་ཞལ་གསུམ་ཕྱག་དྲུག་པའི་གཟུགས་ཀྱི་གསུངས་པ་ལས་གཞན་མེད་ཀྱང་ཁྲོ་བོ་བཅུ་གཅིག་གི་ཞེས་པ་ནི་རྣམ་པ་གསལ་བའི་ཕྱིར་ཡིན་ལགས་གཅིག་གི་སྐུར་གྱུར་ནས་རང་རང་གི་ཕྱག་མཚན་ལ་ཞུགས་ཏེ་ཡོངས་སུ་གྱུར་པ་ལས། དབུས་སུ་རང་ཉིད་རྡོ་རྗེ་ཧཱུྃ་མཛད་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱིས་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། འོག་ཏུ་རྡོ་རྗེ་གནོད་མཛེས་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་སོགས་ཧཱུྃ་མཛད་བཞིན། སྟེང་དུ་གཙུག་ཏོར་འཁོར་ལོས་བསྒྱུར་བ་སེར་པོ། སེར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱིས་རིག་མ་ལ་འཁྱུད་པ། གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འདྲ། ཤར་དུ་གཤིན་རྗེ་མཐར་བྱེད་ནག་པོ།
ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་འདྲ། གཡས་འོག་མ་གཉིས་ཀྱིས་རྡོ་རྗེ་ཐོ་བ་དང་རལ་གྲི། གཡོན་འདྲ། ལྷོར་ཤེས་རབ་མཐར་བྱེད་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་འདྲ། གཡས་འོག་མ་གཉིས་ཀྱིས་དབྱུག་པ་དཀར་པོ་དང་རལ་གྲི། གཡོན་འདྲ། ནུབ་ཏུ་པདྨ་མཐར་བྱེད་དམར་པོ། དམར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་འདྲ། གཡས་འོག་མ་གཉིས་ཀྱི་པདྨ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་འཁོར་ལོ་འཛིན་པ།
བྱང་དུ་བགེགས་མཐར་བྱེད་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་འདྲ། གཡས་འོག་མ་གཉིས་ཀྱིས་རྡོ་རྗེ་རྩེ་ལྔ་པ་ཁ་གྱེས་པ་དང་རལ་གྲི། འདི་ནས་བཟུང་ཁྲོ་བོ་འོག་མ་རྣམས་ཀྱི་གཡོན་ཐམས་ཅད་ཧཱུྃ་མཛད་བཞིན། ཤར་ལྷོར་མི་གཡོ་བ་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གིས་དང་པོ་འདྲ། གཡས་འོག་མ་གཉིས་ཀྱི་རལ་གྲི་དང་འཁོར་ལོ། གཡོན་འོག་མ་སོགས། ལྷོ་ནུབ་ཏུ་འདོད་རྒྱལ་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གིས་དང་པོ་འདྲ། གཡས་འོག་མ་གཉིས་ལྕགས་ཀྱུ་དང་རལ་གྲི། གཡོན་འོག་མ་སོགས། ནུབ་བྱང་དུ་དབྱུག་སྔོན་ཅན་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གིས་དང་པོ་འདྲ།
གཡས་འོག་མ་གཉིས་ཀྱི་དབྱུག་པ་སྔོན་པོ་དང་རལ་གྲི། གཡོན་འོག་མ་སོགས། བྱང་ཤར་དུ་སྟོབས་པོ་ཆེ་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་རང་འོད་ཀྱིས་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྩེ་གསུམ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། ཁྲོ་བོ་བཅུ་གཅིག་པོ་ཐམས་ཅད་གཡོན་བརྐྱང་བས་བཞུགས་པ། མཆེ་བ་གཙིགས་པ་བཞི་རྒོད་ཅིང་ཁྲོས་པའི་ཞལ་དང་ལྗགས་བསྒྱུར་བ། ཉི་མའི་འོད་དང་སྤྱན་ཟླུམ་པོ་གཡོ་བ། ཁྲོ་གཉེར་གྱི་ཞལ་ཅན། ཆེ་ཞིང་འཕྲང་ལ་སྡུག་པ།
བྲང་དང་གསུས་པ་འཕྱང་བ། ཐུང་ཞིང་སྦོམ་པ། འབར་བའི་སྐྲ་ཁམ་པ་གྱེན་དུ་འབར་བ། སྟག་གི་པགས་པའི་ཤམ་ཐབས་བསྣམས་པ། ཀླུ་ཆེན་པོ་བརྒྱད་ཀྱིས་བརྒྱན་པའོ། ། ལྷ་རྣམས་ཀྱི་ཐུགས་ཀར་ཉི་མ་ལ་གནས་པའི་རང་འདྲའི་ཡེ་ཤེས་སེམས་དཔའ་རེ་རེ། དེ་རྣམས་ཀྱི་ཐུགས་ཀར་ཏིང་ངེ་འཛིན་སེམས་དཔའ་ཧཱུྃ་རེ་རེ། དེ་ལས་འོད་འཕྲོས་པས་འཁོར་ལོ་གཡས་སུ་འཁོར་ཞིང་འབར་བའི་རྡོ་རྗེ་རྩེ་ལྔ་པ་ཁ་གྱེས་པའི་ཚོགས་ཀྱིས་ལུས་དང་ངག་དང་ཡིད་ལ་གནས་པའི་བདུད་ཕྱུང་ནས་ཕྱི་རོལ་དུ་ཡེ་ཤེས་ཀྱི་མེ་རི་འབར་བ་དང་། དེའི་ནང་དུ་ལོགས་རྡོ་རྗེའི་རྭ་བ་དང་། སྟེང་དུ་རྡོ་རྗེའི་གུར་དང་།
འོག་ཏུ་རྡོ་རྗེའི་ས་གཞི་སྡུག་ཅིང་འཁྲེགས་པ་བར་མཚམས་མེད་པའི་རང་བཞིན་གྱི་བསྲུང་བའི་འཁོར་ལོར་གྱུར། སྔོན་འགྲོའི་ཏིང་ངེ་འཛིན་ནོ། ༈ །དང་པོ་སྦྱོར་བའི་ཏིང་ངེ་འཛིན་ལ་གཉིས་ཏེ། རྟེན་བསྐྱེད་པ་དང་བརྟེན་པ་བསྐྱེད་པའོ། ། དང་པོ་ནི། དབུས་ཀྱི་ཧཱུྃ་མཛད་ཞུ་བ་ལས་བྱུང་བའི་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་འཕྲོས་འདུས་ཡོངས་སུ་གྱུར་པ་ལས་ཀུན་ཏུ་བཟང་པོ་ཞལ་གསུམ་ཕྱག་དྲུག་པ་སྐུ་ཐམས་ཅད་དང་ཞལ་གྱི་གཙོ་བོ་དཀར་པོ། གཡས་སྔོ། གཡོན་དམར་བ། ཕྱག་དང་པོ་གཉིས་ཀྱིས་རང་འོད་ཀྱིས་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི།
གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། ནོར་བུ་དང་རིན་པོ་ཆེས་དབུ་བརྒྱན་པ། རིན་པོ་ཆེའི་རྒྱན་ཅན། ཟླ་བའི་འོད་དང་ཟླ་བའི་གདན་མངའ་བ། རྣམ་པ་སྣ་ཚོགས་པའི་ན་བཟའ་གསོལ་བ། རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེ་ཡོངས་སུ་གྱུར་པ་ལས་ཆོས་ཀྱི་འབྱུང་གནས་ཁ་དོག་དཀར་པོ་ཟུར་གསུམ་པ། གདེངས་ཀ་ཆེ་བ་གྱེན་དུ་ཕྱོགས་པ། རྩ་བ་ཕྲ་བ་ཐུར་དུ་ཟུག་པའི་དབུས་སུ། པཾ་སེར་པོ་ལས་བྱུང་བའི་སྣ་ཚོགས་པདྨའི་ལྟེ་བར་ཁཾ་ལྗང་ཁུ་ལས་སྣ་ཚོགས་རྡོ་རྗེའི་སྟེང་དུ་བྷྲཱུཾ་ལས་འཁོར་ལོ་རྩིབས་བརྒྱད་པ་ལྟེ་བ་ལ་བྷྲཱུཾ་གྱིས་མཚན་པ་དེ་ལས་འོད་ཟེར་སྤྲོས་པས་དེ་བཞིན་གཤེགས་པ་ཐམས་ཅད་རྣམ་པར་སྣང་མཛད་ཞལ་གསུམ་ཕྱག་དྲུག་པའི་གཟུགས་སུ་གྱུར་ཏེ་བྷྲཱུཾ་ལ་ཐིམ།
དེ་ཡོངས་སུ་གྱུར་པ་ལས་རྣམ་པར་སྣང་མཛད་ཞལ་གསུམ་ཕྱག་དྲུག་པ་སྐུ་ཐམས་ཅད་དང་ཞལ་གྱི་གཙོ་བོ་དཀར་པོ་གཡས་སྔོ། གཡོན་དམར་བ། ཕྱག་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། རལ་པའི་ཅོད་པན་མཛེས་པ་དང་། རིན་པོ་ཆེའི་རྒྱན་ཅན། ཟླ་བའི་འོད་དང་ཟླ་བའི་གདན་མངའ་བ། རྣམ་པ་སྣ་ཚོགས་ཀྱི་ན་བཟའ་གསོལ་བ་རྡོ་རྗེའི་སྐྱིལ་མོ་ཀྲུང་གིས་བཞུགས་པ་དེ་ཡོངས་སུ་གྱུར་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི། སྒོ་བཞི་པ་རིན་པོ་ཆེའི་རྩིག་པ།
ཕྱི་ནས་རིམ་པ་བཞིན་དཀར་སེར་དམར་ལྗང་སྔོ་བའི་རྩིག་པ་རིམ་པ་ལྔ་དང་ལྡན་པའི་སྟེང་དུ་རིན་པོ་ཆེའི་ཕ་གུ་སེར་པོ་ལ་རིན་པོ་ཆེའི་ཕྲ་ཡིས་མཛེས་པ། དེའི་སྟེང་དུ་རིན་པོ་ཆེའི་བྲེ་ཕུལ་གྱི་སྟེང་ན་གསེར་གྱི་སྐེ་རགས་བཞིའི་ཕྱི་ངོས་སུ་ཆུ་སྲིན་གྱི་ཁ་ནས་བྱུང་བའི་དྲྭ་བ་དང་དྲྭ་བ་ཕྱེད་པ་དང་། དྲིལ་བུ་དང་རྔ་གཡབ་དང་། མེ་ཏོག་གི་ཕྲེང་བ་དང་། མེ་ལོང་དང་། ཟླ་བ་རླུང་གིས་བསྐྱོད་པ་ལ་སོགས་པས་བརྒྱན་པ། བྱ་འདབ་ལ་ཐུར་དུ་འཕྱང་བའི་རིན་པོ་ཆེའི་མདའ་ཡབ་དང་། སྟེང་དུ་རིན་པོ་ཆེའི་དྲྭ་མིག་གསེང་མའི་པུ་ཤུས་བསྐོར་བ། དེ་དག་གི་བར་སྣང་རྣམས་སུ་རྒྱལ་མཚན་དང་བ་དན་དང་རྔ་གཡབ་ལ་སོགས་པས་བརྒྱན་པ། ཟུར་རྩེ་བཞིར་གདུགས་བཞིས་མཛེས་ཤིང་།
ཕྱི་འགྲམ་འདོད་ཡོན་གྱི་སྣམ་བུ་ལ་བཟུང་མ་སྣ་ཚོགས་པས་མཆོད་པ་བྱེད་བཞིན་པ། སྒོ་དང་སྒོ་འཁྱུད་ཀྱི་མཚམས་དང་ཟུར་བཞིར་ཟླ་བ་ཕྱེད་པ་ལ་གནས་པའི་རྡོ་རྗེ་ནོར་བུས་སྤྲས་པ། སྒོ་བཞིའི་སྟེང་གི་ཐད་སོར་ཀ་བ་བཞི་བཞིས་བཏེགས་པའི་རྟ་བབས་བང་རིམ་བཞི་དང་ལྡན་པའི་རྩེ་མོར་པདྨ་ལ་གནས་པའི་ཆོས་ཀྱི་འཁོར་ལོ་དང་། དེའི་སྟེང་དུ་གདུགས་དང་། གཡས་གཡོན་དུ་རྭི་དྭགས་ཕོ་མོ་དང་བཅས་པ། སྣམ་བུ་སོ་སོ་ལ་རྒྱལ་མཚན་དང་བ་དན་ལ་སོགས་པས་བརྒྱན་པ། དེའི་ནང་དུ་ལྷ་སྣམ་ཤར་དཀར། ལྷོ་སེར། ནུབ་དམར། བྱང་ལྗང་།
དབུས་སྔོ་བའི་དབུས་སུ་དཀྱིལ་འཁོར་ནང་མའི་ཕྱི་ནས་འོད་ཟེར་ལྔའི་བསྐོར་བའི་ནང་དུ་རྡོ་རྗེ་རྩེ་གསུམ་པས་ཟླུམ་པོར་བསྐོར་བ་ལ་བརྟེན་པའི་ཀ་བ་ཤར་དུ་འཁོར་ལོ། ལྷོར་རིན་པོ་ཆེ། ནུབ་ཏུ་པདྨ། བྱང་དུ་རལ་གྲིས་མཚན་པའི་ཀ་བ་གཉིས་གཉིས་ཀྱིས་བཏེགས་པའི་སྟེང་རྡོ་རྗེས་གདུང་གིས་མཛེས་པར་ཕུབ་པའི་ཕྱིའི་རྩེ་མོར་རྡོ་རྗེ་རིན་པོ་ཆེའི་ཏོག་གིས་སྤྲས་པ། ལྷ་དང་མི་ལས་ཁྱད་པར་དུ་འཕགས་པའི་ཁང་བཟང་དྭངས་ཤིང་ཐོགས་པ་མེད་པ། ཕྱི་བལྟས་ནང་གསལ། ནང་བལྟས་ཕྱི་གསལ་བའི་གཞལ་ཡས་ཁང་དུ་གྱུར་པའི་ནང་དུ་ལྷ་བཅུ་དགུའི་གནས་སུ་རབ་ཏུ་རྒྱས་པའི་པདྨ་རྣམས་ཀྱི་སྟེང་དུ་ཟླ་བའི་དཀྱིལ་འཁོར་བཅུ་གཉིས་དང་། ཉི་མའི་དཀྱིལ་འཁོར་བདུན་གྱི་གདན། ཞེས་བརྗོད་ཅིང་བསམ་པ་ནི་རྟེན་བསྐྱེད་པའོ། ། གཉིས་པ་བརྟེན་པ་ལྷ་བསྐྱེད་པ་གཉིས་ཏེ།
ཡན་ལག་དང་འབྲས་བུ་བཞི་ཆུང་ངུས་རྗེ་བཙུན་ཡབ་དང་། དེ་དག་འབྲིང་གིས་ཡུམ་བསྐྱེད་པའོ། ། དང་པོ་ལ་བཞི་ལས། དང་པོ་བསྙེན་པའི་ཡན་ལག་དང་། རྒྱུ་མཐུན་གྱི་འབྲས་བུ་ཆུང་ངུ་ནི། ནམ་མཁའི་ཡེ་ཤེས་གསུམ་གཞལ་ཡས་ཁང་གི་དབུས་སུ་བབས་ཏེ། རང་ཉིད་ཡི་གེ་གསུམ་གྱི་གཟུགས་སུ་གནས་པའི་ཡེ་ཤེས་ཀྱིས་བསྐུལ་བས་དེ་བཞིན་གཤེགས་པ་ཐམས་ཅད་གཞལ་ཡས་ཁང་གི་སྟེང་གི་ནམ་མཁར་བཞུགས་པ་ལ། རྗེ་བཙུན་དེ་བཞིན་གཤེགས་པ་རྣམས་ཀྱིས་བདག་ལ་གཟིགས་པར་མཛོད་ཅིག ཞེས་བསྐུལ་བས་དེ་བཞིན་གཤེགས་པ་ཐམས་ཅད་ཡི་གེ་གསུམ་གྱི་གཟུགས་ཀྱིས་རང་གི་ལུས་ལ་ཞུགས། དེའི་འོག་གི་ཆར་སངས་རྒྱས་ཀྱི་མཚན་བཟང་པོ་སུམ་ཅུ་རྩ་གཉིས་ཀྱི་ངོ་བོ་ཨ་ཨཱ།
ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཨཿཕྲག་གཉིས་བརྗོད་ལ་གཡས་བསྐོར་གཡོན་བསྐོར་དུ་བསམ་སྟེ། ཞུ་བ་ལས་བྱུང་བའི་ཟླ་བའི་དཀྱིལ་འཁོར་ཤེས་རབ་ཀྱི་ངོ་བོ་ཉིད་ཡི་གེ་གསུམ་གྱི་སྟེང་གི་ཆར། དཔེ་བྱད་བཟང་པོ་བརྒྱད་ཅུའི་ངོ་བོ། ཀ་ཁ་ག་གྷ་ང་།
ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵཿ ཡ་ར་ལ་བ་ཌ་དྷ། ཕྲག་གཉིས་བརྗོད་པ་གཡས་བསྐོར་གཡོན་བསྐོར་དུ་དམིགས་ཏེ། ཞུ་བ་ལས་བྱུང་བའི་ཟླ་བའི་དཀྱིལ་འཁོར་གཉིས་པ་ཐབས་ཀྱི་ངོ་བོ་ཉིད། གཉིས་ཀའང་མེ་ལོང་ལྟ་བུའི་ཡེ་ཤེས།
ཟླ་བ་གཉིས་ཀ་གཅིག་ཏུ་གྱུར་པ་མཉམ་པ་ཉིད་ཀྱི་ཡེ་ཤེས། དེ་ཡོངས་སུ་གྱུར་པ་ལས་ཧཱུྃ་དམར་པོ་ལས་རྡོ་རྗེ་དམར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ་སོ་སོར་ཀུན་ཏུ་རྟོག་པའི་ཡེ་ཤེས། བཛྲ་ཨཏྨ་ཀོ྅ཧཾ། ཞེས་བརྗོད་ལ་ང་རྒྱལ་བཟུང་། ཧཱུྃ་ལས་འོད་ཟེར་འཕྲོས་པས་སེམས་ཅན་ཐམས་ཅད་རྡོ་རྗེ་སེམས་དཔར་གྱུར་ནས་འོད་ཟེར་གྱིས་བཀུག་སྟེ་ཧཱུྃ་ལ་ཐིམ་པ་བྱ་བ་ནན་ཏན་གྱི་ཡེ་ཤེས། ཡ་ཐཱ་སརྦ་ཏ་ཐཱ་ག་ཏ་སྟ་ཐཱ་ཨ་ཧཾཾ། ཞེས་བརྗོད། སླར་ཡང་ཧཱུྃ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་རྡོ་རྗེ་འཛིན་པའི་གཟུགས་ཀྱི་ས་བོན་གྱི་ཡི་གེ་ཧཱུྃ་ལ་ཐིམ། ས་བོན་ཕྱག་མཚན་དང་བཅས་པ་ཡོངས་སུ་གྱུར་པ་ལས་རང་ཉིད་སྐད་ཅིག་གིས་ཆོས་ཀྱི་དབྱིངས་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་པ་ཞལ་གསུམ་ཕྱག་དྲུག་པ། སྐུ་ཐམས་ཅད་དང་ཞལ་གྱི་གཙོ་བོ་དཀར་པོ།
གཡས་སྔོ། གཡོན་དམར་བ། ཕྱག་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་རྩེ་ལྔ་པ་དམར་པོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ནོར་བུ་དང་རིན་པོ་ཆེས་དབུ་བརྒྱན་པ། ཞེས་པ་ནས། རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཞེས་པའི་བར་གོང་གི་ཀུན་བཟང་བཞིན་བརྗོད། འདོད་ཆགས་ཆེན་པོས་འདུལ་བའི་སེམས་ཅན་རྣམས་བདེ་བ་ཆེན་པོའི་ཐབས་ཀྱིས་འདུལ་བའི་ཕྱིར་དུ་ཡབ་ཡུམ་སྙོམས་པར་ཞུགས་པའི་བདེ་བ་ཆེན་པོའི་སྒྲ་ནམ་མཁའི་ཁམས་གང་བར་བསྒྲགས་པས་དེ་བཞིན་གཤེགས་པ་ཐམས་ཅད་རང་གི་བ་སྤུའི་བུ་ག་ནས་ཞུགས་ཏེ་རྗེ་བཙུན་ཡབ་དགྱེས་པར་གྱུར་ནས་ལྷ་མོ་མཉེས་པར་གྱུར།
དེ་རྣམས་སྤྱན་མ་དང་། མཱ་མ་ཀི་དང་། གོས་དཀར་མོ་དང་། སྒྲོལ་མ་དང་། གཟུགས་རྡོ་རྗེ་དང་། སྒྲ་རྡོ་རྗེ་དང་། དྲི་རྡོ་རྗེ་དང་། རོ་རྡོ་རྗེ་དང་། རེག་རྡོ་རྗེའི་ངོ་བོར་བྱུང་སྟེ་རང་གི་བ་སྤུའི་བུ་ག་ནས་ཕྱིར་སྤྲོས། རྗེ་བཙུན་མའི་བ་སྤུའི་བུ་གར་ཞུགས་པས་ཡུམ་དགྱེས་པར་གྱུར་པས་རྗེ་བཙུན་ཡབ་མཉེས་པར་གྱུར།
ཡབ་ཡུམ་གཉིས་ཀའི་ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་སྤྱན་དྲངས་ཡབ་ཀྱི་ཞལ་དུ་ཞུགས། བྱང་ཆུབ་ཀྱི་སེམས་སུ་ཞུ་བ་རྡོ་རྗེའི་ལམ་ནས་ལྷ་མོའི་པདྨར་བབས་པ་སྐད་ཅིག་གིས་རྡོ་རྗེ་འཛིན་པ་གཙོ་བོར་གྱུར་པའི་རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར། སླར་ཡང་ཐུགས་ཀའི་ས་བོན་ལས་འོད་འཕྲོས་པས་སེམས་ཅན་ཐམས་ཅད་བཀུག དཀྱིལ་འཁོར་གྱི་སྒོ་བཞི་ནས་རྡོ་རྗེ་སེམས་དཔའི་འཇུག་པས་ཞུགས་ཏེ་བྷ་གའི་དཀྱིལ་འཁོར་གྱི་ནང་དུ་ཞུགས། སླར་ཡང་ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་འཕྲོས་པས་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས་བྱང་ཆུབ་ཀྱི་སེམས་སུ་ཞུ་བར་གྱུར་པ་རྡོ་རྗེའི་ལམ་ནས་བྱུང་སྟེ་སེམས་ཅན་གྱི་ཚོགས་དེ་རྣམས་ལ་དབང་བསྐུར་བས་དེ་རྣམས་ཀྱི་དབང་པོ་དྲུག ཡུལ་དྲུག འབྱུང་བ་བཞི། ཕུང་པོ་ལྔ་རྣམས་ཞུ་ནས་བྱང་ཆུབ་ཀྱི་སེམས་ཀྱི་ཐིག་ལེ་ཉི་ཤུ་རྩ་གཅིག་ཏུ་གྱུར། དེ་ལས་ཀྵིཾ།
ཛྲིཾ། ཁཾ གཾ ཥྐཾ། སཾ། ཛཿཧཱུྃ་བཾ་ཧོཿ ཁཾ། རཾ། ལཾ། མཾ། པཾ།
ཏཾ། བྷྲཱུཾ། ཨཾ། ཛྲིཾ། ཁཾ། ཧཱུྃ། རྣམས་ཀྱི་ས་བོན་དང་ཕྱག་མཚན་ལས་བྱུང་བའི་སའི་སྙིང་པོ་ལ་སོགས་པའི་བྱང་ཆུབ་སེམས་དཔའ་དྲུག གཟུགས་རྡོ་རྗེ་མ་ལ་སོགས་པའི་ལྷ་མོ་དྲུག སྤྱན་མ་ལ་སོགས་པའི་རིག་མ་བཞི། རྣམ་སྣང་ལ་སོགས་པའི་རིགས་ལྔ་སྟེ་ལྷ་ཉི་ཤུ་རྩ་གཅིག་ཏུ་གྱུར་པ་བྷ་ག་ནས་མཐའ་ཡས་པར་སྤྲོས་ཏེ།
དཀྱིལ་འཁོར་གྱི་ཕྱི་རོལ་དུ་ལན་གསུམ་བསྐོར་བ་བྱས་ཏེ་ཕྱག་བཙལ་ནས། དེ་བཞིན་གཤེགས་པ་རྣམས་ནི་བདག་ཅག་རྣམས་ཀྱི་མའོ། ། དེ་བཞིན་གཤེགས་པ་རྣམས་ནི་བདག་ཅག་རྣམས་ཀྱི་ཕའོ། ། དེ་བཞིན་གཤེགས་པ་རྣམས་ནི་བདག་ཅག་རྣམས་ཀྱི་སྟོན་པའོ། ། ཨེ་མ་ཧོ་སངས་རྒྱས་ཐམས་ཅད་ཀྱི། ། བྱང་ཆུབ་སེམས་ནི་རབ་འཇུག་པ། ། དེ་བཞིན་གཤེགས་པ་ཀུན་གྱི་གསང་། ། རབ་ཏུ་མི་རྟོག་རྙོག་མེད་པའོ། ། ཞེས་ཆེད་དུ་བརྗོད་པས་ཆེད་དུ་བརྗོད་དེ་བསམ་གྱིས་མི་ཁྱབ་པར་སྤྲོས་ནས་ཕྱོགས་བཅུའི་སེམས་ཅན་ཐམས་ཅད་ཀྱི་དོན་བྱས། སླར་ཡབ་ཡུམ་སྙོམས་པར་ཞུགས་པས་ནམ་མཁའ་ནས་ཧོ་དམར་པོ་གཉིས་ཀྱི་བར་དུ་ཆུད་པའི་ཡི་གེ་གསུམ་ཡབ་ཀྱི་ཞལ་དུ་ཞུགས།
ཐུགས་ཀར་རྗེས་སུ་ཆགས་པའི་མེའི་འོད་དུ་ཞུ། རྡོ་རྗེའི་ལམ་ནས་ལྷ་མོས་པདྨར་བབས་པའི་རྐྱེན་གྱིས་ཡབ་ཡུམ་གཉིས་ཀ་འོད་དུ་ཞུ་སྟེ་བྱང་ཆུབ་ཀྱི་སེམས་ཀྱི་ཐིག་ལེར་གྱུར། དེ་ནས་ཐིག་ལེ་ལས་འཕྲོས་པའི་ལྷ་མོ་བཞི་རང་རང་གི་གནས་སུ་འདུག་ནས་གླུས་བསྐུལ་ཏེ། ལྷོ་ནུབ་ནས་མཱ་མ་ཀིས། སེམས་ཅན་ཁམས་ན་གནས་ཀྱི་དབང་ཕྱུག་ཁྱོད་ནི་རྡོ་རྗེའི་ཐུགས། ། དགའ་བ་ཡིད་འོང་དོན་ཆེན་འདོད་པས་བདག་ལ་བསྐྱབ་ཏུ་གསོལ། ། མགོན་པོ་གལ་ཏེ་དེ་རིང་བདག་ནི་གསོན་པར་མཆི་བཞེད་ན། ། སེམས་ཅན་ཡབ་ཆེན་གཉེན་མཆོག་བདག་ལ་དགྱེས་པར་མཛད་དུ་གསོལ། ། ཤར་ལྷོ་ནས་སྤྱན་མས། རྡོ་རྗེའི་སྐུ་ཁྱོད་བཀའ་ཡི་འཁོར་ལོ་སེམས་ཅན་ཀུན་ལ་ཕན། །
སངས་རྒྱས་དོན་དུ་བྱང་ཆུབ་དོན་དམ་རབ་ཏུ་ཕན་བཞེད་སྟོན། ། མགོན་པོ་གལ་ཏེ་དེ་རིང་བདག་ནི་གསོན་པར་མཆི་བཞེད་ན། ། འདོད་ཆགས་དམ་ཚིག་ཆགས་པ་བདག་ལ་དགྱེས་པར་མཛད་དུ་གསོལ། ། ནུབ་བྱང་ནས་གོས་དཀར་མོས། ཁྱོད་ནི་རྡོ་རྗེའི་གསུང་སྟེ་ཀུན་ལ་ཕན་ཞིང་ཐུགས་བརྩེ་བ། ། འཇིག་རྟེན་དག་ནི་དོན་དང་དགོས་པ་མཛད་པ་རབ་ཏུ་བརྩོན། ། མགོན་པོ་གལ་ཏེ་དེ་རིང་བདག་ནི་གསོན་པར་མཆི་བཞེད་ན། ། དགའ་བ་སྤྱོད་པ་ཀུན་ཏུ་བཟང་པོ་བདག་ལ་དགེས་པར་མཛད་དུ་གསོལ། ། བྱང་ཤར་ནས་སྒྲོལ་མས། ཁྱོད་ནི་རྡོ་རྗེ་འདོད་པ་དམ་ཚིག་མཆོག་གི་ཕན་ཡོན་ཆེ། །
ཡང་དག་རྫོགས་སངས་རྒྱས་ཀྱི་གདུང་མཆོག་མཉམ་ཉིད་ཐུགས་བརྩེ་བ། ། མགོན་པོ་གལ་ཏེ་དེ་རིང་བདག་ནི་གསོན་པར་མཆི་བཞེད་ན། ། ཡོན་ཏན་རིན་ཆེན་མང་པོའི་གཏེར་གྱུར་བདག་ལ་དགྱེས་པར་མཛད་དུ་གསོལ། ། ཞེས་བསྐུལ་བས་ཐིག་ལེ་དེ་མཾ་ལས་གསེར་གྱི་ཡུ་བ་ཅན་གྱི་རལ་གྲི་ལྗང་ཁུ་ཡུ་བ་ལ་མཾ་གྱིས་མཚན་པ། དེ་ལས་འོད་ཟེར་འཕྲོས་ཏེ་དེ་བཞིན་གཤེགས་པ་ཐམས་ཅད་ལ་རེག་པས། དེ་བཞིན་གཤེགས་པ་ཐམས་ཅད་བདེ་བ་ཆེན་པོ་ཐོབ་པར་གྱུར་ཏེ། འཇམ་པའི་རྡོ་རྗེ་ཞལ་གསུམ་ཕྱག་དྲུག་པའི་གཟུགས་ཀྱི་མཾ་གྱི་ཡི་གེ་ལ་ཐིམ། རལ་གྲི་མཾ་དང་བཅས་པ་ཡོངས་སུ་གྱུར་པ་ལས། རང་ཉིད་འཇམ་པའི་རྡོ་རྗེ་ཞལ་གསུམ་ཕྱག་དྲུག་པ། སྐུ་ཐམས་ཅད་དང་ཞལ་གྱི་གཙོ་བོ་གུར་གུམ་གྱི་མདོག་ལྟ་བུ།
གཡས་སྔོ། གཡོན་དཀར་བ། ཕྱག་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རལ་གྲི་ལྗང་ཁུ་དང་མདའ། གཡོན་འོག་མ་གཉིས་ཀྱི་ཨུཏྤལ་སྔོན་པོ་དང་གཞུ་འཛིན་པ། རིན་པོ་ཆེ་དང་ནོར་བུའི་དབུ་རྒྱན་ཅན། སྣ་ཚོགས་ཀྱི་ན་བཟའ་གསོལ་བ། ཟླ་བའི་འོད་དང་ཟླ་བའི་གདན་ཅན། མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་སྤྲས་པ།
རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཏྨ་ཀོ྅ཧཾ། ཞེས་བྱ་བས་ཆོས་ཀྱི་དབྱིངས་སུ་བྱིན་གྱིས་བརླབ་བོ། ། གཉིས་པ་ཉེར་སྒྲུབ་དང་རྣམ་སྨིན་གྱི་འབྲས་བུ་ཆུང་ངུ་ནི། གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ། མིག་གཉིས་ཀྱི་དབུས་སུ་ཀྵིཾ་ལས་འཁོར་ལོ་ཀྵིཾ་གིས་མཚན་པ་ཡོངས་སུ་གྱུར་པ་ལས། ས་སྙིང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱི་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། རྣ་བར་ཛྲིཾ་ལས་རྡོ་རྗེ་ཛྲིཾ་གིས་མཚན་པ་ཡོངས་སུ་གྱུར་པ་ལས།
ཕྱག་རྡོར་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་འདྲ། གཡས་འོག་མ་གཉིས་ཀྱི་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། སྣར་ཁཾ་ལས་རིན་པོ་ཆེ་ཁཾ་གིས་མཚན་པ་ཡོངས་སུ་གྱུར་པ་ལས། ནམ་སྙིང་སེར་པོ་སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་སོགས། གཡས་འོག་མ་གཉིས་ཀྱིས་རིན་པོ་ཆེ་དང་རལ་གྲི། གཡོན་འོག་མ་གཉིས་ཀྱིས་འཁོར་ལོ་དང་པདྨ་འཛིན་པ། ལྕེར་གཾ་ལས་པདྨ་གཾ་གིས་མཚན་པ་ཡོངས་སུ་གྱུར་པ་ལས། འཇིག་རྟེན་དབང་ཕྱུག་དམར་པོ་དམར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་སོགས། གཡས་འོག་མ་གཉིས་ཀྱིས་པདྨ་དང་རལ་གྲི།
གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། སྐྲ་མཚམས་སུ་ཥྐཾ་ལས་རལ་གྲི་ཥྐཾ་གིས་མཚན་པ་ཡོངས་སུ་གྱུར་པ་ལས། སྒྲིབ་སེལ་ལྗང་ཁུ་ལྗང་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་སོགས། གཡས་འོག་མ་གཉིས་ཀྱི་རལ་གྲི་དང་འཁོར་ལོ། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ལྟེ་བར་སཾ་ལ་རྡོ་རྗེ་སཾ་གྱིས་མཚན་པ་ཡོངས་སུ་གྱུར་པ་ལས། ཀུན་བཟང་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་སོགས། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། གསུམ་པ་བསྒྲུབ་པ་དང་སྐྱེས་བུ་བྱེད་པའི་འབྲས་བུ་ཆུང་ངུ་ནི།
ནུ་མ་གཉིས་ཀྱི་དབུས་སུ་ཧཱུྃ་ལས་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས། ཐུགས་རྡོ་རྗེ་ནག་པོ་ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་སོགས། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། མགྲིན་པར་ཨཱཿལས་པདྨ་དམར་པོ་འདབ་མ་བརྒྱད་པའི་ལྟེ་བར་ཨཱཿལས་པདྨ་ཨཱཿས་མཚན་པ་ཡོངས་སུ་གྱུར་པ་ལས། གསུང་རྡོ་རྗེ་དམར་པོ་དམར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་སོགས། གཡས་འོག་མ་གཉིས་ཀྱིས་པདྨ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། སྤྱི་བོར་ཨོཾ་ལས་འཁོར་ལོ་དཀར་པོ་རྩིབས་བརྒྱད་པའི་ལྟེ་བར་ཨོཾ་གྱིས་མཚན་པ་ཡོངས་སུ་གྱུར་པ་ལས། སྐུ་རྡོ་རྗེ་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་སོགས།
གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། འདི་ལའང་བསམ་ཞེས་བྱ་བ་ལས་བརྗོད་དགོས་རིགས་མི་སྣང་ནའང་། འདིར་བརྗོད་པ་ནི་དམིགས་པ་གསལ་བའི་ཕྱིར་ལགས།་་་་་ དེ་ཐམས་ཅད་ཀྱང་རིན་པོ་ཆེ་དང་ནོར་བུའི་དབུ་བརྒྱན་ཅན་ཞེས་པ་ནས། རྡོ་རྗེ་སྐྱིལ་མོ་ཀྲུང་གིས་བཞུགས་པ། ཞེས་པའི་བར་གཙོ་བོ་བཞིན་བརྗོད། ཐུགས་རྡོ་རྗེ་ཡེ་ཤེས་སེམས་དཔའི་ཐུགས་ཀའི་ས་བོན་ཡི་གེ་ཧཱུྃ་ལས་སྤྱན་མ་ལ་སོགས་པའི་རིག་མ་བྱུང་སྟེ། དེས་འཇིག་རྟེན་གྱི་ཁམས་ན་བཞུགས་པའི་དེ་བཞིན་གཤེགས་པ་ཐམས་ཅད་མཆོད་ཅིང་བསྟོད་ནས། རིག་མ་རྣམས་དེ་བཞིན་གཤེགས་པའི་ལུས་ལ་ཞུགས་ཏེ།
དེ་བཞིན་གཤེགས་པ་རྣམས་བྱོན་ནས་མདུན་གྱི་ནམ་མཁར་བཞུགས་པ་ལ། དཔལ་ལྡན་རྡོ་རྗེ་ཐུགས་འཆང་བ། ། རྡོ་རྗེ་མི་ཕྱེད་གསུམ་བསྒོམ་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་ཐུགས་ཀྱིས་མཛད་དུ་གསོལ། ། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེ་རང་གི་ཐུགས་རྡོ་རྗེ་ལ་ཞུགས་པར་བསམ་ལ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམ་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེའི་ཐུགས་ཀྱིས་མཛད་དུ་གསོལ། །
ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭ་བྷཱ་ཝ་ཨཏྨ་ཀོ྅ཧཾ། དེ་བཞིན་གཤེགས་པ་ཐམས་ཅད་ཀྱི་ཐུགས་རྡོ་རྗེ་བདག་ཉིད་ཀྱི་ཐུགས་རྡོ་རྗེ་ལ་ཐིམ། གསུང་རྡོ་རྗེའི་ཡེ་ཤེས་སེམས་དཔའི་ཐུགས་ཁའི་ས་བོན་གྱི་ཡི་གེ་ཨཱཿལས་སྤྱན་མ་ལ་སོགས་པའི་རིག་མ་ཕྱུང་སྟེ། ཞེས་པ་ནས། མདུན་གྱི་ནམ་མཁར་བཞུགས་པ་ལ། ཞེས་པའི་བར་གོང་བཞིན་ལ། ཆོས་ཀྱི་གསུང་ལམ་དཔལ་ལྡན་པ། ། རྡོ་རྗེ་མི་ཕྱེད་གསུམ་བསྒོམ་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་གསུང་གིས་མཛད་དུ་གསོལ། །
ཞེས་པས་དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེ་བདག་གི་གསུང་རྡོ་རྗེ་ལ་ཞུགས་པར་བསམ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམ་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་གསུང་གིས་མཛད་དུ་གསོལ། ། ཨོཾ་སརྦ་ཏ་ཐཱ་ག་ཏ་ཝཱཀ་བཛྲ་སྭ་བྷཱ་ཝ་ཨཏྨ་ཀོ྅ཧཾ། དེ་བཞིན་གཤེགས་པ་ཐམས་ཅད་ཀྱི་གསུང་རྡོ་རྗེ་བདག་ཉིད་ཀྱི་གསུང་རྡོ་རྗེ་ལ་ཐིམ། སྐུ་རྡོ་རྗེས་ཡེ་ཤེས་སེམས་དཔའི་ཐུགས་ཁའི་ས་བོན་ཡི་གེ་ཨོཾ་ལས། ཞེས་པ་ནས། མདུན་གྱི་ནམ་མཁར་བཞུགས་པ་ལ།
ཞེས་པའི་བར་གོང་བཞིན་ལ། དཔལ་ལྡན་སངས་རྒྱས་སྐུ་འཆང་བ། ། རྡོ་རྗེ་མི་ཕྱེད་གསུམ་སྒོམ་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་སྐུས་ནི་མཛད་དུ་གསོལ། ། ཞེས་པས་དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་རང་གི་སྐུ་རྡོ་རྗེ་ལ་ཞུགས་པར་བསམ། ཕྱོགས་བཅུར་བཞུགས་པའི་སངས་རྒྱས་རྣམས། ། རྡོ་རྗེ་མི་ཕྱེད་གསུམ་བསྒོམ་པས། ། དེང་བདག་བྱིན་གྱིས་བརླབས་ནས་སུ། ། རྡོ་རྗེ་སྐུས་ནི་མཛད་དུ་གསོལ། །
ཨོཾ་སརྦ་ཏ་ཐཱ་ག་ཏ་ཀཱ་ཡ་བཛྲ་སྭ་བྷཱ་ཝ་ཨཏྨ་ཀོ྅ཧཾ། དེ་བཞིན་གཤེགས་པ་ཐམས་ཅད་ཀྱི་སྐུ་རྡོ་རྗེ་བདག་ཉིད་ཀྱི་སྐུ་རྡོ་རྗེ་ལ་ཐིམ། བཞི་པ་བསྒྲུབ་པ་ཆེན་པོ་དང་བྲལ་བའི་འབྲས་བུ་ཆུང་ངུ་ནི། རང་གི་སྙིང་ཁར་ཟླ་བའི་སྟེང་དུ་མཾ་ལས་རལ་གྲི་མཾ་གྱིས་མཚན་པ་ལས་འོད་ཟེར་འཕྲོས། དེ་བཞིན་གཤེགས་པ་ཐམས་ཅད་འཇམ་པའི་རྡོ་རྗེའི་རྣམ་པར་སྤྱན་དྲངས་ནས་མཾ་ལ་ཐིམ། དེ་ཡོངས་སུ་གྱུར་པ་ལས་རང་འདྲའི་ཡེ་ཤེས་སེམས་དཔའི་ཐུགས་ཀར་ཟླ་བ་ལ་གནས་པའི་ཏིང་ངེ་འཛིན་སེམས་དཔའ་མཾ་ཡིག་གུར་ཀུམ་གྱི་མདོག་ལྟ་བུ་དེ་ལས་འོད་ཟེར་སྤྲོས་ཏེ། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་འོད་ཟེར་གྱི་རྩེ་མོ་ལ་གནས་པའི་རིག་མ་བུམ་པ་བདུད་རྩི་ལྔས་ཡོངས་སུ་གང་བའི་ཆུས་དབང་བསྐུར། ཨོཾ་རུ་རུ་སྥུ་རུ་ཛྭ་ལ་ཏིཥྛ་སིདྡྷི་ལོ་ཙ་ནི་སརྦ་ཨརྠ་ས་དྷ་ནི་སྭཱ་ཧཱ། ཨོཾ་ཤཾ་ཀ་རི་ཤཱནྟིཾ་ཀ་རི་གྷུ་ཊ་གྷུ་ཊ་གྷུ་ཊི་ནི་གྷ་ཊ་ཡ་གྷུ་ཊི་ནི་སྭཱ་ཧཱ། ཨོཾ་ཀ་ཊེ་བི་ཀ་ཊེ་ནི་ཀ་ཊེ་ཀ་ཊཾ་ཀ་ཊེ་ཀ་རོ་ཊ་བིརྻ་ཡེ་སྭཱ་ཧཱ།
ཨོཾ་ཏཱ་རེ་ཏུཏྟ་རེ་ཏུ་རེ་སྭཱཧཱ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། ལུས་ཐམས་ཅད་གང་། དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་ལྷ་མོ་རྣམས་སྤྱི་བོར་ཐིམ་པས་གཙོ་བོ་ལ་མི་བསྐྱོད་པ། སྐུ་རྡོ་རྗེ་དང་ས་སྙིང་ལ་རྣམ་སྣང་། ཐུགས་རྡོ་རྗེ་དང་ཡེ་ཤེས་སེམས་དཔའ་དང་། ཕྱག་ན་རྡོ་རྗེ་དང་ཀུན་ཏུ་བཟང་པོ་ལ་མི་བསྐྱོད་པ། ནམ་མཁའི་སྙིང་པོ་ལ་རིན་ཆེན་འབྱུང་ལྡན། འཇིག་རྟེན་དབང་ཕྱུག་དང་གསུང་རྡོ་རྗེ་ལ་སྣང་བ་མཐའ་ཡས།
སྒྲིབ་པ་རྣམ་སེལ་ལ་དོན་ཡོད་གྲུབ་པས་དབུ་བརྒྱན། གཉིས་པ་ཡན་ལག་དང་འབྲས་བུ་འབྲིང་བཞིས་རྗེ་བཙུན་ཡབ་ཡུམ་བསྐྱེད་པ་ལ་ཡང་བཞི་ལས། དང་པོ་བསྙེན་པའི་ཡན་ལག་དང་རྒྱུ་མཐུན་གྱི་འབྲས་བུ་འབྲིང་ནི། རང་གི་མདུན་དུ་ཨ་ལས་ཟླ་བའི་འདིར་རང་འཇམ་པའི་རྡོ་རྗེར་གསལ་བ་ལས་གཡོ་བ་མེད་བཞིན་དུ་སེམས་ཀྱི་ཆོ་འཕྲུལ་ཡི་གེ་གསུམ་གྱི་གཟུགས་སུ་བསམ་དགོས་སྙམ་སྟེ། གལ་ཏེ་རང་ཉིད་ལྷའི་ང་རྒྱལ་ལས་འཕོས་ཏེ་ཡིག་འབྲུར་བསམ་ནས་ཡུམ་གྱི་སྐུ་བསྐྱེད་ན་དཀྱིལ་འཁོར་རྒྱལ་མཆོག་གི་སྙོམས་འཇུག་སོགས་དོན་མེད་དུ་ཐལ་བའི་ཕྱིར་རོ།་་་་་ དཀྱིལ་འཁོར་གྱི་སྟེང་དུ་རང་ཉིད་ཡི་གེ་གསུམ་གྱི་གཟུགས་སུ་གནས་པའི་ཡེ་ཤེས་ཀྱིས་བསྐུལ་བས་དེ་བཞིན་གཤེགས་པ་ཐམས་ཅད་གཞལ་ཡས་ཁང་གི་སྟེང་གི་ནམ་མཁར་བཞུགས་པ་ལ། ཞེས་པ་ནས། མངོན་བྱང་ལྔ་ལས་རྒྱུ་རྡོ་རྗེ་འཛིན་པ་ཡབ་ཡུམ་བསྐྱེད་དེ། རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཞེས་པའི་བར་གོང་བཞིན་ལ།
དེ་ནས་འགྲོ་བ་དབང་བསྐུར་དོར་ཏེ། ཡབ་ཡུམ་སྙོམས་པར་ཞུགས་པས་ནམ་མཁའ་ནས་ཧོ་དམར་པོ་གཉིས་ཀྱི་བར་དུ་ཆུད་པའི། ཞེས་སོགས་དང་སྦྲེལ་ནས་གླུས་བསྐུལ་བའི་བར་གོང་བཞིན་ལས་མི་འདྲ་བའི་ཁྱད་པར། རལ་གྲི་མཾ་དང་བཅས་པ་ཡོངས་སུ་གྱུར་པ་ལས། འཇམ་པའི་རྡོ་རྗེ་མ་ཞལ་གསུམ་ཕྱག་དྲུག་པ། སོགས་གོང་བཞིན་དང་། ཕྱག་དང་པོ་གཉིས་ཀྱིས་རང་འོད་ཀྱི་ཐབས་ལ་འཁྱུད་པ། གཡས་འོག་མ་སོགས་ནས་ཀོ྅ཧཾ་གི་བར་གོང་བཞིན་བརྗོད། གཉིས་པ་ཉེར་སྒྲུབ་དང་རྣམ་སྨིན་གྱི་འབྲས་བུ་འབྲིང་ནི། གནས་རྣམས་སུ་ཟླ་བའི་དཀྱིལ་འཁོར་ཞེས་པ་ནས།
གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཞེས་པའི་བར་གོང་བཞིན། གསུམ་པ་བསྒྲུབ་པ་དང་སྐྱེས་བུ་བྱེད་པའི་འབྲས་བུ་འབྲིང་ནི། ནུ་མ་གཉིས་ཀྱི་དབུས་སུ་ཧཱུྃ་ལས་རྡོ་རྗེ་ནག་པོ་ཞེས་པ་ནས། རྡོ་རྗེའི་སྐྱིལ་མོ་ཀྲུང་གིས་བཞུགས་པ་ཞེས་པའི་བར་གོང་བཞིན་ལ། བཞི་པ་སྒྲུབ་ཆེན་དང་དྲི་མ་མེད་པའི་འབྲས་བུ་འབྲིང་ནི། རང་གི་སྙིང་ཁར་ཟླ་བའི་སྟེང་དུ་མཾ་ལས་རལ་གྲི་སོགས་དང་སྦྲེལ་ཏེ། སྒྲིབ་པ་རྣམ་སེལ་ལ་དོན་ཡོད་གྲུབ་པས་དབུ་བརྒྱན། ཞེས་པའི་བར་གོང་བཞིན་ནོ།། ༈ །གསུམ་པ་རྗེས་སུ་ཆགས་པའི་རྣལ་འབྱོར་ནི།
ཡུམ་གྱི་སྤྱི་བོར་ཟླ་བའི་དཀྱིལ་འཁོར་ལ་ཨོཾ་ཡིག་དཀར་པོ་རྡུལ་ཕྲ་རབ་ཀྱི་ངོ་བོ་མགྲིན་པ་ཡན་ཆད་དུ་ཁྱབ་པ། སྙིང་ཁར་ཉི་མའི་དཀྱིལ་འཁོར་ལ་ཧཱུྃ་ཡིག་ནག་པོ་རྡུལ་ཕྲ་རབ་ཀྱི་ངོ་བོ་ནུ་མའི་བར་དུ་ཁྱབ་པ། ལྟེ་བར་ཉི་མའི་དཀྱིལ་འཁོར་ལ་སྭ་ཡིག་སེར་པོ་རྡུལ་ཕྲ་རབ་ཀྱི་ངོ་བོ་སུམ་མདོའི་བར་དུ་ཁྱབ་པ། པདྨའི་དབུས་སུ་ཉི་མའི་དཀྱིལ་འཁོར་ལ་ཨ་ཡིག་དམར་པོ་རྡུལ་ཕྲ་རབ་ཀྱི་ངོ་བོ་བརླ་ལ་ཐུག་པར་ཁྱབ་པ། བྱིན་པ་གཉིས་སུ་ཉི་མའི་དཀྱིལ་འཁོར་ལ་ཧ་ཡིག་ལྗང་ཁུ་རྡུལ་ཕྲ་རབ་ཀྱི་ངོ་བོ་རྐང་པའི་བར་དུ་ཁྱབ་པ། ཞེས་བརྗོད་དེ་ཡུམ་རིགས་ལྔའི་རང་བཞིན་ཅན་དུ་བསམ་སྟེ། དེའི་པང་ན་གནས་པའི་རང་འོད་ཀྱི་ཐབས་དང་རང་ཉིད་འཇམ་པའི་རྡོ་རྗེར་གསལ་བ་དབྱེར་མེད། རང་གི་པང་ན་གནས་པའི་རང་འོད་ཀྱི་རིག་མ་དང་བསྐྱེད་མ་ཐག་པའི་ཡུམ་དབྱེར་མེད་དུ་བསྒོམ་དགོས་པ་ཁོ་བོའི་རྣམ་རྟོག་ལ་ཤར་ལ། གཞན་ཀུན་མཁྱེན་ཆེན་པོའི་སྒྲུབ་ཐབས་ན་དམིགས་བསལ་གང་ཡང་མ་གསུངས་པས་ལས་དང་པོ་པ་རྣམས་ཀྱི་རྒྱུ་རྡོ་རྗེ་འཛིན་པ་ཡབ་ཡུམ་ཞུ་བ་གླུས་བསྐུལ་བས་འབྲས་བུ་རྡོ་རྗེ་འཛིན་པ་འཇམ་པའི་རྡོ་རྗེ་མར་བཞེངས་པའི་ང་རྒྱལ་ཉིད་སྒོམ་ན་དཀྱིལ་འཁོར་གྱི་གཙོ་བོ་གོ་འཕོས་པའི་སྐྱོན་འབྱུང་ངམ་སྙམ་པས་དཔྱོད་ལྡན་རྣམས་ཀྱིས་དགོངས་འཚལ་ལོ། ། དེ་ནི་འཕྲོས་དོན་ནོ། །
དེ་ནས། ཡབ་ཀྱི་རྡོ་རྗེ་ཧཱུྃ་ལས་རྡོ་རྗེ་དམར་པོ་རྩེ་ལྔ་པ་ཨོཾ་ལས་བྱུང་བའི་ནོར་བུའི་བུག་པར་ཕཊ་སེར་པོས་བཀག་པ། ཡུམ་གྱི་པདྨ་ཧཱུྃ་ལས་པདྨ་དམར་པོ་ཨ་ལས་བྱུང་བའི་ཟེའུ་འབྲུའི་བུག་པར་ཕཊ་སེར་པོས་བཀག་པ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ཎ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་པས་ཡབ་ཡུམ་སྙོམས་པར་ཞུགས་པར་བསམ་མོ། ། སྦྱོར་བའི་ཏིང་ངེ་འཛིན་ཏོ།། ༈ །གཉིས་པ་དཀྱིལ་འཁོར་རྒྱལ་མཆོག་ལ་བཞི་ལས། དང་པོ་བསྙེན་པའི་ཡན་ལག་རྒྱུ་མཐུན་གྱི་འབྲས་བུ་ཆེན་པོ་ནི། ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་ལ་རེག་སྟེ་བདེ་བ་ཆེན་པོ་ཐོབ་ནས། དེ་བཞིན་གཤེགས་པ་ཐམས་ཅད་ཞལ་དུ་ཞུགས།
ཟླ་བ་ཞུ་བའི་གཟུགས་སུ་གྱུར་ནས་རྡོ་རྗེ་ནོར་བུའི་ལམ་ནས་པདྨར་ལྷུང་བ་ཡོངས་སུ་གྱུར་པ་ལས་ས་བོན་མཾ་གྱི་ཡི་གེར་གྱུར། དེ་ལས་མི་བསྐྱོད་པ་གཙོ་བོར་གྱུར་པའི་ལྷ་བཅུ་དགུའི་དཀྱིལ་འཁོར་གཅིག་ཅར་དུ་གྱུར། བཛྲ་དྷྲྀཀ མཁའ་ནང་གི་མི་བསྐྱོད་པ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས། ཞེ་སྡང་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ཞེ་སྡང་ཆེན་པོ་བསྐྱེད་པའི་རྣམ་པར་ཤེས་པའི་ཕུང་པོ་དང་། ཤིན་ཏུ་རྣམ་པར་དག་པའི་ཆོས་ཀྱི་དབྱིངས་ཀྱི་རང་བཞིན་རང་གི་ལུས་ལ་ཐིམ། ཛི་ན་ཛིཀ མཁའ་ནང་གི་རྣམ་པར་སྣང་མཛད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་གཏི་མུག་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་གཏི་མུག་ཆེན་པོ་བསྐྱེད་པར་བྱེད་པའི་གཟུགས་ཀྱི་ཕུང་པོ་དང་།
མེ་ལོང་ལྟ་བུའི་ཡེ་ཤེས་ཀྱི་ངོ་བོ། ཤར་ཕྱོགས་སུ་ཟླ་བའི་དཀྱིལ་འཁོར་ལ་བཞུགས་པ་ནི། རྣམ་སྣང་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། རཏྣ་དྷྲྀཀ མཁའ་ནང་གི་རིན་འབྱུང་ཕྱིར་སྤྲོས་ནས་དཔག་ཏུ་མེད་པར་གྱུར་ནས། ང་རྒྱལ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་ང་རྒྱལ་ཆེན་པོ་བསྐྱེད་པར་བྱེད་པའི་ཚོར་བའི་ཕུང་པོ་དང་།
མཉམ་པ་ཉིད་ཀྱི་ཡེ་ཤེས་ཀྱི་རང་བཞིན་ལྷོ་ཕྱོགས་སུ་ཉི་མའི་དཀྱིལ་འཁོར་ལ་བཞུགས་པ་ནི། རིན་འབྱུང་སེར་པོ་སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་རིན་པོ་ཆེ་དང་རལ་གྲི། གཡོན་འོག་མ་གཉིས་ཀྱིས་འཁོར་ལོ་དང་པདྨ་འཛིན་པ། ཨ་རོ་ལིཀ མཁའ་ནང་གི་སྣང་བ་མཐའ་ཡས་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས། འདོད་ཆགས་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་འདོད་ཆགས་ཆེན་པོ་བསྐྱེད་པར་བྱེད་པའི་འདུ་ཤེས་ཀྱི་ཕུང་པོ་དང་། སོ་སོར་རྟོག་པའི་ཡེ་ཤེས་ཀྱི་རང་བཞིན། ནུབ་ཕྱོགས་སུ་ཉི་མའི་དཀྱིལ་འཁོར་ལ་བཞུགས་པ་ནི།
འོད་དཔག་མེད་དམར་པོ་དམར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་པདྨ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། པྲ་ཛྙཱ་དྷྲྀཀ མཁའ་ནང་གི་དོན་གྲུབ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས། ཕྲག་དོག་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་ཕྲག་དོག་ཆེན་པོ་བསྐྱེད་པར་བྱེད་པའི་འདུ་བྱེད་ཀྱི་ཕུང་པོ་དང་། བྱ་བ་ནན་ཏན་གྱི་རང་བཞིན་བྱང་ཕྱོགས་སུ་ཉི་མའི་དཀྱིལ་འཁོར་ལ་བཞུགས་པ་ནི། དོན་གྲུབ་ལྗང་ཁུ་ལྗང་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་སོགས། གཡས་འོག་མ་གཉིས་ཀྱིས་རལ་གྲི་དང་འཁོར་ལོ།
གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། ཐམས་ཅད་ཀྱང་མཛེས་པའི་རལ་པའི་ཐོར་ཚུགས་ཅན། རིན་པོ་ཆེའི་རྒྱན་དང་དར་སྣ་ཚོགས་པའི་ན་བཟའ་གསོལ་བ། རྡོ་རྗེའི་སྐྱིལ་མོ་ཀྲུང་གིས་བཞུགས་པའོ། ། མོ་ཧ་ར་ཏི། མཁའ་ནང་གི་སྤྱན་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་སེམས་ཅན་ཐམས་ཅད་ཀྱི་ཞི་བའི་ལས་མཛད། སླར་གཅིག་ཏུ་འདུས་ནས་རིང་དུ་སོང་བས་ས་རྣམ་པར་དག་པ་སའི་ཁམས་དང་། སྙིང་རྗེ་ཆེན་པོ་དང་། སྟོང་པ་ཉིད་ཀྱི་རྣམ་པར་ཐར་པའི་སྒོ་དང་། ཐབས་ཀྱི་ཕ་རོལ་ཏུ་ཕྱིན་པའི་རང་བཞིན་མེའི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི།
སྤྱན་མ་དཀར་མོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱིས་ཐབས་ལ་འཁྱུད་པ། གཡས་འོག་མ་གཉིས་ཀྱིས་འཁོར་ལོ་དང་རལ་གྲི་གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། དྭེ་ཥ་ར་ཏི། མཁའ་ནང་གི་མཱ་མ་ཀི་ཕྱིར་སྤྲོས་ཏེ། དཔག་ཏུ་མེད་པར་གྱུར་ནས་སེམས་ཅན་ཐམས་ཅད་ཀྱི་བསྲུང་བའི་ལས་མཛད་དེ། སླར་གཅིག་ཏུ་འདུས་ནས་མི་གཡོ་བའི་ས་རྣམ་པར་དག་པ་ཆུའི་ཁམས་དང་། བྱམས་པ་ཆེན་པོ་དང་། མཚན་མ་མེད་པའི་རྣམ་པར་ཐར་པའི་སྒོ་དང་། སྨོན་ལམ་གྱི་ཕ་རོལ་དུ་ཕྱིན་པའི་སྟེང་ན་སྲིན་པོའི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་མཱ་མ་ཀི་སྔོན་མོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་སོགས། གཡས་འོག་མ་གཉིས་ཀྱིས་ཨུཏྤལ་དམར་པོ་དང་རལ་གྲི།
གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། རཱ་ག་ར་ཏི། མཁའ་ནང་གི་གོས་དཀར་མོ་ཕྱིར་སྤྲོས་ཏེ། དཔག་ཏུ་མེད་པར་གྱུར་ནས་སེམས་ཅན་ཐམས་ཅད་རྒྱས་པར་བྱས། སླར་གཅིག་ཏུ་འདུས་པ་ལེགས་པའི་བློ་གྲོས་རྣམ་པར་དག་པ་མེའི་ཁམས་དང་དགའ་བ་ཆེན་པོ་དང་། སྨོན་པ་མེད་པའི་རྣམ་པར་ཐར་པའི་སྒོ་དང་། སྟོབས་ཀྱི་ཕ་རོལ་ཏུ་ཕྱིན་པའི་རང་བཞིན་རླུང་གི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི། གོས་དཀར་མོ་དམར་མོ་དམར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་སོགས། གཡས་འོག་མ་གཉིས་ཀྱིས་པདྨ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ།
བཛྲ་ར་ཏི། མཁའ་ནང་གི་སྒྲོལ་མ་ཕྱིར་སྤྲོས་ཏེ། དཔག་ཏུ་མེད་པར་གྱུར་ནས་སེམས་ཅན་ཐམས་ཅད་དབང་དུ་བྱས། སླར་གཅིག་ཏུ་འདུས་ནས་ཆོས་ཀྱི་སྤྲིན་གྱི་ས་རྣམ་པར་དག་པ་རླུང་གི་ཁམས་དང་། བཏང་སྙོམས་ཆེན་པོ་དང་། མངོན་པར་འདུ་བྱེད་པ་མེད་པའི་རྣམ་པར་ཐར་པའི་སྒོ་དང་། ཡེ་ཤེས་ཀྱི་ཕ་རོལ་ཏུ་ཕྱིན་པའི་རང་བཞིན་དབང་ལྡན་ནི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི། སྒྲོལ་མ་སེར་མོ་སེར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་སོགས། གཡས་འོག་མ་གཉིས་ཀྱིས་ཨུཏྤལ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ།
ཨོཾ་ཨཱཿཧཱུྃ། མཁའ་ནང་གི་གཟུགས་རྡོ་རྗེ་མ་ཕྱིར་སྤྲོས་ཏེ། དཔག་ཏུ་མེད་པར་གྱུར་ནས་སེར་སྣ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་ས་དང་པོ་རབ་ཏུ་དགའ་བ་རྣམ་པར་དག་པ་སེར་སྣའི་གཉེན་པོ། སྦྱིན་པའི་ཕ་རོལ་ཏུ་ཕྱིན་པའི་རང་བཞིན་ཕྱི་རོལ་གྱི་མེའི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་གཟུགས་རྡོ་རྗེ་མ་དཀར་མོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་སོགས། གཡས་འོག་མ་གཉིས་ཀྱིས་མེ་ལོང་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཨོཾ་ཨཱཿཧཱུྃ། མཁའ་ནང་གི་སྒྲ་རྡོ་རྗེ་མ་ཕྱིར་སྤྲོས་ཏེ། དཔག་ཏུ་མེད་པར་གྱུར་ནས།
འཆལ་པའི་ཚུལ་ཁྲིམས་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་དྲི་མ་མེད་པའི་ས་རྣམ་པར་དག་པ། འཆལ་བའི་ཚུལ་ཁྲིམས་ཀྱི་གཉེན་པོ། ཚུལ་ཁྲིམས་ཀྱི་ཕ་རོལ་ཏུ་ཕྱིན་པའི་རང་བཞིན་སྲིན་པོའི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི། སྒྲ་རྡོ་རྗེ་མ་སྔོན་མོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་སོགས། གཡས་འོག་མ་གཉིས་ཀྱིས་པི་ཝཾ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། འདི་ནས་བཟུང་ལྷ་མོ་འོག་མ་ཐམས་ཅད་ཀྱང་གཡོན་འདྲ། ཨོཾ་ཨཱཿཧཱུྃ། མཁའ་ནང་གི་དྲི་རྡོ་རྗེ་མ་དཔག་ཏུ་མེད་པར་གྱུར་ནས་ཁྲོ་བོ་གཙོ་བོར་གྱུར་པའི་སེམས་ཅན་གྱི་དོན་བྱས།
སླར་གཅིག་ཏུ་འདུས་ནས་འོད་བྱེད་པའི་ས་རྣམ་པར་དག་པ་ཁྲོ་བའི་གཉེན་པོ། བཟོད་པའི་ཕ་རོལ་ཏུ་ཕྱིན་པའི་རང་བཞིན། རླུང་གི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི། དྲི་རྡོ་རྗེ་མ་སེར་མོ་སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱིས་ཐབས་སོགས། གཡས་འོག་མ་གཉིས་ཀྱིས་དྲིའི་དུང་དང་རལ་གྲི། གཡོན་འོག་མ་སོགས་ཨོཾ་ཨཱཿཧཱུྃ། མཁའ་ནང་གི་རོ་རྡོ་རྗེ་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས། ལེ་ལོ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་འོད་འཕྲོས་པའི་ས་རྣམ་པར་དག་པ་ལེ་ལོའི་གཉེན་པོ། བརྩོན་འགྲུས་ཀྱི་ཕ་རོལ་ཏུ་ཕྱིན་པའི་རང་བཞིན་དབང་ལྡན་གྱི་མཚམས་སུ་ཟླ་བའི་དཀྱིལ་འཁོར་ལ་བཞུགས་པ་ནི་རོ་རྡོ་རྗེ་མ་དམར་མོ་དམར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱིས་ཐབས་སོགས།
གཡས་འོག་མ་གཉིས་ཀྱིས་ཐོད་པ་དང་རལ་གྲི། གཡོན་འོག་མ་སོགས། ཨོཾ་ཨཱཿཧཱུྃ། མཁའ་ནང་གི་རེག་རྡོ་རྗེ་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་གཡེང་བ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་སྦྱང་དཀའ་བའི་ས་རྣམ་པར་དག་པ་གཡེང་བའི་གཉེན་པོ། བསམ་གཏན་གྱི་ཕ་རོལ་ཏུ་ཕྱིན་པའི་རང་བཞིན་ཤར་སྒོའི་བྱང་དུ་ཟླ་བའི་དཀྱིལ་འཁོར་ལ་བཞུགས་པ་ནི། རེག་རྡོ་རྗེ་མ་ལྗང་ཁུ་ལྗང་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱིས་ཐབས་སོགས། གཡས་འོག་མ་གཉིས་ཀྱིས་སྣ་ཚོགས་པའི་གོས་དང་རལ་གྲི། གཡོན་འོག་མ་སོགས། ཨོཾ་ཨཱཿཧཱུྃ།
མཁའ་ནང་གི་ཆོས་དབྱིངས་རྡོ་རྗེ་མ་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་ཤེས་རབ་འཆལ་པ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་མངོན་དུ་གྱུར་པའི་ས་རྣམ་པར་དག་པ་ཤེས་རབ་འཆལ་བའི་གཉེན་པོ། ཤེས་རབ་ཀྱི་ཕ་རོལ་ཏུ་ཕྱིན་པའི་རང་བཞིན་ཤར་སྒོའི་ལྷོ་ཕྱོགས་སུ་ཟླ་བའི་དཀྱིལ་འཁོར་ལ་བཞུགས་པ་ནི། ཆོས་དབྱིངས་རྡོ་རྗེ་མ་དཀར་མོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་ལ་འཁྱུད་པ། གཡས་འོག་མ་གཉིས་ཀྱིས་ཆོས་འབྱུང་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ལྷ་མོ་བཅུ་པོ་ཐམས་ཅད་ཀྱང་ཤིན་ཏུ་སྒེག་ཅིང་བཞིན་འཛུམ་བག་དང་ལྡན་པ། རིན་པོ་ཆེ་དང་ནོར་བུའི་དབུ་རྒྱན་ཅན། རིན་པོ་ཆེའི་རྒྱན་དང་ན་བཟའ་སྣ་ཚོགས་གསོལ་བ། ཟླ་བའི་གདན་དང་ཟླ་བའི་འོད་ཡོད་པ།
རྡོ་རྗེའི་སྐྱིལ་ཀྲུང་གིས་བཞུགས་པའོ། ། ཨོཾ་ཨཱཿཡ་མནྟ་ཀྲྀཏ་ཧཱུྃ། མཁའ་ནང་གི་གཤིན་རྗེའི་གཤེད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་མ་དད་པ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས། མ་དད་པ་དང་ཕུང་པོའི་བདུད་དང་། ཤེས་བྱའི་སྒྲིབ་པ་དང་། འཇིག་ཚོགས་ལ་ལྟ་བ་རྣམས་ཀྱི་གཉེན་པོ། དད་པ་གཙོ་བོར་གྱུར་པ། ཤར་སྒོར་ཉི་མ་ལ་བཞུགས་པ་ནི། གཤིན་རྗེའི་གཤེད་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ།
གཡས་འོག་མ་གཉིས་ཀྱིས་རྡོ་རྗེ་ཐོ་བ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཨོཾ་ཨཱཿཔྲ་ཛྙནྟ་ཀྲྀཏ་ཧཱུྃ། མཁའ་ནང་གི་ཤེས་རབ་མཐར་བྱེད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་ལེ་ལོ་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་ལེ་ལོ་དང་། ཉོན་མོངས་པའི་བདུད་དང་། ཉོན་མོངས་པའི་སྒྲིབ་པ་དང་། ལོག་པར་ལྟ་བ་རྣམས་ཀྱི་གཉེན་པོ། བརྩོན་འགྲུས་གཙོ་བོར་གྱུར་པ་ལྷོ་སྒོར་ཉི་མ་ལ་བཞུགས་པ་ནི། ཤེས་རབ་མཐར་བྱེད་དཀར་པོ་དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་སོགས།
གཡས་འོག་མ་གཉིས་ཀྱིས་རྡོ་རྗེ་དབྱུག་པ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཨོཾ་ཨཱཿཔདྨནྟ་ཀྲྀཏ་ཧཱུྃ། མཁའ་ནང་གི་པདྨ་མཐར་བྱེད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་བརྗེད་ངས་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་བརྗེད་ངས་པ་དང་། འཆི་བདག་གི་བདུད་དང་། སྐྱེ་བའི་སྒྲིབ་པ་དང་མཐར་འཛིན་པར་ལྟ་བ་རྣམས་ཀྱི་གཉེན་པོ། དྲན་པ་གཙོ་བོར་གྱུར་པ་ནུབ་སྒོར་ཉི་མ་ལ་བཞུགས་པ་ནི། པདྨ་མཐར་བྱེད་དམར་པོ་དམར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱིས་རིག་མ་སོགས། གཡས་འོག་མ་གཉིས་ཀྱིས་པདྨ་རྒྱས་པ་དང་རལ་གྲི།
གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། ཨོཾ་ཨཱཿབིགྷྣན་ཏ་ཀྲྀཏ་ཧཱུྃ། མཁའ་ནང་གི་བགེགས་མཐར་བྱེད་ཕྱིར་སྤྲོས་ཏེ་དཔག་ཏུ་མེད་པར་གྱུར་ནས་རྣམ་གཡེང་གཙོ་བོར་གྱུར་པའི་སེམས་ཅན་གྱི་དོན་བྱས། སླར་གཅིག་ཏུ་འདུས་ནས་རྣམ་པར་གཡེང་བ་དང་། ལྷའི་བདུད་དང་། ལས་ཀྱི་སྒྲིབ་པ་དང་། ཚུལ་ཁྲིམས་དང་བརྟུལ་ཞུགས་མཆོག་ཏུ་འཛིན་པ་རྣམས་ཀྱི་གཉེན་པོ། ཏིང་ངེ་འཛིན་གཙོ་བོར་གྱུར་པ་བྱང་སྒོར་ཉི་མ་ལ་བཞུགས་པ་ནི། བགེགས་མཐར་བྱེད་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་ཁ་གྱེས་པ་དང་རལ་གྲི།
གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཁྲོ་བོ་བཞི་པོ་ཐམས་ཅད་ཀྱང་གཡོན་བརྐྱང་བས་བཞུགས་པ། མཆེ་བ་གཙིགས་པ་ཞེས་པ་ནས། ཀླུ་ཆེན་པོ་བརྒྱད་ཀྱིས་བརྒྱན་པའོ། ། ཞེས་པའི་བར་གོང་བསྲུང་འཁོར་གྱི་སྐབས་བཞིན་བརྗོད། ཡེ་ཤེས་སེམས་དཔའི་ཐུགས་ཀའི་ས་བོན་མཾ་ཡིག་ལས་འོད་ཟེར་འཕྲོས་གཤིན་རྗེ་གཤེད་ལ་རེག་པས་དེས་ཛཿཞེས་བརྗོད་པས་གཤིན་རྗེ་གཤེད་ཀྱི་ཐུགས་ཀའི་ས་བོན་ཧཱུྃ་ལས་འོད་ཟེར་འཕྲོས་ཏེ་བཅོམ་ལྡན་འདས་འཇམ་པའི་རྡོ་རྗེ་ལྷ་བཅུ་དགུའི་དཀྱིལ་འཁོར་མདུན་གྱི་ནམ་མཁར་ཨོཾ་ཨཱཿཡ་མནྟ་ཀྲྀཏ་ཛཿ ཞེས་དང་། ལག་པ་གཉིས་ཁུ་ཚུར་བཅངས་པའི་གཡོན་པའི་མཐེའུ་ཆུང་ལ་གཡས་པའི་མཛུབ་མོ་སྦྲེལ་བ་ལྕགས་ཀྱུའི་ཕྱག་རྒྱའི་མཐར་སེ་གོལ་གྱི་སྒྲས་སྤྱན་དྲངས། འདི་དང་འོག་ནས་འབྱུང་བའི་ཞགས་པ་ལྕགས་སྒྲོག་དྲིལ་བུའི་ཕྱག་རྒྱ་རྣམས་ཀྱིས་ཐིམ་ཅིང་མཉེས་པར་བྱ་བ་རྣམས། ལྷ་སྟ་གོན་དང་བུམ་བསྐྱེད་བདག་འཇུག་སོགས་གཞན་དགོས་རིག་རྣམས་ལའང་ཤེས་པར་བྱའོ། །
དེ་ནས། རང་གི་གཡོན་དུ་ཤཾ་ལས་བྱུང་བའི་དུང་ཕོར་གསུམ་གྱི་ནང་དུ་ཧཱུྃ་ཞུ་བ་ལས་བྱུང་བའི་གསང་གཏོར། མཆོད་ཡོན། ཞབས་བསིལ་རྣམས་དྭངས་ཤིང་ཐོགས་པ་མེད་པར་གྱུར། ཨོཾ་ཨཱཿམཾ་ཧཱུྃ། ལན་གཅིག་གིས་གསང་གཏོར་དང་། ཨོཾ་ཨཱཿབིགྷྣན་ཏ་ཀྲྀཏ་ཧཱུྃ་སྭཱཧཱ། ལན་གཉིས་ཀྱིས་མཆོད་ཡོན་དང་ཞབས་བསིལ་བྱིན་གྱིས་བརླབ་ལ། ཕྱག་རྒྱ་དང་བཅས། ཨོཾ་ཨཱཿམཾ་ཧཱུྃ།
ལན་གསུམ་བརྗོད་པས་ཡེ་ཤེས་པ་ལ་གསང་གཏོར་མཆོད་ཡོན་ཞབས་བསིལ་དང་། ཨོཾ་ཨཱཿརཱུ་པ་བཛྲི་སོགས་རྡོ་རྗེ་མ་ལྔས་མཆོད་ལ། སླར་ཡང་ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་འཕྲོས་ཁྲོ་བོ་གཞན་གསུམ་ལ་རེག་པས་དེ་དག་གིས་ཧཱུྃ་བཾ་ཧོཿརྣམས་བརྗོད་དོ། ། དེ་དག་སོ་སོའི་ཐུགས་ཀའི་ཧཱུྃ་ཡིག་ལས་འོད་ཟེར་འཕྲོས་པས་ཡེ་ཤེས་ཀྱི་འཁོར་ལོ་རྣམས་དམ་ཚིག་པ་ལ་བསྟིམ་པ་དང་། བཅིངས་པ་དང་མཉེས་པར་བྱས། ཞེས་བརྗོད་ལ། གཡོན་པའི་ཁུ་ཚུར་གྱི་མཁྲིག་མའི་སྟེང་གཡས་པའི་ཁུ་ཚུར་གྱི་མཁྲིག་མའི་རྒྱབ་སྦྱར་བ་ཞགས་པའི་ཕྱག་རྒྱ་དང་། ཨོཾ་ཨཱཿཔྲ་ཛྙཱནྟ་ཀྲྀཏ་ཧཱུྃ། ཞེས་པས་ཡེ་ཤེས་པ་དམ་ཚིག་པ་ལ་བསྟིམ་ཁུ་ཚུར་གཉིས་གན་རྐྱལ་གྱི་མཐེ་ཆུང་གཉིས་དང་། མཛུབ་མོ་གཉིས་སོ་སོར་སྦྲེལ་བ་ལྕགས་སྒྲོག་གི་ཕྱག་རྒྱ་དང་།
ཨོཾ་ཨཱཿཔདྨནྟ་ཀྲྀཏ་བཾ། ཞེས་པས་དམ་ཚིག་དབྱེར་མེད་དུ་བཅིངས། གཡོན་པས་ཁུ་ཚུར་གཡས་པའི་ཁུ་ཚུར་གྱི་སྟེང་དུ་བརྩེགས་ནས་བསྐྱོད་པ་དྲིལ་བུའི་ཕྱག་རྒྱ་དང་། ཨོཾ་ཨཱཿབིགྷྣན་ཀྲྀཏ་ཧོཿཞེས་བརྗོད་པས་མཉེས་པར་བསམ་མོ། ། གཉིས་པ་ཉེ་སྒྲུབ་དང་རྣམ་སྨིན་གྱི་འབྲས་བུ་ཆེན་པོ་ནི། གནས་རྣམས་སུ་ཟླ་བའི་དཀྱིལ་འཁོར་ཞེས་པ་ནས། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཞེས་པའི་བར་གོང་བཞིན། གསུམ་པ་སྒྲུབ་པ་དང་སྐྱེས་བུ་བྱེད་པའི་འབྲས་བུ་ཆེན་པོ་ནི། ནུ་མ་གཉིས་ཀྱི་དབུས་སུ་ཧཱུྃ་ལས་རྡོ་རྗེ་ནག་པོ་ཞེས་པ་ནས།
རྡོ་རྗེའི་སྐྱིལ་མོ་ཀྲུང་གིས་བཞུགས་པ།་་་་་ གཙོ་བོ་ཡབ་ཡུམ་དང་དཀྱིལ་འཁོར་རྒྱལ་མཆོག་གི་ལྷ་རྣམས་ཀྱི་སྐྱེ་མཆེད་ཐུགས་གསུང་སྐུ་བྱིན་གྱིས་བརླབས་པའི་ཚིག་རིགས་རྣམས་བསྡུ་བར་འདོད་ན་ལྷ་སྟ་གོན་བཞིན་བརྗོད་ཀྱང་མི་འགལ་བར་བཞེད། ཞེས་པའི་བར་གོང་བཞིན། བཞི་པ་སྒྲུབ་ཆེན་དང་དྲི་མ་མེད་པའི་འབྲས་བུ་ཆེན་པོ་ནི། སླར་ཡང་ཡེ་ཤེས་སེམས་དཔའི་ཐུགས་ཀའི་ས་བོན་མཾ་ལས་འོད་ཟེར་འཕྲོས་པས་དབང་བསྐུར་གྱི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་ཨཱཿམཾ་ཧཱུྃ། ཆུ་གསུམ་དང་། རཱུ་པ་བཛྲི་སོགས་རྡོ་རྗེ་མ་ལྔས་མཆོད་ལ་ཐལ་མོ་སྦྱར་ནས། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས།
དེ་བཞིན་གཤེགས་པ་རྣམས་ཀྱི་ཐུགས་ཀ་ནས་འོད་ཟེར་གྱི་རྩེ་མོ་ལ་གནས་པའི། ཞེས་པ་ནས། ཆུ་ལྷག་མ་ཡར་ལུད་པ་ལས་ལྷ་མོ་རྣམས་སྤྱི་བོར་ཐིམ་པས་ཞེས་པའི་བར་གོང་བཞིན་ལ། གཙོ་བོ་དང་དེ་བཞིན་གཤེགས་པ་བཞི་ལ་མི་བསྐྱོད་པ། སྤྱན་མ་དང་གཟུགས་རྡོ་རྗེ་དང་། གཤིན་རྗེའི་གཤེད་ལ་རྣམ་པར་སྣང་མཛད། མ་མཱ་ཀི་དང་སྒྲ་རྡོ་རྗེ་དང་། ཆོས་དབྱིངས་རྡོ་རྗེ་དང་། ཤེས་རབ་མཐར་བྱེད་དང་། བགེགས་མཐར་བྱེད་ལ་མི་བསྐྱོད་པ།
གོས་དཀར་མོ་དང་། རོ་རྡོ་རྗེ་དང་། རྟ་མགྲིན་ལ་འོད་དཔག་མེད། རེག་རྡོ་རྗེ་ལ་དོན་གྲུབ་སྒྲོལ་མ་དང་དྲི་རྡོ་རྗེ་ལ་རིན་ཆེན་འབྱུང་ལྡན་གྱི་དབུ་བརྒྱན། ཡེ་ཤེས་སེམས་དཔའི་ཐུགས་ཀའི་ས་བོན་མཾ་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་བཀུག་སྟེ་ཞལ་ནས་ཞུགས། ཟླ་བ་ཞུ་བའི་གཟུགས་སུ་གྱུར་པ། རྡོ་རྗེ་ནོར་བུའི་ལཾ་ནས་ལྷ་མོའི་པདྨར་ལྷུང་སྟེ།

ཟླ་བའི་གདན་བཅུ་ལ། ཛཿཧཱུྃ་བཾ་ཧོཿཁཾ་རཾ་ལཾ་མཾ་པཾ་ཏཾ་རྣམས་སུ་གྱུར། དེ་ལས་འོད་ཟེར་འཕྲོས་ཚུར་འདུས་ཡོངས་སུ་གྱུར་པ་ལས་སྤྱན་མ་ལ་སོགས་པའི་ལྷ་མོ་བཅུར་གྱུར་པ་བ་སྤུའི་བུ་ག་ནས་ཕྱིར་སྤྲོས་ཏེ། བདག་ཉིད་ཀྱི་དཀྱིལ་འཁོར་ལ་མཆོད་པར་གྱུར། སོ་སོའི་ཕྱག་རྒྱ་དང་བཅས། ཨོཾ་སརྦ་ཏ་ཐཱ་ག་ཏ་ཤྲཱི་གུ་ཧྱ་སོགས་ལན་གཅིག་འགོར་སྦྱར་བའི། པུཥྤེ་ནས། ཤཔྟ་ཨཱཿཧཱུྃ་གི་བར་དང་། རཱུ་པ་བཛྲི་སོགས་རྡོ་རྗེ་མ་ལྔས་མཆོད་ལ། མཆོད་བྱ་མཆོད་བྱེད་གཉིས་སུ་མེད་པར་བསམ་སྟེ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སོགས་ཚོགས་ཞིང་གི་སྐབས་ལྟར་བརྗོད།
བསྟོད་བྱ་བསྟོད་བྱེད་གཉིས་སུ་མེད་པར་བསམ་སྟེ་ཐལ་མོ་སྦྱར་ལ། མི་བསྐྱོད་རྡོ་རྗེ་སོགས་ནས། རྡོ་རྗེ་སེམས་དཔའ་ཕྱག་འཚལ་ལོ། ། ཞེས་པའི་བར་སྔོན་འགྲོ་གཏོར་མ་བཞིན་བརྗོད། རྡོ་རྗེ་གསོར་ཏེ་མདུན་གྱི་ནང་མཆོད། བིགྷྣནྟ་ཀྲྀས་བསངས། ཤཱུ་ནྱ་ཏས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་གཞུའི་དབྱིབས་ཅན་གཡོ་བའི་བ་དན་དང་བཅས་ཤིང་ཡཾ་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་འབར་བ་རཾ་གྱིས་མཚན་པ། དེའི་ནང་དུ་ཨ་ལས་ཐོད་པ་ཕྱི་དཀར་ལ་ནང་དམར་བའི་ནང་དུ།
ཤར་དུ་དྲི་ཆེན་ལ་བྷྲཱུཾ། ལྷོར་རཀྟ་ལ་ཨཾ། ནུབ་ཏུ་བྱང་སེམས་དཀར་པོ་ལ་ཛྲིཾ། བྱང་དུ་ཤ་ཆེན་གྱི་དྭངས་མ་ཁཾ། དབུས་སུ་དྲི་ཆུ་ལ་ཧཱུྃ་ཡིག་གིས་མཚན་པ། ས་བོན་དེ་རྣམས་ལས་འོད་ཟེར་འཕྲོས་པས། རྣམ་པར་སྣང་མཛད་ལ་སོགས་པའི་དེ་བཞིན་གཤེགས་པ་རྣམས་བཀུག་ནས་རང་རང་གི་ས་བོན་ལ་བཅུག་སྟེ། དེའི་རྐྱེན་གྱིས་འོག་གི་རླུང་གཡོས་མེ་སྦར་བས། འབར་བ་དང་། གསལ་བ་དང་།
དྲོས་པ་དང་། ལྷག་པར་གྱུར། དེའི་རླངས་པ་ལ་ཧཱུྃ་ལས་བྱུང་བའི་རྡོ་རྗེ་དཀར་པོ་རྩེ་ལྔ་པ་ལན་གསུམ་སྤྲོས་ཏེ་ཞུགས། དེའི་སྟེང་དུ་ཨོཾ་ཡིག་ལས་འོད་ཟེར་འཕྲོས་པས། ཕྱོགས་བཅུའི་འཇིག་རྟེན་གྱི་ཁམས་ན་གནས་པའི་བདུད་རྩི་ཐམས་ཅད་བཀུག་སྟེ་ཡི་གེ་ཨོཾ་ལ་ཐིམ། ཨོཾ་ཡིག་ཀྱང་ཞུ་ནས་བདུད་རྩི་ལ་ཐིམ། ཨོཾ་ཨཱཿཧཱུྃ། ལན་གསུམ་བརྗོད་པས་བྱིན་གྱིས་བརླབས་ལ། གཡོན་པའི་མཐེབ་སྲིན་གྱིས་བདུད་རྩི་དབུས་ནས་བླངས་ཏེ། ལྷ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་ཧཱུྃ་གིས་མཚན་པ་ལས་འོད་ཟེར་ཕྱུང་སྟེ་བདུད་རྩི་གསོལ་བར་བསམ་ལ།
ཨོཾ་ཨཱཿམཾ་བྷྲཱུཾ་ཨཾ་ཛྲིཾ་ཁཾ་ལཾ་མཾ་པཾ་ཏཾ་ཛཿཧཱུྃ་བཾ་ཧོཿཁཾ་རཾ་ཧཱུྃ་ཧཱུྃ་ཧཱུྃ་ཧཱུྃ་པཉྩ་ཨ་མྲྀ་ཏ་ཧཱུྃ། ཞེས་བརྗོད་ལ་རང་གི་ལྕེ་ཐོག་ཏུ་མྱངས་པས། སྙིང་ཁའི་སངས་རྒྱས་ཀྱི་དཀྱིལ་འཁོར་ཚིམ་པར་བསམ་མོ།་་་་་ སྟ་གོན་གྱི་སྐབས་འདིར་ཅུང་ཟད་མཉམ་པར་བཞག་ལ་དེ་ནས་བཟླས་པ་ལ་འཇུག་གོ ། དཀྱིལ་འཁོར་རྒྱལ་མཆོག་གི་ཏིང་ངེ་འཛིན་ཏོ། ། གསུམ་པ་ལས་རྒྱལ་མཆོག་ལ་གསུམ་ལས་དང་པོ་ཐིག་ལེའི་རྣལ་འབྱོར་ནི། ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་འཕྲོས། དེས་སེམས་ཅན་ཐམས་ཅད་སངས་རྒྱས་སུ་བྱས་ནས་ཚུར་འདུས་ས་བོན་མཾ་ཡིག་ལ་ཐིམ། མཾ་གྱི་ཡི་གེ་ཐིག་ལེར་གྱུར་པའི་ནང་དུ་སེམས་བཟུང་སྟེ་ཚངས་པའི་གནས་བཞི་བསྒོམ་པ་ནས། ཏིང་ངེ་འཛིན་གསུམ་སྐད་ཅིག་མས་བསྒོམ་སྟེ།
དེའི་ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་ཕྱུང་བས་རལ་གྲིའི་ཡུ་བ་དང་། ཡེ་ཤེས་སེམས་དཔའི་ལུས་དང་། དཀྱིལ་འཁོར་གྱི་ལྷ་དང་། གཞལ་ཡས་ཁང་དང་། དམ་ཚིག་སེམས་དཔའི་ལུས་དང་། དཀྱིལ་འཁོར་གྱི་ལྷ་དང་། གཞལ་ཡས་ཁང་རྣམས་གསལ་བར་བྱས་ནས་ཕྱི་རོལ་དུ་སོང་སྟེ། འགྲོ་བ་ཐམས་ཅད་གསལ་བར་བྱས་ནས་སླར་ལོག་སྟེ། ཡེ་ཤེས་སེམས་དཔའི་ཐུགས་ཁའི་ས་བོན་མཾ་ཡིག་ལ་ཐིམ་སྟེ། དེ་ལྟ་བུའི་སྤྲོ་བསྡུ་ཡང་ཡང་བྱའོ། །
གཉིས་པ་ཕྲ་མོའི་རྣལ་འབྱོར་ནི། ཡེ་ཤེས་སེམས་དཔའི་ཐུགས་ཀའི་ས་བོན་ལས་འོད་ཟེར་བྱུང་སྟེ། དེ་བཞིན་གཤེགས་པ་ཐམས་ཅད་ཞལ་དུ་ཞུགས། ཟླ་བ་ཞུ་བའི་གཟུགས་སུ་གྱུར་པ་པདྨའི་ནང་དུ་ལྷུང་བ་ལས། རལ་གྲི་ནས་ཙམ་གྱི་ཡུ་བའི་དབུས་སུ་ཧཱུྃ་གི་ས་བོན་ལས་མངོན་བྱང་ལྔའི་རིམ་པས་གཞལ་ཡས་ཁང་དང་བཅས་པའི་རྗེ་བཙུན་རྡོ་རྗེ་སེམས་དཔར་གྱུར་ཏེ། གཉིས་ཀ་མཉེས་པ་ལ་སོགས་པས་ཆོ་གས་ཐིག་ལེའི་རྣལ་འབྱོར་ལ་ཐུག་གི་བར་སྐད་ཅིག་གིས་སྒྲུབ་ནས། དེའི་ཐུགས་ཀ་ནས་རྡོ་རྗེ་རྩེ་ལྔ་པ་སྤྲོས་པས་ཡེ་ཤེས་སེམས་དཔའ་གསལ་བ་སོགས་སྔར་བཞིན་སྤྲོ་བསྡུ་བྱའོ། ། གསུམ་པ་བཟླས་པའི་རྣལ་འབྱོར་ནི། སྤྱི་བོར་འཁོར་ལོ་རྩིབས་བརྒྱད་པའི་དབུས་སུ་སྐུ་རྡོ་རྗེ་དེའི་ཐུགས་ཁར་འཁོར་ལོ་རྩིབས་བརྒྱད་པའི་སྟེང་དུ་ཟླ་བའི་དཀྱིལ་འཁོར་ལ་ཨོཾ། མགྲིན་པར་པདྨ་དམར་པོ་འདབ་མ་བརྒྱད་པའི་དབུས་སུ་གསུང་རྡོ་རྗེ།
དེའི་ཐུགས་ཁར་པདྨ་འདབ་བརྒྱད་ཀྱི་དབུས་སུ་ཟླ་བའི་དཀྱིལ་འཁོར་ལ་ཨཱཿ རལ་གྲིའི་ཡུ་བའི་དབུས་སུ་འཇམ་པའི་རྡོ་རྗེའི་ཐུགས་ཁར་རལ་གྲིའི་ཡུ་བའི་དབུས་སུ་ཡི་གེ་མཾ། སྙིང་ཁར་རྡོ་རྗེ་རྩེ་ལྔ་པའི་དབུས་སུ་ཐུགས་རྡོ་རྗེ། དེའི་ཐུགས་ཁར་རྡོ་རྗེ་རྩེ་ལྔ་པའི་དབུས་ན་ཟླ་བའི་དཀྱིལ་འཁོར་ལ་ཧཱུྃ་རྣམས་གསལ་ནས། ཨོཾ་ཨཱཿམཾ་ཧཱུྃ། བརྒྱ་རྩ། ཨོཾ་ཨཱཿབཛྲ་དྷྲྀཀ་ཧཱུྃ། ཨོཾ་ཨཱཿཛི་ན་ཛིཀ་ཧཱུྃ། ཨོཾ་ཨཱཿརཏྣ་དྷྲྀཀ་ཧཱུྃ། ཨོཾ་ཨ་རོ་ལིཀ་ཧཱུྃ།
ཨོཾ་ཨཱཿཔྲ་ཛྙཱ་དྷྲྀཀ་ཧཱུྃ། ཨོཾ་ཨཱཿམོ་ཧ་ར་ཏི་ཧཱུྃ། ཨོཾ་ཨཱཿདྭེ་ཥ་ར་ཏི་ཧཱུྃ། ཨོཾ་ཨཱཿརཱ་ག་ར་ཏི་ཧཱུྃ། ཨོཾ་ཨཱཿབཛྲ་ར་ཏི་ཧཱུྃ། ཨོཾ་ཨཱཿརཱུ་པ་བཛྲི་ཧཱུྃ། ཨོཾ་ཨཱཿཤཔྟ་བཛྲི་ཧཱུྃ། ཨོཾ་ཨཱཿགནྡྷ་བཛྲི་ཧཱུྃ། ཨོཾ་ཨཱཿར་ས་བཛྲི་ཧཱུྃ། ཨོཾ་ཨཱཿཔརྵེ་བཛྲི་ཧཱུྃ།
ཨོཾ་ཨཱཿདྷརྨ་དྷ་ཏུ་བཛྲི་ཧཱུྃ། ཨོཾ་ཨཱཿཡ་མནྟ་ཀྲྀཏ་ཧཱུྃ། ཨོཾ་ཨཱཿཔྲ་ཛྙནྟ་ཀྲྀཏ་ཧཱུྃ། ཨོཾ་ཨཱཿཔདྨནྟ་ཀྲྀཏ་ཧཱུྃ། ཨོཾ་ཨཱཿབིགྷྣནྟ་ཀྲྀཏ་ཧཱུྃ། ཐམས་ཅད་ལན་གསུམ་རེ་བཟླས་པའི་རྗེས་སུ། ཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་བདག་དང་སེམས་ཅན་ཐམས་ཅད་ལ་བྱིན་གྱིས་བརླབས་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་གསང་བ་འདུས་པའི་གོ་འཕང་ཐོབ་པར་བྱིན་གྱིས་བརླབ་ཏུ་གསོལ། ཞེས་བརྗོད།
ཡི་གེ་བརྒྱ་པ་ལན་གསུམ་གྱིས་བྱིན་རླབས་བརྟན་པར་བྱས། དཀྱིལ་འཁོར་བསྡུ་བ་ནི། རང་གི་སྙིང་ཁ་ནས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་བསྲུང་བའི་འཁོར་ལོ་ལ་ཐིམ། གཞལ་ཡས་ཁང་འཁོར་གྱི་ལྷ་རྣམས་ལ་ཐིམ། འཁོར་གྱི་ལྷ་རྣམས་གཙོ་བོ་ལ་ཐིམ། ཞེས་བརྗོད། ༈ དེ་ནས་ས་ལྷའི་སྒོས་མཆོད་སྤོས་མར་མེ་སྦར། གཏོར་མ་ཆབ་ཀྱིས་བྲན་ལ། ས་ལྷའི་སྟ་གོན་ནི། ལག་པ་གཡས་པ་བརྐྱངས་ཏེ་ས་ལ་རེག་པའམ་མོས་པ་བྱས་ལ།
ངག་ཏུ། རང་གི་ལག་པ་གཡས་པར་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཡིག་འབར་བ། ཧཱུྃ་ཧཱུྃ་ཧཱུྃ། ཞེས་བརྗོད་པས་ས་འོག་ནས་སའི་ལྷ་མོ་སྐུ་མདོག་སེར་མོ་དགའ་བ་དང་ལྡན་པའི་ཐུགས་ཅན། ཞལ་གཅིག་ཕྱག་གཉིས་པ། གཡས་དམ་བཅའ་ཁས་ལེན་པའི་ཕྱག་རྒྱ་དང་། གཡོན་བུམ་པ་འཛིན་པ། རྒྱན་ཐམས་ཅད་ཀྱིས་བརྒྱན་པ། ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱས་སྤྱན་དྲངས་ལ།
ཚོམ་བུའི་སྟེང་དུ་བཞུགས་པར་བསམ་ལ། སོ་སོའི་ཕྱག་རྒྱ་དང་བཅས། ཨོཾ་པྲི་ཐི་ཝི་དེ་ཝི་ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་མཚན་སྔགས་རེ་རེ་མགོར་སྦྱར་བའི་དྷཱུ་པེ་ནས་ཤཔྟའི་མཐར་དྷརྨཱ་རཱ་ཎི་རོལ་ཆེན་དང་བཅས་པས་མཆོད། ཨོཾ་ཨཱཿཧཱུྃ། ལན་གསུམ། གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། གཡས་མཆོག་སྦྱིན་གྱི་ཕྱག་རྒྱ་དང་བཅས། ཨོཾ་པྲི་ཐི་ཝི་དེ་ཝི། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཾ་ཨདྱ་ནུཏྤནྣ་ཏྭཏ་ཨོཾ་ཨཱཿཧཱུྃ་ཕཊ་སྭཱཧཱ།
ལན་གསུམ་གྱིས་གཏོར་མ་ཕུལ་ལ། སྤོས་རྡོར་དྲིལ་འཛིན་པས། སྐྱབས་དང་སངས་རྒྱས་ཐམས་ཅད་ཀྱིས། ། སྤྱོད་པའི་ཚུལ་དང་ཁྱད་པར་དང་། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། ། ཤཱཀྱ་སེངྒེ་སྐྱོབ་པ་ཡིས། ། ཇི་ལྟར་བདུད་ཀྱི་སྡེ་བཅོམ་པ། ། དེ་བཞིན་བདག་གིས་བདུད་ཀྱི་སྡེ། ། ཕམ་པར་བྱས་ཏེ་དཀྱིལ་འཁོར་འབྲི། །
ལན་གསུམ་གྱི་རྗེས་སུ་རྡོ་རྗེ་ཐུགས་ཁ་དང་དྲིལ་བུ་རྒྱུན་ཆགས་སུ་དཀྲོལ་ལ། དཔལ་ལྡན་བླ་མ་དམ་པ་རྣམས་ཀྱི་ཞེས་པ་ནས། འཇུག་ཅིང་དབང་བླང་བར་འཚལ་ན་ཞེས་པའི་བར་སྔོན་འགྲོ་གཏོར་མ་བཞིན་ལ། སའི་ཕྱོགས་འདི་བདག་ལ་གནང་ཞིང་ལས་ཀྱི་དངོས་གྲུབ་ཀྱང་སྩལ་དུ་གསོལ། ཞེས་བརྗོད་པས། སའི་ལྷ་མོས་རིག་པ་འཛིན་པ་ཁྱོད་དཀྱིལ་འཁོར་གྱི་ལས་ཅི་བདེ་བར་གྱིས་ཤིག ཅེས་གནང་བ་བྱིན་པར་བསམ་ལ། སྤྱན་འདྲེན་བཞིན་ལག་པ་གཡས་བརྐྱངས་ཏེ། ཨོཾ་པྲི་ཐི་ཝི་དེ་ཝི་བཛྲ་མུཿ སའི་ལྷ་མོ་ས་དེ་ཉིད་ལ་ཐིམ།
ཞེས་བརྗོད།། ༈ ལྷ་སྟ་གོན་ནི། བཀོད་ཟིན་པའི་ཚོམ་བུ་རྣམས་ལ་དམིགས་ནས། ཨོཾ་ཨཱཿམཾ་ཧཱུྃ། ཞེས་པ་ནས། ཨོཾ་ཨཱཿབིགྷྣནྟ་ཀྲྀཏ་ཧཱུྃ། ཞེས་པའི་བར་ལན་གསུམ་གསུམ་བརྗོད། དཀྱིལ་འཁོར་བིགྷྣན་གྱིས་བསངས། ཤུ་ནྱ་ཏས་སྦྱངས། སྟོང་པའི་ངང་ལས་ཨོཾ་དམར་པོ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་རྡོ་རྗེ་རྩེ་ལྔ་པ་ནག་པོ་ཁ་གྱེས་པ་ལྟེ་བ་ལ་ཧཱུྃ་གིས་མཚན་པ།
དེ་ལས་བྱུང་བའི་རྡོ་རྗེའི་རང་བཞིན་གྱི་འོད་ཟེར་ཕྱོགས་ཀུན་ཏུ་འཕྲོས་པས་བགེགས་ཐམས་ཅད་བསལ། རྡོ་རྗེའི་རང་བཞིན་གྱི་འོད་ཟེར་དེ་ཉིད་ལས་རྡོ་རྗེའི་རྭ་བ་དང་། དྲྭ་བ་དཔངས་སུ་དཔག་ཚད་བརྒྱ་སྟོང་དུ་ཡོད་པ། བདུད་ཐམས་ཅད་ཀྱིས་བགྲོད་པར་མི་ནུས་པ་ཕྱོགས་ཐམས་ཅད་དུ་ཁྱབ་པ། ཕྱི་རོལ་ན་དུས་མཐའི་མེའི་ཕུང་པོ་འབར་བ་ལྟ་བུས་བསྐོར་བ་དང་། རྡོ་རྗེ་རང་བཞིན་གྱི་སའི་དཀྱིལ་འཁོར་ས་འོག་གི་མཐར་ཐུག་པ། དེའི་དབུས་སུ་ཆོས་ཀྱི་འབྱུང་གནས་ཁ་དོག་དཀར་པོ་ཟུར་གསུམ་པ། གདེངས་ཀ་ཆེ་བ་གྱེན་དུ་ཕྱོགས་པ། རྩ་བ་ཕྲ་བ་ཐུར་དུ་ཟུག་པའི་དབུས་སུ་པཾ་སེར་པོ་ལས་བྱུང་བའི་སྣ་ཚོགས་པདྨའི་ལྟེ་བར་ཁཾ་ལྗང་ཁུ་ལས་སྣ་ཚོགས་རྡོ་རྗེའི་སྟེང་དུ། བྷྲཱུཾ་ལས་འཁོར་ལོ་རྩིབས་བརྒྱད་པ་ལྟེ་བ་ལ་བྷྲཱུཾ་གྱིས་མཚན་པ།
དེ་ཡོངས་སུ་གྱུར་པ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་པ་གྲུ་བཞི་པ། ཞེས་པ་ནས། ཉི་མའི་དཀྱིལ་འཁོར་བདུན་གྱི་གདན། ། ཞེས་པའི་བར་སྒྲུབ་ཐབས་བཞིན་ལ། དབུས་ཀྱི་གདན་གྱི་སྟེང་དུ་སྐད་ཅིག་གིས་བཅོམ་ལྡན་འདས་འཇམ་དཔའི་རྡོ་རྗེ་ཞལ་གསུམ་ཕྱག་དྲུག་པ་སྐུ་ཐམས་ཅད་དང་ཞལ་གྱི་གཙོ་བོ་གུར་ཀུམ་གྱི་མདོག་ལྟ་བུ། གཡས་སྔོ། གཡོན་དཀར་བ། ཕྱག་དང་པོ་གཉིས་ཀྱིས་རང་འོད་ཀྱི་ཡུམ་འཇམ་དཔའི་རྡོ་རྗེ་མ་ལ་འཁྱུད་པ། གཡས་འོག་མ་གཉིས་ཀྱིས་རལ་གྲི་ལྗང་ཁུ་དང་མདའ། སོགས་ནས།
རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཞེས་པའི་བར་སྒྲུབ་ཐབས་བཞིན། ཤར་དུ་རྣམ་སྣང་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་སོགས། ལྷོར་རིན་འབྱུང་སེར་པོ་སེར་ནག་དཀར་བའི་སོགས། ནུབ་ཏུ་འོད་དཔག་མེད་དམར་པོ་དམར་སྔོ་དཀར་བའི་སོགས། བྱང་དུ་དོན་གྲུབ་ལྗང་ཁུ་ལྗང་སྔོ་དཀར་བའི་སོགས། ཐམས་ཅད་ཀྱང་མཛེས་པའི་རལ་པའི་ཐོར་ཚུགས་ཅན། ཞེས་པ་ནས། བཞུགས་སོའི་བར་དང་། མེར་སྤྱན་མ་དཀར་མོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་སོགས།
སྲིན་པོར་མ་མཱ་ཀི་སྔོན་མོ་སོགས། རླུང་དུ་གོས་དཀར་མོ་དམར་མོ་སོགས། དབང་ལྡན་དུ་སྒྲོལ་མ་སེར་མོ་སོགས། ཕྱི་རོལ་གྱི་མེའི་མཚམས་སུ་གཟུགས་རྡོ་རྗེ་མ་དཀར་མོ་སོགས། སྲིན་པོར་སྒྲ་རྡོ་རྗེ་མ་སྔོན་མོ་སོགས། རླུང་དུ་དྲི་རྡོ་རྗེ་མ་སེར་མོ་སོགས། དབང་ལྡན་དུ་རོ་རྡོ་རྗེ་མ་དམར་མོ་སོགས། ཤར་སྒོའི་བྱང་དུ་རེག་རྡོ་རྗེ་མ་ལྗང་ཁུ་སོགས། ཤར་སྒོའི་ལྷོ་ཕྱོགས་སུ་ཆོས་དབྱིངས་རྡོ་རྗེ་མ་དཀར་མོ་སོགས་དང་། ལྷ་མོ་བཅུ་པོ་ཐམས་ཅད་ཀྱང་ཤིན་ཏུ་སྒེག་ཅིང་།
ཞེས་པ་ནས། བཞུགས་སོའི་བར་དང་། ཤར་སྒོར་གཤིན་རྗེ་གཤེད་སྔོན་པོ་སོགས། ལྷོར་ཤེས་རབ་མཐར་བྱེད་དཀར་པོ་སོགས། ནུབ་སྒོར་པདྨ་མཐར་བྱེད་དམར་པོ་སོགས། བྱང་སྒོར་བགེགས་མཐར་བྱེད་སྔོན་པོ་སོགས་དང་། ཁྲོ་བོ་བཞི་པོ་ཐམས་ཅད་ཀྱང་གཡོན་བསྐྱང་བས་བཞུགས་པ་ཞེས་པ་ནས། བརྒྱད་ཀྱིས་བརྒྱན་པའོའི་བར་དང་། ཡེ་ཤེས་སེམས་དཔའི་ཐུགས་ཀའི་ས་བོན་མཾ་ཡིག་ལས་ཞེས་པ་ནས། ལྷ་བཅུ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ།
ཨོཾ་ཨཱཿཡ་མནྟ་ཀྲྀཏ་ཛཿཞེས་པའི་བར་རྣམས་སྒྲུབ་ཐབས་བཞིན་བརྗོད་པའི་མཐར། སྤོས་རྡོར་དྲིལ་འཛིན་པས། མ་ལུས་འགྲོ་བའི་རང་བཞིན་མངོན་དུ་མཛད། ། མི་བཟད་བདུད་ཀྱི་དཔུང་གིས་ཕྱག་བྱས་པ། ། རང་བྱུང་མཐའ་ཡས་འགྲོ་བའི་རང་བཞིན་ཏེ། ། སེམས་ཅན་སྙིང་པོ་གཅིག་གྱུར་འདིར་གཤེགས་ཤིག ། ཞེས་ལན་གསུམ་བརྗོད་པས་ཡེ་ཤེས་པ་སྤྱན་དྲངས་ལ། སྤོས་རྡོར་དྲིལ་བཞག རང་གི་གཡོན་དུ་ཤཾ་ལས་བྱུང་བའི་ཞེས་པ་ནས། བིགྷྣན་ཏ་ཀྲྀཏ་ཧོཿ
ཞེས་པའི་བར་སྒྲུབ་ཐབས་བཞིན། གནས་རྣམས་སུ་ཟླ་བའི་དཀྱིལ་འཁོར་རེ་རེའི་སྟེང་དུ་མིག་གཉིས་ཀྱི་དབུས་སུ་ཀྵིཾ་ལས་འཁོར་ལོ་ཀྵིཾ་གིས་མཚན་པ་ཡོངས་སུ་གྱུར་པ་ལས་ས་སྙིང་དཀར་པོ། རྣ་བར་ཛྲིཾ་ལས་རྡོ་རྗེ་ཛྲིཾ་གིས་མཚན་པ་ཡོངས་སུ་གྱུར་པ་ལས་ཕྱག་རྡོར་ནག་པོ། རྣར་ཁཾ་ལས་རིན་པོ་ཆེ་ཁཾ་གིས་མཚན་པ་ཡོངས་སུ་གྱུར་པ་ལས་ནམ་སྙིང་སེར་པོ། ལྕེར་གཾ་ལས་པདྨ་གཾ་གིས་མཚན་པ་ཡོངས་སུ་གྱུར་པ་ལས་འཇིག་རྟེན་དབང་ཕྱུག་དམར་པོ། སྐྲ་མཚམས་སུ་ཥྐཾ་ལས་རལ་གྲི་ཥྐཾ་གིས་མཚན་པ་ཡོངས་སུ་གྱུར་པ་ལས་སྒྲིབ་སེལ་ལྗང་ཁུ། ལྟེ་བར་སཾ་ལས་རྡོ་རྗེ་སཾ་གྱིས་མཚན་པ་ཡོངས་སུ་གྱུར་པ་ལས་ཀུན་བཟང་དཀར་པོ། ནུ་མ་གཉིས་ཀྱི་དབུས་སུ་ཧཱུྃ་ལས་རྡོ་རྗེ་ནག་པོ་རྩེ་ལྔ་པའི་ལྟེ་བར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ཡོངས་སུ་གྱུར་པ་ལས་ཐུགས་རྡོ་རྗེ་ནག་པོ། མགྲིན་པར་ཨཱཿལས་པདྨ་དམར་པོ་འདབ་མ་བརྒྱད་པའི་ལྟེ་བར་ཨ་ལས་པདྨ་ཨས་མཚན་པ་ཡོངས་སུ་གྱུར་པ་ལས་གསུང་རྡོ་རྗེ་དམར་པོ། སྤྱི་བོར་ཨོཾ་ལས་འཁོར་ལོ་ཨོཾ་དཀར་པོ་རྩིབས་བརྒྱད་པའི་ལྟེ་བར་ཨོཾ་ལས་འཁོར་ལོ་ཨོཾ་གྱིས་མཚན་པ་ཡོངས་སུ་གྱུར་པ་ལས་སྐུ་རྡོ་རྗེ་དཀར་པོ།
ཐམས་ཅད་ཀྱང་ཞལ་་་་་་ཐམས་ཅད་ཀྱང་ཞེས་པ་ནས་བཞུགས་པའོའི་བར་འདི་གཞུང་ཟིན་བྲིས་སོགས་གང་དུའང་མི་སྣང་བ་དམིགས་པ་བསལ་བའི་ཕྱིར་ཁོ་བོས་ཁ་བསྐང་བ་ལགས། གསུམ་ཕྱག་དྲུག་པ་རང་འོད་ཀྱི་རིག་མ་དང་སྙོམས་པར་འཇུག་པ། ཕྱག་མཚན་རྒྱན་ཆ་ལུགས་ཡོངས་སུ་རྫོགས་པ་རྡོ་རྗེའི་སྐྱིལ་མོ་ཀྲུང་གིས་བཞུགས་པའོ། ། ཞེས་བརྗོད་ལ་སྒྲུབ་ཐབས་བཞིན་གསལ་བཏབ། སླར་ཡང་ཡེ་ཤེས་སེམས་དཔའི་ཐུགས་ཀའི་ས་བོན་མཾ་ལས་འོད་ཟེར་འཕྲོས་པས། དབང་གི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་བཛྲ་ས་མཱ་ཛཿ
ཞེས་པས་དབང་ལྷ་སྤྱན་དྲངས། ཨོཾ་ཨཱཿམཾ་ཧཱུྃ། ལན་གསུམ་གྱིས་ཆུ་གསུམ་དང་། རཱུ་པ་བཛྲི་སོགས་རྡོ་རྗེ་མ་ལྔས་མཆོད་ལ། ཐལ་མོ་སྦྱར་ནས། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱི་ཐུགས་ཀ་ནས་འོད་ཟེར་གྱི་རྩེ་མོ་ལ་གནས་པའི་ཞེས་པ་ནས། སྒྲོལ་མ་དང་དྲི་རྡོ་རྗེ་ལ་རིན་ཆེན་འབྱུང་ལྡན་གྱིས་དབུ་བརྒྱན་ཞེས་པའི་བར་སྒྲུབ་ཐབས་བཞིན། ཡེ་ཤེས་སེམས་དཔའི་ཐུགས་ཀའི་ས་བོན་མཾ་ཡིག་ལས་འོད་ཟེར་འཕྲོས་པས་དེ་བཞིན་གཤེགས་པ་ཐམས་ཅད་བཀུག་སྟེ་ཞལ་ནས་ཞུགས་ཞེས་པ་ནས།
ལྷ་མོ་བཅུར་གྱུར་ཞེས་པའི་བར་སྒྲུབ་ཐབས་བཞིན་ལ། ཐལ་མོ་ཁོང་སྟོང་དཔྲལ་བར་སྦྱར་ནས་སེ་གོལ་གཏོགས་ཏེ། ཨོཾ་བཛྲ་སྥ་ར་ཎ་ཁཾ། དེ་རྣམས་རང་གི་བ་སྤུའི་བུ་ག་ནས་ཕྱིར་སྤྲོས་དཔག་ཏུ་མེད་པར་གྱུར་ཏེ་དཀྱིལ་འཁོར་གྱི་མཐའ་བསྐོར་དུ་འཁོད་ནས་དཀྱིལ་འཁོར་པ་རྣམས་ལ་མཆོད་པར་གྱུར། དེ་ནས་མར་མེ་ལེགས་པ་སྦར་ཏེ། བིགྷྣན་གྱིས་བསངས། ཤུ་ནྱ་ཏས་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཞེས་སོགས་གནས་ཡོ་བྱིན་རླབས་ལྟར་ལ། དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཞེས་དང་ཆུ་གསུམ་ནས་རོལ་མོའི་བར་སོ་སོའི་ཕྱག་རྒྱ་དང་བཅས་སྔགས་རྣམས་གནས་ཡོ་བྱིན་རླབས་ལྟར་བརྗོད་པས་བྱིན་གྱིས་བརླབས་ཏེ།
དེ་ནས་རྡོ་རྗེ་ཐལ་མོ་སྙིང་ཁར་སྦྱར་ལ་གདངས་དང་བཅས། ལྷ་ཡི་བསང་གཏོར་དམ་པ་འདིས། ། དཀྱིལ་འཁོར་མཆོད་པ་བགྱིད་པར་འཚལ། ། ཐུགས་ནི་བརྩེ་བས་ཉེར་དགོངས་ཏེ། ། མགོན་པོས་མཆོད་པ་འདི་བཞེས་ཤིག ། པད་ཀོར་བཅས་པའི་མཐར་མཆོད་ཡོན་གྱི་ཕྱག་རྒྱས་རྗེས་སུ་སེ་གོལ་ཕྱིར་གཏོགས་ནང་གཏོགས། པད་ཀོར་དང་སེ་གོལ་འདི་བཞིན་རོལ་མོའི་བར་དུའང་ཤེས་པར་བྱས་ལ། ཨོཾ་མཾ་མཉྫུ་བཛྲ་ཨོཾ་ཨཱཿམཾ་ཧཱུྃ། ཨོཾ་ཧཱུྃ་བཛྲ་དྷྲྀཀ་ཨོཾ་ཨཱཿམཾ་ཧཱུྃ། དེ་བཞིན་དུ་བསང་གཏོར་གྱི་སྔགས་ཀུན་གྱི་མཇུག་ཏུ་སྦྱར་ལ།
ཨོཾ་བྷྲཱུཾ་ཛི་ན་ཛིཀ ཨོཾ་ཨཾ་རཏྣ་དྷྲྀཀ ཨོཾ་ཛྲིཾ་ཨ་རོ་ལིཀ ཨོཾ་ཁཾ་པྲཛྙ་དྷྲྀཀ ཨོཾ་ལཾ་མོ་ཧ་ར་ཏི། ཨོཾ་མཾ་དྭེ་ཥ་ར་ཏི། ཨོཾ་པཾ་རཱ་ག་ར་ཏི། ཨོཾ་ཏཾ་བཛྲ་ར་ཏི། ཨོཾ་ཛཿརཱུ་པ་བཛྲི། ཨོཾ་ཧཱུྃ་ཤཔྟ་བཛྲི།
ཨོཾ་བཾ་གནྡྷ་བཛྲི། ཨོཾ་ཧོཿར་ས་བཛྲི། ཨོཾ་ཁཾ་པརྴེ་བཛྲི། ཨོཾ་རཾ་དྷརྨ་དྷཱ་ཏུ་བཛྲི། ཨོཾ་ཧཱུྃ་ཡ་མནྟ་ཀྲྀཏ། ཨོཾ་ཧཱུྃ་པྲཛྙཱནྟ་ཀྲྀཏ། ཨོཾ་ཧཱུྃ་པདྨནྟ་ཀྲྀཏ། ཨོཾ་ཧཱུྃ་བིགྷྣན་ཏ་ཀྲྀཏ་ཨོཾ་ཨཱཿམཾ་ཧཱུྃ། དེ་བཞིན་དུ་མཆོད་ཡོན་ཞབས་བསིལ་གཉིས་ལའང་སྔགས་ཕྱག་རྒྱ་ཐམས་ཅད་འདི་དང་འདྲ་བ་ལས་མི་འདྲ་བའི་ཁྱད་པར། ལྷ་ཡི་མཆོད་ཡོན་དམ་པ་འདིས། །
ཞེས་དང་། ལྷ་ཡི་ཞབས་བསིལ་དམ་པ་འདིས། ། ཞེས་ཚིག་རྐང་དང་པོ་གཉིས་འདོན་པ་བསྒྱུར་བ་ཙམ་མོ། ། ཆུ་སྐྱེས་དེ་བཞིན་ཐང་ལས་སྐྱེས། ། མེ་ཏོག་དམ་པ་འདི་དག་ནི། ། མཆོག་ཏུ་དད་པས་བདག་འབུལ་ན། ། ཅི་བདེ་བར་ནི་ཁྱོད་ཀྱིས་བཞེས། ། ཨོཾ་མཾ་མཉྫུ་བཛྲ་པུཥྤེ་པྲ་ཏཱིཙྪ་ཡེ་སྭཱཧཱ། དེ་བཞིན་དུ། ཨོཾ་ཧཱུྃ་བཛྲ་དྷྲྀཀ་པུཥྤེ་པྲ་ཏཱིཙྪ་ཡེ་སྭཱཧཱ།
དེ་བཞིན་དུ་གཞན་རྣམས་ལ་ཡང་ཤེས་པར་བྱས་ལ། ཨོཾ་ཧཱུྃ་བིགྷྣནྟ་ཀྲྀཏ་པུཥྤེ་པྲ་ཏཱིཙྪ་ཡེ་སྭཱཧཱ། ཞེས་པའི་བར། ལྷན་ཅིག་སྐྱེས་དང་སྦྱར་ལས་བྱུང་། ། དེ་བཞིན་བདུག་སྤོས་མཆོག་འདི་དག ། མཆོག་ཏུ་དད་པས་བདག་འབུལ་ན། ། ཅི་བདེ་བར་ནི་ཁྱོད་ཀྱིས་བཞེས། ། ཨོཾ་མཾ་མཉྫུ་བཛྲ་དྷུ་པཾ་པྲ་ཏཱིཙྪ་ཡེ་སྭཱཧཱ། ནས། ཨོཾ་ཧཱུྃ་བིགྷྣན་ཏ་ཀྲྀཏ་དྷཱུ་པཾ་པྲ་ཏཱིཙྪ་ཡེ་སྭཱཧཱ།
ཞེས་པའི་བར། ཞུན་མར་འབྲུ་མར་མར་མེ་འདི། ། ལྷ་རྫས་འབར་བས་མུན་པ་འཇོམས། ། མི་ཤེས་ཐམས་ཅད་ཞི་བྱའི་ཕྱིར། ། བདག་ཉིད་དད་པས་འབུལ་བར་བགྱི། ། ཨོཾ་མཾ་མཉྫུ་བཛྲ་དཱི་པཾ་པྲ་ཏཱིཙྪ་ཡེ་སྭཱཧཱ། ནས། ཨོཾ་ཧཱུྃ་བིགྷྣན་ཏ་ཀྲྀཏ་དཱི་པཾ་པྲ་ཏཱིཙྪ་ཡེ་སྭཱཧཱ། ལྷན་ཅིག་སྐྱེས་དང་སྦྱར་བ་ཡིས། ། དྲི་མཆོག་དམ་པ་འདི་དག་ནི། །
མཆོག་ཏུ་དད་པས་བདག་འབུལ་ན། ། ཅི་བདེ་བར་ནི་ཁྱོད་ཀྱིས་བཞེས། ། ཨོཾ་མཾ་མཉྫུ་བཛྲ་གནྡྷཾ་པྲ་ཏཱིཙྪ་ཡེ་སྭཱཧཱ། ནས། ཨོཾ་ཧཱུྃ་བིགྷྣན་ཏ་ཀྲྀཏ་གནྡྷཾ་པྲ་ཏཱིཙྪ་ཡེ་སྭཱཧཱ། བཟའ་དང་བཅའ་བ་ཡང་དག་ལྡན། ། ཁ་དོག་དྲི་དང་རོ་ལྡན་ཞིང་། ། ཐམས་ཅད་སྦྱར་པའི་ཞལ་ཟས་འདི། ། འབུལ་གྱིས་ཡང་དག་བཞེས་སུ་གསོལ། ། ཨོཾ་མཾ་མཉྫུ་བཛྲ་ནཻ་ཝི་དྱཾ་པྲ་ཏཱིཙྪ་ཡེ་སྭཱཧཱ།
ནས། ཨོཾ་ཧཱུྃ་བིགྷྣན་ཏ་ཀྲྀཏ་ནཻ་ཝི་དྱཾ་པྲ་ཏཱིཙྪ་ཡེ་སྭཱཧཱ། སིལ་སྙན་ལ་སོགས་རོལ་མོའི་ཚོགས། ། དབྱངས་ཀྱི་ང་རོ་ལྡན་པ་འདི། ། མཆོག་ཏུ་དད་པས་བདག་འབུལ་ན། ། ཅི་བདེ་བར་ནི་ཁྱོད་ཀྱིས་བཞེས། ། ཨོཾ་མཾ་མཉྫུ་བཛྲ་ཤཔྟ་པྲ་ཏཱིཙྪ་ཡེ་སྭཱཧཱ། ནས། ཨོཾ་ཧཱུྃ་བིགྷྣན་ཏ་ཀྲྀཏ་ཤཔྟ་པྲ་ཏཱིཙྪ་ཡེ་སྭཱཧཱ། ཞེས་པའི་མཐར།
གྷཎྜ་ར་ནི། རོལ་ཆེན། གཟུགས་སོགས་ཐབས་ཀྱི་ངོ་བོར་བྱས་པའི་མཆོད་པ་ནི། གཟུགས་ལ་རྣམ་གསུམ་ཤེས་བྱས་ནས། ། མཆོད་པར་བྱེད་པས་མཆོད་པར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རྣམ་པར་སྣང་མཛད་བཞི། ། ཨོཾ་སརྦ་ཏ་ཐཱ་ག་ཏ་རཱུ་པ་ཀ་མ་གུ་ཎ་བཛྲ་པུ་ཛི་ཏེ་ཨཱཿཧཱུྃ། ཞེས་དང་། ལག་པ་གཡོན་རྡོ་རྗེ་ཁུ་ཚུར་བྱས་པའི་མཛུབ་མོའི་ཚིགས་བར་པར།
གཡས་ཐལ་མོ་བརྐྱང་བའི་མཁྲིག་མ་གྱེན་དུ་བསླངས་ཏེ་བཞག་པ་མེ་ལོང་གི་ཕྱག་རྒྱ་བྱ། སྒྲ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་འབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་པ། ། སངས་རྒྱས་རིན་ཆེན་འབྱུང་ལྡན་གཙོ། ། ཞེས་དང་། སྔགས་གོང་འོག་འདྲ་བ་ལས། རཱུ་པའི་གནས་སུ་ཤཔྟ་བཅུག་ལ་དྲིལ་གསིལ་རོལ་ཆེན། དྲི་ལ་རྣམ་གསུམ་ཤེས་བྱས་ཏེ། ། སངས་རྒྱས་སོགས་ལ་འབུལ་བར་བྱ། །
དེ་ཉིད་བཅོམ་ལྡན་སྣ་ཚོགས་པ། ། འདོད་ཆགས་ཆོས་ཀྱི་འབྱུང་གནས་གཙོ། ། ཞེས་དང་གཡོན་རྡོ་རྗེ་ཁུ་ཚུར་གྱེན་དུ་བསླངས་པ་དུང་ཆོས་འཛིན་ཚུལ་དང་། གཡས་མཐེབ་མཛུབ་སྦྱར་ནས་སོར་མོ་ལྷག་མ་གསུམ་བརྐྱང་བའི་རྩེས་དྲི་ཆུ་འབུལ་ཚུལ་དང་། གནྡྷཾ་ཀ་མ་གུ་ཎ། རོ་ལ་རྣམ་གསུམ་ཤེས་བྱས་ནས། ། ལྷ་རྣམས་ལ་ནི་འབུལ་བར་བྱ། ། དེ་ཉིད་བཅོམ་ལྡན་སྣ་ཚོགས་སོ། ། སངས་རྒྱས་ཐོགས་མེད་རྡོ་རྗེ་འཛིན། ། ཞེས་དང་རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱ།
རཱ་ས་ཀ་མ་གུ་ཎ། རེག་ལ་རྣམ་གསུམ་ཤེས་བྱས་ནས། ། བདག་གི་རིགས་ལ་འབུལ་བར་བྱ། ། དེ་ཉིད་བཅོམ་ལྡན་རྡོ་རྗེ་ཅན། ། མི་བསྐྱོད་པ་ཡི་ཚུལ་བརྙེས་པའོ། ། ཞེས་དང་། རྡོ་རྗེ་ཁུ་ཚུར་གྱིས་གོས་ཟུང་གི་སྟོད་གཡོགས་སྨད་གཡོགས་འབུལ་ཚུལ་བྱས་ལ། པརྵེ་ཀ་མ་གུ་ཎ། ཞེས་སོགས་ཀྱིས་མཆོད་དོ། ། གཉིས་པ་གཟུགས་སོགས་ཤེས་རབ་ཀྱི་ངོ་བོར་བྱས་པའི་མཆོད་པ་ནི།
བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། འཇོ་སྒེག་སྒྱུ་འཕྲུལ་རོལ་པས་མཐའ་ཡས་ཞིང་བཀང་ནས། ། མ་ལུས་རྒྱལ་བ་དཔེ་མེད་གཟུགས་ཀྱི་སྤྲིན་གྱིས་མཆོད། ། ཀུན་འཛིན་རྣམ་སྦྱོང་མ་ཆགས་རབ་དགའི་ས་བསྒྲུབ་ཤོག ། ཕྱག་རྒྱ་འདྲ་བ་ལས། ཨོཾ་ཨཱཿརཱུ་པ་བཛྲི་ཧཱུྃ། བུད་མེད་མཚན་གྱིས་རབ་སྤྲས་སྣ་ཚོགས་རྒྱན་གྱིས་སྤྲས། ། ཡན་ལག་མཁྲིག་ལྡན་དབྱངས་ཀྱིས་མཐའ་ཡས་ཞིང་བཀང་ནས། ། མ་ལུས་རྒྱལ་བ་དཔེ་མེད་སྒྲ་ཡི་སྤྲིན་གྱིས་མཆོད། ། འཆལ་ཚུལ་རྣམ་སྦྱོང་ཁྲིམས་དག་དྲི་མེད་ས་བསྒྲུབ་ཤོག །
དྲིལ་གསིལ་རོལ་ཆེན། ཨོཾ་ཨཱཿཤཔྟ་བཛྲི་ཧཱུྃ། བུད་མེད་མཚན་གྱི་རབ་རྒྱས་སྣ་ཚོགས་རྒྱན་གྱིས་སྤྲས། ། དྲི་ཞིམ་སྤོས་ངད་ལྡང་བས་མཐའ་ཡས་ཞིང་བཀང་ནས། ། མ་ལུས་རྒྱལ་བ་དཔེ་མེད་དྲི་ཞིམ་སྤྲིན་གྱིས་མཆོད། ། ཁྲོ་བ་རྣམ་སྦྱོང་བཟོད་དག་འོད་བྱེད་ས་སྒྲུབ་ཤོག ། ཕྱག་རྒྱ་འདྲ། ཨོཾ་ཨཱཿགནྡྷཾ་བཛྲི་ཧཱུྃ། བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། རོ་མཆོག་བརྒྱ་ལྡན་མཐའ་ཡས་བཅུད་ཀྱིས་ཞིང་བཀང་ནས། །
མ་ལུས་རྒྱལ་བ་དཔེ་མེད་རོ་མཆོག་སྤྲིན་གྱིས་མཆོད། ། ལེ་ལོ་རྣམ་སྦྱོང་བརྩོན་དག་འོད་འཕྲོའི་ས་སྒྲུབ་ཤོག ། ཕྱག་རྒྱ་འདྲ། ཨོཾ་ཨཱཿརཱ་ས་བཛྲི་ཧཱུྃ། བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། འཇམ་ཞིང་བདེ་བསྐྱེད་མཐའ་ཡས་རེག་བྱས་ཞིང་བཀང་ནས། ། མ་ལུས་རྒྱལ་བ་དཔེ་མེད་རེག་མཆོག་སྤྲིན་གྱིས་མཆོད། ། གཡེང་བ་རྣམ་སྦྱོང་རྩེ་གཅིག་སྦྱང་དཀའི་ས་སྒྲུབ་ཤོག ། གོས་ཟུང་འབུལ་ཚུལ་དང་། ཨོཾ་ཨཱཿཔརྵེ་བཛྲི་ཧཱུྃ།་་་་་
འདི་ནས་གོས་ཟུང་བསྡུས། བུད་མེད་མཚན་གྱིས་རབ་རྒྱས་སྣ་ཚོགས་རྒྱན་གྱིས་སྤྲས། ། སྤྲོས་མེད་རྒྱ་ཆེན་ཆོས་ཀྱིས་མཐའ་ཡས་ཞིང་བཀང་ནས། ། མ་ལུས་རྒྱལ་བ་དཔེ་མེད་ཆོས་ཀྱི་སྤྲིན་གྱིས་མཆོད། ། མི་ཤེས་རྣམ་སྦྱོང་ཤེས་རབ་མངོན་གྱུར་ས་སྒྲུབ་ཤོག ། ཐལ་མོ་སྦྱར་བ་ལས་གཡས་གཡོན་གྱི་མཐེབ་མཛུབ་གཉིས་སོ་སོར་སྦྱར་བའི་ཕྱག་རྒྱ་དང་། ཨོཾ་ཨཱཿདྷརྨ་དྷཱ་ཏུ་བཛྲི་ཧཱུྃ། ཞེས་པས་མཆོད། ནང་མཆོད་སྒྲུབ་ཐབས་ལྟར་བྱིན་གྱིས་བརླབས་ལ། ཨོཾ་ཨཱཿཧཱུྃ།
ལན་གསུམ་གྱི་རྗེས་སུ་ནང་མཆོད་ནས་མཐེབ་སྲིན་གཡོན་པས་བླང་སྟེ་གཏོར་བས་རྡུལ་ཕྲ་རབ་དང་མཉམ་པས་ཐོད་པ་བདུད་རྩིས་གང་བས་མཆོད་པར་བསམ་ལ། ངག་ཏུ། ཨོཾ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོར་གྱུར་པ་མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་འཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཆེན་རྩ་བའི་བླ་མ་འདི་ཞེས་བྱ་བའི་ཞལ་དུ་ཨོཾ་ཨཱཿཧཱུྃ། ཞེས་དང་། རང་གིས་གསང་བ་འདུས་པའི་དབང་གང་ལ་ཐོབ་པའི་བླ་མའི་མཚན་ནས་བརྗོད། རྡོ་རྗེ་འཆང་། འཇམ་པའི་རྡོ་རྗེ། སངས་རྒྱས་ཡེ་ཤེས་ཞབས།
མར་མེ་མཛད་བཟང་པོ། གྲུབ་ཆེན་དཔལ་བདེ་བ། པཎ་ཆེན་དྲི་མེད་སྦས་པ། པཎ་གྲུབ་རིན་ཆེན་རྡོ་རྗེ། མཁས་པ་རིན་ཆེན་གྲགས་པ། བླ་མ་པཎྜི་པ་ཆེན་པོ། གཉན་ལོ་ཙཱ་བ་དར་མ་གྲགས་པ། གནམ་ཁའུ་པ་ཆོས་ཀྱི་རྒྱལ་མཚན། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་རིན་པོ་ཆེ་བསོད་ནམས་རྩེ་མོ།
རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་ཀྱི་རྗེ་ས་སྐྱ་པཎྜི་ཏ། འགྲོ་བའི་མགོན་པོ་ཆོས་རྒྱལ་འཕགས་པ། དམ་པ་ཀུན་དགའ་གྲགས། སློབ་དཔོན་བཀྲ་ཤིས་དཔལ། དགའ་ལྡན་ཀུན་དགའ་བསོད་ནམས། ཁམས་སྟོན་རྡོ་རྗེ་དཔལ། བླ་མ་གྲགས་པ་དཔལ། ཀུན་མཁྱེན་གངས་ཁྲོད་པ། ས་བཟང་མ་ཏི་པཎ་ཆེན།
ས་བཟང་གཞོན་ནུ་བློ་གྲོས། རྡོ་རྗེ་འཆང་ཀུན་དགའ་བཟང་པོ། རྒྱལ་ཚབ་དམ་པ་ཀུན་དགའ་དབང་ཕྱུག ཀུན་མཁྱེན་བསོད་ནམས་སེངྒེ། འཇམ་དབྱངས་སངས་རྒྱས་རིན་ཆེན། འཇམ་པའི་དབྱངས་ཀུན་དགའ་བསོད་ནམས། གཉན་ཆེན་གྲགས་པ་བློ་གྲོས། ཤར་ཁངས་པ་ཤེས་རབ་རྒྱལ་མཚན། པཎ་ཆེན་ནམ་མཁའ་དཔལ་བཟང་། མཁས་གྲུབ་དཔལ་ལྡན་དོན་གྲུབ།
ཤར་ཆེན་ཤེས་རབ་འབྱུང་གནས། ཤར་ཆེན་ཡེ་ཤེས་བཟང་པོ། མཁན་ཆེན་སངས་རྒྱས་ཕུན་ཚོགས། ཆོས་རྗེ་བསྟན་འཛིན་ལྷུན་གྲུབ། འཇམ་མགོན་བཀྲ་ཤིས་ལྷུན་གྲུབ། རྡོ་རྗེ་འཆང་སངས་རྒྱས་ཡེ་ཤེས། དྲིན་ཆེན་རྩ་བའི་བླ་མ་སོགས། གཞན་ཡང་དབང་བསྐུར། རྒྱུད་བཤད། མན་ངག་གནང་།
ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་ཨཱཿམཾ་པཉྩ་ཨ་མྲྀ་ཏ་ཧཱུྃ། ཨོཾ་ཨཱཿཛི་ན་ཛིཀ་ཨ་མྲྀ་ཏ་ཧཱུྃ། ནས། ཨོཾ་ཨཱཿབིགྷྣན་ཏ་ཀྲྀཏ་པཉྩ་ཨ་མྲྀ་ཏ་ཧཱུྃ། དཔལ་གསང་བ་འདུས་པ་ལྷ་བཅུ་དགུའི་ཞལ་དུ་ཨོཾ་ཨཱཿཧཱུྃ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་ཆེན་པོ་བླ་ན་མེད་པའི་རྒྱུད་དེ།
རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས། མཐེབ་སྲིན་གྱིས་རང་གི་ལྕེ་རྩེ། སྨིན་མཚམས། སྤྱི་གཙུག་རྣམས་སུ་ཐིག་ལེ་བྱས་ཏེ། ཨོཾ་ཨཱཿཧཱུྃ། ཞེས་བརྗོད་པས་ལུས་དཀྱིལ་ཚིམ་པར་བསམ་མོ། ། བར་ཕུད་གྱིས་གཏོར་མ་སྦྱངས། ཨོཾ་ཤྲཱི་མ་ཧཱ་ཀཱ་ལ་ཡེ། མ་ཧཱ་ཀཱ་ལི་དེ་ཝི་ཡེ།
དྷརྨ་པཱ་ལ་ཙ་ཏུརྨུ་ཁ་ས་པ་རི་ཝཱ་ར། རྡོ་རྗེ་ནག་པོ་ཆེན་པོ་ལྕམ་དྲལ་གདོང་བཞི་པ་སོགས་དམ་ཅན་རྒྱ་མཚོ་འཁོར་དང་བཅས་པའི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་བསྟན་པ་སྐྱོང་བར་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཕྱོགས་སྐྱོང་བཅུ། ལྷ་ཆེན་བརྒྱད། ཀླུ་ཆེན་བརྒྱད། འཇིགས་བྱེད་དགུ། རྒྱལ་ཆེན་བཞི། གཟའ་ཆེན་དགུ། རྒྱུ་སྐར་ཉི་ཤུ་རྩ་བརྒྱད་ལ་སོགས་པ་འཇིག་རྟེན་སྐྱོང་བ་ཆེན་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ།
གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང་། ཕོ་ཉ།
འཕྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས་འཁོར་དང་བཅས་པ་དང་། གནས་བདག གཞི་བདག གྲོང་བདག ཡུལ་བདག དཀོར་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འགྲོ་བ་རིགས་དྲུག་ལམ་རྒྱུད་ལྔ།
སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས། མྱུར་དུ་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་པ་དང་ལྡན་པར་གྱུར་ཅིག ཨོཾ་ཨཱཿཧཱུྃ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་བརྗོད། གསང་བའི་མཆོད་པ་ནི། རང་གི་སྙིང་ཁ་ནས་མཚན་ཉིད་དང་ལྡན་པའི་ཡེ་ཤེས་ཀྱི་ཕྱག་རྒྱ་དཔག་ཏུ་མེད་པ་སྤྲོས་ནས་དཀྱིལ་འཁོར་གྱི་ལྷ་ཚོགས་རྣམས་ལ་ཕུལ་ནས། རྒྱལ་བ་རྣམས་རིག་མའི་འདོད་ཡོན་ལྔ་ལ་ལོངས་སྤྱོད་ཅིང་། མཆོག་ཏུ་དགའ་བའི་བདེ་བ་ཉམས་སུ་མྱོང་བར་བསམ་ལ། མཚུངས་མེད་སྒྱུ་འཕྲུལ་སྒེག་མ་ཐུགས་རྗེའི་སྤྱན། །
བསྟན་མཛད་དབྱིངས་ཀྱི་འདྲེན་པ་རྒྱ་མཚོ་བསྐྲུན། ། ཞི་མཛད་ཐབས་མཁས་རིང་སོང་ས་སྒྲུབ་མ། ། འཇམ་པའི་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་དང་། པད་ཀོར་སྔོན་འགྲོའི་འཁྱུད་རྒྱ་སྔགས་ཕྱག་རྒྱ་འདི་གཉིས་འོག་མ་རྣམས་ལའང་ཤེས་པར་བྱས་ལ། མཚུངས་མེད་སྒྱུ་འཕྲུལ་སྒེག་མ་བྱམས་མའི་བདག ། རླན་མཛད་དབྱིངས་ཀྱི་འདྲེན་པ་རྒྱ་མཚོ་བསྐྲུན། ། བསྲུང་མཛད་སྨོན་ལམ་མི་གཡོའི་ས་སྒྲུབ་མ། ། འཇམ་པའི་རྡོ་རྗེ་སོགས། །
མཚུངས་མེད་སྒྱུ་འཕྲུལ་སྒེག་མ་དགའ་དཀར་མོ། ། སྨིན་མཛད་དབྱིངས་ཀྱི་འདྲེན་པ་རྒྱ་མཚོ་བསྐྲུན། ། རྒྱས་མཛད་མི་རྫི་ལེགས་པའི་ས་སྒྲུབ་མ། ། འཇམ་པའི་རྡོ་རྗེ་སོགས། མཚུངས་མེད་སྒྱུ་འཕྲུལ་སྒེག་མ་བཏང་སྙོམས་སྒྲོལ། ། གཡོ་མཛད་དབྱིངས་ཀྱི་འདྲེན་པ་རྒྱ་མཚོ་བསྐྲུན། ། དབང་མཛད་ཡེ་ཤེས་ཆོས་སྤྲིན་ས་སྒྲུབ་མ། ། འཇམ་པའི་རྡོ་རྗེ༞ ། མཚུངས་མེད་སྒྱུ་འཕྲུལ་སྒེག་མ་ཡེ་ཤེས་དབྱིངས། ། གོ་འབྱེད་དབྱིངས་ཀྱི་འདྲེན་པ་རྒྱ་མཚོ་བསྐྲུན། །
མཆོག་མཛད་ཆོས་སྐུ་ཀུན་ཏུ་འོད་སྒྲུབ་པ། ། འཇམ་པའི་རྡོ་རྗེ་ལྷ་ཚོགས་མཉེས་ཕྱིར་འབུལ། ། ཨོཾ་སརྦ་ཏ་ཐཱ་ག་ཏ་སོགས་བརྗོད། བསྟོད་པའི་མཆོད་པ་ནི། རྡོ་རྗེ་དྲིལ་བུ་འཛིན་པས་མི་བསྐྱོད་རྡོ་རྗེ་སོགས་དེ་ཉིད་ལྔ་པས་བསྟོད་དོ། ། བཟླས་པའི་མཆོད་པ་ནི། རང་འཇམ་པའི་རྡོ་རྗེར་གསལ་བའི་སྙིང་ཁ་ནས་སྔགས་ཀྱི་ཕྲེང་བ་འོད་ཟེར་འཕྲོ་བ་དང་བཅས་པ་དཔག་ཏུ་མེད་པར་སྤྲོས། མདུན་གྱི་ལྷ་ཚོགས་རྣམས་ལ་ཕོག་པས་དེ་དག་གི་ཐུགས་བདེ་བས་མཉེས་པར་བྱས། འོད་ཟེར་གྱི་རྩེ་མོ་ནས་མཆོད་པའི་བྱེ་བྲག་བསམ་གྱིས་མི་ཁྱབ་པ་སྤྲོས། དེས་ཕྱོགས་བཅུའི་རྒྱལ་བ་སྲས་དང་བཅས་པ་ལ་མཆོད་པར་བསམ་ལ།
ཨོཾ་ཨཱཿཧཱུྃ་ནས། ཨོཾ་ཨཱཿབིགྷྣན་ཏ་ཀྲྀཏ་ཧཱུྃ་གི་བར་སྒྲུབ་ཐབས་ཀྱི་བཟླས་པ་བཞིན་ལན་གསུམ་རེ་བརྗོད་པའི་མཐར། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ་ཞེས་བརྗོད།། ༈ བུམ་པ་སྟ་གོན་ནི། བུམ་པ་གཉིས་བིགྷྣན་གྱིས་བསངས། ཤུ་ནྱ་ཏས་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ་བྷྲཱུྃ་བྷྲཱུྃ་ལས་རིན་པོ་ཆེའི་བུམ་པ་གཉིས་ཡངས་ཤིང་རྒྱ་ཆེ་བ། ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ།
ཁ་གཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་གྱི་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་རྣམ་རྒྱལ་བུམ་པའི་ནང་དུ་ལྷ་བཅུ་དགུའི་གནས་སུ་རབ་ཏུ་རྒྱས་པའི་པདྨ་རྣམས་ཀྱི་སྟེང་དུ་ཟླ་བའི་དཀྱིལ་འཁོར་བཅུ་གཉིས་དང་། ཉི་མའི་དཀྱིལ་འཁོར་བདུན་གྱི་གདན། ལས་ཐམས་ཅད་པའི་བུམ་པར་པདྨ་དང་ཉི་མའི་གདན། རྣམ་རྒྱལ་བུམ་པའི་དབུས་ཀྱི་གདན་གྱི་སྟེང་དུ་སྐད་ཅིག་གིས་བཅོམ་ལྡན་འདས་འཇམ་པའི་རྡོ་རྗེ་ཞེས་པ་ནས། རྡོ་རྗེའི་སྐྱིལ་མོ་ཀྲུང་གིས་བཞུགས་པ། ཞེས་པའི་བར་དང་།
ཤར་དུ་རྣམ་སྣང་དཀར་པོ། ཞེས་པ་ནས། བཞུགས་སོའི་བར་དང་། མེར་སྤྱན་མ་དཀར་མོ་སོགས་དང་། ཕྱི་རོལ་གྱི་མེའི་མཚམས་སུ་ཞེས་པ་དང་། ཤར་གྱི་བྱང་དུ་རེག་རྡོ་རྗེ་མ་སོགས་དང་། ཤར་གྱི་ལྷོ་ཕྱོགས་སུ་ཆོས་དབྱིངས་རྡོ་རྗེ་མ་སོགས་ནས། བཞུགས་སོའི་བར་དང་། ཤར་དུ་གཤིན་རྗེ་གཤེད་སོགས་ནས། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པའི་བར་རྣམས་ལྷ་སྟ་གོན་བཞིན་ལ་དམིགས་བསལ་བཀོད་པ་རྣམས་མ་ནོར་བ་བྱ།
ལས་ཐམས་ཅད་པའི་བུམ་པར་བགེགས་མཐར་བྱེད་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་ཁ་གྱེས་པ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། ཁྲོ་བོ་ལྔ་པོ་ཐམས་ཅད་ཀྱང་གཡོན་བརྐྱང་བས་བཞུགས་པ། ཞེས་པ་ནས། བརྒྱད་ཀྱིས་བརྒྱན་པའོའི་བར། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་བཅོམ་ལྡན་འདས་འཇམ་པའི་རྡོ་རྗེ་ལྷ་བཅུ་དགུ་ཁྲོ་བོ་བགེགས་མཐར་བྱེད་དང་བཅས་པ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་ཨཱཿཡ་མནྟ་ཀྲྀཏ་ཛཿ ལྕགས་ཀྱུའི་ཕྱག་རྒྱ་དང་སེ་གོལ་གྱི་སྒྲས་སྤྱན་དྲངས། ཨོཾ་ཨཱཿམཾ་ཧཱུྃ། ལན་གསུམ་གྱི་ཆུ་གསུམ་དང་།
རཱུ་པ་བཛྲི་སོགས་རྡོ་རྗེ་མ་ལྔས་མཆོད་ལ། ཨོཾ་ཨཱཿཔྲཛྙནྟ་ཀྲྀཏ་སོགས་ནས། ཏ་ཀྲྀཏ་ཧོཿབའི་བར་ཕྱག་རྒྱ་དང་བཅས་བརྗོད། སླར་ཡང་ཡེ་ཤེས་སེམས་དཔའི་ཐུགས་ཀའི་ས་བོན་མཾ་ལས་ཞེས་པ་ནས་སྒྲོལ་མ་དང་དྲི་རྡོ་རྗེ་ལ་རིན་ཆེན་འབྱུང་ལྡན། ཞེས་པའི་བར་སྟ་གོན་བཞིན་ལ། བགེགས་མཐར་བྱེད་ལ་དོན་ཡོད་གྲུབ་པས་དབུ་བརྒྱན། ཨོཾ་སརྦ་ཏ་ཐཱ་ག་ཏ་ཤྲཱི་གུ་ཧྱ་ས་མཱ་ཛ་མཎྜ་ལ་ས་པ་རི་ཝཱ་ར་རེ་རེ་སྔོན་དུ་འགྲོ་བའི་ཆུ་གསུམ་ཉེར་མཆོད་དྲིལ་གསིལ་རོལ་ཆེན་དང་། ཨོཾ་ཨཱཿརཱུ་པ་བཛྲི་སོགས་རྡོ་རྗེ་མ་ལྔས་མཆོད། ཨོཾ་ཨཱཿམཾ་བྷྲཱུཾ་ཨཾ་སོགས་ནས། ཁཾ་རཾ་ཧཱུྃ་ཧཱུྃ་ཧཱུྃ་ཧཱུྃ་ཧཱུྃ་པཉྩ་ཨ་མྲྀ་ཏ་ཧཱུྃ་གིས་ནང་མཆོད་མཐེབ་སྲིན་གྱིས་ཕུལ་ལ།
རྡོ་རྗེ་དྲིལ་བུ་འཛིན་པས། མི་བསྐྱོད་རྡོ་རྗེ་སོགས་དེ་ཉིད་ལྔས་བསྟོད། པད་ཀོར་དང་བཅས་པས་གཟུངས་ཐག་ནས་བཟུང་སྟེ། རང་གི་སྙིང་ཁ་ནས་སྔགས་ཀྱི་ཕྲེང་བ་གཟུངས་ཐག་ལ་འཁྲིལ་ནས་སོང་བས། ལྷ་ཐམས་ཅད་ཀྱི་རྒྱུད་བསྐུལ་ཏེ། སྐུ་ལུས་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར། རྣམ་རྒྱལ་ལ་དམིགས་ནས། གཙོ་བོའི་སྔགས་བརྒྱ་རྩ། འཁོར་རྣམས་ལ་གསུམ་གསུམ། ལས་བུམ་ལ་བིགྷྣན་ཏ་ཀྲྀཏ་ཉེར་གཅིག
ཐུན་མོང་དུ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃཞེས་པ་ཉེར་གཅིག་བཟླས་ནས་གོང་བཞིན་ཆུ་གསུམ་ཉེར་མཆོད་རོལ་མོ་རྡོ་རྗེ་མ་ལྔ་བདུད་རྩི་རྣམས་ཀྱིས་མཆོད། དེ་ཉིད་ལྔ་པས་བསྟོད་ལ་ཐལ་མོ་སྦྱར་ནས། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་སོགས་ནས། སྩལ་དུ་གསོལ་གྱིས་དངོས་གྲུབ་བླངས། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐངས། མ་འབྱོར་པ་དང་སོགས་ཤླཽ་ཀ་གཅིག་གིས་ནོངས་པ་བཟོད་པར་གསོལ། པད་ཀོར་དང་བཅས་པས་དུང་ཆོས་ཀྱི་ཆུ་བུམ་པ་གཉིས་སུ་བླུག་སྟེ། ཨོཾ་ཨཱཿཧཱུྃ་མཆོད་ཡོན་ཕུལ་བའི་རྐྱེན་གྱིས་ལྷ་རྣམས་འདོད་ཆགས་ཆེན་པོའི་མེས་ཞུ་ནས་བྱང་ཆུབ་སེམས་ཀྱི་ངོ་བོ་དང་ལྡན་པར་གྱུར། དེ་ནས་སོ་སོའི་ཀུ་ཤས་ཆུ་གཏོར་ཏེ་རྣམ་རྒྱལ་ལ།
བདག་ཅག་དཔོན་སློབ་འཁོར་དང་བཅས་པ་ཐམས་ཅད་ལ་དབང་བསྐུར་བར་མཛོད་ཅིག ཅེས་དང་། ལས་བུམ་ལ། འདིར་དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་གྱི་བར་དུ་བགེགས་རྣམས་བཟློག་པར་མཛོད་ཅིག ཞེས་བརྗོད། དེ་ནས་སྟ་གོན་གྱི་ཉིན་དཀྱིལ་འཁོར་གྱི་ལྷ་ཚོགས་དང་བར་སྣང་གི་ཁམས་ཐམས་ཅད་དེ་བཞིན་གཤེགས་པའི་ཚོགས་གྱིས་གང་བར་བསམ་ལ། ཆུ་གསུམ་ཉེར་མཆོད་རོལ་མོ་རྡོ་རྗེ་མ་ལྔ་བདུད་རྩི་རྣམས་ཀྱིས་མཆོད། དེ་ཉིད་ལྔ་པས་བསྟོད། ནུབ་གཉིས་པ་མན་ཆད་ལ་མཆོད་བསྟོད་འདི་མི་དགོས་སོ། ། དེ་ནས་པུས་བཙུགས་ལྕེ་ཧཱུྃ་ལས་བྱུང་བའི་རྡོ་རྗེར་བསམ་ནས།
སྤོས་རྡོར་དྲིལ་འཛིན་པས་གདངས་དང་བཅས། བཅོམ་ལྡན་འཇམ་པའི་རྡོ་རྗེ་མཆོག ། རིགས་སྔགས་རྒྱལ་ལ་ཕྱག་འཚལ་ལོ། ། སློབ་མ་རྣམས་ལ་བརྩེ་བ་དང་། ། ཁྱོད་རྣམས་ལ་ཡང་མཆོད་པའི་ཕྱིར། ། ཐུགས་རྗེའི་བདག་ཉིད་ཅན་རྣམས་ཀྱི། ། དཀྱིལ་འཁོར་བདག་ཉིད་འབྲི་བར་འཚལ། ། བཅོམ་ལྡན་བདག་ནི་གུས་པ་ལ། ། དེ་ནི་གནང་བ་མཛད་པར་རིགས། ། སངས་རྒྱས་འགྲོ་འཁོར་བྱ་དོན་སྩོལ། །
བྱང་ཆུབ་སེམས་དཔའ་འབྲས་གནས་དང་། ། གང་གཞན་གསང་སྔགས་ལྷ་རྣམས་དང་། ། འཇིག་རྟེན་སྐྱོང་བའི་ལྷ་རྣམས་དང་། ། གང་ཡང་འབྱུང་པོ་མཐུ་ཆེན་དང་། ། གང་སུ་ལྷ་ཡི་སྤྱན་མངའ་བའི། ། སེམས་ཅན་བསྟན་ལ་དགའ་བ་རྣམས། ། བདག་ལ་དགོངས་པར་མཛད་དུ་གསོལ། ། རིག་པ་འཛིན་པ་ཞེས་བགྱི་བས། ། དཀྱིལ་འཁོར་འཇམ་དཔལ་འབྱུང་བ་ནི། ། འགྲོ་བ་དག་པར་བྱ་བའི་ཕྱིར། །
ཡོ་བྱད་ཅི་འབྱོར་པས་འབྲི་ན། ། དེང་བདག་སློབ་མར་བཅས་པ་ལ། ། ཐུགས་ནི་བརྩེ་བར་དགོངས་ནས་སུ། ། ཚོགས་པ་ཐམས་ཅད་དཀྱིལ་འཁོར་དུ། ། བྱིན་གྱིས་བརླབས་པར་མཛད་དུ་གསོལ། ། ཞེས་ལན་གསུམ་བརྗོད་པས། དཀྱིལ་འཁོར་པ་རྣམས་ཀྱིས། རིག་པ་འཛིན་པ་ཁྱོད་གཞན་དོན་རྒྱ་ཆེ་བར་གྱིས་ཤིག ཞེས་གནང་བ་བྱིན་པར་བསམ་མོ། ། དེ་ནས་མདུན་གྱི་གཏོར་མ་རྣམས་ལ་རྡོ་རྗེའི་རྩེས་ནང་མཆོད་འཐོར་ཚུལ་དང་།
བིགྷྣན་གྱིས་བསངས། ཤཱུ་ནྱ་ཏས་སྦྱངས། སྟོང་པའི་ངང་ལས་ཡཾ་ལ་རླུང་གི་ཞེས་པ་ནས། ཨོཾ་ཨཱཿཧཱུྃ་ལན་གསུམ་བརྗོད་པའི་བར་བདུད་རྩི་བྱིན་རླབས་བཞིན་ལ་མི་འདྲ་བའི་ཁྱད་པར། ཨོཾ་ཡིག་ཀྱང་ཞུ་ནས་གཏོར་མ་ལ་ཐིམ། ཞེས་བརྗོད། དཀྱིལ་འཁོར་གྱི་ལྷ་རྣམས་ཀྱི་ལྗགས་ཧཱུྃ་ལས་བྱུང་བའི་རྡོ་རྗེ་རྩེ་ལྔ་པ་འོད་ཀྱི་སྦུ་གུ་ཅན་གྱིས་གཏོར་མ་གསོལ་བར་བསམ་ལ་རྡོ་རྗེ་ཐལ་མོ་ཁ་ཕྱེ་ནས། ཨོཾ་ཨཱཿམཾ་མཉྫུ་བཛྲ་པཉྩ་ཨ་མྲྀ་ཏ་ཧཱུྃ། ནས། ཨོཾ་ཨཱཿབི་གྷྣན་ཏ་ཀྲྀཏ་པཉྩ་ཨ་མྲྀ་ཏ་ཧཱུྃ།
ཞེས་པའི་བར་ལན་གསུམ་གསུམ། ཨོཾ་ཨཱཿམཾ་ཧཱུྃ་ལན་གསུམ་གྱིས་ཆུ་གསུམ་དང་། ཨོཾ་བཛྲ་པུཥྤེ་ཨཱཿཧཱུྃ་ནས། ཤཔྟ་ཨཱཿཧཱུྃ་གི་བར་སོ་སོའི་ཕྱག་རྒྱ་དང་། མཐེབ་སྲིན་གྱིས་ནང་མཆོད་ཕུལ་ལ། ཨོཾ་ཨཱཿམཾ་བྷྲཱུཾ་ཨཾ་སོགས་ནས། ཨ་མྲྀ་ཏ་ཧཱུྃ་གི་བར་སྒྲུབ་ཐབས་བཞིན་དང་། རྡོ་རྗེ་དྲིལ་བུ་འཛིན་པས། དེ་ཉིད་ལྔ་པས་བསྟོད་ལ། ཆོས་རྣམས་གཟུགས་བརྙན་ལྟ་བུ་སྟེ། །
ནས། འོན་ཀྱང་སྐྱོབ་པའི་སྲས་སུ་སྐྱེའི་བར་དང་། རྡོ་རྗེ་ཐུགས་ཀར་དང་དྲིལ་བུ་ཆིག་བརྡུང་གིས། རྡོ་རྗེ་གསུམ་དངོས་མི་ཕྱེད་སྐུ། ། ཡེ་ཤེས་ལྔ་ལྡན་བདེ་བ་ཆེ། ། འདུས་པའི་དཀྱིལ་འཁོར་ལྷ་ཚོགས་རྣམས། ། མཆོད་སྦྱིན་གཏོར་མ་འདི་བཞེས་ལ། ། ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག་གི་བར་བརྗོད། དེ་ནས་འབུལ་བཞིན་པ་ཡིན་ན།
ཨོཾ་ཨཱཿཧཱུྃ་ཧ་ཧོ་ཧྲཱིཿ སོགས་ཀྱིས་གཏོར་མ་བྱིན་རླབས་དྲན་པར་བྱས་ལ། ཀྱཻ་རྡོར་བདེ་མཆོག་ནས་མཁའ་འགྲོ་སྤྱི་གཏོར་གྱི་བར་དཀྱུས་བཞིན་དང་། དེ་རྗེས་ཨོཾ་ཨཱཿཧཱུྃ་ལན་གསུམ་གྱིས་གཏོར་མ་བྱིན་གྱིས་བརླབས་ལ། འཇིག་རྟེན་པའི་གཏོར་མགྲོན་སྤྱན་དྲང་བ་ནི། རང་འཇམ་པའི་རྡོ་རྗེར་གསལ་བའི་ཐུགས་ཀའི་ཏིང་ངེ་འཛིན་སེམས་དཔའི་འོད་ཟེར་གྱིས་འཇིག་རྟེན་སྐྱོང་བ་རྣམས་བཀུག་སྟེ་རང་རང་གི་གཟུགས་ཀྱི་རང་རང་གི་ཕྱོགས་མཚམས་རྣམས་སུ་འཁོད། རང་གི་སྙིང་ཁའི་འོད་ཟེར་ལས་བྱུང་བའི་རྡོ་རྗེ་ཕུར་བུ་བཅུ། སྟོད་རང་རང་གི་ཕྱོགས་ཀྱི་སྲུང་འཁོར་གྱི་ཁྲོ་བོའི་དབྱིབས་སུ་གནས་པ། ལྟེ་བ་མན་ཆད་རྡོ་རྗེ་རྩེ་གཅིག་པ་ལྟ་བུས་ཤེས་རབ་དམ་པ་ལ་འཁྱུད་པ་སྤྲོས་པ་རྣམས་ཀྱི་ཐུགས་ཁ་ནས་རང་འདྲའི་ཁྲོ་བོ་སྤྲོས་ཏེ། གཡོན་པས་ཕུར་བུས་མགུལ་པ་ནས་བཟུང་།
གཡས་པས་རྡོ་རྗེ་ཐོ་བ་སྤྱི་བོ་ནས་བརྡུངས་ཞེས་བརྗོད་ལ། ལག་པ་གཡོན་ཁུ་ཚུར་བཅངས་ནས་ཕུར་བུ་འཛིན་ཚུལ་དང་། གཡས་པའི་མཐེ་བོས་མཐེའུ་ཆུང་མནན། སོར་མོ་ལྷག་མ་གསུམ་བརྐྱང་བ་མཐོ་བའི་ཕྱག་རྒྱས་བཟུང་ཚུལ་བྱས་ལ། ཨོཾ་ཨཱཿཡ་མནྟ་ཀྲྀཏ་སརྦ་དུཥྚ་ཨིནྡྲན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿཔྲཉྫཱནྟི་ཀྲྀཏ་སརྦ་དུཥྚན་ཡ་མན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿཔདྨནྟ་ཀྲྀཏ་སརྦ་དུཥྚ་ན་ཡ་གན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿབིགྷྣན་ཏ་ཀྲྀཏ་སརྦ་དུཥྚན་ག་ན་པ་ཏི་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཀུན་མཁྱེན་ཆེན་པོས་གཏོར་ཆོག་གི་དཔེ་འགའ་ཞིག་ན་ཡི་གེ་མ་དག་པ་ཡིན་ན་མ་གཏོགས་ཤར་ལྷོར་འདོད་རྒྱལ་དང་། བྱང་ཤར་དུ་མི་གཡོ་བའི་སྔགས་བྲིས་པར་སྣང་མོད།
འདི་ནི་འགལ་བར་མངོན་ཏེ། ཕུར་པའི་སྟོད་ལྷར་བསྐྱེད་པའི་སྐབས་སུ་སྟོད་རང་རང་གི་ཕྱོགས་ཀྱི་སྲུང་འཁོར་གྱི་ཁྲོ་བོའི་དབྱིབས་སུ་གནས་པ་ཞེས་གསུངས་པས་ན། སྲུང་འཁོར་ལ་ཤར་ལྷོར་མི་གཡོ་བ་ཡོད་པ་བཞིན་འདིར་ནི་སྔགས་འབྲི་ཚུལ་ཡང་དེ་བཞིན་ལགས།་་་་་ ཨོཾ་ཨཱཿཨཱ་ཙ་ལ་སརྦ་དུཥྚ་ཨགྣི་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿཊ་ཀི་རཱ་ཛ་སརྦ་དུཥྚ་ནིཏྟི་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿནཱི་ལ་དཎྜ་སརྦ་དུཥྚ་ཝ་ཡུ་ན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿམ་ཧཱ་བ་ལ་སརྦ་དུཥྚ་ཨཱི་ཤྭ་རན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿཙཀྲ་ཝརྟི་སརྦ་དུཥྚ་པཉྩི་ཏྲ་ཨརྐ་ལི་ཏ་མ་ཧཱ་ན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཨོཾ་ཨཱཿསུམྦྷ་རཱ་ཛ་སརྦ་དུཥྚ་བི་མ་ལི་ཙ་ཏྲི་པྲི་ཐི་ཝི་དཱེ་ཝན་ས་པ་རི་ཝཱ་ར་ཀཱི་ལ་ཡ་ཧཱུྃ་ཕཊ། ཞེས་བརྗོད་ཅིང་།
རྐང་པའི་མཐར་ཐུག་པའི་བར་དུ་ཕུར་བུས་བཏབ་པས་ཐམས་ཅད་ཀྱང་གསང་བ་འདུས་པའི་སྐུར་གྱུར་པ་ནི། གཏོར་སྣོད་ཀྱི་ཤར་དུ་རྡོ་རྗེ་མཚོན་ཆ་སེར་པོ་མི་བསྐྱོད་པའི་ཅོད་པན་ཅན། དེའི་གཡོན་ཕྱོགས་སུ་རྡོ་རྗེ་སྒྱུ་མ་སྔོན་པོ་མི་བསྐྱོད་པའི་ཅོད་པན་ཅན། ཤར་ལྷོར་རྡོ་རྗེ་མེ་དམར་པོ་མི་བསྐྱོད་པའི་ཅོད་པན་ཅན། ལྷོར་རྡོ་རྗེ་དུས་ནག་པོ་མི་བསྐྱོད་པའི་ཅོད་པན་ཅན། ལྷོ་ནུབ་ཏུ་རྡོ་རྗེ་གཏུན་ཤིང་ནག་པོ་མི་བསྐྱོད་པའི་ཅོད་པན་ཅན། ནུབ་ཏུ་རྡོ་རྗེ་ཀླུ་དཀར་པོ་འོད་དཔག་མེད་ཀྱི་ཅོད་པན་ཅན། ནུབ་བྱང་དུ་རྡོ་རྗེ་རླུང་ལྗང་ཁུ་དོན་གྲུབ་ཀྱི་ཅོད་པན་ཅན། དེའི་གཡོན་ཕྱོགས་ན་རྡོ་རྗེ་སྣ་རིང་དཀར་པོ་མི་བསྐྱོད་པའི་ཅོད་པན་ཅན། བྱང་དུ་རྡོ་རྗེ་འཇིགས་བྱེད་སེར་པོ་མི་བསྐྱོད་པའི་ཅོད་པན་ཅན།
བྱང་ཤར་དུ་རྡོ་རྗེ་ཁྲོ་བོ་དཀར་པོ་འོད་དཔག་མེད་ཀྱི་ཅོད་པན་ཅན། སྟེང་གི་ཕྱོགས་ཀྱི་ཆ་ལ་རྡོ་རྗེ་འོད་དཀར་པོ་མི་བསྐྱོད་པའི་ཅོད་པན་ཅན། དེའི་གཡས་སུ་རྡོ་རྗེ་འཁྱིལ་པ་ནག་པོ་རིན་འབྱུང་གི་ཅོད་པན་ཅན། གཡོན་དུ་རྡོ་རྗེ་མི་སྨྲ་སེར་པོ་རྣམ་སྣང་གི་ཅོད་པན་ཅན། འོག་ཏུ་ཐགས་བཟང་རིས་སྔོན་པོ་མི་བསྐྱོད་པའི་ཅོད་པན་ཅན། དེའི་གཡོན་དུ་སའི་ལྷ་མོ་སེར་མོ་རྣམ་སྣང་གི་ཅོད་པན་ཅན། ཐམས་ཅད་ཀྱང་ཞལ་གསུམ་ཕྱག་དྲུག་པ་སྣ་ཚོགས་པདྨའི་སྟེང་དུ་རྡོ་རྗེའི་སྐྱིལ་ཀྲུང་གིས་བཞུགས་པ། སའི་ལྷ་མོ་མ་གཏོགས་གཞན་ཐམས་ཅད་ཕྱག་དང་པོ་གཉིས་ཀྱིས་རང་སྣང་གི་ཤེས་རབ་མ་དང་། ས་ལྷ་རང་སྣང་གི་ཐབས་ལ་འཁྱུད་པ། རིན་པོ་ཆེའི་ཅོད་པན་དང་རྒྱན་ཐམས་ཅད་ཀྱིས་བརྒྱན་པ།
ལྷའི་གོས་དང་ཕྲེང་བ་དང་བྱུག་པ་དང་ལྡན་པ། མཚན་དང་དཔེ་བྱད་ཉེ་བར་འབར་བའི་སྐུར་གྱུར། ཆུ་གསུམ་འབུལ་བ་ནས་བཟུང་། ཞི་བ་དང་ནི་བསྲུང་བར་མཛད་དུ་གསོལ་ཧཱུྃ། ཞེས་པའི་བར་སྔོན་འགྲོ་གཏོར་མ་བཞིན་བརྗོད། དེ་ནས་གཞི་བདག་གཏོར་མ། བཟླས་པ་སོགས་རྒྱུན་བཞིན། བསྐང་བ་བྱེད་ཚེ་བསྐང་རྫས་བྱིན་རླབས་ནས་བཟུང་། གཏོར་འབུལ་གྱི་བར་སོ་སོའི་ཕྱག་ལེན་བཞིན། སྐབས་འདིའམ་ཡང་ན་སྟ་གོན་གྲོལ་ནས།
སློབ་མ་སྟ་གོན་དགོས་ན་ལོགས་སུ་འཆད་པའི་མཚམས་སྦྱོར་བཞིན་བྱའོ། ། རྗེས་ཆོག་ནི། མཆོད་པ་རྣམས་ཁ་གསོས་ལ། བིགྷྣན་གྱིས་བསངས། ཤཱུ་ནྱ་ཏས་སྦྱངས། སྟོང་པའི་ངང་ལས་ཨ་ལས་བྱུང་བའི་ཞེས་པ་ནས། མཐའ་ཀླས་པར་གྱུར་ཞེས་པ་དང་། ཆུ་གསུམ་ནས། རོལ་མོའི་བར་གྱི་མཆོད་པ་རྣམས་སྔགས་དང་ཕྱག་རྒྱས་བྱིན་གྱིས་བརླབས་པའི་བར་གོང་གི་མཆོད་ཕྲེང་བཞིན། དེ་ནས་མཚན་སྔགས་སྔོན་དུ་འགྲོ་བའི་ཆུ་གསུམ་ནས་རོལ་ཆེན་གྱི་བར་དང་།
རྡོ་རྗེ་མ་ལྔ་བདུད་རྩིའི་མཆོད་པ་་་་་་བར་ཀྱང་ཁྲོ་བོའི་ས་བོན་ཧཱུྃ་བཞི། དེ་ཉིད་ལྔ་པའི་བསྟོད་པའི་མཆོད་པའི་བར་རྣམས་བུམ་བསྐྱེད་བཞིན། བཅོམ་ལྡན་འདས་བདག་དང་སེམས་ཅན་སོགས་འདོད་གསོལ། ཡིག་བརྒྱ་ལན་གསུམ་གྱིས་ལྷག་ཆད་ཁ་བསྐང་། མ་འབྱོར་བ་དང་སོགས་ཤླཽ་ཀ་གཅིག་དང་། གང་ཡང་བདག་ཅག་ལས་དང་པོ་པའི་གང་ཟག་ཏུ་གྱུར་པས། ཏིང་ངེ་འཛིན་མི་གསལ་བ་དང་། སེམས་བྱིང་བ་དང་། རྒོད་པ་དང་། སྔགས་མ་དག་པ་དང་།
མཆོད་པའི་ཡོ་བྱད་མ་ཚང་བ་དང་། ཆོ་ག་ལྷག་ཆད་འགལ་འཁྲུལ་ནོངས་པའི་ཚོགས་ཅི་མཆིས་པ་དེ་དག་ཐམས་ཅད་མགོན་པོ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ཀྱིས་བཟོད་པར་མཛད་ནས། བདག་གི་ལུས་ངག་ཡིད་གསུམ་ལ་སྒྲིབ་པར་མི་འགྱུར་ཞིང་། ལྷག་ཆད་ཁ་སྐོང་བར་མཛད་དུ་གསོལ། ལག་པ་གཉིས་ཁུ་ཚུར་བཅིང་བ་ལས། མཐེའུ་ཆུང་གཉིས་སྦྲེལ། མཛུབ་མོ་གཉིས་རྩེ་སྤྲད་དེ་སྤྱི་བོར་ལྡོག་པ་གཙུག་ཏོར་གྱི་ཕྱག་རྒྱ་དང་། ཧཱུྃ་བཛྲ་ཨུ་ཏིཥྛ། སྟ་གོན་གྱི་རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་མདུན་གྱི་ནམ་མཁར་བྱོན་ཏེ་སང་སྤྱན་མ་དྲངས་ཀྱི་བར་དུ་བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། དེ་ནས་བཤད་མ་ཐག་པ་བཞིན་མཚན་སྔགས་སྔོན་འགྲོའི་མཆོད་པ་ནས།
འདོད་གསོལ་གྱི་བར་བྱ། རྟེན་ཡོད་པ་རྣམས་ལ་ཕྱོགས་བཅུ་ན་བཞུགས་པའི་སོགས་དང་། རྟེན་ལ་མ་བརྟེན་པའི་སོགས་ནས། སླར་ཡང་འབྱོན་པར་མཛད་དུ་གསོལ། ཨོཾ་ཨཱཿཨ་ཀཱ་རོ་མུ་ཁཾ་སརྦ་དྷརྨ་ཎཾ་ཨ་དྱ་ནུཏྤནྣ་ཏྭཏ་ཧཱུྃ། མུཿ མཐེབ་སྲིན་གྱི་སེ་གོལ་དང་། རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ། རང་གི་མིག་ཏུ་ས་སྙིང་དཀར་པོ།
རྣ་བར་ཕྱག་རྡོར་ནག་པོ། སྣར་ནམ་སྙིང་སེར་པོ། ལྕེར་འཇིག་རྟེན་དབང་ཕྱུག་དམར་པོ། སྐྲ་མཚམས་སུ་སྒྲིབ་སེལ་ལྗང་ཁུ། ལྟེ་བར་ཀུན་བཟང་དཀར་པོ། ཐུགས་ཀར་ཐུགས་རྡོ་རྗེ་ནག་པོ། མགྲིན་པར་གསུང་རྡོ་རྗེ་དམར་པོ། སྤྱི་བོར་སྐུ་རྡོ་རྗེ་དཀར་པོ། འགྲོ་བ་ཐམས་ཅད་འཇམ་པའི་རྡོ་རྗེའི་རང་བཞིན་དུ་རྣམ་པར་དག་པ་ཡིན་ནོ། ། དཔལ་ལྡན་འཇམ་པའི་རྡོ་རྗེ་མགོན། །
རྣལ་འབྱོར་གྱིས་ཐོབ་དགེ་བ་གང་། ། བདེ་ཆེན་ཡེ་ཤེས་རང་བྱུང་ནས། ། སེམས་ཅན་ཀུན་མཁྱེན་སར་བགྲོད་ཤོག ། གང་ཞིག་འདི་མཐོང་འདོད་པའང་། ། གང་ཞིག་ཞུ་བར་འདོད་པ་དེས། ། ཐུགས་ཀྱི་དབང་ཕྱུག་གྲངས་མེད་པ། ། མགོན་པོ་དེ་འདྲ་མཐོང་བར་ཤོག ། ནམ་མཁའི་མཐའ་ཀླས་ཕྱོགས་བཅུ་རུ། ། སེམས་ཅན་ཀུན་གྱི་དོན་སྤྱོད་ལ། ། ཇི་ལྟར་ཐུགས་ཀྱི་དབང་ཕྱུག་བཞིན། །
བདག་གིས་ཀྱང་ནི་མཐོང་བར་ཤོག ། ཇི་སྲིད་ཐོག་མ་མེད་པ་ནས། ། འཁོར་བ་ཡི་ནི་མཐར་ཐུག་པ། ། དེ་སྲིད་སེམས་ཅན་ཕན་པ་ཉིད། ། སངས་རྒྱས་སྤྱོད་པ་བདག་སྤྱོད་ཤོག ། ཇི་སྲིད་སངས་རྒྱས་སྣ་ཚོགས་རྣམས། ། འཇིག་རྟེན་གཉེན་བཤེས་མྱ་ངན་འདས། ། དེ་ནི་བསྟན་པའི་དོན་དུ་ནི། ། བསྐལ་པའི་བསྐལ་པར་སྤྱོད་པར་ཤོག ། རྡོ་རྗེ་འཆང་སོགས་གཟུགས་ཀྱིས་ནི། །
བདག་གིས་ཕྱོགས་བཅུར་སྤྲུལ་གྱུར་ཅིག ། སྔགས་ཀྱི་ཚུལ་གྱི་སེམས་ཅན་མཆོག ། དེ་ཚེ་བདག་གིས་འདུལ་གྱུར་ཅིག ། འོག་ནས་འབྱུང་བའི་བཀྲ་ཤིས་བྱའོ། ། སྟ་གོན་ནོ། ། དེ་ནས་ལྷ་སྟ་གོན་གྱི་ཚོམ་བུ་དང་། མཆོད་པ་དམན་པ་རྣམས་བསལ་ལ། ༈ ཐིག་ཚོན་བྱིན་རླབས་ནི། སྟེགས་ཇི་ལྟར་རིགས་པར། དབུས་སུ་ཚོན་སྔོན་པོ་ལ་ཧཱུྃ།
ཤར་དུ་དཀར་པོ་ལ་བྷྲཱུཾ། ལྷོར་སེར་པོ་ལ་ཨཾ། ནུབ་ཏུ་དམར་པོ་ལ་ཛྲིཾ། བྱང་དུ་ལྗང་ཁུ་ལ་ཁཾ་བྲིས་ཏེ་ཕྱོགས་བཞིའི་ཡིག་འབྲུ་རྣམས་མགོ་ཕྱིར་བསྟན། དབུས་མའི་ཞབས་ཀྱུ་རང་ལ་བསྟན་པའི་ཁར། སོ་སོའི་ཁ་དོག་དང་མཐུན་པའི་ཐིག་སྐུད་བཀྲམ་ལ། མདུན་དུ་མཆོད་པ་ལྔ་དང་། ཟླུམ་གཏོར་གཅིག་བཤམས། རྡོ་རྗེའི་རྩེའི་ནང་མཆོད་ནས་ཐིག་ཚོན་ལ་འཐོར་ཚུལ་བྱས་ལ། བིགྷྣན་གྱིས་བསངས།
ཤཱུ་ནྱ་ཏས་སྦྱངས། ཐིག་ཚོན་མི་དམིགས་ཏེ་སྟོང་པར་གྱུར། སྟོང་པའི་ངང་ལས་རབ་ཏུ་རྒྱས་པའི་པདྨ་ལྔའི་སྟེང་དུ། དབུས་དང་ཕྱོགས་གཞན་གསུམ་དུ་ཉི་མ། ཤར་དུ་ཟླ་བ། དབུས་ཀྱི་གདན་གྱི་སྟེང་དུ་ཐིག་ཚོན་སྔོན་པོ་ཧཱུྃ་ལས་མི་བསྐྱོད་པ་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། ཐིག་ཚོན་དཀར་པོ་བྷྲཱུཾ་ལས་རྣམ་སྣང་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་སོགས། ཐིག་ཚོན་སེར་པོ་ཨཾ་ལས་རིན་འབྱུང་སེར་པོ་སོགས།
ཐིག་ཚོན་དམར་པོ་ཛྲིཾ་ལས་འོད་དཔག་མེད་དམར་པོ་སོགས། ཐིག་ཚོན་ལྗང་ཁུ་ཁཾ་ལས་དོན་གྲུབ་ལྗང་ཁུ་སོགས། ཐམས་ཅད་ཀྱང་མཛེས་པའི་རལ་པའི་ཞེས་པ་ནས། བཞུགས་སོའི་བར་སྒྲུབ་ཐབས་བཞིན། རང་གི་མིག་གཉིས་སུ་ཛ་ལས་ཉི་མ་དང་ཟླ་བ་འོད་འབར་བར་གྱུར། མིག་གི་རྫི་མ་མྱུར་དུ་བརྡབས་པས། ནམ་མཁར་བཞུགས་པའི་སྟ་གོན་གྱི་ལྷ་དང་རྣམ་སྣང་ལ་སོགས་པ་རིགས་ལྔའི་ཐུགས་ཀ་ནས་ཡེ་ཤེས་ཀྱི་ཐིག་ཚོན་བསམ་གྱིས་མི་ཁྱབ་པའི་རྣམ་པར་སྤྱན་དྲངས་ཏེ་མདུན་གྱི་ཐིག་ཚོན་གྱི་རིགས་ལྔ་ལ་ཐིམ། ཞེས་བརྗོད་ལ་ཐལ་མོ་སྦྱར་ནས། མི་བསྐྱོད་ལ་སོགས་ཐུགས་ཡེ་ཤེས། ། སྲད་བུ་ཐམས་ཅད་བྱེད་དང་བཅས། །
རང་གི་འཁོར་ལོར་ཐིག་གདབ་ཕྱིར། ། མི་བསྐྱོད་ཐིག་ནི་སྩལ་དུ་གསོལ། ། རྣམ་སྣང་ལ་སོགས། ། སྲད་བུ་ཐམས་ཅད་བྱེད༞ ། རང་གི་འཁོར་ལོར༞ ། བརྟག་པའི་ཐིག་ནི༞ ། རིན་འབྱུང་ལ་སོགས། ། སྲད་བུ་ཐམས་ཅད་བྱེད༞ ། རང་གི་འཁོར་ལོར༞ ། རིན་འབྱུང་ཐིག་ནི༞ །
སྣང་མཐའ་ལ་སོགས། ། སྲད་བུ་ཐམས་ཅད་བྱེད༞ ། རང་གི་འཁོར་ལོར༞ ། སྣང་མཐའི་ཐིག་ནི༞ ། དོན་གྲུབ་ལ་སོགས། ། སྲད་བུ་ཐམས་ཅད་བྱེད༞ ། རང་གི་འཁོར་ལོར༞ ། དོན་གྲུབ་ཐིག་ནི༞ ། དེ་ནས་སོ་སོའི་ཕྱག་རྒྱ་དང་བཅས། ཨོཾ་པཉྩ་ཀུ་ལ་ས་པ་རི་ཝཱ་ར་ཨོཾ་བཛྲ་པུཥྤེ།
དྷུ་པེ། ཨ་ལོ་ཀེ གནྡྷེ། ནཻ་ཝི་དྱེ། ཨཱཿཧཱུྃ། གཏོར་མ་ཆབ་ཀྱིས་བྲན་ལ། ཨོཾ་ཨཱཿཧཱུྃ། ལན་གསུམ་གྱིས་བྱིན་གྱིས་བརླབས། ནམ་མཁའ་མཛོད་ཀྱི་ཕྱག་རྒྱ་དང་བཅས། ཨོཾ་པཉྩ་ཀུ་ལ་ས་པ་རི་ཝཱ་ར་ཨོཾ་ཨ་ཀ་རོ་སོགས་བཏགས་པ་ལན་གསུམ་གྱི་གཏོར་མ་ཕུལ་ནས།
རིགས་ལྔ་ཞུ་བ་ལས་བྱུང་བའི་ཐིག་ཚོན་དུ་གྱུར། ཞེས་བརྗོད་ཅིང་བསམ་ལ། ཚོན་རྣམས་ལ་དམིགས་ཏེ། ཨོཾ་བཛྲ་ས་མཱ་ཡ་ཙི་ཏྲ་མ་ཏི་ཀྲ་མ་ཧཱུྃ། ཞེས་ཇི་ལྟར་རིགས་པ་བཟླས་པའི་རྗེས་སུ། གཡོན་པའི་སྲིན་ལག་གིས་ཚོན་གྱི་ཡིག་འབྲུ་རྣམས་ཕྱིས། དེ་ནས། རྡོ་རྗེ་དང་བཅས་པའི་ཐིག་སྐུད་རང་གི་ལག་པ་གཡོན་པས་བཟུང་། གཡས་པས་ཐིག་སྣ་སོ་སོ་སློབ་་་་་་རྣམ་སྣང་གི་ང་རྒྱལ་འཛིན་པས་མ་ལ་རིམ་བཞིན་གཏད་དེ། ཨོཾ་ཨཱཿཨ་ནྱོ་ནྱ་ཨ་ནུ་ག་ཏ་སརྦ་དྷརྨཿ
སྥ་ར་སྥ་ར་ཨ་ནུ་པྲ་བིཥྚཿསརྦ་དྷརྨཿབཛྲ་ཨཉྫ་ལི་ཡ་ཨ་དྷ་ཡནྟ་ཨ་ནུ་པྲ་བིཥྚ་སརྦ་དྷརྨཿཧཱུྃ། ཞེས་བརྗོད། སློབ་མས་ཀྱང་དང་པོ་སོ་སོ་དང་། དེ་ནས་གཅིག་ཏུ་བསྒྲིལ། སློབ་དཔོན་གྱིས་རྡོ་རྗེའི་ལྟེ་བ་ལ་དཀྲིས་ཏེ་དྲི་བཟང་གི་ཆུ་གཏོར་ལ་བསྲུང་བ་བྱ། དེ་ནས་དཔོན་སློབ་གཉིས་ཀས་རྡོར་དྲིལ་ཐིག་ཚོན་ལ། སློབ་དཔོན་ནུབ་ཏུ་གནས་པས། ཛཿཛཿཛཿ ཞེས་བརྗོད་ཅིང་སློབ་མ་ལ་ཐིག་སྐུད་གཏད། དེས་ཀྱང་།
ཛཿཛཿཛཿ ཞེས་བརྗོད་ཅིང་བླངས། སློབ་དཔོན་གྱིས། ནམ་མཁའ་གང་བའི་དེ་བཞིན་གཤེགས། ། ཁྱོད་ཀྱི་འགྲོ་དོན་མཛད་དུས་ལགས། ། ཐིག་སྐུད་སྒྲ་ཡིས་བསྐུལ་ནས་ནི། ། དེ་རྣམས་འདིར་ནི་གཤེགས་སུ་གསོལ། ། ཨོཾ་བཛྲ་ས་མཱ་ཡ་སུ་ཏྲ་མ་ཏི་ཀྲ་མ་ཧཱུྃ། ཞེས་བརྗོད་ཅིང་རྡོ་རྗེ་དང་བཅས། གཡས་པའི་མཐེབ་སྲིན་གྱིས་དང་པོར་སྟེང་ནས་འོག་ཏུ་བཅུས་ཏེ་ནམ་མཁའ་ལ་གྱེན་དུ་གདབ་པས་དེ་བཞིན་གཤེགས་པ་རྣམས་བྱོན་ནས་ཐིག་སྐུད་ལ་ཐིམ།
དེ་ནས་ས་ལ་ཕབ་སྟེ་ཐིག་ཆེན་བརྒྱད་དང་། ལོགས་ཐིག་བཞི་སྟེང་དུ་གདབ་པས་དཀྱིལ་འཁོར་དུ་ལམ་གྱིས་བྱུང་བར་བསམ། དེའི་ཚེ་ཐིག་སྐུད་ཀྱི་སྒྲས་སངས་རྒྱས་ཐམས་ཅད་བསྐུལ་ཏེ་ནམ་མཁར་བྱོན་ནས་བྱིན་གྱིས་བརླབས་པར་བསམ་མོ། ། འདེབས་པའི་གོ་རིམ་ནི།་་་་་ ཚངས་ཐིག་དང་ལོགས་ཐིག་རྣམས་རྒྱབ་འགྲོས་ཟུར་ཐིག་རྒྱབ་འགྲོས་སྤངས་པའི་གཡས་སྐོར། སློབ་དཔོན་ནུབ་དང་སློབ་མ་ཤར་དུ་གནས་པས་ཚངས་ཐིག་དང་པོ། དེ་ནས་གཡས་སྐོར་གྱིས། སློབ་དཔོན་གྱིས་སློབ་མ་ལ་རྒྱབ་འགྲོས་ཀྱིས་ཕྱིན་ལ་ལྷོ་དང་། སློབ་མས་སློབ་དཔོན་ལ་རྒྱབ་འགྲོས་ཀྱིས་ཕྱིན་ལ་བྱང་དུ་གནས་པས་ཚངས་ཐིག་གཉིས་པ། སློབ་དཔོན་མེ་དང་སློབ་མ་དབང་ལྡན་དུ་གནས་པས་ཤར་གྱི་ལོགས་ཐིག
སློབ་དཔོན་རླུང་དང་སློབ་མ་སྲིན་པོར་གནས་པས་ནུབ་ཀྱི་ལོགས་ཐིག སློབ་དཔོན་དེ་ཉིད་དང་སློབ་མ་དབང་ལྡན་དུ་གནས་པས་བྱང་གི་ལོགས་ཐིག སློབ་དཔོན་མེ་དང་སློབ་མ་སྲིན་པོར་གནས་པས་ལྷོའི་ལོགས་ཐིག སློབ་དཔོན་དེ་ཉིད་དང་སློབ་མ་རླུང་དུ་གནས་པས་ཟུར་ཐིག་དང་པོ། སློབ་དཔོན་སྲིན་པོར་དང་སློབ་མ་དབང་ལྡན་དུ་གནས་པས་ཟུར་ཐིག་གཉིས་པ་རྣམས་བཏབ་ལ། སློབ་དཔོན་ནུབ་སློབ་མ་ཤར་དུ་གནས་པས་ཐིག་སྐུད་བསྡུའོ། ། དེ་ནས་སློབ་དཔོན་གྱིས་དཀྱིལ་འཁོར་གྱི་ཤར་སྒོར་ཕྱིན་ལ། རྡོ་རྗེ་གཙུག་ཏོར་གྱི་ཕྱག་རྒྱ་དང་། ཨོཾ་བཛྲ་བེ་ག་ཀྲ་མ་ཧོཿ ཞེས་བརྗོད་ལ་ཡེ་ཐིག་ནམ་མཁར་བཏེག་སྟེ།
དཀྱིལ་འཁོར་གྱི་དབུས་སུ་ཕྱིན་ལ་གཞི་བཅའ་པད་ཀོར་སྔོན་དུ་འགྲོ་བས་རྡོ་རྗེ་སྙིང་ཁ་དང་དྲིལ་བུ་དཀུར་བསྟན་ཏེ། ཧྲཱིཿཧྲཱིཿ ཞེས་བརྗོད་ཅིང་ཁྲོ་བོའི་ལྟ་བས་སྒོ་བཞི་ལ་ཤར་ནས་གཡས་བསྐོར་དུ་བལྟས་པས་སྒོ་རྣམས་དབྱེ་བར་བསམ། སྒོ་བཞིའི་ཐད་ཀྱི་རྩ་ཐིག་དྲི་བཟང་གི་ཆུ་དང་ལག་གཉིས་ཀྱི་སྲིན་ལག་གིས་ཕྱིས་ལ། ཐར་པ་དང་ཐམས་ཅད་མཁྱེན་པའི་སྒོར་འཇུག་པའི་གེགས་སུ་གྱུར་པ་ཐམས་ཅད་དབྱེ་བར་བགྱིའོ། ། ཞེས་བརྗོད། དེ་ནས་སློབ་དཔོན་དཀྱིལ་འཁོར་གྱི་དབུས་སུ་ཤར་དུ་ཕྱོགས་པར་འདུག་ལ། ལག་པ་གཡོན་པའི་མཐེབ་སྲིན་གྱིས་རྩིག་པ་འདྲི་ཞིང་། ངག་ཏུ། ཨོཾ་བཛྲ་ཙི་ཏྲ་ས་མ་ཡེ་ཧཱུྃ།
འདི་ནི་ཆོས་དབྱིངས་དག་པ་སྟེ། ། སེམས་ཅན་རྣམས་ནི་གྲོལ་བྱེད་པ། ། འཇམ་དབྱངས་རྒྱལ་པོ་རང་ཉིད་ནི། ། དེ་བཞིན་གཤེགས་པ་ཀུན་གྱི་གནས། ། ཉེས་པ་ཀུན་ལས་རྣམ་གྲོལ་བ། ། འཁོར་ལོའི་ནང་ན་ཡང་དག་གནས། ། ཞེས་བརྗོད་ཅིང་ནང་ནས་རིམ་པ་བཞིན། སྔོ། ལྗང་། དམར།
སེར། དཀར་བའི་རྩིག་པ་རྣམས་སྒོ་ཚད་གཅིག་བྲིས་ལ། ཏིང་ལ་སོགས་པས་ཁ་བཅད་ནས་སྟེང་དུ་ཡེ་ཐིག་གི་རྡོ་རྗེ་ཚོན་སྐུད་དཀྲིས་པ་བཞག ཨོཾ་ཨཱཿབིགྷྣན་ཏ་ཀྲྀཏ་ཧཱུྃ་གིས་བསྲུང་། པུཥྤེ་སོགས་མཆོད་པ་ལྔས་མཆོད་ལ། དབུས་ཀྱི་ཕུར་ཁུང་འོག་ནས་དཀར་སེར་དམར་ལྗང་སྔོན་པོས་རིམ་བཞིན་བཀང་། དེ་ནས་སློབ་མ་ལ་སོགས་པས་ཅི་བདེ་བར་བྲིས་ཏེ། དེ་ཡང་དབུས་ཀྱི་རེ་མིག་སྔོ། ལྷ་སྣམ་ཤར་དཀར། ལྷོ་སེར།
ནུབ་དམར། བྱང་ལྗང་། ལིང་ཚེ་དགུ་པའི་ཕྱི་རོལ་འོད་ཟེར་ཕྲེང་བ་ཁ་དོག་ལྔ་པ། དེའི་ནང་དུ་རྡོ་རྗེ་རྩེ་གསུམ་གྱི་ཕྲེང་བ། གཞི་སྔོན་པོ་ལ། རྡོ་རྗེ་དཀར་པོ། འདོད་ཡོན་དམར་པོ་ལ་ཕྱོགས་བཞིར་ལྷ་མོའི་མཚན་མ་མེ་ཏོག་བཞི་བཞི་སྟེ་བཅུ་དྲུག ཕ་གུ་སེར་པོ་ལ་རིན་པོ་ཆེ་སྣ་ཚོགས་ཀྱི་ཕྲ་བཀོད་པ། དྲྭ་ཕྱེད་གཞི་ནག་པོ་ལ་མུ་ཏིག་གི་དྲྭ་བ་དྲྭ་ཕྱེད། མཚམས་སུ་ཟླ་ཕྱེད་རྡོ་རྗེ་དང་རིན་པོ་ཆེས་སྤྲས་པ།
ཤར་བུ་དང་མདའ་ཡབ་གཞི་སྔོན་པོ་ལ་ཤར་བུ་དཀར་པོ་དང་། མདའ་ཡབ་པདྨ་འདབ་མ་ཕྱེད་པའི་དབྱིབས་ཅན་བྲིས་པའི་བར་བར་དུ་རྒྱལ་མཚན་དང་བ་དན་གྱིས་མཛེས་པ། རྟ་བབས་ཀྱི་ཀ་བ་དང་། སྣ་ཚོགས་རྡོ་རྗེ་ཕྱོགས་མདོག ཀ་རྒྱན་མཛེས་ཚོན། རྟ་བབས་དང་པོ་དམར་པོ། གཉིས་པ་སྔོ། གསུམ་པ་ལྗང་། བཞི་པ་སེར་བའི་དབུས་སུ་གླང་རྒྱབ་ལ་མེ་ཏོག་དར་དཔྱངས་ཀྱིས་མཛེས་པ། རྟ་བབས་ཀྱི་སྟེང་པདྨ་ལ་གནས་པའི་འཁོར་ལོ་སེར་པོ།
གཡས་གཡོན་དུ་རི་དྭགས་རུ་རུའམ་ཡང་ན་དེ་མཚོན་བྱེད་ཚོན་སྤུངས་སེར་པོ་རེ་རེ། སྒོ་འགྲམ་དང་ཟུར་རྣམས་སུ་ཟླ་ཕྱེད་རྡོ་རྗེ་རེ་རེ། མདའ་ཡབ་ཀྱི་ཟུར་རྩེ་བཞི་དང་། རྟ་བབས་འཁོར་ལོའི་སྟེང་དུ་གདུགས་རེ་རེ། ཁྱམས་ལྗང་ཁུ། པད་འདབ་སྣ་ཚོགས། གེ་སར་སེར་པོ། དེ་མཐར་ཆོས་འབྱུང་མཚོན་ཕྱེད་རེ་ཁ་དཀར་པོ། རྡོ་རྭའི་གཞི་ནག རྡོ་རྗེ་དཀར་པོ།
འོད་ཟེར་ཁ་དོག་ལྔ་ལྡན་གྱིས་བསྐོར་བ་བྲིའོ། ། རྩིག་པ་སྦྲེལ་རན་པ་དང་ཏིང་དང་རྡོ་རྗེ་བསལ། བཟང་ངན་བརྟགས་ལ་བཟང་ན་སྤྲོ་བ་བསྐྱེད། ངན་ན་ནམ་མཁའི་ལྷ་ལ་མཆོད་གཏོར་ཕུལ་ཏེ་འཁྱིལ་པས་བསྲུང་ངོ་། ། མཚན་མ་འགོད་པ་ནི་དབུས་དང་། ལྷོ། ནུབ། བྱང་། སྒོ་བཞི་རྣམས་སུ་ཉི་མ། ཤར་དང་།
ནང་གི་མཚམས་བཞི། ཕྱིའི་མཚམས་བཞི། ཤར་སྒོའི་གཡས་གཡོན་རྣམས་སུ་ཟླ་བ། ཐམས་ཅད་ཀྱི་འོག་ཏུ་པདྨ་མཚོན་བྱེད་ཚོན་སྤུངས་ལྗང་ཁུ། དབུས་སུ་རལ་གྲི་སྔོ་བསངས། ཤར་དུ་འཁོར་ལོ་དཀར་པོ། ལྷོར་རིན་པོ་ཆེ། ནུབ་ཏུ་པདྨ་དམར་པོ། བྱང་དུ་རལ་གྲི་ལྗང་ཁུ། ནང་གི་མཚམས་བཞིའི་ཤར་ལྷོར་སྤྱན་གྱིས་མཚན་པའི་འཁོར་ལོ།
ལྷོ་ནུབ་ཏུ་རྡོ་རྗེ་སྔོན་པོ། ནུབ་བྱང་དུ་པདྨ་དམར་པོ། བྱང་ཤར་དུ་ཨུཏྤལ་སྔོན་པོ། དེའི་ཕྱི་རོལ་ལྷ་སྣམ་ལ། ཤར་ལྷོར་མེ་ལོང་། ལྷོ་ནུབ་ཏུ་པི་ཝང་། ནུབ་བྱང་དུ་དུང་ཆོས། བྱང་ཤར་དུ་ཐོད་པ། ཤར་སྒོའི་གཡས་སུ་གོས། གཡོན་དུ་ཆོས་འབྱུང་ཕྱི་དཀར་ནང་དམར།
ཤར་སྒོར་རྡོ་རྗེ་ཐོ་བ། ལྷོ་སྒོར་དབྱུག་པ་དཀར་པོ། ནུབ་སྒོར་པདྨ་དམར་པོ། བྱང་སྒོར་རྡོ་རྗེ་རྩེ་ལྔ་པ་ནག་པོ་ཁ་གྱེས་པ་རྣམས་རང་རང་གི་ཕྱོགས་སུ་མགོ་བསྟན་པ་དང་། གཙོ་བོའི་མཚན་མ་ནུབ་ཕྱོགས་སུ་མགོ་བསྟན། དེ་ཙམ་མ་ནུས་ན་སོ་སོའི་སྐུ་མདོག་དང་མཐུན་པའི་ཚོམ་བུ་བཀོད་ཀྱང་རུང་ངོ་། ། བྲི་བ་རྫོགས་པ་དང་ཚོན་གྱི་ལྷག་མ་ཡེ་ཐིག་གི་སྲད་བུ་རྣམས་ཕྱོགས་གཅིག་བཞག་ལ་གོང་བཞིན་པུཥྤེ་ལ་སོགས་མཆོད་པ་ལྔས་མཆོད་ལ། ཨོཾ་ཨཱཿཧཱུྃ་བཛྲ་མུཿ ཐིག་ཚོན་གྱི་ཡེ་ཤེས་པ་སྟ་གོན་གྱི་ལྷའི་ཐུགས་ཀར་གཤེགས་ཏེ། དམ་ཚིག་པ་རང་ལ་ཐིམ།
ནམ་མཁར་བཏེག་པའི་ཡེ་ཐིག་རྡུལ་ཚོན་གྱི་དཀྱིལ་འཁོར་ལ་ཐིམ་པར་གྱུར། ཞེས་བརྗོད་ཅིང་བསམ། དཀྱིལ་འཁོར་གྱི་མཐར་མཆོད་པ་ཅི་འབྱོར་བཤམས་ལ་སྤོས་རོལ་མོ་དང་བཅས། སློབ་དཔོན་གྱི་ལག་པ་གཡས་རྡོ་རྗེ་དང་ལྷན་ཅིག་རྣམ་རྒྱལ་བུམ་པ། གཡོན་དྲིལ་གསིལ། སློབ་མས་ལས་བུམ་བཟུང་ལ་ཡིག་བརྒྱ་བརྗོད་བཞིན་པས་དཀྱིལ་འཁོར་ལ་བསྐོར་བ་ལན་གསུམ་བྱ། མཐར་དཀྱིལ་འཁོར་གྱི་ཤར་སྒོ་ནས་ལྷ་སོ་སོའི་སྔགས་ཀྱིས་དེ་དང་དེར་འབུལ་ཚུལ་བྱས་ལ་རང་གི་མགོར་གཏུགས་ནས། བདག་དང་སེམས་ཅན་ཐམས་ཅད་ལ་མངོན་པར་དབང་བསྐུར་བ་སྩལ་དུ་གསོལ། ཞེས་བརྗོད་དེ། རྣམ་རྒྱལ་བུམ་པ་དཀྱིལ་འཁོར་གྱི་ཤར་དུ་བཞག
དེ་ནས་ལས་བུམ་སློབ་དཔོན་གྱིས་ཐོགས་ལ། ཨོཾ་ཨཱཿབིགྷྣན་ཏ་ཀྲྀཏ་ཧཱུྃ་ཕཊ། ཞེས་བརྗོད་ཅིང་བསྐོར་བ་ལན་གཅིག་གི་མཐར་ཤར་ནས་འབུལ་ཚུལ་བྱས་ལ། ཁྲོ་བོ་བགེགས་མཐར་བྱེད་ཀྱི་དཀྱིལ་འཁོར་གྱི་བྱ་བ་མཐར་མ་ཕྱིན་གྱི་བར་དུ་བར་ཆད་ཐམས་ཅད་ལས་སྲུང་དུ་གསོལ། ཞེས་བརྗོད། དབང་ལྡན་གྱི་མཚམས་སུ་བཞག་གོ ། སྤྱི་དོན་གཉིས་པ་དངོས་གཞི་ལ། ལེགས་བྲིས་དཀྱིལ་འཁོར་དེའི་མཐར། ཆུ་གསུམ་ཉེར་སྤྱོད་གཡས་བསྐོར་བཤམས། ། སྒོས་མཆོད་ཅི་ཙམ་འབྱོར་པ་དང་། །
རྡོར་དྲིལ་ནང་མཆོད་འཐོར་ནས་དང་། ། བུམ་གཉིས་གོས་ཟུང་དབུ་རྒྱན་དང་། ། རྡོར་གཟུངས་དུང་ཆོས་མཎྜལ་སོགས། ། འོག་ཏུ་དགོས་པའི་ཡོ་བྱད་དང་། ། ཕྱི་རོལ་གྱི་ནི་གཏོར་མ་ལ། ། ཉེར་མཁོ་སྟེགས་སྟེང་མཎྜལ་དབུས། ། ནས་འབྲས་གང་རུང་ཚོམ་བུ་གསུམ། ། ཕྱོགས་མཚམས་བརྒྱད་དང་ཤར་གྱི་གཡོན། ། ནུབ་བྱང་གཡོན་དང་ནུབ་ཀྱི་རྒྱབ། ། གཡས་གཡོན་དུ་ནི་རེ་རེ་བཀོད། །
དེ་མདུན་གཏོར་མ་གཡས་ཕྱོགས་སུ། ། ཆུ་གསུམ་གཡོན་དུ་ཉེར་སྤྱོད་ལྔ། ། མདུན་དུ་ནང་མཆོད་བཅས་པའང་བཤམས། ། རས་བྲིས་ལྟར་ན་ཐིག་ཚོན་གྱི། ། བྱིན་གྱིས་བརླབས་དང་བུམ་འབུལ་སོགས། ། དོར་ལ་བྲིས་ཐང་མཚན་ཉིད་ལྡན། ། གཞི་བཟང་སྟེང་དུ་བཀྲམ་པའི་མཐར། ། སྤྱི་སྒོས་མཆོད་པ་གྲུ་བཞིར་བཤམས། ། སློབ་མ་ལ་དགོས་དབང་རྫས་སོགས། ། ཟུར་བཀོད་མཚམས་སྦྱོར་ཇི་བཞིན་ནོ། །
ཞེས་པ་ལྟར་གྱི་སྦྱོར་བའི་ཡོ་བྱད་མ་ཚང་བ་མེད་པར་འདུ་བྱས་ནས། དངོས་གཞི་ལ། སྔོན་འགྲོ་གཏོར་མ་ནས་བརྩམས་ཏེ། རྡོ་རྗེ་སེམས་དཔའི་བསྒོམ་བཟླས་ཀྱི་བར་སྟ་གོན་བཞིན་ལ། མི་འདྲ་བའི་ཁྱད་པར། རང་གི་ལུས་འཇའ་ཚོན་ལྟ་བུར་གྱུར་ཞེས་པའི་རྗེས་སུ། རང་སྐད་ཅིག་གིས་དཔལ་གསང་བ་འདུས་པར་གྱུར། ཞེས་བརྗོད་ནས་བྲིས་པའི་དཀྱིལ་འཁོར་ལ་དམིགས་ནས། ཨོཾ་སརྦ་ཏ་ཐཱ་ག་ཏ་པུཥྤེ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཨཱཿཧཱུྃ་་་་་་སྔགས་འདིའི་ཤྲཱི་ཡེ་ཨཱཿཧཱུྃ་ཞེས་པའི་ཨཱཿའདི་སྡེ་ཚན་འདི་ཁོ་ན་མ་གཏོགས་གཞན་མཆོད་སྔགས་ཀྱི་རིགས་ལ་མི་དགོས། དེ་བཞིན་དུ།
དྷཱུ་པེ་ནས། ཤཔྟའི་བར་དང་། རཱུ་པ་བཛྲི་སོགས་རྡོ་རྗེ་མ་ལྔས་མཆོད་ལ། རྡོ་རྗེ་ཤུགས་ཀྱི་སྔགས་རྒྱས་དཀྱིལ་འཁོར་དུ་བཞུགས་པར་བསམ་ལ། ཨོཾ་བཛྲ་བེ་ག་ཀྲ་མ་ཧོཿ རང་ཉིད་དཀྱིལ་འཁོར་གྱི་དབུས་ཀྱི་མཚན་མ་དང་རོ་གཅིག་ཏུ་འདྲེས་པ་ལས། དཔལ་འཇམ་པའི་རྡོ་རྗེར་གསལ་པའི་ཞེས་པ་ནས་བདག་མདུན་ཐ་མི་དད་ཀྱི་དཀྱིལ་འཁོར་སྒྲུབ་ཐབས་བདག་སྐྱེད་བཞིན་སྒྲུབ་ལ། ཨོཾ་ཨཱཿཡ་མནྟ་ཀྲྀཏ་ཛཿ ཞེས་པའི་མཐར། སྤོས་རྡོར་དྲིལ་འཛིན་པས།
མ་ལུས་འགྲོ་བའི་རང་བཞིན་སོགས་ནས། སྒྲོལ་མ་དང་དྲི་རྡོ་རྗེ་ལ་རིན་ཆེན་འབྱུང་ལྡན་གྱིས་དབུ་བརྒྱན། ཞེས་པའི་བར་་་་་་ནུབ་དང་པོ་དཀྱིལ་འཁོར་བཏེག་པ་ཐིམ་པར་བསམ་སྟ་གོན་བཞིན་བྱའོ། ། དེ་ནས་མཆོད་པ་ལ། ཕྱི་ནང་གསང་བ་ཡིད་ལས་བྱུང་། ། བླ་མེད་བསྟོད་བཟླས་གཏོར་མའོ། ། ཞེས་པ་ལྟར་བརྒྱད་ལས། དང་པོ་ཕྱིའི་མཆོད་པ་ལ་ཡང་ལྔ་ཡོད་པའི་དང་པོ་ཉེར་མཆོད་ནི། ཡེ་ཤེས་སེམས་དཔའི་ཐུགས་ཀའི་ས་བོན་སོགས་ནས། རོལ་མོ་འབུལ་བའི་བར་དང་།
གཉིས་པ་གཟུགས་སོགས་ཐབས་ཀྱི་ངོ་བོར་བྱས་པའི་མཆོད་པ་དང་། གཟུགས་སོགས་ཤེས་རབ་ཀྱི་ངོ་བོར་བྱས་པའི་མཆོད་པ་རྣམས་ནི་སྟ་གོན་བཞིན་ནོ། ། གསུམ་པ་ཐུན་མོང་གི་མཆོད་པ་ནི། ལས་ཀྱི་རླུང་བཅུ་རྣམ་པར་དག་པའི་བདག ། དྲི་ཞིམ་ཨུཏྤལ་ཁ་དོག་རྣམ་ལྔ་དང་། ། ཡིད་འཕྲོག་མེ་ཏོག་པདྨ་ཁ་དོག་ལྔ། ། བདེ་གཤེགས་རིགས་ལྔའི་དཀྱིལ་འཁོར་ལྷ་ལ་འབུལ། ། ཨོཾ་སརྦ་ཏ་ཐཱ་ག་ཏ་པཉྩ་ཝརྞ་ཨུཏྤལ་པདྨ་པྲ་ཏཱིཙྪ་སྭཱཧཱ། འཇུག་གནས་ལྡང་གསུམ་རྣམ་པར་དག་པའི་བདག ། མཛེས་ཤིང་ཡིད་འོང་ཤིན་ཏུ་དྲི་ཞིམ་པ། །
མེ་ཏོག་ཛ་ཏི་ཁ་དོག་རྣམ་པ་གསུམ། ། རིགས་གསུམ་དཀྱིལ་འཁོར་ལྷའི་ཚོགས་ལ་འབུལ། ། སྔགས་གོང་འོག་འདྲ་བ་ལ། ཏྲི་ཝརྞ་ཛ་ཏི་པྲ་ཏཱིཙྪ་སྭཱཧཱ། འབྱུང་བ་བཞི་པོ་རྣམ་པར་དག་པའི་བདག ། ཀརྞི་ཀ་དང་མ་ལི་ཡུ་ཐི་ཀ ། ཀ་ར་བཱི་ར་མེ་ཏོག་ཀརྞི་ཀ ། དཔལ་ལྡན་འདུས་པའི་དཀྱིལ་འཁོར་ལྷ་ལ་འབུལ། ། སྔགས་གོང་འོག་འདྲ་བ་ལ། པཉྩ་པུཥྤཾ།
འདི་རྣམས་དང་། འོག་ནས་འབྱུང་འགྱུར་རིན་ཆེན་བདུན་མེ་ཏོག་ལ་པད་ཀོར་སྔོན་འགྲོའི་མེ་ཏོག་གི་ཕྱག་རྒྱ་ཁོ་ན་བྱ། བཞི་པ་ཁྱད་པར་གྱི་མཆོད་པ་ནི། འཁོར་བ་ཇི་སྲིད་གནས་པ་དེ་སྲིད་དུ། ། ཟག་མེད་བདེ་བའི་ཡེ་ཤེས་བསྐྱེད་བྱེད་པའི། ། ཡོན་ཏན་ཀུན་ལྡན་ན་ཆུང་ཡིད་འོང་མཆོག ། བླ་མ་འཁོར་ལོའི་དབང་ཕྱུག་ཉིད་ལ་འབུལ། ། གོང་འོག་འདྲ་བ་ལས། ཡུ་བ་ཏི། ཞེས་དང་།
པད་ཀོར་འཁྱུད་རྒྱ། ཞིང་ཁམས་འདི་དང་རབ་འབྱམས་ཞིང་གཞན་ཀུན། ། མཐའ་ཡས་བསོད་ནམས་དཔལ་ལས་གྲུབ་པ་ཡིས། ། རིན་ཆེན་པདྨ་རཱ་གས་རབ་བཀང་ནས། ། བླ་མ་འཁོར་ལོའི་དབང་ཕྱུག་ཉིད་ལ་འབུལ། ། ཨོཾ་སརྦ་སོགས། པདྨ་རཱ་ག་པུཥྤེ་པྲ་ཏཱིཙྪ་སྭཱཧཱ། ཞིང་ཁམས་འདི་དང༞ ། མཐའ་ཡས་བསོད་ནམས༞ ། རིན་ཆེན་ཨིནྡྲ་ནཱི་ལའི༞ བླ་མ་འཁོར་ལོའི༞ །
ཨོཾ་སརྦ་སོགས། ཨིནྡྲ་ནི་ལ་པུཥྤེ་སོགས། ཞིང་ཁམས་འདི་དང༞ ། མཐའ་ཡས༞ རིན་ཆེན་བཻཌཱུརྻའི༞ བླ་མ་འཁོར་ལོའི༞ ། ཨོཾ་སརྦ་སོགས། བཻཌཱུརྻ་སོགས། ཞིང་ཁམས་འདི་དང༞ ། མཐའ་ཡས་བསོད་ནམས༞ ། རིན་ཆེན་མརྒད་སོགས་ཀྱིས་ཡོངས་བཀང་ནས། ། བླ་མ་འཁོར་ལོའི༞ ཨོཾ་སརྦ་སོགས།
མ་ར་ཀ་ཏ་སོགས། ཞིང་ཁམས་འདི་དང༞ ། མཐའ་ཡས་བསོད་ནམས༞ ། རིན་ཆེན་རྡོ་ཡི་སྙིང་པོས་རབ་བཀང་ནས། ། བླ་མ་འཁོར་ལོའི༞ ། ཨོཾ་སརྦ་སོགས། ཨུསྨ་གརྦ་སོགས། ཞིང་ཁམས་འདི་དང༞ ། མཐའ་ཡས་བསོད་ནམས༞ ། རིན་ཆེན་མུ་ཏིག་ཚོགས་ཀྱིས་རབ་བཀང་ནས། །
བླ་མ་འཁོར་ལོའི༞ ། ཨོཾ་སརྦ་སོགས། མུཀྟི་ཀ་སོགས། ཞིང་ཁམས་འདི་དང༞ ། མཐའ་ཡས་བསོད་ནམས༞ ། རིན་ཆེན་བྱི་རུའི་ཚོགས་ཀྱིས༞ ། བླ་མ་འཁོར་ལོའི༞ ། ཨོཾ་སརྦ་སོགས། པྲ་བཱ་ཌ་པུཥྤེ་པྲ་ཏཱིཙྪ་སྭཱཧཱ། ཞེས་ཀུན་གྱི་མཇུག་ཏུ་སྦྱར།
ལྔ་པ་ལུས་ངག་ཡིད་གསུམ་གྱི་མཆོད་པ་ནི་་་་་་ལུས་ངག་ཡིད་གསུམ་གྱི་མཆོད་པའི་ཚིགས་བཅད་འདི་གདངས་ཀྱི་ཁྱད་བཅས་ཚིག་རྐང་དགུ་མར་ཁོ་བོས་བསྒྱུར་བ་ལགས། སྟོང་གསུམ་གྱི་ནི་ཞིང་གི་རྡུལ་སྙེད་དུ། ། དེ་སྙེད་ཀྱི་ནི་བདག་ལུས་རྣམ་བསམ་ཞིང་། ། མཆོད་པའི་ཕྱིར་ནི་དཔག་མེད་སྤྲུལ་བྱས་ནས། ། སངས་རྒྱས་ཀུན་ལ་འབུལ་གྱིས་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་ཀཱ་ཡ་ནིརྻ་ཏ་ན་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། སྟོང་གསུམ་གྱི་ནི༞ ། བདག་ཉིད་ཀྱི་ནི་ལུས་ནི་རྣམ་བསམ་ཞིང་། ། ལྕེ་ནི་དེ་སྙེད་ལྡན་དང་བཅས་པ་ཡིས། ། སངས་རྒྱས་ཀུན་གྱིས་བསྔགས་པ་བརྗོད་པར་བྱ། །
སྔགས་གོང་འོག་འདྲ་བ་ལས། ཀཱ་ཡའི་གནས་སུ། ཝཱཀ་ནིརྻ་ཏ་ན་བཅུག་པ། དེ་ལྟར་བདག་གི་རྣམ་པར་སྤྲུལ་པ་ལས། ། ལུས་ངག་སེམས་ལས་བྱུང་བའི་ཆོ་འཕྲུལ་ནི། ། གཅིག་ཏུ་བསྡུས་ནས་དམིགས་མེད་རྒྱས་བཏབ་སྟེ། ། སངས་རྒྱས་ཀུན་ལ་འབུལ་གྱིས་བཞེས་སུ་གསོལ། ། སྔགས་གོང་འོག་འདྲ་བ་ལས། ཝཱཀའི་གནས་སུ། ཙིཏྟ་ནིརྻ་ཏ་ན་བཅུག་པ་འདི་གསུམ་གྱི་ཕྱག་རྒྱ་ནི།
པད་ཀོར་སྔོན་འགྲོའི་སོར་མོ་ཕན་ཚུན་བསྣོལ་བ་ལུས་ལ་དཔྲལ་བ། ངག་ལ་མགྲིན་པ། ཡིད་ལ་སྙིང་ཁར་བཞག་པའོ། ། གཉིས་པ་ནང་གི་མཆོད་པ་ལ་ལྔའི་དང་པོ་ནང་གི་ཉེར་སྤྱོད་ནི། གསང་བའི་འཁོར་ལོ་ཨིནྡྲ་ནཱི་ལ་ལྟར། ། ཤིན་ཏུ་སྔོ་བའི་རྡོ་རྗེའི་བུང་བ་ཡིས། ། བསྐྱོད་པའི་པདྨ་ལས་འོང་མེ་ཏོག་དམར། ། འཇམ་པའི་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་བཛྲ་པུཥྤེ་ཨཱཿཧཱུྃ། སྤྲུལ་པའི་འཁོར་ལོ་གཏུམ་མོའི་མེས་བསྲེག་པའི། །
ཡིད་འོང་དྲི་ཡི་ངད་ལྡན་ག་བུར་སྤོས། ། ཉམས་སུ་མྱོང་བའི་ཡིད་རབ་སིམ་བྱེད་པ། ། འཇམ་པའི་རྡོ་རྗེ༞ ། ཨོཾ་བཛྲ་དྷཱུ་པེ་ཨཱཿཧཱུྃ། ཆོས་ཀྱི་འཁོར་ལོའི་དབུས་གནས་བདེ་བའི་དངོས། ། ཧཱུྃ་ཡིག་ཉི་མ་གསལ་བའི་འོད་ཟེར་ཅན། ། མི་ཤེས་མུན་འཇོམས་སྔགས་ཀྱི་མར་མེ་འདི། ། འཇམ་པའི་རྡོ་རྗེའི༞ ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ། བདེ་ཆེན་འཁོར་ལོའི་དབུས་ན་ལེགས་གནས་པ། །
ཀུནྡ་ལྟར་དཀར་དྲི་ཡི་བྱུག་པ་ཡིས། ། ལུས་ཀུན་ཁྱབ་པས་བདེ་བའི་མཆོག་སྟེར་བ། ། འཇམ་པའི་རྡོ་རྗེ༞ ། ཨོཾ་བཛྲ་གནྡྷེ་ཨཱཿཧཱུྃ། རྨི་ལམ་ཡུལ་ལ་རོལ་བ་ཇི་བཞིན་དུ། ། གང་གང་དབང་པོའི་ལམ་ནས་བྱུང་ནས་ནི། ། དེ་དང་དེའི་ཡུལ་ལ་ལོངས་སྤྱོད་ཟས། ། འཇམ་པའི་རྡོ་རྗེའི༞ ། ཨོཾ་བཛྲ་ནཻ་ཝི་ཏེ་ཨཱཿཧཱུྃ། སྙོམས་འཇུག་དགའ་བའི་རོལ་པ་ལས་བྱུང་བའི། །
མི་ཤིགས་ཡེ་ཤེས་མཆོག་གི་རོལ་མོའི་སྒྲ། ། ཨཱ་ལི་ཀཱ་ལིའི་གདངས་སུ་ཤར་བ་རྣམས། ། འཇམ་པའི་རྡོ་རྗེའི༞ ། ཨོཾ་བཛྲ་ཤཔྟ་ཨཱཿཧཱུྃ། ཞེས་བརྗོད། འདི་རྣམས་ལ་པད་ཀོར་སྔོན་འགྲོའི་སོ་སོའི་ཕྱག་རྒྱ། གཉིས་པ་བྱང་ཆུབ་སེམས་ཀྱི་མཆོད་པ་ནི། ཐབས་ཤེས་དགའ་བའི་རོལ་པ་ལས་བྱུང་བའི། ། ཐབས་ཀྱི་ཡེ་ཤེས་བདེ་ཆེན་བྱང་ཆུབ་སེམས། ། ནམ་མཁའི་དབྱིངས་ཀུན་ཁྱབ་པར་རབ་སྤྲོས་ནས། །
འཇམ་པའི་རྡོ་རྗེའི༞ ། ཨོཾ་ཤི་ར་ཏི་ལ་ཀ་པཱུ་ཛ་ཨཱཿཧཱུྃ། གསུམ་པ་ལུས་ཀྱི་རྒྱུ་མཐུན་གྱི་མཆོད་པ་ནི། ཡུམ་ལྔའི་རང་བཞིན་དྲི་ཆེན་དྲི་ཆུ་དང་། ། བྱང་སེམས་དཀར་དམར་ཤ་ཆེན་དྭངས་མ་སྟེ། ། རྣལ་འབྱོར་ལུས་ཀྱི་རྒྱུ་མཐུན་བདུད་རྩི་ལྔ། ། འཇམ་པའི་རྡོ་རྗེའི༞ ། ཨོཾ་པཉྩ་ཨ་མྲྀ་ཏ་པཱུ་ཛ་ཨཱཿཧཱུྃ། བཞི་པ་བསྒྲུབ་པའི་དམ་ཚིག་གི་མཆོད་པ་ནི། རིགས་ལྔའི་རང་བཞིན་དངོས་གྲུབ་འགུགས་བྱེད་པ། །
བ་གླང་ཁྱི་རྟ་གླང་ཆེན་མི་ཤ་སྟེ། ། བསྒྲུབ་པའི་དམ་ཚིག་དམ་པ་ལྕགས་ཀྱུ་ལྔ། ། འཇམ་པའི་རྡོ་རྗེའི་ལྷ་ཚོགས་མཉེས་ཕྱིར་འབུལ། ། ཨོཾ་པཉྩ་མ་ཧཱ་བཱ་ལ་པཱུ་ཛ་ཨཱཿཧཱུྃ། འདི་གསུམ་ལ་པད་ཀོར་སྔོན་འགྲོའི་རྡོ་རྗེ་ཐལ་མོ་ཁ་གྱེན་དུ་བསླངས་པའི་ཕྱག་རྒྱ། ལྔ་པ་ཆང་གི་མཆོད་པ་ནི། སྟ་གོན་བཞིན་བདུད་རྩི་བྱིན་རླབས་ནས་བཟུང་རིགས་དྲུག་ཚིམ་པའི་བར་བྱ། གསུམ་པ་གསང་བའི་མཆོད་པ་ནི་སྟ་གོན་བཞིན། མཚུངས་མེད་སྒྱུ་འཕྲུལ་སྒེག་མ་སོགས། ལྷ་མོ་དྲུག་གིས་མཆོད་པར་བྱའོ། །
བཞི་པ་ཡིད་ལས་བྱུང་བའི་མཆོད་པ་ལ་གསུམ་ལས། དང་པོ་བཀྲ་ཤིས་པའི་ཡོ་བྱད་ཀྱི་མཆོད་པ་ནི། དཔྲལ་བར་ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨ་ཝརྟ་ཡ་ཨ་ཝརྟ་ཡ་ཧོཿ ཞེས་བརྗོད་པས་རྒྱལ་སྲིད་བདུན་དང་། ཉེ་བའི་རིན་ཆེན་སྣ་བདུན་ལ་སོགས་པ་མཆོད་པ་དཔག་ཏུ་མེད་པ་ཡིད་ཀྱིས་སྤྲུལ་ནས་ཕུལ་བར་བསམ་ལ། གསེར་ལས་གྲུབ་ཅིང་རྩིབས་སྟོང་མུ་ཁྱུད་ལྡན། ། དགྲ་ལས་རྒྱལ་བྱེད་འཁོར་ལོ་རིན་ཆེན་གྱིས། །
ནམ་མཁའ་རབ་འབྱམས་ཁམས་ཀྱི་མཐའ་གཏུགས་པ། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། ། ཨོཾ་སརྦ་ཏ་ཐཱ་ག་ཏ་ཙཀྲ་རཏྣ་པཱུ་ཛི་ཏེ་ཨཱཿཧཱུྃ། ཞེས་དང་ལག་པ་གཉིས་བསྣོལ་ལ་རྒྱབ་སྦྱར་ཏེ་སོར་མོ་བསྣོལ་བའི་ཕྱག་རྒྱ། དཔག་ཚད་དུ་མར་སྣང་བའི་འོད་འགྱེད་ཅིང་། ། འདོད་དགུའི་རེ་བསྐོང་ནོར་བུ་རིན་ཆེན་གྱིས། ། ནམ་མཁའ་རབ་འབྱམས༞ ། བཀང་སྟེ༞ ། སྔགས་གོང་འོག་འདྲ་བ་ལས། ཙཀྲའི་གནས་སུ་མ་ཎི་རཏྣ་ཞེས་དང་།
དེ་བཞིན་གཤེགས་པའི་ཁུ་ཚུར་ལས་མཐེབ་མཛུབ་སྦྱར་ནས་རྩེ་སྤྲད་པ། ཕྲག་དོག་སྐྱོན་བྲལ་བདེ་བའི་དཔལ་བསྐྱེད་ཅིང་། ། གཟུགས་མཛེས་ལྟ་སྡུག་བུད་མེད་རིན་ཆེན་གྱིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། མ་ཎིའི་གནས་སུ་ཝསཏྲི་རཏྣ། ཞེས་དང་། རྡོ་རྗེ་བསྡམས་པ་ལས་གུང་མོ་གཉིས་བརྐྱང་བའི་རྒྱབ་ནས་མཛུབ་མོ་གཉིས་སྦྱར་མཐེ་བོང་གཤིབས་པ། ཆོས་མིན་སྤངས་ཤིང་འགྲོ་ལ་ཕན་པ་སྒྲུབ། ། མཁས་གསལ་ཡིད་གཞུང་སྐྱེས་བུ་རིན་ཆེན་གྱིས། །
ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། ཝསཏྲིའི་གནས་སུ། ནཱ་ར་རཏྣ༞ ཞེས་དང་། རྡོ་རྗེ་བསྡམས་པ་ལས་གུང་མོ་གཉིས་བརྐྱང་། མཐེ་བོང་གཤིབས་པ། ཐལ་དཀར་གླང་ཆེན་སྟོང་གི་ཤུགས་ཀྱི་འགྲོ། ། ཡན་ལག་བདུན་ལྡན་གླང་པོ་རིན་ཆེན་གྱིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ །
ནཱ་རའི་གནས་སུ། གཱ་ཛ་རཏྣ། ཞེས་དང་། གཡོན་ཁྲོ་བོའི་ཁུ་ཚུར་བཅིང་བའི་ཁར་གཡས་པའི་གྲུ་མོ་བཞག་ལ་ཁུ་ཚུར་བཅངས་ཤིང་མཁྲིག་མ་བཀུག་པ། འདོད་པའི་གནས་སུ་སྐད་ཅིག་ཙམ་ལ་བགྲོད། ། ཅང་ཤེས་སྤྲིན་ཤུགས་རྟ་མཆོག་རིན་ཆེན་གྱིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གཱ་ཛའི་གནས་སུ། ཨ་ཤྭ་རཏྣ།
ཞེས་དང་། གཡས་གཡོན་གྱི་གུང་སྲིན་གཤིབས་ཏེ་བརྐྱངས་ལ་རྩེ་སྤྲད། མཐེ་ཆུང་མཛུབ་མོ་བཀུག མཐེབ་ཆེན་ལྟོ་སྦྱར་བ། གང་གིས་བཅངས་པས་བདུད་དང་མུ་སྟེགས་སོགས། ། ཕས་རྒོལ་ཚར་གཅོད་རལ་གྲི་རིན་ཆེན་གྱིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། ཨ་ཤྭའི་གནས་སུ་ཁཌྒ་རཏྣ། ཞེས་དང་།
གཡས་ཁྲོ་བོའི་ཁུ་ཚུར་ཁ་ནང་བསྟན། གཡོན་དེ་འདྲ་བ་ཕྱི་བསྟན་གྱི་ཕྱག་རྒྱ་བྱའོ། །

ཉེ་བའི་རིན་ཆེན་སྣ་བདུན་ནི། གཡུལ་ལས་རྒྱལ་བར་བྱེད་པའི་རལ་གྲི་དང་། ། ཚ་གྲང་གནོད་པ་སྐྱོབ་པའི་ལྤགས་པ་དང་། ། ཡང་འཇམ་ཉོན་མོངས་མེད་པའི་མལ་ཆ་དང་། ། དགའ་མགུ་བརྩེ་བར་བྱེད་པའི་ཡིད་འོང་ཚལ། ། གང་འདོད་་་་་་འདིར་གདངས་འདེག་བལྟ་ནུས་བདེ་བར་ཉལ་བའི་ཁྱིམ། ། ཐགས་བཟང་བསྲེག་བཅད་མི་ནུབ་འཇམ་པའི་གོས། ། ཆུ་ལ་མི་བྱིང་ངལ་དུབ་མེད་པའི་ལྷྭམ། ། འདིར་གདངས་འདེག་་་་་་ཉེ་བའི་རིན་ཆེན་སྣ་བདུན་འདི་དག་གིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ །
སྔགས་འདི་བསྒྱུར་ལ་་་་་ཨོཾ་སཔྟ་ཨུ་པ་རཏྣ་པཱུ་ཛི་ཏེ་ཨཱཿཧཱུྃ། དཔྲལ་བར་ནམ་མཁའ་མཛོད་ཀྱི་ཕྱག་རྒྱ། བཀྲ་ཤིས་རྟགས་བརྒྱད་ནི། མགོན་པོ་ཐུགས་རྗེ་ཆེན་པོས་བྱིན་བརླབས་པའི། ། བསོད་ནམས་རྒྱུ་ལས་བྱུང་བའི་འཁོར་ལོ་འདི། ། གང་ལ་ཕུལ་བ་དེའི་སྐད་ཅིག་ལ། ། དམ་པ་ཆོས་ཀྱི་འཁོར་ལོ་བསྐོར་བར་ཤོག ། ཨོཾ་སརྦ་སོགས་དང་། མངྒ་ལ་ཙཀྲ་པཱུ་ཛི་ཏེ་ཨཱཿཧཱུྃ། མགོན་པོ་ཐུགས་རྗེ༞ །
དྲི་མེད་ཤིན་ཏུ་མཛེས་པའི་དཔལ་བེའུ་འདི། ། གང་ལ་ཕུལ་བ༞ ། ཀུན་མཁྱེན་ཡེ་ཤེས་ཉིད་དང་ལྡན་པར་ཤོག ། སྔགས་གོང་འོག་འདྲ་བ་ལས། མངྒ་ལ་ཤྲཱིཿཛབ་པ་ན། ཞེས་དང་། ནམ་མཁའ་མཛོད་ཀྱི་ཕྱག་རྒྱ། མགོན་པོ་ཐུགས་རྗེ༞ ། རིན་ཆེན་བཅུད་ཀྱིས་གང་བའི་བུམ་པ་འདི། ། གང་ལ་ཕུལ་བ༞ །
བསོད་ནམས་ཚོགས་རྫོགས་རྒྱན་གྱིས་བརྒྱན་པར་ཤོག ། གོང་འོག་འདྲ་བ་ལས། མངྒ་ལ་ཀུམྦྷ་ཞེས་དང་། ཐལ་མོ་སྦྱར་བ་ལས་མཐེ་ཆུང་གཉིས་ཀྱི་རྒྱབ་ཏུ་སྲིན་གུང་མཛུབ་མོ་རྣམས་རིམ་བཞིན་སྦྱར། མཐེ་བོང་གཉིས་གཤིབས་པ། མགོན་པོ་ཐུགས་རྗེ༞ ། འདམ་སྐྱེས་འདམ་གྱིས་མ་གོས་པདྨ་འདི། ། གང་ལ་ཕུལ་བ༞ ། འཁོར་བའི་ཉེས་པའི་སྐྱོན་གྱིས་མ་གོས་ཤོག ། གོང་འོག་འདྲ་བ་ལས།
མངྒ་ལ་པདྨ་ཞེས་དང་། ཐལ་མོ་ཁ་ཕྱེ་བ། མགོན་པོ་ཐུགས་རྗེ༞ ། གཡས་འཁྱིལ་ཤིན་ཏུ་དཀར་བའི་དུང་ཆེན་འདི། ། གང་ལ་ཕུལ་བ༞ ། སྨྲ་ངན་ཕམ་བྱེད་ཆོས་སྒྲ་སྒྲོག་པར་ཤོག ། གོང་འོག་འདྲ་བ་ལས། མངྒ་ལ་ཤཾ་ཁ་ཞེས་དང་། སྙིམ་པའི་ཐལ་མོ་ལས་དུང་འབུད་ཚུལ། མགོན་པོ་ཐུགས་རྗེ༞ །
ཤིན་ཏུ་གསལ་བའི་མིག་ལྡན་གསེར་ཉ་འདི། ། གང་ལ་ཕུལ་བ༞ ། འཁོར་བའི་རྒྱ་མཚོ་ཆེ་ལས་སྒྲོལ་བར་ཤོག ། གོང་འོག་འདྲ་བ་ལས། མངྒ་ལ་ཉ་ཛ། ཞེས་དང་། སྙིམ་པའི་ཐལ་མོ་མདུན་དུ་བརྐྱང་བ་ཆུ་ཁྱེར་ཚུལ། མགོན་པོ་ཐུགས་རྗེ༞ ། རྒྱན་གྱིས་སྤྲས་པའི་རིན་ཆེན་གདུགས་མཛེས་འདི། ། གང་ལ་ཕུལ་བ༞ །
ཀུན་ལ་སྐྱབས་ཀྱི་དམ་པ་བྱེད་པར་ཤོག ། གོང་འོག་འདྲ་བ་ལས། མངྒ་ལ་ཚ་ཊཾ་ཀ་ཞེས་དང་། གཡོན་དེ་བཞིན་གཤེགས་པའི་ཁུ་ཚུར་གྱི་ཁར་གཡས་ཀྱི་ཐལ་མོ་ཁ་ཕུབ་སྟེ་སྦྱར་བ། མགོན་པོ་ཐུགས་རྗེ༞ ། དམ་ཆོས་མི་ནུབ་རྒྱལ་མཚན་དམ་པ་འདི། ། གང་ལ་ཕུལ་བ༞ ། ཕྱོགས་བཅུར་ཆོས་ཀྱི་རྒྱལ་མཚན་འཛུགས་པར་ཤོག ། གོང་འོག་འདྲ་བ་ལས། མངྒ་ལ་དྷྭ་ཛ་ཞེས་དང་།
གཡས་གཡོན་ཁྲོ་བོའི་ཁུ་ཚུར་བཅངས་ལ་གཡོན་གྱི་ཁར་གཡས་བརྩེགས་པའི་ཕྱག་རྒྱ་བྱའོ། ། གཉིས་པ་ཉེར་མཁོའི་མཆོད་པ་ནི་ཉེར་མཁོའི་ཡོ་བྱད་དཔག་ཏུ་མེད་པར་སྤྲུལ་ནས་ཕུལ་བར་བསམ་ལ། གདུགས་གཡབ་སྦྲང་གཡབ་བསིལ་གཡབ་སྐྱེད་མོས་ཚལ། ། ཁྱམས་དང་གཟིམ་མལ་གདན་ཁྲི་གླང་ཆེན་རྟ། ། ཡིད་བཞིན་ནོར་བུ་དཔག་བསམ་ལྗོན་པའི་ཤིང་། ། འདིར་གདངས་འདེག་་་་་རྟ་བབས་བླ་རེ་བཟའ་བཏུང་རོ་མཆོག་ལྡན། ། གླུ་གར་སྣ་ཚོགས་བུམ་བཟང་འདོད་འཇོའི་བ། ། རིན་ཆེན་ལག་དང་མི་ཟད་ནམ་མཁའི་མཛོད། ། རབ་དཀར་དྭང་བའི་སེམས་ཀྱིས་འབུལ་ལགས་ན། ། ཡིད་ལ་་་་་་འདིར་གདངས་འདེག་འདོད་པའི་དོན་ཀུན་ལྷུན་གྲུབ་ཤོག །
ར་རི་མེད་ཅིང་ལྟོ་ཆེ་བྲེ་ཚད་ལྡན། ། མཆུ་འཕྱང་མགྲིན་རིང་ཞབས་ཞུམ་བཅུད་ཀྱིས་བཀང་། ། གཙང་མའི་གོས་དཀྲིས་འདབ་ལྡན་ལྕུག་མས་བརྒྱན། ། འདིར་གདངས་འདེག་་་་་་བདུད་རྩིར་ལྡན་པའི་བུམ་པ་ཡིས་ཀྱང་མཆོད། ། དེ་ལས་གཞན་ཡང་མཆོད་པའི་རྣམ་པ་ནི། ། བླ་རེ་གདུགས་དང་རྒྱལ་མཚན་མེ་ཏོག་ཕྲེང་། ། འདིར་གདངས་འདེག་་་་་བ་དན་སིལ་སྙན་སྙན་པའི་རོལ་མོ་ཡིས། ། གུས་པས་དཀྱིལ་འཁོར་པ་ལ་མཆོད་པ་འབུལ། །་་་་་ འདིའི་ཚིག་རིགས་གདངས་ཀྱི་ཁྱད་པར་ཅན་ཚིག་རྐང་དགུ་མ་དང་། ཚིག་བཞི་མ་ལ་ཤླཽ་ཀའི་ཐ་སྙད་དུ་བྱས་པའི་དབང་ཁང་དུ་བཀོད་པ་ལགས།
ཞེས་བརྗོད། གསུམ་པ་མཆོད་པ་ཉི་ཤུ་པ་ནི། གཟུགས་མཛེས་མཐོང་བས་མི་ངོམ་རེག་ན་བདེ། ། ཡིད་འཕྲོག་སྙེམས་མའི་ཚུལ་འཛིན་སྒེག་མོ་ཡིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། ཨོཾ་སརྦ་ཏ་ཐཱ་ག་ཏ་བཛྲ་ལཱ་སྱ་པཱུ་ཛི་ཏེ་ཨཱཿཧཱུྃ། ཞེས་དང་། ལག་གཉིས་རྡོ་རྗེ་ཁུ་ཚུར་སྟ་ཟུར་གཡས་གཡོན་དུ་ཁ་གྱེན་བསྟན་གྱི་ཕྱག་རྒྱ། ཨིནྡྲ་ནཱི་ལ་ལ་སོགས་འཇིག་རྟེན་ན། །
ཤིན་ཏུ་དཀོན་པའི་རིན་ཆེན་ཕྲེང་མཛེས་ཀྱིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། སྔགས་གོང་འོག་འདྲ་བ་ལས། བཛྲ་མཱ་ལེ་ཞེས་དང་། ལག་པ་གཉིས་རྡོ་རྗེ་ཁུ་ཚུར་དཔུང་པ་གཡས་གཡོན་གྱི་ཐད་ནས་ཁ་ཕྱིར་བསྟན་པ་ཕྲེང་བ་འཛིན་ཚུལ། དྲུག་གི་རྗེས་སུ་སྐྱེས་སོགས་སྙན་པའི་དབྱངས། ། ཐོས་ན་ཚིམ་པ་ལེན་བྱེད་གླུ་མ་ཡིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ །
གོང་འོག་འདྲ་བ་ལས། བཛྲ་གཱི་ཏི། ཞེས་དང་། རྡོ་རྗེ་ཁུ་ཚུར་གཉིས་ཁ་ནས་ཚིག་འབྱིན་པའི་ཚུལ། གཅིག་ཉིད་དུ་མའི་ཚུལ་དུ་རབ་བསྟན་ནས། ། འགྲོ་བ་དགའ་བྱེད་གར་གྱི་མཆོད་པ་ཡིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། བཛྲ་ནིརྟི་ཞེས་དང་།
ལག་གཉིས་སྤྱི་བོར་ཐལ་མོ་བསྐོར་ནས་གར་གྱི་ཚུལ། གསེར་སོགས་རིན་ཆེན་ལས་གྲུབ་འདབ་སྟོང་ལྡན། ། མདངས་བཀྲ་ཡིད་འོང་དྲི་ལྡན་མེ་ཏོག་གིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། བཛྲ་པུཥྤེ། ཞེས་དང་། མེ་ཏོག་གི་ཕྱག་རྒྱ། ཨ་དཀར་ནག་སོགས་ལྷན་ཅིག་སྐྱེས་པ་དང་། །
སྦྱར་ལས་བྱུང་བའི་བདུག་པའི་སྤྲིན་ཚོགས་ཀྱིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། བཛྲ་དྷཱུ་པེ། ཞེས་དང་། བདུག་པའི་ཕྱག་རྒྱ། ཉི་ཟླ་ནོར་བུ་སྒྲོན་མེའི་འོད་ལ་སོགས། ། མུན་པ་སེལ་བྱེད་སྣང་བའི་ཚོགས་རྣམས་ཀྱིས། ། ནམ་མཁའ་རབ་འབྱམས༞ །
བཀང་སྟེ་བཅོམ་ལྡན༞ ། གོང་འོག་འདྲ་བ་ལས། བཛྲ་ཨཱ་ལོ་ཀེ་ཞེས་དང་། མར་མེའི་ཕྱག་རྒྱ། རེག་ན་སིམ་བྱེད་ཞིམ་པའི་དྲི་ངད་ལྡན། ། ག་བུར་ལ་སོགས་ལེགས་པར་སྦྱར་བའི་ཆུས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། བཛྲ་གནྡྷེ་ཞེས་དང་།
དྲིའི་ཕྱག་རྒྱ། རྟེན་འབྲེལ་ལས་བྱུང་སྐྱེ་མེད་རང་བཞིན་ཅན། ། ཆོས་རྣམས་སྐྱེ་མེད་སྟོན་པའི་སིལ་སྙན་སྒྲ། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། བཛྲ་ཏུརྻཾ་ཞེས་དང་། རོལ་མོའི་ཕྱག་རྒྱ། དགེ་ལེགས་རིན་ཆེན་ལས་གྲུབ་གཡས་སུ་འཁྱིལ། ། རྒྱ་ཆེན་ཆོས་ཀྱི་སྒྲ་སྒྲོག་དུང་དཀར་གྱིས། །
ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། ཤཾ་ཁ། ཞེས་དང་། དུང་གི་ཕྱག་རྒྱ། གང་གི་ལག་པ་བསྐྱེད་པས་ཁྱད་པར་ལས། ། སྣ་ཚོགས་རྣར་སྙན་བསྐྱེད་བྱེད་གླིང་བུའི་སྒྲ། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ །
གོང་འོག་འདྲ་བ་ལས། ཝཾ་སྱ། ཞེས་དང་། གཡས་གཡོན་གྱི་སོར་མོ་ཁའི་ཐད་དུ་གོང་འོག་བྱས་ནས་བཀྲམ་པའི་ཕྱག་རྒྱ། གཏི་མུག་རྨོངས་པའི་རྡུལ་རྣམས་སེལ་བྱེད་པའི། ། རྔ་ཡབ་དཀར་པོ་གསེར་གྱི་ཡུ་བ་ཅན། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། ཙ་མ་ར་ཞེས་དང་།
འདོད་ཆགས་ཚད་གདུང་སྐྱོབས་པའི་བསིལ་གྲིབ་ཅན། ། བཀོད་ལེགས་ཁ་དོག་ཆེར་བཀྲ་བསིལ་ཡབ་ཀྱིས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། བི་དྷ་མ་ནཾ་བྱཉྫ་ནཾ། ཞེས་དང་། འདི་གཉིས་ཀ་ལ་ཐལ་མོ་སྦྱར་ནས་དཔྲལ་བའི་གཡས་གཡོན་དུ་བསྐྱོད་པའི་ཕྱག་རྒྱ། ནོར་བུའི་ཏོག་ཅན་དར་གྱི་ལྷབ་ལྷུབ་གཡོ། ། མི་མཐུན་ཕྱོགས་ལས་རྣམ་རྒྱལ་རྒྱལ་མཚན་ཆེ། །
ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། དྷྭ་ཛ། ཞེས་དང་། རྒྱལ་མཚན་གྱི་ཕྱག་རྒྱ། བསམ་གཏན་བདེ་བ་བསྐྱེད་བྱེད་ལྷ་ཡི་གོས། ། སྣ་ཚོགས་ཁ་དོག་དྲི་དང་རོར་ལྡན་པ། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ །
གོང་འོག་འདྲ་བ་ལས། བཛྲ་ནཻ་ཝི་དྱཾ། ཞེས་དང་། ཞལ་ཟས་ཀྱི་ཕྱག་རྒྱ། བདེ་གཤེགས་བཞུགས་གནས་དགའ་བའི་སྐྱེད་མོས་ཚལ། ། རིན་ཆེན་ལས་གྲུབ་ཁང་བརྩེགས་གྲུ་བཞི་པས། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། རཏྣ་ཀུ་ཊཾ་ག་ཊཾ།
ཞེས་དང་། གཡས་རྡོ་རྗེ་ཁུ་ཚུར་ལས་མཛུབ་གུང་གཉིས་བརྐྱངས་ཏེ་ནམ་མཁར་ཁང་བརྩེགས་གྲུ་བཞི་འདྲི་ཚུལ། སྲབ་འཇམ་ཡང་བ་ཤིན་ཏུ་དྲི་ཞིམ་པའི། ། ལྷ་རྫས་ན་བཟའ་ཁ་དོག་སྣ་ལྔ་པ། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། ཝསཏྲ་ཞེས་དང་། རྡོ་རྗེ་ཁུ་ཚུར་གྱི་གོས་འབུལ་ཚུལ། རིན་ཆེན་གདུབ་བུ་སྐེ་རགས་རྐང་རྒྱན་དང་། །
རབ་མཛེས་རྣ་ཆ་མུ་ཏིག་དོ་ཤལ་ལྔ། ། ནམ་མཁའ་རབ་འབྱམས༞ ། བཀང་སྟེ་བཅོམ་ལྡན༞ ། གོང་འོག་འདྲ་བ་ལས། པཉྩ་རཏྣ་ཨ་ལངྐ་ར། ཞེས་དང་། རྡོ་རྗེ་ཁུ་ཚུར་གྱིས་རྒྱན་འདོགས་ཚུལ། རབ་མཛེས་གོས་ཀྱིས་སྟེང་གཡོགས་ཟླུམ་པོར་བྲེས། ། སྣ་ཚོགས་དར་གྱི་འཁོར་ཡུག་མཛེས་པའི་གདུགས། ། ནམ་མཁའ་རབ་འབྱམས༞ །
བཀང་སྟེ་བཅོམ་ལྡན༞ ། གོང་འོག་འདྲ་བ་ལས། ཚ་ཏྲཾ་ག་ཞེས་དང་། གདུགས་ཀྱི་ཕྱག་རྒྱ། ཏིང་འཛིན་སྙིང་རྗེའི་རྒྱན་ཕྲེང་མཛེས་པ་ཅན། ། ཆོས་ཉིད་དོན་རྟོགས་རིན་ཆེན་བླ་རེ་ཡིས། ། ནམ་མཁའ་རབ་འབྱམས་ཁམས་ཀྱི་མཐར་ཐུགས་པ། ། བཀང་སྟེ་བཅོམ་ལྡན་འཁོར་དང་བཅས་ལ་འབུལ། ། ཨོཾ་སརྦ་ཏ་ཐཱ་ག་ཏ་བཱི་ཏ་ན་པཱུ་ཛི་ཏེ་ཨཱཿཧཱུྃ། ཞེས་དང་།
གཡོན་མཉམ་བཞག་གཡས་ནམ་མཁའ་ལ་ཐལ་མོ་ཁ་ཕུབ་སྟེ་བསྐོར་བའི་ཕྱག་རྒྱ་བྱའོ། ། འདི་ཐམས་ཅད་ལ་སྔོན་དུ་པད་ཀོར་སྔགས་དངོས་གཞི་ལ་སོ་སོའི་ཕྱག་རྒྱ་མཇུག་ཏུ་སེ་གོལ་གཏོག་པ་ནི་ཀུན་ལ་སྦྱར་རོ། ། དེ་ནས་ལུས་འབུལ་བའི་མཆོད་པ་ནི། རྡོ་རྗེ་ཐལ་མོ་སྦྱར་ལ། བདག་མིང་རིག་པ་འཛིན་པ་ཞེས་བགྱི་བས། ། ཆོས་དབྱིངས་ངང་ལས་གཡོ་བ་མེད་བཞིན་དུ། ། མཆོད་པའི་ཡོ་བྱད་ཅི་འབྱོར་པ་དག་གིས། ། དཔལ་ལྡན་འདུས་པའི་དཀྱིལ་འཁོར་མཆོད་པར་འཚལ། ། ཐུགས་ནི་རབ་ཏུ་བརྩེ་བར་ཉེར་དགོངས་ཏེ། ། མགོན་པོ་བདག་གི་མཆོད་པ་འདི་བཞེས་ཤིག །
འདི་ཡང་ཚིགས་རྐང་དགུ་མར་ཁོ་བོས་བསྒྱུར་བ་ལགས། ཨོཾ་སརྦ་ཏ་ཐཱ་ག་ཏ་པཱུ་ཛ་ཨུ་པསྡྱ་ན་ཡ་ཨཏྨ་ནཾ་ནིརྻ་ཏ་ཡ་མི། ཞེས་བརྗོད་ལ་དཀྱིལ་འཁོར་གྱི་ཕྱོགས་སུ་མགོ་དུད་པ་དང་བཅས་སེ་གོལ་གཏོགས་ཏེ་ལུས་ཕུལ་བར་བསམ་མོ། ། དེ་ནས། ཨོཾ་ཨཱཿཧཱུྃ། ཞེས་པས་རང་དཀྱིལ་འཁོར་མཆོད་པ་པོ་འཇམ་པའི་རྡོ་རྗེར་བསྒོམས་ལ། ཨོཾ་སརྦ་ཏ་ཐཱ་ག་ཏ་པཱུ་ཛ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཞེས་ང་རྒྱལ་བཟུང་ངོ་། ། ལྔ་པ་བླ་ན་མེད་པའི་མཆོད་པ་ནི། ལུས་བསམ་གཏན་གྱི་སྤྱོད་ལམ་དང་ལྡན་པས།
མཆོད་བྱ་མཆོད་བྱེད་མཆོད་ཡུལ་རྣམས་རང་བཞིན་གྱི་མི་དམིགས་པར་བསམ་ལ་ཅུང་ཟད་མཉམ་པར་བཞག་ཅིང་། དེའི་དོན་གསལ་འདེབས་པ་ནི། རྡོ་རྗེ་་་་་་འདིར་ཤུར་མ་ཐེག་པ་མཉེས་བྱེད་པ། ། འདི་ནི་དོན་དམ་མཆོད་པ་ཡིན། ། གང་གི་རྣམ་རྟོག་རྣམས་སྤངས་ཏེ། ། བྱང་ཆུབ་སེམས་ནི་རྣམ་བསྒོམ་ཞིང་། ། ལུས་དང་སེམས་ནི་རྣམ་དག་པ། ། དེ་ཡི་མཆོད་པ་བླ་ན་མེད། ། སེམས་ཅན་གང་གིས་དབུ་མ་ཡིས། ། ཐེག་པ་བསྒོམ་པ་མ་སྒོམ་ན། །
ཐེག་པ་དམན་ལ་ལྷག་པར་མོས། ། དེའི་མཆོད་པ་ཀུན་རྫོབ་ཡིན། ། ཞེས་བརྗོད། དྲུག་པ་བསྟོད་པའི་མཆོད་པ་ནི་རྡོ་རྗེ་དྲིལ་བུ་འཛིན་པས། མི་བསྐྱོད་རྡོ་རྗེ་སོགས་དེ་ཉིད་ལྔ་པ་དང་། གང་གི་དངོས་ཀུན་གདོད་ནས་གསལ་བས་མཁའ་བཞིན་ཞི་ཞིང་དག ། ཡང་དག་གསལ་བས་བསྲེས་པའི་འཁོར་ལོས་ཀུན་འདས་རབ་བཟློག་པའི། ། རྟག་སོགས་རྒྱལ་བ་བསྐྱེད་བྱེད་འགྲོ་ཀུན་དེ་ཉིད་གཅིག་པ་པོ། ། ཁྱབ་བདག་དཔལ་ལྡན་རྡོ་རྗེ་སེམས་དཔའ་དེ་ལ་ཕྱག་འཚལ་ལོ། ། དེ་ཡི་གཟུགས་ཚོར་འདུ་ཤེས་འདུ་བྱེད་རྣམ་པར་ཤེས་པ་རྣམས། །
འཁྲུལ་དང་བྲལ་བས་དྲི་མེད་ཕུང་པོ་དངོས་པོར་གྲུབ་པ་སྟེ། ། འདོད་ཆགས་ལ་སོགས་ཐབས་ཀྱིས་དེ་བསྐྱོད་མངོན་པར་བྱང་ཆུབ་ཕྱིར། ། སེམས་དོན་བདག་བཅས་རྣམ་རིག་ལས་སྐྱེས་རྟག་སོགས་དེ་ལ་འདུད། ། ས་ཆུ་མེ་རླུང་རང་བཞིན་འགྱུར་ཅིང་ཚངས་སྤྱོད་བཞི་ལས་སྐྱེས། ། འཇོ་སྒེག་རོལ་གདུང་རབ་ཏུ་བྲོད་པའི་ཡིད་དགའ་གང་གི་སེམས། ། སྒྱུ་མའི་སྐུ་ཡི་རང་འབྱོར་མཐའ་རུ་དེ་སྒྲོལ་རབ་མཁས་པ། ། རྡོ་རྗེ་ཐེག་པར་འགྲོ་བའི་ལམ་མཆོག་སྤྱན་མ་ལ་སོགས་དེ་ལ་འདུད། ། དེ་བཞིན་མིག་ལ་སོགས་པའི་གཏི་མུག་དམ་ཚིག་ལས་བྱུང་ཞིང་། ། མ་ནིང་གནས་སུ་རྒྱས་བཏབ་དེ་ལས་ཐམས་ཅད་མཁྱེན་པ་སྐྱེས། ། རིག་པའི་རྒྱལ་པོའི་ལྷའི་མིག་སོགས་གང་བར་གསོལ་མཛད་པ། །
ས་སྙིང་ལ་སོགས་སེམས་དཔའ་ཚོགས་ཆེན་དེ་ལ་རབ་ཏུ་འདུད། ། གཟུགས་ལ་སོགས་པའི་སྤྱོད་ཡུལ་འདུལ་བར་དགའ་བ་ཉམས་བྱས་པ། ། བླ་ན་མེད་པའི་འདོད་པ་རྣམས་ཀྱིས་རྣལ་འབྱོར་གང་གི་སེམས། ། ཚིམ་པར་མཛད་པ་འདི་ལ་སྒྲུབ་བྱ་མཆོག་འབྱུང་གང་ཡིན་པའི། ། གཟུགས་ཀྱི་རྡོ་རྗེ་ལ་སོགས་ལྷ་མོ་ཚོགས་ཆེན་དེ་ལ་འདུད། ། ཀུན་ཏུ་སྦྱོར་བའི་གདངས་གཡོས་རབ་བརྒྱན་དྲག་པོའི་ཆ་ལུགས་འཆང་། ། འཇིགས་བྱེད་ཞལ་བཞད་ས་འཛིན་གཡོ་ཞིང་ཐུབ་སྐྲག་བསྡིགས་ལས་སོ། ། དད་པ་ལ་སོགས་སེམས་སུ་གཏོགས་དང་དེ་ཡི་རང་བཞིན་ཆོས། ། དམ་པར་བཟུང་སོགས་རྣམ་དག་གཤིན་རྗེ་གཤེད་སོགས་དེ་ལ་འདུད། ། ཤེས་རབ་ཆེན་པོ་ལས་སྐྱེས་དེ་རྣམས་ཤིན་ཏུ་དག་མཛད་ཅིང་། །
འཇམ་ཞིང་སྙན་པའི་དབྱངས་ཀྱིས་འགྲོ་བའི་རྒྱུད་ནི་ཚིམ་མཛད་པ། ། འབར་ཞིང་མཛེས་པ་ཟུར་ཕུད་ལྔ་ལྡན་བརྒྱད་གཉིས་ལོན་པའི་ཚུལ། ། དབང་པོའི་གཞུ་མཚུངས་འཇམ་དབྱངས་རྡོ་རྗེ་དེ་ལ་ཕྱག་འཚལ་ལོ། །་་་་་ འདི་ཙི་ལུ་པས་མཛད། ཞེས་དང་། ཞེ་སྡང་མཐར་མཛད་མི་བསྐྱོད་རྡོ་རྗེ་དངོས། ། གཏི་མུག་རབ་སྤངས་འཇམ་དབྱངས་གཞོན་ནུའི་སྐུ། ། འདོད་ཆགས་རྣམ་དག་ཡུམ་དང་རྣམ་རོལ་བ། ། འཁོར་ལོའི་དབང་ཕྱུག་བདེ་བ་ཆེ་ལ་འདུད། ། རྣམ་ཤེས་རྣམ་དག་ཆོས་དབྱིངས་ཡེ་ཤེས་དངོས། །
གུར་ཀུམ་མདོག་ཅན་བཅོམ་ལྡན་འཇམ་པའི་དབྱངས། ། ཐུགས་ཀྱི་རིགས་ཀྱི་སྤྲུལ་པ་དཔག་མེད་ཀྱིས། ། འགྲོ་བའི་ཞེ་སྡང་སྦྱོང་ལ་ཕྱག་འཚལ་ལོ། ། གཟུགས་ཕུང་རྣམ་དག་མེ་ལོང་ཡེ་ཤེས་དངོས། ། སྟོན་ཟླའི་མདོག་ཅན་རྒྱལ་བ་རྣམ་སྣང་མཛད། ། སྐུ་ཡི་རིགས་ཀྱི་སྤྲུལ་པ་དཔག་མེད་ཀྱིས། ། འགྲོ་བའི་གཏི་མུག་འཇོམས་ལ་ཕྱག་འཚལ་ལོ། ། ཚོར་ཕུང་རྣམ་དག་མཉམ་ཉིད་ཡེ་ཤེས་དངོས། ། གསེར་ཟངས་མདོག་ཅན་སྐྱོབ་པ་རིན་ཆེན་ཏོག ། ཡོན་ཏན་རིགས་ཀྱི་སྤྲུལ་པ༞ །
འགྲོ་བའི་སེར་སྣ་སྦྱོང་ལ༞ ། འདུ་ཤེས་རྣམ་དག་སོར་རྟོག་ཡེ་ཤེས་དངོས། ། ལི་ཁྲིའི་མདོག་ཅན་འདྲེན་པ་འོད་དཔག་མེད། ། གསུང་གི་རིགས་ཀྱི་སྤྲུལ་པ༞ ། འགྲོ་བའི་འདོད་ཆགས་སྦྱོང༞ ། འདུ་བྱེད་རྣམ་དག་བྱ་གྲུབ་ཡེ་ཤེས་དངོས། ། མརྒད་མདོག་ཅན་དཔའ་བོ་དོན་ཡོད་གྲུབ། ། འཕྲིན་ལས་རིགས་ཀྱི་སྤྲུལ་པ༞ ། འགྲོ་བའི་ཕྲག་དོག་སྦྱོང་ལ༞ ། ས་ཁམས་རྣམ་དག་ཐབས་ཀྱི་ཕར་ཕྱིན་དངོས། །
པད་དཀར་མདོག་ཅན་ཡུམ་མཆོག་ལྷ་མོ་སྤྱན། ། བྱམས་པ་ཆེན་པོའི་གདུལ་བྱ་མ་ལུས་པའི། ། སྡུག་བསྔལ་ཞི་བར་མཛད་ལ༞ ། ཆུ་ཁམས་རྣམ་དག་སྨོན་ལམ་ཕར་ཕྱིན་དངོས། ། ཨུཏྤལ་མདོག་ཅན་རྡོ་རྗེ་མཱ་མ་ཀི ། སྙིང་རྗེ་ཆེན་པོས་འགྲོ་བ་མ་ལུས་པའི། ། བསོད་ནམས་རྒྱས་པར་མཛད་ལ༞ ། མེ་ཁམས་རྣམ་དག་སྟོབས་ཀྱི་ཕར་ཕྱིན་དངོས། ། པདྨ་དམར་པོའི་མདོག་ཅན་གོས་དཀར་མོ། ། དགའ་བ་ཆེན་པོས་སྐྱེ་རྒུ་མ་ལུས་པ། །
ཐུགས་རྗེས་དབང་དུ་སྡུད་ལ༞ ། རླུང་ཁམས་རྣམ་དག་ཡེ་ཤེས་ཕར་ཕྱིན་དངོས། ། གུར་ཀུམ་རྒྱས་པའི་མདོག་ཅན་སྒྲོལ་མ་ཆེ། ། བཏང་སྙོམས་ཆེན་པོའི་སེམས་ཅན་མ་ལུས་པའི། ། གཟུང་འཛིན་གསོད་པར་མཛད་ལ༞ ། གཟུགས་ཀྱི་སྐྱེ་མཆེད་རྣམ་དག་སྦྱིན་པའི་དངོས། ། གངས་རིའི་མདོག་ཅན་གཟུགས་ཀྱི་རྡོ་རྗེ་མ། ། འཁོར་ལོའི་རིགས་ཀྱི་རྒྱལ་བ་མ་ལུས་རྣམས། ། གཟུགས་ཀྱི་བདེ་བས་མཆོད་ལ༞ ། སྒྲ་ཡི་སྐྱེ་མཆེད་རྣམ་དག་ཚུལ་ཁྲིམས་དངོས། །
དབང་སྔོན་མདོག་ཅན་སྒྲ་ཡི་རྡོ་རྗེ་མ། ། རྡོ་རྗེའི་རིགས་ཀྱི་རྒྱལ་བ༞ ། སྒྲ་ཡི་བདེ་བས་མཆོད་ལ༞ ། དྲི་ཡི་སྐྱེ་མཆེད་རྣམ་དག་བཟོད་པའི་དངོས། ། གསེར་བསྲེགས་མདོག་མཚུངས་དྲི་ཡི་རྡོ་རྗེ་མ། ། རིན་ཆེན་རིགས་ཀྱི་རྒྱལ་བ༞ ། དྲི་ཡི་བདེ་བས་མཆོད་ལ༞ ། རོ་ཡི་སྐྱེ་མཆེད་རྣམ་དག་བརྩོན་འགྲུས་དངོས། ། ཉི་མའི་མདོག་ཅན་རོ་ཡི་རྡོ་རྗེ་མ། ། པདྨའི་རིགས་ཀྱི་རྒྱལ་བ༞ །
རོ་ཡི་བདེ་བས་མཆོད་ལ༞ ། རེག་བྱའི་སྐྱེ་མཆེད་རྣམ་དག་བསམ་གཏན་དངོས། ། དུར་བའི་མདོག་ཅན་རེག་བྱའི་རྡོ་རྗེ་མ། ། རལ་གྲིའི་རིགས་ཀྱི་རྒྱལ་བ༞ ། རེག་བྱའི་བདེ་བས་མཆོད་ལ༞ ། ཆོས་ཀྱི་སྐྱེ་མཆེད་རྣམ་དག་ཤེས་རབ་དངོས། ། ཆུ་ཤེལ་མདོག་ཅན་ཆོས་དབྱིངས་རྡོ་རྗེ་མ། ། རྡོ་རྗེ་སེམས་དཔའི་རིགས་ཀྱི་རྒྱལ་བ་རྣམས། ། ཆོས་ཁམས་བདེ་བས་མཆོད་ལ༞ ། མ་དད་སྨྲ་དང་ཕུང་པོའི་བདུད་སྦྱོང་ཞིང་། །
དད་པའི་དབང་པོ་རྣམ་པར་དག་པའི་དངོས། ། སྤྲིན་བྲལ་ནམ་མཁའི་མདོག་ཅན་གཤིན་རྗེའི་གཤེད། ། བདེ་གཤེགས་འགུགས་པར་མཛད་ལ༞ ། ལེ་ལོ་ཆེ་དང་ཉོན་མོངས་བདུད་སྦྱོང་ཞིང་། ། བརྩོན་འགྲུས་དབང་པོ་རྣམ་པར་དག་པའི་དངོས། ། རབ་དཀར་ཟླ་བའི་མདོག་ཅན་ཤེས་མཐར་བྱེད། ། རྒྱལ་རྣམས་གཞུག་པར་མཛད་ལ༞ ། བརྗེད་ངས་བློ་དང་འཆི་བདག་བདུད་འདུལ་ཞིང་། ། དྲན་པའི་དབང་པོ་རྣམ་པར་དག་པའི་དངོས། ། གཟིལ་ཆེན་ཉི་མའི་མདོག་ཅན་པད་མཐར་བྱེད། །
བདེ་གཤེགས་བཅིང་བར་མཛད་ལ༞ ། རྣམ་གཡེང་ལྷ་ཡི་བུ་ཡི་བདུད་འཇོམས་ཤིང་། ། ཏིང་འཛིན་དབང་པོ་རྣམ་པར་དག་པའི་དངོས། ། རྒྱ་ཆེན་རྒྱ་མཚོའི་མདོག་ཅན་བགེགས་མཐར་བྱེད། ། བདེ་གཤེགས་མཉེས་པར་མཛད་ལ༞ ། ཀུན་ཀྱང་སུམ་ཅུ་རྩ་གཉིས་མཚན་འཆང་ཞིང་། ། རབ་མཛེས་དཔེ་བྱད་བཟང་པོ་བརྒྱད་ཅུས་སྤྲས། ། སྤྲུལ་པའི་འོད་ཟེར་དཔག་མེད་འཕྲོ་བ་ཅན། ། ལོངས་སྤྱོད་རྫོགས་སྐུ་ཆེ་ལ༞ ། ཐབས་དང་ཤེས་རབ་རང་བཞིན་ཡབ་ཡུམ་སྐུ། །
ཕན་ཚུན་ཟུང་འཇུག་སྦྱོར་བའི་རོལ་པ་ཡིས། ། ཆགས་ཆེན་སྐྱེས་བུའི་འདོད་ཆགས་སྦྱོང་མཛད་པ། ། མཁའ་སྦྱོར་དམ་པའི་སྐུ་ལ༞ ། འཇིག་རྟེན་ལྷ་མིའི་བདེ་བ་མ་ལུས་པས། ། དཔེ་དང་ཆར་ཡང་གཞལ་བར་མི་ནུས་པའི། ། བདེ་ཆེན་ཡེ་ཤེས་ཆེ་ལ་རྟག་རོལ་བ། ། འགྱུར་མེད་བདེ་ཆེན་སྐུ་ལ༞ ། ཆོས་ཀུན་རང་བཞིན་རྟེན་འབྱུང་ཟབ་མོའི་དངོས། ། འོད་གསལ་ཞི་བ་སྤྲོས་བྲལ་དམ་པའི་དོན། ། ཟབ་གསལ་གཉིས་མེད་ཡེ་ཤེས་མཆོག་བརྙེས་པ། །
རང་བཞིན་མེད་པའི་སྐུ་ལ༞ ། དམིགས་མེད་སྙིང་རྗེའི་ཆུ་རླབས་གཡོ་བའི་མཐུས། ། མ་ལུས་གདུལ་བྱའི་བསམ་པ་ཇི་བཞིན་དུ། ། འདོད་པའི་དོན་རྣམས་ཡིད་བཞིན་སྩོལ་མཛད་པ། ། སྙིང་རྗེས་ཡོངས་གང་སྐུ་ལ༞ ། སྣ་ཚོགས་སྐུ་ཡི་སྤྲུལ་པ་བསམ་ཡས་ཀྱིས། ། བར་དང་ཕྱོགས་དུས་རྒྱུན་ཆད་ཡོད་མེད་པར། ། རྣམ་མང་འགྲོ་ལ་ཕན་པ་མཆོག་སྒྲུབ་པའི། ། རྒྱུན་མི་ཆད་པའི་སྐུ་ལ༞ ། རྒྱ་ཆེན་ཐུགས་རྗེས་གཞན་ལ་བརྩེར་དགོངས་ནས། །
ཇི་སྲིད་འཁོར་བའི་འཁྲུལ་པ་མ་ཞིག་བར། ། དེ་སྲིད་མྱ་ངན་འདའ་བའི་སྐབས་མེད་པའི། ། འགོག་པ་མེད་པའི་སྐུ་ལ་ཕྱག་འཚལ་ལོ། ། རབ་འབྱམས་ཕྱོགས་བཅུའི་འཇིག་རྟེན་མཐའ་ཡས་ན། ། རབ་མཛེས་མཆོད་པའི་ཡོ་བྱད་ཅི་མཆིས་རྣམས། ། རབ་མཆོག་ཞིང་གི་དམ་པ་འཇམ་དབྱངས་ལ། ། རབ་དཀར་དད་པའི་སེམས་ཀྱིས་རྒྱས་པར་འབུལ།་་་་་ འདིར་ངོར་ཆེན་རྡོ་རྗེ་འཆང་ཆེན་པོས་མཛད། ཞེས་བརྗོད། བདུན་པ་བཟླས་པའི་མཆོད་པ་དང་བརྟན་བྱེད་ཀྱི་བཟླས་པ་ནི།
ཨོཾ་ཨཱཿམཾ་ཧཱུྃ། བརྒྱ་རྩ་དང་། ཨོཾ་ཨཱཿཛི་ན་ཛིཀ ནས། བིགྷྣན་ཏ་ཀྲྀཏ་ཧཱུྃ་གི་བར་གསུམ་རེ་དང་། ཐུན་མོང་དུ་ཡིག་བརྒྱ་ཉེར་གཅིག་བཟླས་པའི་མཐར། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་དང་། རང་དཀྱིལ་འཁོར་གྱི་གཙོ་བོའི་ཐུགས་ཀ་ནས་འཇམ་པའི་རྡོ་རྗེ་ཕྱག་གཉིས་པའི་རྣམ་པས་བྱེ་སྟེ།
རྡོ་རྗེ་ཤུགས་ཀྱིས་འཇུག་པས་རང་གི་གནས་སུ་འཁོད། ཅེས་བརྗོད་ལ། སྒྲུབ་གྲོགས་གཅིག བིགྷྣན་ཏ་ཀྲྀའི་སྔགས་ཀྱི་དཀྱིལ་འཁོར་བསྲུང་དུ་བཅུག་ལ། དཔོན་སློབ་རྣམས་ཀྱིས་སྒྲུབ་ཁང་གི་ཕྱི་རོལ་ལམ། ཡང་ན་དཀྱིལ་འཁོར་ཡོལ་བས་ཆོད་པའི་ཕྱིར་གོང་དུ་བཤད་པའི་ཕྱི་རོལ་གཏོར་མའི་ཡོ་བྱད་རྣམས་ཁྱེར་ལ་རྡོ་རྗེའི་རྩེས་ནང་མཆོད་ནས། མཆོད་པ་ལ་འཐོར་ཚུལ་དང་། བིགྷྣན་གྱིས་བསངས། ཤུ་ནྱ་ཏས་སྦྱངས། སྟོང་པའི་ངང་ལས་ཨ་ལས་བྱུང་བའི་ཞེས་པ་ནས།
ཤཔྟ་ཨཱཿཧཱུྃ་གི་བར་གྱི་མཆོད་པ་བྱིན་རླབས་མཆོད་ཕྲེང་གི་གོང་བཞིན་དང་། ཡང་རྡོ་རྗེའི་རྩེས་ནང་མཆོད་ནས་གཏོར་མ་ལ་འཐོར་ཚུལ་དང་། གོང་བཞིན་བསངས་སྦྱངས། སྟོང་པའི་ངང་ལས་གཏོར་སྣོད་ཐོད་པར་གྱུར་པའི་ཞེས་པ་ནས། ཨོཾ་ཨཱཿཧཱུྃ་ལན་གསུམ་གྱི་བར་སྔོན་འགྲོ་གཏོར་མ་བཞིན། རང་འཇམ་པའི་རྡོ་རྗེར་གསལ་བའི་ཞེས་པ་ནས་ཐམས་ཅད་ཀྱང་གསང་བ་འདུས་པའི་སྐུར་གྱུར་པ་ནི། ཞེས་པའི་བར་གཏོར་བསྔོ་བཞིན་ལ། ཤར་གྱི་ཚོམ་བུའི་སྟེང་དུ་རྡོ་རྗེ་མཚོན་ཆ་སེར་པོ་མི་བསྐྱོད་པའི་ཅོད་པན་ཅན། སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི།
གཡོན་འོག་མ་གཉིས་ཀྱིས་རིན་པོ་ཆེ་དང་པདྨ། དེའི་གཡོན་གྱི་ཚོམ་བུའི་སྟེང་དུ་རྡོ་རྗེ་སྒྱུ་མ་སྔོན་པོ་མི་བསྐྱོད་པའི་ཅོད་པན་ཅན། སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་དུང་དང་པདྨ། ཤར་ལྷོའི་ཚོམ་བུའི་སྟེང་དུ་རྡོ་རྗེ་མེ་དམར་པོ་མི་བསྐྱོད་པའི་ཅོད་པན་ཅན། དམར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་བགྲང་ཕྲེང་དང་སྐྱབས་སྦྱིན། གཡོན་འོག་མ་གཉིས་ཀྱིས་དབྱུག་པ་དང་གཎྜེ། ལྷོའི་ཚོམ་བུའི་སྟེང་དུ་རྡོ་རྗེ་དུས་ནག་པོ་མི་བསྐྱོད་པའི་ཅོད་པན་ཅན།
ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་དབྱུག་པ་དང་རལ་གྲི། གཡོན་འོག་མ་གཉིས་ཀྱིས་པདྨ་དང་རིན་པོ་ཆེ། ལྷོ་ནུབ་ཀྱི་ཚོམ་བུའི་སྟེང་དུ་རྡོ་རྗེ་གཏུམ་ཤིང་ནག་པོ་མི་བསྐྱོད་པའི་ཅོད་པན་ཅན། ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་གྲི་གུག་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་ཐོད་ཁྲག ནུབ་ཀྱི་ཚོམ་བུའི་སྟེང་དུ་རྡོ་རྗེ་གླུ་དཀར་པོ་འོད་དཔག་མེད་ཀྱི་ཅོད་པན་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་སྦྲུལ་ཞགས་དང་རལ་གྲི།
གཡོན་འོག་མ་གཉིས་ཀྱིས་པདྨ་དང་རིན་པོ་ཆེ། ནུབ་བྱང་གི་ཚོམ་བུའི་སྟེང་དུ་རྡོ་རྗེ་རླུང་ལྗང་ཁུ་དོན་གྲུབ་ཀྱི་ཅོད་པན་ཅན། ལྗང་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་གོས་དང་རལ་གྲི། གཡོན་འོག་མ་གཉིས་ཀྱིས་པདྨ་དང་རིན་པོ་ཆེ། དེའི་གཡོན་གྱི་ཚོམ་བུའི་སྟེང་དུ་རྡོ་རྗེ་སྣ་རིང་དཀར་པོ་མི་བསྐྱོད་པའི་ཅོད་པན་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་དུང་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་ཆང་གིས་བཀང་བའི་ཁམ་ཕོར། བྱང་གི་ཚོམ་བུའི་སྟེང་དུ་རྡོ་རྗེ་འཇིགས་བྱེད་སེར་པོ་མི་བསྐྱོད་པའི་ཅོད་པན་ཅན།
སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་བི་ཛ་པུ་ར་དང་རལ་གྲི། གཡོན་འོག་མ་གཉིས་ཀྱིས་པདྨ་དང་ནེའུ་ལེ། བྱང་ཤར་གྱི་ཚོམ་བུའི་སྟེང་དུ་རྡོ་རྗེ་ཁྲོ་བོ་དཀར་པོ་འོད་དཔག་མེད་ཀྱི་ཅོད་པན་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་རྩེ་གསུམ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ། དབུས་ཀྱི་ཚོམ་བུའི་སྟེང་དུ་རྡོ་རྗེ་འོད་དཀར་པོ་མི་བསྐྱོད་པའི་ཅོད་པན་ཅན། དཀར་ནག་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་པདྨ་དཀར་པོ་དང་རལ་གྲི།
གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ། དེའི་གཡས་ཀྱི་ཚོམ་བུའི་སྟེང་དུ་རྡོ་རྗེ་འཁྱིལ་པ་ནག་པོ་རིན་འབྱུང་གི་ཅོད་པན་ཅན། ནག་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་པདྨ་དམར་པོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ། གཡོན་གྱི་ཚོམ་བུའི་སྟེང་དུ་རྡོ་རྗེ་མི་སྨྲ་སེར་པོ་རྣམ་སྣང་གི་ཅོད་པན་ཅན། སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་པདྨ་སེར་པོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ། ཕྱི་རོལ་རྒྱབ་ཀྱི་ཚོམ་བུའི་སྟེང་དུ་ཐགས་བཟང་རིས་སྔོན་པོ་མི་བསྐྱོད་པའི་ཅོད་པན་ཅན།
སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་རྡོ་རྗེ་དང་འཁོར་ལོ། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ། དེའི་གཡོན་གྱི་ཚོམ་བུའི་སྟེང་དུ་སའི་ལྷ་མོ་སེར་མོ་རྣམ་སྣང་གི་ཅོད་པན་ཅན། སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་ཐབས་ལ་འཁྱུད་པ། གཡས་འོག་མ་གཉིས་ཀྱིས་པདྨ་སེར་པོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ། ཐམས་ཅད་ཀྱང་སྣ་ཚོགས་པདྨའི་སྟེང་དུ་རྡོ་རྗེའི་སྐྱིལ་ཀྲུང་གིས་བཞུགས་པ། རིན་པོ་ཆེའི་ཅོད་པན་དང་། རྒྱན་ཐམས་ཅད་ཀྱིས་བརྒྱན་པ།
ལྷའི་གོས་དང་ཕྲེང་བ་དང་བྱུགས་པ་དང་ལྡན་པ། མཚན་དང་དཔེ་བྱད་ཉེ་བར་འབར་བའི་སྐུར་གྱུར། དེ་ལ་ཆུ་གསུམ་ཉེར་སྤྱོད་རྡོ་རྗེ་མ་ལྔ། གཏོར་མ་འབུལ་བ། ནང་མཆོད། མི་བསྐྱོད་རྡོ་རྗེ་སོགས་བསྟོད་པ་ནས། བསྲུང་བ་དང་སྟོང་གྲོགས་མཛོད་ཅིག་གི་སྔོན་འགྲོ་གཏོར་མ་བཞིན་བྱས་ལ། དེ་ནས་སྒྲུབ་གྲོགས་ཀྱི་ཞལ་ཟས་ནས་མཆོད་ཡོན་གྱི་བར་དུ་རིམ་པས་གཏོར་སྣོད་དུ་བླུག་ལ་སྣོད་རྣམས་ཁ་སྦུབ། དཔོན་སློབ་རྣམས་ཀྱིས་ཡིག་བརྒྱ་ལན་གསུམ་བཛྲ་ས་ཏྭ་སོགས། མ་འབྱོར་པ་དང་སོགས་ཤླཽ་ཀ་གཅིག་གིས་བཟོད་པར་གསོལ།
མཆོད་ཡོན་གྱི་ཕྱག་རྒྱ་དང་། ཨོཾ་ཧྲཱིཿབི་ཤུདྡྷ་སརྦ་དྷརྨཿསརྦ་པཱ་པཾ་ནི་ཙ་སྱ་སཾ་ཤོ་དྷ་ཡ་སརྦ་བི་ཀལྤན་ཨ་པ་ན་ཡ་ཧཱུྃ། ཞེས་དང་། མཆོད་གཡོག་པས། བསང་གཏོར་གྱི་ཆུ་གཏོར་མ་ལ་གཡས་སུ་བསྐོར་ཏེ་འགྲོ་ཕྱོགས་སུ་གཏོར་རོ། ། དཔོན་སློབ་རྣམས་ཀྱིས། ཨོཾ་ཨཱ་ཀ་རོ་སོགས་ནས་ན་ཏེ་ཧཱུྃ་མུཿ་་་་་ཉིན་རྗེས་མའི་ཉིན་ཡེ་ཤེས་པ་གཤེགས་དམ་ཚིག་པ་རང་ལ་ཐིམ། ཉིན་སྔ་མ་རྣམས་ལ་དཀྱུས་བཞིན་མ་གཏོགས་གཞན་གང་ཡང་མི་དགོས། ཞེས་པའི་བར་དང་། ཨོཾ་ཨཱཿཧཱུྃ།
གིས་རང་དང་སྒྲུབ་གྲོགས་རྣམས་ཀྱི་གནས་གསུམ་བསྲུང་ལ། གང་དག་ནག་པོའི་ཕྱོགས་ལ་ཞེས་པ་ནས་གཏོར་མ་དོར་ཏེ། བིགྷྣན་ཏ་ཀྲྀཏ། བརྗོད་ཅིང་རོལ་མོ་དང་བཅས་སློབ་དཔོན་གྱིས་རྟིང་མནན་ལ་ནང་དུ་ལོག གཤོང་ན་དཀྱིལ་འཁོར་ལ་བསྐོར་བ་ལན་གསུམ་བྱ་ཞིང་། མི་གཤོང་ན་འདོད་སྣམ་གྱི་སྟེང་ནས་བྱས་པར་བསམ་ལ་ཤར་སྒོའི་ཐད་དུ་ལངས་ནས་ཡིག་བརྒྱ་ལན་གསུམ་བརྗོད། དེ་ནས་རྡོར་དྲིལ་དང་བཅས་ཐལ་མོ་སྦྱར་ཏེ། མ་འབྱོར་པ་དང་སོགས་ཤླཽ་ཀ་གཅིག་དང་། གང་ཡང་བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པའི་ཏིང་ངེ་འཛིན་མི་གསལ་བ་དང་། བྱིང་བ་དང་།
རྒོད་པའི་དབང་གིས་ཆོ་ག་ལྷག་ཆད་དུ་གྱུར་པ་དང་། མཆོད་པའི་ཡོ་བྱད་མ་འབྱོར་བ་དང་ཉམས་པ་ལ་སོགས་པ་དཀྱིལ་འཁོར་ཆེན་པོ་སྒྲུབ་པ་ལ། སྐྱོན་དུ་གྱུར་པ་གང་ལགས་པ་དེ་དག་ཐམས་ཅད་བཟོད་པར་མཛད་དེ་ལྷག་ཆད་ཁ་སྐོང་བར་མཛད་དུ་གསོལ། ཞེས་བརྗོད། གཙུག་ཏོར་གྱི་ཕྱག་རྒྱ་དང་བཅས། ཨོཾ་བཛྲ་བེ་ག་ཀྲ་མ་ཧོཿས་དཀྱིལ་འཁོར་ནམ་མཁར་བཏེག ཨ་ཁཾ་ཝཱི་ར་ཧཱུྃ་གིས་མེ་ཏོག་ཕུལ། སྔགས་དེ་ཉིད་ཀྱིས་རང་གི་མགོ་བོར་བཅིངས། ཧཱུྃ་མཛད་ཀྱི་ཕྱག་རྒྱ་དང་བཅས། ནུབ་སྒོ་ནས་གཡོན་བརྐྱངས་ཀྱི་ཤར་སྒོ་ཕྱེ།
དེ་བཞིན་དུ་བྱང་སྒོ་ནས་ལྷོ་དང་། ཤར་ནས་ནུབ་དང་། ལྷོ་ནས་བྱང་སྒོ་དབྱེ་བར་བསམ་ལ། ཨོཾ་བཛྲ་ཨུད་གྷ་ཊ་ས་མ་ཡ་པྲ་བེ་ཤ་ཡ་ཧཱུྃ། ཞེས་ལན་བཞི་བརྗོད་ལ་གོང་གི་ཕྱག་རྒྱ་བཅིང་བ་དང་འགྲོལ་བ་ལན་བཞི་བྱས་ལ། ཐལ་མོ་སྦྱར་ཏེ། སེམས་ཅན་ཐམས་ཅད་ལ་དངོས་གྲུབ་ཀྱི་བཀའ་དྲིན་སྩོལ་ཅིག ཞེས་བརྗོད་ནས་རང་གནས་སུ་འདུག་ལ། ཆུ་གསུམ་ཉེར་སྤྱོད་བདུད་རྩི་རྣམས་གཏོར་བསྔོ་བཞིན་ཕུལ་བའི་རྗེས་སུ། རྡོ་རྗེ་ཕྱག་འཚལ་བའི་ཚུལ་དང་།
དྲིལ་བུ་ཚིགས་བཅད་རེ་རེའི་མཚམས་སུ་དཀྲོལ་ལ་གདངས་དང་བཅས། ཧཱུྃ་ཧཱུྃ་འཁོར་བ་དོན་བྱེད་སྐུ་འཛིན་པ། ། གཉིས་གཉིས་འཁྱུད་པའི་སྦྱོར་བས་མཆོད། ། འཇམ་པའི་རྡོ་རྗེ་ཁྱོད་འབའ་ཞིག ། ཏེ་ན་ཧཱུྃ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ། ཁྱོད་ཀྱི་ཞབས་ཀྱི་པདྨ་ལ། ། ལྷ་དང་མི་ཡིས་འདུད་པས་མཆོག ། སྤྲུལ་པའི་མེ་ཏོག་སྣ་ཚོགས་དག ། འཇམ་པའི་རྡོ་རྗེ་ཁྱོད་འབའ་ཞིག ། ཏེ་ན་སོགས།
དངོས་པོ་རྣམ་གྲོལ་རྣམ་པར་བསྙེན། ། གསང་བའི་གསང་བ་འཛིན་པ་ཁྱོད། ། བདུད་རྩི་མཐའ་མེད་གསོལ་བ་ཁྱོད། ། ཁྱོད་ཀྱི་དགོངས་པ་སངས་རྒྱས་ཡིན། ། ཏེ་ན་སོགས། རྩོམ་སྤངས་སེམས་ཅན་དོན་བྱེད་པ། ། རྒྱུ་མེད་གཟུགས་ལ་ཕྱག་འཚལ་ལོ། ། ཏེ་ན་སོགས། དུང་དང་ཀུ་མུ་ད་ཡི་གཟུགས། ། རྒྱ་མཚོ་དྭངས་མའི་ཟླ་གཟུགས་འདྲ། །
ཏེ་ན་སོགས། རོལ་པ་གཉིས་མེད་རྣལ་འབྱོར་མཛད། ། རྡོ་རྗེ་དྲིལ་བུ་ཕྱག་རྒྱ་འཛིན། ། ཏེ་ན་སོགས། ། སྒྱུ་འཕྲུལ་ལུས་ཀྱིས་འགྲོ་བ་བཟུང་། ། རྐྱེན་གྱིས་མ་བྱས་གཟུགས་ཅན་ཡིན། ། ཏེ་ན་ཧཱུྃ་ཏེ་ན་ཧཱུྃ་ཏེ་ན་ཏེ་ཏེ་ཧཱུྃ། ཞེས་བརྗོད་དོ། ། དངོས་གཞི་གཉིས་པ་མན་ཆད་ལ་སྐབས་འདིར་བུམ་བསྐྱེད་མཛད། ༈ དེ་ནས་བདག་ཉིད་འཇུག་ཅིང་དབང་བླང་བ་ལ་གཉིས་ཏེ།
འཇུག་པ་དང་དངོས་གཞིའོ། ། དང་པོ་ནི་བླ་མའི་བྱ་བ་རྣམས་དཀྱིལ་འཁོར་གྱི་གཙོ་བོ་དང་། སློབ་མའི་བྱ་བ་རྣམས་རང་གི་བྱས་པར་བསམ་ལ། ཁྲུས་ཀྱི་དོད་དུ་ལས་བུམ་གྱི་ཆུ་ནས་ཅུང་ཟད་ཅིག་འཐུང་ལ། ཇི་ལྟར་བལྟམས་པ་སོགས་ནས། དེ་བཞིན་བདག་གི་ཁྲུས་བྱའོ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། འཇུག་པའི་ཡོན་དུ། ཨོཾ་བཛྲ་བྷཱུ་མི་སོགས་མཎྜལ་ཚོམ་བུ་བདུན་མའི་མཐར། མ་ཚང་བ་མེད་པ་འདི་ཉིད་ནི་བླ་མ་དང་དཀྱིལ་འཁོར་གྱི་གཙོ་བོ་ཐ་མི་ཐད་པ་ལ་དབང་གི་འཇུག་པའི་ཆོས་རྣམས་ཞུ་བའི་ཡོན་དུ་འབུལ་བར་བགྱིའོ། །
ཐུགས་རྗེས་འགྲོ་བའི་དོན་དུ་བཞེས་པ་དང་། བཞེས་ནས་བྱིན་གྱིས་བརླབ་ཏུ་གསོལ། ཐལ་མོ་སྦྱར་ནས། དགའ་ཆེན་ཁྱོད་བདག་སྟོན་པ་བས། ། སློབ་དཔོན་ཁྱོད་ནི་དགོངས་སུ་གསོལ། ། བྱང་ཆུབ་ཆེན་པོའི་ཚུལ་བསྟན་པ། ། མགོན་པོ་ཆེན་པོ་བདག་འཚལ་ལོ། ། དམ་ཚིག་དེ་ཉིད་སྩལ་དུ་གསོལ། ། བྱང་ཆུབ་སེམས་ཀྱང་བདག་ལ་སྩོལ། ། སངས་རྒྱས་ཆོས་དང་དགེ་འདུན་ཏེ། །
སྐྱབས་གསུམ་དག་ཀྱང་བདག་ལ་སྩོལ། ། ཐར་པ་ཆེན་པོའི་གྲོང་མཆོག་ཏུ། ། མགོན་པོ་བདག་ནི་འཇུག་པར་འཚལ། ། ལན་གསུམ། གང་ཞིག་ཐོག་མེད་ནས། ད་ནི་གནས་པར་བགྱིའི་བར་ལན་གསུམ། སངས་རྒྱས་བྱང་ཆུབ་སེམས་དཔའ་ཀུན། ། བདག་ལ་དགོངས་པར་མཛད་དུ་གསོལ། ། རིག་པ་འཛིན་པ་ཞེས་བགྱི་བའི། ། དུས་འདི་ནས་ནི་བཟུང་ནས་སུ། །
ཇི་སྲིད་བྱང་ཆུབ་སྙིང་པོའི་བར། ། ཇི་ལྟར་དུས་གསུམ་མགོན་པོ་རྣམས། ། བྱང་ཆུབ་ཏུ་ནི་ངེས་མཛད་པའི། ། བྱང་ཆུབ་སེམས་ནི་བླ་ན་མེད། ། དམ་པ་བདག་གིས་བསྐྱེད་པར་བགྱི། ། ཚུལ་ཁྲིམས་ཀྱི་ནི་བསླབ་པ་དང་། ། དགེ་བའི་ཆོས་ནི་སྡུད་པ་དང་། ། སེམས་ཅན་དོན་བྱེད་ཚུལ་ཁྲིམས་གསུམ། ། སོ་སོར་བརྟན་པོར་བཟུང་བར་བགྱི། ། སངས་རྒྱས་ཆོས་དང་དགེ་འདུན་ཏེ། །
བླ་ན་མེད་པའི་དཀོན་མཆོག་གསུམ། ། སངས་རྒྱས་རྣལ་འབྱོར་ལས་སྐྱེས་པའི། ། སྡོམ་པ་དེང་ནས་བརྟན་པོར་བཟུང་། ། རྡོ་རྗེ་རིགས་མཆོག་ཆེན་པོ་ལ། ། རྡོ་རྗེ་དྲིལ་བུ་ཕྱག་རྒྱ་ཡང་། ། ཡང་དག་ཉིད་དུ་བཟུང་བར་བགྱི། ། སློབ་དཔོན་དག་ཀྱང་བཟུང་བར་བགྱི། ། རིན་ཆེན་རིགས་མཆོག་ཆེན་པོ་ཡི། ། དམ་ཚིག་ཡིད་དུ་འོང་བ་ལ། ། ཉིན་རེ་བཞིན་དུ་དུས་དྲུག་ཏུ། །
ཟང་ཟིང་མི་འཇིགས་ཆོས་དང་བྱམས། ། སྦྱིན་པ་རྣམ་བཞི་རྟག་ཏུ་སྦྱིན། ། བྱང་ཆུབ་ཆེན་པོ་ལས་བྱུང་བའི། ། པདྨའི་རིགས་ཅན་དག་པ་ལ། ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་བཟུང་། ། ལས་ཀྱི་རིགས་མཆོག་ཆེན་པོ་ལ། ། སྡོམ་པ་ཐམས་ཅད་ལྡན་པར་ནི། ། ཡང་དག་ཉིད་དུ་བཟུང་བར་བགྱི། ། མཆོད་པའི་ལས་ཀྱང་ཅི་ནུས་བགྱི། །
བྱང་ཆུབ་སེམས་ནི་བླ་མེད་མཆོག ། དམ་པ་བདག་གིས་བསྐྱེད་བགྱིས་ནས། ། སེམས་ཅན་ཀུན་གྱི་དོན་གྱི་ཕྱིར། ། བདག་གིས་སྡོམ་པ་མ་ལུས་བཟུང་། ། མ་བསྒྲལ་བ་རྣམས་བདག་གིས་བསྒྲལ། ། མ་གྲོལ་བ་རྣམས་བདག་གིས་གྲོལ། ། དབུགས་མ་ཕྱུང་བ་དབུགས་དབྱུང་ཞིང་། ། སེམས་ཅན་མྱ་ངན་འདས་ལ་འགོད། ། ལན་གསུམ། མདུན་བསྐྱེད་ཀྱི་ཐུགས་ཀ་ནས་ཁྲོ་བོ་བགེགས་མཐར་བྱེད་ཀྱི་ཚོགས་དཔག་ཏུ་མེད་པར་སྤྲོས་ཏེ།
བདག་ཉིད་དབང་ལེན་པ་ལ་བར་དུ་གཅོད་པའི་བགེགས་དང་ལོག་འདྲེན་ཐམས་ཅད་རྒྱང་རིང་དུ་བསྐྲད། ཞེས་དང་། ལས་བུམ་གྱི་ཆུ་གཏོར་ལ། བིགྷྣན་གྱིས་བསངས། ཨ་ཁཾ་ཝཱི་ར་ཧཱུྃ་གིས་གདོང་འཆིང་ཚུལ། སྡུག་པ་ཁྱོད་སུ། ཞེས་བྲིས། བདག་ནི་སྐལ་བ་བཟང་པོ་ལ། ཞེས་ལན་བཏབ། ཨ་ཁཾ་ཝཱི་ར་ཧཱུྃ་གིས་མེ་ཏོག་བཟུང་།
སྙིང་ཁ་ནས་ཡོན་སྤྲུལ་ཏེ་ཕུལ་བར་བསམ་ལ། ཐལ་མོ་སྦྱར་ནས། ཡུལ་མཁར་ཁྱིམ་དང་གླང་པོ་རྟ། ། བྲན་དང་བྲན་མོ་ཆུང་མ་སྡུག ། བུ་མོ་ཤིན་ཏུ་ཡིད་འོང་དང་། ། གང་གིས་རང་གི་ལུས་འདི་ཡང་། ། དེང་ནས་བརྩམས་ཏེ་འབུལ་བར་བགྱི། ། སློབ་དཔོན་དུ་ནི་ཉེར་གནས་ཕྱིར། ། རྡོ་རྗེ་ཆེན་པོ་ཉེར་གནས་ཕྱིར། ། སེམས་ཅན་ཐམས་ཅད་སྐྱབས་དོན་དུ། །
བདག་གི་ལུས་འདི་འབུལ་བར་བགྱི། ། ཞེས་པས་ཡོན་ཕུལ། རང་གི་སྙིང་ཁར་ཟླ་བའི་དཀྱིལ་འཁོར་གྱི་སྟེང་དུ་རྡོ་རྗེ་དཀར་པོ་རྩེ་ལྔ་པ་འོད་ཟེར་འཕྲོ་བ་དང་བཅས་པར་གྱུར། ཨོཾ་སརྦ་ཡོ་ག་ཙིཏྟ་ཨུཏྤ་ད་ཡ་མི་ཞེས་པས་ནང་གི་སེམས་བསྐྱེད། སྙིང་ཁར་རྡོ་རྗེ་རེག་ལ། ཨོཾ་སུ་ར་ཏེ་ས་མ་ཡ་སཏྭཾ་ཧོཿསིདྡྷ་བཛྲ་ཡ་ཐཱ་སུ་ཁཾ། ཞེས་པས་བརྟན་པར་བྱ། དེ་ནས་གསང་བ་བསྒྲགས་པ་ནི་སྤྱི་བོར་རྡོ་རྗེ་བཟུང་ལ། དེ་བཞིན་གཤེགས་པ་ཐམས་ཅད་ཀྱི་བྱིན་གྱིས་བརླབས་ཀྱིས་དེ་བཞིན་གཤེགས་པ་ཐམས་ཅད་ཀྱི་མཆོག་ཏུ་གསང་བ་ཁྱོད་ཀྱིས་དཀྱིལ་འཁོར་མ་མཐོང་བ་རྣམས་ལ་སྨྲ་བར་མ་བྱེད་ཅིག དད་པ་དང་མི་ལྡན་པ་རྣམས་ལ་ཡང་མ་ཡིན་ནོ། །
ཞེས་བརྗོད། ཨོཾ་ཨཱཿཡ་མནྟ་ཀྲྀཏ་ཛཿ ཨོཾ་ཨཱཿཔྲ་ཛྙཱནྟ་ཀྲྀཏ་ཧཱུྃ། ཨོཾ་ཨཱཿཔདྨནྟ་ཀྲྀཏ་བཾ། ཨོཾ་ཨཱཿབིགྷྣནྟ་ཀྲྀཏ་ཧོཿ ཨ་ཁཾ་ཝཱི་ར་ཧཱུྃ། ཞེས་པས་དཀྱིལ་འཁོར་གྱི་ནང་དུ་ཞུགས་པར་བསམ། ཕན་ཡོན་གྱི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་ལ། དེང་ཁྱོད་དེ་བཞིན་གཤེགས་པ་རྣམས་ཀྱི་རིགས་སུ་ཞུགས་ཀྱི་ངས་ཁྱོད་ལ་ཡེ་ཤེས་གང་དང་གང་གིས་དེ་བཞིན་གཤེགས་པ་ཐམས་ཅད་ཀྱི་དངོས་གྲུབ་ཀྱང་ཐོབ་ན།
དངོས་གྲུབ་གཞན་ལྟ་སྨོས་ཀྱང་ཅི་དགོས་ཏེ་དེ་ལྟ་བུའི་ཡེ་ཤེས་བསྐྱེད་པར་བྱ་ཡི། ཁྱོད་ཀྱིས་དཀྱིལ་འཁོར་ཆེན་པོ་མ་མཐོང་བ་རྣམས་ཀྱི་མདུན་དུ་སྨྲ་བར་མ་བྱེད་ཅིག དམ་ཚིག་ཉམས་པར་གྱུར་ཏ་རེ། ཉེས་དམིགས་ཀྱི་སྒོ་ནས་དམ་ལ་བཞག་པ་ནི། རྡོ་རྗེ་སྙིང་ཁར་གཏུགས་ལ། ཨོཾ་རྡོ་རྗེ་སེམས་དཔའ་དེང་ཁྱོད་ཀྱི། ། སྙིང་ལ་ཡང་དག་ཞུགས་པར་གྱུར། ། གལ་ཏེ་ཚུལ་འདི་སྨྲས་ན་ནི། ། དེ་མ་ཐག་ཏུ་དྲལ་ཏེ་གཤེགས། ། གཉིས་ཀའི་སྒོ་ནས་དམ་ལ་བཞག་པ་ནི།
ལས་བུམ་གྱི་ཆུ་དང་ནང་མཆོད་ནས་མྱང་ལ། ཨོཾ་ཨཱཿཧཱུྃ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་བསྲེག་པར་བྱེད། ། དམ་ཚིག་བསྲུང་ན་དངོས་གྲུབ་སྟེར། ། རྡོ་རྗེ་བདུད་རྩིའི་ཆུ་འཐུང་ཞིག ། ཨོཾ་བཛྲ་ཨུ་ད་ཀ་ཋ་ཋ་ཋ། བཀའ་ཉན་པའི་སྒོ་ནས་དམ་ལ་བཞག་པ་ནི། སྤྱི་བོར་རྡོ་རྗེ་བཞག་ལ། དེང་ཕྱིན་ཆད་ཁྱོད་ཀྱི་ཕྱག་ན་རྡོ་རྗེ་ང་ཡིན་གྱི།
ངས་འདི་བྱོས་ཤིག་ཅེས་བསྒོ་བ་གང་ཡིན་པ་དེ་བྱ་དགོས་སོ། ། ཁྱོད་ཀྱིས་ང་ལ་བརྙས་པར་མ་བྱེད་ཅིག མི་བདེ་བ་མ་སྤངས་པར་ཁྱོད་དུས་བྱས་ཏེ་དམྱལ་བར་ལྟུང་བར་འགྱུར་ཏ་རེ། ཞེས་བརྗོད་ཡེ་ཤེས་དབབ་པ་ཞུ་བའི་ཡོན་དུ། མཎྜལ་གླིང་བཞི་རི་རབ་ཉི་ཟླ་ཟུང་ཅིག་ལྷ་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ནི། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དངོས་གཞི་ཡེ་ཤེས་དབབ་པ་ཞུ་བའི་ཡོན་དུ་འབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་སོགས། ཐལ་མོ་སྦྱར་ནས། དེ་བཞིན་གཤེགས་པ་ཐམས་ཅད་ཀྱིས་བྱིན་གྱིས་རློབས་ལ་རྡོ་རྗེ་སེམས་དཔའ་བདག་ལ་དབབ་པར་མཛོད་ཅིག ལན་གསུམ།
རང་ཉིད་འོད་་་་་་འདི་ལ་ཟིན་བྲིས་རྣམས་ལས་ཞལ་ཕྱག་བསལ་འདེབས་མ་གསུངས་ཀྱང་འདིར་བཀོད་པ་དམིགས་པ་གསལ་བའི་ཕྱིར་འཕགས་ལུགས་ཀྱི་དཀྱིལ་ཆོག་རྣམས་ལས་གསུངས་པ་བཞིན་བྲིས་པ་ལགས། དཔག་མེད་དམར་པོ་དམར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་པདྨ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། ལངས་ནས་ཡོད་པའི་རྐང་པའི་འོག་ཏུ་ཡཾ་ལས་རླུང་གི་དཀྱིལ་འཁོར་མཆོག་མ་ལ་བ་དན་གྱིས་མཚན་པ། རྐང་མཐིལ་གཉིས་སུ་ཛྙཻཾ་མེའི་རང་བཞིན། སུམ་མདོར་རཾ་ལས་མེའི་དཀྱིལ་འཁོར་གྲུ་གསུམ་འབར་བ། སྙིང་ཁར་ལཾ་ལས་སའི་དཀྱིལ་འཁོར་གྲུ་བཞི་པའི་མཚམས་བཞི་རྡོ་རྗེས་མཚན་པ་ལ་ཧཱུྃ། མགྲིན་པར་ཝཾ་ལས་ཆུའི་དཀྱིལ་འཁོར་དཀར་པོ་ཟླུམ་པོ་བུམ་པས་མཚན་པ་ལ་ཧ། སྤྱི་བོར་ཡཾ་ལས་རླུང་གི་དཀྱིལ་འཁོར་ལྗང་སྔོན་ཟླ་གཾ་ཨས་མཚན་པ་རྐང་འོག་གི་རླུང་གཡོས་པས་ཛྷཻཾ་ལས་མེ་འབར།
སུམ་མདོའི་མེ་དང་གཅིག་ཏུ་བསྲེས་ཤིང་ཆེར་འབར། སྙིང་ཀའི་ས་ཚིག མགྲིན་པའི་ཆུ་ཁོལ། སྤྱི་བོའི་རླུང་གིས་མནན་ཅིང་། རླངས་པ་བ་སྤུའི་སྒོ་ནས་ཕྱིར་འཕྲོས་པས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཁ་བ་བབས་པ་ལྟར་སྤྱན་དྲངས། དབང་པོའི་སྒོ་དང་བ་སྤུའི་བུ་ག་ནས་ཐིམ། ཞེས་བརྗོད་ལ་རྡོ་རྗེ་གཡབ་ཅིང་དྲིལ་བུ་དྲག་ཏུ་དཀྲོལ་རོལ་མོའི་སྒྲ་བྱ་ཞིང་། ཨ་བེ་ཤ་ཡ་སྟཾ་བྷ་ཡ། རཱ་རཱ་རཱ་རཱ།
ཙ་ལ་ཡ་ཙ་ལ་ཡ། ཧཱུྃ་ཨ་ཧ་ཛྷཻཾ་ཞེས་ཡང་ཡང་བརྗོད་དེ་དབབ། སྤྱི་བོར་རྡོ་རྗེ་རྒྱ་གྲམ་དུ་བཞག་ནས། ཏིཥྛ་བཛྲ་ཞེས་པས་བརྟན་པར་བྱས། ནམ་མཁའི་ཁ་དོག་ལ་བརྟེན་ནས་དངོས་གྲུབ་ངོས་བཟུང་། པྲ་ཏཱིཙྪ་བཛྲ་ཧོཿས་མེ་ཏོག་འབུལ་བའི་སྟངས་ཀ་བྱ། དེ་སྔགས་སུ་བྱས་ནས་རང་གི་མགོ་ལ་བཅིངས་པར་བསམ་ལ་མེ་ཏོག་སྤྱི་བོར་བཞག་སྟེ། ཨོཾ་པྲ་ཏི་གྲྀཧྣ་སཏྭཾ་ཨི་མཾ་སཏྭ་མ་ཧཱ་བ་ལ། ཞེས་བརྗོད། མིག་དར་དཀྱིལ་འཁོར་པ་རྣམས་ཀྱི་ཕྱག་གིས་བསལ་སྟེ།
མིག་གཉིས་སུ་ཨོཾ་འོད་འབར་བ་རེ་བསམ་ལ། རྡོ་རྗེ་སེམས་དཔའ་དེང་ཁྱོད་ཀྱི། ། མིག་འབྱེད་པར་ནི་བརྩོན་པར་མཛད། ། མིག་ནི་ཐམས་ཅད་འབྱེད་མཛད་དེ། ། རྡོ་རྗེའི་མིག་ནི་བླ་ན་མེད། ། ཞེས་བརྗོད། རྟེན་དང་བརྟེན་པར་བཅས་པའི་ལྷ་ངོ་བསྟན་པ་བཞིན་གསལ་བར་མཐོང་བར་མོས་ལ། རྟེན་དང་བརྟེན་པར་བཅས་པའི་དཀྱིལ་འཁོར་པ་ཐམས་ཅད། སྐུ་དང་ཙཀ་ལི་ལྟ་བུ་མ་ཡིན་པར་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟར་མངོན་སུམ་ལྟ་བུར་མཐོང་བ་ཡིན་ནོ། ། ཞེས་བརྗོད།
གཉིས་པ་དབང་གི་དངོས་གཞི་ལ་གཉིས་ཏེ། རྡོ་རྗེ་སློབ་མའི་དབང་དང་། སློབ་དཔོན་གྱི་དབང་ངོ་། ། དང་པོ་ནི། དབང་ཞུ་བའི་ཡོན་དུ། མཎྜལ་གླིང་བཞི་མ་སོགས་ནས། ཐ་མི་དད་པ་ལ་རྡོ་རྗེ་སློབ་མའི་དབང་ཞུ་བའི་སོགས་ཐལ་མོ་སྦྱར་ལ། བྱང་ཆུབ་རྡོ་རྗེས་སངས་རྒྱས་ལ། ། མཆོད་ཆེན་ཇི་ལྟར་གསོལ་བ་བཞིན། ། བདག་ཀྱང་རབ་ཏུ་བསྐྱང་བའི་ཕྱིར། །
ནམ་མཁའི་རྡོ་རྗེ་བདག་ལ་སྩོལ། ། ལས་བུམ་གྱི་ཆུ་ཀུ་ཤས་རང་དང་དབང་རྫས་ལ་གཏོར་ལ། བིགྷྣནགྱིས་བསངས། ཤུ་ནྱ་ཏས་སྦྱངས། བདག་གི་རྣམ་པར་ཤེས་པའི་ཕུང་པོ་དང་དབང་རྫས་རྣམ་རྒྱལ་བུམ་པའི་ཆུ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཉི་མའི་སྟེང་དུ་གཉིས་ཀའང་མི་བསྐྱོད་པ་སྔོན་པོ་སྔོ་དཀར་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱིས་རང་འོད་ཀྱི་རིག་མ་ལ་འཁྱུད་པ། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། མཛེས་པའི་རལ་པའི་ཐོར་ཚུགས་དང་རིན་པོ་ཆེའི་རྒྱན་ཅན། སྣ་ཚོགས་པའི་ན་བཟའ་གསོལ་བ།
རྡོ་རྗེ་སྐྱིལ་མོ་ཀྲུང་གིས་བཞུགས་པ། གཙོ་བོའི་ཐུགས་ཀ་ནས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་མི་བསྐྱོད་པའི་རྣམ་པར་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། སོ་སོའི་ཕྱག་རྒྱ་དང་བཅས། ཨོཾ་ཨཱཿཡ་མནྟ་ཀྲྀཏ་ཛཿནས། བིགྷྣན་ཏ་ཀྲྀཏ་ཧོཿབའི་བར། བདག་དང་དབང་རྫས་ལ་ཐིམ། དེའི་མིག་ཏུ་ས་སྙིང་དཀར་པོ་ཞེས་པ་ནས། སྤྱི་བོར་སྐུ་རྡོ་རྗེ་དཀར་པོའི་བར་སྟ་གོན་གྱི་མཇུག་བཞིན།
སླར་ཡང་གཙོ་བོའི་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་རིགས་ལྔ། ཡུམ་བཞི། བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པ་ཨོཾ་བཛྲ་ས་མཱ་ཛཿ ཕྱག་རྒྱ་གོང་བཞིན། རྣམ་རྒྱལ་གྱི་བུམ་ཆུ་དེའི་ཀུ་ཤས་དེ་ལ་གཏོར་ལ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་དབང་རྫས་ཀྱིས་ལྷའི་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན།
དབང་རྫས་ཀྱི་མི་བསྐྱོད་པ་འོད་དུ་ཞུ་བ་ལས་བྱུང་བའི་དབང་རྫས་རྣམ་རྒྱལ་བུམ་པའི་ཆུར་གྱུར། ཐལ་མོ་སྦྱར་ལ། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། རྣམ་རྒྱལ་བུམ་པ་སྤྱི་བོར་བཞག་ལ། རྡོ་རྗེ་ཆེན་པོའི་དབང་བསྐུར་བ། ། ཁམས་གསུམ་ཀུན་གྱི་ཕྱག་བྱས་པ། ། གསང་བ་གསུམ་ནི་གནས་ནས་བྱུང་། ། སངས་རྒྱས་ཀུན་གྱི་སྦྱིན་པར་བྱ། ། བུམ་ཆུ་ཅུང་ཟད་འཐུང་ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན།
སོ་སོའི་ཕྱག་རྒྱ་དང་བཅས། ཨོཾ་བཛྲ་པུཥྤེ། དྷུ་པེ། ཨཱ་ལོ་ཀེ གནྡྷེ། ནཻ་ཝི་དྱཾ། ཤཔྟ་ཨཱཿཧཱུྃ། དེ་ལྟར་ན་མི་བསྐྱོད་པའི་སྒོ་ནས་ཆུའི་དབང་ཐོབ། ཞེ་སྡང་དག རྣམ་པར་ཤེས་པའི་ཕུང་པོ་གནས་གྱུར།
ཆོས་དབྱིངས་ཡེ་ཤེས་མངོན་དུ་བྱས། མི་བསྐྱོད་པའི་ས་བོན་རྣམས་བག་ཆགས་རྒྱུད་ལ་བཞག་པ་ཡིན་ནོ། ། ཞེས་བརྗོད། འདིའི་རིགས་ཀྱི་འོག་མ་རྣམས་ལའང་ཤེས་པར་བྱས་ལ། རང་དང་དབུ་རྒྱན་བསངས་སྦྱངས། བདག་གི་ཚོར་བའི་ཕུང་པོ་དང་དབང་རྫས་དབུ་རྒྱན་སོགས། སྟོང་པའི་ངང་ལས་སོགས། གཉིས་ཀའང་རིན་འབྱུང་སེར་པོ་སེར་ནག་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་རིན་པོ་ཆེ་དང་རལ་གྲི། གཡོན་འོག་མ་གཉིས་ཀྱིས་འཁོར་ལོ་དང་པདྨ་འཛིན་པ།
མཛེས་པའི་རལ་པའི་སོགས་ནས། བཞུགས་པ་གཙོ་བོའི་ཐུགས་ཀ་ནས༞ རིན་ཆེན་འབྱུང་ལྡན་གྱི་རྣམ་པར་རྡོ་རྗེ་བསྡུ་བའི་སྔགས་རྒྱ། ཡ་མནྟ་ཀྲྀཏ་སོགས། དགུག་གཞུག་བཅིངས་མཉེས། མིག་ཏུ་ས་སྙིང་། སོགས་སྐྱེ་མཆེད་ཐུགས་གསུང་སྐུ་བྱིན་གྱིས་བརླབས། འདི་མན་ཆད་ལ་དབང་ལྷ་སྤྱན་འདྲེན་དོར་ལ། བཛྲི་བྷ་ཝ་སོགས་ནས། རིན་ཆེན་འབྱུང་ལྡན་གྱིས་དབུ་བརྒྱན། དབང་རྫས་ཀྱི་རིན་ཆེན་འབྱུང་ལྡན་ཞུ་བ་ལས་བྱུང་བའི་དབང་རྫས་དབུ་རྒྱན་དུ་གྱུར།
དེ་བཞིན་གཤེགས་པ༞ རིན་ཆེན་ཆེན་པོའི་དབང་བསྐུར་བ། གཞན་འདྲ། ཨོཾ་རཏྣ་མུ་ཀུ་ཊ་ཨ་བྷི་ཥིཉྩ་ཞེས་པས་དབུ་རྒྱན་གྱོན། བཛྲི་བྷ་ཝ་སོགས་རྣམ་རྒྱལ་བུམ་ཆུ་གཏོར་ལ། ཞེས་གསུང་ཞིང་ནས། རིན་ཆེན་འབྱུང་ལྡན་གྱིས་དབུ་བརྒྱན། ཨོཾ་བཛྲ་པུཥྤེ་སོགས་ཀྱིས་མཆོད། དེ་ལྟར་ན་རིན་ཆེན་འབྱུང་ལྡན་གྱི་སྒོ་ནས་ཅོད་པན་གྱི་དབང་ཐོབ། ང་རྒྱལ་དང་སེར་སྣ་དག ཚོར་བའི་ཕུང་པོ་གནས་གྱུར།
མཉམ་པ་ཉིད་ཀྱི་ཡེ་ཤེས་མངོན་དུ་བྱས། རིན་ཆེན་འབྱུང་ལྡན་གྱི་ས་བོན་ནམ་བག་ཆགས་རྒྱུད་ལ་བཞག་པ་ཡིན་ནོ། ། རང་དང་དབང་རྫས་རྡོ་རྗེ་བསངས་སྦྱངས། བདག་གི་འདུ་ཤེས་ཀྱི་ཕུང་པོ་དང་དབང་རྫས་རྡོ་རྗེ་མི་དམིགས་ཏེ་སོགས། སྟོང་པའི་ངང་ལས་སོགས། གཉིས་ཀའང་འོད་དཔག་མེད་དམར་པོ་དམར་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་ཀྱི་སོགས། གཡས་འོག་མ་གཉིས་ཀྱིས་པདྨ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་འཁོར་ལོ་འཛིན་པ། མཛེས་པའི་རལ་པའི་སོགས་ནས་བཞུགས་པ། གཙོ་བོའི་ཐུགས་ཀ་སོགས་ནས།
འོད་དཔག་མེད་ཀྱི་རྣམ་པར་རྡོ་རྗེ་བསྡུས་པའི་སྔགས་རྒྱ། ཡ་མན་ནས། ཐིམ། མིག་ཏུ་ས་སྙིང་སོགས། ཨོཾ་བཛྲི་ནས། འོད་དཔག་མེད་ཀྱིས་དབུ་བརྒྱན། དབང་རྫས་ཀྱི་འོད་དཔག་མེད་སོགས་ནས་རྡོ་རྗེར་གྱུར། དེ་བཞིན་གཤེགས་པ་སོགས། རྡོ་རྗེ་ལག་གཡས་སུ་བཟུང་ལ། སངས་རྒྱས་ཀུན་གྱི་རྡོ་རྗེའི་དབང་། །
དེ་རིང་ཁྱོད་ལ་བསྐུར་བར་བྱ། ། སངས་རྒྱས་ཀུན་ཏུ་རབ་སྒྲུབ་ཕྱིར། ། རྡོ་རྗེ་འདི་ནི་ཁྱོད་ཀྱིས་ལོང་། ། བཛྲི་སོགས་ནས། དབུ་བརྒྱན། ཨོཾ་བཛྲ་པུཥྤེ། སོགས། དེ་ལྟར་ན་འོད་དཔག་མེད་ཀྱི་སྒོ་ནས་རྡོ་རྗེའི་དབང་ཐོབ། འདོད་ཆགས་དག འདུ་ཤེས་ཀྱི་ཕུང་པོ་གནས་གྱུར།
སོ་སོར་རྟོག་པའི་ཡེ་ཤེས་མངོན་དུ་བྱས། འོད་དཔག་མེད་ཀྱི་ས་བོན་ནམ་བག་ཆགས་རྒྱུད་ལ་བཞག་པ་ཡིན་ནོ། ། རང་དང་དྲིལ་བུ་བསངས་སྦྱངས། བདག་གི་འདུ་བྱེད་ཀྱི་ཕུང་པོ་དང་དབང་རྫས་དྲིལ་བུ་མི་དམིགས་ཏེ། སོགས། སྟོང་པའི་སོགས། གཉིས་ཀའང་དོན་གྲུབ་ལྗང་ཁུ་ལྗང་སྔོ་དཀར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་རལ་གྲི་དང་འཁོར་ལོ། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། མཛེས་པའི་རལ་པའི་ནས།
བཞུགས་པ། གཙོ་བོའི་ཐུགས་ཀ་སོགས་ནས། དོན་ཡོད་གྲུབ་པའི་རྣམ་པར། རྡོ་རྗེ་བསྡུ་བའི་སྔགས་རྒྱ། ཡ་མན་ནས། ཐིམ། མིག་ཏུ་ས་སྙིང་སོགས། ཨོཾ་བཛྲི་ནས། དོན་ཡོད་གྲུབ་པས་དབུ་བརྒྱན། དབང་རྫས་ཀྱི་དོན་ཡོད་གྲུབ་པ་སོགས་ནས།
དྲིལ་བུར་གྱུར། དེ་བཞིན་གཤེགས་པ་སོགས། དྲིལ་བུ་དཀྲོལ་ལ། ཨོཾ་བཛྲ་ཨ་དྷི་པ་ཏི་སཏྭཾ་ཨ་བྷི་ཥིཉྩ་མཾ། ལུས་ཐམས་ཅད་བྱང་ཆུབ་ཀྱི་སེམས་ཀྱིས་གང་བར་མོས་ལ་རྡོར་དྲིལ་སྙིང་ཁར་འཁྱུད་རྒྱ་བྱ།་་་་་ ཏིཥྛ་བཛྲ་ས་མ་སཏྭཾ། ཨོཾ་བཛྲི་སོགས་ནས། དོན་ཡོད་གྲུབ་པས་དབུ་བརྒྱན། ཨོཾ་བཛྲ་པུཥྤེ་སོགས། དེ་ལྟར་ན་དོན་ཡོད་གྲུབ་པའི་སྒོ་ནས་དྲིལ་བུའི་དབང་ཐོབ།
ཕྲག་དོག་དག འདུ་བྱེད་ཀྱི་ཕུང་པོ་གནས་གྱུར། བྱ་བ་གྲུབ་པའི་ཡེ་ཤེས་མངོན་དུ་བྱས། དོན་ཡོད་གྲུབ་པའི་ས་བོན་ནམ་བག་ཆགས་རྒྱུད་ལ་བཞག་པ་ཡིན་ནོ། ། རང་ཉིད་བསངས་སྦྱངས། བདག་གི་གཟུགས་ཀྱི་ཕུང་པོ་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པདྨ་དང་ཟླ་བའི་སྟེང་དུ་བདག་གི་གཟུགས་ཀྱི་ཕུང་པོ་རྣམ་སྣང་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་སོགས། གཡས་འོག་མ་གཉིས་ཀྱིས་འཁོར་ལོ་དང་རལ་གྲི། གཡོན་འོག་མ་གཉིས་ཀྱིས་རིན་པོ་ཆེ་དང་པདྨ་འཛིན་པ། མཛེས་པའི་རལ་པའི་སོགས་ནས།
བཞུགས་པ། གཙོ་བོའི་ཐུགས་ཀ་སོགས་ནས། རྣམ་པར་སྣང་མཛད་ཀྱི་རྣམ་པར། རྡོ་རྗེ་བསྡུ་བའི་སྔགས་རྒྱ། ཡ་མན་ནས་ཧོཿའི་བར། མིག་ཏུ་ས་སྙིང་ནས། སྐུ་རྡོ་རྗེ་དཀར་པོའི་བར། དེ་བཞིན་གཤེགས་པ་སོགས་ནས་གསོལ་གྱི་བར། རྡོར་དྲིལ་ལྷན་ཅིག་ཏུ་དཀྲོལ་ལ། ཨོཾ་བཛྲ་སཏྭ་སཏྭཾ།
ཨ་བྷི་ཥིཉྩ་མཾ། བཛྲ་ནཱ་མ། ཀྱཻ་དཔལ་ཆེ་གེ་མོ་རྡོ་རྗེ་ཞེས་བྱ་བའི་དེ་བཞིན་གཤེགས་པ་ཨ་བྷི་ཥེ་ཀེ་ཏ། ཞེས་པས་མིང་དབང་བསྐུར་ཨོཾ་བཛྲི་ནས། རྣམ་པར་སྣང་མཛད་ཀྱིས་དབུ་བརྒྱན། ཨོཾ་བཛྲ་པུཥྤེ་སོགས། དེ་ལྟར་ན་རྣམ་པར་སྣང་མཛད་ཀྱིས་སྒོ་ནས་མིང་གི་དབང་ཐོབ། གཏི་མུག་དག གཟུགས་ཀྱི་ཕུང་པོ་གནས་གྱུར། མེ་ལོང་ལྟ་བུའི་ཡེ་ཤེས་མངོན་དུ་བྱས།
རྣམ་པར་སྣང་མཛད་ཀྱི་ས་བོན་ནམ་བག་ཆགས་རྒྱུད་ལ་བཞག་པ་ཡིན་ནོ། ། དབང་དེ་དག་གི་དོན་ནི། རང་གི་དངོས་ཀུན་གང་གང་སྣང་། ། གཙོ་ཆེར་དེ་ནི་འཇམ་རྒྱལ་རང་། ། ཆོས་རྣམ་རང་བཞིན་གྱིས་དག་པས། ། སངས་རྒྱས་ཡེ་ཤེས་གང་ཡིན་དེའོ། ། ཞེས་པའི་དོན་ནི། དངོས་ཀུན་གདོད་ནས་དག་པ་གློ་བུར་གྱི་དྲི་མས་བསྒྲིབས་པ་རྣམས་ཆོ་ག་འདི་དག་གིས་སེལ་བར་བྱས་པས་དེང་ཕྱིན་ཆད་དག་པའི་ཡེ་ཤེས་སུ་བལྟ་བར་བྱའོ་སྙམ་དུ་བསམ། རང་ཉིད་བསངས་སྦྱངས། བདག་གི་ཕུང་པོ་ལྔའི་ཆོས་ཉིད་ལ་ཐ་མལ་དུ་འཛིན་པའི་རྣམ་རྟོག་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་པདྨ་དང་ཟླ་བའི་སྟེང་དུ་བདག་གི་ཕུང་པོ་ལྔའི་ཆོས་ཉིད་རྡོ་རྗེ་སེམས་དཔའ་དཀར་པོ་དཀར་སྔོ་དམར་བའི་ཞལ་གསུམ་ཕྱག་དྲུག་གི་དང་པོ་གཉིས་སོགས། གཡས་འོག་མ་གཉིས་ཀྱིས་རྡོ་རྗེ་དང་རལ་གྲི། གཡོན་འོག་མ་གཉིས་ཀྱིས་ནོར་བུ་དང་པདྨ་འཛིན་པ། མཛེས་པའི་རལ་པའི་སོགས་ནས། བཞུགས་པ། གཙོ་བོའི་ཐུགས་ཀ་སོགས་ནས། རྡོ་རྗེ་སེམས་དཔའི་རྣམ་པར་རྡོ་རྗེ་བསྡུ་བའི་སྔགས་རྒྱ། ཡ་མན་ནས་ཐིམ། མིག་ཏུ་ས་སྙིང་ནས། སྐུ་རྡོ་རྗེ་དཀར་པོའི་བར།
ཨོཾ་བཛྲི་ནས། མི་བསྐྱོད་པས་དབུ་བརྒྱན། རྡོ་རྗེ་མི་དམིགས་ཏེ་སྟོང་པའི་ངང་ལས་ཧཱུྃ་ལས་བྱུང་བའི་རྡོ་རྗེ་གྱུར། ལག་གཡས་ཀྱིས་གསོར་ཏེ། འདི་དེ་སངས་རྒྱས་ཐམས་ཅད་ཉིད། ། རྡོ་རྗེ་སེམས་དཔའི་ཕྱག་ན་གནས། ། ཁྱོད་ཀྱིས་ཀྱང་ནི་རྟག་ཏུ་བཅངས། ། རྡོ་རྗེ་སེམས་དཔའི་བརྟུལ་ཞུགས་བརྟན། ། ཨོཾ་སརྦ་ཏ་ཐཱ་ག་ཏ་སིདྡྷི་བཛྲ་ས་མ་ཡ་ཏིཥྛ་ཨེ་ཀ་སཏྭཾ། དྷ་ར་ཡ་མི་བཛྲ་སཏྭ་ཧི་ཧི་ཧི་ཧི་ཧི་ཧཱུྃ།
ཞེས་དང་། སྙིང་ཁར་བཟུང་ལ། ཐོག་མཐའ་མེད་པའི་སེམས་དཔའ་ནི། ། རྡོ་རྗེ་སེམས་དཔའ་དགའ་བ་ཆེ། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སྙེམས་ཚུལ་བདག་པོའི་མཆོག ། དེ་ལྟར་ན་ཐུགས་ཀྱི་དབང་ཐོབ། མི་རྟོག་པ་བསྒོམ་པ་ལ་དབང་། འབྲས་བུ་སངས་རྒྱས་ཀྱི་ཐུགས་འགྲུབ་ཅིང་། དམ་ཚིག་ཏུ་རྡོ་རྗེ་སངས་རྒྱས་ཀྱི་ཐུགས་ཡིན་ནོ། །
དྲིལ་བུ་མི་དམིགས་ཏེ་སྟོང་པའི་ངང་ལས་ཨ་ལས་བྱུང་བའི་དྲིལ་བུར་གྱུར། ཞེས་བརྗོད་ཅིང་དཀྲོལ་ལ། འདི་དེ་སངས་རྒྱས་ཐམས་ཅད་དེ། ། ཤེས་རབ་སྒྲ་ཡི་རྗེས་འགྲོར་བཤད། ། ཁྱོད་ཀྱིས་ཀྱང་ནི་རྟག་ཏུ་བཅངས། ། བྱང་ཆུབ་མཆོག་ཏུ་རྒྱལ་བ་བཞེད། ། དཀུ་གཡོན་པར་ཁ་གྱེན་དུ་ཕྱོགས་པས་བཟུང་ལ། སྲིད་པའི་ངོ་བོ་ཉིད་ཀྱིས་བདག ། ངོ་བོ་ཉིད་ཀྱི་སྲིད་བྲལ་བྱས། ། རང་བཞིན་དག་པའི་སེམས་དཔའ་མཆོག །
སྲིད་པ་མཆོག་ཏུ་བྱེད་པར་འགྱུར། ། དེ་ལྟར་ན་གསུང་གི་དབང་ཐོབ། ངག་བཟླས་པ་ལ་དབང་། འབྲས་བུ་སངས་རྒྱས་ཀྱི་གསུང་འགྲུབ་ཅིང་། དམ་ཚིག་ཏུ་དྲིལ་བུ་སངས་རྒྱས་ཀྱི་གསུང་ཡིན་ནོ། ། རང་ཉིད་འཇམ་པའི་རྡོ་རྗེ་སྐུ་ཐམས་ཅད་དང་ཞལ་གྱི་གཙོ་བོ་གུར་ཀུམ་གྱི་མདོག་ལྟ་བུ། གཡས་སྔོ། གཡོན་དཀར་བ། ཕྱག་དང་པོ་གཉིས་ཀྱིས་རང་འདྲའི་ཡུམ་འཇམ་པའི་རྡོ་རྗེ་མ་ལ་འཁྱུད་པ། གཡས་འོག་མ་གཉིས་ཀྱིས་རལ་གྲི་ལྗང་ཁུ་དང་མདའ།
གཡོན་འོག་མ་གཉིས་ཀྱིས་ཨུཏྤལ་སྔོན་པོ་དང་གཞུ་འཛིན་པ། རིན་པོ་ཆེ་དང་ནོར་བུའི་དབུ་བརྒྱན་པ། རིན་པོ་ཆེའི་རྒྱན་ཅན། སྣ་ཚོགས་པའི་ན་བཟའ་གསོལ་བ། ཟླ་བའི་འོད་དང་ཟླ་བའི་གདན་མངའ་བ། མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུས་སྤྲས་པ། རྡོ་རྗེ་སྐྱིལ་མོ་ཀྲུང་གིས་བཞུགས་པའི་སྐུར་གྱུར། ཞེས་དང་རྡོར་དྲིལ་ཐུགས་ཀར་བསྣོལ་ནས། གཟུགས་སོགས་འདོད་པའི་དམ་ཚིག་གིས། །
གསང་སྔགས་མ་ཚང་མེད་པར་བཟླས། ། རང་གི་རིག་པའི་ངོ་བོ་དེ། ། ཕྱོགས་བཅུ་དུས་གསུམ་བཞུགས་པ་ཡི། ། རང་གི་ལྷ་ཡི་སྦྱོར་བ་ཡིས། ། བདག་དང་གཞན་ལ་མཆོད་པར་བྱ། ། དཀའ་ཐུབ་སྡོམ་པ་མི་ཟད་པས། ། བསྟེན་ན་མི་སྣང་མངོན་ཤེས་དང་། མཁའ་ལ་རྒྱུ་དང་ལུས་ངག་ཡིད། ། ལས་བྱུང་དངོས་གྲུབ་འགྲུབ་མི་འགྱུར། ། དེ་བས་སངས་རྒྱས་སེམས་དཔའ་མཆོག །
སྔགས་ཀྱི་སྤྱོད་མཆོག་སྤྱོད་པ་རྣམས། ། འདོད་པ་ཐམས་ཅད་བསྟེན་པ་ཡིས། ། ཆོས་ཀྱི་ཡི་གེ་མཆོག་བརྙེས་སོ། ། བདེ་དང་སྡུག་བསྔལ་དེ་དག་མིན། ། འདོད་པའི་ཡོན་ཏན་ལྔ་རྣམས་བསྟེན། ། ཡེ་ཤེས་དོན་གཉེར་འདོད་ཆགས་ཅན། ། སྦྱོར་བས་བསྒོམ་ན་མྱུར་དུ་འགྲུབ། ། སྐུ་གསུང་ཐུགས་ནི་ཡང་དག་འགྲུབ། ། གང་གཞན་དམན་པར་བཤད་པ་ནི། ། སྔགས་ཀྱི་བཟླས་པས་འགྲུབ་འགྱུར་བ། །
སྐུ་གསུང་ཐུགས་ནི་བསྒོམ་པས་སོ། ། དེ་ཉིད་ཀྱིས་ནི་རྡོ་རྗེ་བཟུང་། ། ཆོས་ཀྱི་དྲིལ་བུ་དཀྲོལ་བར་བྱ། ། དམ་ཚིག་གི་ནི་ཕྱག་རྒྱ་ཆེར། ། བྱིན་གྱིས་བརླབས་ལ་སྙིང་པོ་བཟླས། ། དེ་ལྟར་ན་སྐུའི་དབང་ཐོབ། ལྷ་སྒོམ་པ་ལ་དབང་། འབྲས་བུ་གཟུགས་ཀྱི་སྐུ་འགྲུབ་ཅིང་། དམ་ཚིག་ཏུ་གཟུགས་སྐུ་ལ་སངས་རྒྱས་དངོས་ཡིན་ནོ། ། དེ་ནས་རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ།
མཎྜལ་གླིང་བཞི་སོགས་ནས་ཐ་མི་དད་པ་ལ་རྡོ་རྗེ་སློབ་དཔོན་གྱི་དབང་ཞུ་བའི་ཡོན་དུ་སོགས། ཐལ་མོ་སྦྱར་ལ། བྱང་ཆུབ་རྡོ་རྗེ་སོགས་ལན་གསུམ། དཀྱིལ་འཁོར་གྱི་ཤར་སྒོར་པདྨ་འདབ་མ་བརྒྱད་པ་དར་གྱིས་བཀབ་པའི་སྟེང་དུ་རང་ཉིད་འཇམ་པའི་རྡོ་རྗེའི་ང་རྒྱལ་གྱིས་འཁོད་པར་གྱུར། གཙོ་བོའི་ཐུགས་ཀ་ནས་འོད་ཟེར་འཕྲོས་པས་དུས་གསུམ་གྱི་སངས་རྒྱས་ཐམས་ཅད་མདུན་གྱི་ནམ་མཁར། རྡོ་རྗེ་བསྡུ་བའི་སྔགས་རྒྱས་སྤྱན་དྲངས་ལ། རིག་པའི་དབང་ལྔ་བསྐྱར་ནས་བསྐུར་བར་མོས་ཏེ། བུམ་པ་སྤྱི་བོར་བཞག་ནས། རྡོ་རྗེ་ཆེན་པོའི་སོགས་སྔགས་དང་བཅས་པའི་མཐར་བུམ་ཆུ་འཐུང་། རིན་ཆེན་ཆེན་པོའི་སོགས་སྔགས་དང་བཅས་རྡོ་རྗེ་གསོར་ལ།
སངས་རྒྱས་ཀུན་གྱི་སོགས། དྲིལ་བུ་དཀྲོལ་ལ། ཨོཾ་བཛྲ་ཨ་དྷི་སོགས་དང་། རྡོར་དྲིལ་ལྷན་ཅིག་ཏུ་དཀྲོལ་ལ། ཨོཾ་བཛྲ་སཏྭ་ནས། ཨ་བྷི་ཥེ་ཀེ་ཏའི་བར་རྣམས་གོང་བཞིན་བརྗོད་པའི་རྗེས་སུ། དེ་ལྟར་ན་རིག་པའི་དབང་ལྔ་བསྐུར་བས། ཉོན་མོངས་པ་ཞེ་སྡང་ལ་སོགས་པ་དག རྣམ་ཤེས་ལ་སོགས་པ་ཕུང་པོ་ལྔ་གནས་གྱུར། དེ་བཞིན་གཤེགས་པ་ལྔ་དང་།
ཡེ་ཤེས་ལྔའི་རང་བཞིན་མངོན་དུ་བྱས་པ་ཡིན་ནོ། ། ཡང་བུམ་པ་ཐོགས་ལ། རྡོ་རྗེ་ཆེན་པོའི་སོགས་སྔགས་དང་བཅས་པའི་མཐར། དྲིལ་གསིལ་གདངས་དང་བཅས་པས། ཕུན་སུམ་ཚོགས་པ་མངའ་བ་གསེར་གྱི་རི་བོ་འདྲ། ། སོགས་ཤླཽ་ཀ་གསུམ་གྱི་མཐར། བུམ་པ་མགོ་ལ་རེག ཆུ་ཅུང་ཟད་འཐུང་ལ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་།
དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པ་གཙོ་བོར་གྱུར་པའི་དེ་བཞིན་གཤེགས་པ་རིགས་ལྔས་དབུ་བརྒྱན། ཨོཾ་སུ་པྲ་ཏཱིཥྛ་བཛྲ་ཡེ་སྭཱཧཱ། ཞེས་དང་། མེ་ཏོག་གཏོར། ཨོཾ་བཛྲ་པུཥྤེ་སོགས་ཀྱིས་མཆོད། དེ་ནས་དཀྱིལ་འཁོར་དང་ལྷའི་དེ་ཁོ་ན་ཉིད་བསྟན་པ་ནི། མི་མཉམ་མེད་པ་ཟུར་བཞི་པ། ། སངས་རྒྱས་སངས་རྒྱས་མི་མཉམ་ཉིད། ། ལུས་ཚོར་སེམས་དང་ཆོས་རྣམས་ཀྱི། །
གཅིག་དང་སྣ་ཚོགས་སྦྱོར་བྲལ་ཉིད། ། དེ་དྲན་དེ་ལ་དད་པ་གང་། ། ཤར་སྒོ་བྱང་ཆུབ་ཕྱིར་འདོད་དོ། ། དེ་ལས་བྱུང་དང་འབྱུང་འགྱུར་བའི། ། ཕྱིན་ཅི་ལོག་སྤངས་མི་བསྐྱེད་བྱ། ། མ་སྐྱེས་སྐྱེས་པའི་ཡང་དག་ཀྱང་། ། བསྐྱེད་པ་དང་ནི་གནས་བྱ་བ། ། བརྩོན་འགྲུས་རྣམ་བཞི་ལྷོའི་སྒོ། ། འདུན་དང་སྤྲོ་དང་གནས་དང་བློ། ། རྫུ་འཕྲུལ་རྐང་དང་དྲན་པ་འདིར། །
ནུབ་ཀྱི་སྒོ་ནི་ཡིན་པར་བཤད། ། དད་དང་བརྩོན་འགྲུས་དྲན་བསམ་གཏན། ། ཤེས་རབ་དབང་ཐོབ་མཉམ་མེད་དེ། ། ཏིང་ངེ་འཛིན་ཡང་བྱང་དེ་ལྟར། ། དྲན་དང་དབང་པོ་སྒོ་བཞི་ཡིན། ། དང་པོ་ལ་སོགས་བསམ་གཏན་བཞི། ། རྟ་བབས་བཞིར་ནི་འབྱུང་བ་ཡིན། ། དཔའ་བར་འགྲོ་དང་མཁའ་མཛོད་སོགས། ། ཏིང་འཛིན་ཁ་ཁྱེར་ཡིན་པར་བཤད། ། ལག་ན་མཆོད་ཐོགས་དབྱེན་སྤྱོ་རྣམས། །
ཚིག་ལ་སོགས་པའི་གཟུངས་ཚོགས་ཡིན། ། གང་ཕྱིར་སྣ་ཚོགས་རྒྱན་ལྡན་པ། ། བསམ་པ་ཐམས་ཅད་རྫོགས་བྱེད་པའོ། ། གདུལ་བྱ་བསྐྱོད་པ་དམ་པའི་ཆོས། ། ཡན་ལག་དབུ་སྐྲ་ཀུན་གྲོལ་བ། ། བ་དན་སྣ་ཚོགས་རླུང་གིས་བསྐྱོད། ། རྩེ་མོ་དྲིལ་བཏགས་སྒྲ་སྒྲོག་ཡིན། ། ཡེ་ཤེས་མེ་ལོང་བྱང་ཡན་ལག ། ཕྱོགས་དུས་ཀུན་གྱི་འོད་རབ་གསལ། ། དྲྭ་བ་དྲྭ་ཕྱེད་ཉི་ཟླ་དང་། །
རྔ་ཡབ་མེ་ལོང་མེ་ཏོག་ཕྲེང་། ། དེ་ཡི་འཁོར་ལོ་སོགས་ཀ་བ། ། རྣམ་ཐར་བརྒྱད་ཀྱིས་སྦྱངས་པ་ཡིན། ། དེ་ཡི་ནང་གི་འཁོར་ལོ་དེ། ། དཀྱིལ་འཁོར་བརྒྱད་པ་ལྟ་བུ་ཡིན། ། ཕྱོགས་ཀུན་དུས་གསུམ་རྫོགས་སངས་རྒྱས། ། རྡོ་རྗེ་ཐེག་པ་རབ་སྟོན་པའི། ། ཀུན་ནས་ཡོངས་སུ་ཟླུམ་པོར་ནི། ། རྡོ་རྗེའི་ཐིག་གིས་བསྐོར་བ་ཡིན། ། ཡེ་ཤེས་ཀྱིས་འགྲོ་ལ་ཞེན་པའི། །
ཚོན་ནི་རྫོགས་སངས་རྒྱས་ལྔ་ཡིན། ། དབང་པོ་དོན་སོགས་རྣམ་དག་པས། ། རང་གི་མཚན་ཉིད་དབེན་པ་ཉིད། ། ཤེས་རབ་ཡེ་ཤེས་བདུད་རྩི་ནི། ། རྡོ་རྗེ་ཅན་གསོལ་བུམ་པའང་དེ། ། ཚོགས་རྫོགས་པ་ཡི་རྒྱུ་མཐུན་པ། ། ཐུགས་རྗེ་རླན་ཉིད་བུམ་པ་གང་། ། དཀྱིལ་འཁོར་གང་དུ་མེ་ཏོག་སྤོས། ། མར་མེ་ཆེ་དང་དྲིར་བཤད་པ། ། བྱང་ཆུབ་ཡན་ལག་ཡིད་རབ་ཚིམ། །
ཆོས་ཀྱི་སྣང་བ་གྲགས་བསྡུས་ཡིན། ། ཆོས་ཀྱི་ཟས་ནི་ལྷ་བཤོས་ཡིན། ། ངོ་ཚ་ཁྲེལ་ཡོད་པ་ཡི་གོས། ། གླུ་གར་སྙན་དང་རོལ་མོ་རྣམས། ། བདེ་བ་ཆེན་པོ་རྣམས་འཕེལ་བའོ། ། གྲོང་ཁྱེར་ཐར་པའི་གྲོང་ཁྱེར་བས། ། དཀྱིལ་འཁོར་སྙིང་པོ་བསྡུས་པ་ཡིན། ། འཁོར་ལོའི་དེ་ཉིད་ལེགས་བསྟན་ནས། ། ལྷ་ཡི་དེ་ཉིད་བསྟན་པར་བྱ། ། དད་དང་བརྩོན་འགྲུས་དྲན་བསམ་གཏན། །
རྣམ་དག་སྒོ་བསྲུང་མཆོག་གི་གཟུགས། ། སྐུ་སོགས་འཛིན་པའི་རྣལ་འབྱོར་སེམས། ། ཤེས་རབ་དག་པ་རབ་དྲི་མེད། ། སྦྱིན་སོགས་དྲུག་པོའི་ཕྱི་རོལ་དག ། གཟུགས་རྡོ་རྗེ་ལ་སོགས་རང་བཞིན། ། ས་ཐབས་ལ་སོགས་མཚན་མེད་ཕྱིར། ། སྤྱན་ལ་སོགས་པའི་ངོ་བོ་ཡིན། ། དོན་དང་སེམས་ཅན་བདག་ཀུན་རྟོག ། འཇུག་པའི་ཤེས་པ་རྣམ་དག་པ། ། མེ་ལོང་ལ་སོགས་ཡེ་ཤེས་ནི། །
སངས་རྒྱས་ཀུན་གྱི་ངོ་བོ་ཡིན། ། མ་སྐྱེས་ཡེ་ཤེས་སྦྱོར་བ་ཡིས། ། འཁོར་ལོའི་གཙོ་བོ་ལྟ་བུར་སྣང་། ། གཟུགས་སོགས་འཁྲུལ་པ་ལེགས་དག་པ། ། ཕུང་པོ་ཁམས་དང་སྐྱེ་མཆེད་རྣམས། ། སེར་སྣ་ལ་སོགས་གནས་གྱུར་པ། ། ཕ་རོལ་ཕྱིན་པར་ཤིན་ཏུ་གནས། ། རང་གི་མི་མཐུན་གནས་གྱུར་པ། ། སྟོབས་སོགས་ཚང་ཞིང་དྲི་མ་མེད། ། རྣམ་པར་མི་རྟོག་ཟབ་པ་དང་། །
རྒྱ་ཆེ་བར་ནི་རང་བཞིན་འབྱུང་། ། ཟབ་དང་རྒྱ་ཆེ་འདི་དག་ཉིད། ། ཤེས་རབ་ཐབས་བདག་ཉིད་གང་སྟེ། ། སོ་སོ་རང་རིག་ཆོས་ཡིན་ཕྱིར། ། དབྱེ་ཡོད་དབྱེ་མེད་སོགས་མི་གནས། ། དེ་ལྟར་སྤྲོས་པར་གྱུར་པ་ནི། ། ཕ་རོལ་ཕྱིན་སོགས་འབྲས་བུར་སྣང་། ། ཞེས་བརྗོད་ལ། རྗེས་གནང་ནི། དེ་བཞིན་སློབ་མ་དབང་བསྐུར་དང་། །
དངོས་གྲུབ་སྒྲུབ་པའི་དཀྱིལ་འཁོར་ནི། ། སྒྲུབ་པའི་ཐབས་ནི་རབ་བསྟན་པས། ། གང་ཟག་གཉིས་སུ་ཤེས་པར་བྱ། ། གཟུགས་བརྙན་གླེགས་བམ་ལ་སོགས་པ། ། ཡོད་ན་ཁྱོད་ཀྱིས་རབ་གནས་མཛོད། ། དེ་ནི་ཇི་སྲིད་བར་དུ་ནི། ། སེམས་ཅན་དོན་དུ་འགྱུར་བས་སོ། ། དེ་ལྟར་ན་བསྐྱེད་པ་རྡུལ་ཚོན་གྱི་དཀྱིལ་འཁོར་དུ་བུམ་པའི་དབང་ཐོབ་པས་ལུས་ཀྱི་དྲི་མ་དག་པར་བྱས་ཤིང་བསྐྱེད་པའི་རིམ་པ་བསྒོམ་པ་ལ་དབང་། འབྲས་བུ་སྤྲུལ་པའི་སྐུ་ཐོབ་པར་བྱེད་པ་ཡིན་ནོ། ། ཞེས་ངོ་སྤྲོད།
གསང་དབང་གི་རྟེན་དུ་ཕྱག་རྒྱ་མཚན་ཉིད་དང་ལྡན་པ་འབུལ་ཞིང་། མཎྜལ་གླིང་བཞི་སོགས་ནས། ཐ་མི་དད་པ་ལ་གསང་དབང་ཟབ་མོ་ཞུ་བའི་ཡོན་དུ་སོགས། ཐལ་མོ་སྦྱར་ནས། བྱང་ཆུབ་རྡོ་རྗེ་སོགས་ལན་གསུམ། ཨོཾ་ཨཱཿཧཱུྃ་གིས་གདོང་གཡོགས་འཆིང་ཚུལ་བྱས་ལ། བླ་མ་འཇམ་པའི་རྡོ་རྗེ་ཡབ་ཡུམ་ཟག་པ་མེད་པའི་བདེ་བ་ལ་སྙོམས་པར་ཞུགས། ཐུགས་ཀའི་མཾ་ལས་འོད་ཟེར་འཕྲོས་པས་སངས་རྒྱས་ཀྱི་སྐུ་རྣམས་སྤྱན་དྲངས་ནས་ཡབ་ཡུམ་གྱི་ཞལ་དུ་ཐིམ། ཐུགས་ཀར་ཞུ་ནས་གསང་བའི་མཐར། བྱང་ཆུབ་ཀྱི་སེམས་དཀར་དམར་གྱི་རང་བཞིན་དུ་གྱུར་པ།
རང་ཉིད་བློ་བརྟན་པ་རྣམ་པར་སྣང་མཛད་ཀྱི་ལྕེ་ཐོག་ཏུ་བཞག ཨོཾ་ཨཱཿམཾ་ཧཱུྃ། ཞེས་བརྗོད་ཅིང་བདུད་རྩི་མྱང་བས་བདེ་བ་སྣ་ཚོགས་ཀྱིས་ལུས་གང་བར་བསམ་ལ་ཅུང་ཟད་མཉམ་པར་བཞག ཨོཾ་ཨཱཿཧཱུྃ་གིས་གདོང་གཡོགས་ཕྱེ་ལ། དེ་ལྟར་ན་ཀུན་རྫོབ་བྱང་ཆུབ་སེམས་ཀྱི་དཀྱིལ་འཁོར་དུ་གསང་བའི་དབང་གིས་ངག་གི་དྲི་མ་དག རྡོ་རྗེའི་བཟླས་པ་དང་། སྒྱུ་ལུས་སྒོམ་པ་ལ་དབང་། འབྲས་བུ་ལོངས་སྤྱོད་རྫོགས་པའི་སྐུ་ཐོབ་པར་བྱེད་པ་ཡིན་ནོ། ། ཤེས་རབ་ཡེ་ཤེས་ཀྱི་དབང་ལ། མཎྜལ་གླིང་བཞི་སོགས་ནས།
ཐ་མི་དད་པ་ལ་ཤེས་རབ་ཡེ་ཤེས་ཀྱི་དབང་ཞུ་བའི་ཡོན་དུ་འབུལ་བ་སོགས་དང་། ཐལ་མོ་སྦྱར་ལ། བྱང་ཆུབ་རྡོ་རྗེ་སོགས་ལན་གསུམ། ཨོཾ་ཨཱཿཧཱུྃ་གིས་གདོང་གཡོགས་འཆིང་ཚུལ། གཙོ་བོའི་ཐུགས་ཀ་ནས་མཚན་ལྡན་གྱི་རིག་མ་ཞིག་ཕྱག་རྒྱར་གནང་བར་བསམ་ལ། གཟུངས་འདི་ཤིན་ཏུ་ཡིད་འོང་སྟེ། ། བསྟེན་བྱར་སངས་རྒྱས་རྣམས་ཀྱིས་བཏགས། ། འཁོར་ལོ་རིམ་གྱི་རབ་སྦྱོར་བས། ། བདེ་བ་དམ་པ་ཡང་དག་སྦྱར། ། ཞེས་གནང་བ་དེ་ཉིད་པང་དུ་བྱོན་པར་བསམ་ལ།
རང་ཉིད་འཇམ་པའི་རྡོ་རྗེ་དང་། རིག་མ་འཇམ་པའི་རྡོ་རྗེ་མར་གསལ་བའི་སྤྱི་བོར་ཨོཾ་དཀར་པོ། སྙིང་ཁར་ཧཱུྃ་སྔོན་པོ། ལྟེ་བར་སྭ་སེར་པོ། པདྨའི་དབུས་སུ་ཨ་དཀར་པོ། བརླ་རྩར་ཧ་ལྗང་ཁུ། ཡབ་ཀྱི་རྡོ་རྗེ་ཧཱུྃ་ལས་རྡོ་རྗེ་དམར་པོ་རྩེ་ལྔ་པ། ཨོཾ་ལས་བྱུང་བའི་ནོར་བུའི་བུ་གར་ཕཊ་སེར་པོས་བཀག་པ། ཡུམ་གྱི་པདྨ་ཧཱུྃ་ལས་པདྨ་དམར་པོ། ཨ་ལས་བྱུང་བའི་ཟེ་འབྲུའི་བུ་གར་ཕཊ་སེར་པོས་བཀག་པ།
ཞེས་བརྗོད་ལ་ཕན་ཚུན་འཁྱུད་ཚུལ་བྱས་པས་དགའ་བ། མཉམ་པར་སྦྱར་བས་མཆོག་དགའ། བསྲུབ་ཅིང་བསྲུབ་པས་དགའ་བྲལ། བྱང་སེམས་དཀར་དམར་ལྷན་ཅིག་ཏུ་འཛོམ་ལྷན་ཅིག་སྐྱེས་པས་དགའ་བདེ་མི་རྟོག་པའི་ཏིང་ངེ་འཛིན་རྒྱུད་ལ་སྐྱེས། སླར་ཡར་དྲངས་ལུས་ཀྱི་རྩ་གནས་ཐམས་ཅད་དུ་བཀྲམ་པས་ལུས་ཐམས་ཅད་བདེ་བས་གང་བར་མོས་ལ། རྡོ་རྗེའི་སྐྱིལ་ཀྲུང་ཉིད་དང་སེམས། ། ནོར་ལྡན་ཁོངས་སུ་རྟོག་པར་བལྟ། ། དཀྱིལ་འཁོར་ལྷ་ཡི་དེ་ཉིད་དང་། ། སློབ་དཔོན་གྱི་ནི་ལས་རྣམ་དག ། རབ་གསང་ཤེས་རབ་མཆོག་གིས་ནི། །
དབང་བསྐུར་དེ་ཉིད་ཡང་དག་བཤད། ། ཅེས་བརྗོད་ལ་འབྲུ་གསུམ་གྱིས་གདོང་གཡོགས་དཀྲོལ། དེ་ལྟར་ན་ཡི་གེ་བྷ་གའི་དཀྱིལ་འཁོར་དུ་དབང་གསུམ་པས་གཙོ་ཆེར་སེམས་ཀྱི་དྲི་མ་སྦྱོང་ཞིང་གཞན་ལུས་ཕྱག་རྒྱ་བསྒོམ་པ་ལ་དབང་། འབྲས་བུ་ཆོས་སྐུ་ཐོབ་པར་བྱེད་པ་ཡིན་ནོ། ། དབང་བཞི་པ་ལ། མཎྜལ་གླིང་བཞི་སོགས་ནས། ཐ་མི་དད་པ་ལ་དབང་བཞི་པ་ཞུ་བའི་ཡོན་དུ་སོགས་གསོལ་འདེབས་འདྲ། ཨོཾ་ཨཱཿཧཱུྃ་གིས་གདོང་གཡོགས་བཅིངས་ལ། བསམ་གཏན་གྱི་སྤྱོད་ལམ་དང་ལྡན་པས། དངོས་པོ་ཐམས་ཅད་དང་བྲལ་བ། །
ཕུང་པོ་ཁམས་དང་སྐྱེ་མཆེད་དང་། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པར་མཉམ་པ་ཉིད། ། རང་སེམས་གདོད་ནས་མ་སྐྱེས་པ། ། སྟོང་པ་ཉིད་ཀྱི་རང་བཞིན་ནོ། ། ཞེས་བརྗོད་ལ་དོན་བསམ་པ་ནི། དེ་མཚོན་བྱ་མཚོན་བྱེད་དུ་གསུངས་པས་མཚོན་བྱ་དོན་གྱི་དབང་བཞི་པ་སངས་རྒྱས་རྣམས་ཀྱི་དོན་དམ་བྱང་ཆུབ་ཀྱི་སེམས་ཡིན་ལ། དེའི་མཚན་ཉིད་ཕྱི་རོལ་པའི་བདག་གི་དངོས་པོ་ཐམས་ཅད་དང་བྲལ་ཞིང་། ཉན་ཐོས་སྡེ་གཉིས་སྨྲ་བའི་ཕུང་ཁམས་སྐྱེ་མཆེད་གྱི་ཆོས་དང་། གཟུང་འཛིན་གཉིས་སྤངས་ལ་རྣམ་རིག་པས་གཉིས་མེད་ཀྱི་ཤེས་པ་ཙམ་གྱི་རྟག་པ་དང་ཡང་བྲལ་བའི།
རང་སེམས་གསལ་ལ་མ་འགགས་པ་སྤྲོས་པ་ཐམས་ཅད་དང་བྲལ་བའི་སྟོང་ཉིད་དེ་ཉིད་ཡན་ལག་བདུན་ལྡན་གྱི་སངས་རྒྱས་ཡིན་ཞིང་། དེ་དབང་གསུམ་པའི་ཡེ་ཤེས་འདིའི་མཚོན་ནུས་པ་ལ་ཚིག་གི་ངོ་སྤྲོད་པ་ནི་ཚིག་དབང་བཞི་པ་སྟེ། ཇི་ལྟར་ན། གསུམ་པའི་དུས་སུ་ལྷ་སྐུ་ཞལ་སྦྱོར་གསལ་ལ་མ་འགགས་པ། སེམས་རྒྱུད་ཟག་མེད་བདེ་བས་གང་བ། བདེ་བའི་ངོ་བོ་ལ་བལྟས་ན་ཕྱི་རོལ་པའི་བདག་གནས། རྣམ་རིག་པའི་གཉིས་མེད་ཀྱི་ཤེས་པའི་བར་གྱི་རྣམ་རྟོག་གང་ཡང་མ་གྲུབ་པ་ནམ་མཁའ་ལྟ་བུ་ཡིན་ལ། དེ་ཡང་དམིགས་མེད་སྙིང་རྗེས་འགྲོ་དོན་རྒྱུན་མི་ཆད་པ་ཡིན་པས་དེའི་ངང་ལ་མཉམ་པར་བཞག འབྲུ་གསུམ་གྱི་གདོང་གཡོགས་ཕྱེ། དེ་ལྟར་ན་དོན་དམ་པ་བྱང་ཆུབ་སེམས་ཀྱི་དཀྱིལ་འཁོར་དུ་དབང་བཞི་པ་ཐོབ།
ལམ་ཕྱག་རྒྱ་ཆེན་པོ་བསྒོམ་པ་ལ་དབང་། འབྲས་བུ་ངོ་བོ་ཉིད་ཀྱི་སྐུ་ཐོབ་པར་བྱེད་པ་ཡིན་ནོ། ། དབང་གསུམ་པ་དང་བཞི་པའི་དམ་ཚིག་ནི། དབང་བསྐུར་འདི་ནི་ཇི་ལྟར་བར། ། བྱང་ཆུབ་སྤྱོད་བཞིན་དེ་བཞིན་དུ། ། དགེ་བའི་ཚུལ་ནི་གཞན་གསུངས་པས། ། སངས་རྒྱས་ཀུན་སོགས་ཐོབ་མི་འགྱུར། ། དམ་ཚིག་རྟག་ཏུ་བསྲུང་བ་དང་། ། རྟག་ཏུ་སྡོམ་པ་བསྐྱང་བར་བྱ། ། བཅུ་ཕྱེད་སྒྲོན་མ་མི་འཆི་སྤྱད། །
དམ་ཚིག་གཞན་ཡང་བསྲུང་བ་ནི། ། དཀོན་མཆོག་གནོད་གཞོམ་བུད་མེད་ནི། ། མཆོག་མྱང་ལོག་པའི་ལམ་མ་ཡིན། ། འདི་དག་ཆོ་ག་བཞིན་དུ་བསྲུང་། ། རྣལ་འབྱོར་རྒྱུད་དུ་གང་བཤད་པའོ། ། ཞེས་བརྗོད། ལུང་བསྟན་པ་ནི། གཡོན་ཁུ་ཚུར་གྱིས་ཆོས་གོས་སྙིང་ཁར་བཟུང་གཡས་མཆོད་སྦྱིན་དུ་བྱ་བ་ནི། ཨོཾ་ངས་ཁྱོད་འདི་ལྟར་ལུང་བསྟན་ཏེ། ། རྡོ་རྗེ་སེམས་དཔའ་དེ་བཞིན་གཤེགས། །
སྲིད་པའི་མཐའ་ནི་གྲུབ་པའི་ཕྱིར། ། སྲིད་པའི་ངན་འགྲོ་ཉིད་ལས་བཏོན། ། ཀྱཻ་དེ་བཞིན་གཤེགས་པ་རྡོ་རྗེ་ཆེ་གེ་མོ་ཞེས་བྱ་བ། སིདྡྷི་ས་མ་ཡ་སཏྭཾ་བྷུརྦྷུ་བ་སྭ། འདི་ཡི་དབང་བསྐུར་གྱུར་པ་ཡི། ། སྔགས་པ་འགྲོ་བ་ཀུན་གྱི་བདག ། བླ་ན་མེད་པའི་བྱང་ཆུབ་ཏུ། ། བདེ་གཤེགས་ཀྱིས་ཀྱང་ལུང་བསྟན་མཛད། ། དེ་ཡང་ལམ་གྱི་དུས་སུ་སེམས་ཅན་སྣ་ཚོགས་ཀྱི་དོན་བྱེད་ཅིང་ཐུན་བཞིར་ཏིང་ངེ་འཛིན་གསུམ་གྱི་སྦྱོར་བས་ཐུན་མོང་གི་དངོས་གྲུབ་མི་སྣང་བ་དང་། མངོན་ཤེས་དང་རིག་པ་འཛིན་པ་ལ་སོགས་པ་དང་།
མཆོག་གི་དངོས་གྲུབ་རྡོ་རྗེ་འཆང་བྱང་ཆུབ་ཀྱི་སེམས་དང་ལྡན་པས་སྒྲུབ་ན་མྱུར་དུ་འགྲུབ་པར་འགྱུར་བ་ཡིན་ནོ། ། དེ་ནས་དབུགས་དབྱུང་བ་དང་གཟེངས་བསྟོད་པ་ནི། མཆོག་གསང་དཀྱིལ་འཁོར་དམ་པ་འདི། ། མཐོང་བ་དང་ནི་ཞུགས་གྱུར་པ། ། སྡིག་པ་ཀུན་ལས་ངེས་གྲོལ་བར། ། ཁྱོད་རྣམས་འདི་ཉིད་ལེགས་པར་གནས། ། བདེ་ཆེན་ཐེག་པ་འདི་ལས་ནི། ། སླར་ཁྱོད་འཆི་བ་ཡོད་མིན་ཏེ། ། མི་ཚུགས་པ་དང་མ་ཆོད་པ། ། ཅིས་ཀྱང་མི་འཇིགས་དགའ་བར་གྱིས། །
སྲིད་པ་ཤིན་ཏུ་དག་པའི་ཕྱིར། ། སྲིད་པའི་སྡུག་བསྔལ་ལས་ཁྱོད་འདས། ། སྲིད་པ་ཤིན་ཏུ་གྲུབ་པའི་ཕྱིར། ། སྟོན་པའི་མཆོག་ཏུ་གྱུར་པ་ཡིན། ། དམ་ཚིག་སྡོམ་པ་འགྲུབ་པ་འདི། ། རྟག་ཏུ་ཁྱེད་ཀྱིས་བསྲུང་བར་བྱ། ། སངས་རྒྱས་ཀུན་གྱིས་མཐུན་པར་གསུངས། ། དམ་པ་རྟག་པའི་བཀའ་ཡིན་ནོ། ། གང་ཞིག་བསྐྱེད་པ་ཙམ་གྱིས་ནི། ། སངས་རྒྱས་ཀུན་ཏུ་དོགས་མེད་པའི། །
བྱང་ཆུབ་སེམས་ནི་བཏང་མི་བྱ། ། ཕྱག་ན་རྡོ་རྗེ་གང་ཡིན་པའོ། ། དམ་པའི་ཆོས་ནི་མི་སྤང་ཞིང་། ། ནམ་ཡང་དོར་བར་མི་བྱའོ། ། མི་ཤེས་པའམ་རྨོངས་པ་ཡི། ། ཚུལ་ཆེན་བསྟེན་པར་མི་བྱའོ། ། བདག་ཉིད་ཡོངས་སུ་སྤངས་ནས་སུ། ། དཀའ་ཐུབ་ཀྱིས་ནི་མ་གདུངས་ཤིང་། ། ཅི་བདེ་བར་ནི་བདེ་བས་བཟུང་། ། འདི་ནི་མ་བྱོན་རྫོགས་སངས་རྒྱས། །
རྡོ་རྗེ་དྲིལ་བུ་ཕྱག་རྒྱ་རྣམས། ། ནམ་ཡང་ཡོངས་སུ་མི་གཏོང་ཞིང་། ། སློབ་དཔོན་སྨད་པར་མི་བྱ་སྟེ། ། འདི་ནི་སངས་རྒྱས་ཀུན་དང་འདྲ། ། སངས་རྒྱས་ཀུན་མཚུངས་བླ་མ་ཡིས། ། སློབ་དཔོན་ལ་ནི་གང་སྨོད་པ། ། འདི་ནི་སངས་རྒྱས་ཀུན་སྨད་པས། ། རྟག་ཏུ་དུཿཁ་ཐོབ་འགྱུར་ཏེ། ། རིམས་དང་དུག་དང་དབྱིག་དུག་ནད། ། མཁའ་འགྲོ་རྣམས་ཀྱིས་གཙེས་པ་དང་། །
གདོན་དང་ལོག་འདྲེན་གཏུམ་པོ་ཡིས། ། བསད་ནས་སེམས་དམྱལ་ལྟུང་བར་འགྱུར། ། དེ་བས་ནན་ཏན་ཐམས་ཅད་ཀྱི། ། རྡོ་རྗེ་སློབ་དཔོན་བློ་གྲོས་ཆེ། ། དགེ་བ་རབ་ཏུ་མི་བཅོམ་པ། ། ནམ་ཡང་སྨད་པར་མི་བྱའོ། ། བླ་མ་ལ་ནི་གུས་བྱས་ཡོད། ། རྗེས་མཐུན་ཁྱོད་ཀྱིས་སྦྱིན་པར་བྱ། ། དེས་ནི་རིམས་སོགས་གནོད་པ་རྣམས། ། ཕྱིར་ཞིང་འབྱུང་བར་མི་འགྱུར་རོ། །
རྟག་ཏུ་རང་གི་དམ་ཚིག་བསྲུང་། ། རྟག་ཏུ་དེ་བཞིན་གཤེགས་པ་མཆོད། ། རྟག་ཏུ་བླ་མ་ལ་ཡང་འབུལ། ། འདི་ནི་སངས་རྒྱས་ཀུན་དང་འདྲ། ། དེ་བྱོན་སངས་རྒྱས་ཐམས་ཅད་ལ། ། རྟག་ཏུ་བྱིན་པ་ཉིད་དུ་འགྱུར། ། དེ་བྱོན་བསོད་ནམས་ཚོགས་ཡིན་ཏེ། ། ཚོགས་པས་དངོས་གྲུབ་མཆོག་ཏུ་འགྱུར། ། གང་ཕྱིར་འདི་ནི་ལེགས་གནས་པ། ། དེང་ཁྱོད་སྐྱེ་བ་འབྲས་བུར་བཅས། །
དམ་ཚིག་ལྷ་རྣམས་ཀུན་མཉམ་པར། ། དེང་ཁྱོད་འགྱུར་བར་ཐེ་ཚོམ་མེད། ། སངས་རྒྱས་རྡོ་རྗེ་འཛིན་བཅས་པ། ། ཀུན་གྱིས་དེང་ཁྱོད་དབང་བསྐུར་བས། ། ཁམས་གསུམ་གྱི་ནི་རྒྱལ་པོ་ཆེ། ། རྒྱལ་པོའི་བདག་པོར་བརྟེན་པ་ཡིན། ། དེ་རིང་བདུད་ལས་རྣམ་རྒྱལ་ཏེ། ། གྲོང་ཁྱེར་མཆོག་ཏུ་རབ་ཏུ་ཞུགས། ། ཁྱེད་རྣམས་ཀྱི་ནི་སངས་རྒྱས་ཉིད། ། དེང་ཉིད་ཐོབ་པར་ཐེ་ཚོམ་མེད། །
དེ་ལྟར་ཡིད་ནི་རབ་དྭངས་རྡོ་རྗེ་ཉིད་དུ་གྱིས། ། རང་གི་དམ་ཚིག་མི་ཟད་བདེ་བསྐྱེད་བརྟན་པར་གྱིས། ། དེང་ནི་འགྲོ་ལས་མྱུར་བདེ་རྡོ་རྗེ་སེམས་དཔའ་དང་། ། རབ་ཏུ་མཉམ་ཞིང་རྟག་པ་ཉིད་དུ་རྟོགས་པར་འགྱུར། ། ཞེས་བརྗོད། དམ་ཚིག་བསྡུས་ཏེ་བཟུང་བ་ནི། དཀྱིལ་འཁོར་གྱི་གཙོ་བོའི་ཞབས་ལ་ཕྱག་བཙལ་བར་མོས་ནས། ཐལ་མོ་སྦྱར་ལ། གཙོ་བོས་ཇི་ལྟར་བཀའ་སྩལ་པའི། ། གསུང་ནི་དེ་བཞིན་བདག་བགྱིད་དོ། །
ལན་གསུམ། གཏང་རག་དུ་ཡོན་འབུལ་བ་ནི། ཨོཾ་བཛྲ་བྷཱུ་མི་སོགས་མཎྜལ་ཚོམ་བུ་བདུན་མ་ཕུལ་བའི་མཐར། བླ་མ་དང་དཀྱིལ་འཁོར་གྱི་གཙོ་བོ་ཐ་མི་དད་པ་ལ་དབང་བསྐུར་ཟབ་མོ་ལེགས་པར་ཐོབ་པའི་བཀའ་དྲིན་གཏང་རག་གི་ཡོན་དུ་འབུལ་བར་སོགས། དེང་ནས་བརྩམས་ཏེ་སོགས་སྤྱི་དང་མཐུན་པ་ལན་གསུམ། བདེན་པའི་སྟོབས་བརྗོད་པ་ནི། རྡོ་རྗེས་ཕྱག་འཚལ་བའི་ཚུལ་དང་། དྲིལ་བུ་ཚིགས་བཅད་རེའི་མཚམས་སུ་དཀྲོལ་ལ། ཨོཾ་ནམ་མཁའ་སྐྱེ་བ་མཚན་ལྡན་ཕྱིར། ། ཐོག་མ་ཐ་མ་མེད་པའི་མཆོག །
སེམས་དཔའ་རྡོ་རྗེ་ཆེ་རང་བཞིན། ། རྡོ་རྗེ་སེམས་དཔའ་བདག་གྲུབ་མཛོད། ། ཀུན་མཆོག་དངོས་གྲུབ་ཆེན་པོ་སྟེ། ། དབང་ཕྱུག་ཆེན་པོ་ལྷག་པའི་ལྷ། ། རྡོ་རྗེ་འཛིན་པ་ཀུན་གྱི་རྒྱལ། ། མི་འགྱུར་མཆོག་ཏུ་བདག་གྲུབ་མཛོད། ། ཉེས་པ་མི་མངའ་རྟག་པ་ཁྱོད། ། འདོད་ཆགས་ཀུན་གྱི་རྗེས་ཆགས་པ། ། འདོད་ཆགས་ཆེན་པོ་དགའ་བ་ཆེ། ། བཅོམ་ལྡན་དེ་ཉིད་ཀྱིས་གྲུབ་མཛོད། །
ཤིན་ཏུ་དག་པ་ཀུན་གྱི་མཆོག ། གདོད་ནས་གྲོལ་བ་དེ་བཞིན་གཤེགས། ། ཀུན་ཏུ་བཟང་པོ་ཀུན་བདག་ཉིད། ། རྡོ་རྗེ་སེམས་དཔར་བདག་གྲུབ་མཛོད། ། དངོས་གྲུབ་ཆེན་པོ་ཀུན་གྱི་མཆོག ། དབང་ཕྱུག་ཆེན་པོ་རྒྱལ་མཆོག་གི ། གྲུབ་པའི་རྡོ་རྗེ་ཆེར་བསྟོད་པ། ། རྡོ་རྗེ་སྙེམས་བདག་བདག་མཛོད་ཅིག ། སེམས་ཅན་ཀུན་གྱི་ཡིད་ཁྱབ་ཅིང་། ། སེམས་ཅན་ཀུན་གྱི་སྙིང་ལ་འཇུག །
སེམས་ཅན་ཀུན་གྱི་ཡབ་གྱུར་ཉིད། ། འདོད་ཆགས་དམ་ཚིག་མཆོག་གྱུར་པ། ། བདེན་པ་གང་གི་ཡེ་ཤེས་མཆོག ། ཤེས་རབ་ཐབས་བདག་དཀྱིལ་འཁོར་ཡིན། ། བདེན་པ་དེ་ཡིས་མགོན་བདག་ལ། ། ཁྱོད་ཀྱིས་འདོད་པ་རབ་རྫོགས་མཛོད། ། ཆོས་རྣམས་གཟུགས་བརྙན་ལྟ་བུ་སྟེ། ། དག་ཅིང་གསལ་ལ་རྙོག་པ་མེད། ། བཟུང་དུ་མེད་ཅིང་བརྗོད་དུ་མེད། ། རྒྱུ་དང་ལས་ལས་ཀུན་ཏུ་འབྱུང་། །
དེ་བཞིན་ཉིད་ལས་ངེས་པར་སྐྱེས། ། བདེན་པ་དེ་ཡིས་དཀྱིལ་འཁོར་དུ། ། གཟུགས་བརྙན་གསལ་བ་སློབ་མ་ནི། ། ཀུན་གྱིས་དྲི་མ་མེད་མཐོང་ཤོག ། ཞེས་ལན་གསུམ་བརྗོད། བརྒྱད་པ་གཏོར་མས་མཆོད་པ་ནི། གཏོར་མ་བསངས་སྦྱངས་བྱིན་གྱིས་བརླབས་ནས་བཟུང་། འཇིག་རྟེན་དང་འཇིག་རྟེན་ལས་འདས་པའི་གཏོར་མ་ཕུལ།

བསྐང་བ་རྣམས་སྟ་གོན་གྱི་སྐབས་བཞིན་བྱས་ལ་སློབ་མ་དབང་བསྐུར་བྱ་དགོས་ན་ཟུར་དུ་འཆད་པའི་མཚམས་སྦྱོར་བཞིན་བྱའོ། ། གསུམ་པ་རྗེས་ཀྱི་བྱ་བ་ནི། མཆོད་པ་རྣམས་ཁ་གསོས། བསངས་སྦྱངས་བྱིན་གྱིས་བརླབས། ཕྱི་མཆོད་རྡོ་རྗེ་མ་ལྔ་བཅས། ནང་མཆོད་དེ་ཉིད་ལྔ་པས་བསྟོད་པ། དངོས་གྲུབ་བླང་བ། ལྷག་ཆད་ཁ་བསྐང་བ། བཟོད་གསོལ་རྣམས་སྟ་གོན་བཞིན་བྱ། སྒྲུབ་མཆོད་སྔ་མ་རྣམས་ལ། ཁྱད་པར་དུ་ཡང་རྡུལ་ཚོན་གྱི་དཀྱིལ་འཁོར་འདི་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་དང་བུམ་ནང་གི་ཡེ་ཤེས་པ་རྣམས་ཇི་སྲིད་གཤེགས་གསོལ་གྱི་ཆོ་ག་མ་བྱས་གྱི་བར་དུ་བརྟན་པར་བཞུགས་སུ་གསོལ།
བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨོཾ་སུ་པྲ་སོགས་བརྗོད་ལ་མེ་ཏོག་གཏོར། གཏོར་མགྲོན་གཤེགས་གསོལ། སྐྱེ་མཆེད་ཐུགས་གསུང་སྐུ་བསྲུང་བ། བསྔོ་བ་སྨོན་ལམ་རྣམས་སྟ་གོན་བཞིན་ལ། དེ་ཚེ་བདག་གིས་འདུལ་གྱུར་ཅིག ། ཞེས་པའི་རྗེས་སུ། དེ་ལྟར་རྒྱལ་བ་ཀུན་གྱི་མཁྱེན་རབ་དང་། ། ཡེ་ཤེས་གཅིག་བསྡུས་རྗེ་བཙུན་འཇམ་དབྱངས་ལ། ། བདག་གིས་མཆོད་ཅིང་གསོལ་བ་བཏབ་པའི་མཐུས། །
རྣམ་དག་དགེ་བའི་བཤེས་དང་མཇལ་བར་ཤོག ། ཡོངས་འཛིན་མཁས་པས་རྗེས་སུ་བཟུང་གྱུར་པས། ། འཁོར་བ་མཐའ་དག་སྡུག་བསྔལ་རང་བཞིན་དུ། ། ལེགས་པར་རྟོགས་ནས་དེ་དག་རབ་སྤངས་ཏེ། ། མ་ནོར་ཐར་པའི་ལམ་དུ་འཇུག་པར་ཤོག ། འཁོར་བའི་རྒྱ་མཚོར་དྲིན་ཆེན་ཕ་མ་རྣམས། ། སྡུག་བསྔལ་ཆུ་བོ་ཆེན་པོས་ཁྱེར་མཐོང་སྟེ། ། དེ་རྣམས་བསྒྲལ་ཕྱིར་སྙིང་རྗེས་ཡིད་དྲངས་ནས། ། བྱང་ཆུབ་སྨོན་པའི་སེམས་མཆོག་སྐྱེ་བར་ཤོག ། ལམ་གྱི་རྩ་བ་ཚུལ་ཁྲིམས་རྣམ་གསུམ་དང་། །
ཞི་གནས་ལྷག་མཐོང་ཟུང་དུ་འབྲེལ་བའི་ལམ། ། ཕ་རོལ་ཕྱིན་དྲུག་བསྡུ་དངོས་བཞི་ལ་སོགས། ། རྒྱ་ཆེན་བྱང་ཆུབ་སྤྱོད་ལ་འཇུག་པར་ཤོག ། རྒྱལ་སྲས་ལམ་གྱི་རང་རྒྱུད་དག་པའི་ཚེ། ། ཚུལ་ཁྲིམས་དག་ཅིང་འདུས་པའི་རྒྱུད་ལ་མཁས། ། དེ་ཉིད་བཅུ་ཤེས་ཉན་ཐོས་སྤྱོད་ལྡན་པའི། ། རྡོ་རྗེ་སློབ་དཔོན་ཚུལ་བཞིན་མཉེས་བྱེད་ཤོག ། རྨད་བྱུང་དཀྱིལ་འཁོར་ཆེན་པོར་བུམ་པའི་དབང་། ། རྣམ་དག་ཆོ་གས་ཚུལ་བཞིན་བསྐུར་བའི་མཐུས། ། ཕུང་ཁམས་ལྷ་ཡི་རྣམ་པར་དག་བྱས་ནས། །
རྒྱ་ཆེན་བསྐྱེད་རིམ་སྣོད་དུ་འགྱུར་བར་ཤོག ། ལུས་ཀྱི་དབང་པོ་བྷ་ག་བྱང་སེམས་ཀྱི། ། དཀྱིལ་འཁོར་ཟབ་མོར་མཆོག་དབང་གསུམ་བསྐུར་བས། ། རྩ་ཐིག་རླུང་གསུམ་བདེ་བར་བྱིན་བརླབས་ནས། ། རྫོགས་རིམ་ཟབ་མོའི་སྣོད་དུ་འགྱུར་བར་ཤོག ། དབང་དུས་ཆོ་གས་ཐོབ་དང་ཁས་བླངས་པའི། ། བསྲུང་དང་མི་སྤངས་ཟ་བའི་དམ་ཚིག་རྣམས། ། ཚུལ་བཞིན་བསྟེན་པས་ཉེས་ཚོགས་ཀུན་བཅོམ་ནས། ། སྔགས་ཀྱི་ཚུལ་ཁྲིམས་རྣམ་པར་དག་པར་ཤོག ། དབང་གིས་མཚོན་པའི་ཡང་དག་ལྟ་བའི་དོན། །
ཆོས་རྣམས་ནམ་མཁའི་དཀྱིལ་ལྟར་རྣམ་དག་པ། ། ཟབ་གསལ་གཉིས་མེད་བདེ་ཆེན་ལྷན་ཅིག་སྐྱེས། ། དཔལ་ལྡན་བླ་མའི་དྲིན་གྱིས་རྟོགས་པར་ཤོག ། ཐ་མལ་རྣམ་རྟོག་ཀུན་བཅོམ་བསྐྱེད་རིམ་ལམ། ། ཆུང་དང་བར་མ་ཆེན་པོའི་རིམ་པ་ཡིས། ། བསྙེན་སྒྲུབ་བཞི་དང་ཏིང་འཛིན་རྣམ་པ་གསུམ། ། ཐུན་བཞིར་བསྒོམ་པས་ལྷ་སྣང་མཐར་ཕྱིན་ཤོག ། ལྷ་སྐུ་སྒྱུ་མ་ལྟ་བུའི་ངང་ཉིད་ལས། ། རྒྱལ་བ་མཆོད་དང་སེམས་ཅན་སྨིན་བྱེད་སོགས། ། རྒྱ་ཆེན་བསོད་ནམས་ཚོགས་ལ་རབ་འབད་པས། །
འཁོར་བར་སྐྱེ་བའི་ལས་ཀུན་དག་པར་ཤོག ། ཆོས་སྐུ་རྣམ་ཐར་སྒོ་གསུམ་རང་བཞིན་དུ། ། ལེགས་པར་རྟོགས་ནས་སྤྲོས་བྲལ་དམ་པའི་དོན། ། ཡེ་ཤེས་ཚོགས་ཀྱི་རྣལ་འབྱོར་ལེགས་བསྒོམ་པས། ། ཉོན་མོངས་འཁྲུལ་པའི་དྲྭ་བ་ཞི་བར་ཤོག ། རྣལ་འབྱོར་འབྲས་བུ་མངོན་དུ་བྱས་པའི་ཚེ། ། གནས་རྣམས་རིན་ཆེན་ལས་གྲུབ་གཞལ་ཡས་ཁང་། ། བཀོད་ལེགས་དབྱིབས་མཛེས་དམ་པར་སྒྲུབ་པའི་རྒྱུ། ། ཞིང་ཀུན་དག་པའི་རྣལ་འབྱོར་མཐར་ཕྱིན་ཤོག ། གཞི་ལ་གནས་པའི་སྐྱེ་འཆི་བར་དོ་གསུམ། །
ཇི་ལྟར་གྲུབ་བཞིན་ལམ་དུ་བྱས་པ་ལས། ། འབྲས་བུ་སྐུ་གསུམ་མངོན་དུ་བྱེད་པའི་ལམ། ། དང་པོ་སྦྱོར་བའི་ཏིང་འཛིན་མཐར་ཕྱིན་ཤོག ། ཐབས་ཤེས་སྒྱུ་མ་བདེ་བའི་རོལ་པ་ལས། ། ཤེས་རབ་པདྨར་བྱང་སེམས་ལས་འཁྲུངས་པ། ། རྟེན་དང་བརྟེན་པའི་དཀྱིལ་འཁོར་བསྒོམ་པ་ལས། ། བདེ་བ་ཆེན་པོའི་ཏིང་འཛིན་སྐྱེ་བར་ཤོག ། འགྲོ་བའི་དོན་དུ་དཀྱིལ་འཁོར་ལྷ་ཚོགས་རྣམས། ། ནམ་མཁའི་ཁམས་ཀུན་གང་བར་རབ་སྤྲོས་ནས། ། སྣ་ཚོགས་མཛད་པས་སེམས་ཅན་སྨིན་བྱེད་པ། །
དཀྱིལ་འཁོར་རྒྱལ་མཆོག་རྣལ་འབྱོར་མཐར་ཕྱིན་ཤོག ། འོད་གསལ་བསྐྱེད་པ་ཐིག་ལེའི་རྣལ་འབྱོར་དང་། ། སེམས་རབ་བརྟན་བྱེད་ཕྲ་མོའི་རྣལ་འབྱོར་དང་། ། དངོས་གྲུབ་འགུགས་པ་བཟླས་པའི་རྣལ་འབྱོར་གྱིས། ། ལས་རྒྱལ་མཆོག་གི་ཏིང་འཛིན་མཐར་ཕྱིན་ཤོག ། ཐུན་མཚམས་ཀུན་ཏུ་སྒྱུ་མའི་རྣལ་འབྱོར་གྱིས། ། སྒོ་གསུམ་དགེ་བའི་སྤྱོད་པ་ཅི་བྱེད་པ། ། དེ་ཀུན་ལྷ་ཡི་རོལ་པར་ཤེས་བྱེད་པས། ། ལས་དང་སྤྱོད་ལམ་རྣམ་པར་དག་པར་ཤོག ། དེ་ལྟར་རིམ་པ་དང་པོའི་རྣལ་འབྱོར་གྱི། །
ཅིར་སྣང་ལྷ་ཡི་འཁོར་ལོར་ལེགས་གྲུབ་ནས། ། ལམ་བཟང་དེས་ཀྱང་ཆོག་པར་མི་འཛིན་པ། ། རྫོགས་རིམ་ཟབ་མོའི་ལམ་ལ་འཇུག་པར་ཤོག ། སྣ་རྩེ་གསུམ་དང་སྦྱོར་བ་ཡན་ལག་དྲུག ། ཁྱད་པར་དངོས་པོའི་མཐའ་ལས་རྣམ་གྲོལ་བའི། ། མན་ངག་རྒྱལ་པོ་གྲོལ་བའི་ཐིག་ལེ་ལ། ། ཐོས་བསམ་ཚུལ་གྱིས་སྒྲོ་འདོགས་ཆོད་པར་ཤོག ། སྙིང་ཀའི་པདྨ་འོད་ཟེར་ལྔ་ལྡན་པའི། ། མི་ཤིགས་ཐིག་ལེ་འཛག་པའི་ངང་ཚུལ་ཅན། ། དངོས་པོ་རྐྱེན་གྱི་མཐའ་ཡི་དེ་བཞིན་ཉིད། །
ཚུལ་བཞིན་སྒོམ་པས་ཡེ་ཤེས་མཆོག་ཐོབ་ཤོག ། ནོར་བུའི་དབུས་སུ་བདེ་གཤེགས་ཞུ་བའི་རྒྱུན། ། རྡུལ་མུན་སྙིང་སྟོབས་ཚུལ་དུ་བབས་པ་ལས། ། གསང་བའི་ཐིག་ལེ་ཡེ་ཤེས་ལྔ་ཡི་དངོས། ། སྤྲོ་བསྡུས་བསྒོམ་པས་རྗེས་དྲན་མཐར་ཕྱིན་ཤོག ། ལུས་ཀྱི་གནས་བཞིར་འབྱུང་བཞིའི་དཀྱིལ་འཁོར་ལ། ། ཕྱག་རྒྱ་བཞི་ཡི་རང་བཞིན་ཡིག་འབྲུ་བཞི། ། རང་བཞིན་བཟླས་པའི་ཚུལ་གྱིས་གོམས་བྱས་པས། ། སྤྲུལ་པའི་ཐིག་ལེའི་རྣལ་འབྱོར་འགྲུབ་པར་ཤོག ། ཡོན་ཏན་ཀུན་གྱི་འབྱུང་གནས་མི་ཤིགས་པའི། །
ཐིག་ལེའི་འོད་ཀྱིས་ཁམས་གསུམ་མ་ལུས་པ། ། འོད་གསལ་ཞི་བའི་དབྱིངས་སུ་རབ་བསྡུས་ནས། ། སླར་ཡང་ཟུང་འཇུག་སྣང་བ་རྒྱས་བྱེད་ཤོག ། དེ་ལྟར་དགའ་བཞིའི་ཡེ་ཤེས་བསྐྱེད་བྱེད་པ། ། ཐིག་ལེ་བཞི་ཡི་རྣལ་འབྱོར་དམ་པ་དང་། ། རིག་མ་བརྟུལ་ཞུགས་སྤྱོད་པ་ལེགས་སྤྱད་པས། ། ཚེ་འདི་ཉིད་ལ་རྡོ་རྗེ་འཆང་ཐོབ་ཤོག ། ཕྱིན་ཅི་ལོག་གི་རྣམ་པ་ཀུན་དང་བྲལ། ། བསམ་བརྗོད་ལས་འདས་མཁའ་བཞིན་དྲི་མ་མེད། ། གསལ་བས་ཡེ་ཤེས་ཀུན་འབྱུང་རྣམ་རྟོག་སྤངས། །
གཏིང་དཔག་དཀའ་བའི་ཟབ་མོ་མཐར་ཕྱིན་ཤོག ། ཆོས་དབྱིངས་ལས་བྱུང་ཕྱག་རྒྱ་ཆེན་པོའི་སྐུ། ། སྣང་སྟོང་སྒྱུ་མ་ལྟ་བུའི་རང་བཞིན་ཅན། ། རང་དང་གཞན་གྱི་ཉོན་མོངས་ཀུན་སྦྱོང་བ། ། ཡང་དག་གསལ་བའི་འབྲས་བུ་མངོན་གྱུར་ཤོག ། དེ་ལྟར་ཟབ་གསལ་རང་བཞིན་གཉིས་མེད་ཅན། ། དངོས་པོ་ཀུན་ལ་ཁྱབ་པའི་བདག་ཉིད་ཆེ། ། འཁོར་བའི་ཆོས་ཀྱིས་རབ་ཏུ་མ་ཟིན་པ། ། ཆོས་དབྱིངས་དམ་པ་འཇམ་དབྱངས་མྱུར་ཐོབ་ཤོག ། གནས་སྐབས་ཀུན་ཏུ་ཚེ་རིང་ནད་མེད་ཅིང་། །
ལོག་འཚོ་སྤངས་པའི་ཕུན་ཚོགས་འབྱོར་པར་ལྡན། ། ཚུལ་ཁྲིམས་ཐོས་དང་གཏོང་བའི་ནོར་ལྡན་པས། ། རྒྱལ་བའི་བསྟན་པ་ཕྱོགས་བཅུར་རྒྱས་བྱེད་ཤོག ། ཁྱད་པར་འཇམ་དབྱངས་མགོན་པོས་རྗེས་བཟུང་བ། ། ཤིང་རྟའི་སྲོལ་འབྱེད་གྲུབ་ཆེན་ཡེ་ཤེས་ཞབས། ། གང་གིས་ལེགས་པར་བཀྲལ་བའི་ལམ་བཟང་འདི། ། མ་ནོར་ཕྱོགས་མཐའ་ཀུན་ཏུ་རྒྱས་བྱེད་ཤོག ། ཐུགས་རྗེ་ཆེ་ལྡན་བླ་མའི་བྱིན་རླབས་དང་། ། རིན་ཆེན་དཀོན་མཆོག་གསུམ་གྱི་བདེན་པ་དང་། ། རྡོ་རྗེ་ཆོས་སྐྱོངས་རྣམས་ཀྱི་མཐུ་སྟོབས་ཀྱིས། །
བདག་གི་སྨོན་ལམ་འདི་དག་མྱུར་འགྲུབ་ཤོག ། ཞེས་བརྗོད་ཅིང་འོག་ནས་འབྱུང་བའི་བཀྲ་ཤིས་བྱ། དཀྱིལ་འཁོར་གཤེགས་གསོལ་གྱི་ཉིན་མཇུག་ཆོག་གི་ཚེ་བུམ་པ་གཉིས་ཁྱམས་སྟེངས་སུ་སྤྱན་དྲངས། སྤྱི་བཏབ་ཀྱི་གཏོར་མ་ཕུལ་གྲུབ་རྗེས། དཔོན་སློབ་རྣམས་དཀྱིལ་འཁོར་གྱི་མཐར་ལངས་ཏེ། མཆོད་པ་བྱིན་རླབས་ནས་བརྟན་བཞུགས་ཀྱི་བར་འདྲ་ཞིང་།་་་་་ སྐབས་འདིར་སློབ་དཔོན་གྱིས་མཆོད་བསྔོ་གཤིན་བསྔོ་སོགས་སྐབས་ཐོབ་སྦྱར་ལ་རྒྱས་བསྡུས་གང་རུང་ངེས་པར་བྱེད་དགོས་པར་སེམས་ཏེ། ས་སྐྱའི་གོང་མ་རྣམས་ཀྱི་ཕྱག་ལེན་དུ་གནང་བས་སོ། ། རྟེན་ཡོད་པ་རྣམས་ལ་བརྟན་ཞུགས་དཀྱུས་བཞིན་བྱས་ལ། རྡུལ་ཚོན་གྱི་ཡེ་ཤེས་པ་དང་བུམ་ནང་གི་ཡེ་ཤེས་དང་།
རྟེན་མེད་པའི་གཏོར་མགྲོན་གྱི་ཡེ་ཤེས་པ་རྣམས་ལ། ཨོཾ་ཁྱོད་ཀྱིས་སོགས་ལན་གསུམ་གདངས་དང་བཅས་པའི་མཐར། ཨོཾ་ཨ་ཀཱ་རོ་སོགས་ནས། ཧཱུྃ་མུཿཞེས་དང་། མཐེབ་སྲིན་གྱིས་སེ་གོལ་གཏོགས་པའི་མཐར། ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རྣམས་རང་ལ་གཉིས་སུ་མེད་པར་ཐིམ། ཞེས་བརྗོད། ཨོཾ་ཨཱཿཧཱུྃ་གིས་བསྲུང་ལ། རོལ་མོ་དང་བཅས་པས།
ཨོཾ་ཨ་ཀཱ་རོ་ནས་ན་ཏྭད་ཀྱི་བར་ཡང་ཡང་བརྗོད་ལ། དེ་ཁོ་ན་ཉིད་དྲན་པས་རྡོ་རྗེའི་རྩེས་དབང་ལྡན་གྱི་རྩིག་པ་དང་པོ་བཤིགས། དེ་ནས་གཡས་བསྐོར་གྱི་མཚན་མ་རྣམས་ནས་རྡུལ་ཚོན་རང་གི་སྤྱི་བོར་བཞག གཞན་འདོད་པ་ཡོད་ནའང་སྦྱིན། རྡོ་རྗེའི་རྩེས་ཕྱོགས་བཞི་ནས་རི་མོ་འཐེན། དེ་ནས་སྒྲུབ་གྲོགས་རྣམས་ཀྱིས་མཐའ་ནས་ཀུ་ཤ་རས་དཀར་སོགས་གཙང་མས་བསྡུས་ལ་རིན་པོ་ཆེའི་སྣོད་ཇི་ལྟར་རིགས་པར་བླུག་ལ་དབེན་པར་བཞག་་་་་རྡུལ་ཚོན་ཆུ་བོར་སྤྱན་འདྲེན་པའི་ཕྱག་ལེན་ཡོད་ན་སྤྱི་འགྲོ་ལྟར་བྱ། ཐིག་རྗེས་རྣམས་ལས་བུམ་གྱི་ཆུས་ཕྱིས། དེ་ནས་གོ་བསྒོ་བ། བསྔོ་བ་སྨོན་ལམ་རྣམས་གོང་བཞིན་དང་། དཔོན་སློབ་རྣམས་ཀྱིས་མེ་ཏོག་གི་ཆར་དབབ།
དྲིལ་གསིལ་གདངས་དང་བཅས་པས་བླ་མ་ཡི་དམ་ཀྱི་བཀྲ་ཤིས་སྤྱི་དང་ཁྱད་པར། དགེ་ལེགས་ཀུན་འབྱུང་རྒྱལ་བ་སྲས་བཅས་ཀྱི། །་་་་་ བཀྲ་ཤིས་འདི་མཁས་གྲུབ་དཔལ་ལྡན་དོན་གྲུབ་ཀྱིས་མཛད་པ་ལ་གཞིར་བྱས། ཚིགས་རྐང་དགུ་མར་བསྒྱུར་ཏེ་འཕགས་ལུགས་ཀྱི་བཀྲ་ཤིས་དགེ་ལེགས་རྒྱ་མཚོ་དང་མཐུན་པར་ཁོ་བོས་བརྩམས་པ་ལགས། མཁྱེན་བརྩེ་ནུས་གསུམ་གཅིག་ཏུ་འདུས་པའི་དངོས། ། ཐུགས་རྗེའི་དབང་ཕྱུག་གྲངས་མེད་འགྲོ་བའི་སྐྱབས། ། དངོས་གྲུབ་འབྱུང་གནས་ཕན་བདེའི་ལམ་སྟོན་པའི། ། འཕགས་བོད་རྩ་བརྒྱུད་བླ་མའི་ཚོགས་རྣམས་ཀྱིས། ། བདེན་པའི་བྱིན་རླབས་བཀྲ་ཤིས་དམ་པ་དེས། ། སྐྱེ་རྒུ་ཀུན་དང་བདག་ཅག་འཁོར་བཅས་རྣམས། །
ཆོས་དང་དགེ་ལེགས་རྒྱས་པའི་བཀྲ་ཤིས་ཤོག ། ཐེག་ཆེན་ལོངས་སྤྱོད་ཐབས་ཤེས་མཉམ་སྦྱོར་སྐུ། ། ཟག་མེད་བདེ་བ་ཆེ་ལ་རྟག་རོལ་ཞིང་། ། སྤྲོས་བྲལ་འགྲོ་དོན་རྒྱུན་མི་ཆད་པ་ཅན། ། འགག་མེད་སྐུ་མངའ་འཇིག་རྟེན་གསུམ་གྱི་མགོན། ། རྒྱལ་བ་ཀུན་འདུས་རྗེ་བཙུན་འཇམ་པའི་དབྱངས། ། འཁོར་ལོའི་བདག་པོའི་བཀྲ་ཤིས་དམ་པ་དེས། ། སྐྱེ་རྒུ་ཀུན་དང་བདག་ཅག༞ ། ཆོས་དང་དགེ་ལེགས་རྒྱས༞ ། ཕུང་ལྔ་གནས་གྱུར་དུག་ལྔ་དབྱིངས་སུ་དག །
ཡེ་ཤེས་ལྔ་ལྡན་རིགས་ལྔའི་འགྲོ་བ་འདུལ། ། ཁྱབ་བདག་རྡོ་རྗེ་འཛིན་དང་རྒྱལ་བའི་རྒྱལ། ། རིན་ཆེན་འཆང་དང་འཁོར་འདས་ཤེས་རབ་འཆང་། ། སྔོ་དང་དཀར་སེར་དམར་ལྗང་མཛེས་པའི་སྐུ། ། བདེ་གཤེགས་ཡབ་ལྔའི་བཀྲ་ཤིས་དམ་པ་དེས། ། སྐྱེ་རྒུ་ཀུན་དང༞ ། ཆོས་དང་དགེ་ལེགས༞ ། འབྱུང་བ་རྣམ་དག་ཚད་མེད་རང་བཞིན་ཅན། ། ལས་བཞིའི་འགྲོ་འདུལ་ཐབས་སྨོན་སྟོབས་ཡེ་ཤེས། ། མཐར་ཕྱིན་རིང་སོང་ལ་སོགས་ས་ཡི་དངོས། །
སྤྱན་མ་བདག་མ་གོས་དཀར་སྒྲོལ་མ་སྟེ། ། འགྲོ་བ་བུད་མེད་འདུལ་ཕྱིར་རིག་མའི་ཚུལ། ། རྒྱལ་བའི་ཡུམ་བཞིའི་བཀྲ་ཤིས་དམ་པ་དེས། ། སྐྱེ་རྒུ་ཀུན༞ ། ཆོས་དང་དགེ་ལེགས༞ ། ཀུན་འཛིན་འཆལ་ཚུལ་ཁྲོ་བ་ལེ་ལོས་གཡེང་། ། ཤེས་རབ་འཆལ་དང་ཡུལ་དྲུག་དྲི་མ་སྦྱོང་། ། རབ་དགའ་དྲི་མེད་ལ་སོགས་ས་ཡི་དངོས། ། གཟུགས་སྒྲ་དྲི་རོ་རེག་དང་ཆོས་ཁམས་ཀྱིས། ། ཟག་མེད་བདེ་བས་འཇམ་དཔལ་རབ་མཆོད་མ། །
ལྷ་མོའི་ཚོགས་ཀྱིས་བཀྲ་ཤིས་དམ་པ་དེས། ། སྐྱེ་རྒུ་ཀུན༞ ། ཆོས་དང་དགེ་ལེགས༞ ། མ་དད་ལེ་ལོ་བརྗེད་ངས་རྣམ་གཡེང་དང་། ། ཕུང་ཉོན་འཆི་བདག་ལྷ་བུའི་བདུད་བཞི་འཇོམས། ། འཇིག་ཚོགས་ལོག་ལྟ་མཐར་འཛིན་བརྟུལ་ཞུགས་འཛིན། ། ལྟ་ངན་དྲྭ་བ་གཅོད་མཛད་ཁྲོ་བོའི་དབང་། ། སྒྲིབ་བྲལ་དད་སོགས་རང་བཞིན་རྣམ་དག་པ། ། སྒོ་བསྲུང་མཆོག་གི་བཀྲ་ཤིས་དམ་པ་དེས། ། སྐྱེ་རྒུ་ཀུན༞ །
ཆོས་དང་དགེ་ལེགས༞ ། བྱང་ཆུབ་ཕྱོགས་ཆོས་ཚད་མེད་ངོ་བོ་ཉིད། ། རྒྱལ་བའི་བསྟི་གནས་རིན་ཆེན་གཞལ་མེད་ཁང་། ། རྒྱ་ཆེན་འོད་གསལ་བཀོད་ལེགས་དབྱིབས་མཛེས་པ། ། སྣ་ཚོགས་རྒྱན་གྱིས་མཛེས་པའི་ཁང་བཟང་མཆོག ། བདུད་ལས་རྣམ་རྒྱལ་བསྲུང་བའི་འཁོར་ལོ་བཅས། ། ཕོ་བྲང་མཆོག་གི་བཀྲ་ཤིས་དམ་པ་དེས། ། སྐྱེ་རྒུ་ཀུན་དང་བདག་ཅག་འཁོར་བཅས་རྣམས། ། ཆོས་དང་དགེ་ལེགས་རྒྱས་པའི་བཀྲ་ཤིས་ཤོག ། གཞན་ཡང་ཆོས་བསྲུང་ནོར་ལྷའི་བཀྲ་ཤིས་གང་ཤེས།
ཕྱོགས་ཀུན་ཏུ་མེ་ཏོག་གི་ཆར་དབབ། རོལ་མོའི་སྒྲ་རྒྱ་ཆེར་བྱའོ། ། འདིར་སྨྲས་པ། ཀུན་མཁྱེན་སྨྲ་བའི་སེང་གེ་གོ་རམ་རྗེའི། ། ཞལ་སྒོ་ལས་འོང་བསྟན་བཅོས་ངོ་མཚར་ཅན། ། དཔལ་ལྡན་འདུས་པའི་སྒྲུབ་དཀྱིལ་ཆ་ལག་བཅས། ། ལྷན་ཅིག་སྡེབས་པའི་ནོར་བུའི་ཕྲེང་མཛེས་འདི། ། བློ་གསལ་རྣམས་ཀྱི་མགུལ་པའི་རྒྱན་དམ་པར། ། འགྱུར་ཕྱིར་འཁོན་རིགས་ས་སྨྱོན་བྷུ་སུ་ཀུ། ། ཀུན་བློས་སྤེལ་འདིའི་དགེ་བ་དྲི་མེད་དེས། །
མཁའ་མཉམ་སྐྱེ་རྒུ་ཀུན་དང་ལྷན་ཅིག་ཏུ། ། བདག་གིར་བཅད་ལས་མ་གྱུར་འགྲོ་བ་ཀུན། ། སྒྲིབ་བྲལ་འཇམ་དབྱངས་གོ་འཕང་མངོན་གྱུར་ཤོག ། བསྟན་བཅོས་འདི་ཉིད་འཛིན་དང་འཆད་པ་ཡི། ། འགལ་རྐྱེན་སེལ་ཞིང་མཐུན་རྐྱེན་སྤེལ་བ་ལ། ། ཆོས་བདག་ཞིང་སྐྱོང་དབང་ཕྱུག་གདོང་བཞི་པས། ། རྩ་བརྒྱུད་བླ་མའི་བཀའ་བཞིན་འཕྲིན་ལས་མཛོད། ། ཅེས་དཔལ་གསང་བ་འདུས་པ་འཇམ་པའི་རྡོ་རྗེའི་སྒྲུབ་དཀྱིལ་གཉིས་ཆ་ལག་དང་བཅས་ཏེ་ལྷན་ཅིག་ཏུ་བཀོད་པ་ནོར་བུའི་ཕྲེང་མཛེས་བློ་གསལ་མགུལ་རྒྱན་ཞེས་བྱ་བ་འདི་ནི་ཉི་ཤར་ཆོས་སྡེ་བ་རྣམས་ཀྱིས་གཙོ་མཛད་རང་དང་སྐལ་བ་མཉམ་པའི་སློབ་མ་རྣམས་ལ་ཕན་པའི་བསམ་པས། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས། རྩ་བའི་ཡིག་ཆ་ཀུན་མཁྱེན་ཆོས་ཀྱི་རྒྱལ་པོས་མཛད་པའི་སྒྲུབ་དཀྱིལ་གཏོར་ཆོག་མཆོད་འཕྲེང་རྣམས་དང་།
དེ་དག་ཏུ་མི་གསལ་བ་རྣམས་ངོར་ཆེན་རྡོ་རྗེ་འཆང་ཆེན་པོས་མཛད་པའི་འདུས་པ་འཕགས་ལུགས་ཀྱི་མཆོད་འཕྲེང་མཆོད་སྤྲིན་རྒྱ་མཚོ། འཇམ་རྡོར་གྱི་བསྟོད་པ་ལམ་རིམ་སྨོན་ལམ་བཅས་དང་། པཎ་ཆེན་ནམ་མཁའ་དཔལ་བཟང་གིས་མཛད་པའི་སྒྲུབ་དཀྱིལ་ལྷན་ཐབས། སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་ཀྱིས་མཛད་པའི་འདུས་པ་འཕགས་ལུགས་ཀྱི་སྒྲུབ་དཀྱིལ་ལྷན་ཅིག་ཏུ་བཀོད་པ་རྣམས་ནས་ལེགས་བཤད་ཀྱི་ཆ་བླངས། རང་གི་བློ་གྲོས་ཀྱིས་ཀྱང་ཇི་ལྟར་འོས་པ་མཚམས་སྦྱར་ཏེ་ཨདྒི་ར་ཞེས་པ་ཆུ་ཕོ་སྤྲེའུའི་ལོ་ཕལྒུ་ནའི་ཟླ་བའི་དཀར་ཕྱོགས་དགེ་བར་རང་གི་བགྲང་གཞི་བཞིས་ལྷག་པའི་ལྔ་ཕྲག་བཞི་ལོན་པའི་ལོ་ལ་དཔལ་ས་སྐྱ་ཡོན་ཏན་རིན་པོ་ཆེ་དུ་མའི་འབྱུང་གནས་ཀྱི་བླ་བྲང་ཕུན་ཚོགས་གླིང་གི་རང་གི་བསམ་གཏན་ཁང་བུ་ཐོས་བསམ་ཉི་འོད་སྣང་བ་དང་། ཕུན་ཚོགས་བདེ་ཆེན་གཉིས་སུ་ཉེ་བར་གནས་པ་བསོད་ནམས་འོད་ཟེར་དང་བཀྲ་ཤིས་རྒྱལ་མཚན་གྱིས་ཡི་གེའི་འདུ་བྱེད་ལེགས་པར་བགྱིས་ཏེ་སྡེབས་པ་འདི་ལ་ཉེས་པའི་ཚོགས་མཆིས་ན་འཁོར་ལོའི་མགོན་པོའི་སྤྱན་སྔར་བཤགས་ཤིང་། འདིའི་དགེ་བས་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་ཕྱོགས་དུས་ཀུན་ཏུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །། ཀརྨ་བིསྟ་ར་བྷ་ཝནྟུ།། །། PAGE * MERGEFORMAT 88 ཀུན་དགའ་བློ་གྲོས། གོ་རམས་པས་མཛད་པའི་གསང་འདུས་འཇམ་རྡོར་གྱི་སྒྲུབ་དཀྱིལ་གཉིས།
PAGE * MERGEFORMAT 87
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
