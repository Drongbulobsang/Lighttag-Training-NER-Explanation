གསུང་འབུམ། ཀུན་དགའ་བློ་གྲོས།
པོད ༢༢
དཔལ་ཀྱཻ་རྡོ་རྗེའི་སྒྲུབ་ཐབས་ཀྱི་རྣམ་པར་བཤད་པ་དགེ་ལེགས་ནོར་བུའི་ཕྲེང་བ་གསང་སྔགས་མཛེས་རྒྱན།
༄༅། །དཔལ་ཀྱཻ་རྡོ་རྗེའི་སྒྲུབ་ཐབས་ཀྱི་རྣམ་པར་བཤད་པ་དགེ་ལེགས་ནོར་བུའི་ཕྲེང་བ་གསང་སྔགས་མཛེས་རྒྱན་བཞུགས་སོ།། ན་མོ་གུ་རུ་ཨཱ་ནནྡྷ་པུ་ཎྱེ་ཡེ། ། རིག་སྔགས་རིན་ཆེན་གོས་ཀྱི་ལྷབ་ལྷུབ་འཆང་། ། མན་ངག་ནོར་བུ་དབང་གི་རྒྱལ་པོའི་ཏོག ། ཀུན་དགའི་བསོད་ནམས་མི་ནུབ་ཡུ་བ་བརྟན། ། གྲགས་པའི་རྒྱལ་མཚན་དཔལ་ཡོན་བཟང་པོར་འདུད། ། རབ་འབྱམས་རྒྱལ་བའི་མཁྱེན་བརྩེ་གཅིག་བསྡུས་ནས། ། སྙིགས་མའི་དུས་འདིར་གོས་དཀར་ལྕང་ལོའི་སྐུར། ། ལེགས་བཞེངས་སྔགས་འཆང་ཐམས་ཅད་མཁྱེན་གསུང་ལས། ། དགེས་རྡོར་སྒྲུབ་ཐབས་རྣམ་བཤད་མདོར་བསྡུས་འབྲི། །
དེ་ལ་འདིར། རྡོ་རྗེ་འཆང་ཆེན་པོ་ཀུན་དགའི་མཚན་ཅན་གྱི་ཞལ་སྔ་ནས་མཛད་པའི། དཔལ་ཀྱཻ་རྡོ་རྗེ་ཡབ་ཡུམ་གྱི་སྒྲུབ་ཐབས་ཕྱི་ནང་གི་བསྐྱེད་པའི་རིམ་པའི་རྣམ་པར་བཤད་པ་དགེས་རྡོར་ཆོས་ཀུན་གསལ་བའི་ཉིན་བྱེད་ཅེས་བྱ་བ་ལས། འདིར་དཔལ་ཀྱཻ་རྡོ་རྗེའི་སྒྲུབ་ཐབས་བསྐྱེད་རིམ་གྱི་རྣམ་བཤད་མདོར་བསྡུས་ཀྱི་སྒོ་ནས་བརྗོད་པ་ལ་དོན་ལྔ་སྟེ། གང་གི་བསྒོམ་པའི་རྟེན་གྱི་གང་ཟག གང་དུ་ཉམས་སུ་ལེན་པའི་གནས། ནམ་གྱི་ཚེ་ཉམས་སུ་ལེན་པའི་དུས། ཇི་ལྟ་བུའི་བསམ་པས་ཉམས་སུ་བླངས་པ། དེ་ལྟ་བུ་ཉམས་སུ་ལེན་པའི་རྣལ་འབྱོར་དངོས་སོ། ། དང་པོ་ནི།
ཕ་རོལ་ཏུ་ཕྱིན་པའི་ཐེག་པའི་རྒྱུད་སྦྱོང་བ་ཀྱཻ་རྡོ་རྗེ་མན་ངག་ལུགས་ཀྱི་དཀྱིལ་འཁོར་དུ་དབང་བསྐུར་བ་ཐོབ་ཅིང་དམ་ཚིག་དང་སྡོམ་པར་ལྡན་པས། སེམས་ཅན་ཐམས་ཅད་ཀྱི་དོན་དུ་ཀྱཻ་རྡོ་རྗེའི་གོ་འཕང་མྱུར་དུ་ཐོབ་པར་འདོད་པ། བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་ཆོད་པའོ། ། གཉིས་པ་ལ། གང་དུ་བསྒོམ་པའི་གནས་དངོས་དང་། དེར་སྤྱོད་ལམ་ཇི་ལྟ་བུར་སྒོམ་པའི་ཚུལ་གཉིས། དང་པོ་ལ་ལས་དང་པོ་པའི་གནས། ཏིང་ངེ་འཛིན་ཅུང་ཟད་བརྟེན་པའི་གནས། ཏིང་ངེ་འཛིན་ཆེར་བརྟེན་པའི་གནས་དང་གསུམ། དང་པོ་ནི།
རྩ་རྒྱུད་ལས། དང་པོ་གོམས་པར་བྱེད་དུས་ཀྱི། ། གནས་ནི་གང་དུ་བསྔགས་པའི་སེམས། ། ཞེས་སོགས་གསུངས་པ་ལྟར། ཆོས་ལྡན་གྱི་རྒྱལ་པོས་བདེ་བར་ས་སྐྱོང་བ། ཏིང་ངེ་འཛིན་གྱི་འགལ་རྐྱེན་ཆུང་ཞིང་མཐུན་རྐྱེན་ཕུན་སུམ་ཚོགས་པ། དབེན་ཞིང་ཡིད་དང་མཐུན་པ་རང་གི་སྒྲུབ་ཁང་དུའོ། ། གཉིས་པ་ནི། དུར་ཁྲོད་ལ་སོགས་པ་ཡིན་ཏེ། དེར་བསྒོམ་པས་རོ་ལ་སོགས་པ་མཐོང་བས་འཆི་བ་མི་རྟག་པ་གསལ་འདེབས་ཤིང་ལྟ་བ་བདག་མེད་ལ་བོགས་འདོན།
མི་མ་ཡིན་དྲག་པོ་རྒྱུ་བས་བརྩོན་འགྲུས་ལ་ཆེད་དུ་བྱ་བ་ཡིན་ཏེ། རྩ་རྒྱུད་ལས། ཤིང་གཅིག་དང་ནི་དུར་ཁྲོད་དང་། ། ཞེས་སོགས་ཚིགས་བཅད་གཅིག་གིས་བསྟན། གསུམ་པ་ཏིང་ངེ་འཛིན་ཆེར་བརྟེན་པའི་གནས་ལ། གང་ཟག་གི་ངོས་ནས་བརྟེན་པ་དང་། ལྷ་ཡི་ངོས་ནས་བརྟེན་པ་གཉིས། དང་པོ་ནི་ཡུལ་སུམ་ཅུ་རྩ་གཉིས། གནས་ཉི་ཤུ་རྩ་བཞི་ལ་སོགས་པ་ཕྱོགས་མེད་དུ་མྱུལ་བའོ། ། གཉིས་པ་ནི།
རྡོ་རྗེ་གུར་ལས། སྙིང་རྗེ་ཆེན་པོ་ཀྱཻ་རྡོ་རྗེ། ། ང་ནི་དུར་ཁྲོད་ཆུ་འགྲམ་དང་། ། ཞེས་པ་ནས། དངོས་གྲུབ་རྡོ་རྗེ་རྣམས་སྟེར་རོ། ། ཞེས་པའི་བར་གསུངས་པ་ལྟ་བུའོ། ། གཉིས་པ། དེར་སྤྱོད་ལམ་ཇི་ལྟ་བུས་བསྒོམས་པའི་ཚུལ་ནི། བསམ་གཏན་གྱི་ཁང་པར་བྱི་དོར་དང་ཆག་ཆག་བྱ། དྲི་ཞིམ་པོ་བྱུགས་ཤིང་མེ་ཏོག་སིལ་མ་བཀྲམ།
རྡོ་རྗེའི་མཚན་མ་བྲིས་པའི་སྟེང་དུ་རང་ཉིད་ལྷའི་ང་རྒྱལ་དང་ལྡན་པར་གནས་ནས་བསྒོམས་ལ། འདུག་སྟངས་ཀྱི་ཁྱད་པར་ནི། རྡོ་རྗེ་གུར་ལས། རྡོ་རྗེ་སྐྱིལ་ཀྲུང་བཅས་ནས་ནི། ། ཞེས་གསུངས་པ་ལྟར། རྣམ་སྣང་གི་ཆོས་བདུན་དང་ལྡན་པའོ། ། ཁ་ལྟ་ཕྱོགས་ནི། སྤྱིར་ལས་བཞིའི་དབང་དུ་བྱས་ན། ཞི་བ་ཤར། རྒྱས་པ་བྱང་།
དབང་ནུབ། དྲག་པོ་ལྷོར་ལྟ་བ་ཡིན་ནོ། ། ལྷ་ཡི་དབང་དུ་བྱས་ན། བདེ་མཆོག་དང་། འཇིགས་བྱེད་སོགས་ལྷོ། དཔལ་མཆོག་ནུབ། རྣམ་སྲས་ལ་སོགས་བྱང་དུ་ལྟ་བར་བཤད་ཀྱང་འདིར་ཤར་ལ་ལྟ་སྟེ། ལམ་འདིར་གཙོ་བོར་སྡིག་སྒྲིབ་ཞི་བའི་ཕྱིར་ཉམས་སུ་ལེན་པ་ཡིན་པས། ཤར་ནས་ཉི་ཟླ་ལ་སོགས་པའི་གཟའ་སྐར་མང་དུ་འཆར་བ་ལྟར། སྒྲུབ་པ་པོའི་རྒྱུད་ལ་རྟོགས་པ་ཁྱད་པར་ཅན་མང་དུ་འཆར་བའི་དགོས་པ་ཡོད་དོ། །
གསུམ་པ་དུས་ནམ་གྱི་ཚེ་ཉམས་སུ་ལེན་པའི་དུས་ལ། ལས་དང་པོ་པའི་དུས། སེམས་ཅུང་ཟད་བརྟན་པའི་དུས། སེམས་ཆེར་བརྟན་པའི་དུས་དང་གསུམ། དང་པོ་ནི། རྩ་རྒྱུད་ལས། མཚན་དུས་སུ། ཞེས་པ་ལྟར། མཚན་མོ་སྐྱེ་བོ་རྣམས་ཉལ་བའི་དུས་སུ་ཉམས་སུ་ལེན་པ་ཡིན་ཏེ། དུས་དེར་རྣམ་རྟོག་གི་འཕྲོ་འདུ་དང་།
ཏིང་ངེ་འཛིན་གྱི་འགལ་རྐྱེན་ཉུང་བ་དང་། མཐུན་རྐྱེན་མང་བ་ཡིན་ནོ། ། གཉིས་པ་ནི། རྩ་རྒྱུད་ལས། ཐུན་གསུམ་དུ་ནི་བྱིན་བརླབས་ཏེ། ། ཞེས་གསུངས་པ་ལྟར་ཐུན་གསུམ་མམ། རྡོ་རྗེ་གུར་ལས། ཐུན་ཚོད་བཞིར་ནི་བྱིན་གྱིས་བརླབས། ། ཞེས་གསུངས་པ་ལྟར་ཐུན་བཞིའམ། སཾ་བུ་ཊར།
ཉིན་རེ་བཞིན་ཡང་དུས་དྲུག་ཏུ། ། ཞེས་གསུངས་པ་ལྟར་དུས་དྲུག་ཏུ་བསྒོམ་མོ། ། གསུམ་པ་ནི། རྩ་རྒྱུད་ལས། རྐང་པ་འཁྲུད་དང་བཟའ་བ་དང་། ། ཞེས་པ་ནས། རྣལ་འབྱོར་མ་ནི་ངེས་པར་བསྒོམ། ། ཞེས་པའི་བར་གསུངས་པ་ལྟར། དུས་ངེས་པ་མེད་པར་བསྒོམ་པ་ཡིན་ནོ། ། བཞི་པ་ཇི་ལྟ་བུའི་བསམ་པས་ཉམས་སུ་ལེན་པ་ནི།
རྩ་རྒྱུད་ལས། བདག་ཉིད་གྲུབ་པའི་སེམས་ཀྱིས་ནི། ། ཞེས་གསུངས་པ་ལྟར། ཚེ་འདིའི་འཇིགརྟེན་ཆོས་བརྒྱད་ཀྱི་རྟོག་པ་ལ་སོགས་པ་དགོས་མེད་ཀྱི་བསམ་པ་ཐམས་ཅད་རིང་དུ་དོར། དལ་འབྱོར་རྙེད་དཀའ་ཞིང་། རྙེད་དཀའི་དལ་བ་ཡུན་རིང་དུ་མི་གནས་པ་དང་། ལམ་ཕྱིན་ཅི་མ་ལོག་པར་སྟོན་པའི་དགེ་བའི་བཤེས་གཉེན་དང་མཇལ་བ་ཆེས་ཆེར་དཀའ་བའི་ངང་ཚུལ་སེམས་ཏེ། སེམས་ཅན་ཐམས་ཅད་ཀྱི་དོན་དུ་ཚེ་འདིར་ཟུང་འཇུག་རྡོ་རྗེ་འཆང་ཆེན་པོའི་གོ་འཕང་མྱུར་དུ་ཐོབ་པར་འདོད་པའི་བསམ་པས་ཀུན་ནས་བསླངས་ཏེ། བར་ཆད་འབྱུང་ངམ་མི་འབྱུང་། འགྲུབ་བམ་མི་འགྲུབ་ལ་སོགས་པའི་ཐེ་ཚོམ་ཡིད་གཉིས་ལོག་ལྟ་ཐམས་ཅད་སྤངས་ནས་སེམས་རྩེ་གཅིག་ཏུ་བསྒོམ་པར་བྱའོ། །
ལྔ་པ་དེ་ལྟར་ཉམས་སུ་ལེན་པའི་རྣལ་འབྱོར་དངོས་ལ། མདོར་བསྟན་པ་དང་། རྒྱས་པར་བཤད་པ་གཉིས། དང་པོ་ནི། འདིར་རྗེ་བཙུན་རིན་པོ་ཆེས་མངོན་པར་རྟོགས་པ་རིན་པོ་ཆེའི་ལྗོན་ཤིང་དུ་དོན་གསུམ་དུ་བསྡུས་ནས་གསུངས་པ་ལྟར་བཤད་ན། སྔོན་འགྲོའི་ཆོ་ག དངོས་གཞིའི་རྣལ་འབྱོར། རྗེས་རྫོགས་པར་བྱེད་པ་ལམ་གྱི་ཡན་ལག་དང་གསུམ་མོ། ། དང་པོ་ལ་གསུམ་སྟེ། རྒྱས་པ་དང་།
འབྲིང་དང་། བསྡུས་པའོ། ། དང་པོ་ནི། རྩ་རྒྱུད་ཀྱི་དགོངས་པ་ཚོགས་ཞིང་མཆོད་པ། གུར་གྱི་དགོངས་པ་ཡན་ལག་བདུན་པ་བྱ་བ། སཾ་བུ་ཊིའི་དགོངས་པ་རིགས་ལྔའི་སྡོམ་པ་གཟུང་བ། རྒྱུད་གསུམ་ཐུན་མོང་གི་དགོངས་པ་ཚད་མེད་བཞི། ཡེ་ཤེས་ཚོགས་བསགས་བསྲུང་བའི་འཁོར་ལོ་བསྒོམ་པའོ། ། གཉིས་པ་ནི། སྔར་གྱི་དེ་ཉིད་ཀྱི་སྟེང་ནས་བསྲུང་འཁོར་བསྒོམ་པ་འདོར་བའོ། །
གསུམ་པ་ནི། བསོད་ནམས་ཚོགས་བསགས་ཚད་མེད་བཞི་བསྒོམ་པ་ལ་བསྡུས་ནས། ཡེ་ཤེས་ཚོགས་བསགས་སྟོང་ཉིད་བསྒོམ་པ་ལ་འཇུག་པའོ། ། གཉིས་པ་དངོས་གཞིའི་རྣལ་འབྱོར་ལ་རྒྱས་འབྲིང་བསྡུས་གསུམ་ལས། དང་པོ་རྒྱས་པ་ལ་གསུམ་སྟེ། རྩ་རྒྱུད་ཀྱི་དགོངས་པ་ཡན་ལག་བཞིས་བཅིང་བ། གུར་གྱི་དགོངས་པ་ཡན་ལག་དྲུག་གིས་བཅིང་བ། སཾ་བུ་ཊའི་དགོངས་པ་ཏིང་ངེ་འཛིན་གསུམ་གྱིས་བཅིང་བའོ། ། གཉིས་པ་འབྲིང་པོ་ནི། ཡན་ལག་བཞིའི་བཅིངས་ནས་མཆོད་བསྟོད་མི་བྱེད་པར་བཟླས་པ་ལ་འཇུག་པའོ། །
གསུམ་པ་བསྡུས་པ་ལ་གཉིས་ཏེ། བསྡུས་པའི་རྒྱས་པ་དང་། བསྡུས་པའི་བསྡུས་པའོ། ། དང་པོ་ནི། དམ་ཚིག་གི་སེམས་དཔའ་རིགས་བདག་རང་ཆས་སུ་བསྐྱེད་ནས་སྐྱེ་མཆེད་བྱིན་རླབས་མི་བྱེད་པར་གནས་གསུམ་བྱིན་གྱིས་བརླབས་ནས་ཡེ་ཤེས་པ་དངོས་སུ་གཞུག་པའོ། ། གཉིས་པ་ནི། དམ་ཚིག་གི་སེམས་དཔའ་རིགས་བདག་རང་ཆས་ཅན་དུ་བསྐྱེད་པ་ཙམ་མོ། ། གསུམ་པ་རྗེས་རྫོགས་པར་བྱེད་པ་ལམ་གྱི་ཡན་ལག་ལ་རྒྱས་འབྲིང བསྡུས་གསུམ་ལས། དང་པོ་ནི། མཉམ་པར་མ་བཞག་པའི་རྣལ་འབྱོར་བརྒྱད་ཚང་བར་ཉམས་སུ་ལེན་པའོ། །
གཉིས་པ་ནི་སྔར་གྱི་དེ་ཉིད་ཀྱི་སྟེང་ནས་ཁྲུས་དང་རྗེས་ཆགས་ཀྱི་རྣལ་འབྱོར་དོར་བའོ། ། གསུམ་པ་ནི། སྤྱོད་ལམ་གྱི་རྣལ་འབྱོར་ཙམ་ལ་བསྡུས་པའོ། ། གཉིས་པ་རྒྱས་པར་བཤད་པ་ནི། རྗེ་ས་ཆེན་གྱི་མངོན་རྟོགས་ཚིགས་བཅད་མར། དེ་ལ་མངོན་རྟོགས་རྣམ་གཉིས་ཏེ། ། མཉམ་པར་བཞག་པའི་རྣལ་འབྱོར་དང་། ། མཉམ་པར་མ་བཞག་རྣལ་འབྱོར་རོ། ། མཉམ་བཞག་བསྐྱེད་རྫོགས་རྣམ་གཉིས་དང་། ། མ་བཞག་རྣམ་པ་བརྒྱད་ཡིན་ཏེ། །
ཉལ་དང་ལྡང་དང་བཟླས་པ་དང་། ། ཁྲུས་དང་ཁ་ཟས་གཏོར་མ་དང་། ། སྤྱོད་ལམ་རྗེས་ཆགས་རྣལ་འབྱོར་བརྒྱད། ། ཅེས་གསུངས་པ་ལྟར་བཤད་ན། འདི་ལ་མཉམ་པར་བཞག་པའི་རྣལ་འབྱོར་དང་། མཉམ་པར་མ་བཞག་པའི་རྣལ་འབྱོར་གཉིས། དང་པོ་ལ་བསྐྱེད་པའི་རིམ་པ་དང་། རྫོགས་པའི་རིམ་པའི་རྣལ་འབྱོར་གཉིས། དང་པོ་ལ་སྔོན་འགྲོ་དང་། དངོས་གཞི་གཉིས།
དང་པོ་ལ་ཐུན་མོང་གི་སྔོན་འགྲོ་དང་། ཁྱད་པར་གྱི་སྔོན་འགྲོ་གཉིས། དང་པོ་ལ་ཐོག་མར་སྔོན་དུ་འགྲོ་བ་བྱ་དགོས་པའི་རྒྱུ་མཚན། ཇི་ལྟར་བྱ་བའི་ཚུལ། དེ་ལྟར་བྱས་པས་དགོས་པ་གསུམ་དང་། དང་པོ་ནི། སྒྲུབ་པ་པོའི་རྒྱུད་དམ་ཚིག་དང་སྡོམ་པར་མི་ལྡན་པར་བསྐྱེད་རྫོགས་ཀྱི་ལམ་ཇི་ཙམ་ཉམས་སུ་བླངས་ཀྱང་ཡེ་ཤེས་མི་སྐྱེ་བས། རྒྱུད་སྡོམ་པ་གསུམ་དང་ལྡན་པ་ནི་མི་དགོས་ཁ་མེད་ཀྱི་ལམ་གྱི་གཞི་ཆེན་པོ་ཡིན་ནོ། ། དེ་ལྟར་ན་སྡོམ་པ་གསུམ་དང་ལྡན་པའི་གང་ཟག་དེས་བསྐྱེད་རྫོགས་ཀྱི་ལམ་ཉམས་སུ་ལེན་པའི་ཚེ། རང་རྒྱུད་ཀྱི་སྡོམ་པ་གསུམ་གྱི་ཉེས་སྐྱོན་ཐམས་ཅད་དག་པར་བྱ་དགོས་ལ།
ཉེས་པ་ཆེན་པོ་རྣམས་ནི་སླར་སྡོམ་པ་བླང་ཞིང་ཕྱིར་བཅོས་པའི་སྒོ་ནས་སྦྱོངས། ཐུན་བར་གྱི་ཉེས་པ་ཕྲ་མོ་རྣམས་ནི་སྔོན་འགྲོ་འདི་གསུམ་གྱིས་སྦྱོང་བ་ཡིན་ཏེ། དེ་ཡང་སོ་ཐར་གྱི་སྡོམ་པ་ཡར་ལྡན་དུ་བྱ་བའི་ཕྱིར་སྐྱབས་སུ་འགྲོ་བ་དང་། བྱང་ཆུབ་སེམས་དཔའི་སྡོམ་པ་ཡར་ལྡན་དུ་བྱ་བའི་ཕྱིར་སེམས་བསྐྱེད་པ་དང་། སྔགས་ཀྱི་ཐུན་བར་གྱི་ཉེས་པ་ཕྲ་མོ་རྣམས་སྦྱོང་ཞིང་བྱིན་གྱིས་བརླབས་པ་དང་། ལྟུང་བ་ཆེན་པོ་རྣམས་ཕྱིར་མི་འཕེལ་བར་བྱ་བ་རྡོ་རྗེ་སེམས་དཔའི་བསྒོམ་བཟླས་ཉམས་སུ་ལེན་པ་ཡིན་ནོ། ། གཉིས་པ་ཇི་ལྟར་བྱ་བའི་ཚུལ་ལ། སྐྱབས་འགྲོའི་རྣལ་འབྱོར། སེམས་བསྐྱེད་ཀྱི་རྣལ་འབྱོར། རྡོ་རྗེ་སེམས་དཔའི་རྣལ་འབྱོར་དང་གསུམ།
དང་པོ་ལ་ཉམས་སུ་ལེན་པའི་ཚུལ་དངོས་བཤད་པ་དང་། སྦྱང་གཞི་སྦྱོང་བྱེད་ངོ་སྤྲོད་ཚུལ་གཉིས། དང་པོ་ལ། གང་གིས་སྐྱབས་སུ་འགྲོ་བའི་རྟེན་གྱི་གང་ཟག་ངོས་བཟུང་བ། རྒྱུ་གང་གིས་སྐྱབས་སུ་འགྲོ་བ། དུས་ནམ་གྱི་བར་དུ་སྐྱབས་སུྎ ཡུལ་གང་ལ་སྐྱབས་སུྎ ཚུལ་ཇི་ལྟར་སྐྱབས་སུྎ ཆེད་དུ་བྱ་བ་གང་གི་ཕྱིར་དུ་སྐྱབས་སུ་འགྲོ་བ། མཐར་དངོས་གྲུབ་བླང་བ་དང་བདུན། དང་པོ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་དང་རང་ཉིད་དོ། ། གཉིས་པ་ལ་འཇིགས་པ།
དད་པ། སྙིང་རྗེ་དང་གསུམ། དང་པོ་ནི། འཁོར་བའི་སྡུག་བསྔལ་གྱི་འཇིགས་པ། རང་དོན་ཡིད་བྱེད་ཀྱི་འཇིགས་པ། ཐ་མལ་སྣང་ཞེན་གྱི་འཇིགས་པ། ཐ་མལ་སྣང་བྱེད་ཀྱི་འཇིགས་པའོ། ། གཉིས་པ་དད་པ་ནི། སྐྱབས་ཡུལ་དེ་རྣམས་ཀྱིས་སེམས་ཅན་ཐམས་ཅད་སྡུག་བསྔལ་གྱིས་གཟིར་བའི་གནས་ཚུལ་དང་། དེ་ལས་སྐྱོབས་པའི་ཐབས་མཁྱེན་པས་མཁྱེན་པའི་ཡོན་ཏན།
བསྐྱབ་པར་བཞེད་པའི་ཐུགས་རྗེ། བསྐྱབ་པར་ནུས་པའི་ནུས་མཐུ་གསུམ་མཐོང་ནས་དད་པའོ། ། གསུམ་པ་སྙིང་རྗེ་ནི། སེམས་ཅན་ཐམས་ཅད་འབྲས་བུ་སྡུག་བསྔལ་གྱིས་གཟིར་བ་དང་། སྡུག་བསྔལ་གྱི་རྒྱུ་ལ་མི་བཟོད་པའི་སྙིང་བརྩེ་བའོ། ། གསུམ་པ་ནི། ཇི་སྲིད་རྡོ་རྗེ་འཛིན་པའི་གོ་འཕང་མ་ཐོབ་བར་དུའོ། ། བཞི་པ་ཡུལ་ནི། རྩ་བརྒྱུད་ཀྱི་བླ་མ་དང་སངས་རྒྱས་ཐམས་ཅད་ཀྱི་ངོ་བོ་གཙོ་བོ་ཧེ་རུ་ཀ་ཡབ་ཡུམ་གྱི་རྣམ་པ་ནི། བླ་མ་དང་སངས་རྒྱས་དཀོན་མཆོག་ཡིན་ལ།
དེ་དག་གི་ཐུགས་རྒྱུད་ལ་བཞུགས་པའི་བདེ་སྟོང་གི་ཡེ་ཤེས་གསུང་རབ་པོ་ཏི་བརྩེགས་པའི་རྣམ་པར་ཤར་བ་གཙོ་བོ་དང་བཻཏྟ་ལིའི་བར་ན་བཞུགས་པ་ནི་ཆོས་དཀོན་མཆོག་ཡིན། རྣལ་འབྱོར་གྱི་དབང་ཕྱུག་བྱེ་བ་ཕྲག་བརྒྱད་ཅུ། རྣལ་འབྱོར་མ་རི་རབ་ཀྱི་རྡུལ་དང་མཉམ་པ། གཞན་ཡང་སྔགས་ཀྱི་ལམ་ལ་ཞུགས་པའི་ཕྱིར་མི་ལྡོག་པའི་རྟགས་ཐོབ་པ་ཡན་ཆད་ཀྱི་རིག་པ་འཛིན་པའི་ངོ་བོ་ལྷ་མོ་བརྒྱད་ནི་དགེ་འདུན་དཀོན་མཆོག་ཡིན་ནོ། ། ལྔ་པ་ཚུལ་ཇི་ལྟ་བུས་སྐྱབས་སུ་འགྲོ་བ་ནི། རྩ་བརྒྱུད་ཀྱི་བླ་མ་ལ་འདྲེན་པ། སངས་རྒྱས་ལ་སྟོན་པ། ཆོས་ལ་ལམ་དངོས། དགེ་འདུན་ལ་ལམ་བསྒྲུབ་པའི་གྲོགས་ཞུས་ནས་མཐོ་གཏོང་དམའ་གཏོང་ཅི་མཛད་ཁྱོད་ཤེས་ཀྱི་ཚུལ་དུ་སྐྱབས་སུ་འགྲོ་བའོ། ། དྲུག་པ་ཆེད་དུ་བྱ་བ་གང་གི་ཕྱིར་དུ་སྐྱབས་སུ་འགྲོ་བ་ནི།
ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་འདོད་པའོ། ། བདུན་པ་མཐར་དངོས་གྲུབ་བླང་བ་ནི། བླ་མ་དང་དཀོན་མཆོག་རིན་པོ་ཆེ་སོགས་སྐྱབས་གསོལ་དཀྱུས་བཞིན་བརྗོད་པས་དགེ་འདུན་དཀོན་མཆོག་གི་ངོ་བོ་ལྷ་མོ་བརྒྱད་འོད་ཟེར་དཀར་པོ་ཞུ་ནས་སྤྱི་བོ་ནས་ཐིམ་པས་ལུས་ཀྱི་སྡིག་སྒྲིབ་ཐམས་ཅད་དག་པར་བྱས། ཆོས་དཀོན་མཆོག་གི་ངོ་བོ་གསུང་རབ་པོ་ཏི་རྣམས་འོད་ཟེར་དམར་པོར་ཞུ་ནས་མགྲིན་པར་ཐིམ་པས་ངག་གི་སྡིག་སྒྲིབ་ཐམས་ཅད་དག་པར་བྱས། བླ་མ་དང་སངས་རྒྱས་དཀོན་མཆོག་གི་ངོ་བོ་གཙོ་བོ་ཡབ་ཡུམ་འོད་ཟེར་སྔོན་པོར་ཞུ་ནས་སྙིང་གར་ཐིམ་པས་ཡིད་ཀྱི་སྒྲིབ་པ་བག་ཆགས་དང་བཅས་པ་དག་པར་བྱས་ནས་རྡོ་རྗེ་གསུམ་མམ་བཞིའི་གོ་འཕང་ཐོབ་པར་བསམ་པ་ཡིན་ལ། གཉིས་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། འདི་ཡི་སྐབས་ཀྱི་སྦྱང་གཞི་ནི་སྤྱིར་མ་དག་པའི་སྣང་བ་ཐམས་ཅད་ཁྱད་པར་འཇིག་རྟེན་གྱི་དཔོན་པོ། ལྷ་ཀླུ་བདུད་བཙན་མཐུ་བོ་ཆེ་དང་། ཚངས་པ་དབང་ཕྱུག་ལ་སོགས་པ་སྐྱབས་སུ་འགྲོ་བར་མི་འོས་པ་ལ་སྐྱབས་སུ་སོང་བ་དང་། བླ་མ་དཀོན་མཆོག་གསུམ་ལ་སོགས་པའི་སྐྱབས་སུ་འགྲོ་བར་འོས་པའི་ཡུལ་ལ་སྐྱབས་སུ་མ་སོང་ཞིང་།
མ་དད་པ་དང་མ་གུས་པ་བགྱིས་པ་ལ་སོགས་པའི་སེམས་སྣང་བག་ཆགས་དང་བཅས་པ་ནི་སྦྱང་གཞི་ཡིན་ལ། སྐྱབས་སུ་འགྲོ་བ་ནི་སྦྱང་བྱེད་ཀྱི་ལམ། དེ་གཉིས་དབྱེར་མེད་དུ་ཉམས་སུ་ལེན་པ་ནི་སྐྱབས་འགྲོ་འཁོར་འདས་དབྱེར་མེད་ཡིན་ལ། དེའི་དོན་སྦྱང་གཞི་དེ་དག་སྐྱབས་འགྲོ་བྱེད་མཁན་སྒྲུབ་པ་པོ་རང་ཉིད་ཀྱི་རྒྱུད་སེམས་ཉིད་སྐད་ཅིག་མ་གཅིག་གི་རྣམ་འཕྲུལ་དུ་ཤེས་པར་བྱས། དེ་ཉིད་གསལ་རིག་ཙམ་དུ་གཏན་ལ་ཕབ་ནས། དེ་ཉིད་ཀྱི་ངོ་བོ་ཅི་ཡང་མ་གྲུབ་པའི་སྟོང་པ་ཉིད་དུ་བསྒོམ་པ་དེའི་ངང་ནས་མ་གཡོས་བཞིན་དུ་རིག་པ་མདངས་འགལ་མེད་དུ་སྐྱབས་སུ་འགྲོ་བའི་ཡུལ། སྐྱབས་སུ་འགྲོ་བ་པོ། སྐྱབས་སུ་འགྲོ་བའི་ཚུལ་རྣམས་གསལ་བཏབ་སྟེ་ཟུང་འཇུག་ཏུ་ཉམས་སུ་ལེན་པ་ཡིན་ཏེ། རྩ་རྒྱུད་ལས། འདི་ཉིད་འཁོར་བ་ཞེས་བྱ་སྟེ། །
འདི་ཉིད་མྱ་ངན་འདས་པ་ཉིད། ། ཅེས་གསུངས་པའི་དོན་ཡིན་ནོ། ། གཉིས་པ་སེམས་བསྐྱེད་ཀྱི་རྣལ་འབྱོར་ལ། ཉམས་སུ་ལེན་པའི་ཚུལ་དངོས་དང་། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་གཉིས། དང་པོ་ནི། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱིས་རང་གི་ཕ་མ་མ་བྱས་པ་མེད་ཅིང་། དེ་ཡང་ལན་གཅིག་མིན་པར་ལན་གྲངས་བསམ་གྱིས་མི་ཁྱབ་པ་བྱས་ཤིང་། ཕ་མ་ནམ་བྱས་རེས་ཀྱིས་ཕན་བཏགས་པའི་དྲིན་ཅན་ཤ་སྟག་ཡིན་པས། འདི་རྣམས་འཁོར་བའི་རྒྱ་མཚོ་མཐའ་ཡས་པའི་སྡུག་བསྔལ་གྱིས་གཟིར་བ་སྙིང་རྗེ་སྙམ་པ་ཡང་ཡང་དུ་བསྒོམ་པའོ། །
འདི་ལྟ་བུ་སྔོན་དུ་མ་སོང་ན་སེམས་བསྐྱེད་རྣལ་མ་མི་སྐྱེ་སྟེ། དེ་ཡི་རྩ་བ་སྙིང་རྗེར་འདོད། ། ཅེས་གསུངས་པའོ། ། དེས་ན་རྒྱུ་སྙིང་རྗེ་ཆེན་པོ་སྔོན་དུ་སོང་ནས་འབྲས་བུ་སེམས་བསྐྱེད་པ་དངོས་ནི། བདག་གིས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། ཐོབ་ནས་ཀྱང་སེམས་ཅན་ཐམས་ཅད་འཁོར་བ་སྡུག་བསྔལ་གྱི་རྒྱ་མཚོ་ལས་བསྒྲལ་ནས་སངས་རྒྱས་ཀྱི་ས་ལ་འགོད་པར་བྱ། དེ་ཡི་ཕྱིར་དུ་འདི་ལྟ་བུའི་ལམ་ཟབ་མོ་ཉམས་སུ་བླང་བར་བགྱིའོ་སྙམ་དུ་བསྒོམ་མོ། ། དེའི་དང་པོ་སྨོན་པ་སེམས་བསྐྱེད། ཕྱི་མ་འཇུག་པ་སེམས་བསྐྱེད་ཡིན་ལ། དེ་ཡང་ཀུན་རྫོབ་བྱང་ཆུབ་ཀྱི་སེམས་ཐམས་ཅད་སྨོན་འཇུག་གཉིས་སུ་འདུས་པ་ཡིན་ནོ། །
འདི་ཡི་སྐབས་ཀྱི་ངག་འདོན་གྱི་རིམ་པ་ནི། རྗེ་བཙུན་རིན་པོ་ཆེས་བདག་གི་སེམས་ཅན་ཐམས་ཅད་ཀྱི་དོན་དུ་སྙིང་པོ་ཀྱཻ་རྡོ་རྗེའི་གོ་འཕང་ཐོབ་པར་བྱ། དེའི་ཆེད་དུ་ཀྱཻ་རྡོ་རྗེའི་ཟབ་མོ་ཉམས་སུ་བླང་བར་བགྱིའོ། ། ཞེས་གསུངས་པ་ལྟ་བུའམ། ཡང་ན་མངོན་རྟོགས་དཀྱུས་བཞིན་ནོ། ། གཉིས་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། འདི་སྐབས་ཀྱི་སྤྱིར་བཏང་གི་སྦྱང་གཞི་ནི་སྔར་དང་འདྲ་ལ། ཁྱད་པར་གྱི་སྦྱང་གཞི་ནི་ཚེ་ཐོག་མ་མེད་པ་ནས་གཞན་ལ་བསམ་ངན་བསྒོམ་པ་དང་། སེམས་བསྐྱེད་པར་མི་འོས་པ་བསྐྱེད་པ་དང་། བསྐྱེད་པར་འོས་པ་མ་བསྐྱེད་པ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་ནི་སྦྱང་གཞི་འཁོར་བ་ཡིན་ལ།
སེམས་བསྐྱེད་ཀྱི་རྣལ་འབྱོར་ནི་སྦྱོང་བྱེད་མྱ་ངན་ལས་འདས་པ་ཡིན་ཅིང་། དེ་གཉིས་དབྱེར་མེད་ཟུང་འཇུག་ཏུ་ཉམས་སུ་ལེན་པ་ནི་སེམས་བསྐྱེད་འཁོར་འདས་དབྱེར་མེད་ཡིན་ནོ། ། གསུམ་པ་རྡོ་རྗེ་སེམས་དཔའི་རྣལ་འབྱོར་ལ། ལྷ་བསྒོམ་པ། སྔགས་བཟླ་བ། བཤགས་སྡོམ་བྱ་བ། སྦྱང་གཞི་སྦྱོང་བྱེད་ངོ་སྤྲོད་ཚུལ་དང་བཞི། དང་པོ་ལ་བསྒོམ་བྱའི་ལྷ། ལྷ་གནས་གང་དུ་བསྒོམས་པ། དེར་བསྒོམས་ནས་སྡིག་སྒྲིབ་སྦྱོང་ཚུལ་དང་གསུམ།
དང་པོ་ནི། ཨ་བྷི་དྷ་ན་ལས། རྡོ་རྗེ་སེམས་དཔའ་བདེ་བ་ཆེ། ། ཞེས་གསུངས་པའི་དོན་རྡོ་རྗེ་སེམས་དཔའ་ཧེ་རུ་ཀ་ཡབ་ཡུམ་བསྒོམ་པའོ། ། གཉིས་པ་ནི། དེ་ཉིད་ལས། ཕྱི་དང་ནང་གི་སྐུ་ཁྲུས་བྱ། ། ཞེས་གསུངས་པའི་དོན་སྤྱི་བོར་བསྒོམ་པར་བཞེད། གསུམ་པ་ནི། མཁའ་འགྲོ་སངས་རྒྱས་དེ་བཞིན་གཤེགས། །
ཐམས་ཅད་སྙིང་ཁར་བརྟེན་བྱས་ཏེ། ། བསྒོམས་ལ་ཐམས་ཅད་བརྟན་པར་འགྱུར། ། ཞེས་ཨ་བྷི་དྷ་ན་ལས་གསུངས་པ་ལྟར་རྡོ་རྗེ་སེམས་དཔའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་གདན་གསུམ་ཚང་བའི་དཀྱིལ་འཁོར་པ་ཐམས་ཅད་སྤྱན་དྲངས་ཤིང་། འདྲེན་ཚུལ་ལ་ལྷའི་རྣམ་པར་སྤྱན་འདྲེན་པ་དང་། ཡིག་འབྲུའི་རྣམ་པར་སྤྱན་འདྲེན་པ་དང་། བདུད་རྩིའི་རྣམ་པར་སྤྱན་འདྲེན་པ་དང་གསུམ་ལས། འདིར་ཕྱི་མའི་དབང་དུ་བྱས་ཏེ། དེ་ཡང་བདུད་རྩི་ཁ་དོག་དཀར་པོ་ལ་དམར་བའི་མདངས་ཆགས་པ་སྤྱན་དྲངས་ལ། ཧེ་རུ་ཀ་ཡབ་ཡུམ་གྱི་སྐུ་ཟག་མེད་ཀྱི་བདུད་རྩིས་གང་བར་བསྒོམ། བདུད་རྩི་འབབ་ཚུལ་ནི།
ཨ་བྷི་དྷ་ན་ལས། རྣལ་འབྱོར་མ་ཡི་དབང་ཡང་བསྐུར། ། ཞེས་པའི་དོན། ཡབ་ཡུམ་གྱི་སྦྱོར་མཚམས་ནས་འབབ་པར་བཞེད། བབས་ནས་སྡིག་སྒྲིབ་སྦྱོང་ཚུལ་ལ། ཐུན་མོང་དང་ཐུན་མོང་མིན་པ་གཉིས། དང་པོ་ནི། སྒྲུབ་ཐབས་ཀྱི་དཀྱུས་ན་བཞུགས་པ་ཡིན་ནོ། ། གཉིས་པ་ནི། རྩ་འཁོར་ལོའི་གནས་སུ་བདུད་རྩི་བྱོན་པས་དབང་བཞི་ཐོབ་པར་བསྒོམ་པའོ། །
གཉིས་པ་སྔགས་བཟླ་བ་ལ། བཟླ་བའི་དུས། བཟླས་པའི་གྲངས། བཟླས་པའི་དགོས་པ། དཔའ་བོ་དང་རྣལ་འབྱོར་མ་ཐམས་ཅད་ཀྱི་སྙིང་པོ་ཡིན་ཚུལ། བཟླས་བྱའི་སྔགས་ཀྱི་དོན་དངོས་བཤད་པ་དང་ལྔ། དང་པོ་ནི། ཐོག་མར་རྒྱུད་སྦྱོང་བའི་ཕྱིར་བཟླས་པ། བར་དུ་ལྷས་བྱིན་གྱིས་བརླབས་པའི་ཕྱིར་བཟླས་པ། མཐའ་མར་ལྷག་ཆད་ཁ་བསྐང་བའི་ཕྱིར་བཟླས་པ་དང་གསུམ་ལས།
འདིར་དང་པོ་ཉིད་གཙོ་བོར་གཟུང་བའོ། ། གཉིས་པ་ནི། སློབ་དཔོན་འཇམ་དཔལ་གྲགས་པས། ཡི་གེ་བརྒྱ་པ་ཆོ་ག་བཞིན། ། ཉི་ཤུ་རྩ་ནས་རེ་རེ་བཟླ། ། ཞེས་དང་། འབུམ་ཕྲག་གཅིག་ནི་བཟླས་གྱུར་ན། ། ཞེས་གསུངས་པ་ལྟར་རོ། ། གསུམ་པ་ནི་ཨ་བྷི་དྷ་ན་ལས། གང་དུ་དམ་ཚིག་ཉམས་པ་ལ། །
སྦྱོར་བ་འདི་ནི་སྦྱིན་པར་བྱ། ། ཞི་བར་གྱུར་ན་བླ་མེད་པ། ། ཞེས་གསུངས་པ་ལྟ་བུའོ། ། བཞི་པ་ནི། སཾ་བུ་ཊི་ལས། དཔའ་བོ་དང་ནི་རྣལ་འབྱོར་མ། ། འདི་ནི་ཀུན་གྱི་སྔགས་ཡིན་ནོ། ། ཞེས་གསུངས་པ་ལྟར། ལྷ་དེ་ཡང་སངས་རྒྱས་ཐམས་ཅད་འདུས་པའི་ངོ་བོ་ཡིན་ལ། ལྔ་པ་ནི།
ཨོཾ་ནི་མཆོག་གི་དངོས་གྲུབ་སྟེར་བ། ཤྲཱི་ནི་དཔལ་འབྱོར་རྒྱས་པ། བཛྲ་ཧེ་རུ་ཀ་ནི་རྡོ་རྗེ་ཁྲག་འཐུང་། ས་མ་ཡ་དམ་ཚིག མ་ནུ་པཱ་ལ་ཡ་བདག་རྗེས་སུ་སྐྱོངས་ཤིག གང་གིས་ན་རང་བཞིན་ངེས་དོན་གྱི་ཧེ་རུ་ཀས་སྐྱོང་བའོ། ། ཚུལ་ཇི་ལྟར་ན་ཧེ་རུ་ཀ་ཏྭེ་ནོ་པ་ཏིཥྛ། ཁྲག་འཐུང་བདག་ལ་ཉེ་བར་མནོས་པ་དེ་རང་གི་བསམ་པ་བཞིན་དུའོ། ། གང་བསམ་ན་དྲྀ་ཌྷོ་མེ་བྷ་ཝ་བདག་ལ་བརྟེན་པའི་རང་བཞིན་དུའོ། ། སུ་ཏོ་ཥྱོ་མེ་བྷ་ཝ་བདག་ལ་དགའ་བའི་རང་བཞིན་དུའོ། །
ཨ་ནུ་རཀྟོ་མེ་བྷ་ཝ་བདག་ལ་རྗེས་སུ་ཆགས་པའི་རང་བཞིན་དུའོ། ། སུ་པོ་ཥྱོ་མེ་བྷ་ཝ་བདག་ལ་མཛེས་པའི་རང་བཞིན་དུའོ། ། སརྦ་སིདྡྷིམྨེ་པྲ་ཡཙྪ་ནི་བདག་ལ་དངོས་གྲུབ་ཐམས་ཅད་སྩོལ་ཅིག སརྦ་ཀརྨ་སུ་ཙ་མེ་ནི་བདག་ལ་ལས་ཐམས་ཅད་སྩོལ་ཅེས་པའོ། ། བསྐྱངས་ནས་ཅི་བྱེད་ན། ཙིཏྟཾ་ཤྲི་ཡཾཿཀུ་རུ་བདག་ལ་གནས་པར་མཛོད། གང་གནས་ན་ཧཱུྃ་ནི་འགྱུར་བ་མེད་པའི་ཆོས་ཀྱི་དབྱིངས་ཀྱི་ཡེ་ཤེས། ཧ་བཞི་ནི་ཡེ་ཤེས་གཞན་བཞི། ཧོ་ནི་དབྱེར་མེད་པ། མདོར་ན་དབྱིངས་དང་ཡེ་ཤེས་དབྱེར་མེད་པའི་ངེས་དོན་གྱི་ཧེ་རུ་ཀ་བདག་གི་སྙིང་ལ་གནས་པར་མཛོད།
དེ་ལ་ཐ་སྙད་དུ་མཚན་ཅི་ཞིག་བརྗོད་ན་བྷ་ག་ཝན་བཛྲ་ཧེ་རུ་ཀ་བཅོམ་ལྡན་འདས་རྡོ་རྗེ་ཁྲག་འཐུང་ཞེས་བྱ། དེས་བདག་ནི་ནམ་ཡང་གཏོང་བར་མ་མཛད་ཅེས་གསོལ་བ་ནི་མ་མེ་མུཉྩ་བདག་མ་གཏོང་ཞིག་ཅེས་པའོ། ། ཧེ་རུ་ཀོ་བྷ་ཝ་མ་ཧཱ་ས་མ་ཡ་ས་ཏྭ་ཁྲག་འཐུང་གི་རང་བཞིན་དམ་ཚིག་སེམས་དཔའ་ཆེན་པོ་ཞེས་ཆེད་དུ་འབོད་པའོ། ། ཨ་ནི་གདོད་མ་ནས་མ་སྐྱེས་པས་ཆོས་ཐམས་ཅད་ཀྱི་སྒོ་སྟེ། ལྷ་དང་སྔགས་དང་སྒྲུབ་པ་པོ་རྣམས་རང་བཞིན་སྟོང་པ་ཉིད་ཀྱི་ངང་དུ་རོ་གཅིག་པའོ། ། ཧཱུྃ་ནི་དོན་ལྔ་ལ་འཇུག་པ་ལས་འདིར་སྤངས་བྱ་འཇོམས་པ་ལ་སྦྱོར། ཕཊ་ནི་དོན་གསུམ་ལ་འཇུག་པ་ལས། འདིར་ཉེས་པ་དག་པའམ་གཞིག་པ་ལ་འཇུག་པའོ། ། གསུམ་པ་བཤགས་སྡོམ་བྱ་བ་ནི། ཨ་བྷི་དྷ་ན་ལས་འབྱུང་བ།
བདག་ནི་མི་ཤེས་རྨོངས་པ་སྟེ། ། ཞེས་སོགས་ཚིག་རྐང་དྲུག་གིས་སྟོབས་བཞི་ཚང་བའི་བཤགས་པ་བསྟན། དེ་ཡི་རྗེས་སུ་འཕགས་པ་རིན་པོ་ཆེས་མཛད་པའི་སྐུ་གསུང་ཐུགས་ལྷུག་པའི་དོན་སྔགས་ཀྱི་དམ་ཚིག་ཐམས་ཅད་སྐུ་གསུང་ཐུགས་ཀྱི་དམ་ཚིག་ཏུ་འདུས་པའམ། ཡང་ན་རྩ་བ་དང་ཡན་ལག་གི་དམ་ཚིག་ཏུ་འདུས་པ་ཡིན་ཏེ། སྡིག་པ་ནི་ཉོན་མོངས་པས་ཀུན་ནས་བསླངས་པ། སྒྲིབ་པ་ནི་ཤེས་བྱའི་སྒྲིབ་པ། ཉེས་པ་ནི་རང་བཞིན་གྱི་ཉེས་པ། ལྟུང་བ་ནི་བཅས་པའི་ལྟུང་བ། གྲིབ་མ་ནི་གནས་ཀྱི་གྲིབ་མ་ལ་སོགས་པ་དྲུག་གོ ། བཞི་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི།
སྤྱིར་ནད་གདོན་སྡིག་སྒྲིབ་ཐམས་ཅད་དང་། ཁྱད་པར་དུ་སྔགས་ཀྱི་དམ་ཚིག་དང་འགལ་བའི་ཉེས་པ་ཐམས་ཅད་ནི་སྦྱང་གཞི་ཡིན་ལ། སྦྱོང་བྱེད་ནི་རྡོ་རྗེ་སེམས་དཔའི་རྣལ་འབྱོར་ཡིན་ནོ། ། སྦྱང་གཞི་དེ་རྣམས་སྦྱོང་བྱེད་དེ་ཡི་ངོ་བོ་སྣང་བ་བསྒྱུར་ནས་ཉམས་སུ་ལེན་པ་ནི་སྦྱོང་ཚུལ་འཁོར་འདས་དབྱེར་མེད་ཡིན་ནོ། ། གསུམ་པ་དེ་ལྟར་བྱས་པའི་དགོས་པ་ནི། དེ་ལྟར་ཐུན་མོང་གི་སྔོན་འགྲོ་ཉམས་སུ་བླངས་པ་ལ་བརྟེན་ནས་སྡོམ་པ་གསུམ་གྱི་ཉེས་པ་ཕྲ་མོ་སྦྱངས་ནས། རང་རྒྱུད་ཀྱི་སྡོམ་པ་གསུམ་ཡོངས་སུ་དག་པར་བྱས་པ་ལ་ནི་དགོས་པ་བསམ་གྱིས་མི་ཁྱབ་པ་ཡོད་དོ། ། བཤེས་སྤྲིངས་ལས། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལེགས་པར་གསུངས། །
ཞེས་གསུངས་པས་སོ། ། གཉིས་པ་ཁྱད་པར་གྱི་སྔོན་འགྲོ་ལ། བསོད་ནམས་ཀྱི་ཚོགས་བསགས་པ། ཡེ་ཤེས་ཀྱི་ཚོགས་བསགས་པ། བསྲུང་བའི་འཁོར་ལོ་བསྒོམ་པ་དང་གསུམ། དང་པོ་ཡུལ་དག་པ་ལ་བརྟེན་ནས་ཚོགས་བསགས་པ། ཡུལ་མ་དག་པ་ལ་བརྟེན་ནས་ཚོགས་བསགས་པ། ཞར་བྱུང་དེ་དག་གི་དགོས་པ་བཤད་པ་དང་གསུམ། དང་པོ་ལ་གང་གིས་ཚོགས་བསགས་པའི་རྟེན། གང་ལ་ཚོགས་བསགས་པའི་ཡུལ།
ཇི་ལྟར་ཚོགས་གསོག་པའི་ཚུལ་དང་གསུམ། དང་པོ་ལ་ལུས་བྱིན་གྱིས་བརླབས་པ། ཡིད་བྱིན་གྱིས་བརླབ་པ། དེ་གཉིས་ཀྱི་དགོས་པ་བཤད་པ་དང་གསུམ། དང་པོ་ནི། སྙིང་པོ་ཀྱཻ་རྡོ་རྗེ་ཡིན་ལ། དེ་ཡང་ཞལ་བརྒྱད་ཕྱག་བཅུ་དྲུག་པ་རྒྱས་པ་ཉིད་ལམ་འདིའི་བསྒྲུབ་བྱའི་གཙོ་བོར་སྟོན་པ་ཡིན་པས། དེ་སྒྲུབ་པ་ལ་ལྡང་བའི་རྣལ་འབྱོར་ནས། ཐུན་མཚམས་ཀྱི་རྣལ་འབྱོར་གྱི་བར་དུ་འདི་ཉིད་ཀྱི་ང་རྒྱལ་གྱིས་ཉམས་སུ་ལེན་དགོས་ཏེ། སློབ་དཔོན་མར་མེ་མཛད་བཟང་པོས།
ཞལ་བརྒྱད་ང་རྒྱལ་བདག་བསྒོམ་སྟེ། ། ཞེས་གསུངས་པ་ལྟར་རོ། ། སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། རང་གི་སྐྱེ་བ་སྔ་མ་རྣམས་སུ་ལས་བསགས་པའི་རྟེན་རིགས་དྲུག་གི་ལུས་ཇི་སྙེད་ཅིག་བླངས་པ་དང་། མ་འོངས་པ་ན་ལས་བསགས་པའི་རྟེན་རིགས་དྲུག་གི་ལུས་ཇི་སྙེད་ཅིག་ལེན་པར་འགྱུར་བ་དང་། ད་ལྟར་གྱི་ལས་གསོག་པའི་རྟེན་མ་དག་པའི་ལུས་ཀྱི་སྣང་བ་བག་ཆགས་དང་བཅས་པ་དེ་ཉིད་སྦྱོང་བྱེད། ཀྱཻ་རྡོ་རྗེ་ཞལ་བརྒྱད་ཕྱག་བཅུ་དྲུག་པ། ཡུམ་རྡོ་རྗེ་བདག་མེད་མ་དང་མཉམ་པར་སྦྱོར་བའི་སྐུ་ཅན་དུ་གྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ནོ། ། གཉིས་པ་ནི། ཌོམ་བྷི་ཝས།
པཾ་པད་རཾ་ཉི་གཞོམ་མེད་ལས། ། ཞེས་གསུངས་པ་ལྟར། པཾ་ལས་པདྨ་དེ་ཡང་ལྷ་དབང་དུ་སྡུད་པ་མཚོན་པས་ཁ་དོག་དམར་པོ། དེ་ཡི་སྟེང་དུ་རཾ་ལས་ཉི་མའི་དཀྱིལ་འཁོར། དེ་ཡི་སྟེང་དུ་སེམས་གཟུང་འཛིན་གཉིས་དང་བྲལ་བའི་ངོ་བོ་ཧཱུྃ་སྔོན་པོ། གང་དུ་བསྒོམ་པའི་གནས་ནི་རང་གི་སྙིང་ཁ་སྟེ་རང་གི་ལུས་ཀྱི་དབུས་ནུ་མ་གཉིས་ཀྱི་བར་ཐད། སྒལ་ཚིགས་ལ་ཅུང་ཉེ་བའི་གནས་སུ་བསྒོམ་མོ། ། དེ་ཡང་ཧཱུྃ་གི་གཟུང་འཛིན་གཉིས་མེད་ཀྱི་ཡེ་ཤེས་མཚོན་པ་ཡིན་ནོ། ། སྦྱང་གཞི་རང་གི་སེམས་ཀུན་གཞི། དེ་ལས་འཕྲོས་པའི་སེམས་བྱུང་གི་རྒྱུ་བ་སྣ་ཚོགས་པ་བག་ཆགས་དང་བཅས་པ།
སྦྱང་བྱེད་ཀྱཻ་རྡོ་རྗེའི་ཐུགས་གཉིས་མེད་ཀྱི་ཡེ་ཤེས་ཀྱི་ངོ་བོ་རྣམ་པ་ཧཱུྃ་ཡིག་ཆ་ལྔ་པའི་རང་བཞིན་དུ་གྱུར་ནས་ལམ་བྱེད་རྣམ་པ་བཞིས་ཉམས་སུ་ལེན་པ་ཡིན་ནོ། ། གསུམ་པ་ནི། སློབ་དཔོན་བསོད་ནམས་རྩེ་མོས། ཐ་མལ་རྣམ་རྟོག་བློ་བཟློག་དང་། ། བར་ཆད་བགེགས་ལས་བསྲུང་བ་དང་། ། ལྷ་ཡི་ལྷ་ལ་ཚོགས་བསགས་པས། ། ཚོགས་མྱུར་རྫོགས་པའི་དགོས་པའོ། ། ཞེས་གསུངས་པ་ལྟར་རོ། ། གཉིས་པ་གང་ལ་ཚོགས་བསགས་པའི་ཡུལ་ནི། ཅིའི་ཕྱིར་ཚོགས་ཞིང་ཞེས་བྱ་སྙམ་ན།
འཇིག་རྟེན་གྱི་ཐ་སྙད་དུ་ཞིང་ལས་ལོ་ཐོག་ཕུན་སུམ་ཚོགས་པ་འབྱུང་བ་ལྟར་ཡུལ་དེ་ལ་བརྟེན་ནས་གནས་སྐབས་དང་མཐར་ཐུག་གི་ཕན་བདེའི་ལོ་ཐོག་ཕུན་སུམ་ཚོགས་པ་འབྱུང་བའི་ཞིང་ཡིན་པས་ན་དེ་ལྟར་དུ་བརྗོད་པ་ཡིན་ལ། དེས་ན་འདི་ལ། གང་གིས་སྤྱན་འདྲེན་པ། གང་ནས་སྤྱན་འདྲེན་པ་དང་། གང་སྤྱན་འདྲེན་པ་དང་གསུམ། དང་པོ་ལ་ཏིང་ངེ་འཛིན། སྔགས། ཕྱག་རྒྱ་དང་གསུམ། དང་པོ་ནི། རང་གི་སྙིང་ཁའི་ཧཱུྃ་ལས་འོད་འཕྲོས་ལུས་ཀྱི་ནང་ཐམས་ཅད་གང་བར་བྱས།
སྡིག་སྒྲིབ་བག་ཆགས་དང་བཅས་པ་སྦྱངས། རླུང་ཕྱིར་རྒྱུ་བ་དང་ལྷན་ཅིག་ཏུ་འོད་ཟེར་སྣ་བུག་གཡས་ནས་ཕྱིར་འཕྲོས་འཇིག་རྟེན་གྱི་ཁམས་ཐམས་ཅད་སྣང་བར་བྱས། ཚོགས་ཞིང་རྣམས་མདུན་གྱི་ནམ་མཁར་སྤྱན་དྲངས། རླུང་ནང་དུ་འཇུག་པ་དང་ལྷན་ཅིག་ཏུ་འོད་ཟེར་སྣ་བུག་གཡོན་ནས་ཞུགས། བར་དུ་གནས་པ་དང་མཉམ་དུ་འོད་ཟེར་རྣམས་སྙིང་ཁའི་ཧཱུྃ་ལས་ཐིམ་པར་བསམ་མོ། ། འོད་ཟེར་ནི་ཁ་དོག་སྣ་ལྔ་རྩེ་མོ་ལྕགས་ཀྱུའི་རྣམ་པར་བསྒོམ་མོ། ། དེ་ཡང་ཧཱུྃ་གི་རང་བཞིན་གནས་རིགས་དང་། འོད་ཟེར་འཕྲོས་པས་རྒྱས་འགྱུར་གྱི་རིགས་མཚོན་ནོ། ། འོད་ཟེར་ཁ་དོག་སྣ་ལྔས་རང་གི་རྣམ་པར་ཤེས་པའི་བཞོན་པར་གྱུར་པའི་འབྱུང་བ་ལྔ་ཡི་རླུང་སྦྱོང་། སྤྲོ་བསྡུས་ལས་རླུང་ལྡོག་འཇུག་གནས་གསུམ་སྦྱོང་།
གཉིས་པ་སྔགས་ནི། རྡོ་རྗེ་གུར་ལས། ཨོཾ་བཛྲ་ས་མཱ་ཛཿཞེས་པ། ཨོཾ་མཆོག་སྟེར་བ། བཛྲ་ནི་རྡོ་རྗེ། ས་མཱ་ཛཿནི་འདུས་ཞེས་པའི་དོན་ཡིན་ནོ། ། གསུམ་པ་ཕྱག་རྒྱ་ནི། སློབ་དཔོན་ལྷ་ཡི་རིགས་ཀྱི་བློ་གྲོས་ཀྱིས། ། རྡོ་རྗེ་སེ་གོལ་སྦྱར་བ་ཡིས། ། ཞེས་གསུངས་པའི་དོན་རྡོ་རྗེ་བསྡུ་བའི་ཕྱག་རྒྱ་བྱའོ། །
གཉིས་པ་གང་ནས་སྤྱན་འདྲེན་པ་ལ་ལོངས་སྐུའི་ཞིང་ཁམས་དང་། སྤྲུལ་སྐུའི་ཞིང་ཁམས་རྣམས་ནས་སྤྱན་འདྲེན་པར་བཤད་པ་ཡོད་ཀྱང་འདིར་རང་བཞིན་གྱི་གནས་ནས། ཞེས་གསུངས་པའི་དོན། སངས་རྒྱས་རྣམས་ནི་ཆོས་སྐུ་སྤྲོས་བྲལ་དུ་བཞུགས་པའི་འོད་ཟེར་དེས་བསྐུལ་བས་སངས་རྒྱས་རྣམས་གཟུགས་ཀྱི་སྐུར་བཞེངས་པའམ། ཡང་ན་ནམ་མཁར་བཞུགས་པ་ལ་རང་གི་སྒྲིབ་པས་བསྒྲིབས་ནས་མ་མཐོང་བ། འོད་ཟེར་དེས་སྒྲིབ་པ་རྣམས་བསལ་ནས་མཐོང་བར་བྱེད་པ་ཙམ་ལ་སྤྱན་འདྲེན་པར་བཞེད་དོ། ། གསུམ་པ་གང་སྤྱན་འདྲེན་པ་ནི། རྗེ་བཙུན་རིན་པོ་ཆེས་པདྨ་འདབ་མ་བརྒྱད་ཀྱི་སྟེང་དུ་ལྷ་དགུའི་གཙོ་བོའི་གཙུག་ཏུ་ཏིང་ངེ་འཛིན་བརྟན་པའི་ཆེད་དུ། བླ་མ་མི་བསྐྱོད་པའི་རྣམ་པར་བཞུགས་པ་ལ་སྤྱན་འདྲེན་པ་ཙམ་བཤད་པས་འདིར་དེ་ལྟར་དུ་བཞེད་པའོ། ། སྦྱང་གཞི་རང་གི་སྐྱེ་བ་སྔ་ཕྱི་རྣམས་སུ་མ་དག་པའི་ལས་གསོག་པའི་ཡུལ་གྱི་སྣང་བ་བག་ཆགས་དང་བཅས་པ་ཐམས་ཅད་སྦྱོང་བྱེད་ཀྱཻ་རྡོ་རྗེ་ལྷ་དགུ་བླ་མ་དང་བཅས་པའི་རྣམ་པར་བསྒྱུར་ནས་ཉམས་སུ་ལེན་པའོ། །
གསུམ་པ། ཇི་ལྟར་ཚོགས་བསགས་པའི་ཚུལ་ལ། ཕྱག་འཚལ་བ་དང་། མཆོད་པ་འབུལ་བ། རྒྱུན་བཤགས་བྱ་བ། སྡོམ་པ་བཟུང་བ། གནང་བ་ནོས་པ་དང་ལྔ། དང་པོ་ལ། དོན་དངོས་བཤད་པ་དང་། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་གཉིས།
དང་པོ་ལ། གང་གིས་ཕྱག་འཚལ་བ། གང་ལ་ཕྱག་འཚལ་བ། ཇི་ལྟར་ཕྱག་འཚལ་བའི་ཚུལ་དང་གསུམ། དང་པོ་ནི། སྒྲུབ་པ་པོ་རང་ཉིད་ལྷ་ཡི་ང་རྒྱལ་དང་ལྡན་པའོ། ། གཉིས་པ་ནི། མདུན་གྱི་ནམ་མཁའི་ཀྱཻ་རྡོ་རྗེ་བླ་མ་དང་བཅས་པའོ། ། གསུམ་པ་ལ་ཏིང་ངེ་འཛིན། སྔགས་དང་ཕྱག་རྒྱ་དང་གསུམ།
དང་པོ་ནི། ཚོགས་ཞིང་དེ་རྣམས་ཀྱི་ཡོན་ཏན་མཐོང་ནས་དད་པ་ཤུགས་འབྱུང་གིས་ཀུན་ནས་བསླངས་ཏེ་སེམས་རྩེ་གཅིག་པས་འདུད་དོ། ། གཉིས་པ་སྔགས་ནི། ན་མོཿནི་ཕྱག་འཚལ་བ། གུ་རུ་ནི་བླ་མ། བྷྱེཿནི་རྣམས་སོ། ། ཡང་ན་མོ་ནི་ཕྱག་འཚལ་བ། ཤྲཱི་ཧེ་བཛྲ་ནི་དཔལ་ཀྱཻ་རྡོ་རྗེ། མཎྜལ་ནི་དཀྱིལ་འཁོར། བྷྱེ་ནི་རྣམས་སོ། །
གསུམ་པ་ཕྱག་རྒྱ་ནི། རྡོ་རྗེ་ཐལ་མོའོ། ། གཉིས་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། རང་གིས་སྐྱེ་བ་སྔ་ཕྱི་རྣམས་སུ་ཕྱག་འཚལ་བར་མི་འོས་པ་རྣམས་ལ་འཚལ་བ་དང་། འཚལ་བར་འོས་པ་རྣམས་ལ་མ་བཙལ་བ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་དད་པ་ཤུགས་འབྱུང་གི་ཀུན་ནས་བསླངས་ཏེ། སྒོ་གསུམ་གྱི་ཕྱག་ཏུ་བསྒྱུར་ནས་ཉམས་སུ་ལེན་པ་ཡིན་ནོ། ། གཉིས་པ་མཆོད་པ་འབུལ་པ་ལ་དོན་དངོས་བཤད་པ་དང་། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་གཉིས། དང་པོ་ལ། གང་གིས་མཆོད་པ།
གང་ལ་མཆོད་པ། ཇི་ལྟར་མཆོད་པའི་ཚུལ་དང་གསུམ། དང་པོ་ནི། སྔར་དང་འདྲ། གཉིས་པ་ནི། རྩ་རྒྱུད་ལས། ནམ་མཁར་རྗེ་བཙུན་བལྟས་ནས་ནི། ། རྡོ་རྗེ་སྐྱེ་བ་སྙིང་རྗེ་ཆེ། ། ཞེས་པའི་དོན་ཆོས་སྐུ་སྐྱེ་བ་མེད་པ་ལས་སྐྱེ་བའི་རྣམ་འཕྲུལ་གཟུགས་ཀྱི་སྐུར་སྟོན་པ། མདུན་གྱི་ནམ་མཁའི་གནས་སུ་ཀྱཻ་རྡོ་རྗེ་ལྷ་དགུ་བླ་མ་དང་བཅས་པའོ། །
གསུམ་པ་ལ་མདོར་བསྟན་པ། རྒྱས་པར་བཤད་པ། དོན་བསྡུ་བ་དང་གསུམ། དང་པོ་ནི། རྒྱན་རྣམས་ཐམས་ཅད་འཛིན་པ་ཡི། ། ཞེས་སོགས་ཚིག་རྐང་གཉིས་ཀྱིས་བསྟན། གཉིས་པ་ལ་གསང་བའི་མཆོད་པ། ཕྱི་ཡི་མཆོད་པ། དེ་ཁོ་ན་ཉིད་ཀྱི་མཆོད་པ་དང་གསུམ། དང་པོ་ནི།
དཀར་མོ་རི་དྭགས་མཚན་མ་འཛིན། ། ཞེས་སོགས་ཚིག་རྐང་ལྔས་བསྟན་ཏེ། ལྷ་མོ་དཀར་མོ་ནི་གཽ་རཱི་སྟེ། ཕྱག་ན་རི་དྭགས་ཀྱི་མཚན་མ་ཟླ་བའི་བརྡས་བསྟན་པ་སྟེ་བྱང་སེམས་དཀར་པོས་གང་བའི་ཐོད་པ་འཛིན་པའོ། ། ལྷ་མོ་ཆོམ་རྐུན་མ་ཙཽ་རཱི་སྟེ་ཕྱག་ན་བདུད་ལས་རྒྱལ་བའི་ཉི་མའི་བརྡས་བསྟན་པ་རཀྟས་གང་བའི་ཐོད་པ་འཛིན་པའོ། ། རོ་ལངས་མ་ནི་བཻཏྟ་ལཱི་སྟེ་དྲི་ཆུས་གང་བའི་ཐོད་པ་འཛིན་པའོ། ། གྷསྨ་རཱི་ནི་ཕྱག་ན་གསང་བའི་སྨན་འཛིན་པ་སྟེ་དྲི་ཆེན་གྱིས་གང་བའི་ཐོད་པ་འཛིན་པའོ། ། པུཀྐ་སཱི་ནི་ཕྱག་ན་རྡོ་རྗེ་སྟེ་ཤ་ཆེན་གྱིས་གང་བའི་ཐོད་པ་འཛིན་པའོ། ། གཉིས་པ་ནི། དེ་བཞིན་རི་ཁྲོད་མ་རོ་འཛིན། །
ཞེས་སོགས་ཚིག་རྐང་གཉིས་ཀྱིས་བསྟན་ཏེ། རི་ཁྲོད་མ་ནི་ཕྱག་ན་རོ་སྟེ་བཅུད་ལེན་གྲུབ་པའི་དངུལ་ཆུས་གང་བའི་ཐོད་པ་འཛིན་པའོ། ། བཅུད་ལེན་ནི་སྔོན་བསྐལ་བ་བཟང་པོའི་དུས་སུ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཡབ་ཡུམ་མཉམ་པར་སྦྱོར་བ་ལས་བྱུང་བའི་བྱང་ཆུབ་ཀྱི་སེམས་ལུས་ལ་རེག་ན་སྐྲ་དཀར་དང་གཉེར་མ་མི་འབྱུང་ཞིང་། བཏུང་ན་ཚེ་ཉི་ཟླ་དང་མཉམ་པ་ཞིག་ལ་ཟེར་རོ། ། གདོལ་པ་མོ་ནི་ཅང་ཏེའུ་སྟེ་སྐྱེས་ཕོ་མོའི་ཐོད་པ་ལྟག་སྤྲོད་ལ་མི་ལྤགས་ཀྱིས་གཡོགས་རྔེའུ་ཆུང་བཟུང་བའོ། ། གསུམ་པ་ནི། འདོད་ཆགས་ཆེན་པོས་རྗེས་ཆགས་པའི། ། གཡུང་མོ་སྐུ་ལ་འཁྱུད་པ་ཉིད། ། ཅེས་པས་བསྟན་ཏོ། ། ལྷ་མོ་གཡུང་མོ་ནི་རླུང་མཚམས་ཀྱི་གྲྭར་གནས་ནས་འཁྱུད་པའི་སྟངས་ཀ་བྱས་པས་ལྷ་ཐམས་ཅད་ཀྱི་ཐུགས་རྒྱུད་ཟག་མེད་ཡེ་ཤེས་ཀྱི་བདེ་བས་ཚིམ་པའོ། །
ཡང་ན་གཡུང་མོ་རྗེ་བཙུན་རྡོ་རྗེ་བདག་མེད་མ་ལ་ཐིམ་ནས་ལྷ་ཐམས་ཅད་རྗེས་སུ་ཆགས་པའི་བདེ་བས་མཉེས་པར་བསམ་མོ། ། གསུམ་པ་དོན་བསྡུ་བ་ནི། འདི་རྣམས་ཀྱི་ནི་གཙོ་བོ་མཆོད། ། ཅེས་པས་བསྟན་ནོ། ། གཉིས་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་ནི་རང་གི་སྐྱེ་བ་སྔ་ཕྱི་རྣམས་སུ་མཆོད་པར་འོས་པ་ལ་མ་མཆོད་པ་དང་། མི་ཤེས་པའི་དབང་གིས་མཆོད་པར་མི་འོས་པ་ལ་མཆོད་པའི་སེམས་སྣང་བག་ཆགས་དང་བཅས་པ། སྦྱོང་བྱེད་སྐབས་འདིར་མཆོད་པའི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ནོ། ། གསུམ་པ་རྒྱུན་བཤགས་བྱ་བ་ལ། དེ་ཡི་དོན་བཤད་པ་དང་།
སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་གཉིས། དང་པོ་ནི། དཀོན་མཆོག་གསུམ་ལ་བདག་སྐྱབས་མཆི། ། ཞེས་སོགས་ཀྱི་དོན་ཡན་ལག་བདུན་པ་བསྟན་ཏེ། དེ་ཡང་ཚིག་རྐང་དང་པོ་གཉིས་ཀྱིས་བཤགས་པའི་ཡན་ལག་བསྟན་ལ། དེ་ལ་སྟོབས་བཞི་ཚང་དགོས་པས། སྡུག་བསྔལ་རྒྱུ་འབྲས་ལས་སྐྱོབས་པར་ནུས་པའི་དཀོན་མཆོག་གསུམ་གྱི་ངོ་བོ་ཚོགས་ཞིང་ལྷ་དགུ་བླ་མ་དང་བཅས་པ་ནི་རྟེན་གྱི་སྟོབས། སྔར་བྱས་ཀྱི་སྡིག་པ་ལ་ཁོག་ཏུ་དུག་བཏུང་པ་ལྟ་བུའི་འགྱོད་སེམས་དྲག་པོ་བྱེད་པ་ནི་རྣམ་པར་སུན་འབྱིན་པའི་སྟོབས། ཕྱིན་ཆད་སྲོག་ལ་བབས་ཀྱང་མི་བགྱིད་དོ་སྙམ་པའི་བཤགས་པ་བྱེད་པ་ནི་གཉེན་པོ་ཀུན་ཏུ་སྤྱོད་པའི་སྟོབས། སྡིག་པ་དག་པར་ངེས་ཤེས་བསྐྱེད་ཅིང་དགའ་བ་ཁྱད་པར་ཅན་བསྒོམ་པ་ནི་སོར་ཆུད་པའི་སྟོབས་ཏེ།
གསུམ་པོ་དེ་ཚིག་རྐང་ཕྱི་མའི་དངོས་ཤུགས་ཅི་རིགས་པས་བསྟན་ནོ། ། དེ་ནས་ཚིག་རྐང་གཅིག་གི་རྗེས་སུ་ཡི་རང་བའི་ཡན་ལག་བསྟན་ཏེ། འཁོར་འདས་ཀྱིས་བསྡུས་པའི་དགེ་རྩ་ལ་ཕྲག་དོག་མི་བྱེད་ཅིང་རྗེས་སུ་ཡི་རང་བ་བསྒོམ་པའོ། ། དེ་ནས་ཚིག་རྐང་གཅིག་གིས་དོན་དམ་སེམས་བསྐྱེད་ཀྱི་ཡན་ལག་བསྟན། དེ་ནས་ཚིག་རྐང་གཉིས་ཀྱིས་སྐྱབས་འགྲོའི་ཡན་ལག་བསྟན་ཏེ། དེ་ཡང་འཇིག་རྟེན་པའི་སྐྱབས་འགྲོ། ངེས་འབྱུང་གི་སྐྱབས་འགྲོ། ཁྱད་པར་གྱི་སྐྱབས་འགྲོ། བླ་ན་མེད་པའི་སྐྱབས་འགྲོ་དང་བཞི་ལས། འདིར་ཕྱི་མ་ཉིད་ཡིན་ནོ། །
དེ་ནས་ཚིག་རྐང་གཉིས་ཀྱིས་སྨོན་པ་སེམས་བསྐྱེད་ཀྱི་ཡན་ལག་བསྟན་ཏེ། སེམས་ཅན་ཐམས་ཅད་ཀྱི་དོན་དུ་ཀྱཻ་རྡོ་རྗེའི་གོ་འཕང་སྐྱེ་བ་བཅུ་དྲུག་ཚུན་ཆད་དུ་ངེས་པར་ཐོབ་པར་བྱའོ་སྙམ་དུ་བསྒོམ་པའོ། ། དེ་ནས་ཚིག་རྐང་གསུམ་གྱིས་འཇུག་པ་སེམས་བསྐྱེད་བསྟན་ཏེ། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེའི་དོན་དུ་བྱང་ཆུབ་སེམས་དཔའི་སྤྱོད་པ་རླབས་པོ་ཆེ་ལ་བསླབ་ཅིང་། ཁྱད་པར་དུ་རིམ་པ་གཉིས་ལ་ནན་ཏན་དུ་བགྱིད་སྙམ་དུ་བསྒོམ་མོ། ། དེ་ནས་ཚིག་རྐང་གཅིག་གིས་བསྔོ་བའི་ཡན་ལག་བསྟན་ཏེ། ཚོགས་བསགས་པ་ལས་བྱུང་བའི་དགེ་བའི་རྩ་བ་རྣམས་སེམས་ཅན་ཐམས་ཅད་ཀྱི་དོན་དུ་སངས་རྒྱས་པར་བསྔོ་བར་བྱའོ་སྙམ་དུ་བསྒོམ་མོ། ། འདི་ལ་སྔོན་འགྲོ་དང་དངོས་གཞི་རྗེས་གསུམ་དུ་ཕྱེ་ན། དང་པོ་ལ་གཉིས་ཏེ་འགལ་རྐྱེན་སྡིག་པ་སྦྱང་བ་དང་།
མཐུན་རྐྱེན་ཚོགས་བསགས་པའོ། ། དེའི་དང་པོ་ནི། དཀོན་མཆོག་གསུམ་ལ་ཞེས་པས་སྡིག་བཤགས། འགྲོ་བའི་དགེ་ལ་ཞེས་པས་རྗེས་ཡི་རངས། དངོས་གཞི་ལ་བཞི་སྟེ་ཡན་ལག་ཕྱི་མ་བཞིའོ། ། རྗེས་ནི་འགྲོ་ལ་ཞེས་པས་བསྔོ་བ། དེ་དག་གི་དོན་དྲན་བཞིན་པའི་སྒོ་ནས་ཚིགས་སུ་བཅད་པ་འདི་རྣམས་ལན་གསུམ་གྱི་བར་དུ་བརྗོད་དོ། ། གཉིས་པ་ནི། སྦྱང་གཞི་རང་གི་སྐྱེ་བ་སྔ་ཕྱི་རྣམས་སུ་རང་བཞིན་དང་བཅས་པའི་ཉེས་པ་ཆེན་པོ་དང་། གཞན་གྱི་དགེ་བ་ལ་ཕྲག་དོག་དང་བར་ཆད་བགྱིས་པ་དང་།
གང་ཟག་དང་ཆོས་ཀྱི་བདག་ཏུ་བཟུང་བ་དང་། སྐྱབས་དམ་པ་མ་བསྟེན་པ་དང་། གཞན་དོན་དུ་སེམས་མ་བསྐྱེད་པ་དང་། སྦྱོར་བ་ཕྱིན་ཅི་ལོག་ཏུ་བསྟན་པ་དང་། དགེ་བའི་རྩ་བ་མ་བསྔོས་པ་དང་། བསྔོས་ཀྱང་ཕྱིན་ཅི་ལོག་པ་དང་། དམན་པར་བསྔོས་པ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཡན་ལག་བདུན་པའི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ནོ། ། བཞི་པ་རིགས་ལྔའི་སྡོམ་པ་བཟུང་བ་ལ། གང་ལ་བཟུང་བའི་ཡུལ། གང་གིས་བཟུང་བའི་རྟེན་གྱི་གང་ཟག
དུས་ཇི་ཙམ་གྱི་བར་དུ་བཟུང་བ། ཇི་ལྟར་སྡོམ་པ་བཟུང་ཚུལ་དངོས་བཤད་པ་དང་བཞི། དང་པོ་ནི། སྲས་བཅས་སངས་རྒྱས་ཐམས་ཅད་དང་། ། ཞེས་སོགས་ཚིག་རྐང་གསུམ་གྱིས་བསྟན། གཉིས་པ་ནི། དེ་ནས་ཚིག་རྐང་གཅིག་གིས་བསྟན། གསུམ་པ་ནི། དེ་ནས་ཚིག་རྐང་གཉིས་ཀྱིས་བསྟན། བཞི་པ་ཇི་ལྟར་སྡོམ་པ་བཟུང་བའི་ཚུལ་ལ།
རིགས་ལྔ་སྤྱིའི་སྡོམ་པ་བཟུང་བ། སོ་སོའི་སྡོམ་པ་བཟུང་བ། དོན་བསྡུས་ཏེ་དམ་བཅའ་བའི་ཚུལ་གྱིས་བཟུང་བ་དང་གསུམ། དང་པོ་ནི། ཇི་ལྟར་དུས་གསུམ་མགོན་པོ་རྣམས། ། ཞེས་སོགས་ཤླཽ་ཀ་གཅིག་གིས་སྨོན་པ་སེམས་བསྐྱེད་བསྟན། དེ་ནས་ཚུལ་ཁྲིམས་ཀྱི་ནི་བསླབ་པ་དང་། ། ཞེས་སོགས་ཤླཽ་ཀ་གཅིག་གིས་འཇུག་པ་སེམས་བསྐྱེད་བསྟན་ལ། དེ་ཡང་རང་གིས་ཁས་བླངས་པའི་སྡོམ་པ་གསུམ་གྱི་སྤང་བྱ་ཐམས་ཅད་སྤོང་བ་ནི་ཉེས་སྤྱོད་སྡོམ་པའི་ཚུལ་ཁྲིམས། ཕ་རོལ་ཏུ་ཕྱིན་པ་བཅུ་དང་ལམ་རིམ་པ་གཉིས་ལ་ནན་ཏན་དུ་སློབ་པ་ནི་དགེ་བ་ཆོས་སྡུད་ཀྱི་ཚུལ་ཁྲིམས།
བསྡུ་དངོས་བཞི་དང་ཕྲིན་ལས་བཞིས་སེམས་ཅན་གྱི་དོན་བྱེད་པ་སེམས་ཅན་དོན་བྱེད་ཀྱི་ཚུལ་ཁྲིམས་སོ། ། གཉིས་པ་ནི། ། སངས་རྒྱས་ཆོས་དང་དགེ་འདུན་ཏེ། ། ཞེས་སོགས་ཤླཽ་ཀ་ལྔས་རིམ་པ་བཞིན་དུ་བསྟན། དེ་ཡང་ཤླཽ་ཀ་དང་པོས་ཕྱི་བརྡའི་དཀོན་མཆོག་གསུམ་དང་ནང་དོན་གྱི་དཀོན་མཆོག་གསུམ་ལ་སྐྱབས་སུ་འཛིན་པ་རྣམ་པར་སྣང་མཛད་ཀྱི་དམ་ཚིག་ཏུ་བསྟན་པ་ཡིན། དེ་དེར་འཇོག་པའི་རྒྱུ་མཚན་ཡོད་དེ། རྣམ་པར་སྣང་མཛད་དེ་ནི་སངས་རྒྱས་ཐམས་ཅད་ཀྱི་སྐུའི་ངོ་བོ་ཚུལ་ཁྲིམས་རྣམ་པར་དག་པ་ཡིན་ཅིང་། དཀོན་མཆོག་གསུམ་ལ་སྐྱབས་སུ་འགྲོ་བ་ཡང་སྡོམ་པའི་ཚུལ་ཁྲིམས་ཐམས་ཅད་ཀྱི་རྩ་བ་ཡིན་པའི་ཕྱིར། དེ་ནས་ཤླཽ་ཀ་གཅིག་གིས་རྡོ་རྗེ་ཐུགས་ཀྱི་དམ་ཚིག དྲིལ་བུ་གསུང་གི་དམ་ཚིག
ཕྱག་རྒྱ་སྐུ་ཡི་དམ་ཚིག དེ་གསུམ་སྟོན་པའི་སློབ་དཔོན་དང་བཅས་པ་བཞི་པོ་བཟུང་བ་ནི་མི་བསྐྱོད་པའི་དམ་ཚིག་ཏུ་བསྟན་ལ། དེ་དེར་འཇོག་པའི་རྒྱུ་མཚན་ཡོད་དེ། མི་བསྐྱོད་པའི་སྦྱང་གཞི་རྣམ་གཡེང་ཡིན་ལ། དེ་ཏིང་ངེ་འཛིན་གྱིས་སྦྱོང་དགོས་ཤིང་། དེ་བཞི་བསྒོམས་པ་ཏིང་ངེ་འཛིན་གྱི་གཙོ་བོ་ཡིན་པའི་ཕྱིར་རོ། ། དེ་ནས་ཤླཽ་ཀ་གཅིག་གིས། ཟང་ཟིང་མི་འཇིགས་ཆོས་དང་བྱམས། ། ཞེས་གསུངས་པ་ལྟར་སྦྱིན་པ་རྣམ་བཞི་སྦྱིན་པ་ནི་རིན་ཆེན་འབྱུང་ལྡན་གྱི་དམ་ཚིག་ཏུ་བསྟན་པ་ཡིན་ལ། དེ་དེར་འཇོག་པའི་རྒྱུ་མཚན་ཡོད་དེ།
རིན་ཆེན་འབྱུང་ལྡན་གྱི་སྦྱང་གཞི་སེར་སྣ་ཡིན་ལ། དེ་སྦྱིན་པ་རྣམ་བཞི་སྦྱིན་པའི་སྒོ་ནས་སྦྱོང་བའི་ཕྱིར་རོ། ། དེ་ནས་ཤླཽ་ཀ་གཅིག་གིས་ཕྱི་བྱ་བ་དང་སྤྱོད་པ་དང་རྣལ་འབྱོར་གྱི་རྒྱུད། གསང་བ་བླ་ན་མེད་པའི་རྒྱུད། ཐེག་པ་གསུམ་སྟེ། ཉན་ཐོས། རང་སངས་རྒྱས། ཕ་རོལ་ཏུ་ཕྱིན་པ་རྣམས་ཏེ་མདོར་ན་དམ་པའི་ཆོས་མ་ལུས་པ་བཟུང་བ་ནི་འོད་དཔག་མེད་ཀྱི་དམ་ཚིག་ཏུ་བསྟན་ལ། དེ་དེར་འཇོག་པའི་རྒྱུ་མཚན་ཡོད་དེ། འོད་དཔག་མེད་ནི་གསུང་རྣམ་པར་དག་པའི་ངོ་བོ་ཡིན་ཅིང་།
དམ་པའི་ཆོས་ཀྱང་གསུང་གི་ངོ་བོ་ཡིན་པའི་ཕྱིར་རོ། ། དེ་ནས་ཤླཽ་ཀ་གཅིག་གིས་ཁས་བླངས་པའི་དམ་ཚིག་དང་སྡོམ་པ་ཚུལ་བཞིན་དུ་བསྲུང་བ་དང་། མཆོད་པའི་ལས་ཅི་ནུས་བྱེད་པ་ནི་དོན་ཡོད་གྲུབ་པའི་དམ་ཚིག་ཏུ་བསྟན་པ་ཡིན་ལ། དེ་དེར་འཇོག་པའི་རྒྱུ་མཚན་ཡོད་དེ། དོན་ཡོད་གྲུབ་པ་ནི་ཕྲིན་ལས་ཀྱི་ངོ་བོ་བརྩོན་འགྲུས་ཡིན་ཅིང་། ལས་དེ་རྣམས་ཀྱང་བརྩོན་འགྲུས་ལ་རག་ལས་པའི་ཕྱིར་རོ། ། གསུམ་པ་དོན་བསྡུས་ཏེ་དམ་བཅས་པའི་ཚུལ་གྱིས་བཟུང་བ་ནི། ཤླཽ་ཀ་གཉིས་ཀྱིས་བསྟན་ཏེ། དེ་ཡང་ཤླཽ་ཀ་དང་པོའི་ཚིག་རྐང་དང་པོ་གཉིས་ཀྱིས་སྨོན་པ་དང་། ཚིག་རྐང་ཕྱི་མ་གཉིས་ཀྱིས་འཇུག་པ་སེམས་བསྐྱེད་མདོར་བསྡུས་པའི་ཚུལ་གྱིས་བསྟན་པ་ཡིན་ནོ། །
ཤླཽ་ཀ་ཕྱི་མའི་དོན་ནི་ཉན་རང་ཤེས་བྱའི་སྒྲིབ་པ་ལས་མ་བསྒྲལ་བ་རྣམས་བསྒྲལ་བ་དང་། ཚངས་དང་བརྒྱ་བྱིན་ལ་སོགས་པ་ཉོན་མོངས་པའི་སྒྲིབ་པ་ལས་མ་གྲོལ་བ་རྣམས་དགྲོལ་བ་དང་། ངན་སོང་གསུམ་གྱི་སེམས་ཅན་དབུགས་མ་ཕྱུང་བ་རྣམས་དབུགས་དབྱུང་བ་དང་། མཐར་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་འགོད་པར་བྱ་བའམ། ཡང་ན་རྒྱུ་ལས་དང་ཉོན་མོངས་པ་ལས་མ་བསྒྲལ་བ་རྣམས་བསྒྲལ་བ་དང་། འབྲས་བུ་བདག་དང་བདག་གིར་འཛིན་པ་ལས་མ་གྲོལ་བ་རྣམས་དགྲོལ་བ་དང་། སྐྱེ་རྒ་ན་འཆིའི་སྡུག་བསྔལ་གྱིས་དབུགས་མ་ཕྱུང་བ་རྣམས་དབྱུང་བའོ། ། སྦྱང་གཞི་ནི་གསང་སྔགས་རྡོ་རྗེ་ཐེག་པ་ནས་བཤད་པའི་རིགས་ལྔ་སྤྱི་དང་བྱེ་བྲག་གི་སྡོམ་པ་མ་བཟུང་བ་དང་། བཟུང་ཀྱང་དེ་ལས་ཉམས་པའི་སྣང་བ་བག་ཆགས་དང་བཅས་པ་སྦྱོང་བྱེད་སྡོམ་བཟུང་གི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ནོ། ། ལྔ་པ་སྣང་བ་ནོས་པ་ནི།
ཚོགས་ཞིང་དེ་རྣམས་ཀྱི་ཞལ་ནས་རིགས་ཀྱི་བུ་ཁྱོད་གནས་པ་འདི་ལ་ལེགས་པར་གནས་ན་ཚེ་འདིར་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་བས་ལམ་རིམ་པ་གཉིས་སྒོམས་ཤིག་ཅེས་གསུངས་ཤིང་། རང་ཉིད་ཀྱིས་ཀྱང་དེ་ལྟར་དུ་ཁས་བླངས་པར་བསམ་མོ། ། དེ་ནས་ཚོགས་ཞིང་རྣམས་རང་བཞིན་གྱི་གནས་སུ་གཤེགས་པ་དང་། མི་དམིགས་པར་བྱ་བ་དང་། རང་ཉིད་ལ་བསྟིམ་པ་དང་གསུམ་ལས་འདིར་བདག་བྱིན་གྱིས་བརླབ་པའི་རྟེན་འབྲེལ་དུ་ཕྱི་མ་ཉིད་ཕྱག་ལེན་ལ་མཛད་དོ། ། གཉིས་པ་ཡུལ་མ་དག་པ་ལ་བརྟེན་ནས་ཚོགས་བསགས་པ་ལ། དོན་དངོས་བཤད་པ་དང་། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་གཉིས། དང་པོ་ལ། ཕ་རོལ་ཏུ་ཕྱིན་པ་དང་ཐུན་མོང་དུ་སྒོམ་ཚུལ་དང་།
ཐུན་མོང་མ་ཡིན་པ་གསང་སྔགས་རྡོ་རྗེ་ཐེག་པའི་སྒོམ་ཚུལ་གཉིས། དང་པོ་ནི། དངོས་བསྟན་གྱི་ཚིག་དོན་བསམ་པའོ། ། གཉིས་པ་ལ་རྒྱས་བསྡུས་གཉིས་ལས། དང་པོ་ནི། རང་གི་སྙིང་ཁའི་ཧཱུྃ་ལས་འོད་ཟེར་སྔོན་པོ་འཕྲོས་པའི་སྣ་ལས་ལྷ་མོ་པུཀྐཱ་སཱི་འོད་ཟེར་སྔོན་པོ་འཕྲོ་བ་དཔག་ཏུ་མེད་པ་འཕྲོས། སེམས་ཅན་ཐམས་ཅད་བདེ་བ་དང་ལྡན་པའི་རྒྱུ་བཅས་དང་ལྡན་པར་བྱས། བྱམས་པ་ཚད་མེད་ཀྱི་ངོ་བོ་ལྷ་མོ་པུཀྐ་སཱི་སྟེ་སྦོས་མོའི་གོ་འཕང་ལ་བཀོད་པར་བསམ། དེ་བཞིན་དུ་རང་གི་སྙིང་ཁའི་ཧཱུྃ་ལས་འོད་ཟེར་དཀར་པོ་དཔག་ཏུ་མེད་པ་འཕྲོས་པའི་སྣ་ལས་ལྷ་མོ་རི་ཁྲོད་མ་འོད་ཟེར་དཀར་པོ་འཕྲོ་བ་དཔག་ཏུ་མེད་པ་སྤྲོས། སེམས་ཅན་ཐམས་ཅད་སྡུག་བསྔལ་རྒྱུ་བཅས་དང་བྲལ་བར་བྱས་ནས་སྙིང་རྗེ་ཚད་མེད་ཀྱི་ངོ་བོ་ཤ་བ་རཱི་སྟེ་རི་ཁྲོད་མའི་གོ་འཕང་ལ་བཀོད་པར་བསམ།
དེ་བཞིན་དུ་རང་གི་སྙིང་ཁའི་ཧཱུྃ་ལས་འོད་ཟེར་དཔག་ཏུ་མེད་པ་འཕྲོས་པའི་སྣ་ལས་ལྷ་མོ་གདོལ་པ་མོ་འོད་ཟེར་དམར་པོ་འཕྲོ་བ་དཔག་ཏུ་མེད་པ་འཕྲོས། སེམས་ཅན་ཐམས་ཅད་སྡུག་བསྔལ་རྒྱུ་བཅས་དང་བྲལ་བར་བྱས་ནས་བདེ་བ་རྒྱུ་བཅས་དང་མི་འབྲལ་བར་བྱས། དགའ་བ་ཚད་མེད་ཀྱི་ངོ་བོ་གདོལ་པ་མོའི་གོ་འཕང་ལ་བཀོད་པར་བསམ། དེ་བཞིན་དུ་རང་གི་སྙིང་ཁའི་ཧཱུྃ་ལས་འོད་ཟེར་སྣ་ཚོགས་པ་སྤྲོས་པའི་སྣ་ལས་ལྷ་མོ་གཡུང་མོ་འོད་ཟེར་སྣ་ཚོགས་འཕྲོ་བ་དཔག་ཏུ་མེད་པ་འཕྲོས། སེམས་ཅན་ཐམས་ཅད་ཀྱི་ཉེ་རིང་ཆགས་སྡང་དང་བྲལ་བའི་བཏང་སྙོམས་ཚད་མེད་པ་དང་ལྡན་པར་བྱས། བཏང་སྙོམས་ཚད་མེད་ཀྱི་ངོ་བོ་གཡུང་མོའི་གོ་འཕང་ལ་བཀོད་པར་བསམ་མོ། ། གཉིས་པ་ནི། ལྷ་མོ་མི་སྤྲོ་བར་འོད་ཟེར་སྤྲོ་བའོ། ། གསུམ་པ་ནི། སྦྱང་གཞི་མི་མཐུན་ཕྱོགས་མཐའ་དག
སྦྱོང་བྱེད་ཚད་མེད་པ་བཞིའི་ངོ་བོར་བསྒྱུར་ནས་སྦྱངས་འབྲས་དག་པའི་ལྷ་མོ་བཞིས་རྒྱས་བཏབ་ནས་ཉམས་སུ་ལེན་པའོ། ། ཚད་མེད་བཞི་ལ་ཡང་། འཇིག་རྟེན་པའི། ཉན་ཐོས་ཀྱི། ཐེག་ཆེན་ཐུན་མོང་བ། ཐེག་ཆེན་ཐུན་མོང་མ་ཡིན་པའི་ཚད་མེད་དང་བཞི་ལས། འདིར་ཕྱི་མ་ཉིད་གཙོ་བོར་བཟུང་བའོ། ། ཚད་མེད་བཞི་ཞེས་པའི་དོན་ཡུལ་ཚད་མེད་ལ་བློ་ཚད་མེད་ཀྱི་ངོ་བོ་ཚད་མེད་བཞི་བསྒོམ་པའོ། ། ཚངས་པའི་གནས་ཞེས་པའི་དོན་ནི། དེ་བསྒོམས་པ་ལ་བརྟེན་ནས་གནས་སྐབས་ཀྱི་འབྲས་བུ་ལྷ་ཚངས་པ་ལ་སོགས་པའི་མཐོ་རིས་ཀྱི་རྟེན་ཐོབ་པ་དང་།
མཐར་ཐུག་གི་ཚངས་པ་སངས་རྒྱས་ཐོབ་པའི་རྒྱུའི་གཙོ་བོ་ཡིན་པས་སོ། ། གསུམ་པ་དེ་གཉིས་ཀྱི་དགོས་པ་བཤད་པ་ནི། ཟས་བཟང་པོ་བླུག་པའི་སྔོན་དུ་སྣོད་དག་པར་བྱ་དགོས་པ་བཞིན་དུ་དངོས་གཞི་རིམ་པ་གཉིས་སྒོམ་པ་ལ་སྔོན་འགྲོས་རྒྱུད་དག་པར་བྱ་དགོས་པ་དང་། སྔོན་གྱི་རྒྱལ་བ་རྣམས་ཀྱིས་བསོད་ནམས་ཀྱི་ཚོགས་བསགས་པས་གཟུགས་སྐུ་ཐོབ་པ་ལྟར། རང་ཉིད་ཀྱི་གཟུགས་སྐུ་ཐོབ་པ་ལའང་བསོད་ནམས་ཀྱི་ཚོགས་བསགས་དགོས་པའི་ཕྱིར་རོ། ། གཉིས་པ་ཡེ་ཤེས་ཀྱི་ཚོགས་བསགས་པ་ལ། དོན་དངོས་བཤད་པ། དེ་སྔགས་ཀྱིས་བྱིན་གྱིས་བརླབས་པ། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ། དེའི་དགོས་པ་བཤད་པ་དང་བཞི།
དང་པོ་ནི། ཡེ་ཤེས་ཚོགས་བསགས་པའི་སྐབས་འདིར་སྣང་བ་རང་བཞིན་མེད་པར་བསྒོམ་པ་དང་། སྣང་མེད་དུ་བསྒོམ་པ་གཉིས་ལས། འདིར་སྣང་མེད་དུ་བསྒོམ་པ་ཡིན་ཞིང་། དེ་ཡང་མ་དག་པའི་སྣང་བ་རགས་པ་ཙམ་བཀག་ནས་སེམས་ཀྱི་གནས་ལུགས་གསལ་སྟོང་ཟུང་འཇུག་ཏུ་མཉམ་པར་འཇོག་པའོ། ། དེ་ལའང་གང་ཟག་སྟོང་པ་ཉིད་ལ་གོམས་འདྲིས་ཆེ་ཆུང་གིས་སྟོང་ཉིད་བཙན་ཐབས་སུ་བསྒོམ་པ་དང་། བཤིགས་ཏེ་བསྒོམ་པ་གཉིས་ལས། འདིར་དང་པོ་ཡིན་ཏེ། རྗེ་བཙུན་རྩེ་མོས། དང་པོར་སྔགས་བརྗོད་དེ།
དེ་ཡི་དོན་དྲན་པས་སྟོང་ཉིད་བཙན་ཐབས་སུ་བསྒོམ་པར་བྱའོ། ། ཞེས་གསུངས་སོ། ། གཉིས་པ་སྔགས་ཀྱི་བྱིན་གྱིས་བརླབས་པ་ནི། རྡོ་རྗེ་གུར་ལས། ཨོཾ་ཤུ་ནྱཱ་ཏཱ་ཞེས་པས་ཨོཾ་ནི་མེ་ལོང་ལྟ་བུའི་ཡེ་ཤེས། ཤུ་ནྱཱ་ཏཱ་ནི་མཉམ་པ་ཉིད་ཀྱི་ཡེ་ཤེས། ཛྙཱ་ན་ནི་སོ་སོར་རྟོགས་པའི་ཡེ་ཤེས། བཛྲ་ནི་བྱ་བ་གྲུབ་པའི་ཡེ་ཤེས། སྭ་བྷཱ་ཝ་ནི་ཆོས་ཀྱི་དབྱིངས་ཀྱི་ཡེ་ཤེས། ཨཏྨ་ཀོ྅ཧཾ་ནི་ཞེས་པ་ནི་ངའོ། །
ཡང་ན་ཨོཾ་ནི་སྔགས་ཀྱི་མགོ་འདྲེན་པ། ཤུ་ནྱ་ཏཱ་ནི་ཡུལ་རང་བཞིན་རྣམ་པར་དག་པ། ཛྙཱ་ན་ཡུལ་ཅན་རང་བཞིན་རྣམ་པར་དག་པ། ཨཏྨ་ཀོ྅ཧཾ་ནི་ངའོ་ཞེས་པའི་དོན་ནོ། ། གསུམ་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་རང་གི་སེམས་ཀུན་གཞིའི་སྟེང་ན་སྔར་ཤི་བ། མ་འོངས་པ་ན་འཆི་བར་འགྱུར་བའི་བག་ཆགས་ཇི་སྙེད་པ་དང་། དེ་བཞིན་དུ་སྣོད་ཀྱི་འཇིག་རྟེན་སྔར་ཞིག་པ་དང་། མ་འོངས་པ་ན་འཇིག་པར་འགྱུར་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཡེ་ཤེས་ཚོགས་བསག་གི་རྣལ་འབྱོར་དུ་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་བླངས་པ་ལ་བརྟེན་ནས་སྦྱངས་འབྲས་ཆོས་སྐུ་འགྲུབ་པར་འགྱུར་རོ། ། བཞི་པ་དེ་ཡི་དགོས་པ་བཤད་པ་ནི།
ཡེ་ཤེས་ཚོགས་གསོག་གིས་ཕྱི་སྲིད་སྦྱངས་ཤིང་། ཐོབ་བྱ་ཆོས་ཀྱི་སྐུ་ལམ་དུ་བྱེད་པ་ཡིན་ནོ། ། གསུམ་པ་བསྲུང་བའི་འཁོར་ལོ་བསྒོམ་པ་ནི། ཀུན་རྟོག་སྦྱོང་བྱེད་དེ་བཞིན་ཉིད་ཀྱི་དག་པ་ཡེ་ཤེས་ཚོགས་བསགས་འོད་གསལ་སྟོང་ཉིད་ཀྱི་ངང་ལས། སྔོན་གྱི་སྙིང་རྗེ་དང་སྨོན་ལམ་གྱི་དབང་གིས་ཀུན་རྟོག་སྦྱོང་བྱེད་ལྷ་སོ་སོའི་དག་པར་ལྡང་བའི་ཐོག་མར་བསྲུང་བའི་འཁོར་ལོ་བསྒོམ་པ་ཡིན་ལ། དེ་ལ་ཐུན་མོང་བའི་བསྲུང་བའི་འཁོར་ལོ་བསྒོམ་པ། ཐུན་མོང་མ་ཡིན་པའི་བསྲུང་བའི་འཁོར་ལོ་བསྒོམ་པ། དེ་གཉིས་ཀྱི་དགོས་པ་བཤད་པ་དང་གསུམ། དང་པོ་ལ་དོན་དངོས་བཤད་པ་དང་། དེ་སྔགས་ཀྱིས་བྱིན་གྱིས་བརླབས་པ་གཉིས།
དང་པོ་ལ་བསྲུང་འཁོར་གང་ལས་སྤྲོ་བའི་གཞི། དེ་ལས་སྤྲོ་བའི་བསྲུང་བའི་འཁོར་ལོ་དངོས། སྦྱང་གཞི་སྦྱོང་བྱེད་ངོ་སྤྲོད་ཚུལ་དང་གསུམ། དང་པོ་ནི། རྩ་རྒྱུད་ཀྱི་དངོས་བསྟན་མཚོ་སྐྱེས་ལུགས་དང་། མན་ངག་ལུགས་ཀྱི་ཡན་ལག་བཞི་པའི་སྐབས་སུ་ཉི་མ་རྐྱང་པ་བསྒོམ་པར་བཤད་ཀྱང་། ཌོམ་བྷི་བའི་ལུགས་དང་འདིར་ཡན་ལག་དྲུག་པའི་སྐབས་སུ། པཾ་ལས་པདྨ། རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ་རྭ་ཉི་ཤུ་པ་རྭ་རྣམས་ཕྱོགས་མདོག་ཅན། ལྟེ་བ་གྲུ་བཞི་མཐིང་ནག་ལ་ཀུན་གཞིའི་ངོ་བོ་ཧཱུྃ་མཐིང་ནག་གིས་མཚན་པའོ། །
སྣ་ཚོགས་རྡོ་རྗེ་ཞེས་པའི་དོན་ནི་ཁ་དོག་སྣ་ཚོགས་སུ་ཡོད་པ་དང་། འོད་ཟེར་སྣ་ཚོགས་སུ་འཕྲོ་བ་དང་། འཕྲིན་ལས་སྣ་ཚོགས་འགྲུབ་པ་དང་། ཕྱོགས་བཅུར་རྭ་སྣ་ཚོགས་གྱེས་པའི་ཕྱིར་རོ། ། དེ་ཡང་རྗེ་བཙུན་གྱིས་འཇིག་ཚོགས་ལ་ལྟ་བའི་རི་བོ་ཉི་ཤུ་འཇོམས་པར་བྱེད་པ་མཚོན་པས་རྭ་ཉི་ཤུ་པར་བཞེད་དོ། ། གཉིས་པ་དེ་ལས་སྤྲོས་པའི་བསྲུང་བའི་འཁོར་ལོ་དངོས་ནི། སྣ་ཚོགས་རྡོ་རྗེའི་ལྟེ་བའི་ཧཱུྃ་ལས་འོད་ཟེར་ནག་པོ་འོག་ཏུ་འཕྲོས་པ་ལས། འོག་ཐམས་ཅད་རྡོ་རྗེ་ནག་པོའི་ས་གཞི་ནས་ཐང་བརྡལ་བ་ལྟ་བུ་དང་། ཕྱོགས་མཚམས་སུ་འཕྲོས་པའི་རྡོ་རྗེ་ནག་པོའི་རྩིག་པ་བར་མེད་པའི་རྭ་བ་ཟླུམ་པོ། སྟེང་དུ་འཕྲོས་པས་རྭ་བའི་ནང་དུ་རྡོ་རྗེ་ནག་པོའི་གུར་རྨོག་ཁ་སྦུབ་པ་ལྟ་བུའི་རྩེ་མོར་ཁྲོ་བོའི་རྡོ་རྗེ་ནག་པོ་རྩེ་ལྔ་པ་ཁ་གདེངས་པས་མཚན་པ།
དེའི་ཕྱི་རོལ་དུ་ཡེ་ཤེས་ཀྱི་མེ་ཕུང་ཁ་དོག་སྣ་ལྔ་པ་གཡས་སྐོར་དུ་འུར་སྒྲ་དང་བཅས་ནས་འབར་བར་བསམ། དེའི་ཚད་ནི། བློ་ལ་ཇི་ལྟར་འཚམས་པ། ཆེ་བ་ནི་ཚད་མེད། ཆུང་བ་ནི་དཔག་ཚད་བརྒྱའི་ཚད་ཙམ་བསྒོམ་པ་ཡིན་ཏེ་རིག་པས་ཤེས་པར་བྱའོ། ། གསུམ་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་མ་དག་པའི་སྣང་བ་སྣོད་ཀྱི་འཇིག་རྟེན་དང་། རང་གི་ཆོས་སྒྲུབ་པའི་བགེགས་དང་བར་ཆད་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཡེ་ཤེས་ལྔ་ཡི་ངོ་བོ་བསྲུང་བའི་འཁོར་ལོའི་རྣལ་འབྱོར་དུ་བསྒྱུར་ནས་བསྒོམ་པས་གནས་སྐབས་ཀྱི་འབྲས་བུ་སྒྲུབ་པའི་བར་ཆད་ཞི་བ་དང་། མཐར་ཐུག་གི་འབྲས་བུ་འཚང་རྒྱ་བའི་ཚེ་སྲོད་ལ་བདུད་འདུལ་བའི་རྟེན་འབྲེལ་དུ་འགྱུར་རོ། ། ཞིབ་ཏུ་ན།
ཕྱིའི་བར་ཆད་གདོན་ལྔ། ནང་གི་བར་ཆད་ནད་ལྔ། གསང་བའི་བར་ཆད་ཉོན་མོངས་པ་དུག་ལྔ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་རང་གི་སེམས་ཉིད་སྐད་ཅིག་མ་གཅིག་གི་རྣམ་འཕྲུལ་དུ་ཤེས་པར་བྱས་ནས། རང་ཉིད་ཡེ་ཤེས་ལྔ་ཡི་ངོ་བོ་བསྲུང་བའི་འཁོར་ལོའི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ཏེ་སྲུང་འཁོར་འཁོར་འདས་དབྱེར་མེད་དོ། ། བར་ཆད་དངོས་གྲུབ་ཏུ་ལེན་པའི་གདམས་ངག་ཅེས་བྱའོ། ། གསུམ་པ་སྔགས་ཀྱི་བྱིན་གྱི་བརླབ་པ་ནི། རྩ་རྒྱུད་ལས་གསུངས་པའི་སྔགས་ལན་གསུམ་བརྗོད་དོ། ། དེའི་དོན་ནི། ཨོཾ་ནི་དཔལ་ཏེ་གཉིས་སུ་མེད་པའི་ཡེ་ཤེས། བཛྲ་ནི་རྡོ་རྗེ།
རཀྵ་ནི་སྲུངས་ཤིག གང་བསྲུང་ན་ཧཱུྃ་གསུམ་གྱི་མཚོན་པ། བདག་དང་གནས་དང་རྣལ་འབྱོར་རམ། ཡང་ན་རང་གི་ལུས་ངག་ཡིད་གསུམ་མོ། ། གཉིས་པ་ཐུན་མོང་མ་ཡིན་པ་བསྲུང་བའི་འཁོར་ལོ་ལ། བདག་བསྲུང་བ་དང་། གནོད་པ་ཕྱིར་བཟློག་པ་གཉིས། དང་པོ་ནི། འཁོར་ལོའི་དབུས་སུ་རང་ཉིད་ཧཱུྃ་མཛད་དུ་བསྒོམ། གཙུག་ཏོར་འཁོར་ལོ་བསྒྱུར་བ་སྟེང་དུ་བསྒོམ།
ཁྲོ་བོ་གཞན་རྣམས་ཞལ་ནང་དུ་གཟིགས། འཁོར་ལོ་གཡས་སུ་འཁོར་བ་ལ་མེ་འབར་བས་དགྲ་བགེགས་བསྲེགས་པས་ཆོས་ཉིད་ཀྱི་ངང་དུ་ཐིམ་པར་བསམ། སྔགས་གཞན་མི་བཟླ་བར་རཀྵ་ལན་གསུམ་གྱིས་བརྟན་པར་བྱེད་པ་ཙམ་མོ། ། གཉིས་པ་ལ་རྟེན་བསྐྱེད་པ། བརྟེན་པ་བསྐྱེད་པ། ལས་ལ་སྦྱར་བ་དང་གསུམ། དང་པོ་ལ་གནས་གང་དུ་བསྒོམ་པ། གདན་གང་གི་སྟེང་དུ་བསྒོམ་པ། ས་བོན་གང་ལས་བསྐྱེད་པ། ངོ་བོ་གང་བསྐྱེད་པ།
དེ་སྔགས་ཀྱི་བྱིན་གྱིས་བརླབ་པ་དང་ལྔ། དང་པོ་ནི། སྔར་གྱི་བསྲུང་བའི་འཁོར་ལོའི་སྤྲུལ་གཞིར་གྱུར་པའི་སྣ་ཚོགས་རྡོ་རྗེ་ལྟེ་བའི་སྟེང་དུའོ། ། གཉིས་པ་ནི། པདྨ་དང་ཉི་མའི་སྟེང་དུ་བསྒོམ་ཞིང་། དེ་ཡང་ས་བོན་པཾ་དང་རཾ་ལས་བསྐྱེད་པའོ། ། གསུམ་པ་ནི། བྷྲཱུཾ་ལས་བསྐྱེད་དོ། ། བཞི་པ་ལ་ཁ་དོག་བཤད་པ། དབྱིབས་བཤད་པ།
ཚད་བཤད་པ་དང་གསུམ། དང་པོ་ནི། ཡེ་ཤེས་ཐིག་ལེ་ལས། རྡོ་རྗེ་རྭ་བའི་ནང་དུ་ནི། ། བསྲུང་བའི་འཁོར་ལོ་བཞི་པ་ནི། ། རྩིབས་བཅུ་པ་ལ་གསེར་གྱི་མདོག ། ཁྲོ་བོ་བཅུ་དང་བཅས་པའོ། ། ཞེས་གསུངས་པ་ལྟར་རོ། ། གཉིས་པ་ནི། མཚོན་ཆའི་འཁོར་ལོ་སྟེ་ལྟེ་བ་སུམ་ཆ།
དེ་ནས་སུམ་ཆ་རྩིབས་ཀྱི་སྦོམ་པ། དེ་ནས་རྩིབས་ཀྱི་རྩེ་མོ་རྣོ་བ། དེ་ཡང་དང་པོ་གཉིས་ཁོག་སྟོང་། ཕྱི་མ་རྩེ་མོ་ཤིན་ཏུ་རྣོ་བ་རལ་གྲི་སོ་གཉིས་མ་ལྟ་བུ་སྟེ། ནཱ་རོ་པའི་ཞལ་ལུང་ལས། ཁོག་སྟོང་མི་གཡོ་རབ་ཏུ་འཁོར། ། ཅེས་གསུངས་པས་སོ། ། གསུམ་པ་ཚད་ནི། རྡོ་རྗེ་གུར་ལས། དཔག་ཚད་བརྒྱ་ཡི་ཚད་ཙམ་མོ། །
ཞེས་གསུངས་པ་ལྟར་རོ། ། ལྔ་པ་དེ་སྔགས་ཀྱིས་བྱིན་གྱིས་བརླབ་པ་ནི། ཨོཾ་ནི་སྔར་དང་འདྲ་ལ། བཛྲ་རྡོ་རྗེ། ཙཀྲ་འཁོར་ལོ། རཀྵ་བསྲུང་བ། ཧཱུྃ་གཉིས་བདག་དང་བསྲུང་བྱ་གཞན། བྷྲཱུཾ་ནི་དགྲ་ཡི་སྟོབས་འཕྲོག་པའོ། ། གཉིས་པ་བརྟན་པ་བསྐྱེད་པ་ལ། དམ་ཚིག་པ་བསྐྱེད་པ་གཉེན་པོའི་ཡན་ལག
སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པ་ཉེ་བར་སྒྲུབ་པའི་ཡན་ལག ཡེ་ཤེས་པ་དགུག་ཅིང་གཞུག་པ་སྒྲུབ་པའི་ཡན་ལག དབང་བསྐུར་ཞིང་རྒྱས་འདེབས་པ་སྒྲུབ་པ་ཆེན་པོའི་ཡན་ལག་དང་བཞི། དང་པོ་ལ་གནས་གང་དུ་བསྐྱེད་པ། ས་བོན་གང་ནས་བསྐྱེད་པ། དེ་ལྟར་བསྐྱེད་པའི་ལྷའི་ངོ་བོ་བཤད་པ་དང་གསུམ། དང་པོ་ནི། འཁོར་ལོའི་ལྟེ་བར་སྟེང་འོག་བར་གསུམ་དུ། ལྟེ་བ་དང་རྩིབས་ཀྱི་རྩེ་མོའི་བར། འོག་ཕྱོགས་མུ་ཁྱུད་ལ་ཅུང་ཟད་མ་རེག་པའི་ཕྱོགས་མཚམས་བརྒྱད་ཀྱི་པདྨ་དང་ཉི་མའི་གདན་གྱི་སྟེང་དུའོ། །
གཉིས་པ་ནི། རྡོ་རྗེ་གུར་ལས། ཧཱུྃ་ནི་བཅུ་ཡི་སྦྱོར་བ་ཡིས། ། ཁྲོ་བོ་བཅུ་ནི་རིམ་གྱིས་དགོད། ། ཅེས་གསུངས་པས་ཕྱོགས་མཚམས་ཀྱི་ཁྲོ་བོ་བཅུའི་ས་བོན་བསྟན། གཙུག་ཏོར་འཁོར་ལོ་བསྒྱུར་བ་ས་བོན་གང་ལས་བསྐྱེད་སྙམ་ན། ཌོམ་བྷི་བས། བྷྲཱུཾ་སེར་པོ་ལས་གཙུག་ཏོར་འཁོར་ལོས་བསྒྱུར་བ་ཞེས་གསུངས་པས་བྷྲཱུཾ་ལས་བསྐྱེད་དོ། ། གསུམ་པ་དེ་ལྟར་བསྐྱེད་པའི་ལྷ་ཡི་ངོ་བོ་བཤད་པ་ལ་ཕལ་ཆེར་སྒྲུབ་ཐབས་དཀྱུས་བཞིན་ལས། ཞལ་ཕྱག་དང་ཕྱག་མཚན་གྱི་ཁྱད་པར་ནི་རྡོ་རྗེ་གུར་ལས།
རྡོ་རྗེ་ཁྲོ་བོ་སྐྱེས་བུ་ཆེ། ། ཐམས་ཅད་ཞལ་གཅིག་ཕྱག་གཉིས་པ། ། སྙིང་ཁར་མནན་པའི་ཁུ་ཚུར་མཛུབ། ། གཡས་པས་རང་གི་མཚོན་ཆ་འཕྱར། ། ཞེས་གསུངས་སོ། ། གཉིས་པ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་པའི་ཡན་ལག་ནི། ཡན་ལག་བཞི་རྫོགས་རྒྱས་པའི་སྐབས་ཡིན་པས། མིག་ཏུ་གཏི་མུག་རྡོ་རྗེ་མ་དང་། སྤྱི་བོར་སྐུ་རྡོ་རྗེ་མ་ལ་སོགས་པ་ཐམས་ཅད་བསྒོམ་མོ། ། གསུམ་པ་ཡེ་ཤེས་པ་དགུག་ཅིང་གཞུག་པ་སྒྲུབ་པའི་ཡན་ལག་ནི།
སྒྲུབ་ཐབས་དཀྱུས་བཞིན་ནོ། ། བཞི་པ་དབང་བསྐུར་ཞིང་རྒྱས་འདེབས་པ་སྒྲུབ་པ་ཆེན་པོའི་ཡན་ལག་ནི། ཕལ་ཆེར་དཀྱུས་བཞིན་ལ་རྒྱས་འདེབས་ལ་མི་འདྲ་བ་མང་ནའང་། འདིར་གུར་གྱི་དངོས་བསྟན་ལས། མཚམས་ཀྱི་ཁྲོ་བོ་ཆེར་གནག་ཅིང་། ། སྤྱི་བོར་རྡོ་རྗེ་འཛིན་པ་འཛིན། ། གཤིན་རྗེའི་གཤེད་ནི་རྣམ་སྣང་སྟེ། ། པད་མའི་ཁྲོ་བོ་རྣམ་གཟིགས་ཏེ། ། རྡོ་རྗེ་སེམས་དཔའ་ཐལ་སྦྱོར་ལའོ། ། ཞེས་པའི་དོན་ནོ། །
གསུམ་པ་ལས་ལ་སྦྱོར་བ་ལ། ཟབ་པའི་གནད་ལྔ་ཉམས་སུ་ལེན་པ། སྦྱང་གཞི་སྦྱོང་བྱེད་ངོ་སྤྲོད་ཚུལ། དམོད་པ་འདོར་ཞིང་བརྟན་པར་བྱ་བ་དང་གསུམ། དང་པོ་ལ་གཙོ་བོ་འཕོ་བའི་གནད། བསྲུང་བྱ་སྦ་བའི་གནད། ལྷའི་རྣམ་པའི་གནད། འཁོར་ལོ་འཁོར་ཞིང་བྱད་མ་བསྒྲལ་བའི་གནད། སྔགས་བཟླ་བའི་གནད་དང་ལྔ། དང་པོ་ནི།
སྔར་བསྐྱེད་པ་ལྟར་ཧཱུྃ་མཛད་སྟེང་དུ་བསྒོམས་ནས། དབུས་སུ་རང་ཉིད་གཙུག་ཏོར་འཁོར་ལོ་བསྒྱུར་བར་བསྐྱེད་པའོ། ། གཉིས་པ་ལ་ལུས་སྦ་བ། ངག་སྦ་བ། ཡིད་སྦ་བ། གོ་བགོ་བ་དང་བཞི། དང་པོ་ནི། རང་ཉིད་གཙུག་ཏོར་འཁོར་ལོ་བསྒྱུར་བའི་ཐུགས་ཀའི་ཧཱུྃ་ལས་བྱུང་བའི་ཁྲོ་བོའི་རྡོ་རྗེ་ནག་པོ་རྩེ་ལྔ་པའི་ལྟེ་བའི་ཕྱི་ལ་ཨུཥྞི་ཥའི་སྔགས་ཚར་གསུམ་གྱིས་བསྐོར་བའི་ནང་དུ་རང་གི་རྣམ་པར་ཤེས་པའི་ངོ་བོ་ཧཱུྃ་སྔོན་པོའི་སྟེང་གི་ཀླད་ཀོར་གྱི་ནང་དུ་བླ་མ། མདུན་དུ་ཕ་མ། གཡས་སུ་བུ་དང་ཆུང་མ།
གཡོན་དུ་སྤུན་ཟླ། འོག་ཏུ་ནོར་རྫས་རྣམས་གཟུགས་ཀྱི་རྣམ་པ་ཇི་ལྟ་བ་བཞིན་དུ་བསམ་པའོ། ། གཉིས་པ་ནི། རང་གི་ལྕེ་རྡོ་རྗེ་དཀར་མོ་རྩེ་ལྔ་པ་མེ་འབར་བར་བསམ་ཞིང་། བསྲུང་བྱ་རྣམས་ཀྱི་མིང་ཡིག་དང་པོ་ངག་གི་ངོ་བོ་ཡིག་འབྲུའི་རྣམ་པ་ཧཱུྃ་གི་ཞབས་ཀྱུའི་ནང་དུ་ཚུད་པར་བསམ་མོ། ། གསུམ་པ་ནི། བདག་དང་བསྲུང་བྱ་རྣམས་ཀྱི་སེམས་དང་གཙུག་ཏོར་འཁོར་ལོས་བསྒྱུར་བའི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ། མདངས་འགག་མེད་ཧཱུྃ་ཡིག་གི་རྣམ་པ་གསལ་འདེབས་ཤིང་འཛིན་མེད་ཀྱི་ངང་དུ་མཉམ་པར་འཇོག་པའོ། ། བཞི་པ་ནི། ཐུགས་ཀའི་ཧཱུྃ་ལས་རྡོ་རྗེ་ནག་པོ་དཔག་ཏུ་མེད་པ་འཕྲོས།
བདག་དང་བསྲུང་བྱ་རྣམས་ཀྱི་ལུས་ལ་གོ་མཚམས་མེད་པར་རྡོ་རྗེས་གཏམས་པས་རྡོ་རྗེའི་གོ་ཁྲབ་དུ་གྱུར་པར་བསམ། གསུམ་པ་ལྷའི་རྣམ་པའི་གནད་ནི། འཁོར་ལོ་རྩིབས་བརྒྱད་ཀྱི་བར་ཐད། འོག་རྡོ་རྗེའི་ས་གཞིའི་སྟེང་དུ་ཡཾ་ལས་རླུང་གི་དཀྱིལ་འཁོར་ལྗང་ནག དེ་ཡི་སྟེང་དུ་རཾ་ལས་མེའི་དཀྱིལ་འཁོར་དམར་ནག དེའི་སྟེང་དུ་དགྲ་བགེགས་རྣམས་ལུས་རིད་པ། ཉམ་ཐག་པ་ཁ་ནས་ཁྲག་སྐྱུག་པ། སྐྲ་ཡགས་པ་སྤྱི་བོ་ཚུགས་སུ་འདུག་པར་བསམ་པ་ཡིན་ལ། དེ་ནས་རང་གི་ཐུགས་ཀའི་ཧཱུྃ་ལས་ཁྲོ་བོ་ལྕགས་ཀྱུ་ཐོགས་པ་ལ་སོགས་པ་དཔག་ཏུ་མེད་པ་སྤྲོས། ཕྱི་རོལ་གྱི་དགྲ་བགེགས་ཐམས་ཅད་བཀུག་ནས་དེ་རྣམས་ལ་ཐིམ་པར་བསམ།
འདི་ཡང་རྩ་རྒྱུད་ལས། ཁྲག་ནི་སྐྱུགས་པ་ཉིད་དང་ཡང་། ། འདར་ཞིང་མགོ་སྐྱེས་གྲོལ་བ་དང་། ། ཁ་ནི་འོག་ཏུ་ལྟ་བའོ། ། ཞེས་གསུངས་སོ། ། དེ་ནས་གཙུག་ཏོར་འཁོར་ལོ་བསྒྱུར་བ་ཤིན་ཏུ་ཁྲོས་ནས། ཞབས་བརྐྱང་བསྐུམ་བསྒྱུར། ཞལ་ནས་ཧཱུྃ་གི་སྒྲ་ཆེན་པོ་བརྗོད་དེ་ཁྲོ་བོ་རྣམས་ལ་ཆེར་གཟིགས་པས། ཁྲོ་བོ་གཞན་རྣམས་ཀྱང་ཆེར་ཁྲོས་པས་སྟེང་འོག་གི་ཁྲོ་བོ་ཞབས་གཡས་བརྐྱང་དུ་བསྒྱུར། གཞན་རྣམས་ཞལ་ཕྱིར་གཟིགས་པར་བསྒོམ་མོ། །
བཞི་པ་འཁོར་ལོ་འཁོར་ཞིང་བྱད་མ་བསྒྲལ་བ་ནི། འཁོར་ལོ་ཤུགས་དྲག་པོས་གཡོན་དུ་འཁོར་མེ་རླུང་གིས་དགྲ་བགེགས་རྣམས་སྟེང་དུ་བཏེག་པས་རྐང་མཐིལ་ནས་སྤྱི་བོའི་བར་རིམ་པ་བཞིན་དུ་གཏུབས། ལྷག་མ་རྣམས་མེས་བསྲེགས། རླུང་གིས་རྗེས་མེད་དུ་བཏང་ནས་ཆོས་ཉིད་ཀྱི་ངང་དུ་ཐིམ་པརབསམ་མོ། ། ལྔ་པ་སྔགས་བཟླ་བའི་གནད་ནི། ན་མཿས་མནྟ་བུདྡྷ་ནཾ་ཞེས་པ་ནས་ཙཀྲ་བརྡྷའི་བར་གཙོ་བོ་རང་ཉིད་གཙུག་ཏོར་འཁོར་ལོས་བསྒྱུར་བར་གསལ་འདེབས་ཤིང་། ཞར་བྱུང་ཁྲོ་བོ་གཞན་རྣམས་དང་འཁོར་ལོ་དྲན་པ་ཙམ་བྱེད་དོ། ། སརྦ་ཡནྟྲ་ནས་སརྦནྟུ་ཞེས་གསུངས་པའི་བར་གྱིས་བསྒྲུབ་བྱ་གསལ་འདེབས། ཚིནྡྷ་ནས་མ་ར་ཡས་འཁོར་ལོས་དགྲ་བགེགས་གཏུབས་པར་བསམ་མོ། ། ཧཱུྃ་བཅུས་ཁྲོ་བོ་བཅུ་གསལ་འདེབས།
ཕཊ་གསུམ་གྱིས་སྟེང་འོག་བར་གསུམ་གྱིི་ཁྲོ་བོ་རྣམས་ཆེད་དུ་གསལ་འདེབས་སོ། ། ན་མཿས་མནྟ་བུདྡྷ་ནཾ་ནི་ཀུན་ནས་དྭང་བས་སངས་རྒྱས་ལ་ཕྱག་འཚལ། ན་མཿས་མནྟ་དྷརྨྨ་ནཾ་ནི་ཀུན་ནས་དྭང་བས་ཆོས་ལ་ཕྱག་འཚལ། ན་མཿས་མནྟ་སཾ་གྷ་ནཾ་ནི་ཀུན་ནས་དྭང་བས་དགེ་འདུན་ལ་ཕྱག་འཚལ། ཅེས་བརྗོད། དེའི་རྒྱུ་མཚན་ནི། དཔུང་བཟང་ལས། སྲིད་པ་གསུམ་ནི་དཀོན་མཆོག་གསུམ་པོ་གཙོ། ། སྲིད་གསུམ་བསོད་ནམས་འཕེལ་བའི་རྒྱུ་ཡིན་ཕྱིར། ། དངོས་གྲུབ་འདོད་པས་གསང་སྔགས་མགོ་འདོན་ནོ། །
བསོད་ནམས་ཆེ་དང་ལོག་འདྲེན་རྨོངས་བྱའི་ཕྱིར། ། ཞེས་གསུངས་པས་སོ། ། ཨོཾ་ནི་སྐལ་བ་བཟང་པོའོ། ། སི་ཏཱ་ཏ་པ་ཏྲེ་ནི་གདུགས་དཀར་པོ་ཅན། ཨོཾ་འདྲ། བི་མ་ལ་དྲི་མ་མེད་པ། ཨོཾ་འདྲ། ཤཾ་ཀ་ར་ནི་འབྱུང་གནས། པྲ་ཏྱཾ་གི་ར་བཛྲ་ནི་ཚུལ་མིན་པ་བརླག་པའི་རྡོ་རྗེ། ཨུཥྞི་ཥ་ཙཀྲ་ཝརྟི་ནི་གཙུག་ཏོར་འཁོར་ལོས་སྒྱུར་བ།
སརྦ་ཐམས་ཅད། ཡནྟྲ་འཕྲུལ་འཁོར། མནྟྲ་སྔགས། མུ་ལ་ཀརྨ་ནི་རྩ་བའི་སྔགས། བནྡྷ་ནཾ་ནི་འཆིང་བ། ཏཱ་ཌ་ནི་བཟློག་པ། ཀཱི་ལ་ནཱཾ་ཝ་ནི་ཕུར་བུས་བཏབ། མ་མ་བདག ཏྲི་ཏ་བྱས་པ། ཡེ་ན་གལ་ཏེ།
ཀེ་ན་བྱེད་ན། ཙིཏྟ་སེམས། ཀྲི་ཏནྟ་དེ་དག སརྦནྟུ་ཐམས་ཅད། ཚིནྡྷ་གཉིས་གཏུབས་གཉིས། བིནྡྷ་གཉིས་ཕུག་གཉིས། ཙི་རི་གཉིས་ཕྱེ་མར་གྱིས་གཉིས། གི་རི་གཉིས་གྱིས་ཤིག་གཉིས། མ་ར་གཉིས་སོད་ཅིག་གཉིས། ཧཱུྃ་བཅུ་ཆོས་ཀྱི་དབྱིངས་ལ་ཡུལ་ཡུལ་ཅན་ཅུང་ཟད་མེད་པ་མཚོན།
ཕཊ་གསུམ་ནི་ངན་སོང་གསུམ་གྱི་ཉེས་པ་འཇོམས་པ། ཞེས་པའི་དོན་ནོ། ། བྷ་ཡ་ནཱཾ་ས་ནི་མ་ཧ་མ་ཡའི་རྒྱུད་སྟོང་ཕྲག་བཅུ་གཉིས་པ་ལས་བཤད་པས། འདིར་རྡོ་རྗེ་རིགས་ཀྱི་མཁའ་འགྲོ་གང་ཡང་རུང་བའི་སྔགས་ཀྱི་ཤམ་བུ་ལ་བཏགས་ཏེ་བཟླས་ན་སྔགས་དེ་ཉིད་ཀྱི་ནུས་པ་སྟོང་འགྱུར་དུ་འགྲོ་བར་བཤད་པས་བླ་མ་གོང་མ་རྣམས་ཀྱི་ཕྱག་ལེན་ལ་ཚར་གསུམ་ཙམ་བཟླ་བར་མཛད་དོ། ། གཉིས་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། སྦྱང་གཞི་ནི་མ་དག་པའི་སྣོད་ཀྱི་འཇིག་རྟེན་བག་ཆགས་པ་དང་བཅས་པ། སྦྱོང་བྱེད་ཐུན་མོང་དང་ཐུན་མོང་མ་ཡིན་པའི་རྟེན་བསྲུང་བའི་འཁོར་ལོས་སྦྱོངས། བཅུད་ཀྱི་སེམས་ཅན་སྐྱེ་གནས་བཞིར་སྐྱེ་བ་བླངས་པ་ནི་ལྷ་དམ་ཚིག་པ་བསྐྱེད་པས་སྦྱོང་། དེ་ནས་ལུས་ཡོངས་སུ་རྫོགས་པ་ནི་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པས་སྦྱོང་། དེ་ནས་སེམས་པ་ནར་སོན་པ་ནི་ཡེ་ཤེས་པ་དགུག་གཞུག་གིས་སྦྱོང་།
དེ་ནས་རང་གི་མངའ་ཐང་ལ་དབང་བསྒྱུར་བ་ནི་དབང་བསྐུར་ཞིང་རིགས་ཀྱི་བདག་པོས་རྒྱས་འདེབས་པས་སྦྱོང་། དེ་ནས་དགྲ་འདུལ་གཉེན་སྐྱོང་གི་བྱ་བ་སྣ་ཚོགས་བྱེད་པ་ནི་ཟབ་པའི་གནད་ལྔ་ལྡན་གྱིས་སྦྱོང་། གསུམ་པ་དམོད་པ་འདོར་ཞིང་བརྟན་པར་བྱ་བ་ལ། དམོད་པ་འདོར་བ་དང་། བརྟན་པར་བྱ་བ་གཉིས། དང་པོ་ནི། ངག་གི་སྒོ་ནས་སུ་གང་དག་སོགས་བརྗོད་ཅིང་། ལུས་ཀྱི་སྒོ་ནས་ཐལ་མོ་ལན་གསུམ་ཙམ་བརྡབ། ཡིད་ཀྱི་བསམ་པས་རང་གི་ལག་མཐིལ་གཉིས་སུ་སྣ་ཚོགས་རྡོ་རྗེ་རི་རབ་ཙམ་གྱི་ལྟེ་བར་ཧཱུྃ་མཐིང་ནག་གི་མཚན་པ་རེ་རེ་བསམ། དེ་གཉིས་ཀྱི་བར་དུ་དགྲ་བགེགས་རྣམས་ཉེར་གྱིས་འཚིར་ནས་མཐར་གཙུག་ཏོར་འཁོར་ལོ་བསྒྱུར་བའི་ཞབས་ཀྱི་འོག་ཏུ་མནན་པར་བསམ་པ་ཡིན་ཏེ།
རྡོ་རྗེ་གུར་ལས། ཧཱུྃ་གི་དྲག་ཆས་ཕྱག་རྒྱས་བཏབ། ། རྡོ་རྗེ་འཚིར་བའི་བདེ་བ་ཉིད། ། ཅེས་གསུངས་སོ། ། གཉིས་པ་བསྟན་པར་བྱ་བ་ནི། ངག་ཏུ་ཧཱུྃ་རིང་པོ་བརྗོད་པའི་ཕྱོགས་མཚམས་བརྒྱད་ཀྱི་ཁྲོ་བོ་རྣམས་ཞལ་ནང་དུ་གཟིགས། སྟེང་འོག་བར་གསུམ་གྱི་ཁྲོ་བོ་རྣམས་ཞབས་གཡོན་བརྐྱང་དུ་མཛད། ཁྲོ་བོ་རྣམས་བདག་དང་བསྲུང་བྱ་ལ་ཞི་བའི་ལྟ་སྟངས་ཀྱིས་གཟིགས་ཤིང་། འཁོར་ལོ་གཡས་སུ་འཁོར་ཞིང་གཟི་བརྗིད་དང་ལྡན་པར་བསམ། རཀྵ་གསུམ་བརྗོད་པས་སྲུང་འཁོར་གྱི་བསྒོམ་བཟླས་ཉམས་སུ་བླངས་པའི་བྱིན་རླབས་ཐམས་ཅད་བརྟན་པར་བྱའོ། །
དེ་དག་ནི་དྲང་དོན་གྱི་བསྲུང་བའི་འཁོར་ལོ་ཡིན་ལ། ངེས་པའི་དོན་དུ་ན་རང་གི་སྐྱེ་བ་སྔ་མ་རྣམས་སུ་གཞན་གྱིས་དགེ་བ་བསྒྲུབ་པ་ལ་བར་ཆད་བྱས་པའི་ལས་གཟུགས་ཕྱི་རོལ་དུ་དགྲ་བགེགས་ཀྱི་རྣམ་པར་སྣང་བ་ཡིན་ཏེ། རྒྱུད་རྡོ་རྗེ་རྩེ་མོ་ལས། རང་སེམས་བདུད་དུ་སྣང་བ་དེ། ། བགེགས་ཀྱང་རང་གི་སེམས་ཡིན་ནོ། ། དེའི་གཉེན་པོ་རང་གི་སེམས་གསལ་སྟོང་ཟུང་འཇུག་གི་བདག་ཉིད་ཡིན་ནོ། ། ཞེས་གསུངས་པས་དེའི་གཉེན་པོར་རང་གི་སེམས་གསལ་སྟོང་ཟུང་འཇུག་གི་བདག་ཉིད་ཡིན་ཞིང་། དེའི་ཤེས་རབ་སྟོང་པའི་ཆ་རྡོ་རྗེ་གུར་དང་མཚོན་ཆའི་འཁོར་ལོའི་རྣམ་པར་ཤར་བ་དང་། བགེགས་རྣམས་ཚར་བཅད་ནས་ཆོས་ཉིད་ཀྱི་ངང་དུ་ཐིམ་པར་བསམ་པ་ཡིན་ཏེ། རྡོ་རྗེ་གུར་ལས།
རྣམ་པར་རྟོག་པ་ཆེན་པོ་འཇོམས་པར་བྱེད་པའི་རྡོ་རྗེ་ཞེས་བྱ་བའི་ཏིང་ངེ་འཛིན་ཏོ་ཞེས་གསུངས་སོ། ། གསུམ་པ་དེ་གཉིས་ཀྱི་དགོས་པ་བཤད་པ་ནི། གནས་སྐབས་ཀྱི་འབྲས་བུ་སྒྲུབ་པའི་བར་ཆད་ཐམས་ཅད་ཞི་བ་དང་། མཐར་ཐུག་གི་འབྲས་བུ་བདུད་བཞི་རྩད་ནས་གཅོད་པའི་དགོས་པ་ཡོད་དོ། ། དེ་དག་གི་ཐུན་མོང་དང་ཐུན་མོང་མ་ཡིན་པའི་སྔོན་འགྲོའི་ཆོས་རྣམས་བསྟན་ཟིན་ཏོ། ། གཉིས་པ་དངོས་གཞི་མ་ལུས་པ་རྣམ་པར་བཞག་པ་དང་། ཡན་ལག་རྒྱས་པར་བཤད་པ་གཉིས། དང་པོ་ནི། རྩ་རྒྱུད་ལས། ཡན་ལག་དྲུག་བསྒོམ་རྣལ་འབྱོར་པས། །
ཞེས་གསུངས་པ་ལྟར། ཡན་ལག་དྲུག་གི་སྒོ་ནས་གཏན་ལ་འབེབས་པ་ལ་སྦྱང་གཞི་དང་སྦྱང་འབྲས་ཀྱི་ཆོས་རྣམ་དྲུག་ཏུ་འདུ་བ་ལས། སྦྱོང་བྱེད་ཀྱི་མངོན་པར་རྟོགས་པ་ཡན་ལག་དྲུག་ཏུ་ངེས་པ་ཡིན་ཏེ། འཕགས་པ་རིན་པོ་ཆེས། ཁམས་དྲུག་ཡུལ་དྲུག་དབང་པོ་དྲུག ། རྣམ་ཤེས་དྲུག་དང་ཉོན་མོངས་དྲུག ། ཁ་དོག་དྲུག་དང་རིགས་དྲུག་དང་། ། ཕུང་པོ་དབྱིངས་དང་བཅས་པ་དྲུག ། སྦྱངས་ནས་རྒྱལ་བ་རིགས་དྲུག་གོ ། ཐོབ་བྱེད་ཡན་ལག་དྲུག་པོ་ཡི། །
མངོན་པར་རྟོགས་པའི་ཚུལ་འདི་ནི། ། ཞེས་གསུངས་པ་ལྟར། དེ་ལྟ་བུའི་སྦྱང་གཞི་སྦྱོང་བྱེད་སྦྱོར་ཚུལ་ལ། དེའི་གནས་ཚུལ་ཤེས་དགོས་པས་སྐབས་འདིར་སྦྱང་གཞི་སྦྱོང་བྱེད་ཀྱི་རྣམ་བཞག་ཅུང་ཟད་བཤད་ན་སྤྱིར་འཁོར་འདས་ཀྱི་སྣང་བ་ཐམས་ཅད་བསྡུ་ན་མ་དག་པའི་སྣང་བ། ཉམས་ཀྱི་སྣང་བ། དག་པའི་སྣང་བ་གསུམ་དུ་འདུས་པས། དེའི་དང་པོ་ནི་འཁོར་འདས་ཀྱིས་བསྡུས་པའི་ཆོས་ཐམས་ཅད་རང་གི་སེམས་ཀུན་གཞིའི་སྟེང་དུ་བག་ཆགས་ཀྱི་ཚུལ་དུ་ཡོད་པས། དེའི་བག་ཆགས་ནང་རྡོ་རྗེའི་ལུས་ལ་རྩ་ཡི་གེའི་ཚུལ་དུ་ཚང་། དེ་རྣམས་ཀྱི་ནང་དུ་རླུང་སེམས་འདུས་པའི་རྟེན་འབྲེལ་གདུགས་ནམ་མཁའ་ལ་འཕྱར་བས་གྲིབ་མ་ས་ལ་འབྱུང་བ་བཞིན། ཕྱི་རོལ་དུ་འཁོར་འདས་ཀྱི་སྣང་བ་སྣ་ཚོགས་ཤར་བ་ཡིན་ནོ། །
དེ་ཡང་ཕྱི་རོལ་དུ་སྣང་ཚད་ཐམས་ཅད་ནང་རྡོ་རྗེའི་ལུས་ལ་རྩ་ཡི་གེའི་ཚུལ་དུ་ཚང་། དེ་ཐམས་ཅད་གསང་བ་སེམས་ཉིད་ཀྱི་སྟེང་དུ་བག་ཆགས་ཀྱི་ཚུལ་དུ་ཚང་བས། རང་གི་སེམས་ཉིད་གཅིག་པུ་རྣམ་པ་དེ་དང་དེར་སྣང་བ་ལ། འདི་ནི་སེམས། འདི་ནི་ལུས། འདི་ནི་ཕྱི་རོལ་གྱི་དོན་ཞེས་ཐ་དད་དུ་གོ་བར་མི་བྱའོ། ། ཡང་དག་པར་ན་ལུས་སེམས་གཉིས་གླ་བ་དང་གླ་བའི་རིལ་མའམ། མེ་ཏོག་དང་མེ་ཏོག་གི་དྲི་ལྟར་དབྱེར་མེད་གནས་ཀྱང་། གནས་སྐབས་སུ་ལུས་རྟེན་སེམས་བརྟེན་པ། ཁམས་གསུམ་ཡུལ།
སྣང་བ་ཐམས་ཅད་ལོངས་སྤྱོད་ཀྱི་རྣམ་པར་ཤར་བ་ལ་ཐབས་ཀྱིས་ཟིན་པ་དང་མ་ཟིན་པའི་བྱེ་བྲག་གིས་འཁོར་འདས་ཀུན་གྱི་གཞི་བྱེད་པའི་ཆ་ནས་ཀུན་གཞི་རྒྱུ་རྒྱུད་ཅེས་ཀྱང་བྱ། ལམ་གྱིས་མ་བསྒྱུར་བས་ཏིང་ངེ་འཛིན་གྱི་འཆར་སྒོ་དང་བྲལ་བའི་ཆ་ནས་མ་དག་པའི་སྣང་བ་ཞེས་ཀྱང་བྱ། གསལ་སྟོང་ཟུང་འཇུག་གསུམ་དང་ལྷན་ཅིག་ཏུ་གནས་པའི་ཆ་ནས་གཞི་ལྷན་ཅིག་སྐྱེས་པའི་ཆོས་གསུམ་ཞེས་ཀྱང་བྱ། ལམ་གྱི་སྦྱང་བའི་གཞི་ཡིན་པའི་ཆ་ནས་སྦྱང་གཞི་ཞེས་ཀྱང་བྱ། གློ་བུར་གྱི་དྲི་མ་དང་བཅས་པའི་ཆ་ནས་སྦྱང་བྱ་ཞེས་ཀྱང་བྱ། སྦྱངས་ན་དེ་བཞིན་གཤེགས་པའི་ངོ་བོར་གྱུར་པས་ན་རིགས་སམ་རྒྱུ་ཞེས་ཀྱང་བྱ་སྟེ་མདོར་ན་འདི་ནི་སེམས། འདི་ནི་ལུས། འདི་ནི་ཕྱི་རོལ་གྱི་དོན་ཞེས་ཐ་དད་དུ་བཏགས་ཀྱང་། སྣང་བའི་གཞི་དྲི་མ་དང་བཅས་པའི་སེམས་ཉིད་གསལ་རིག་གཅིག་པུར་ཤེས་པར་བྱའོ། ། གཉིས་པ་ཉམས་ཀྱི་སྣང་བ་ནི།
སྔར་གྱི་སེམས་གསལ་རིག་དེ་ཉིད་ལ་སྨིན་བྱེད་ཀྱི་དབང་བསྐུར་བས་ལྷ་དང་ཡེ་ཤེས་སུ་བསྒྱུར་བ་དེ་ཉིད་ཀྱི་དོན་གཏན་ལ་འབེབས་པ་ཡིན་ལ། དེ་ཡང་རང་གི་སེམས་ཀུན་གཞིའི་སྟེང་དུ་སངས་རྒྱས་འགྲུབ་པའི་ནུས་པ་ས་བོན་ནམ་རྒྱུའི་ཚུལ་དུ་གནས་པ་དབང་བསྐུར་ལ་སོགས་པ་ལམ་གྱི་རྟེན་འབྲེལ་ལུས་ལ་བསྒྲིགས་པ་དེ་ཉིད་རྟོགས་པར་བྱེད་པའི་ཐབས་ཡིན་པས་ན་ལུས་ཐབས་ཀྱི་རྒྱུད་དམ། བཤད་རྒྱུད་ཅེས་ཀྱང་བྱ། དེ་ཉིད་ཀྱི་རྒྱུན་ཉམས་སུ་བླངས་པ་ལ་བརྟེན་ནས་སྣང་སྟོང་གསལ་སྟོང་ལ་སོགས་པའི་ཏིང་ངེ་འཛིན་སྐྱེས་ནས་སྣང་བ་ཐམས་ཅད་དེའི་ངོ་བོར་འཆར་བས་ན་ཉམས་ཀྱི་སྣང་བ་ཞེས་ཀྱང་བྱ། གསལ་སྟོང་ཟུང་འཇུག་གསུམ་མངོན་དུ་བྱེད་པས་ན་ལམ་ལྷན་ཅིག་སྐྱེས་པའི་ཆོས་གསུམ་ཞེས་ཀྱང་བྱ། དེ་ལྟར་ན་ལམ་ལ་མིང་གི་རྣམ་གྲངས་དུ་མར་བཏགས་ཀྱང་། ལྷ་དང་ཡེ་ཤེས་སུ་བྱིན་གྱིས་བརླབས་པའི་སེམས་གསལ་རིག་གཅིག་པུ་ཤེས་པར་བྱའོ། ། གསུམ་པ་དག་པའི་སྣང་བ་ནི། སྦྱང་གཞི་མ་དག་པའི་སྣོད་བཅུད་ཐམས་ཅད་སྦྱོང་བྱེད་བསྐྱེད་པའི་རིམ་པས་ལྷ་ཁང་གཞལ་ཡས་ཁང་དུ་བསྒྱུར་བ་དང་། སྦྱང་གཞི་སེམས་ཀུན་གཞིའི་བག་ཆགས་སྣ་ཚོགས་པ་དང་བཅས་པ།
སྦྱོང་བྱེད་རྫོགས་རིམ་གྱིས་བདེ་ཆེན་གྱི་ཡེ་ཤེས་སུ་བསྒྱུར་ནས་ལམ་བྱེད་རྣམ་པ་བཞིས་ཉམས་སུ་ལེན་པས་དེའི་དོན་ལུས་ལ་མངོན་དུ་གྱུར་པ་ནི་ཕྱག་རྒྱ་ཆེན་པོ་འབྲས་བུའི་རྒྱུད་དམ། དག་པའི་སྣང་བའམ། སྦྱངས་འབྲས་ཞེས་ཀྱང་བྱའོ། ། དེ་ལྟ་བུའི་སྦྱང་གཞི་སྦྱོང་བྱེད་སྦྱོང་ཚུལ་སྦྱང་གཞི་དེ་རྣམས་སྦྱོང་བྱེད་ལམ་གྱི་ངོ་བོར་སྣང་བ་བསྒྱུར་བའི་ཚུལ་དུ་བསྒོམ་པས་སྦྱངས་འབྲས་དག་པའི་སྣང་བ་གནས་གྱུར་གྱི་ཚུལ་གྱིས་ཐོབ་པ་ཡིན། དེ་བཞིན་དུ་སྦྱང་གཞི་འཁོར་བ་སྦྱངས་འབྲས་མྱ་ངན་ལས་འདས་པའི་ངོ་བོར་སྦྱོང་བྱེད་ལམ་གྱིས་བསྲེས་ཏེ་དབྱེར་མེད་རོ་གཅིག་ཏུ་ཉམས་སུ་ལེན་པ་ནི་འཁོར་འདས་དབྱེར་མེད་ཡིན་ཏེ། རྩ་རྒྱུད་ལས། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པ་ཉིད། ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། །
ཞེས་དང་། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ན། ། འཁོར་བ་མྱ་ངན་འདས་པར་འགྱུར། ། ཞེས་དང་། རྗེ་ས་ཆེན་གྱིས། བུམ་དབང་ངོ་སྤྲོད་དུ། རྣལ་འབྱོར་རྟོག་པ་ཡེ་ཤེས་ཀྱི། ། དབང་དུ་གྱུར་ན་འཁོར་བ་མེད། ། ཡེ་ཤེས་རྣམ་པར་རྟོག་པ་ཡི། །
དབང་དུ་གྱུར་ན་གྲོལ་བ་མེད། ། ཅེས་གསུངས་སོ། ། དེ་བཞིན་དུ་ཕྱི་ནང་བསྲེས་ཏེ་ཉམས་སུ་ལེན་པ་དང་།

རྒྱུ་འབྲས་རྒྱས་བཏབ་ཏུ་ཉམས་སུ་ལེན་པ་དང་། རིགས་བདག་འབྲེལ་བའི་ཚུལ་གྱིས་ཉམས་སུ་ལེན་པ་ལ་སོགས་པ་མཐའ་དག་ལ་ཤེས་པར་བྱའོ། ། དེ་ལྟ་བུའི་ལམ་དངོས་ཇི་ལྟ་བུས་ཉམས་སུ་ལེན་སྙམ་ན་ལམ་བྱེད་བཞིའི་སྒོ་ནས་ཉམས་སུ་ལེན། དེ་ཡང་གཅིག་ལ་མཚོན་ན་དཔེར་ན་སྦྱང་གཞི་གཟུགས་ཀྱི་ཕུང་པོ། སྦྱོང་བྱེད་གཞལ་ཡས་ཁང་གི་རྣམ་པར་ཉམས་སུ་ལེན་པ་ནི་རྣམ་པ་ལམ་བྱེད། དེ་ཉིད་རྣམ་པར་སྣང་མཛད་དུ་མོས་པས་མོས་པ་ལམ་བྱེད། དེ་ཡང་འབྲས་དུས་ཀྱི་རྣམ་པར་སྣང་མཛད་དངོས་ཡིན་སྙམ་དུ་བསམ་པ་འབྲས་བུ་ལམ་བྱེད། དེ་ལ་བརྟེན་ནས་རང་རྒྱུད་ལ་ཚོགས་རྫོགས་ཤིང་སྡིག་སྒྲིབ་དག་པར་འགྱུར་བ་ནི་བྱིན་རླབས་ལམ་བྱེད་ཅེས་བྱ། དེ་ཡང་སྦྱང་གཞི་དེ་ལ་འབྲས་བུར་ཞེན་ནས་སྦྱོང་བྱེད་ལམ་གྱིས་ཉམས་སུ་བླངས་པས་རྒྱུ་འབྲས་འབྲེལ་པ་བཅས་ཡིན་པས་འབྲས་བུ་ཐོབ་པར་ངེས་པ་ཡིན་ཏེ། ཞེན་པས་ཞུགས་ན་འབྲེལ་པས་མི་བསླུ་བའི་ལམ་ཞེས་བྱའོ། ། དེ་ཡང་དཔེར་ན་ནམ་མཁའི་ཟླ་བ་ལ་ཞེན་ཅིང་ལྟ་བར་འདོད་པའི་གང་ཟག་གིས་ཆུ་ནང་གི་ཟླ་བའི་གཟུགས་བརྙན་ལ་བལྟས་པས།
ནམ་མཁའི་ཟླ་བའི་ཁ་དོག་དང་དབྱིབས་ལ་སོགས་པ་ཚུལ་ཇི་ལྟ་བ་བཞིན་དུ་རྟོགས་པ་ནམ་མཁའི་ཟླ་བ་དང་ཆུ་ནང་གི་ཟླ་བ་འབྲེལ་པ་ཅན་ཡིན་པའི་རྒྱུ་མཚན་གྱིས་སོ། ། དེ་ལྟ་བུའི་སྦྱང་གཞི་སྦྱོང་བ་ལ་བསྐྱེད་རིམ་གྱི་སྐབས་སུ་ཚོགས་བཤད་ཀྱི་དབང་དུ་བྱས་ན་མངོན་པར་རྟོགས་པ་ལ་ཚར་གཅིག་གི་སྐྱེ་གནས་ཕྱེད་དང་བཞི་སྦྱོང་ལ། སློབ་བཤད་ཀྱི་དབང་དུ་བྱས་ན་དུས་གསུམ་གྱིས་བསྡུས་པའི་མ་དག་པའི་སྣང་བ་བག་ཆགས་དང་བཅས་པ་ཐམས་ཅད་ཏིང་ངེ་འཛིན་རེ་རེས་ཀྱང་སྦྱོང་བར་བཞེད་དོ། ། ལྗོན་ཤིང་ལས། བསྐྱེད་རྫོགས་ཀྱང་སྐྱེ་བ་དང་འཆི་བའམ། སྣང་བ་དང་སྟོང་པའི་རྟོག་པ་མཐའ་དག་སྦྱོང་བ་ཡིན་ནོ། ། ཞེས་གསུངས་སོ། ། གཉིས་པ་ཡན་ལག་རྒྱས་པར་བཤད་པ་ལ། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག
དབང་བསྐུར་བ་མི་བསྐྱོད་པའི་ཡན་ལག བདུད་རྩི་མྱོང་བ་འོད་དཔག་མེད་ཀྱི་ཡན་ལག མཆོད་པ་དོན་ཡོད་གྲུབ་པའི་ཡན་ལག བསྟོད་པ་རིན་ཆེན་འབྱུང་ལྡན་གྱི་ཡན་ལག་དང་དྲུག དང་པོ་ལ་གཞིའི་ཡན་ལག རྒྱུའི་ཡན་ལག རྐྱེན་གྱི་ཡན་ལག གནས་ཐབས་ཀྱི་ཡན་ལག་དང་བཞི། དང་པོ་ལ། དོན་དངོས་གཏན་ལ་དབབ་པ་དང་།
དང་པོ་ལ་གཞལ་ཡས་ཁང་བསྐྱེད་པའི་དགོས་པ་བཤད་པ་གཉིས། དང་པོ་ལ། མིང་གི་རྣམ་གྲངས། མིང་གི་དོན། རབ་ཏུ་དབྱེ་བ། ས་བོན། ཁ་དོག དབྱིབས། མཚོན་ཚུལ། སྦྱང་གཞི་སྦྱོང་བྱེད་ངོ་སྤྲོད་ཚུལ་དང་བརྒྱད།
དང་པོ་ནི། ཆོས་ཀྱི་འབྱུང་གནས། བྷ་ག ཕྱག་རྒྱ་ནམ་མཁའི་ཁམས་རྣམས་སོ། ། གཉིས་པ་ནི། བདེ་ཆེན་ལྷན་ཅིག་སྐྱེས་པའི་འབྱུང་གནས་ཡིན་པས་ན་དེ་སྐད་ཅེས་བྱའོ། ། གསུམ་པ་ནི། སྟེང་གི་དབང་དུ་བྱས་ན་ཟུར་གཉིས་དང་། གསུམ་དང་། བཞི་དང་།
ལྔ་དང་། དྲུག་རྣམས་སོ། ། བཞི་པ་ས་བོན་ནི། མཚོ་སྐྱེས་ཀྱིས། ཤེས་རབ་ཨེ་ཡི་རྣམ་པ་ཅན། ། ཞེས་གསུངས་པ་ལྟར་རོ། ། ལྔ་པ་ཁ་དོག་ནི། ཕྱི་དཀར་ལ་ནང་དམར་བར་བཞེད་དོ། ། དྲུག་པ་དབྱིབས་ནི། སྟེང་དུ་ཟུར་གསུམ་འོག་ཏུ་ཟུར་གཅིག་དང་བཅས་པས་གཏོར་མ་གྲུ་གསུམ་མགོ་མཇུག་ལྡོག་པའི་ནང་བྲུས་པ་ལྟ་བུར་བཞེད་དོ། །
བདུན་པ་མཚོན་ཚུལ་ནི། ཕྱི་དཀར་ལ་ནང་དམར་བ་ནི་ཐབས་ཤེས་མཚོན། སྟེང་གི་ཟུར་གསུམ་གྱིས་སྐུ་གསུང་ཐུགས་རྡོ་རྗེ་གསུམ་མཚོན། འོག་གི་ཟུར་གཅིག་གིས་སྙིང་པོ་ཀྱཻ་རྡོ་རྗེ་མཚོན། རྩ་བ་ཕྲ་ལ་གདེངས་ཀ་ཆེ་བ་ནི་ལས་དང་པོ་པ་ནས་བཅུ་གསུམ་རྡོ་རྗེ་འཛིན་པའི་བར་གྱི་ཡོན་ཏན་རྣམས་གོང་ནས་གོང་དུ་རྒྱས་པ་མཚོན་ནོ། ། ཡང་ན་སྟེང་གི་ཟུར་གསུམ་གྱིས་རྣམ་ཐར་སྒོ་གསུམ་ཡང་མཚོན་ནོ། ། བརྒྱད་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི། སྦྱང་གཞི་རང་གང་དུ་སྐྱེ་བའི་མ་དག་སྐྱེ་གནས་ཏེ། མངལ་སྐྱེས་ཀྱི་དབང་དུ་བྱས་ན་མའི་མངལ། སྒོང་སྐྱེས་ཀྱི་སྒོ་ང་།
བརྫུས་སྐྱེས་ཀྱི་མེ་ཏོག་ལ་སོགས་པ། དྲོད་གཤེར་སྐྱེས་ལ་ས་གཞི་ལ་སོགས་པ་རང་གང་དུ་སྐྱེ་བར་འགྱུར་བའི་མ་དག་པའི་སྐྱེ་གནས་སེམས་སྣང་བག་ཆགས་དང་བཅས་པ་སྦྱོང་བྱེད་རྣམ་ཐར་སྒོ་གསུམ་ཀྱི་རང་བཞིན་ཆོས་འབྱུང་གྲུ་གསུམ་དུ་བསྒྱུར་ནས་བསྒོམས་པས། སྦྱངས་འབྲས་སངས་རྒྱས་པའི་རྡོ་རྗེ་བཙུན་མོའི་བྷ་ག་ཐོབ་པར་འགྱུར་རོ། ། གཉིས་པ་དེའི་ནང་དུ་གཞལ་ཡས་ཁང་བསྐྱེད་པའི་དགོས་པ་བཤད་པ་ནི། གདུལ་བྱ་འདོད་ཆགས་ཅན་རྗེས་སུ་བཟུང་བའི་ཕྱིར་རང་ཆོས་སྐུ་སྐྱེ་བ་མེད་པ་ལ་སྐྱེ་བའི་རྣམ་འཕྲུལ་སྟོན་པའི་དགོས་པ་ཡོད་དོ། ། གཉིས་པ་རྒྱུའི་ཡན་ལག་ལ། འབྱུང་བཞིའི་དཀྱིལ་འཁོར་བསྒོམ་པ་དང་། དེ་བྱིན་གྱིས་རློབ་བྱེད་ཀྱི་འཁོར་ལོ་བསྒོམ་པའི་ཚུལ་གཉིས། དང་པོ་ལ་དོན་དངོས་བཤད་པ་དང་། སྦྱང་གཞི་སྦྱོང་བྱེད་ངོ་སྤྲོད་ཚུལ་གཉིས།
དང་པོ་ལ་འབྱུང་བཞི་རེ་རེ་ལ་ས་བོན་གང་ཡིན་པ། མིང་གང་ཡིན་པ། ཁ་དོག་གང་ཡིན་པ། དབྱིབས་གང་ཡིན་པ། མཚན་མ་གང་གིས་མཚན་པ་དང་ལྔ་ལྔ་ཡོད་པ་ལས། དང་པོ་རླུང་གི་དཀྱིལ་འཁོར་ནི་རང་རྒྱུད་ལ་སྣང་བའི་མ་དག་པའི་རླུང་གི་སེམས་སྣང་བག་ཆགས་བཅས་པ་ཡཾ་ཡིག་གི་རྣམ་པར་ཤར་བ་ནི་ས་བོན། དེ་ལས་བྱུང་བའི་མིང་ནི་རླུང་གི་དཀྱིལ་འཁོར། ཁ་དོག་ནི་སྔོན་པོ། དབྱིབས་ནི་གཞུ་ལྟ་བུ། མཚན་མ་ནི་འཆང་བཟུང་དང་མཆོག་མ་ལ་རླུང་གི་རང་བཞིན་བ་དན་གཡོ་བཞིན་པ་ཡཾ་ཡིག་གིས་མཚན་པའོ། །
དེ་བཞིན་དུ་དེའི་སྟེང་དུ་རཾ་ཡིག་གི་རྣམ་པར་ཤར་བའི་རཾ་ཡིག་ནི་ས་བོན། མིང་ནི་མེའི་དཀྱིལ་འཁོར་ཁ་དོག་ནི་དམར་པོ། དབྱིབས་ནི་གཏོར་མ་གྲུ་གསུམ་མགོ་མཇུག་ལྡོག་པ་ལྟ་བུ། མཚན་མ་ནི་མེའི་རང་བཞིན་རཾ་ཡིག་གིས་མཚན་པའོ། ། དེའི་སྟེང་དུ་ཝཾ་ཡིག་ནི་ས་བོན། མིང་ནི་ཆུའི་དཀྱིལ་འཁོར། ཁ་དོག་ནི་དཀར་པོ། དབྱིབས་ནི་ཟླུམ་པོ། མཚན་མ་ནི་བུམ་པས་མཚན་པའོ། ། དེའི་སྟེང་དུ་ལཾ་ཡིག་ནི་ས་བོན།
མིང་ནི་སའི་དཀྱིལ་འཁོར། ཁ་དོག་ནི་སེར་པོ། དབྱིབས་ནི་དཔངས་ཅུང་ཟད་དང་བཅས་པའི་གྲུ་བཞི། མཚན་མ་ནི་ལྟེ་བར་ལཾ་ཡིག ཟུར་བཞི་ལ་སའི་རང་བཞིན་རྡོ་རྗེ་རྩེ་གསུམ་པ་ཕྱེད་པས་མཚན་པའོ། ། གཉིས་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ལ། སྦྱང་གཞི་རྣམ་བཞག སྦྱོང་བྱེད་ངོས་བཟུང་བ། དེ་ཉིད་ངོ་སྤྲོད་དེ་ཉམས་སུ་ལེན་པའི་ཚུལ་དང་གསུམ། དང་པོ་ནི།
སྣོད་ཀྱི་འཇིག་རྟེན་ཆགས་འཇིག་གནས་གསུམ་ཐམས་ཅད་འབྱུང་བཞི་ལ་བརྟེན་ནས་བྱེད་ཅིང་། དེ་ཡང་ཆགས་པའི་ཐོག་མར་འབྱུང་བཞི་ལུགས་འབྱུང་དུ་འབྱུང་བ་ཡིན་ནོ། ། བཅུད་ཀྱི་སེམས་ཅན་སྐྱེ་བའི་ཐོགས་མར་མངལ་གྱི་སྔོན་འགྲོ་འབྱུང་བཞི་ལུགས་ལྡོག་ཏུ་འབྱུང་བ་ཡིན་ནོ། ། མངལ་གྱི་དངོས་གཞི་ནི་འབྱུང་བཞི་ལུགས་འབྱུང་གི་རིམ་པ་དང་མཐུན་པ་ཡིན་ལ། བཅུད་ཀྱི་སེམས་ཅན་ལུས་གནས་པ་ལ་ཡང་། རྩ་འཁོར་ལོ་བཞིའི་དབང་དུ་བྱས་ན། འབྱུང་བཞི་ལུགས་ལྡོག་གི་རིམ་པ་དང་མཐུན་པ་ཡིན་ཞིང་། རྟེན་ལུས་ཀྱི་དབང་དུ་བྱས་ན། འབྱུང་བཞི་ལུགས་འབྱུང་གི་རིམ་པ་དང་མཐུན་པ་ཡིན་ནོ། ། གཉིས་པ་སྦྱོང་བྱེད་ངོས་བཟུང་བ་ནི།
རྒྱལ་བ་རིགས་ལྔའམ། ཡུམ་ལྔའི་བདག་ཉིད་ཀྱཻ་རྡོ་རྗེ་ལྷ་དགུའི་ངོ་བོ་འབྱུང་བཞིའི་དཀྱིལ་འཁོར་གྱི་རྣམ་པར་འཆར་བ་ནི་སྦྱོང་བྱེད་ཡིན་ནོ། ། གསུམ་པ་དེ་ཉིད་ངོ་སྤྲོད་དེ་ཉམས་སུ་ལེན་པའི་ཚུལ་ནི། སྣོད་བཅུད་ཀྱི་འབྱུང་བཞི་གང་ཡིན་ཀྱང་འདྲ། ལུགས་འབྱུང་དང་ལུགས་ལྡོག་ཇི་ལྟར་ཡིན་ཀྱང་རུང་། སྦྱང་གཞི་མ་དག་པའི་འབྱུང་བཞིར་སྣང་བའི་རྟོག་པ་ཐམས་ཅད་སྦྱོང་བྱེད་རྒྱལ་བ་རིགས་ལྔའི་ངོ་བོ་འབྱུང་བཞིའི་དཀྱིལ་འཁོར་དུ་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ཏེ། དེ་ཡང་གཅིག་ལ་མཚོན་ན་མ་དག་པའི་རླུང་དེ་ལྷ་མོ་གཡུང་མོའི་སྒྲོལ་མའི་ངོ་བོ་རླུང་གི་དཀྱིལ་འཁོར་གྱི་རྣམ་པར་སྒོམ་པ་ནི་རྣམ་པ་ལམ་བྱེད། དེ་ལ་ལྷ་མོ་དེ་ཉིད་དུ་ཞེན་པ་ནི་མོས་པ་ལམ་བྱེད། དེ་ཡང་འབྲས་དུས་ཀྱི་ལྷ་མོ་དངོས་ཡིན་སྙམ་དུ་བསམ་པ་ནི་འབྲས་དུས་ལམ་བྱེད། དེ་ལ་བརྟེན་ནས་བདག་རྒྱུད་ལ་ཚོགས་རྫོགས་ཤིང་སྒྲིབ་པ་བྱང་བའི་རྟེན་འབྲེལ་དུ་འགྱུར་བ་ནི་བྱིན་རླབས་ལམ་བྱེད་ཡིན་ནོ། །
དེ་བཞིན་དུ་འབྱུང་བ་འོག་མ་རྣམས་ལའང་ཤེས་པར་བྱའོ། ། དེ་ཡང་འབྱུང་བཞི་ལུགས་འབྱུང་དང་ལུགས་ལྡོག་གང་ཡིན་ཀྱང་སྐབས་འདིར་འབྱུང་བཞི་ལུགས་འབྱུང་དུ་སྒོམ་པ་སོགས་ནས་སྦྱོང་བ་ཡིན་ནོ། ། གཉིས་པ་དེ་བྱིན་གྱིས་རློབ་བྱེད་ཀྱི་འཁོར་ལོ་བསྒོམས་པ་ལ། དོན་དངོས་བཤད་པ་དང་། སྦྱང་གཞི་སྦྱོང་བྱེད་ངོ་སྤྲོད་ཚུལ་ལོ། ། དང་པོ་ལ་རྒྱས་འབྲིང་བསྡུས་གསུམ་ཡོད་པ་ལས། དང་པོ་རྒྱས་པ་ནི། བྷྲཱུཾ་ལས་འཁོར་ལོ་བྷྲཱུཾ་གྱིས་མཚན་པ་ལས་རྣམ་པར་སྣང་མཛད་བསྐྱེད་པ་དང་། བསྡུས་པ་ས་བོན་བྷྲཱུཾ་ཡིག་ཙམ་ལས་བསྐྱེད་ཀྱང་འདིར་འབྲིང་པོའི་དབང་དུ་བྱས་ནས། བྷྲཱུཾ་ལས་ཆོས་ཀྱི་འཁོར་ལོ་རྩིབས་བཅུ་པ།
ཁ་དོག་ནི་སྦྱངས་འབྲས་རྣམས་ཀྱི་སྐུ་མདོག་གི་དབང་དུ་བྱས་ནས་དཀར་པོ། སྦྱང་གཞིའི་ཁ་དོག་གི་དབང་དུ་བྱས་ནས་སེར་པོ། རྩིབས་ཀྱི་གྲངས་ནི་རྗེ་བཙུན་རྩེ་མོས། ཕྱོགས་བརྒྱད་ཀྱི་དབང་དུ་བྱས་ནས་རྩིབས་བརྒྱད་དུ་བཤད་ཀྱང་། འདིར་རྗེ་བཙུན་རིན་པོ་ཆེས་སྟེང་འོག་གཉིས་ཀྱི་རྩིབས་བསྣན་པས་བཅུར་མཛད་པ་ལྟར་ཡིན་ནོ། ། མཚན་མ་ནི་འཁོར་ལོའི་ལྟེ་བར་བྷྲཱུཾ་ཡིག་སེར་པོས་མཚན་པའོ། ། གསུམ་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་གཟུགས་ཀྱི་ཕུང་པོ། ཉོན་མོངས་པ་གཏི་མུག་གཟུགས་ཀྱི་ཁམས་སོ། ། སྦྱོང་བྱེད་རྣམ་སྣང་གི་འཁོར་ལོ་རྩིབས་བཅུའི་རྣམ་པར་བསྒོམས་པས་སྦྱངས་འབྲས་རྣམ་སྣང་གི་གོ་འཕང་ཐོབ་པར་འགྱུར་རོ། །
འབྱུང་བཞི་འཁོར་ལོས་བྱིན་གྱིས་བརླབས་པའི་དགོས་པ་ནི། གཞལ་ཡས་ཁང་ལ་རྣམ་པར་སྣང་མཛད་ཀྱི་ང་རྒྱལ་འཇོག་སླ་པའི་ཆེད་དུའོ། ། གསུམ་པ་རྐྱེན་གྱི་ཡན་ལག་ལ། དོན་དངོས་ཉམས་སུ་ལེན་པ་དང་། དེ་རྐྱེན་དུ་འགྱུར་བའི་ཚུལ་གཉིས། དང་པོ་ནི། འབྱུང་བཞི་འཁོར་ལོ་དང་བཅས་པ་ཐམས་ཅད། ནམ་མཁར་རང་གི་ལུས་ངག་ཡིད་གསུམ་གྱི་ངོ་བོ་ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་རྣམས་རིམ་བཞིན་སྟེང་ནས་སྟེང་དུ་བརྩེགས་པའི་སྟེང་འོག་ཏུ་ཧོཿཡིག་དམར་པོ་གཉིས་ཀྱི་མཐའ་བརྟེན་པ་ཡིན་ཞིང་།
དེ་ཡང་སྦྱང་གཞི་རང་གི་སེམས་ཉིད་ལ་མ་དག་པའི་བར་དོར་སྣང་བའི་ལུས་ངག་ཡིད་གསུམ་སྲེད་ལེན་དང་བཅས་པ་སྦྱོང་བྱེད་ཀྱཻ་རྡོ་རྗེའི་སྐུ་གསུང་ཐུགས་དང་། ཐབས་དང་ཤེས་རབ་ཀྱི་ངོ་བོ་ཡིག་འབྲུ་ལྔའི་རྣམ་པར་བསྒྱུར་ནས་བསྒོམས་པས་སྦྱངས་འབྲས་ཀྱཻ་རྡོ་རྗེའི་སྐུ་གསུང་ཐུགས་གཉིས་སུ་མེད་པའི་ཡེ་ཤེས་ཐོབ་པར་འགྱུར་བའི་ཕྱིར་རོ། ། གཉིས་པ་དེ་རྐྱེན་དུ་འགྱུར་ཚུལ་ནི། རང་གི་བར་དོའི་ངོ་བོ་ནམ་མཁའ་ལས་དེ་འདྲ་བའི་ཡིག་འབྲུ་ལྔ་མར་མེ་གཅིག་ལས་གཉིས་མཆེད་པའི་ཚུལ་དུ་བྱུང་ནས་འབྱུང་བཞི་འཁོར་ལོ་དང་བཅས་པ་ལ་འདྲེས་པའི་ས་གཞལ་ཡས་ཁང་དུ་གྲུབ་པར་བསྒོམ་པ་ཡིན་ཏེ། དེ་ལྟར་དུ་སྒོམ་པའི་དགོས་པ་ནི་འབྱུང་བཞིའི་དཀྱིལ་འཁོར་ཐམས་ཅད་རང་གི་སེམས་སྣང་ཙམ་དུ་ཤེས་པ་དང་། དེ་ལས་གཞལ་ཡས་ཁང་ཡང་གཉིས་མེད་ཡེ་ཤེས་ཀྱི་རྣམ་འཕྲུལ་དུ་ཤེས་པར་བྱ་བའི་ཕྱིར་ཡིན་ནོ། ། བཞི་པ་གནས་ཐབས་ཀྱི་ཡན་ལག་ལ། དོན་དངོས་བཤད་པ། ཞར་བྱུང་ཕྱི་རོལ་དུ་དུར་ཁྲོད་བརྒྱད་བཤད་པ་ནང་གི་གདན་བཤད་པ། དེ་དག་ལ་ང་རྒྱལ་བཟུང་བའི་ཚུལ་དང་བཞི།
དང་པོ་ལ། སྡོམ་ཚིག་ནི། འོག་གཞི་ལོགས་དང་སྟེང་ཐོག་དང་། ། སྒོ་དང་རྟ་བབས་ལྔ་ཡིས་བསྡུས། ། ཞེས་གསུངས་པའི་དོན་ལྔ་ལས། དང་པོ་འོག་གཞིའི་རྣམ་དག་ནི། པདྨའི་ལྟེ་བའི་རྒྱ་ནི། ཆ་ཕྲན་དྲུག་ཅུ་རྩ་བཞི་དབྱིབས་ཟླུམ་པོ། ཁ་དོག་ནི་བླ་མ་གོང་མའི་བཞེད་པས། ལྟེ་བ་ལྗང་ལ་གེ་སར་སེར། །
ཞེས་གསུངས་པ་ལྟར་ལྗང་ཁུར་བཞེད་ཅིང་། འདབ་མའི་གྲངས་ནི་ལ་ལི་ཏ་བཛྲ་གྱིས། འདབ་མ་འབུམ་ལྡན་དེ་དབུས་སུ། ། ཞེས་གསུངས་པ་དང་མཐུན་ནོ། ། ཁ་དོག་ནི་སྣ་ཚོགས་པ། ཞེས་ལ་ཆ་ཕྲན་གཉིས་པའོ། ། དེའི་སྟེང་དུ་ཉི་མའི་དཀྱིལ་འཁོར་གྱི་རྒྱ་ནི་པདྨའི་ལྟེ་བ་དང་མཐུན། དབྱིབས་ཟླུམ་པོ། ཁ་དོག་དམར་པོ། བྲི་ཆ་ལྗང་ཁུར་བཞེད་པའི་རྒྱུ་མཚན་ཅི་ཡིན་སྙམ་ན།
རྗེ་བཙུན་རིན་པོ་ཆེས་གཞལ་ཡས་ཁང་རྒྱན་དུ་མ་དང་ལྡན་པའི་གཟུགས་བརྙན་ཉི་མའི་དཀྱིལ་འཁོར་ལ་ཤར་བས་ཁ་དོག་སྣ་ཚོགས་པ་མཚོན་པའི་དོན་ཡིན་པར་བཞེད། ཡང་ན་པདྨའི་ལྟེ་བ་ལྗང་ཁུར་ཡོད་པའི་དོན་ཡིན་ཏེ། དཔེར་ན་དར་ལྗང་ཁུའི་སྟེང་དུ་ནོར་བུ་མེ་ཤེལ་བཞག་པ་ལྟ་བུའོ། ། དེའི་སྟེང་དུ་སྣ་ཚོགས་རྡོ་རྗེ་ནི་ཨ་བྷི་དྷ་ན་ལས། ཀ་བའི་རྩེ་ནས་འཐོན་རྩེ་མོ། ། སྣ་ཚོགས་རྡོ་རྗེ་འོད་པོ་ཆེ། ། ཞེས་པའི་དོན། སྣ་ཚོགས་རྡོ་རྗེའི་ལྟེ་བ་མཐིང་ནག་གྲུ་བཞི་པ་རྒྱ་ཆ་ཆེན་བཅུ་གཉིས་པ། དཔངས་ཆ་ཆེན་གཅིག་པ། ཕྱོགས་ཀྱི་རྭ་རྣམས་ཕྱོགས་མདོག་ཅན།
རྩ་བ་ཕྲ་བ་ཆ་ཕྲན་གཉིས་གཉིས་ཏེ། དེ་ནས་ཇེ་སྦོམ་ལ་སོང་བའི་དབུས་རྭའི་དཀྱིལ་གྱི་སྦོམ་ས་ལ་ཆ་ཆེན་གཅིག་རྭ་རྣམས་ཀྱི་སྦོམ་ས་ལ་ཆ་ཕྲན་གསུམ་གསུམ། རྩེ་མོ་ཕྲ་ས་རྣམས་ལ་ཆ་ཕྲན་གཉིས་གཉིས་ཏེ་དཀྱུས་ནི་ཆ་ཆེན་གཉིས་སོ། ། དེ་ལྟ་བུའི་རྭ་ལྔ་ཕྱོགས་བཞིར་གྱེས་ཚུལ་ཨ་བྷ་ཡ་ཀ་རས། རྭ་ཡི་བློར་ཡང་རྭ་གཞན་ནོ། ། ཞེས་གསུངས་པ་ལྟར། གཡས་གཡོན་དུ་རྭ་གཉིས་གཉིས་སྦྲགས་མར་བཤད་པ་ཡིན་ནོ། ། ཁ་དོག་ནི་ཞལ་མདོག་ཏུ་འདོད་པ་དང་། མདོག་གཞན་དུ་འདོད་པ་དང་། ཕྱོགས་མདོག་ཏུ་འདོད་པ་དང་གསུམ་ལས་ཕྱི་མ་ཉིད་ཡིན་ནོ། །
དེ་ཡང་འོག་གཞི་དེ་དག་ཀྱང་སངས་རྒྱས་ཀྱི་ཡེ་ཤེས་གཅིག་ཉིད་དེ་དག་གི་རྣམ་པར་ཤར་བ་ཡིན་ནོ། ། འོག་གི་པད་ཉི་ནི་ཐབས་ཤེས་མཚོན། དེའི་སྟེང་གི་སྣ་ཚོགས་རྡོ་རྗེའི་ལྟེ་བ་མཐིང་ནག་གིས་ཆོས་ཀྱི་དབྱིངས་ཀྱི་ཡེ་ཤེས་མཚོན་ལ། རྭ་རྣམས་ཁ་དོག་སྣ་ཚོགས་པ་ཕྱོགས་བཞིར་གྱེས་པ་འདིས་ཆོས་ཀྱི་དབྱིངས་ཀྱི་ཡེ་ཤེས་ལ་ཡེ་ཤེས་གཞན་བཞི་དང་ལྡན་པ་མཚོན་པ་ཡིན་ནོ། ། གཉིས་པ་ལ་སོགས་ལ་རྒྱ་ཕྱེད་དཔངས་སུ་འདོད་པ་དང་། རྒྱ་མཉམ་དཔངས་མཉམ་དུ་འདོད་པ་དང་། དཔངས་སུ་ཆ་ཕྲན་ལྔ་འདོད་པ་ལ་སོགས་པ་ཡོད་ཀྱང་། རང་ལུགས་ལྔ་གསུམ་དཔངས་སུ་བཞེད་པ་ཡིན་ལ། དེ་ཡང་གཞལ་ཡས་ཁང་གི་རྩིག་པའི་རྒྱར་ཆ་ཕྲན་སུམ་ཅུ་རྩ་གཉིས་ཡོད་པ་དེའི་ལྔ་ཆ་གསུམ་ནི་ཆ་ཕྲན་བཅུ་དགུ་དང་ཆ་ཕྲན་གཅིག་གི་ལྔ་ཆ་ཡིན་ལ་དེ་ཉིད་དེའི་དཔངས་སུ་བཞེད་པ་ཡིན་ནོ། ། དེ་ལྟ་བུ་ལ་སོགས་ཀྱི་རྣམ་གཞག་གི་སྡོམ་ཚིག་ནི།
ལོགས་ལ་རྩིག་པ་ཕ་གུ་དང་། ། དྲྭ་ཕྱེད་མདའ་ཡབ་པུ་ཤུའོ། ། ཞེས་གསུངས་པ་ལྟར་གཞལ་ཡས་ཁང་གི་རྩིག་པ་ནི་སྣ་ཚོགས་རྡོ་རྗེ་ལྟེ་བ་ནས་ཆ་ཆེན་བཞི་གཞལ་བའི་ཕྱི་རོལ་ཆ་ཆེན་ལྔ་པའི་དབུས་དོར་མཐའ་གཉིས་གདབ་པའི་སར། ཁ་ཅིག་རྩིག་པ་རིམ་པ་ལྔ་སྟེ་སྟེང་ནས་སྟེང་དུ་བརྩེགས་པར་འདོད་ཀྱང་། འདིར་ནང་ནས་རིམ་པ་བཞིན་ནག་པོ། ལྗང་ཁུ། དམར་པོ། སེར་པོ། དཀར་པོ་རྣམས་ཕྱི་ནང་སྦྲགས་ཏེ་རྩིག་པའི་དཔངས་ཆ་ཕྲན་བཅུ་དྲུག་ཡོད་པ། དེའི་སྟེང་དུ་ཕ་གུ་ནི་ཁ་ཅིག་དམར་པོ་འདོད་ཀྱང་།
འདིར་སེར་པོར་བཞེད་པའི་དཔངས་ལ་ཆ་ཕྲན་གཅིག ཞེངས་ལ་ཆ་ཕྲན་གཉིས་ནང་རྩིག་པའི་ངོས་མཉམ་པ། ཕྱིར་ཆ་ཕྲན་ཕྱེད་འཆར་བའི་གདོང་ལ་རིན་པོ་ཆེ་སྣ་ཚོགས་པའི་ཕྲ་ཚོམ་གྱིས་སྤྲས་པ། དེའི་སྟེང་དུ་དྲྭ་ཕྱེད་ཀྱི་ས་རིན་པོ་ཆེའི་བྲེ་ཕུལ་ནི་ཕྱོགས་རེ་རེར་བརྒྱད་བརྒྱད། མཚམས་བཞི་རེ་རེ་སྟེང་ཀུན་དྲིལ་བས་སུམ་ཅུ་རྩ་དྲུག་སྟེ། དེ་ཡང་གཅིག་ལ་མཚོན་ན་བྲེ་ཕུལ་བཞིར་བརྩེགས་པ་རེ་རེ་ལ་དཔངས་ཆ་ཕྲན་གྱི་ཕྱེད་ཡོད་པ། ཞེངས་ལ་འོག་མ་ཆ་ཕྲན་གཅིག གོང་མ་རྣམས་རིམ་པ་བཞིན་ཆ་ཕྲན་ཕྱེད་ཕྱེད་རིང་དུ་སོང་བ། དེའི་སྟེང་དུ་གསེར་གྱི་གདུང་ལེབ་བམ་སྐ་རགས་ནི་དཔངས་ལ་ཆ་ཕྲན་གཅིག་གི་ལྔ་ཆ། ཞེངས་ནི་བྲེ་ཕུལ་སྟེང་མ་དང་མཉམ་པ་སྟེ་ཆ་ཕྲན་གཅིག
དེའི་ཕྱི་ངོས་སུ་ཆུ་སྲིན་མ་ཀ་རའི་ཁ་ནས་མུ་ཏིག་གི་དྲྭ་བ་འཕྱང་བ་སྟེ་སློབ་དཔོན་ཤཱཀྱ་བཤེས་གཉེན་གྱིས། དྲྭ་བ་ནི་མུ་ཏིག་གི་ཆུན་འཕྱང་སྟེ་མཆོག་དབུས་ན་ཡོད་པའོ། ། དྲྭ་ཕྱེད་ནི་མཆོག་མཐའ་ན་ཡོད་པའོ། ། ཞེས་གསུངས་པ་ལྟར་རོ། ། དེའི་སྟེང་དུ་བྱ་འདབ་ལ་ཐུར་དུ་འཕྱང་བའི་རིན་པོ་ཆེའི་མདའ་ཡབ་དཔངས་སུ་ཆ་ཕྲན་གཅིག་ཡོད་པའོ། ། དབྱིབས་ནི་ནོར་བུ་མིག་གསུམ་པ་ཡུ་བ་ཅུང་ཟད་དང་བཅས་པའི་མགོ་ཐུར་དུ་བསྟན་པ་རུས་རྒྱན་རྙིང་མའི་ཟ་ར་ཚགས་སམ་སྤྱི་བླུགས་མཆུ་མེད་མགོ་ཐུར་དུ་བསྟན་པ་ལྟ་བུའོ། ། དེའི་སྟེང་དུ་རིན་པོ་ཆེའི་པུ་ཤུ་གྱེན་ལ་ལངས་པ་དཔངས་སུ་ཆ་ཕྲན་གཅིག དབྱིབས་བྱང་ཆུབ་ཆེན་པོའི་མཆོད་རྟེན་མགོ་ཐུར་དུ་བསྟན་པ་ལྟ་བུའི་ཁོང་བསེངས་པས་ཁོར་ཡུག་ཏུ་བསྐོར་བའོ། ། གསུམ་པ་སྟེང་ཐོག་ཁ་ཅིག་མཆོད་རྟེན་གྱི་རྣམ་པར་འདོད་པ། རྒྱལ་ཁབ་ཀྱི་རྣམ་པར་འདོད་པ་ཡོད་ཀྱང་།
འདིར་ཐམས་ཅད་གསང་བའི་རྒྱུད་རྩ་འགྲེལ་གྱི་དགོངས་པ་ཐོག་ཕུབ་རིམ་པ་གསུམ་དུ་གསུངས་པ་ལྟར། དེའི་སྡོམ་ཚིག་ནི། སྟེང་ཐོག་ཀ་བ་ཤིང་བརྩེགས་དང་། ། གདུགས་དང་ཐོག་ཕུབ་རིམ་པ་གསུམ། ། ཞེས་གསུངས་པ་ལྟར་བཤད་ན་ཀ་བའི་གྲངས་ནི། རིན་པོ་ཆེ་ལས་གྲུབ་པ་ཕྱོགས་རེ་རེ་བཞིན་རྩིག་པ་ལ་བརྟེན་པའི་ཀ་བ་གཉིས་གཉིས་ཏེ་བརྒྱད། དེའི་ཚད་ནི། སློབ་དཔོན་ཤཱཀྱ་བཤེས་གཉེན་གྱིས་མཐའ་གཅིག་ནི་རྡོ་རྗེའི་གདུང་ལ་ཐུག་པ། མཐའ་གཅིག་ནི་གཞལ་ཡས་ཁང་གི་ལྟེ་བ་ལ་བརྟེན་ནོ། ། ཞེས་གསུངས་སོ། །
མིང་དོན་ནི་རྡོ་རྗེ་ལྟ་བུའི་བསམ་པས། དངོས་པོ་ཐམས་ཅད་སྤྲུལ་པས་ན། ། ཐམས་ཅད་ལ་རྡོ་རྗེའི་མིང་དུ་སྦྱར་བས། རྡོ་རྗེ་ཀ་བ་ཞེས་བྱའོ། ། དེ་ཡང་གཞལ་ཡས་ཁང་གི་ནང་གི་ལྷ་སྣམ་ཕྱོགས་མདོག་ཅན་དཔངས་སུ་ཆ་ཕྲན་གཅིག་གི་ལྔ་ཆ་ཡོད་པའི་སྟེང་དུ་ཚངས་ཐིག་གི་ཕྱོགས་གཡས་གཡོན་དུ་ཆ་ཕྲན་ལྔ་ལྔ་གཞལ་བའི་རྩིག་པ་ལ་ཉེ་བའི་ཕྱོགས། ཀ་བའི་རྣམ་པ་སྦོམ་ལ་ཆ་ཕྲན་གཅིག་ཡོད་པ། དཔངས་སུ་ཆ་ཕྲན་བཅུ་དྲུག་ཡོད་པ་བརྒྱད་བཙུགས་པའི་སྟེང་དུ་གཞུ་རིང་ཐུང་གཉིས་ལ་ཆ་ཕྲན་གཉིས་ཡོད་པ། དེའི་སྟེང་དུ་ཆ་ཕྲན་གཅིག་ཡོད་པའི་ས་རྡོ་རྗེའི་གདུང་ཟླུམ་པོས་ཁོར་ཡུག་ཏུ་བསྐོར་བའོ། ། དེ་དང་གསེར་གྱི་གདུང་ལེབ་མཉམ་པའི་སྟེང་དུ་ཐོག་ཕུབ་པའི་སྣེ་མོར་ཆ་ཕྲན་གཉིས་འཕྱང་བའི་བྱ་འདབ་ཅན་ནོ། ། རྡོ་རྗེའི་གདུང་ཟླུམ་གྱི་སྟེང་དུ་རྩིག་པ་ཟླུམ་པོ་ཕྱོགས་མདོག་ཅན་དཔངས་སུ་ཆ་ཕྲན་ཕྱེད་དྲུག་ཡོད་པ།
དེའི་སྟེང་དུ་ཕ་གུ་ཆ་ཕྲན་ཕྱེད། དེའི་སྟེང་དུ་དྲྭ་ཕྱེད་ཀྱི་ས་ཆ་ཕྲན་ཕྱེད། དེའི་སྟེང་དུ་དཔངས་ཆ་ཕྲན་གཅིག་ཡོད་པའི་རྡོ་རྗེའི་ཐལ་གདུང་བཞི་མིག་མང་རིས་སུ་བྲིས་པ། ཕྱོགས་མཚམས་ཀྱི་རེའུ་མིག་རྣམས་ཐོག་ཕུབ་པའི་སྣེ་མོར་ཅུང་ཟད་འཕྱང་བའི་བྱ་འདབ་ཅན་ནོ། ། དེའི་དབུས་སུ་རྡོ་རྗེའི་གདུང་གྲུ་བཞི་པའི་སྟེང་དུ་རྩིག་པ་གྲུ་བཞི་ཁ་དོག་སྔོན་པོ་དཔངས་སུ་ཆ་ཕྲན་བཞི་ལ་ལྔ་ཆས་དམན་པ། དེའི་སྟེང་དུ་ཕ་གུ་ཆ་ཕྲན་གཅིག་གི་སུམ་ཆ། དེའི་སྟེང་དུ་དྲྭ་ཕྱེད་ཀྱི་ས་ཆ་ཕྲན་གཅིག་གི་སུམ་གཉིས་ཡོད་པ། དེའི་སྟེང་དུ་རྒྱ་ཕིབས་ཀྱིས་ཕུབས་པའི་རྩེ་མོར་རྡོ་རྗེ་ཕྱེད་པ་ནོར་བུའི་ཏོག་གིས་སྤྲས་པའོ། ། གཞལ་ཡས་ཁང་གི་ནང་རྡོ་རྗེའི་གདུང་ཟླུམ་གྱི་འོག་ཀ་བའི་བར་གྱི་རྡོ་རྗེའི་རྭ་བ་འོབས་ལྟ་བུར་འདོད་པ་དང་། ཐོག་ཐག་ཏུ་འདོད་པ་དང་།
རྭ་བ་ཙམ་དུ་འདོད་པ་དང་། གསུམ་ལས་འདིར་ཕྱི་མ་ལྟར་རྡོ་རྗེའི་གདུང་ཟླུམ་པོ་དཔངས་སུ་ཆ་ཕྲན་གཅིག་ཡོད་པའོ། ། ཐོག་ཕུབ་འོག་མའི་བྱ་འདབ་ཀྱི་འོག་རྩིག་པའི་འགྲམ་ནས་དཔངས་དང་ཞེངས་ཆ་ཕྲན་གཉིས་གཉིས་ཡོད་པའི་འདོད་ཡོན་གྱི་སྣམ་བུ་དམར་པོ་སྒོ་འཁྱུད་ནས་སྒོ་འཁྱུད་ཀྱི་བར་དུ་སོང་བའི་སྟེང་དུ་ཕྱོགས་རེ་རེར། འཛུམ་པའི་བཞིན་དང་མཛེས་པའི་རྒྱན་གྱིས་སྤྲས་པའི་མཆོད་པའི་ལྷ་མོ་བཞི་བཞིས་མཆོད་རྫས་དུ་མ་ཐོགས་ནས་འཁོད་པའོ། ། བཞི་པ་སྒོའི་རྣམ་གཞག་ལ་གྲུ་གསུམ་གཅིག་ཏུ་འདོད་པ། ཟླུམ་པོ་གཅིག་ཏུ་འདོད་པ། ཟླུམ་པོ་སྒོ་བརྒྱད་འདོད་པ། གྲུ་བཞི་སྒོ་བཞིར་འདོད་པ་དང་བཞི་ལས། འདིར་ཕྱི་མ་ལྟར་གྲུ་བཞི་སྒོ་བཞིར་བཞེད་པ་ཡིན་ནོ། ། སྒོའི་ཞེངས་ཚད་ལ་གཞལ་ཡས་ཁང་ལྔ་ཆར་འདོད་པ།
དགུ་ཆར་འདོད་པ། བཅུ་ཆར་འདོད་པ་སོགས་འབྱུང་ཡང་། གྲུབ་ཆེན་ཀུན་སྙིང་གིས། སྒོ་ནས་འཁོར་ལོ་བརྒྱད་ཆ་སྟེ། ། སྒོ་འཁྱུད་ཀྱང་ནི་དེ་ཡི་ཚད། ། ཅེས་གསུངས་པ་ལྟར་གཞལ་ཡས་ཁང་གི་བརྒྱད་ཆའོ། ། དཔངས་ལ་ཆ་ཆེན་གསུམ་དུ་འདོད་པ་དང་། གཉིས་སུ་འདོད་པ་ཡོད་ཀྱང་འདིར་རྟ་བབས་སྣམ་བུ་བཞིའི་དབང་དུ་བྱས་པས་ཆ་ཕྲན་གཉིས་ཆར་བཞེད། དེ་ནས་སྒོའི་གཡས་གཡོན་དུ་རྩིག་པ་ཆ་ཆེན་རེ་རེ་མདུན་དུ་འཐེན་པ་ནི་སྒོ་འཁྱུད། དེ་ནས་གཡས་གཡོན་དུ་ཆ་ཕྲན་གཉིས་གཉིས་འཐེན་པ་ནི་སྒོ་འགྲམ།
དེ་ནས་མདུན་དུ་ཆ་ཕྲན་གཉིས་འཐེན་པ་སྒོ་ལ་སོགས་སོ། ། དེའི་དཔངས་ནི་ཆ་ཕྲན་ལྔ་ཡོད་པ། སྒོ་ལ་སོགས་ཀྱི་སྣེ་མོར་ཆ་ཕྲན་གཅིག་དམའ་བའི་སར་རྡོ་རྗེའི་གདུང་ཆ་ཕྲན་ཕྱེད། དེའི་སྟེང་དུ་ཆ་ཕྲན་ཕྱེད་རྩིག་པ། དེའི་སྟེང་དུ་ཐོག་ཕུབ་པའོ། ། སྒོ་གླེགས་འཛུགས་ཚུལ་ནི། དེ་ཉིད་འདུས་པ་ལས། སྒོ་རྣམས་ཀུན་གྱི་ནང་དུ་ནི། ། སྒོ་སྲུང་རྣམས་ནི་དགོད་པར་བྱ། ། ཞེས་གསུངས་པ་ལྟར།
སྒོ་འཁྱུད་སྒོ་འགྲམ་གྱི་འགྲམ་མཚམས་ནས་སྒོ་གླེགས་ཉིས་ཧྲལ་ཕྱོགས་མདོག་ཅན་འཁོར་ལོ་ལ་སོགས་པའི་རང་རིགས་ཀྱི་ཕྱག་མཚན་གྱིས་མཚན་པ་འཛུད་པའོ། ། ལྔ་པ་རྟ་བབས་ལ་རྒྱལ་པོའི་རྟ་བབས། མཆོད་པའི་རྟ་བབས། རྒྱན་གྱི་རྟ་བབས་དང་གསུམ་ལས་འདིར་ཕྱི་མ་ལྟར་གཞལ་ཡས་ཁང་མཛེས་པར་བྱེད་པའི་རྒྱན་གྱི་རྟ་བབས་ཡིན་ཏེ། དེ་ཡང་དཔངས་སུ་ཆ་ཆེན་གསུམ་དུ་འདོད་པ་དང་། གཉིས་སུ་འདོད་པ་དང་། གཅིག་ཏུ་འདོད་པ་དང་གསུམ་ལས་ཕྱི་མ་ལྟར་བཞེད། དེ་ལ་ཡང་སྣམ་བུ་བཅུ་གཅིག་ཏུ་འདོད་པ་དང་། བཞིར་འདོད་པ་དང་གཉིས་ལས་ཕྱི་མ་ལྟར་བཞེད་དོ། ། དེ་ནས་སྒོ་གླེགས་གཡས་གཡོན་དུ་བར་སྟོང་ཆ་ཕྲན་རེ་ཡོད་པའི་ཕྱི་ཟུར་བཞིར།
ཀ་བའི་སྦོམ་དུ་ཆ་ཕྲན་གཅིག དཔངས་སུ་ཆ་ཕྲན་ལྔ་ལྔ་ཡོད་པའི་ཀ་བ་འཛུགས་ལ། ཀ་རྒྱན་ནི་ཀ་བའི་ལོགས་སུ་དར་དཔྱངས་ཀྱི་ཚུལ་དཔངས་ཞེངས་ཀ་བ་དང་མཉམ་པ་འཕྱང་བ། དེའི་སྟེང་དུ་རྟ་བབས་བཞི་ནི་ཐིག་ཤིང་བརྩེགས་པ་ལྟ་བུ་ཕྱི་ངོས་མཉམ་པ། དཔངས་སུ་ཆ་ཕྲན་རེ་རེ་ཡོད་པ། སྲིད་དུ་རྟ་བབས་འོག་མ་ལ་ཆ་ཆེན་བཞི་ཡོད་པ། གོང་མ་རྣམས་ལ་རིམ་པ་བཞིན་འོག་མ་ལས་ཆ་ཕྲན་རེ་རེས་ཐུང་དུ་སོང་བའོ། ། ཁ་དོག་ནི། བསམ་གཏན་དག་པས་རྟ་བབས་ཉིད། ། ཅེས་གསུངས་པ་ལྟར་བསམ་གཏན་དང་པོ་ན་རྟོག་དཔྱོད་མེ་ལྟ་བུ་ཡོད་པས་རྟ་བབས་འོག་མ་དམར་པོ།
བསམ་གཏན་གཉིས་པ་ན་དགའ་བ་ཆུ་ལྟ་བུ་ཡོད་པས་རྟ་བབས་གཉིས་པ་སྔོན་པོ། བསམ་གཏན་གསུམ་པ་ན་དབུགས་དབྱུང་རྔུབ་རླུང་ལྟ་བུ་ཡོད་པས་རྟ་བབས་གསུམ་པ་ལྗང་ཁུ། བསམ་གཏན་བཞི་པ་ན་ཏིང་ངེ་འཛིན་མི་གཡོ་བ་ས་ལྟ་བུ་ཡོད་པས་རྟ་བབས་བཞི་པ་སེར་པོ། གླང་རྒྱབ་ནི་རྟ་བབས་ཀྱི་མདུན་ངོས་ནས་མིག་གསུམ་ཧར་པོར་བྲུས་པའི་བར་དྲྭ་བ་དང་དྲྭ་བ་ཕྱེད་པ་འཕྱང་བ། རྟ་བབས་ཀྱི་སྣམ་བུ་གོང་མའི་སྟེང་གི་དབུས་སུ་པདྨའི་དཔངས་ལ་ཆ་ཕྲན་གཅིག ཞེངས་ལ་ཆ་ཕྲན་གཉིས་ཡོད་པ་འདབ་མ་བཞིའམ་བརྒྱད་ཀྱི་སྟེང་དུ་ཆོས་ཀྱི་འཁོར་ལོའི་ཞེངས་ལ་ཆ་ཕྲན་གཉིས། དཔངས་ལ་ཆ་ཕྲན་གཅིག རྩིབས་བརྒྱད་དམ་བཅུ་གཉིས་ཡོད་པ་གྱེན་དུ་ལངས་པའི་སྟེང་དུ་གདུགས་ཀྱི་ཡུ་བ་དང་དཔངས་ལ་ཆ་ཕྲན་ཕྱེད་ཕྱེད་ཡོད་པ། གདུགས་མགོའི་ཞེངས་ལ་ཆ་ཆེན་གཅིག་གི་རྩེ་མོར་ནོར་བུ་གཅིག་པའི་ཏོག་གིས་སྤྲས་པ། པདྨའི་གཡས་གཡོན་ཆ་ཕྲན་རེ་རེ་གཞལ་བའི་སར་རི་དྭགས་བསེ་རུ་སེར་པོ་ཉལ་ནས་མིག་ཆོས་འཁོར་ལ་ལྟ་བ་དེ་རྣམས་ཀྱི་གཡས་གཡོན་ལ་སོགས་པའི་ཁོར་ཡུག་ཏུ་བུམ་པ་ལ་བརྟེན་པའི་གདུགས་དང་རྒྱལ་མཚན་དང་།
རྔ་ཡབ་དང་གོས་ལ་སོགས་པ་རྣམས་ཀྱིས་སྤྲས་པའོ། ། གཉིས་པ་ཞར་བྱུང་ཕྱི་རོལ་དུ་དུར་ཁྲོད་བརྒྱད་བཤད་པ་ལ། དེ་ཡི་སྒྲོན། གང་དུ་བསྒོམ་པའི་གནས། ཇི་ལྟར་བསྒོམ་པའི་ཚུལ། དེ་ལྟར་བསྒོམ་པའི་དགོས་པ་དང་བཞི། དང་པོ་ནི། ཤྭ་བ་པ་ཏི་ཞེས་གསུངས་པའི། ཤྭ་བ་ནི་རོ། པ་ཏི་ནི་གནས་ཏེ་རོའི་གནས་ཞེས་བྱའོ། །
དེའི་བྱ་བ་བྱེད་ཚུལ་ནི། རོ་མགོ་བོ་བཅད་པས་ཆགས་པ། དཔྱངས་པས་ལངས་པ། བསྙལ་ནས་ཉལ་བ། གསལ་ཤིང་གིས་ཕུག་པས་གདུག་པའི་བྱ་བ་བྱེད་པའོ། ། དེ་ལྟ་བུའི་སྦྱང་གཞི་འཛམ་བུ་གླིང་གི་དུར་ཁྲོད་བརྒྱད་པོ་དུས་ཇི་ཙམ་ན་བྱུང་སྙམ་ན། རྩོད་དུས་འོག་ཟུག་པའི་དུས་མི་རྣམས་མིག་སེར་གྱིས་ཕན་ཚུན་བསད་པའི་རོ་རྣམས་ཕྱོགས་མཚམས་བརྒྱད་དུ་སྤུངས་པ་ལ་བརྟེན་ནས་དུར་ཁྲོད་བརྒྱད་བྱུང་བ་ཡིན་ནོ། ། དེ་ཡང་སྤྱིར་འཛམ་བུ་གླིང་ན་རྣལ་འབྱོར་མ་སྟོང་ཕྲག་བདུན་ཅུ་རྩ་བཞི་བཞུགས་པས་དེའི་གནས་དེ་ཉིད་ལ་མཚོན་ན་སྟོང་ཕྲག་བདུན་ཅུ་རྩ་བཞི་ཡོད་ལ། དེ་བསྡུ་ན་སུམ་ཅུ་རྩ་བཞི། དེ་ཡང་བསྡུ་ན་ཉི་ཤུ་རྩ་བཞི།
དེ་ཡང་བཅུ་གཉིས། དེ་ཡང་བརྒྱད་དུ་འདུ་བ་ཡིན་ཏེ་དུར་ཁྲོད་བརྒྱད་ཉིད་དོ། ། དེ་ཡང་ཧ་རི་ཀི་ལ་ཞེས་པ་ཤར་ཕྱོགས་རྒྱ་མཚོའི་འགྲམ་ན་གནས་པའི་ཡུལ་ལོ། ། ཧ་རི་ཏ་ཀེ་ནའི་ཤིང་ཞེས་པ་ནི་ཤི་རི་ཤིང་ངམ། ཨ་རུ་ར་ཡི་སྙིང་སྟེ། དེ་གནས་པའི་ཡུལ་ལ་ཤར་ཕྱོགས་གཏུམ་དྲག་གི་དུར་ཁྲོད་ཅེས་བྱ་བ། འོག་མ་རྣམས་ལའང་རིམ་པ་བཞིན་རྒྱས་པར་ཤེས་པར་འདོད་ན་བདེ་མཆོག་མཁའ་འགྲོའི་ལེའུ་བཅོ་བརྒྱད་པ་ལས་ཤེས་པར་བྱའོ། ། གཉིས་པ་ནི། གཙོ་ཆེར་ཐུན་མོང་དང་ཐུན་མོང་མ་ཡིན་པའི་བསྲུང་བའི་འཁོར་ལོ་གཉིས་ཀྱི་བར་དུ་བསྒོམ་པར་བཞེད་དོ། ། གསུམ་པ་ནི་སྒྲུབ་ཐབས་དཀྱུས་བཞིན་ནོ། །
བཞི་པ་ནི། ལུས་དང་སྲིད་པ་ཡོངས་སུ་སྦྱོང་བ། ལྷ་དང་འབྱུང་པོ་དབང་དུ་འདུ་བ། གཏོར་མགྲོན་གྱི་གནས་ངེས་པ། གཞི་ལམ་འབྲས་གསུམ་རོ་གཅིག་ཏུ་བསྲེས་ཏེ་ཉམས་སུ་ལེན་པའི་དགོས་པ་རྣམས་ཡོད་པ་ལས། དེ་ལྟ་བུའི་གཞི་ལམ་འབྲས་གསུམ་བསྲེས་ཏེ་ཉམས་སུ་ལེན་པའི་ཚུལ་ཅུང་ཟད་བཤད་ན་དུར་ཁྲོད་ནི་སྦྱང་གཞི་ཡང་དག་པའི་འཁོར་བ་མཚོན་ནོ། ། དེའི་ནང་དུ་གཞལ་ཡས་ཁང་གི་སྦྱོང་བྱེད་ལམ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་མཚོན། དེའི་ནང་དུ་ལྷ་དགུས་ནི་སྦྱངས་འབྲས་སྐུ་ལྔ་ཡེ་ཤེས་ལྔ་ཚད་མེད་པ་བཞི་ལ་སོགས་པ་མཚོན། དེ་ལྟ་བུའི་དག་བྱ་དག་བྱེད་ཞིབ་ཏུ་བཤད་ན་དག་བྱ་ཕྱི་ནང་གཉིས་ལས། དང་པོ་ཕྱི་ཡི་དག་བྱེད་ནི་སྤྱིར་མ་དག་པའི་ཕྱོགས་མཚམས་བརྒྱད།
བྱེ་བྲག་ཏུ་འཛམ་བུ་གླིང་གི་ཕྱི་རོལ་གྱི་དུར་ཁྲོད་ཆེན་པོ་བརྒྱད། ནང་གི་དག་བྱ་སྣ་བུག་གཉིས་གཅིག་ཏུ་བྱས་ནས་བུ་ག་བརྒྱད་ནི་དུར་ཁྲོད་བརྒྱད། དེ་རྣམས་ན་ཟུག་པའི་རྩ་བརྒྱད་ནི་ཤིང་བརྒྱད། དེ་ལ་རྒྱུ་བའི་རྣམ་ཤེས་ནི་ཕྱོགས་སྐྱོང་བརྒྱད། དེ་རྣམས་ཀྱི་བཞོན་པར་གྱུར་པའི་རླུང་བརྒྱད་ནི་ཞིང་སྐྱོང་བརྒྱད། དེ་དག་ལ་འབྱུང་བ་ལྔ་ཡི་རླུང་དང་ལྡན་པ་ནི་རི་དང་མཆོད་རྟེན་དང་མེ་དང་རླུང་དང་སྤྲིན་སྣ་ཚོགས་པ་མཚོན། དེ་ལྟ་བུའི་དག་བྱ་དེ་དག་པར་བྱེད་པའི་སྦྱོང་བྱེད་ནི། གཞལ་ཡས་ཁང་གི་ཕྱི་རོལ་གྱི་དུར་ཁྲོད་བརྒྱད་ཡིན་ནོ། ། དེ་དག་ཀྱང་མ་དག་པ་དང་ཆ་འདྲ་བར་སྣང་ཡང་། མ་དག་པ་དངོས་མ་ཡིན་ཏེ།
ཡེ་ཤེས་ཀྱི་སྣང་བ་ལས་གྲུབ་པའི་ཕྱིར། སྦྱང་གཞི་སེམས་ཉིད་ལ་སྦྱར་ན་འཇིག་རྟེན་གྱི་ཆོས་བརྒྱད་སྦྱོང་། འབྲས་བུ་དང་སྦྱར་ན་དུར་ཁྲོད་བརྒྱད་ནི་སངས་རྒྱས་ཀྱི་བཞུགས་གནས་བརྒྱད། ཤིང་བརྒྱད་ནི་བྱང་ཆུབ་ཀྱི་ཤིང་བརྒྱད། ཆུ་བརྒྱད་དང་སྤྲིན་བརྒྱད་ནི་སངས་རྒྱས་ཀྱི་ཐུགས་རྗེ་ཆེན་པོ། མེ་བརྒྱད་ནི་གཉིས་མེད་ཀྱི་ཡེ་ཤེས། ཕྱོགས་སྐྱོང་བརྒྱད་ནི་སངས་རྒྱས་རབས་བདུན་བྱམས་པ་དང་བརྒྱད། ཞིང་སྐྱོང་བརྒྱད་ནི་དགྲ་བཅོམ་པ་བརྒྱད་མཚོན་པ་སོགས་སློབ་དཔོན་རྣལ་འབྱོར་པས་དུར་ཁྲོད་བརྒྱད་ཀྱི་རྟོག་པ་ནས་བཤད་དོ། ། གསུམ་པ་གདན་བཤད་པ་ནི། རྩ་རྒྱུད་ལས།
འཕར་མ་གཅིག་དང་ཞེས་གསུངས་པ་ལྟར་གཞལ་ཡས་ཁང་གི་ནང་དུ་ལྷ་རྣམས་མཐོ་དམན་མེད་པ་ཕྱོགས་མདོག་ཅན་ཆ་ཆེན་གཅིག་ཡོད་པ། ལྟེ་བ་སྔོན་པོ་ཆ་ཆེན་དྲུག་ཡོད་པའི་དབུས་སུ་ཡུ་བ་ཆ་ཕྲན་གཅིག་ཡོད་པའི་པདྨ་འདབ་བརྒྱད་རྡོ་རྗེའི་རྭ་བའི་ནང་ཚུན་ཆད་ཁེབས་པའོ། ། ཁ་དོག་ནི་རྗེ་བཙུན་སྐུ་མཆེད་ཀྱིས་ལྷ་མོ་བརྒྱད་ཀྱི་སྐུ་མདོག ཕྱོགས་བཞི་ཕྱོགས་མདོག་ལ་མཚམས་རྣམས་མཛེས་ཚོན་དུ་བཞེད་དོ། ། པདྨའི་ལྟེ་བའི་དབུས་སུ་ཉི་མའི་དཀྱིལ་འཁོར་དང་། འདབ་མ་བརྒྱད་ཟླ་བའི་དཀྱིལ་འཁོར་རེ་བསམ། གཙོ་བོའི་གདན་ནི། རྩ་རྒྱུད་ལས། ཉི་མར་བཞུགས་ཞེས་དང་། བདུད་བཞི་མཉམ་པར་མནན་ནས་ནི། །
ཞེས་གསུངས་པ་ལྟར་ཉོན་མོངས་པའི་བདུད། ལྷའི་བུ་ཡི་བདུད། འཆི་བདག་གི་བདུད། ཕུང་པོའི་བདུད་སྟེ་བདུད་བཞིའི་ངོ་བོ་གཟུགས་ཁམས་ཀྱི་ཚངས་པ། ལྷ་ཡི་དབང་པོ་བརྒྱ་བྱིན། གཞན་འཕྲུལ་དབང་བྱེད་ཀྱི་བདག་པོ་བདུད་སྡིག་ཏོ་ཅན། དྲག་པོ་དབང་ཕྱུག་ཆེན་པོ་རྣམས་མགོ་གཡས་སུ་བསྟན་པ། གདོང་གྱེན་དུ་ཕྱོགས་པ་ཐལ་མོ་སྦྱར་བ་སྟེང་ནས་སྟེང་དུ་བརྩེགས་པའོ། ། ལྷ་མོ་བརྒྱད་ཀྱི་གདན་ནི། རྩ་རྒྱུད་ལས།
ཚངས་པ་དབང་པོ་ཉེ་དབང་དྲག ། གཤིན་རྗེ་དང་ནི་ནོར་བདག་དང་། ། བདེན་བྲལ་དང་ནི་ཐག་བཟང་རིས། ། གཽ་རཱི་ལ་སོགས་པའི་གདན། ། ཞེས་གསུངས་པ་ལྟར་རིམ་པ་བཞིན། འདོད་ཁམས་ཀྱི་ཚངས་པ། ཤར་ཕྱོགས་ཀྱི་དབང་པོ་ཉེ་དབང་། ཁྱབ་འཇུག དབང་ལྡན་གྱི་ཕྱོགས་སྐྱོང་དྲག་པོ། ལྷོ་ཕྱོགས་ཀྱི་ཕྱོགས་སྐྱོང་གཤིན་རྗེ།
བྱང་ཕྱོགས་ཀྱི་ཕྱོགས་སྐྱོང་ནོར་བདག ལྷོ་ནུབ་ཀྱི་ཕྱོགས་སྐྱོང་སྲིན་པོ། ནུབ་ཀྱི་ཕྱོགས་སྐྱོང་ལྷ་མ་ཡིན་གྱི་དབང་པོ་ཐག་བཟང་རིས་རྣམས་མགོ་བོ་གཡོན་དུ་བསྟན། གདོང་གྱེན་དུ་ཕྱོགས་ལ་ཐལ་མོ་སྦྱར་བའོ། ། དགོས་པ་ནི། བཅོམ་ལྡན་འདས་ཀྱིས་བདུད་བཞི་གདན་དུ་བྱས་པ་ནི་བདུད་བཞི་རྩད་ནས་བཅོམ་པ་མཚོན། ལྷ་མོ་བརྒྱད་ཀྱིས་དྲེགས་པ་ཅན་བརྒྱད་གདན་དུ་བྱས་པ་ནི། རྗེ་བཙུན་རྩེ་མོས། གདན་བརྒྱད་བསྒོམ་པ་བདུད་བཞི་དང་། ། འབྱུང་བཞིའི་རྣམ་རྟོག་སྤང་རྟགས་ཡིན། །
ཞེས་གསུངས་པ་ལྟར་རོ། ། བཞི་པ་དེ་དག་ལ་ང་རྒྱལ་འཛིན་པ་ནི། སྦྱང་གཞི་ཉོན་མོངས་པ་གཏི་མུག གཟུགས་ཀྱི་ཕུང་པོ་ས་ཡི་ཁམས། མིག་གི་དབང་པོ་མིག་གི་རྣམ་པར་ཤེས་པ། མ་དག་པའི་སྣོད་ཀྱི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་རྣམ་སྣང་གི་ངོ་བོ་གཞལ་ཡས་ཁང་དུ་བསྒྱུར་ནས་བསྒོམས་པས་འབྲས་དུས་ཀྱི་གཞལ་ཡས་ཁང་ཐོབ་པར་འགྱུར་ཏེ། དེ་ཡང་འཁོར་འདས་དབྱེར་མེད་དུ་བསྲེས་ཏེ་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་འབྲས་དུས་ཀྱི་གཞལ་ཡས་ཁང་ལ་ང་རྒྱལ་འཛིན་ཅིང་སྔགས་བཟླ་བ་ཡིན་ཏེ། སྔགས་ཀྱི་དོན་ནི། ཨོཾ་ནི་དམ་བཅའ་བ། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད།
ནཱི་ལ་ཡ་ནི་ཕོ་བྲང་། བཛྲ་ནི་རྡོ་རྗེ། སྭ་བྷཱ་ཝ་ནི་རང་བཞིན། ཨཏྨ་ཀོ྅ཧཾ་ནི་བདག ཨ་ཧཾ་ནི་ངའོ། ། ཞེས་གསུངས་པས་བསྟན་ནོ། ། གཞལ་ཡས་ཁང་བསྐྱེད་པ་རྣམ་པར་སྣང་མཛད་ཀྱི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། རྣམ་སྣང་ནི་སངས་རྒྱས་ཀྱི་སྐུ་ཡི་ངོ་བོ་ཡིན་ལ། སྐུ་ཡིས་གསུང་དང་ཐུགས་ལ་སོགས་པའི་རྟེན་བྱེད་པ་ལྟར་གཞལ་ཡས་ཁང་པའང་སངས་རྒྱས་ཐམས་ཅད་བཞུགས་པའི་གནས་སམ་རྟེན་ཡིན་པའི་ཕྱིར་རོ། ། གཉིས་པ་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ལ་དམ་ཚིག་བསྐྱེད་པ།
སེམས་དཔའ་སུམ་བརྩེགས་སུ་བསྒོམ་པ། སྣོད་བཅུད་སྦྱོང་བ། མིག་སོགས་བྱིན་གྱིས་བརླབ་པ། ཡེ་ཤེས་པ་བཞུགས་པ་དང་ལྔ་དང་པོ་ལ། མངོན་བྱང་ལྔ་ལས་རྒྱུ་རྡོ་རྗེ་འཛིན་པ་ཡབ་ཡུམ་བསྐྱེད་པ། བསྐྱེད་ནས་འཁོར་གྱི་ལྷ་མོ་སྤྲོ་བ། རྒྱུ་རྡོ་རྗེ་འཛིན་པ་ཡབ་ཡུམ་ཐིག་ལེར་ཞུ་བ། ཞུ་བ་གླུས་བསྐུལ་ནས་འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་པ། དེ་ཡི་སྐུ་མདོག་དང་ཕྱག་མཚན་གསལ་གདབ་པ་དང་ལྔ། དང་པོ་ནི།
རྩ་རྒྱུད་ལས། མཁས་པས་ཆོ་ག་གསུངས་པ་ཡི། ། རྣམ་པ་ལྔ་པོ་སྒོམ་པ་ཉིད། ། ཅེས་པའི་དོན་ལ་མངོན་བྱང་གི་ངོ་བོ་བཤད་པ། གྲངས་ངེས་བཤད་པ། གོ་རིམ་བཤད་པ། སྒོམ་ཚུལ་གྱི་གནད་བཤད་པ། རྫོགས་རིམ་གྱི་སྨིན་བྱེད་དུ་འགྲོ་ཚུལ། དེ་ལ་དོགས་པ་གཅོད་པ་དང་དྲུག དང་པོ་ལ།
མངོན་བྱང་དང་པོ་གཉིས་ཀྱིས་རྒྱུད་བཤད་པ། དེ་ལས་བྱུང་བའི་མངོན་བྱང་དང་པོ་གཉིས་བཤད་པ། མངོན་བྱང་ཕྱི་ནང་གསུམ་སོ་སོར་བཤད་པ་དང་གསུམ། དང་པོ་ལ། གྲངས། འགོད་ཚུལ། ཁ་དོག རྒྱུ། ཕྲག་གཉིས་སྒོམ་པའི་རྒྱུ་མཚན་དང་ལྔ། དང་པོ་ནི།
ཨཱ་ལི་བཅོ་ལྔ་ལ་ཨཱ་ཚེག་དྲག་ཅན་བསྣན་པའི་ཨཱ་ལི་བཅུ་དྲུག་པ་ཕྲག་གཉིས། ཀཱ་ལི་སུམ་ཅུ་རྩ་བཞིའི་སྟེང་དུ་ཡ་ར་ལ་ཝ་སོགས་ཡི་གེ་དྲུག་བསྣན་པས་ཀཱ་ལི་བཞི་བཅུ་ཕྲག་གཉིས་སོ། ། གཉིས་པ་ནི། ཨཱ་ལི་ཕྲག་གཉིས་ཏེ་སྟེང་འོག་མགོ་སྤྲད་སྒོམ་པ། ཕྱི་ནང་རིམ་བཞིན་གཡས་སྐོར་གཡོན་སྐོར་དུ་བསྒོམ་པ་ཡོད་ཀྱང་། འདིར་སྦྱང་གཞིའི་དབང་དུ་བྱས་ནས་ཨཱ་ལི་བཅུ་དྲུག་ཕྲག་གཅིག་པས་བསྐོར་ཕྲག་གཅིག་གཡོན་བསྐོར་དུ་བསྒོམ་པ་ཡིན་ལ། དེ་ཡང་ཨ་གཉིས་བདུད་ཀྱི་མགོ་བོ་འཇོམས་པ། ཨ་ཚེག་དྲག་ཅན་གཉིས་བདུད་ཀྱི་རྐང་པའི་ཚུལ་དུ་བསྒོམ་པའོ། ། ཀ་ལིའི་འགོད་ཚུལ་ཡང་དེ་བཞིན་ཤེས་པར་བྱའོ། ། གསུམ་པ་ནི།
ཨཱ་ལི་ཕྲག་གཅིག་ནི་མུ་ཏིག་གི་རྡོག་མའམ་ནོར་བུ་ཆུ་ཤེལ་ལྟར་ཆེས་ཆེར་དཀར་ཞིང་འོད་འཕྲོ་བའོ། ། ཀཱ་ལི་ཕྲག་གཉིས་ནི་མར་མེའི་ཕྲེང་བའམ་ནོར་བུ་མེ་ཤེལ་ལྟར་ཆེས་ཆེར་དམར་ཞིང་འོད་འཕྲོ་བར་བསམ། བཞི་པ་རྒྱུ་ནི། རྣལ་འབྱོར་པའི་ནང་གི་ཁམས་དཀར་པོ་ནི་ཨ་ལིའི་རྒྱུའམ་སྦྱང་གཞི་ཡིན་ལ། དེ་བཞིན་དུ་ཁམས་དམར་པོ་ནི་ཀ་ལིའི་རྒྱུའམ་སྦྱང་གཞི་ཡིན་ནོ། ། ལྔ་པ་ཕྲག་གཉིས་སྒོམ་པའི་རྒྱུ་མཚན་ལ་ཨཱ་ལི་ཕྲག་གཉིས་སྒོམ་པའི་རྒྱུ་མཚན་ཡོད་དེ། རྣལ་འབྱོར་པའི་རྐང་པའི་མཐེ་བོང་གཡས་གཡོན་གཉིས་ནས་སྤྱི་གཙུག་གི་བར་ཟླ་བ་ཡར་ངོ་མར་ངོ་ལ་ཁམས་དཀར་པོ་ཨཱ་ལི་བཅུ་དྲུག་གི་རྣམ་པས་རིམ་བཞིན་འཕོ་བ་བཅུ་དྲུག་བཅུ་དྲུག་ཡོད་པའམ་ཡང་ན་ཐབས་དང་ཤེས་རབ་གཉིས་གཉིས་ཀྱིས་ཕྱེ་བས་སུམ་ཅུ་རྩ་གཉིས་སོ། ། ཀཱ་ལི་ཕྲག་གཉིས་སྒོམ་པའི་རྒྱུ་མཚན་ཡོད་དེ་རྣལ་འབྱོར་པའི་ནང་གི་ཁམས་དམར་པོ་ལ་འབྱུང་བ་བཞི་ནམ་མཁའི་ཁམས་དང་ལྔ་ཡོད་ཅིང་། འབྱུང་བ་བཞི་པོ་རེ་རེ་ལའང་ནང་གསེས་ཀྱི་དབྱེ་བ་འབྱུང་ཆུང་བཞི་ཡོད་པ་དང་། ནམ་མཁའི་ཁམས་ལ་དགའ་བ་བཞི་ཡོད་དེ།
རྩ་རྒྱུད་ལས། བདེ་བ་ནམ་མཁའ་ཉིད་ཀྱི་ཁམས། ། ཞེས་དང་། སྡོམ་བྱུང་ལས། ནང་དུ་གཅིག་ནི་གནས་པ་དེར། ། བཞི་པོ་དེ་ཉིད་ཉེ་བར་གནས། ། ཞེས་གསུངས་པ་ལྟར་རོ། ། ཉི་ཤུ་པོ་རེ་རེ་ལའང་རྡུལ་གྱི་ཆ་དང་ཁུ་བའི་ཆ་དང་གཉིས་གཉིས་ཕྱེ་བས་བཞི་བཅུའོ། ། བཞི་བཅུ་པོ་རེ་རེ་ལའང་ཤེས་རབ་སྟོང་པའི་ཆ། ཐབས་བདེ་བའི་ཆ་གཉིས་གཉིས་ཕྱེ་བ་བརྒྱད་བཅུའོ། །
མདོར་ན་སྦྱང་གཞི་རྣལ་འབྱོར་པའི་ཁམས་དཀར་དམར་ལ་སུམ་ཅུ་རྩ་གཉིས་དང་བརྒྱད་ཅུར་ངེས་པས་སྦྱངས་འབྲས་ལ་མཚན་བཟང་པོ་སུམ་ཅུ་རྩ་གཉིས་དང་། དཔེ་བྱད་བཟང་པོ་བརྒྱད་ཅུ་ཡོད་པའི་དབང་གིས་སྦྱོང་བྱེད་ཡི་གེ་ལ་ཨཱ་ལི་སུམ་ཅུ་སོ་གཉིས་དང་ཀཱ་ལི་བརྒྱད་ཅུ་ཡོད་པ་ཡིན་ནོ། ། གཉིས་པ་དེ་ལས་བྱུང་བའི་མངོན་བྱང་དང་པོ་གཉིས་བཤད་པ་ལ། མངོན་བྱང་དང་པོ་བཤད་པ་དང་། མངོན་བྱང་གཉིས་པ་བཤད་པ་གཉིས། དང་པོ་ལ་གསུམ་སྟེ། ཅིའི་ཕྱིར་མེ་ལོང་ལྟ་བུ་ཞེས་བྱ། ཅིའི་ཕྱིར་རྣམ་པ་ཟླ་བ་བསྒོམ། ཅིའི་ཕྱིར་རྒྱུ་ཨཱ་ལི་ལས་སྐྱེད་ཅེ་ན་དང་པོ་ནི། རྩ་རྒྱུད་ལས།
ཟླ་བ་མེ་ལོང་ཡེ་ཤེས་ལྡན། ། ཞེས་གསུངས་པ་ལྟར། མེ་ལོང་ལྟ་བུ་ཞེས་བྱའི་རྒྱུ་མཚན་ཡོད་དེ། ཡེ་ཤེས་དེ་ལ་ཆོས་ཐམས་ཅད་མེ་ལོང་གི་གཟུགས་བརྙན་ལྟར་སྣང་བ་ཡིན་ཞིང་། ཡེ་ཤེས་དེ་གཟུགས་ཀྱི་ཕུང་པོ་དང་། ཀུན་གཞིའི་རྣམ་ཤེས་གནས་གྱུར་པའི་བདག་ཉིད་ཀྱང་ཡིན་ནོ། ། གཉིས་པ་རྣམ་པ་ཟླ་བར་སྒོམ་པའི་རྒྱུ་མཚན་ཡོད་དེ། རྩ་རྒྱུད་ལས། དེ་ཡི་སྟེང་དུ་ཟླ་བ་ཡིན། ། ཅེས་གསུངས་པ་ལྟར་རྣམ་པ་ཟླ་བ་སྒོམ་སླ་བ་དང་།
ཟླ་བ་དྲི་མ་དང་བྲལ་བར་མཚུངས་པ་ཡིན་ལ། གསུམ་པ་རྒྱུ་ཨཱ་ལི་ལས་བསྐྱེད་པའི་རྒྱུ་མཚན་ཡོད་དེ། རྩ་རྒྱུད་ལས། ཨཱ་ལི་ཟླ་བའི་གཟུག་ཀྱིས་གནས། ། ཞེས་གསུངས་པ་ལྟར་ཡེ་ཤེས་དེ་གཟུགས་ཀྱི་སྐུ་ཡི་རྣམ་པར་བྱུང་བ་ན་མཚན་བཟང་པོ་སུམ་ཅུ་རྩ་གཉིས་དང་ལྡན་པར་འབྱུང་ངོ་། ། མངོན་བྱང་གཉིས་པ་བཤད་པ་ལ་ཡང་གསུམ་སྟེ། ཅིའི་ཕྱིར་མཉམ་པ་ཉིད། ཅིའི་ཕྱིར་ཉི་མར་བསྒོམ། ཅིའི་ཕྱིར་རྒྱུ་ཀཱ་ལི་ལས་བསྐྱེད་ཅེ་ན། དང་པོ་ནི།
དེ་ལ་མཉམ་ཉིད་ཅེས་བྱ་སྟེ། རྩ་རྒྱུད་ལས། བདུན་གྱི་བདུན་པ་མཉམ་ཉིད་ལྡན། ། ཅེས་གསུངས་པ་ལྟར་ཡེ་ཤེས་དེས་ཆོས་ཐམས་ཅད་མཉམ་པ་ཉིད་དུ་རྟོགས་པའི་ཕྱིར་ཡིན་ཞིང་། ཡེ་ཤེས་དེ་ཚོར་བའི་ཕུང་པོ་དང་། ཉོན་མོངས་པ་ཅན་གྱི་ཡིད་གནས་གྱུར་པའི་བདག་ཉིད་ཡིན་ནོ། ། གཉིས་པ་རྣམ་པ་ཉི་མར་སྒོམ་པའི་རྒྱུ་མཚན་ཡོད་དེ། རྩ་རྒྱུད་ལས། ཕྱིས་ནས་བདུད་ལས་རྒྱལ་བས་མནན། ། ཞེས་གསུངས་པ་ལྟར་ཉི་མས་མུན་པ་སེལ་ཅིང་སེམས་ཅན་ལ་ཕན་འདོགས་པ་ལྟར།
ཡེ་ཤེས་དེས་མ་རིག་པའི་མུན་པ་སེལ་ཞིང་སེམས་ཅན་ལ་ཆགས་པས་རྗེས་སུ་འཛིན་པའོ། ། གསུམ་པ་རྒྱུ་ཀཱ་ལི་ལས་བསྐྱེད་པའི་རྒྱུ་མཚན་ཡོད་དེ། ཀ་ལིའི་གཟུགས་ཀྱིས་སྣང་བྱེད་དོ། ། ཞེས་གསུངས་པ་ལྟར་ཡེ་ཤེས་དེ་གཟུགས་སྐུའི་རྣམ་པར་བྱུང་བ་ན་དཔེ་བྱད་བཟང་པོ་བརྒྱད་ཅུ་ལྡན་པར་འབྱུང་སྟེ་ཁ་སྦྱོར་ལས། སངས་རྒྱས་ཡོན་ཏན་ཀ་སོགས་ཀྱི། ། རྣལ་འབྱོར་གྱིས་ནི་འཇུག་པར་བྱེད། ། ཅེས་གསུངས་པའི་ཕྱིར་རོ། ། གསུམ་པ་མངོན་བྱང་ཕྱི་མ་གསུམ་སོ་སོར་བཤད་པ་ལ། མངོན་བྱང་གསུམ་པ་བཤད་པ། བཞི་པ་བཤད་པ།
ལྔ་པ་བཤད་པ་དང་གསུམ། དང་པོ་ནི། མངོན་བྱང་གསུམ་པ་ལ་གཉིས་ལས། དང་པོ་སོ་སོར་རྟོགས་པ་ཞེས་བྱ་བའི་རྒྱུ་མཚན་ཡོད་དེ། རང་ལྷའི་ཕྱག་མཚན་ས་བོན་ཉིད། ། སོ་སོར་རྟོགས་པར་བརྗོད་པར་བྱ། ། ཞེས་གསུངས་པ་ལྟར་ཡེ་ཤེས་དེ་རང་བཞིན་གྱིས་འོད་གསལ་བའི་ཆོས་ཐམས་ཅད་མ་བསྒྲིབ་པར་གསལ་བར་མཁྱེན་པའི་ཆ་ནས་དེ་སྐད་ཅེས་གསུངས་པའོ། ། གཉིས་པ་རྣམ་པ་ཕྱག་མཚན་དུ་བསྐྱེད་པའི་རྒྱུ་མཚན་ཡོད་དེ། ཕྱག་མཚན་དེ་དབྱིབས་དང་ཁ་དོག་ལ་སོགས་པ་མ་འདྲེས་པར་སྣང་བ་ལྟར། ཡེ་ཤེས་དེས་ཆོས་ཐམས་ཅད་མ་འདྲེས་པར་རྟོགས་པའི་ཕྱིར་རོ། །
མངོན་བྱང་གསུམ་པ་འདི་ལ། ཕྱག་མཚན་བཀོད་པའི་སྐབས་སུ། རྩ་རྒྱུད་ལས། དབུས་སུ་ཐོད་པ་དཀར་པོ་ནི། ། སྣ་ཚོགས་རྡོ་རྗེས་མཚན་པ་བྲི། ། ཞེས་གསུངས་པ་ལྟར་འདིར་ཧཱུྃ་ལས་ཐོད་པ་དཀར་པོ་དུམ་བུ་གསུམ་པ། དཔྲལ་བར་སྣ་ཚོགས་རྡོ་རྗེའི་ལྟེ་བར་ཧཱུྃ་གིས་མཚན་པ་དང་། ཨཾ་ལས་གྲི་གུག་སྔོ་ནག་གི་ཡུ་བ་ལ་ཨཾ་གིས་མཚན་པ་བསྐྱེད་པར་བཞེད་དོ། ། གཉིས་པ་མངོན་བྱང་བཞི་པ་ལ་གཉིས་ལས། དང་པོ་བྱ་བ་གྲུབ་པ་ཞེས་བྱ་བའི་རྒྱུ་མཚན་ཡོད་དེ།
ཐམས་ཅད་གཅིག་གྱུར་ནན་ཏན་ཉིད། ། ཅེས་གསུངས་པ་ལྟར་ཡེ་ཤེས་དེ་སངས་རྒྱས་ཐམས་ཅད་མཛད་པ་རོ་གཅིག་ཏུ་འདྲེས་པས་སེམས་ཅན་གྱི་དོན་གྲུབ་པའི་ཕྱིར་རོ། ། གཉིས་པ་རྣམ་པ་མ་འདྲེས་པར་བསྐྱེད་པའི་རྒྱུ་མཚན་གོང་དང་མཚུངས་སོ། ། གསུམ་པ་མངོན་བྱང་ལྔ་པ་ལ་གཉིས་ལས། དང་པོ་ཆོས་དབྱིངས་ཡེ་ཤེས་གསུངས་པའི་རྒྱུ་མཚན་ཡོད་དེ། རྩ་རྒྱུད་ལས། རྫོགས་པ་ཆོས་དབྱིངས་དག་པ་ཉིད། ། ཅེས་གསུངས་པ་ལྟར་ཡེ་ཤེས་དེ་སྒྲིབ་པ་ཐམས་ཅད་དང་བྲལ་བས་དབྱིངས་དང་ཡེ་ཤེས་དབྱེར་མེད་པའི་ཕྱིར་རོ། ། གཉིས་པ་རྣམ་པ་ལྷར་བསྐྱེད་པའི་རྒྱུ་མཚན་ཡོད་དེ། ལྷ་ཡི་རྣམ་པ་དེ་ལ་ཡན་ལག་དང་ཉིང་ལག་ལ་སོགས་པ་ཡོངས་སུ་རྫོགས་པ་ལྟར།
ཡེ་ཤེས་དེ་ལ་ཡེ་ཤེས་ཀྱི་ཡོན་ཏན་ཡོངས་སུ་རྫོགས་པའི་ཕྱིར་རོ། ། དེ་ལྟ་བུའི་ལྷའི་སྐུ་མདོག་ནི། རྩ་རྒྱུད་ལས། ཟླ་བ་ཆུ་ཤེལ་ནོར་བུའི་འོད་ཅེས་པས་བསྟན་ཅིང་དེའི་ཕྱག་མཚན་བཞུགས་ཚུལ་ནི་འོག་ཏུ་འཆད་པར་འགྱུར་རོ། ། གཉིས་པ་གྲངས་ངེས་བཤད་པ་ནི། སྦྱོང་བྱེད་ཀྱི་ལམ་མངོན་བྱང་ལྔར་གྲངས་ངེས་པ་ཡིན་ཏེ། སྦྱང་གཞི་ཕུང་པོ་དང་། ཉོན་མོངས་པ་དང་། སྐྱེ་གནས་བཞིའི་རིམ་པ་ལ་སོགས་པ་རེ་རེ་ལ་ལྔ་ལྔར་གྲངས་ངེས་པའི་ཕྱིར་དང་། སྦྱངས་འབྲས་རིགས་ལྔ་ཡེ་ཤེས་ལྔར་གྲངས་ངེས་པའི་ཕྱིར་རོ། །
གསུམ་པ་གོ་རིམ་བཤད་པ་ནི། སྐྱེ་གནས་བཞིའི་རིམ་པ་དང་མཐུན་པར་རྒྱུ་འབྲས་དོན་གྱི་གོ་རིམ་གྱི་དབང་དུ་བྱས་ཏེ་བཤད་ན། དེ་ཡང་མངལ་སྐྱེས་ལྟ་བུ་ལ་མཚོན་ན། ཐོག་མར་ཕའི་ཁམས་དཀར་པོ་འོག་ཏུ་འཕེལ་བ་ནི་མངོན་བྱང་དང་པོ་ཟླ་བའི་དཀྱིལ་འཁོར་བསྒོམ་པ། དེའི་སྟེང་དུ་མའི་ཁམས་དམར་པོ་འབབ་པ་ནི། མངོན་བྱང་གཉིས་པ་ཉི་མའི་དཀྱིལ་འཁོར་བསྒོམ་པ། དེ་གཉིས་ཀྱི་བར་དུ་བར་དོའི་རྣམ་པར་ཤེས་པ་བཞུགས་པ་ནི་མངོན་བྱང་གསུམ་པ་ལ་ཕྱག་མཚན་ས་བོན་དང་བཅས་པ་བསྒོམ་པ། ཁུ་ཁྲག་གཉིས་དང་བར་དོའི་རྣམ་ཤེས་གཅིག་ཏུ་འདྲེས་པ་ནི་མངོན་བྱང་བཞི་པ་ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པར་བསྒོམ་པ། མངལ་གྱི་གནས་སྐབས་སུ་ཡོངས་སུ་རྫོགས་ནས་ཕྱིར་བཙས་པ་ནི་མངོན་བྱང་ལྔ་པ་ལྷའི་སྐུ་མདོག་ཡོངས་སུ་རྫོགས་ནས་མཚོན། བཞི་པ་བསྒོམ་ཚུལ་གྱི་གནས་བཤད་པ་ནི།
སྦྱང་གཞི་སྦྱོང་བྱེད་ལེགས་པར་ངོ་སྤྲོད་པའི་ཚུལ་གྱིས་ཉམས་སུ་ལེན་པ་ཡིན་ལ། དེ་ཡང་ཐུན་མོང་བ་ཚོགས་བཤད་ཀྱི་དབང་དུ་བྱས་ན་མངོན་བྱང་དང་པོ་གཉིས་ཀྱིས་ཕ་མའི་ཕ་མ་སྦྱོངས། རྒྱུ་རྡོ་རྗེ་འཛིན་པ་བསྐྱེད་པ་ནི་རང་ཉིད་ཀྱི་མངལ་དངོས་སྦྱོང་བའམ་ཡང་ན་མངོན་བྱང་དང་པོ་གཉིས་ཀྱིས་མངལ་སྐྱེས་དང་དྲོད་གཤེར་སྐྱེས་སྦྱོང་། ཉི་ཟླ་ཕྱག་མཚན་ས་བོན་དང་བཅས་པ་རོ་གཅིག་ཏུ་འདྲེས་པས་ཐིག་ལེ་གོང་བུར་གྱུར་པས་ནི་སྒོང་སྐྱེས་སྦྱོང་། དེ་ལས་ལྷའི་སྐུར་སྐྱེས་པ་ནི་བརྫུས་སྐྱེས་སྦྱོང་བ་ཡིན་ནོ། ། ཐུན་མོང་མ་ཡིན་པ་སློབ་བཤད་ཀྱི་དབང་དུ་བྱས་ནས་ཞིབ་ཏུ་སྦྱར་ཏེ་བཤད་ན་སྦྱང་གཞི་ཕུང་པོ་ལྔ། འབྱུང་བ་ལྔ། ལུས་ངག་ཡིད་ཡོན་ཏན་བྱ་བ་དང་བཅས་པ། རྣམ་ཤེས་ཚོགས་བརྒྱད་དབྱིངས་དང་བཅས་པ་ལྔ་ཚན་གཅིག་ཏུ་བྱས་པ། ཉོན་མོངས་པ་ལྔ།
རླུང་ལྔ། རྩ་ལྔ། ཡི་གེ་ལྔ། ཁམས་བདུད་རྩི་ལྔ། ནད་ལྔ། གདོན་ལྔ། སྐྱེས་གནས་བཞི་པོ་རེ་རེ་ལའང་ལྔ་ལྔར་ཕྱེ་བས་ལྔ་ཚན་བཅོ་ལྔ་ལ་སོགས་པ་མ་དག་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་མངོན་བྱང་ལྔའི་ངོ་བོར་སྦྱོང་ཚུལ་སྣང་བ་བསྒྱུར་བའི་ཚུལ་དུ་བསྒོམས་པས། སྦྱངས་འབྲས་རིགས་ལྔ་ཡེ་ཤེས་ལྔ་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པ་གནས་གྱུར་གྱི་ཚུལ་དུ་ཐོབ་པ་ཡིན་ནོ། ། དེ་ཡང་གཅིག་ལ་མཚོན་ན་སྦྱང་གཞི་གཟུགས་ཀྱི་ཕུང་པོ་སའི་ཁམས། ལུས་ཀུན་གཞིའི་རྣམ་ཤེས།
ཉོན་མོངས་པ་གཏི་མུག མངལ་སྐྱེས་ཀྱི་ཕའི་ཁམས། དྲོད་གཤེར་སྐྱེས་ཀྱི་གཤེར། སྒོང་སྐྱེས་ཀྱི་ཕ། བརྫུས་སྐྱེས་ཀྱི་སྟོང་པའི་ཆ་ལ་སོགས་པ་སྦྱང་གཞི་དེ་རྣམས་སྦྱོང་བྱེད་རྣམ་པ་ཟླ་བར་སྒོམ་པ་ནི་རྣམ་པ་ལམ་བྱེད། དེ་ལྟ་བུ་མེ་ལོང་ལྟ་བུའི་ཡེ་ཤེས་སུ་སྒོམ་པ་ནི་མོས་པ་ལམ་བྱེད། དེ་ཡང་སངས་རྒྱས་ཀྱི་མེ་ལོང་ལྟ་བུའི་ཡེ་ཤེས་དངོས་ཡིན་སྙམ་དུ་བསྒོམ་པ་ནི་འབྲས་བུ་ལམ་བྱེད། དེ་ལ་བརྟེན་ནས་བདག་རྒྱུད་ལ་ཚོགས་རྫོགས་ཤིང་སྒྲིབ་པ་སྦྱང་བའི་རྟེན་འབྲེལ་དུ་འགྱུར་བ་ནི་བྱིན་རླབས་ལམ་བྱེད་ཅེས་བྱ་ལ། དེ་རྣམས་སྦྱང་གཞི་དེ་རྣམ་པ་ཟླ་བ། ངོ་བོ་མེ་ལོང་ལྟ་བུའི་ཡེ་ཤེས་སུ་ཞེན་ནས་བསྒོམས་པས་ཞེན་པས་འཇུག་པའི་ལམ་བྱེད་ཅེས་གསུངས།
དེའང་རྒྱུ་འབྲས་འབྲེལ་པ་ཅན་ཡིན་པས་འབྲས་བུ་ངེས་པར་ཐོབ་པ་ནི་འབྲེལ་པས་མི་བསླུ་བའི་ལམ་བྱེད་ཅེས་བྱའོ། ། དེ་ལྟ་བུའི་སྦྱོར་ཚུལ་རྣམས་འོག་མ་རྣམས་ལའང་ཤེས་པར་བྱའོ། ། དེ་བཞིན་དུ་སྦྱང་གཞི་ཚོར་བའི་ཕུང་པོ། ནམ་མཁའི་ཁམས། ཡོན་ཏན། ཉོན་མོངས་པ་ཅན་གྱི་ཡིད་སེར་སྣ་དང་ང་རྒྱལ། སྐྱེ་གནས་བཞིའི་མངལ་སྐྱེས་ཀྱི་མའི་ཁམས་དམར་པོ། སྒོང་སྐྱེས་ཀྱི་མའི་ཆ། དྲོད་གཤེར་སྐྱེས་ཀྱི་དྲོད། བརྫུས་སྐྱེས་ཀྱི་གསལ་བའི་ཆ་རྣམས་སྦྱོང་བྱེད་རིན་འབྱུང་གི་ངོ་བོ་རྣམ་པ་ཀཱ་ལི་ལས་བྱུང་བའི་ཉི་མའི་དཀྱིལ་འཁོར་གྱི་རྣམ་པར་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་ལེན་པ་ཡིན་ནོ། །
སྦྱང་གཞི་འདུ་ཤེས་ཀྱི་ཕུང་པོ། མེ་ཡི་ཁམས། ངག ཡིད་ཀྱི་རྣམ་པར་ཤེས་པ། ཉོན་མོངས་པ་འདོད་ཆགས། སྐྱེ་གནས་བཞིའི་སྐྱེ་བ་ལེན་པའི་བར་དོའི་རྣམ་པར་ཤེས་པའི་ཆ་རྣམས་སྦྱོང་བྱེད་འོད་དཔག་མེད་ཀྱི་ངོ་བོ་ཕྱག་མཚན་ས་བོན་དང་བཅས་པའི་རྣམ་པར་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ནོ། ། སྦྱང་གཞི་འདུ་བྱེད་ཀྱི་ཕུང་པོ་རླུང་གི་ཁམས། བྱ་བ་སྒོ་ལྔའི་རྣམ་ཤེས། ཉོན་མོངས་པ་ཕྲག་དོག སྐྱེ་གནས་བཞིར་སྐྱེ་བ་ལེན་ཚུལ་གྱི་མངལ་སྐྱེས་དང་སྒོང་སྐྱེས་ཀྱི་དབང་དུ་བྱས་ན་བར་དོའི་རྣམ་ཤེས་དང་ཁུ་ཁྲག་འདྲེས་པ།
དྲོད་གཤེར་སྐྱེས་ཀྱི་དྲོད་གཤེར་དང་བར་དོའི་རྣམ་ཤེས་འདྲེས་པ། བརྫུས་སྐྱེས་ཀྱི་གསལ་སྟོང་ཙམ་དང་བར་སྲིད་འདྲེས་པའི་ཆ་རྣམས་སྦྱོང་བྱེད་དོན་ཡོད་གྲུབ་པའི་ངོ་བོ་རྣམ་པ་ཉི་ཟླ་ས་བོན་དང་བཅས་པ་འདྲེས་པའི་ཐིག་ལེའི་གོང་བུར་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་ལེན་པར་བྱེད་དོ། ། སྦྱང་གཞི་རྣམ་ཤེས་ཀྱི་ཕུང་པོ། ཆུའི་ཁམས། ཡིད་རྣམ་ཤེས་ཚོགས་བརྒྱད་ཀྱི་ཆོས་ཉིད་དུ་འཛིན་པའི་ཆ། ཉོན་མོངས་པ་ཞེ་སྡང་། སྐྱེ་གནས་བཞིར་སྐྱེ་བ་བླངས་པའི་ལུས་གྲུབ་པའི་ཆ་རྣམས་སྦྱོང་བྱེད་མི་བསྐྱོད་པའི་ངོ་བོ་རྒྱུ་རྡོ་རྗེ་འཛིན་པ་ཡབ་ཡུམ་དུ་བསྐྱེད་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ནོ། ། དེ་ཡང་སྦྱང་གཞི་དེ་རྣམས་སྦྱོང་བྱེད་རྣམས་ཀྱི་རྣམ་པར་བསྒྱུར་བའི་སྒོ་ནས་ཚུལ་བཞིན་སྦྱངས་པ་ལ་བརྟེན་ནས་སྦྱངས་འབྲས་དེ་རྣམས་གནས་གྱུར་ཚུལ་གྱི་ཐོབ་པ་ཡིན་ཏེ། སྦྱང་གཞི་དང་སྦྱོང་བྱེད་དེ་རྣམས་སྦྱངས་འབྲས་དེ་རྣམས་ཀྱི་རིགས་སམ་རྒྱུ་ཡིན་པའི་ཕྱིར་རོ། ། འོ་ན་སེམས་ཅན་ཐམས་ཅད་ལ་སྦྱང་གཞི་དེ་རྣམས་རང་གྲུབ་ཏུ་ཡོད་པས་སེམས་ཅན་ཐམས་ཅད་འཁོར་བར་འཁྱམས་པ་མི་རིགས་སྙམ་ན།
ཐབས་ཁྱད་པར་ཅན་གྱིས་མ་ཟིན་པས་འཁྱམས་པ་ཡིན་ལ། འདི་ལྟ་བུའི་ཐབས་ཁྱད་པར་ཅན་གྱིས་ཟིན་ན་གྲོལ་བར་འགྱུར་རོ། ། ལྔ་པ་རྫོགས་རིམ་གྱིས་སྨིན་བྱེད་དུ་འགྲོ་བའི་ཚུལ་ནི། རང་གི་ཁམས་དཀར་དམར་གཉིས་ལ་བརྟེན་པའི་རྣམ་ཤེས་རོ་གཅིག་པའི་ཚུལ་གྱིས་ལུས་ལ་བརྟེན་ནས་གནས་པ་ལ་རྒྱུ་དུས་ཀྱི་དབང་གིས་སྨིན་པར་བྱས། ལམ་དུས་ཀྱི་བསྐྱེད་རིམ་གྱི་སྐབས་སུ་མངོན་བྱང་ལྔར་བསྒོམས་པས་ལས་རུང་དུ་གྱུར་ནས་རྫོགས་རིམ་གྱིས་སྨིན་བྱེད་དུ་འགྲོ་བ་ཡིན་ཏེ། རྫོགས་རིམ་གྱི་གང་ལ་གནད་དུ་བསྣུན་པའི་གཞིའི་གཙོ་བོ་ནི་ཁམས་དཀར་དམར་གཉིས་རྣམ་ཤེས་དང་གསུམ་ཡིན་པའི་ཕྱིར་རོ། ། དྲུག་པ་དེ་ལ་དོགས་པ་བཅད་པ་ནི། སྔར་བཤད་པའི་ཟླ་བ་ལ་སོགས་པ་དེ་རྣམས་མེ་ལོང་ལྟ་བུའི་ཡེ་ཤེས་ལ་སོགས་པ་ཡིན་པ་སྒོམ་པ་ཡིན་ན་གྲུབ་ཟིན་སྒྲུབ་པ་ཡིན་ལ། མ་ཡིན་ནས་སྒོམ་ན་སྤྲང་པོ་རྒྱལ་པོར་རློམ་པ་ལྟར་བསྒོམས་པས་འགྲུབ་པར་མི་འགྱུར་རོ་སྙམ་ན། ཡིན་པ་ལ་ཆོས་ཉིད་དམ་པ་ཡིན་པ་དང་དངོས་ཡིན་པ་གཉིས་ལས་དང་པོ་ལྟར་ཡིན་པས་བསྒོམས་པས་ཀྱང་མི་འགྲུབ་པའི་སྐྱོན་མེད་ལ།
དངོས་མ་ཡིན་པས་གྲུབ་ཟིན་བསྒྲུབ་པར་འགྱུར་བའི་སྐྱོན་མེད་དོ། ། གཉིས་པ་བསྐྱེད་ནས་འཁོར་གྱི་ལྷ་མོ་སྤྲོ་བ་ལ། སྦྱོར་བ་འདུ་ཤེས་གསུམ་ལྡན། དངོས་གཞི་ལྷ་མོ་སྤྲོ་བ། རྗེས་གསལ་བཏབ་པ་དང་གསུམ། དང་པོ་ལྷའི་འདུ་ཤེས། སྔགས་ཀྱི་འདུ་ཤེས། ཆོས་ཀྱི་འདུ་ཤེས། ཞར་བྱུང་དེ་གསུམ་གྱི་དགོས་པ་བཤད་པ་དང་བཞི། དང་པོ་ནི།
རང་ཉིད་རྒྱུ་རྡོ་རྗེ་འཛིན་པ་དང་རིག་མ་བདག་མེད་མའི་ང་རྒྱལ་བརྟེན་ཅིང་རྣམ་པ་གསལ་བར་བསྒོམ་པ་ཡིན་ལ། དེའི་སྦྱང་གཞི་ནི་ཐ་མལ་གྱི་ཆགས་པ་སྐྱེ་བའི་ཡུལ་སྐྱེས་པ་དང་བུད་མེད་དུ་སྣང་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཆོས་ཀྱི་དབྱིངས་ཀྱི་ཡེ་ཤེས་ཀྱི་ངོ་བོ་རྒྱུ་རྡོ་རྗེ་འཛིན་པ་ཡབ་ཡུམ་གྱི་རྣམ་པར་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ནོ། ། གཉིས་པ་ནི། ཡུམ་གྱི་མཁའ་སྟོང་པའི་ངང་ལས་ས་བོན་ཨ་ལས་ཐལ་རང་རྒྱུད་པའི་འདོད་ཆགས་ཀྱིས་མ་གོས་པདྨ། སྙིང་རྗེ་ཆེན་པོས་སེམས་ཅན་ལ་རྗེས་སུ་ཆགས་པས་ན་ཁ་དོག་དམར་པོ། བསྡུ་དངོས་བཞི་དང་ཚད་མེད་པ་བཞིས་མཚོན་པས་འདབ་མ་བརྒྱད། ཡུལ་རང་བཞིན་གྱི་སྐྱེ་བ་མེད་པ་མཚོན་པས་ཟེའུ་འབྲུ་ལ་ཨས་མཚན་པའོ། ། དེ་བྱིན་གྱིས་རློབས་པའི་སྔགས་དོན་ནི། ཨོཾ་ནི་མཆོག་སྟེར་བ། པདྨ་ནི་སྒྲ་ཇི་བཞིན་པ།
སུ་ཁ་ནི་བདེ་བ། དྷ་ར་ནི་འཛིན་པ། མ་ཧཱ་ར་ག་ནི་འདོད་ཆགས་ཆེན་པོ། སུ་ག་དྷ་ར་ནི་བདེ་བ་སྟེར་བ། ཙ་ཏུར་ཨཱ་ནནྡ་ནི་དགའ་བ་བཞི། བྷ་ག་ནི་པདྨ། བི་ཤྭ་ནི་སྣ་ཚོགས། ཧཱུྃ་གསུམ་ནི་སྐུ་གསུམ། ཀཏྱཾ་ནི་བྱ་བ། ཀུ་རུ་ནི་མཛོད།
ཥ་མེ་ནི་བདག་གིའོ། ། ཡབ་ཀྱི་གསང་བའི་གནས་སྟོང་པའི་ངང་ལས་ས་བོན་ཧཱུྃ་ལས་མཚན་མ་དང་རྣམ་པར་རྟོག་པས་མི་ཕྱེད་པས་ན་རྡོ་རྗེ། ཆོས་ཀྱི་དབྱིངས་ལས་མི་འགྱུར་བས་ན་ཁ་དོག་སྔོན་པོ། སེམས་པ་ལྔ་ཡི་རང་བཞིན་ཡིན་པས་རྩེ་ལྔ་པ། ཡུལ་ཅན་གཉིས་མེད་ཀྱི་ཡེ་ཤེས་མཚོན་པས་ན་ལྟེ་བ་ཧཱུྃ་གིས་མཚན་པའོ། ། དེ་བྱིན་གྱིས་རློབ་པའི་སྔགས་དོན་ནི། ཨོཾ་ནི་གོང་དང་འདྲ། བཛྲ་ནི་རྡོ་རྗེ། མ་ཧཱ་དེ་ཥ་ནི་ཞེ་སྡང་ཆེན་པོ། ཙ་ཏུར་ཨ་ནནྡ་ནི་དགའ་བ་བཞི།
ད་ཡ་ཀེ་ནི་སྟེར་བ། ཁ་ཀ་ནི་མཁའ་འགྲོ་མ། མུ་ཁ་ཨེ་ཀ་ར་སྭ་ནི་གདོང་གཅིག་པ། ནཱ་ཐ་ནི་མགོན་པོ། ཧཱུྃ་གསུམ་མན་སྔར་དང་འདྲའོ། ། དེའི་སྦྱང་གཞི་ནི་ཐ་མལ་པའི་སྐྱེ་བོ་ཕོ་མོའི་མཚན་མར་སྣང་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཡེ་ཤེས་ཀྱི་སྣང་བ་ལས་གྲུབ་པའི་རྡོ་རྗེ་དང་པདྨའི་རྣམ་པར་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ནོ། ། གསུམ་པ། རྒྱུ་རྡོ་རྗེ་འཛིན་པ་ཡབ་ཡུམ་མཉམ་པར་སྦྱོར་བ་ལ་བརྟེན་ནས་ལྷ་མོ་བརྒྱད་བྱུང་སྟེ་སེམས་ཅན་གྱི་དོན་དཔག་ཏུ་མེད་པ་བསྒྲུབ་པར་བྱ་སྙམ་དུ་བསམ་པ་ཡིན་ལ། དེའི་སྦྱང་གཞི་ནི་ཐ་མལ་པའི་འཛག་བདེ་ལ་ཞེན་ནས་འཁྲིག་པ་སྤྱོད་འདོད་ཀྱི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་ཆོས་ཀྱི་འདུ་ཤེས་ཀྱི་རྣམ་པར་བསྒྱུར་ནས་ལམ་བྱེད་བཞིའི་སྒོ་ནས་ཉམས་སུ་ལེན་པ་ཡིན་ནོ། ། བཞི་པ་ནི།
རྗེ་བཙུན་རྩེ་མོས། ཇི་ལྟར་འདུ་ཤེས་གསུམ་བསྒོམ་པ། ། ཐ་མལ་རྣམ་རྟོག་ཞི་བྱེད་དེ། ། ལུས་དང་བྷ་ག་བསམ་པ་ཀུན། ། མཆོག་ཏུ་གྱུར་པ་བྱས་པའོ། ། ཞེས་གསུངས་པ་ལྟར་རོ། ། གཉིས་པ་དངོས་གཞི་ལྷ་མོ་སྤྲོ་བ་ལ། ལྷ་མོའི་རྒྱུ་སྤྱན་འདྲེན་པ། དེ་ཐིག་ལེར་བསྐྱེད་པ། དེ་ས་བོན་བརྒྱད་དུ་བསྒྱུར་བ།
དེ་ལྷ་མོ་བརྒྱད་དུ་བསྒྱུར་བ། དེ་མཁའ་ནང་ནས་སྤྲོ་བ་དང་ལྔ། དང་པོ་ལ་གང་གིས་སྤྱན་འདྲེན་པ་ནི། ཡབ་ཡུམ་སྙོམས་པར་ཞུགས་པའི་རྩ་སྒོ་གཉིས་ནས་བདེ་བ་ཆེན་པོའི་སྒྲ་ཧ་ཧ་ལ་སོགས་པ་དང་ཐུགས་ཀའི་འོད་ཟེར་གྱིས་སོ། ། གང་སྤྱན་འདྲེན་པ་ན་རིགས་ལྔའི་ངོ་བོ་འོད་ཟེར་ཁ་དོག་ལྔར་སྤྱན་འདྲེན་པ་དང་། ཡིག་འབྲུ་ལྔའི་རྣམ་པར་སྤྱན་འདྲེན་པ་དང་། རླུང་བཅུའི་མིང་ཅན་རིགས་ལྔ་ཙམ་སྤྱན་འདྲེན་པ་ལ་སོགས་པ་ཡོད་ཀྱང་། འདིར་ཕྱོགས་བཅུའི་དེ་བཞིན་གཤེགས་པ་རྣམས་རིགས་ལྔ་ཡབ་ཡུམ་བཅུའི་རྣམ་པར་སྤྱན་འདྲེན་པའོ། ། ལམ་གང་ནས་སྤྱན་འདྲེན་ན་ཡབ་ཡུམ་ཀྱི་སྤྱི་བོ་དང་། ཤངས་བུག་གཡས་གཡོན།
གསང་གནས་ལ་སོགས་པ་ནས་སྤྱན་འདྲེན་པ་ཡོད་ཀྱང་། འདིར་བར་སྲིད་འཇུག་ཚུལ་དང་མཐུན་པར་ཡབ་ཀྱི་ཞབས་ནས་སྤྱན་འདྲེན་པ་ཡོད་ཀྱང་། འདིར་བར་སྲིད་འཇུག་ཚུལ་དང་མཐུན་པར་ཡབ་ཀྱི་ཞབས་ནས་སྤྱན་འདྲེན་པར་བཞེད་དོ། ། གཉིས་པ་ནི། དེ་ལྟར་སྤྱན་དྲངས་པའི་རིགས་ལྔ་ཡབ་ཡུམ་རྣམས་ཡབ་ཀྱི་ཐུགས་ཀར་བྱོན། ཕྱི་ནང་གི་ཡབ་ཡུམ་སྙོམས་པར་ཞུགས་པས་རྗེས་ཆགས་ཀྱི་མེས་ཐུགས་ཁའི་རིགས་ལྔ་ཡབ་ཡུམ་འོད་དུ་ཞུ། བྱང་སེམས་ཀྱི་དྭངས་མ་དངུལ་ཆུའི་མདོག་ལྟ་བུ་སྐུའི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས། ཐིག་ལེ་ཆ་བརྒྱད་དུ་གྱུར་པར་བསམ། གསུམ་པ་ནི།
དེ་རྣམས་གཾ་ཙཾ་ལ་སོགས་པའི་ས་བོན་བརྒྱད་དུ་གྱུར་པར་བསམ། བཞི་པ་ནི། ས་བོན་རྣམས་ལྷ་མོ་བརྒྱད་དུ་གྱུར་པར་བསམ། ལྔ་པ་ནི། ཡུམ་གྱི་མཁའ་ནང་གི་ལྷ་མོ་རྣམས་ཡབ་ཡུམ་གྱི་སྦྱོར་མཚམས་ནས་བྱུང་ནས་ཕྱི་རོལ་གྱི་ཕྱོགས་མཚམས་འདབ་མ་བརྒྱད་ཀྱི་སྟེང་དུ་འཁོད་པར་བསམ། སྦྱོང་བྱེད་དེ་རྣམས་ཀྱི་སྦྱང་གཞི་ཐ་མལ་པའི་སྤུན་ཟླ་དང་མིང་སྲིང་དུ་སྣང་བའི་བག་ཆགས་ཁུ་ཁྲག་འདྲེས་པ་མངལ་གྱི་གནས་སྐབས་ཆེས་ཆེར་འཕེལ་བ་དང་། དེ་ལས་ལུས་གྲུབ་པ། དེ་ཕྱིར་བཙས་པ་ལ་སོགས་པ་རིམ་བཞིན་སྦྱོང་བ་ཡིན་ནོ། ། གསུམ་པ་རྗེས་དེ་དག་གསལ་གདབ་པ་ལ། དོན་དངོས།
སྦྱང་གཞི་སྦྱོང་བྱེད་ངོ་སྤྲོད་པའི་ཚུལ། དེ་ལ་སྤྲོས་པ་བཅད་པ་དང་གསུམ། དང་པོ་ནི། གོང་དུ་བཤད་པའི་ཕྱོགས་མཚམས་ཀྱི་པད་འདབ་བརྒྱད་ཀྱི་སྟེང་དུ་གདན་གྱི་སྙིང་ཁར་ལྷ་མོ་རྣམས་རིམ་བཞིན་གསལ་འདེབས་པ་ཡིན་ཏེ། དེ་ཡང་ཤར་དུ་ལྷ་མོ་གཽ་རཱི་སྟེ། རང་བཞིན་དག་ཅིང་སྤང་བྱ་གློ་བུར་གྱི་དྲི་མ་དག་པ་མཚོན་པས་དཀར་མོ། ཆོས་ཀྱི་དབྱིངས་ལ་འགྱུར་བ་མེད་པ་མཚོན་པས་སྐུ་མདོག་ནག་མོ། རང་རྒྱུད་ཀྱི་ཉོན་མོངས་པ་བཅད་ནས་སེམས་ཅན་གྱི་ཉོན་མོངས་པ་གཅོད་པ་མཚོན་པས་གཡས་གྲི་གུག སེམས་ཅན་རྣམས་འཁོར་བའི་རྒྱ་མཚོ་ལས་འདོན་པ་མཚོན་པས་གཡོན་ཉ་རོ་ཧི་ཏ་ཅེས་པ་དམར་མོ་ཁྲབ་ཅན་འཛིན་པའོ། ། ལྷོར་ཙཽ་རཱི་སྟེ་སེར་སྣ་འཇུར་གེགས་ཀྱིས་ནོར་འཇོམས་ཤིང་བརྐུ་བས་ན་ཆོམ་རྐུན་མ།
སེམས་ཅན་ལ་རྗེས་སུ་ཆགས་པས་ན་སྐུ་མདོག་དམར་མོ། སེམས་ཅན་རྣམས་གཏི་མུག་གཉིད་ལས་སློང་བ་མཚོན་པས་གཡས་ཅང་ཏེའུ་འཛིན་པ། གཏི་མུག་དང་ལྡན་པའི་སེམས་ཅན་མཚོན་པས་གཡོན་ཕག་པ་འཛིན་པའོ། ། ནུབ་ཏུ་ལྷ་མོ་བཻ་ཏཱ་ལི་སྟེ་གཟུང་འཛིན་གྱི་སྲོག་སོང་བའི་རྗེས་སུ་རྣམ་པར་མི་རྟོག་པའི་ཡེ་ཤེས་སུ་ལོངས་པས་རོ་ལངས་མ། སངས་རྒྱས་ཀྱི་ཡོན་ཏན་གོང་ནས་གོང་དུ་རྒྱས་པས་སྐུ་མདོག་སེར་མོ། འདོད་ཆགས་ཀྱིས་གདུངས་པའི་སེམས་ཅན་མཚོན་པས་གཡས་རུས་སྦལ་འཛིན་པ། དེ་ཞི་བའི་ཐབས་གཡོན་དུ་བདུད་རྩིས་གང་བའི་ཐོད་པ་འཛིན་པའོ། ། བྱང་དུ་ལྷ་མོ་གྷསྨ་རཱི་ནི་གཟུང་འཛིན་གྱི་རྣམ་པར་རྟོག་པ་ཟ་བར་ཕོད་པས་ན་ཟ་ཕོད་མ། འཕྲིན་ལས་སྣ་ཚོགས་པས་སེམས་ཅན་གྱི་དོན་མཛད་པས་སྐུ་མདོག་ལྗང་ཁུ། ཞེ་སྡང་གིས་གཟིར་བའི་སེམས་ཅན་མཚོན་པས་གཡས་སྦྲུལ།
དེ་ཞི་བར་བྱེད་པའི་མཚོན་བྱེད་ཐོད་པ་བདུད་རྩིས་གང་བ་འཛིན་པ། བྱང་ཤར་དུ་ལྷ་མོ་པུཀྐ་སཱི་ནི་རྣམ་པར་རྟོག་པའི་ཡེ་ཤེས་ཀྱི་ཐུགས་རྒྱུད་གང་བས་ལྷ་མོ་སྦོས་མོ། ཆོས་དབྱིངས་ལས་མི་འགྱུར་བས་ན་ལྷ་མོ་སྐུ་མདོག་སྔོན་པོ། ང་རྒྱལ་དང་ལྡན་པའི་སེམས་ཅན་མཚོན་པས་ན་གཡས་སེང་གེ དེ་གཅོད་པར་བྱེད་པའི་གཡོན་དགྲ་སཏྭ་ཁ་བོ་ཆེ་འཛིན་པའོ། ། ཤར་ལྷོར་ལྷ་མོ་ཤ་བ་རཱི་སྟེ་གཟུང་འཛིན་གྱི་རྣམ་པར་རྟོག་པས་རིང་དུ་དབེན་པས་ན་རི་ཁྲོད་མ་དག་པ་གཉིས་ལྡན་གྱིས་སྐུ་མདོག་དཀར་མོ་བདག་ཏུ་མི་འཛིན་པ་གཡས་དགེ་སློང་། ཉོན་མོངས་པའི་མདུད་པ་ལས་གྲོལ་པའི་གཡོན་གསིལ་བྱེད་འཛིན་པའོ། ། ལྷོ་ནུབ་ཏུ་ལྷ་མོ་ཙནྜ་ལཱི་སྟེ། གཟུང་འཛིན་གྱི་སྲོག་གཅོད་པས་ན་གཏུམ་མོ། སེམས་ཅན་གྱི་དོན་ལ་རྗེས་སུ་ཆགས་པས་ན་སྐུ་མདོག་སྔོ་བསངས་ཆོས་ཀྱི་འཁོར་ལོ་བསྐོར་བས་གཡས་འཁོར་ལོ།
ཉོན་མོངས་པའི་ཐལ་བ་རློག་པས་གཡོན་ཐོད་པ་འཛིན་པའོ། ། ནུབ་བྱང་དུ་ཌོཾ་བྷི་ནཱི་གཟུང་འཛིན་གྱི་རྣམ་རྟོག་གིས་མི་རེག་པས་ན་གཡུང་མོ། ཕྲིན་ལས་སྣ་ཚོགས་པས་སེམས་ཅན་གྱི་དོན་མཛད་པ་སྐུ་མདོག་སྣ་ཚོགས་པ། དེ་ཡང་བརླ་གཉིས་མན་ཆད་ཞབས་གཉིས་ལྗང་ཁུ། སུམ་མདོ་དམར་པོ། ལྟེ་བ་དཀར་པོ། བྲང་སེར་པོ། མགྲིན་པ་ཡན་གྱི་དབུ་སྔོན་པོ། འདི་ནི་ནང་གི་འབྱུང་བཞི་རིམ་པ་དང་མཐུན་ནོ། ། བདག་ཏུ་འཛིན་པའི་རི་བོ་ཉི་ཤུ་འཇོམས་པས་གཡས་རྡོ་རྗེ།
གདུག་པ་ཅན་གྱི་སེམས་ཅན་བསྡིགས་པས་གཡོན་སྡིགས་མཛུབ་མཛད་པའོ། ། ལྷ་མོ་ཐམས་ཅད་ཀྱི་གནས་ལུགས་དེ་བཞིན་ཉིད་དུ་རོ་གཅིག་པས་ན་ཞལ་གཅིག་པ། བདེན་པ་གཉིས་ཐུགས་སུ་ཆུད་པས་ན་ཕྱག་གཉིས་པ། རྡོ་རྗེ་གསུམ་གྱི་གོ་འཕང་བརྙེས་པས་སྤྱན་གསུམ་པ། སངས་རྒྱས་ཀྱི་ཆེ་བའི་ཡོན་ཏན་གོང་ནས་གོང་དུ་རྒྱས་པས་དབུ་སྐྲ་དམར་སེར་གྱེན་དུ་བརྫེས་པ། ཉོན་མོངས་པའི་སྒྲིབ་གཡོགས་དང་བྲལ་བས་གཅེར་བུ། རིགས་ལྔའི་ངོ་བོ་རྣམ་པར་དག་པས་རུས་པའི་རྒྱན་ལྔས་བརྒྱན་པ། ཡེ་ཤེས་ལྔ་ཡོངས་སུ་རྫོགས་པས་མི་མགོ་སྐམ་པོ་ལྔས་དབུ་བརྒྱན། ཨཱ་ལི་ཀཱ་ལི་ལྔ་བཅུ་དབྱིངས་སུ་དག་པས་ན་ཐབས་ཀྱི་རང་བཞིན་མི་མགོ་སྐམ་པོ་ལྔ་བཅུའི་དོ་ཤལ་བྱས་པ། མི་གནས་པའི་མྱ་ངན་ལས་འདས་པའི་ཞབས་གཡོན་བརྐྱང་ཞིང་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པའོ། །
གཉིས་པ་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི་སྦྱང་གཞི། གཟུགས། ཚོར་བ། འདུ་ཤེས། འདུ་བྱེད་ཀྱི་ཕུང་པོ། ས་ཆུ་མེ་རླུང་དང་བརྒྱད། སྦྱང་གཞི་སྦྱོང་བྱེད་མེ་ལོང་ལྟ་བུ། མཉམ་པ་ཉིད། སོ་སོར་རྟོགས་པ། བྱ་བ་གྲུབ་པའི་ཡེ་ཤེས།
བྱམས་པ། སྙིང་རྗེ། དགའ་བ། བཏང་སྙོམས་ཚད་མེད་པ་དང་བརྒྱད་ཀྱི་ངོ་བོ་ལྷ་མོ་བརྒྱད་ཀྱི་རྣམ་པར་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་ལེན་པ་ཡིན་ནོ། ། སྐུ་མདོག་སྦྱང་གཞི་སྦྱོང་བྱེད་སྦྱོར་ཚུལ་ནི་སྦྱང་གཞི་ཞེ་སྡང་སྟེ་སྦྱོང་བྱེད་ཆོས་དབྱིངས་ཡེ་ཤེས་ཀྱི་ངོ་བོ་ཁ་དོག་ནག་པོར་བསྡུས་ནས་ཉམས་སུ་ལེན་པའོ། ། དེ་བཞིན་དུ་སྦྱང་གཞི་གཏི་མུག ང་རྒྱལ། སེར་སྣ། འདོད་ཆགས། ཕྲག་དོག་རྣམས་སྦྱོང་བྱེད་མེ་ལོང་ལྟ་བུའོ། །
མཉམ་པ་ཉིད། སོ་སོར་རྟོགས་པ། བྱ་བ་གྲུབ་པའི་ཡེ་ཤེས་རྣམས་ཀྱི་ངོ་བོ་ཁ་དོག་དཀར་པོ། སེར་པོ། དམར་པོ། ལྗང་ཁུ་རྣམས་བསྒོམ་མོ། ། ཕྱག་མཚན་སྦྱང་གཞི་སྦྱོང་བྱེད་སྦྱོར་ཚུལ་ནི་སྦྱང་གཞི་ཞེ་སྡང་སྟེ། སྦྱོང་བྱེད་ཆོས་དབྱིངས་ཡེ་ཤེས་ཀྱི་ངོ་བོ་གྲི་གུག རྡོ་རྗེ། ཁ་ཊྭཱཾ་ག
དགྲ་སཏྭ་ལ་སོགས་པར་བསྒོམ། སྦྱང་གཞི་གཏི་མུག་སྦྱོང་བྱེད་མེ་ལོང་ཡེ་ཤེས་ཀྱི་ངོ་བོ་འཁོར་ལོ་ལ་སོགས་པར་སྒོམ། སྦྱང་གཞི་ང་རྒྱལ་དང་སེར་སྣ། སྦྱོང་བྱེད་མཉམ་ཉིད་ཡེ་ཤེས་ཀྱི་ངོ་བོ་རིན་པོ་ཆེ་ལ་སོགས་པར་སྒོམ། སྦྱང་གཞི་འདོད་ཆགས། སྦྱོང་བྱེད་སོ་སོར་རྟོགས་པའི་ཡེ་ཤེས་ཀྱི་ངོ་བོ་པདྨ་དང་། ཐོད་པ། ལྕགས་ཀྱུ་ལ་སོགས་པ་སྒོམ། སྦྱང་གཞི་ཕྲག་དོག སྦྱོང་བྱེད་བྱ་བ་གྲུབ་པའི་ཡེ་ཤེས་ཀྱི་ངོ་བོ་རལ་གྲི།
སྣ་ཚོགས་རྡོ་རྗེ་ཌཱ་མ་རུ་ལ་སོགས་པའི་རྣམ་པར་བསྒྱུར་ནས་བསྒོམ་པའོ། ། ཕྱག་མཚན་གྱི་སྲོག་ཆགས་རྣམས་ནི་སྦྱང་གཞི་ཕུང་པོ་ལྔ་དང་། ཉོན་མོངས་པ་ལྔ་ལ་སོགས་པ་སྦྱོང་བྱེད་སྐུ་ལྔ་ཡེ་ཤེས་ལ་སོགས་པ་མཚོན་པས་མཚོན་དོན་ཆེས་ཆེར་ཟབ་པ་ཡིན་ནོ། ། རྣམ་འགྱུར་ནི་མཚོན་བྱ་འཁོར་བ། མཚོན་བྱེད་མྱ་ངན་ལས་འདས་པ་མཚོན་པས་འཁོར་འདས་དབྱེར་མེད་དུ་ཉམས་སུ་ལེན་པ་ཡིན་ནོ། ། གསུམ་པ་སྤྲོས་པ་བཅད་པ་ལ། རྩ་རྒྱུད་ལས། དཀར་མོ་དབང་པོའི་ཕྱོགས་ཕྱུང་ནས། ། ཤར་གྱི་སྒོ་རུ་ཡང་དག་གནས། ། ཞེས་གསུངས་པ་དང་།
གཞལ་ཡས་ཁང་གི་ནང་དུ་པད་འདབ་བརྒྱད་ཀྱི་སྟེང་དུ་འགོད་པར་བཤད་པ་དང་འགལ་ལོ་སྙམ་ན་མི་འགལ་ཏེ་རྩ་རྒྱུད་ལས་དེ་ལྟར་གསུངས་པའི་དོན་ནི་སྒོ་བརྒྱད་པོ་སོ་སོའི་ཐོད་ཀྱི་པད་འདབ་ཀྱི་སྟེང་དུ་ལྷ་མོ་རྣམས་འགོད་པའི་དོན་ཡིན་ཏེ། དེ་ལྟར་མ་ཡིན་ན་ཕྱག་མཚན་བཀོད་པའི་སྐབས་སུ་ལྷ་མོ་བརྒྱད་ཀྱི་ཕྱག་མཚན་པད་འདབ་ཀྱི་སྟེང་དུ་འགོད་པར་བཤད་པ་དང་འགལ་བའི་ཕྱིར་རོ། ། ལྷ་མོ་བརྒྱད་ལ་གཽ་རཱི་ལ་སོགས་པའི་མཚན་འདོགས་པའི་རྒྱུ་མཚན་ཅི་ཡིན་སྙམ་ན་རྒྱུ་མཚན་ཡོད་དེ། སྔོན་བྱུང་སྟོན་པ་ཧེ་རུ་ཀས་གདུལ་བྱ་དྲག་པོ་དབང་ཕྱུག་འཁོར་བཅས་བཏུལ་བའི་ཚེ། རིགས་བཞི་དང་ཡུམ་བཞི་ལྷ་མོ་བརྒྱད་དུ་སྤྲུལ་ནས་དབང་ཕྱུག་གི་ཆུང་མ་བརྒྱད་བཏུལ་ནས། གདུལ་བྱ་དེ་རྣམས་ཀྱི་མིང་འདུལ་བྱེད་རྣམས་ལ་བཏགས་པ་ཡིན། དཔེར་ན་འཇིག་རྟེན་ན་རི་དྭགས་གསོད་པའི་རྔོན་པ་ལ་རི་དྭགས་པ་ཞེས་བརྗོད་པ་ལྟ་བུའོ། ། དེ་ཡང་ཨ་བྷི་དྷ་ན་ལས། གདུལ་བྱའི་མིང་གི་འདུལ་བྱེད་ལ་གྲགས་འགྱུར། ། ཞེས་གསུངས་པའི་ཕྱིར།
གཽ་རཱི་དཀར་པོ། ཙཽ་རཱི་སེར་པོ། བཻཏྟ་ལཱི་དམར་པོ་འབྱུང་རིགས་པ་ལས། དེ་ལྟར་མི་འབྱུང་བའི་རྒྱུ་མཚན་ཅི་ཡིན་སྙམ་ན། རྒྱུ་མཚན་ཡོད་དེ་ཡེ་ཤེས་རེ་རེ་ལའང་ཡེ་ཤེས་ལྔ་ལྔ་ཚང་བས་ནང་ཚན་གྱི་ཡེ་ཤེས་སོ་སོའི་ཁ་དོག་ནི་རྣམ་པར་ཤར་བ་ཡིན་ཅིང་། དེ་ཡང་གཽ་རཱི་མེ་ལོང་ལྟ་བུའི་ཡེ་ཤེས་ཀྱི་ངོ་བོ་ཡིན་ལ། ཡེ་ཤེས་དེའི་ནང་ཚན་ཆོས་དབྱིངས་ཡེ་ཤེས་ཀྱི་ཁ་དོག་ནག་པོར་ཤར་བ་ལྟ་བུའོ། ། གསུམ་པ་རྒྱུ་རྡོ་རྗེ་འཛིན་པ་ཡབ་ཡུམ་ཐིག་ལེར་ཞུ་བ་ལ། རྒྱུ་གང་ཞུ་བ། རྐྱེན་གང་གིས་ཞུ་བ།
རྣམ་པ་ཇི་ལྟ་བུར་ཞུ་བ། དེ་ལ་ང་རྒྱལ་བཟུང་བ། དེ་དག་གི་དགོས་པ་བཤད་པ་དང་ལྔ། དང་པོ་ནི། རྒྱུ་རྡོ་རྗེ་འཛིན་པ་ཡབ་ཡུམ་གྱི་ཕུང་ཁམས་སྐྱེ་མཆེད་ཐམས་ཅད་དོ། ། གཉིས་པ་ལ། བདེ་བ་སྐྱེས་པ་དང་། དྲི་ཟ་ཞུགས་པ་གཉིས། དང་པོ་ནི། རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་ཞུགས་པའི་བྱང་ཆུབ་ཀྱི་སེམས་དྭངས་མས་སྐུ་ཡི་ཆ་ཤས་ཐམས་ཅད་ཡོངས་སུ་གང་བས་ཐུགས་རྒྱུད་ལ་ཟག་མེད་བདེ་ཆེན་གྱི་ཡེ་ཤེས་སྐྱེད་པའོ། །
གཉིས་པ་ནི། དེ་ལྟར་སྐྱེས་པའི་ཚེ། རང་བར་སྲིད་ཀྱི་ངོ་བོ་ནམ་མཁའི་ཡིག་འབྲུ་ལྔ་ཡབ་ཀྱི་ཞལ་དུ་ཞུགས། ཐུགས་ཁར་རྗེས་སུ་ཆགས་པའི་མེས་འོད་དུ་ཞུ། སྐུ་ཡི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་མཁར་བབས་པའི་རྐྱེན་གྱིས་རྡོ་རྗེ་འཛིན་པ་ཡབ་ཡུམ་གྱི་ཕུང་ཁམས་སྐྱེ་མཆེད་ཡིག་འབྲུ་ལྔ་དང་བཅས་པ་རོ་གཅིག་ཏུ་འདྲེས་པ་ལས་འོད་དུ་ཞུ་བའོ། ། དེ་དག་གི་སྦྱང་གཞི་སྦྱོང་བྱེད་ངོ་སྤྲོད་ཚུལ་ནི་སྦྱང་གཞི་མ་དག་པའི་སེམས་སྣང་ཕ་མ་ཉལ་པོ་སྔར་བྱས་པ། མ་འོངས་པ་ན་བྱེད་པར་འགྱུར་བ་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་རྒྱུ་རྡོ་རྗེ་འཛིན་པ་ཡབ་ཡུམ་སྙོམས་པར་ཞུགས་པས་སྦྱོང་། སྦྱང་གཞི་རང་གིས་སྔར་བྱས་པ་མ་འོངས་པ་ན་བྱེད་པར་འགྱུར་བའི་བར་དོའི་ལུས་ངག་ཡིད་གསུམ་སྲེད་ལེན་དང་བཅས་པ། སྦྱོང་བྱེད་ཀྱཻ་རྡོ་རྗེའི་སྐུ་གསུང་ཐུགས་ཐབས་ཤེས་ཀྱི་ངོ་བོ་ཡིག་འབྲུ་ལྔའི་རྣམ་པར་ཤར་བ་སྦྱོངས། སྦྱང་གཞི་རང་གི་བར་སྲིད་དང་ཕ་མའི་ཁུ་ཁྲག་འདྲེས་པ།
སྦྱང་གཞི་ཡབ་ཡུམ་གྱི་ཕུང་ཁམས་སྐྱེ་མཆེད་དང་ཡིག་འབྲུ་ལྔ་རོ་གཅིག་ཏུ་འདྲེས་པ་འོད་དུ་ཞུ་བས་སྦྱོང་། གསུམ་པ་ནི། བདེ་སྟོང་གཉིས་སུ་མེད་པའི་ཡེ་ཤེས་ཀྱི་རང་བཞིན་ཐིག་ལེ་ཟླུམ་པོ་ཁ་དོག་སྔོ་སྐྱ་བདེ་བའི་ཆ་ཡབ་ཞུ་བ། སྟོང་པའི་ཆ་ཡུམ་ཞུ་བ་དབྱིངས་ཡིན་ཏེ་རྗེ་བཙུན་རྩེ་མོས། ཡབ་ཞུ་ཡེ་ཤེས་ཡུམ་ཞུ་དབྱིངས། ། ཞེས་གསུངས་སོ། ། བཞི་པ་ནི། རང་ཉིད་བདེ་སྟོང་གཉིས་སུ་མེད་པའི་ཡེ་ཤེས་ཀྱི་ངོ་བོ་རྣམ་པ་ཐིག་ལེའི་རྣམ་པར་གནས་པ་ལ་ང་རྒྱལ་བཟུང་ནས་དེ་བྱིན་གྱིས་རློབ་བྱེད་ཀྱི་སྔགས་བརྗོད་དེ་སྔགས་དོན་ནི་ཨོཾ་མཆོག་སྟེར་བ། སརྦ་ཏ་ཐཱ་ག་ཏ་ནི་དེ་བཞིན་གཤེགས་པ་ཐམས་ཅད། ཨ་ནུ་རཱ་ག་ཎ་ནི་རྗེས་སུ་ཆགས་པ།
བཛྲ་རྡོ་རྗེ། སྭ་བྷཱ་བ་ནི་རང་བཞིན། ཨཏྨ་ཀོ྅་ནི་བདག་ཉིད། ཨ་ཧཾ་ནི་ང་ཞེས་པའོ། ། དེ་ཡི་སྦྱང་གཞི་ཕུང་པོ་ལྔ་ཡི་ཆོས་ཉིད་དུ་འཛིན་པ། ཡུལ་དྲུག་གི་ནང་ནས་ཆོས། དབང་པོ་དྲུག་གི་ནང་ནས་ཡིད་ཀྱི་དབང་པོ། རྣམ་ཤེས་དྲུག་གི་ནང་ནས་ཡིད་ཀྱི་རྣམ་པར་ཤེས་པ། རིགས་དྲུག་གི་ནང་ནས་རྡོ་རྗེ་སེམས་དཔའི་རིགས། ཁ་དོག་དྲུག་གི་ནང་ནས་ནག་པོ་ལ་སོགས་པའི་མ་དག་པའི་སེམས་སྣང་བག་ཆགས་དང་བཅས་པ་ཐམས་ཅད།
སྦྱོང་བྱེད་རྡོ་རྗེ་སེམས་དཔའི་ངོ་བོ་ཐིག་ལེར་བསྒྱུར་ནས་ལམ་བྱེད་རྣམ་པ་བཞིའི་སྒོ་ནས་ཉམས་སུ་བླངས་པ་ལ་བརྟེན་ནས། སྦྱངས་འབྲས་རིགས་དྲུག་པ་རྡོ་རྗེ་འཆང་ཆེན་པོའི་གོ་འཕང་ཐོབ་པའོ། ། ལྔ་པ་ནི། དེ་ལྟར་གཉིས་སྣང་གི་རྟོག་པ་ཐམས་ཅད་བསྡུས་ནས་ལྷན་ཅིག་སྐྱེས་པའི་ཡེ་ཤེས་ཀྱི་ངང་ལ་མཉམ་པར་བཞག་པས་རྫོགས་རིམ་གྱི་སྨིན་བྱེད་དུ་འགྲོ་ལ། འབྲས་བུའི་དུས་སུ་ཆོས་སྐུ་ཐོབ་པར་འགྱུར་བའི་དགོས་པ་ཡོད་དོ། ། བཞི་པ་ཞུ་བ་གླུས་བསྐུལ་ནས་འབྲས་བུ་རྡོ་རྗེ་འཛིན་པ་ཡབ་ཡུམ་བཞེངས་ཚུལ་ལ། གང་ལ་བསྐུལ་བ། གང་གིས་བསྐུལ་བ། ཇི་ལྟར་བསྐུལ་བ། དེ་ལྟར་བསྐུལ་བའི་དགོས་པ།
དེ་ལས་འབྲས་བུ་རྒྱུ་རྡོ་རྗེ་འཛིན་པ་ཡབ་ཡུམ་བཞེངས་པ་དངོས་དང་ལྔ། དང་པོ་ནི། བདེ་སྟོང་གཉིས་སུ་མེད་པའི་ཡེ་ཤེས་ཀྱི་ངོ་བོ་རྣམ་པ་ཐིག་ལེའི་རྣམ་པར་གནས་པ་དེ་ལའོ། ། གཉིས་པ་ནི། རྩ་རྒྱུད་ལས། དེ་ནས་ལྷ་མོ་རྣམས་ཀྱིས་བསྐུལ། ། ཞེས་གསུངས་པ་དང་། ལྷ་མོ་གང་གིས་བསྐུལ་བ་གསལ་བར་བཤད་རྒྱུད་རྡོ་རྗེ་མཁའ་འགྲོ་ལས། མཚམས་ཀྱི་ལྷ་མོ་བསྐུལ་ནས་ནི། ། ཞེས་གསུངས།
དེའི་རྒྱུ་མཚན་ཡང་འབྲས་དུས་སུ་སངས་རྒྱས་རྣམས་ཆོས་ཀྱི་སྐུ་ལས་མ་གཡོས་པར་གཟུགས་སྐུའི་རྣམ་པར་བཞེངས་ནས་ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་འབད་མེད་ལྷུན་གྲུབ་ཏུ་འབྱུང་བ་ནི་ལམ་དུས་སུ་ཚད་མེད་བཞི་བསྒོམས་པ་ལ་བརྟེན་ནས་འབྱུང་བ་ཡིན་ལ། དེ་བཞིན་དུ་འདིར་ཚད་མེད་བཞི་དག་པའི་ངོ་བོ་མཚམས་ཀྱི་ལྷ་མོ་བཞི་ཡིན་པས་སོ། ། གསུམ་པ་ནི། རྩ་རྒྱུད་ལས། སྣ་ཚོགས་གླུ་ཡིས་མཆོད་པར་བྱ། ། ཞེས་གསུངས་པ་ལྟར་གླུས་མཆོད་པའི་ཚུལ་གྱིས་བསྐུལ་བ་ཡིན་ཏེ། དེ་ཡང་ངོ་བོ་བདེ་ཆེན་གྱི་ཡེ་ཤེས་རྣམ་པ་གླུ་ཡི་གདངས་ཀྱི་རྣམ་པར་ཤར་བ་ཡིན་ལ། གླུ་ཡིས་མཆོད་པར་གྱུར་པའི་ཚུལ་ནི། ཐུགས་རྒྱུད་ལ་བདེ་ཆེན་ཡེ་ཤེས་འབར་བའི་གྲོགས་སུ་འགྱུར་བས་སོ། ། གླུས་བསྐུལ་བའི་ཚུལ་ནི་རྩ་རྒྱུད་ལས་གསུངས་པ་ལྟར་ན་པུཀྐ་སཱིས་ཐུགས་རྗེ་ཆེན་པོའི་ཚུལ་གྱིས་དང་།
ཤ་ཝ་རཱིས་གནད་ལ་བོར་བའི། ཙནྜ་ལིས་སྔོན་གྱིས་ཐུགས་དམ་བསྐུལ་བའི། གཡུང་མོས་ཐུགས་དགོངས་ཡོངས་སུ་མཁྱེན་པའི་ཚུལ་གྱིས་བསྐུལ་བའོ། ། བཞི་པ་ནི། མན་ངག་སྙེ་མའི་དགོངས་པ་གནས་སྐབས་སུ་གདུལ་བྱ་སྣོད་རུང་དུ་གྱུར་པ་མེད་ན་སངས་རྒྱས་རྣམས་ཆོས་སྐུ་དེ་བཞིན་ཉིད་ཁོ་ནའི་ངང་ལ་བཞུགས་ཡོད་པའི་ཚེ་སངས་རྒྱས་རྣམས་གཟུགས་སྐུའི་རྣམ་པར་བཞེངས་ནས་སེམས་ཅན་གྱི་དོན་མཛད་པ་དང་། སྒོ་བསྟུན་ནས་གླུས་བསྐུལ་བས་འབྲས་བུ་རྡོ་རྗེ་འཛིན་པ་ཡབ་ཡུམ་དུ་བཞེངས་པར་བཞེད་དོ། ། དེ་ཡང་དོན་ལ་སངས་རྒྱས་རྣམས་ཀྱིས་འགྲོ་དོན་མཛད་པ་ལ་བསྐུལ་དགོས་པ་ཡིན་ཏེ། སངས་རྒྱས་རྣམས་སེམས་ཅན་རྣམས་ལ་དུས་དྲུག་ཏུ་ཡེ་ཤེས་ཀྱི་གཟིགས་པ་ཐོགས་མེད་དུ་འཇུག་པའི་ཕྱིར། དེ་ཡང་གླུས་མ་བསྐུལ་བས་སངས་རྒྱས་རྣམས་བཞེངས་སུ་མི་བཏུབ་པ་དང་། དེ་ལ་ཡིད་ཆད་པ་ལ་སོགས་པ་མེད་ཀྱང་།
འཇིག་རྟེན་ན་ཆེ་བར་གྲགས་པའི་སྤྱོད་པ་ལ་འཇིག་རྟེན་པ་རྣམས་མཆོག་ཏུ་འཛིན་པ་དང་། དེ་དང་སྒོ་བསྟུན་ནས་དེ་ལྟར་ཚུལ་བསྟན་པ་ཡིན་ནོ། ། དེ་དག་གི་སྦྱང་གཞི་མངལ་གྱི་གནས་སྐབས་སུ་སས་བརྟེན། ཆུས་སྡུད། མེས་སྨིན། རླུང་གིས་རྒྱས་པར་བྱེད་པ་ནི། སྦྱོང་བྱེད་འབྱུང་གཞི་རྣམ་པར་དག་པའི་ངོ་བོ་མཚམས་ཀྱི་ལྷ་མོ་བཞིས་གླུས་བསྐུལ་ནས་སྦྱོང་ངོ་། ། མངལ་གྱི་གནས་སྐབས་སུ་མེར་མེར་པོ་དང་། ནུར་ནུར་པོ་དང་། ཏར་ཏར་པོ་དང་།
གོར་གོར་པོ་དང་། འཁྲང་གྱུར་པོ་རྣམས་ནི་སྦྱོང་བྱེད་ཐིག་ལེ་ལ་ས་བོན་དུ་གྱུར་པས་སྦྱོང་། མངལ་གྱི་གནས་སྐབས་སུ་ལུས་ཡོངས་སུ་རྫོགས་ནས་ཕྱིར་བཙས་པ་ནི་ས་བོན་ལས་འབྲས་བུ་རྡོ་རྗེ་འཛིན་པ་ཡབ་ཡུམ་ཞལ་ཕྱག་གི་རྣམ་པར་བཞེངས་པས་སྦྱོང་ངོ་། ། ལྔ་པ་ནི། རྩ་རྒྱུད་ལས། ཧཱུྃ་དང་ཨོཾ་ནི་རྡོ་རྗེ་ཆེ། ། ཁུ་བའི་གཟུགས་ལས་བཞེངས་ནས་ནི། ། ཞབས་རྣམས་ས་ལ་རྡེབ་པ་དང་། ། ལྷ་དང་ལྷ་མིན་བསྡིགས་པར་མཛད། ། ཅེས་གསུངས་པ་ལྟར་གླུས་བསྐུལ་བས་སྔོན་གྱི་ཐུགས་བསྐྱེད་པ་དང་སྨོན་ལམ་རྗེས་སུ་དྲན་པའི་ཚུལ་གྱིས་ཐིག་ལེ་ཆ་གཉིས་སུ་གྱུར།
དེ་ལས་འབྲས་བུ་རྒྱུ་རྡོ་རྗེ་འཛིན་པ་ཡབ་ཡུམ་དུ་གྱུར་པའོ། ། ལྔ་པ་སྐུ་མདོག་དང་ཞལ་ཕྱག་གི་རྣམ་པ་གསལ་གདབ་པ་ནི། རྩ་རྒྱུད་ལས། ཞལ་བརྒྱད་པ་ལ་ཞབས་བཞི་པ། ། ཕྱག་ནི་བཅུ་དྲུག་དག་གིས་བརྒྱན། ། ཞེས་གསུངས་པའི་དོན་ལ། སྐུ་མདོག་སོགས་གསལ་གདབ་པ། གར་གྱི་ཉམས་དགུ་གསལ་གདབ་པ། ཡུམ་གསལ་གདབ་པ། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་དང་བཞི།
དང་པོ་ནི། རྩ་རྒྱུད་ལས། ཧེ་ནི་སྙིང་རྗེ་ཆེན་པོ་སྟེ། ། བཛྲ་ཤེས་རབ་བརྗོད་པར་བྱ། ། ཐབས་དང་ཤེས་རབ་བདག་ཉིད་རྒྱུ། ། ཞེས་གསུངས་པ་ལྟར་བདེ་སྟོང་དབྱེར་མེད་དམ་ཐབས་ཤེས་ཟུང་འཇུག་གི་བདག་ཉིད་ངེས་དོན་གྱི་ཀྱཻ་རྡོ་རྗེ་འབྲས་བུ་རྡོ་རྗེ་འཛིན་པ་ཡབ་ཡུམ་དུ་བཞེངས་པ་ནི་གཞི་ལམ་འབྲས་གསུམ་ཐབས་ཀྱི་མཚོན་དོན་གཞན་ལས་ཁྱད་པར་དུ་འཕགས་པ་ཡིན་ཏེ། དེ་ཡང་སྐུ་མདོག་སྔོན་པོ་ནི་ཆོས་ཀྱི་དབྱིངས་ལས་འགྱུར་བ་མེད་པ། ཞལ་བརྒྱད་ནི་རྣམ་པར་ཐར་པ་བརྒྱད། དག་པ་འདི་ལ་རྡོ་རྗེ་སྙིང་འགྲེལ་གྱི་ཡིག་སྣེར། སྔོན་དྲག་པོ་དབང་ཕྱུག་གི་འཁོར་རྣམས་ལ་ས་ཡི་ཞལ་དང་།
དེ་བཞིན་དུ་ཆུ་དང་། མེ་དང་། རླུང་དང་། ནམ་མཁའ་དང་། ཉི་མ་དང་། ཟླ་བ་དང་། དྲག་པོའི་ཞལ་རྣམས་ཡོད་པས་དེ་དག་གིས་ང་རྒྱལ་བཅོག་པ་དང་། འཇིག་རྟེན་ཆོས་བརྒྱད་ཀྱིས་རྣམ་རྟོག་འཇོམས་པར་བཤད་དོ། ། རྩ་ཞལ་སྔོན་པོ་མདུན་དུ་གཟིགས་པ། དེའི་གཡས་གཡོན་དུ་ཆགས་པའི་ཞལ་གསུམ་གསུམ།
དེ་ཡང་དབྱིངས་རང་བཞིན་གྱིས་དག་ཅིང་། སྤང་བྱ་གློ་བུར་གྱི་དྲི་མ་དང་བྲལ་བས་གཡས་ཞལ་དང་པོ་དཀར་པོ། ཐུགས་རྗེ་ཆེན་པོས་སེམས་ཅན་གྱི་དོན་ལ་རྗེས་སུ་ཆགས་པས་གཡོན་ཞལ་དམར་པོ། ཆོས་ཀྱི་དབྱིངས་ལས་མི་འགྱུར་བས་ཞལ་ལྷག་མ་རྣམས་བུང་བ་ལྟར་གནག་པ། ཐབས་གཉིས་སུ་མེད་པས་སྟེང་ཞལ་དུད་ཁ་མགྲིན་པ་དང་བཅས་པ་མདུན་དུ་གཟིགས་པ། ཁམས་གསུམ་ལ་གཟིགས་ཤིང་དུས་གསུམ་མཁྱེན་པས་ཞལ་རེ་རེ་ལ་སྤྱན་གསུམ་གསུམ་དང་ལྡན་པའི་སྤྱན་དབུས་མའི་གཡོན་གྱེན་དུ་ལངས་པའོ། ། སངས་རྒྱས་ཀྱི་ཡོན་ཏན་གོང་དུ་བྱས་པ་ནི་དབུ་སྐྲ་དམར་སེར་གྱེན་དུ་བརྫེས་པ། བདུད་བཞི་འཇོམས་པ་ལ་དཔའ་བས་མཆེ་བའི་མྱུ་གུ་བཞི་གཙིགས་པའོ། ། ཕྱག་གི་གྱེས་ཚུལ་ལ་ཁ་ཅིག་སྟེང་འོག་ཏུ་རིམ་བཞིན་བརྩེགས་པར་འདོད་པ་ནི། རྩིབས་མའི་ལོགས་ལ་ཕྱག་སྐྱེས་པའི་སྐྱོན་ཡོད་དོ། །
ཁ་ཅིག་ཕྲག་པ་དང་འབྲེལ་བའི་དཔུང་པ་གཉིས། དེ་རེ་རེ་ལ་ཕྱག་གཉིས་གཉིས་ཡོད་པར་འདོད་པ་ནི་དུས་འཁོར་གྱི་ཐུན་མོང་མ་ཡིན་པའི་བརྡ་ཁྱད་ཡིན་པས་འདིར་འབྲེལ་ཅུང་ཟད་ཀྱང་མེད་དོ། ། དེས་ན་རང་ལུགས་ནི་ཁ་ཆེ་རིན་ཆེན་རྡོ་རྗེས། ཕྱག་བཞི་པ་ལ་དཔུང་པ་བཞི། ། ཞེས་པ་ལྟར་མགྲིན་པ་དང་འབྲེལ་བའི་སོག་པ་བཅུ་དྲུག དེ་དང་འབྲེལ་བའི་ཕྱག་ཡོངས་སུ་རྫོགས་པ་བཅུ་དྲུག་སྟེ་རིམ་པ་བཞིན་དུ་མདུན་རྒྱབ་ཏུ་བརྩེགས་ནས་ཡོད་པར་འདོད། ཕྱག་བཅུ་དྲུག་ནི་སྟོང་ཉིད་བཅུ་དྲུག དེས་བཟུང་བའི་ཐོད་པ་བཅུ་དྲུག་གི་མཚོན་དོན་ཤེས་རབ་དང་སྦྱར་ན་སྟོང་ཉིད་མི་རྟོག་པའི་ཡེ་ཤེས་ཏེ་ཡུལ་དང་ཡུལ་ཅན་ཟུང་དུ་འཇུག་པའོ། ། ཐབས་དང་སྦྱར་ན་དམིགས་མེད་ཀྱི་སྙིང་རྗེ་བཅུ་དྲུག་མཚོན་པས་ཐབས་ཤེས་ཟུང་དུ་འཇུག་པའོ། ། གཡས་པའི་ཕྱག་རྣམས་ཀྱིས་བཟུང་བའི་ཐོད་པའི་ནང་གི་སྲོག་ཆགས་བརྒྱད་ནི།
རྡོ་རྗེ་གུར་ལས། གློ་དང་དབུགས་དང་དེ་བཞིན་སྨྱོ། ། ཁོང་སྐེམ་མཛེ་དང་བི་ཙི་ཀ །

མཆིན་པ་མཚེར་པའི་ནད་རྣམས་ལ། ། གླང་པོ་ལ་སོགས་རིམ་ཤེས་བྱ། ། ཞེས་གསུངས་པ་ལྟར་ནད་བརྒྱད་དག་པ་མཚོན། སྔོན་བྱུང་ལ་སྦྱར་ན་བཅོམ་ལྡན་འདས་ཀྱི་ཕྱག་གཡས་ཀྱི་ཕྱག་མཚན་རྣམས་ལས་འོད་ཟེར་འཕྲོས་པས་སེམས་ཅན་ཐམས་ཅད་ཀྱི་ནད་ཞི་བར་བྱེད་པ་ཡིན་པས། རྗེས་འཇུག་རྣམས་ཀྱིས་དེ་ལྟར་དུ་ཉམས་སུ་ལེན་དགོས། སྲོག་ཆགས་རྣམས་ཁ་ནང་དུ་ལྟ་བ་ནི་སེམས་ཅན་རྣམས་ཀྱི་ནད་རང་ཉིད་ལ་ལེན་པར་མཚོན། ཐོད་པའི་ནང་དུ་ཆུད་པ་ནི། དེ་ལྟར་བསྡུས་པ་དེ་བདེ་ཆེན་གྱི་ཡེ་ཤེས་སུ་བསྒྱུར་བ་མཚོན། གཡོན་པའི་ཕྱག་བརྒྱད་ཀྱིས་བཟུང་བའི་ཐོད་པའི་ནང་གི་ལྷ་བརྒྱད་ནི། གསང་འདུས་ཀྱི་འགྲེལ་པ་སྒྲོན་གསལ་ལས། སྐུ་ཡི་དབང་ཕྱུག་གསུང་གི་དབང་ཕྱུག་དང་། །
དེ་བཞིན་དུ་ནི་ཐུགས་ཀྱི་དབང་ཕྱུག་དང་། ། རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང་། ། དེ་བཞིན་དུ་ནི་ཐུགས་ཀར་དབང་ཕྱུག་དང་། ། ཅི་འདོད་ཕྲིན་ལས་ཡོན་ཏན་བརྒྱད་པའོ། ། ཞེས་གསུངས་པས་དབང་ཕྱུག་གི་དོན་བརྒྱད་མཚོན། སྔོན་བྱུང་ལ་སྦྱར་ནས་བཅོམ་ལྡན་འདས་ཀྱི་གཡོན་པའི་ཕྱག་མཚན་ལས་འོད་ཟེར་འཕྲོས་པས་སེམས་ཅན་ཐམས་ཅད་ལ་འཇིག་རྟེན་ལས་འདས་པའི་དགོས་པ་སྒྲུབ་པ་ཡིན་པས་རྗེས་འཇུག་རྣམས་ཀྱང་དེ་ལྟར་དུ་ཉམས་སུ་ལེན་དགོས། སེམས་ཅན་རྣམས་ལ་དབང་ཕྱུག་གི་དོན་སྩོལ་བའི་ཕྱག་གཡས་མཆོག་སྦྱིན། གཡོན་སྐྱབས་སྦྱིན་མཛད་པའོ། ། ཡེ་ཤེས་ལྔ་ཡོངས་སུ་རྫོགས་པས་མི་མགོ་སྐམ་པོ་ལྔའི་དབུ་བརྒྱན། ཨཱ་ལི་ཀཱ་ལི་ལྔ་བཅུའི་དབྱིངས་སུ་དག་པས་ཤེས་རབ་ཀྱི་རང་བཞིན་མི་མགོ་རློན་པ་ལྔ་བཅུའི་དོ་ཤལ་བྱས་པ།
ཕར་ཕྱིན་དྲུག་དག་པས་རུས་པའི་རྒྱན་དྲུག་གིས་བརྒྱན་པ། བསྡུ་བའི་དངོས་པོ་བཞི་མཚོན་པས་ཞབས་བཞི་པ། དེའི་བཞུགས་ཚུལ་ལ། དཔྱི་གཉིས་ལ་ཞབས་གཉིས་གཉིས་མདུན་རྒྱབ་ཏུ་ཡོད་པའི་གཡས་གཉིས་བརྐྱང་བའི་བརླ་ལ། གཡོན་གཉིས་བསྐུམ་པའི་སོར་མོ་གཏད་པའི་གར་སྟབས་ཀྱིས་བཞུགས་པར་བཞེད་དོ། ། གཉིས་པ་གར་གྱི་ཉམས་དགུ་གསལ་གདབ་པ་ལ། སྐུའི་ཉམས། གསུང་གི་ཉམས། ཐུགས་ཀྱི་ཉམས་དང་གསུམ། དང་པོ་ནི།
སྒེག་ཅིང་དཔའ་བ་མི་སྡུག་པ། ། ཅེས་གསུངས་པ་ལྟར་ལ། སྒེག་པ་ནི་སྐུ་ལ་མཚན་དཔེས་སྤྲས་ཤིང་ལྟ་བས་ཆོག་མི་ཤེས་པས་གདུལ་བྱ་འདོད་ཆགས་ཅན་འདུལ་བར་བྱེད། དཔའ་བ་ནི་བདུད་བཞི་བརྩེགས་པའི་སྟེང་དུ་སྐུ་བརྗིད་ཅིང་ཆེ་བས་གདུལ་བྱ་ཞེ་སྡང་ཅན་འདུལ་བར་བྱེད། མི་སྡུག་པ་ནི་ཞལ་མཆེ་བ་བཞི་གཙིགས་ཤིང་ཁྲོ་གཉེར་བསྡུས་པ་ལ་སོགས་པའི་རྣམ་འགྱུར་དུ་མས་གཏི་མུག་འདུལ་བར་བྱེད། གཉིས་པ་གསུང་གི་ཉམས་ནི། རྒོད་ཅིང་དྲག་ཤུལ་འཇིགས་སུ་རུང་། ། ཞེས་གསུངས་པས། རྒོད་པ་ནི་རབ་ཏུ་དགེས་པ་ཆགས་པའི་བཞད་སྒྲས་འདོད་ཆགས་ཅན་འདུལ་བར་བྱེད། དྲག་ཤུལ་ནི་རབ་ཏུ་གཏུལ་བའི་ཧཱུྃ་ཕཊ་ལ་སོགས་པའི་དྲག་ཤུལ་གྱི་ང་རོས་ཞེ་སྡང་ཅན་འདུལ་བར་བྱེད།
འཇིགས་སུ་རུང་བ་ནི་བདག་ཏུ་འཛིན་པ་འཇིགས་པའི་ཕྱིར་གྲགས་སྟོང་སྐྱེ་བ་མེད་པའི་སྔགས་ཀྱི་ང་རོས་གཏི་མུག་ཅན་འདུལ་བར་བྱེད་དོ། ། གསུམ་པ་ཐུགས་ཀྱི་ཉམས་ནི། སྙིང་རྗེ་རྔམ་དང་ཞི་བ་སྟེ། ། ཞེས་གསུངས་པས་སྙིང་རྗེ་ནི་སེམས་ཅན་རྣམས་རྗེས་སུ་འཛིན་པར་བཞེད་པའི་ཐུགས་བརྩེ་བ་ཆེན་པོས་འདོད་ཆགས་ཅན་འདུལ་བར་བྱེད། རྔམ་པ་ནི་བྱམས་པ་ཆེན་པོས་ཐུགས་ཁྲོས་ཤིང་ཞེ་སྡང་ཅན་འདུལ་བར་བྱེད། ཞི་བ་ནི་རིག་སྟོང་དབྱེར་མེད་ཀྱི་ངང་ནས་ལོག་ལྟ་དང་ལྡན་པའི་གཏི་མུག་ཅན་འདུལ་བར་བྱེད། གསུམ་པ་ཡུམ་གསལ་གདབ་པ་ནི། རྡོ་རྗེ་ནི་སྟོང་པ། བདག་མེད་མ་ནི་ཆོས་དང་གང་ཟག་གི་བདག་གིས་སྟོང་པས་ན་བདག་མེད་མ་སྟེ། དེའི་ཕྱག་མཚན་གསལ་འདེབས་པ་ནི་མངོན་རྟོགས་དཀྱུས་བཞིན་ནོ། །
མཚོན་དོན་ནི་གོང་གི་ལྷ་མོ་བརྒྱད་ཀྱི་བཤད་པ་དང་མཚུངས་སོ། ། བཞི་པ་སྦྱང་གཞི་སྦྱོང་བྱེད་སྦྱོར་ཚུལ་ནི། ཆོས་རྗེ་ས་པཎ་གྱིས། ལྷ་ཡི་སྐུ་མདོག་སྦྱང་གཞི་དང་། ། སྦྱོང་བྱེད་འཕྲོས་པའི་རྟེན་འབྲེལ་ཡོད། ། ཅེས་གསུངས་པ་ལྟར་སྦྱང་གཞི་སྦྱོང་བྱེད་ལེགས་པར་ངོ་སྤྲོད་པའི་ཚུལ་གྱིས་ཉམས་སུ་ལེན་པ་ཡིན་ལ། དེ་ཡང་སྦྱོང་བྱེད་ཞལ་བརྒྱད་ཀྱིས་སྦྱང་གཞི་རྣམ་ཤེས་ཚོགས་བརྒྱད་སྦྱོངས། ཕྱག་བཅུ་དྲུག་གིས་འཕོ་བ་བཅུ་དྲུག་གམ། སྐྱེ་མཆེད་བཅུ་གཉིས། སྐྱེ་རྒ་ན་འཆི་དང་བཅས་པ་བཅུ་དྲུག་སྦྱོང་།
སྤྱན་ཉི་ཤུ་རྩ་བཞིས་ནི་དབང་པོ་ཉེར་གཉིས་གསལ་སྟོང་དང་བཅས་པ་སྦྱོང་། ཞབས་བཞིས་ནི་སྐྱེ་གནས་བཞི་སྦྱོང་། ཞལ་གྱི་མཆེ་བ་ཟླ་བ་ཕྱེད་པས་བདག་ཏུ་འཛིན་པ་སྦྱོང་། མི་མགོ་རློན་པ་ལྔ་བཅུའི་དོ་ཤལ་ནི་ཉེར་ལེན་གྱི་ཕུང་པོ་ལྔ་ལ་བརྟེན་ནས་སྡུག་བསྔལ་གྱི་ཕྲེང་བ་འཁོར་མར་འབྱུང་བ་སྦྱོང་། མདོར་ན་སྦྱང་གཞི་འཁོར་བ། སྦྱོང་བྱེད་མྱ་ངན་ལས་འདས་པ་སྟེ་དབྱེར་མེད་དུ་ཉམས་སུ་ལེན་པ་དང་། རྣམ་འགྱུར་ལ་སོགས་པ་དུག་གསུམ་སྦྱོང་ཚུལ་ཡང་གོང་དུ་བཤད་པ་ལྟར་སྐབས་འདིར་ཡང་སྦྱར་ཏེ་ཤེས་པར་བྱའོ། ། གཉིས་པ་སེམས་དཔའ་སུམ་བརྩེགས་སྒོམ་ཚུལ་ནི། རྡོ་རྗེ་གུར་ལས། ཐམས་ཅད་ཀྱི་ནི་སྔགས་འདི་ཡིས། །
སྙིང་ཁར་ཡེ་ཤེས་གནས་སུ་འགོད། ། ཅེས་དང་། ཉི་མའི་དཀྱིལ་འཁོར་དབུས་སུ་ནི། ། སེམས་ཀྱི་རྣམ་པར་བསྒོམ་པར་བྱ། ། ཞེས་གསུངས་པའི་དོན་ལ་རྒྱས་འབྲིང་བསྡུས་གསུམ་དུ་ཡོད་པ་ལས། དང་པོ་རྒྱས་པ་ནི། རང་དམ་ཚིག་སེམས་དཔའི་ཐུགས་ཀར་རང་རང་གི་ས་བོན་ལས་ཕྱག་མཚན་ས་བོན་དང་བཅས་པ་ཡོངས་སུ་གྱུར་པ་ལས་རང་འདྲའི་ཡེ་ཤེས་སེམས་དཔའ། དེའི་ཐུགས་ཁར་ས་བོན་གྱིས་མཚན་པ་ཏིང་ངེ་འཛིན་སེམས་དཔའ། འབྲིང་པོ་ནི། ས་བོན་ལས་བྱུང་བའི་ཕྱག་མཚན་ཡེ་ཤེས་སེམས་དཔའ།
དེ་ལས་མཚོན་པའི་ས་བོན་ཏིང་ངེ་འཛིན་སེམས་དཔའ་སྟེ་འདི་གཉིས་རྗེ་བཙུན་ཆེན་པོའི་ཡུམ་གྱི་སྒྲུབ་ཐབས་སུ་གསུངས་སོ། ། བསྡུས་པ་ནི། རང་དམ་ཚིག་སེམས་དཔའི་ཐུགས་ཁར་རང་རང་གི་ས་བོན་ཡེ་ཤེས་སེམས་དཔའ་དེའི་སྟེང་གི་ཐིག་ལེ་ཏིང་ངེ་འཛིན་སེམས་དཔའ་སྟེ། དེ་ལྟར་གསུམ་ལས་འདིར་ཕྱི་མ་ཉིད་ཡིན་ནོ། ། དེའི་སྦྱང་གཞི་ཐ་མལ་པའི་ལུས་ངག་ཡིད་གསུམ། སྦྱོང་བྱེད་སྐུ་གསུམ་གྱི་ངོ་བོ་སེམས་དཔའ་གསུམ་བརྩེགས་ཀྱི་རྣམ་པར་བསྒྱུར་ནས་སྦྱོང་ངོ་། ། གསུམ་པ་སྣོད་བཅུད་སྦྱོང་བ་ནི། རྡོ་རྗེ་གུར་ལས། སྤྲོ་བ་དང་ནི་བསྡུས་པ་ལས། ། དཀྱིལ་འཁོར་ཐམས་ཅད་འབྱུང་བའི་གནས། །
ཞེས་དང་། སློབ་དཔོན་རྩེ་མོས། དེ་ནས་ལྷ་དགུའི་ཐུགས་ཀ་ནས། ། རང་རང་ས་བོན་ལས་འོད་འཕྲོས། ། ཞེས་གསུངས་པ་ལྟར་གཙོ་འཁོར་རྣམས་ཀྱིས་རང་རང་གི་ཐུགས་ཀའི་ས་བོན་ལས་འོད་ཟེར་ཁ་དོག་སྣ་ལྔའི་རྣམ་པར་རླུང་འགྱུས་ནས་ཕྱིར་རྒྱུ་བ་དང་ལྷན་ཅིག་སྣ་བུག་གཡས་ནས་འཕྲོས་པ་སྣོད་བཅུད་ལ་ཕོག་པས་སྣོད་གཞལ་ཡས་ཁང་དང་བཅུད་ལྷ་དགུར་གྱུར་ནས་རླུང་ནང་དུ་འཇུག་པ་དང་ལྷན་ཅིག་ཏུ་འོད་ཟེར་རྣམས་སྣ་བུག་གཡོན་ནས་ཞུགས་རང་རང་གི་ས་བོན་ལ་ཐིམ་པར་བསམ། སྦྱོང་བྱེད་འདིས་སྦྱང་གཞི་མ་དག་པའི་སྣོད་བཅུད་ཐམས་ཅད་སྦྱོང་བ་ཡིན་ནོ། ། བཞི་པ་མིག་སོགས་བྱིན་གྱིས་བརླབ་པ་ནི། རྩ་རྒྱུད་ལས། མིག་ཏུ་གཏི་མུག་རྡོ་རྗེ་མ། ། ཞེས་པ་ནས།
ལུས་ལ་ཕྲག་དོག་རྡོ་རྗེ་མ། ། ཞེས་པའི་བར་གསུངས་པའི་དོན་ལ། གང་ལ་དགོད་པའི་གཞི། གང་འགོད་པའི་གྲངས། ཇི་ལྟར་འགོད་པའི་ཚུལ། དེ་ལྟར་བཀོད་པའི་དགོས་པ། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་དང་ལྔ། དང་པོ་ནི། དམ་ཚིག་པ་ལྷ་དགུ་ལ་འགོད། དེ་ཡང་གཙོ་བོའི་རྩ་ཞལ་གྱི་སྤྱན་གཡས་གཡོན་ལ་སོགས་པ་དབང་པོ་དྲུག་གི་སྒོ་དང་།
གནས་གསུམ་དུ་འགོད་པར་བཞེད་དོ། ། གཉིས་པ་ནི། སྐྱེ་མཆེད་དྲུག་གི་ལྷ་མོ་དང་རྡོ་རྗེ་གསུམ་སྟེ་དགུ་བསྒོམ་པར་བཞེད་དོ། ། གསུམ་པ་ནི། དབང་སྦུག་རྣམས་སྟོང་པར་སྦྱངས་ནས། རང་རང་གི་མིང་ཡིག་ཐིག་ལེས་བརྒྱན་པ་ལས་བསྐྱེད་པར་བཞེད་དོ། ། བཞི་པ་ནི། རྗེ་བཙུན་རྩེ་མོས། དེ་ལྟར་གོ་ཆ་བཀོད་པ་ཡིས། ། དགོས་པ་རྣམ་པ་གསུམ་ཡིན་ཏེ། །
ཐ་མལ་རྣམ་རྟོག་བློ་བཟློག་དང་། ། མངོན་ཤེས་ལྔ་ནི་འཆར་བ་དང་། ། བར་ཆད་བགེགས་ལས་བསྲུང་ཕྱིར་རོ། ། ཞེས་གསུངས་པ་ལྟར་རོ། ། ལྔ་པ་ནི། སྦྱོང་བྱེད་དེ་རྣམས་ཀྱིས་སྦྱང་གཞི་མ་དག་པའི་སྐྱེ་མཆེད་དྲུག་དང་། གནས་གསུམ་དུ་འཛིན་པའི་རྟོག་པ་བག་ཆགས་དང་བཅས་པ་ཐམས་ཅད་སྦྱོང་ངོ་། ། ལྔ་པ་ཡེ་ཤེས་པ་གཞུག་པ་ནི། རྡོ་རྗེ་གུར་ལས། དམ་ཚིག་འཁོར་ལོ་འབར་ཆེན་དེར། །
ཡེ་ཤེས་འཁོར་ལོ་མྱུར་གཞུག་བྱ། ། ཞེས་པའི་དོན་ལ། ཡེ་ཤེས་པ་སྤྱན་འདྲེན་པ། དེ་ལ་མཆོད་བསྟོད་བྱ་བ། དགུག་གཞུག་བྱ་བ། དེའི་དགོས་པ། སྦྱང་གཞི་སྦྱོང་བྱེད་ངོ་སྤྲོད་ཚུལ་དང་ལྔ། དང་པོ་ལ་གང་གིས་སྤྱན་འདྲེན་པ། གང་ནས་སྤྱན་འདྲེན་པ། གང་སྤྱན་འདྲེན་པ་དང་གསུམ།
དང་པོ་ནི། ཏིང་ངེ་འཛིན། སྔགས་དང་། ཕྱག་རྒྱ་གསུམ་གྱིས་ཏེ། གོང་དུ་ཚོགས་ཞིང་གི་སྐབས་སུ་རྒྱས་པར་བཤད་ཟིན་ཏོ། ། གཉིས་པ་ནི། རང་བཞིན་གྱི་གནས་ནས་སྤྱན་འདྲེན་ཏེ། དེའི་ངོས་འཛིན་ཡང་ཚོགས་ཞིང་གི་སྐབས་སུ་བཤད་ཟིན་ཏོ། ། གསུམ་པ་ལ་གཞན་རྒྱུད་ལ་གྲུབ་ཟིན་པའི་ཡེ་ཤེས་པ་སྤྱན་འདྲེན་པ་དང་། རང་རྒྱུད་ལ་འབྱུང་འགྱུར་གྱི་ཡེ་ཤེས་པ་སྤྱན་འདྲེན་པ་གཉིས་ལས་འདིར་དང་པོ་ལྟར་བཞེད་དེ།
དེ་ལ་ཡང་། ནམ་མཁའ་གང་བའི་ཡེ་ཤེས་པ་སྤྱན་འདྲེན་པ་དང་། རང་འདྲའི་ཡེ་ཤེས་པ་སྤྱན་འདྲེན་པ་གཉིས་ལས། འདིར་ཕྱི་མ་ལྟར་བཞེད་དེ། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱཻ་རྡོ་རྗེ་ལྷ་དགུའི་རྟེན་དང་བརྟེན་པར་བཅས་པའི་དཀྱིལ་འཁོར་གྱི་རྣམ་པར་སྤྱན་འདྲེན་པ་ཡིན་ནོ། ། གཉིས་པ་དེ་ལ་མཆོད་བསྟོད་བྱ་བ་ལ། མཆོད་པ་འབུལ་བ་དང་། བསྟོད་པ་བྱ་བ་གཉིས། དང་པོ་ནི། དཀར་མོ་རི་དྭགས་སོགས་ཀྱིས་མཆོད་དེ་གོང་དུ་བཤད་ཟིན་ཏོ། །
གཉིས་པ་ནི། ཁྱོད་ཀྱི་རྣལ་འབྱོར་མ་སོགས་ཡན་ལག་བདུན་ལྡན་གྱིས་བསྟོད། དེ་འོག་ནས་རྒྱས་པར་འཆད་དོ། ། གསུམ་པ་དགུག་གཞུག་བྱ་བ་ནི། རྡོ་རྗེ་གུར་ལས། ལྕགས་ཀྱུ་ཉིད་ཀྱིས་དགུག་བྱ་ཞིང་། ། ཞགས་པ་ཉིད་ཀྱིས་གཞུག་པར་བྱ། ། ལྕགས་སྒྲོག་དག་གིས་ཞབས་དག་ཅིང་། ། དྲིལ་བུ་དཀྲོལ་བས་དབང་དུ་བྱ། ། ཞེས་གསུངས་པའི་དོན་ལ།
ཏིང་ངེ་འཛིན། སྔགས། ཕྱག་རྒྱ་དང་གསུམ། དང་པོ་ནི། རང་གི་ཐུགས་ཀའི་ས་བོན་ལས་འོད་ཟེར་ཁ་དོག་སྣ་ལྔའི་སྣ་ལས་ལྷ་མོ་གཽ་རཱི་ནག་མོ་ལྕགས་ཀྱུ་ཐོགས་པ་འཕྲོས་པས་ལྷ་རྣམས་ཀྱི་ཐུགས་ཀར་རེག་པས་སྐད་ཅིག་གི་ཡེ་ཤེས་པ་རྣམས་བསྲུང་འཁོར་གྱི་ནང་དུ་སྤྱན་དྲངས་པར་བསམ་མོ། ། ལྷ་མོ་ཙཽ་རཱི་དམར་མོ་ཞགས་པ་ཐོགས་པ་སྤྲོས་པས་ལྷ་རྣམས་ཀྱི་མགྲིན་པར་རེག་པས་ཡེ་ཤེས་པ་རྣམས་དམ་ཚིག་པའི་སྨིན་མཚམས་སུ་ཐིམ་པར་བསམ། ལྷ་མོ་བཻཏྟ་ལཱི་སེར་མོ་ལྕགས་སྒྲོགས་ཐོགས་པ་སྤྲོས་པས་ལྷ་རྣམས་ཀྱི་ཞབས་ལ་རེག་པས་ཡེ་ཤེས་པ་དམ་ཚིག་དང་དབྱེར་མེད་རོ་གཅིག་ཏུ་འདྲེས་པར་བསམ། ལྷ་མོ་གྷསྨ་རཱི་ལྗང་ཁུ་དྲིལ་བུ་ཐོགས་པ་སྤྲོས་པས་དྲིལ་བུ་འཁྲོལ་བའི་སྒྲས་དམ་ཚིག་པ་དང་ཡེ་ཤེས་པ་གཉིས་བྱང་ཆུབ་མ་ཐོབ་བར་དུ་མི་འབྲལ་བར་གནས་པར་བསམ་མོ། ། གཉིས་པ་སྔགས་ནི། རྡོ་རྗེ་གུར་ལས་གསུངས་བའི་གཽ་རཱི་ཨཱ་ཀརྵ་ཡ་ཛཿལ་སོགས་པའོ། །
གསུམ་པ་ཕྱག་རྒྱ་ནི། ཡོ་ག་དེ་ཉིད་འདུས་པ་དང་རྡོ་རྗེ་གདན་བཞི་ནས་བཤད་པ་གཉིས་ལས། འདིར་དང་པོ་ཉིད་ཕྱག་ལེན་ལ་མཛད་དོ། ། བཞི་པ་དགོས་པ་ནི། དགོངས་པ་ལུང་སྟོན་པའི་རྒྱུད་ལས། གསེར་འགྱུར་རྩི་ཡི་དངོས་པོ་ཡིས། ། ལྕགས་ནི་གསེར་དུ་བྱེད་པ་ལྟར། ། ཡེ་ཤེས་སེམས་དཔའ་བཅུག་པ་ཡིས། ། མི་ཡི་ལུས་ལ་སངས་རྒྱས་བྱེད། ། ཅེས་གསུངས་པ་ལྟར་རོ། །
ལྔ་པ་སྦྱང་གཞི་སྦྱོང་བྱེད་སྦྱོར་ཚུལ་ནི། སྦྱོང་བྱེད་དེ་རྣམས་ཀྱིས་སྦྱང་གཞི་མ་དག་པའི་བསམ་པ་ཡོངས་སུ་རྫོགས་པ་སྦྱོང་བ་ཡིན་ནོ། ། དེ་དག་གི་ནི་ཕྱི་བསྐྱེད་པའི་རིམ་པའི་རྣམ་པར་བཤད་པ་བསྟན་ཟིན་ནས། ནང་ཟབ་མོ་ལུས་ཀྱི་དཀྱིལ་འཁོར་བསྒོམ་ཚུལ་ལ། གང་གིས་ཉམས་སུ་ལེན་པའི་གང་ཟག དུས་ནམ་གྱི་ཚེ་ཉམས་སུ་ལེན་པ། ཇི་ལྟར་ཉམས་སུ་བླངས་པའི་ཚུལ་དང་གསུམ། དང་པོ་ནི། ཕྱིའི་དཀྱིལ་འཁོར་དུ་དབང་རྫོགས་པར་ཐོབ་ཅིང་། ཕྱི་བསྐྱེད་རིམ་གྱི་བསྒོམ་བྱའི་དོན་ལ་ཐོས་བསམ་གྱིས་སྒྲོ་འདོགས་བཅད་པ།
བཅད་དོན་གྱི་སེམས་འཛིན་ལ་ནན་ཏན་བྱས་ནས་ནང་དུ་མྱོང་བ་ཅུང་ཟད་སྐྱེས་ནས་ཟབ་མོ་ལུས་ཀྱི་དཀྱིལ་འཁོར་དུ་དབང་རྫོགས་པར་ཐོབ་པའོ། ། གཉིས་པ་ཕྱི་བསྐྱེད་པའི་རིམ་པ་རྒྱས་འབྲིང་གང་ཡང་རུང་བའི་མངོན་རྟོགས་དམ་ཚིག་པ་བསྐྱེད་ཅིང་མིག་སོགས་སྐྱེ་མཆེད་བྱིན་གྱིས་བརླབས་པ་ཚར་བའི་དུས་སུའོ། ། གསུམ་པ་ལ་ཟབ་མོ་ལུས་ཀྱི་དཀྱིལ་འཁོར་བསྐྱེད་པ། བསྐྱེད་པ་དེ་གསལ་གདབ་པ། གསལ་བཏབ་པ་དེ་ལ་སེམས་འཛིན་པ་དང་གསུམ། དང་པོ་ནི། ཕྱི་བསྐྱེད་པའི་རིམ་པ་རྒྱས་འབྲིང་གང་ཡང་རུང་བའི་དམ་ཚིག་པ་བསྐྱེད་པ་ནས། རྟེན་དང་བརྟེན་པར་བཅས་པའི་དཀྱིལ་འཁོར་ཡོངས་སུ་རྫོགས་པར་གྱུར་པ་ནི། ཞེས་པའི་བར་གྱིས་བསྟན་ནོ། ། གཉིས་པ་ལ།
རྟེན་གསལ་གདབ་པ་དང་། བརྟེན་པ་གསལ་གདབ་པ་གཉིས། དང་པོ་ལ་ཡང་བསྲུང་འཁོར་དང་གཞལ་ཡས་ཁང་གཉིས་ཀྱི་དང་པོ་ནི། སྤྱི་བོ་སྣ་ཚོགས་རྡོ་རྗེ་ཞེས་པ་ནས་འཁོར་ལོ་ཞེས་པའི་བར་གྱིས་བསྟན་ནོ། ། དེ་ཡང་ཕྱིའི་བར་ཆད་གདོན་གསུམ། ནང་གི་བར་ཆད་གདོན་གསུམ། གསང་བའི་བར་ཆད་གདོན་གསུམ་ལ་སོགས་པའི་མ་དག་པའི་རྟོག་པ་བག་ཆགས་དང་བཅས་པ་སྦྱོང་བའི་ཕྱིར་དང་། སྦྱང་གཞི་རང་གི་ཐ་མལ་པའི་སྤྱི་བོ་ལ་སོགས་པར་ཞེན་ཅིང་ཆགས་པའི་རྟོག་པ་སྦྱང་བའི་ཕྱིར། སྦྱོང་བྱེད་ཡེ་ཤེས་ཀྱི་སྣང་བ་ལས་གྲུབ་པའི་སྣ་ཚོགས་རྡོ་རྗེ་ཤར་དཀར། ལྷོ་སེར།
ནུབ་དམར། བྱང་ལྗང་། ལྟེ་བ་མཐིང་ནག་ལ་ཧཱུྃ་གིས་མཚན་པ་བསྒོམ། རྐང་པའི་མཐིལ་པགས་པའི་འོག་ཤ་རུས་རྩ་རྒྱུས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་ཉིད་དུ་རྡོ་རྗེའི་ས་གཞི་སྔོན་པོ་ནས་འབྲས་བརྡལ་བ་ལྟ་བུར་སྒོམ། རྩིབས་མ་རིང་ཐུང་རྣམས་ཀྱི་རྒྱུར་བྱས་པ་ལས་བྱུང་བའི་སྦྱོང་བྱེད་རྡོ་རྗེའི་རྭ་བ་ཕོ་མོའི་རྩིབས་མ་སོ་སོའི་དབྱིབས་དང་མཐུན་པར་བསྒོམ། ལུས་ཀུན་གཡོགས་པའི་པགས་པ་རྒྱུར་བྱས་པ་ལས་བྱུང་བའི་སྦྱོང་བྱེད་རྡོ་རྗེའི་གུར་དང་བླ་རེ་ཕྱི་མཚན་དཔེའི་རང་བཞིན་དུ་གནས་པ། ནང་རི་མོར་བྲིས་པ་ལྟ་བུ་མེ་ལོང་ནང་དུ་གཟུགས་བརྙན་ཤར་བ་ལྟར་སྒོམ། རྩ་བྱེ་བ་ཕྲག་ཕྱེད་དང་བཞིའི་སྒོར་ཟུག་པའི་ཡེ་ཤེས་ཀྱི་མདའ་ལྟོང་ནང་དུ་བསྟན་པ། རྡོ་རྗེ་རྩེ་ལྔ་པ་ཕྱེད་པའི་མདེའུ་བྱས་པ་ཕྱིར་བསྟན་པ་བྱེ་བ་ཕྲག་ཕྱེད་དང་བཞི་སྒོམ། ཉིང་ལག་གི་སེན་མོ་ཉི་ཤུ་རྒྱུར་བྱས་པ་ལས་གནས་དེ་དག་ཏུ་སྦྱོང་བྱེད་སེན་མོ་ཟངས་ཀྱི་མདོག་ལྟར་དམར་བ་ལ་ནང་ཡེ་ཤེས་ཀྱི་མེ་ཕུང་འབར་བའི་རྣམ་པར་བསྒོམ།
གཉིས་པ་གཞལ་ཡས་ཁང་གསལ་གདབ་པ་ནི། རྐང་མཐིལ་རླུང་ཞེས་པ་ནས། རྐང་རྣམས་ཀ་བ་བརྒྱད་དེ་རྟེན་གྱི་དཀྱིལ་འཁོར་རེ་ཞེས་པའི་བར་གྱིས་བསྟན་ཏེ། དེ་ཡང་རང་གི་རྐང་མཐིལ་རྡོ་རྗེའི་ས་གཞི་དང་ཁྲོ་བོ་གནོད་མཛེས་ཀྱི་བར་ན་སྦྱང་གཞི་རྐང་པ་འདེགས་འཇོག་ལ་སོགས་པ་གཡོ་བའི་ལས་བྱེད་པའི་སྦྱང་གཞི་རང་བཞིན་གྱིས་གྲུབ་པའི་རླུང་། གནས་དེ་ཉིད་དུ་སྦྱོང་བྱེད་དོན་གྲུབ་པའམ་དམ་ཚིག་སྒྲོལ་མའི་ངོ་བོ་རྣམས་རླུང་གི་དཀྱིལ་འཁོར་སྔོན་པོ་འོད་མའི་གཞུ་ལྟ་བུ་རླུང་གི་རང་བཞིན་ཡཾ་དང་བ་དན་གྱིས་མཚན་པ། སྦྱང་གཞི་སུམ་མདོར་རང་བཞིན་དྲོད་གཤེར་གནས་ཀྱི་མེ་སྦྱོང་བྱེད་གནས་དེ་ཉིད་དུ་འོད་དཔག་མེད་དང་གོས་དཀར་མོའི་ངོ་བོ། རྣམ་པ་མེའི་དཀྱིལ་འཁོར་གྲུ་གསུམ་དམར་པོ་རཾ་དང་འབར་བས་མཚན་པ། སྦྱང་གཞི་ལྟོ་བ་ཟླུམ་པོ་ཆུའི་དབྱིབས་སུ་གནས་པ་སྦྱོང་བྱེད་གནས་དེ་ཉིད་དུ་མི་བསྐྱོད་པའམ་མཱ་མ་ཀཱིའི་ངོ་བོ། རྣམ་པ་ཆུའི་དཀྱིལ་འཁོར་དཀར་པོ་བུམ་པ་ཆུས་གང་བས་མཚན་པ། སྙིང་ཁར་སྦྱང་གཞི་རང་བཞིན་གྱིས་གྲུབ་པའི་ས་གྲུ་བཞི་པའི་རྣམ་པར་གནས་པ་སྦྱོང་བྱེད་གནས་དེ་ཉིད་དུ་རྣམ་པར་སྣང་མཛད་དམ་སྤྱན་མའི་ངོ་བོ།
རྣམ་པ་སའི་དཀྱིལ་འཁོར་སེར་པོ་ལྟེ་བ་ལ་ལཾ་དང་ཟུར་བཞིར་རྡོ་རྗེ་ཕྱེད་པས་མཚན་པ། ཕྱི་རོལ་དུ་འབྱུང་བཞིའི་རི་རབ་ཡོད་པ་ནི་སྒལ་ཚིགས་ཉི་ཤུ་རྩ་གཅིག་རྒྱུར་བྱས་པ་ལས་བྱུང་བའི་སྒལ་ཚིགས་རེ་རེ་ཡང་ཡེ་ཤེས་ཀྱི་སྣང་བ་ལས་གྲུབ་པའི་ཕྱིར་ཤར་ཤེལ། ལྷོ་བཻཌཱུརྻ། ནུབ་པདྨ་རཱ་ག བྱང་གསེར་ལས་གྲུབ་པ་བང་རིམ་བཞི་དང་ལྡན་པ་རེ་རེ་སྒོམ། ཕྱི་རོལ་རི་རབ་ཀྱི་སྟེང་དུ་ལྕོགས་ཡོད་པ་ནི་ཐོད་རུས་ཟུར་བཞི་རྒྱུར་བྱས་པ་ལས་བྱུང་བའི་ལྕོགས་བཞིའམ་ཁ་དོག་གི་སྒོ་ནས་བརྒྱད་དུ་བསྒོམ། སྦྱང་གཞི་ལག་མཐིལ་ནས་ལག་མཐིལ། རྐང་མཐིལ་ནས་རྐང་མཐིལ། རྐང་མཐིལ་ནས་སྤྱི་བོའི་བར་ལུས་མི་མཉམ་པ་མེད་པ་གྲུ་བཞི་སྦྱོང་བྱེད་བྱང་ཕྱོགས་སོ་བདུན་གྱི་ངོ་བོ་གཞལ་ཡས་ཁང་གྲུ་བཞིའི་རྣམ་པར་སྒོམ། སྦྱང་གཞི་སྙིང་ཁའི་ཕྱོགས་བཞི་པ་ལ་སོགས་པའི་འབྱུང་བཞིའི་རླུང་རྒྱུ་བའི་རྩའི་བུ་ག་བཞི་ནི་གསུང་གི་སྒོ་བཞི།
སྦྱོང་བྱེད་གཞལ་ཡས་ཁང་གི་སྒོ་བའི་ཡ་ཐེམ་མ་ཐེམ་སྒོ་གླེགས་གཉིས་འཁོར་ལོ་ལ་སོགས་པའི་རིགས་བཞིའི་ཕྱག་མཚན་གྱིས་མཚན་པར་བསྒོམ། སྦྱང་གཞི་མིག་གི་ཆ་ཤས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་ཉིད་དུ་གྲུབ་པའི་རིན་པོ་ཆེའི་རྩིག་པ་ལྔ་ཡི་རྣམ་པར་སྒོམ། སྦྱང་གཞི་སྣའི་འདོམས་སོའི་ཤ་རུས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་དག་ཏུ་རིན་པོ་ཆེའི་ཕ་གུ་སེར་པོ་ལ་རིན་པོ་ཆེ་སྣ་ཚོགས་ཀྱི་ཕྲ་ཚོམ་གྱིས་སྤྲས་པ་སྒོམ། སྦྱང་གཞི་སོ་སུམ་ཅུ་རྩ་གཉིས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་དག་ཏུ་རིན་པོ་ཆེའི་དྲྭ་བ་དང་དྲྭ་བ་ཕྱེད་པའི་རྣམ་པར་བསྒོམ། སྦྱང་གཞི་ལྕེ་དང་མཆུ་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་དག་ཏུ་འདོད་ཡོན་གྱི་སྣམ་བུ་དམར་པོའི་རྣམ་པར་བསྒོམ། སྦྱང་གཞི་རྣ་བ་གཉིས་ཀྱི་ཤ་རུས་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་ཉིད་དུ་གཞལ་ཡས་ཁང་མཛེས་པར་བྱེད་པའི་རྟ་བབས་བང་རིམ་བཞི་དང་ལྡན་པ་འདེགས་བྱེད་ཀྱི་ཀ་བ་བཞི་བཞི་ཀ་རྒྱན་དང་བཅས་པའི་རྣམ་པར་སྒོམ། སྦྱང་གཞི་རྐང་ཆེན་བརྒྱད་རྒྱུར་བྱས་པ་ལས་བྱུང་བའི་སྦྱོང་བྱེད་གནས་དེ་དག་ཏུ་ཡེ་ཤེས་ཀྱི་སྣང་བ་ལས་གྲུབ་པའི་གཞལ་ཡས་ཁང་གི་གདུང་འདེགས་བྱེད་ཀྱི་ཀ་ཆེན་བརྒྱད་ཞུ་རིང་ཐུང་དང་བཅས་པའི་རྣམ་པར་བསྒོམ། མདོར་ན་གང་དང་གང་བསྒོམས་ཀྱང་གཅིག་གིས་གཅིག་མ་བསྒྲིབས་ཤིང་གོ་ས་མ་བཀག་པ། ཕྱི་མཚན་དཔེའི་ཆ་ཤས་མ་བསྒྲིབས་ཤིང་། ནང་མེ་ལོང་གི་གཟུགས་བརྙན་ལྟར་དྭངས་ཤིང་ཐོགས་པ་མེད་པར་བསྒོམ།
གཉིས་པ་བརྟེན་པ་ལྷ་བསྐྱེད་པ་ལ་ཕུང་པོ་ལྔ་ལྷ་བརྒྱ་ལྔ་བཅུ་རྩ་བདུན་དུ་གསལ་འདེབས་ཚུལ་དང་། ཡུལ་ཡུལ་ཅན་གྱི་ལྷ་མོ་བཅུ་གཉིས་དང་ཁྲོ་བོ་བཅུ་གསལ་བཏབ་སྟེ་ལུས་དཀྱིལ་དུ་བསྒོམ་པའི་ཚུལ་གཉིས་ཡོད་པའི་དང་པོ་ལ། གང་ནས་གསལ་འདེབས་པའི་གོ་རིམ་དང་། ཇི་ལྟར་གསལ་འདེབས་པའི་ཚུལ་དངོས་གཉིས། དང་པོ་ནི། གཞུང་བཤད་སྲས་དོན་མ་དང་། དམར་མ་དང་། རྗེ་བཙུན་རིན་པོ་ཆེའི་བསྐྱེད་རིམ་གྱི་ཡིག་ཆུང་རྣམས་ལས་མགྲིན་གཅིག་ཏུ་གསུངས་པ། དང་པོར་བསྐྱེད་པ་ལུས་ཆགས་ཚུལ་གྱི་དབང་དུ་བྱས་ནས་ལྟེ་བ་ནས་གསལ་འདེབས། སེམས་འཛིན་པའི་ཚེ་སེམས་གཙོ་བོ་གང་ན་གནས་པ་དང་།
ཐུགས་རྡོ་རྗེ་ལུས་དཀྱིལ་གྱི་གཙོ་བོ་ཡིན་པ་ལ་དགོངས་ནས་སྙིང་ཁ་ནས་འཛིན་པ་ཡིན་ནོ། ། གཉིས་པ་ཇི་ལྟར་གསལ་འདེབས་ཚུལ་དངོས་ནི། ལྟེ་བ་སྤྲུལ་པའི་ཞེས་པ་ནས། དཔེ་བྱད་བཟང་པོ་བརྒྱད་ཅུས་བརྒྱན་པ་ཞེས་པའི་བར་གྱིས་བསྟན། དེ་ཡང་ཚིག་རྣམས་ངག་ཏུ་བརྗོད་ཅིང་ཕྲ་བའི་སྦྱང་གཞི་སྦྱོང་བྱེད་ལེགས་པར་ངོ་སྤྲད་ནས་ཉམས་སུ་ལེན་པ་ཡིན་ཏེ། དེ་ཡང་ཀུན་གཞིའི་སྟེང་ན་ཚེ་ཐོག་མེད་ཀྱི་ཕུང་པོ་ལྔའི་ནང་ནས་ཚོར་བའི་ཕུང་པོ། ཉོན་མོངས་པ་ལྔའི་ནང་ནས་ང་རྒྱལ་དང་སེར་སྣ། བདུད་རྩི་ལྔའི་ནང་ནས་རཀྟ། འབྱུང་བ་བཞིའི་ནང་ནས་ས། སྐྱེ་གནས་བཞིའི་སྐྱེ་བ་ལེན་ཚུལ་གྱི་རིམ་པ་ལས་ཁྲག་དྲོད་གསལ་བ་སྟེ་མའི་ཕྱོགས་ཀྱི་བག་ཆགས་ཇི་སྙེད་ཡོད་པ་རྣམས་ལྟེ་བའི་ཐད་སྒལ་ཚིགས་ལ་ཉེ་བའི་དབུས་སུ་རྩ་འདབ་དྲུག་ཅུ་རྩ་བཞི་ཐག་བརྒྱངས་པ་ལྟ་བུའི་དབུས་སུ་རྩ་ཡིག་ཨཾ་གི་རྣམ་པར་གནས་པའི་ནང་དུ་ཁམས་དམར་ཆའི་རྣམ་པར་གནས་པ་ནི།
སྦྱོང་བྱེད་རིགས་ལྔའི་ནང་ནས་རིན་ཆེན་འབྱུང་ལྡན། ཡུམ་བཞིའི་ནང་ནས་སྤྱན་མ། ཡེ་ཤེས་ལྔའི་ནང་ནས་མཉམ་པ་ཉིད་ཀྱི་ཡེ་ཤེས། མངོན་བྱང་ལྔའི་ནང་ནས་མངོན་བྱང་གཉིས་པ། ཚད་མེད་བཞིའི་ནང་ནས་སྙིང་རྗེ། ཕར་ཕྱིན་བཞིའི་ནང་ནས་ཐབས་ཀྱི་ཕར་ཕྱིན་གྱི་ངོ་བོ་སངས་རྒྱས་ཐམས་ཅད་ཀྱི་ཡོན་ཏན་ཡོངས་སུ་རྫོགས་པ་རིན་ཆེན་འབྱུང་ལྡན་གྱི་གཙོ་འཁོར་གྱི་རྣམ་པར་གསལ་བཏབ་སྟེ་སྒོམ་པ་ཡིན། དེ་ཡང་རྩ་འཁོར་གྱི་རྩ་ཡི་གེ་ནང་གི་ཁམས་དམར་པོ་རིན་ཆེན་འབྱུང་ལྡན་གྱི་ཞལ་གཅིག་ཕྱག་གཉིས་གཡས་རིན་པོ་ཆེ་དང་། གཡོན་དེས་ཡུ་བ་བྱས་པའི་དྲིལ་བུ་འཛིན་པས་ཡུམ་ལ་འཁྱུད་པ། ཕྱི་ཤུན་གྱི་རྩ་གཙོ་མོ་སྟེ་ཡུམ་རིན་ཆེན་སྒྲོལ་མ་གཡས་གྲི་གུག་དང་གཡོན་ཐོད་པ་འཛིན་པས་ཡབ་དང་མཉམ་པར་སྦྱོར། ཕྱི་སྐོར་གྱི་འདབ་མ་དྲུག་ཅུ་རྩ་བཞི་ནི་འཁོར་གྱི་ལྷ་མོ་སྟེ་གཙོ་བོ་ལ་ཞལ་ཕྱོགས་པ་དྲུག་ཅུ་རྩ་བཞི་ནོར་བུའི་ཕྲེང་བ་བསྟར་ལ་བརྒྱུས་པ་ལྟར་ཁོར་ཡུག་ཏུ་བསྐོར་བ་གསལ་བར་སྒོམ་པའོ། །
དེ་རྣམས་ཀྱི་སྐུ་མདོག་འཛམ་བུ་ཆུ་བོའི་གསེར་ལྟ་བུ་ལ་འོད་ཟེར་མཐའ་ཡས་པ་འཕྲོ་བའོ། ། བཞུགས་ཚུལ་ནི་གཞུང་བཤད་སྲས་དོན་མ་ལས། ཡབ་རྣམས་ཞབས་གཡས་བརྐྱང་དང་། ཡུམ་རྣམས་གཡོན་བརྐྱང་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་བཞུགས་པར་བཞེད། ལྟེ་བ་སྤྲུལ་པ་ཞེས་པ་ནི་དང་པོ་རྡོ་རྗེའི་ལུས་བསྐྱེད་པའི་སྤྲུལ་གཞི་ཡིན་པས་དེར་གནད་དུ་བསྣུན་པས་མཚན་མ་དང་རྣམ་པར་རྟོག་པ་ཐམས་ཅད་གཅོད་པའི་ཕྱིར་རོ། ། འཁོར་ལོ་གཉིས་པ་གསང་གནས་བདེ་སྐྱོང་ནི་རང་གི་སེམས་ཀུན་གཞིའི་སྟེང་དུ་ཐོག་མ་མེད་པ་ནས་ཀྱི་ཕུང་པོ་ལྔའི་ནང་འདུ་ཤེས་ཀྱི་ཕུང་པོ། ཉོན་མོངས་པ་ལྔའི་ནང་ནས་ཕྲག་དོག བདུད་རྩི་ལྔའི་ནང་ནས་ཤ་ཆེན་གྱི་དྭངས་མ། ཁམས་ལྔའི་ནང་ནས་རླུང་ཁམས། སྐྱེ་གནས་བཞིར་སྐྱེ་བ་ལེན་ཚུལ་གྱི་རིམ་པ་ཕ་མའི་ཁམས་དཀར་དམར་གྱི་ཆ་དང་བར་དོའི་རྣམ་ཤེས་རོ་གཅིག་ཏུ་འདྲེས་པ།
མ་དག་པའི་བག་ཆགས་ཇི་སྙེད་ཡོད་པ་རྣམས་གསང་གནས་ཀྱི་དབུས་དྲང་པོ་ནས་རྩ་འདབ་སུམ་ཅུ་རྩ་གཉིས་ཝ་གཤོར་ལྟ་བུར་ཡོད་པའི་དབུས་སུ་རྩ་ཡིག་ཧཾ་གི་རྣམ་པར་གནས་པའི་ནང་དུ་ཁམས་དང་བཅས་ཏེ་སྨིན་པ་ནི་སྦྱོང་བྱེད་རིགས་ལྔའི་ནང་ནས་དོན་ཡོད་གྲུབ་པ། ཡུམ་བཞིའི་ནང་ནས་སྒྲོལ་མ། ཡེ་ཤེས་ལྔའི་ནང་ནས་བྱ་བ་གྲུབ་པའི་ཡེ་ཤེས། མངོན་བྱང་ལྔའི་ནང་ནས་བཞི་པ། ཚད་མེད་བཞིའི་ནང་ནས་བཏང་སྙོམས། ཕར་ཕྱིན་བཞིའི་ནང་ནས་ཡེ་ཤེས་ཀྱི་ཕར་ཕྱིན། རྣམ་པར་དག་པའི་བདག་ཉིད་སངས་རྒྱས་ཐམས་ཅད་ཀྱི་ཕྲིན་ལས་ཀྱི་ངོ་བོ་དོན་ཡོད་གྲུབ་པ་ཡབ་ཡུམ་གྱི་རྣམ་པར་གསལ་བཏབ་ནས་སྒོམ་པ་ཡིན་ཏེ། དེ་ཡང་རྩ་འཁོར་གྱི་དབུས་ཀྱི་རྩ་ཡིག་གི་ནང་གི་ཁམས་རྣམས་ཡབ་དོན་ཡོད་གྲུབ་པ་ཞལ་གཅིག་ཕྱག་གཉིས་པ་གཡས་རལ་གྲི་དང་གཡོན་དེས་ཡུ་བ་བྱས་པའི་དྲིལ་བུ་འཛིན་པས་ཡབ་ལ་འཁྱུད་པ། ཕྱི་ཤུན་གྱི་རྩ་ནི་གཙོ་མོ་སྟེ་ཡུམ་དམ་ཚིག་སྒྲོལ་མ་གཡས་གྲི་གུག་དང་གཡོན་ཐོད་པ་འཛིན་པས་ཡབ་དང་མཉམ་པར་སྦྱོར་བ། ཕྱི་སྐོར་གྱི་འདབ་མ་སུམ་ཅུ་རྩ་གཉིས་ནི་འཁོར་གྱི་ལྷ་མོ་སྟེ་ནང་དུ་གཙོ་བོ་ལ་ཞལ་ཕྱོགས་པ་སུམ་ཅུ་རྩ་གཉིས་ཁོར་ཡུག་ཏུ་བསྐོར་བར་བསམ་མོ། །
སྐུ་མདོག་རྣམས་ལྗང་ཞིང་འོད་འཕྲོ་བའོ། ། བཞུགས་ཚུལ་ནི་འདྲ། རྒྱན་གྱི་ཁྱད་པར་ནི་སྤྱི་བོ་ཕོ་བྲང་ལྔའི་ཡབ་རྣམས་ལ་རུས་པའི་རྒྱན་དྲུག་དང་། ཡུམ་རྣམས་ལ་རུས་པའི་རྒྱན་ལྔས་བརྒྱན་པ། བྱེ་བྲག་ཏུ་ལྟེ་བ་སྤྲུལ་པའི་འཁོར་ལོའི་ལྷ་རྣམས་ལ་རྗེ་ག་ཡ་དྷ་རའི་གཟིགས་སྣང་ལྟར་རིན་པོ་ཆེའི་རྒྱན་གྱིས་བརྒྱན་པར་བཞེད་དོ། ། གསང་གནས་བདེ་སྐྱོང་གི་རྒྱུ་མཚན་ནི་ཕྱག་རྒྱའི་རྣལ་འབྱོར་གྱི་སྐབས་སུ་བྱང་ཆུབ་ཀྱི་སེམས་བདུད་རྩིའི་རང་བཞིན་སྤྱི་བོ་ནས་བབས་ཏེ་གང་དུ་བདེ་བ་ལ་ལོངས་སྤྱོད་པའམ་སྐྱོང་བས་ན་དེ་སྐད་ཅེས་བརྗོད་དོ། ། འཁོར་ལོ་གསུམ་པ་སྙིང་ཁ་ཆོས་ཀྱི་འཁོར་ལོ་ནི་རང་གི་སེམས་ཀུན་གཞིའི་སྟེང་ན་ཐོག་མ་མེད་པ་ནས་ཀྱི་ཕུང་པོ་ལྔའི་ནང་ནས་རྣམ་པར་ཤེས་པའི་ཕུང་པོ། ཉོན་མོངས་པ་ལྔའི་ནང་ནས་ཞེ་སྡང་། བདུད་རྩི་ལྔའི་ནང་ནས་དྲི་ཆུ། ཁམས་ལྔའི་ནང་ནས་ཆུ་ཁམས།
སྐྱེ་གནས་བཞིར་སྐྱེ་བ་ལེན་ཚུལ་གྱི་རིམ་པའི་ནང་ནས་བྱང་སེམས་ཤེས་རབ་སྟོང་པ་སྟེ་ཕ་ཡི་ཕྱོགས་ཀྱི་བག་ཆགས་ཇི་སྙེད་ཡོད་པ་རྣམས་ནུ་མ་གཉིས་ཀྱི་བར་སྒལ་ཚིགས་ཉེ་བའི་གནས་སུ་རྩ་ཡིག་ཧཱུྃ་གི་རྣམ་པར་གནས་པའི་ནང་དུ་ཕ་མ་གཉིས་ཀྱི་ཁམས་དཀར་དམར་སྲན་མ་ཙ་ན་གའི་ཚད་ཙམ་དུ་སྨིན་པ་ནི། སྦྱོང་བྱེད་རིགས་ལྔའི་ནང་ནས་མི་བསྐྱོད་པ། ཡུམ་ལྔ་ལས་མཱ་མ་ཀཱི། ཡེ་ཤེས་ལྔ་ལས་མེ་ལོང་ལྟ་བུའི་ཡེ་ཤེས། མངོན་བྱང་ལྔ་ལས་དང་པོ། ཚད་མེད་བཞིའི་ནང་ནས་བྱམས་པ། ཕར་ཕྱིན་བཞིའི་ནང་ནས་སྨོན་ལམ་གྱི་ཕར་ཕྱིན་རྣམས་རྣམ་པར་དག་པའི་བདག་ཉིད། སངས་རྒྱས་ཐམས་ཅད་ཀྱི་ཐུགས་རྡོ་རྗེའི་ངོ་བོ་མི་བསྐྱོད་པ་ཡབ་ཡུམ་གྱི་རྣམ་པར་གསལ་བཏབ་སྟེ་སྒོམ། དེ་ཡང་རྩ་འཁོར་དབུས་ཀྱི་རྩ་ཡིག་གི་ཁམས་ནི་ཡབ་མི་བསྐྱོད་པ་གཡས་རྡོ་རྗེ། གཡོན་དེས་དྲིལ་བུ་འཛིན་པས་ཡུམ་ལ་འཁྱུད་པའོ། །
ཕྱི་ཤུན་གྱི་རྩ་ནི་ཡུམ་མཱ་མ་ཀཱི་གྲི་གུག་དང་ཐོད་པ་འཛིན་པ། ཡབ་དང་མཉམ་པར་སྦྱོར་བའོ། ། ཕྱི་སྐོར་གྱི་རྩ་འདབ་བརྒྱད་ནི་འཁོར་གྱི་ལྷ་མོ་མཱ་མ་ཀཱི་གྲི་གུག་དང་ཐོད་པ་འཛིན་པ་གཙོ་བོ་ལ་ཞལ་ཕྱོགས་པ་བརྒྱད་ཁོར་ཡུག་ཏུ་བསྐོར་བའོ། ། སྐུ་མདོག་ཨིནྡྲ་ནཱི་ལ་ལྟར་སྔོ་བ་ནམ་མཁའ་ལྟར་གསལ་ཞིང་དྭངས་པ་འོད་ཟེར་འཕྲོ་བ། བཞུགས་ཚུལ་དང་རྒྱན་ནི་འདྲ། འཁོར་ལོ་གསུམ་པ་འདི་ལ་ཆོས་ཀྱི་འཁོར་ལོ་ཞེས་པའི་རྒྱུ་མཚན་ནི། དེར་གནད་དུ་བསྣུན་པས་ཆོས་ཐམས་ཅད་སྤྲོས་པའི་མཐའ་ཐམས་ཅད་དང་བྲལ་བའི་གསལ་སྟོང་ཟུང་འཇུག་གི་ཡེ་ཤེས་བདེ་བླག་ཏུ་རྟོགས་པར་འགྱུར་བ་ཡིན་ནོ། ། འཁོར་ལོ་བཞི་པ་ལོངས་སྤྱོད་ཀྱི་འཁོར་ལོ་ནི། སེམས་ཀུན་གཞིའི་སྟེང་ནས་ཐོག་མ་མེད་པ་ནས་ཀྱི་ཕུང་པོ་ལྔ་ལས་འདུ་ཤེས་ཀྱི་ཕུང་པོ། ཉོན་མོངས་པ་ལྔ་ལས་འདོད་ཆགས།
བདུད་རྩི་ལྔ་ལས་བྱང་ཆུབ་ཀྱི་སེམས། ཁམས་ལྔ་ལས་མེའི་ཁམས། སྐྱེ་གནས་བཞིར་སྐྱེ་བ་ལེན་ཚུལ་གྱི་རིམ་པའི་ནང་ནས་བར་དོའི་རྣམ་པར་ཤེས་པ་རྣམས་ཏེ་མ་དག་པའི་སེམས་སྣང་བག་ཆགས་དང་བཅས་པ་མགྲིན་པའི་ཏོག་ཏོག་པོའི་རྩ་འདབ་བཅུ་དྲུག་སྦྲུལ་གཅུས་པ་ལྟ་བུའི་དབུས་སུ་རྩ་ཡིག་ཨཾ་གི་རྣམ་པར་གནས་པའི་ནང་དུ་ཁམས་དམར་པོའི་རྣམ་པར་སྨིན་པ། སྦྱོང་བྱེད་རིགས་ལྔའི་ནང་ནས་འོད་དཔག་མེད། ཡུམ་བཞི་ལས་གོས་དཀར་མོ། ཡེ་ཤེས་ལྔ་ལས་སོ་སོར་རྟོགས་པའི་ཡེ་ཤེས། མངོན་བྱང་ལྔ་ལས་གསུམ་པ། ཚད་མེད་བཞི་ལས་དགའ་བ་ཚད་མེད། ཕར་ཕྱིན་བཞི་ལས་སྟོབས་ཀྱི་ཕར་ཕྱིན་རྣམ་པར་དག་པའི་བདག་ཉིད་སངས་རྒྱས་ཐམས་ཅད་ཀྱི་གསུང་རྡོ་རྗེ་ངོ་བོ་འོད་དཔག་མེད་ཡབ་ཡུམ་གྱི་ངོ་བོ་གསལ་བཏབ་ནས་སྒོམ་པ་ཡིན་ཏེ། དེ་ཡང་རྩ་འཁོར་གྱི་དབུས་ཀྱི་རྩ་ཡི་གེ་ནང་གི་ཁམས་ནི་ཡབ་འོད་དཔག་མེད་གཡས་པདྨ།
གཡོན་དེའི་ཡུ་བ་བྱས་པའི་དྲིལ་བུ་འཛིན་པ། ཕྱི་ཤུན་གྱི་རྩ་ནི་ཡུམ་གོས་དཀར་མོ་གྲི་གུག་དང་ཐོད་པ་འཛིན་པ། ཕྱི་སྐོར་གྱི་འདབ་མ་བཅུ་དྲུག་ནི་འཁོར་གྱི་ལྷ་མོ་སྟེ་གོས་དཀར་མོ་གྲི་གུག་དང་ཐོད་པ་འཛིན་པ། ནང་དུ་གཙོ་བོ་ལ་ཞལ་ཕྱོགས་པ་ཁོར་ཡུག་ཏུ་བསྐོར་བའོ། ། སྐུ་མདོག་ནི་པདྨ་རཱ་ག་ལྟར་དམར་ཞིང་ནོར་བུ་མེ་ཤེལ་ལྟར་གསལ་ཞིང་དྭངས་པ་འོད་འཕྲོ་བའོ། ། བཞུགས་ཚུལ་དང་རྒྱན་ནི་འདྲའོ། ། འཁོར་ལོ་བཞི་པ་འདི་ལ་ལོངས་སྤྱོད་ཀྱི་འཁོར་ལོ་ཞེས་བརྗོད་པའི་རྒྱུ་མཚན་ནི། རོ་དྲུག་ལ་ལོངས་སྤྱོད་པས་དེ་སྐད་ཅེས་བྱའོ། ། ལྔ་པ་བདེ་ཆེན་ནི་རང་གི་ཀུན་གཞིའི་སྟེང་ན་ཐོག་མ་མེད་པ་ནས་ཀྱི་ཕུང་པོ་ལྔ་ལས་གཟུགས་ཕུང་། ཉོན་མོངས་པ་ལྔ་ལས་གཏི་མུག
བདུད་རྩི་ལྔ་ལས་དྲི་ཆེན། ཁམས་ལྔ་ལས་ནམ་མཁའི་ཁམས། སྐྱེ་གནས་བཞིར་སྐྱེ་བ་ལེན་ཚུལ་གྱི་རིམ་པའམ་ཚོགས་པ་ལྔ་ལས་ལུས་ཡོངས་སུ་གྲུབ་པ་མ་དག་པའི་རྟོག་པ་ཇི་སྙེད་ཡོད་པ་རྣམས་ལུས་ཀྱི་ཐོད་རུས་ཀྱི་ནང་རྩ་འདབ་སུམ་ཅུ་རྩ་གཉིས་གདུགས་ཕུབ་པ་ལྟ་བུའི་དབུས་སུ་རྩ་ཡིག་ཧཾ་མགོ་ཐུར་བསྟན་གྱི་ནང་དུ་ཁམས་དཀར་པོའི་རྣམ་པར་སྨིན་པ་ནི། སྦྱོང་བྱེད་རིགས་ལྔའི་ནང་ནས་རྣམ་སྣང་། ཡུམ་བཞི་ལ་རྡོ་རྗེ་དབྱིངས་ཀྱི་དབང་ཕྱུག་མ། ཡེ་ཤེས་ལྔ་ལས་ཆོས་དབྱིངས་ཡེ་ཤེས། མངོན་བྱང་ལྔ་ལས་ཕྱི་མ། ཚད་མེད་བཞི་ལས་བཏང་སྙོམས། ཕར་ཕྱིན་བཞི་ལས་ཡེ་ཤེས་ཀྱི་ཕར་ཕྱིན། ཕྱག་རྒྱ་བཞི་ལས་དམ་ཚིག་གི་ཕྱག་རྒྱ་རྣམས་རྣམ་པར་དག་པའི་བདག་ཉིད་སངས་རྒྱས་ཐམས་ཅད་ཀྱི་སྐུ་རྡོ་རྗེའི་ངོ་བོ་རྣམ་པར་སྣང་མཛད་ཡབ་ཡུམ་གྱི་རྣམ་པར་གསལ་བཏབ་ནས་སྒོམ་པ་ཡིན་ཏེ།
དེ་ཡང་རྩ་འཁོར་གྱི་ནང་གི་རྩ་ཡི་གེའི་ནང་གི་ཁམས་ནི་ཡབ་རྣམ་པར་སྣང་མཛད་ཞལ་གཅིག་ཕྱག་གཉིས་གཡས་འཁོར་ལོ་དང་། གཡོན་དེའི་ཡུ་བ་བྱས་པའི་དྲིལ་བུ་འཛིན་པས་ཡུམ་ལ་འཁྱུད་པ། ཕྱི་ཤུན་གྱི་རྩ་ནི་ཡུམ་རྡོ་རྗེ་དབྱིངས་ཀྱི་དབང་ཕྱུག་མ་གྲི་གུག་དང་ཐོད་པ་འཛིན་པས་ཡབ་དང་མཉམ་པར་སྦྱོར་བ། ཕྱི་སྐོར་གྱི་རྩ་འདབ་སུམ་ཅུ་རྩ་གཉིས་ནི་འཁོར་གྱི་ལྷ་མོ་རྡོ་རྗེ་དབྱིངས་ཀྱི་དབང་ཕྱུག་མ་གྲི་གུག་དང་ཐོད་པ་འཛིན་པ་ནང་དུ་གཙོ་བོ་ལ་ཞལ་ཕྱོགས་པ་སུམ་ཅུ་རྩ་གཉིས་ཁོར་ཡུག་ཏུ་བསྐོར་བར་བསྒོམ། སྐུ་མདོག་ཟླ་བ་ལྟར་དཀར་བ་ནོར་བུ་ཆུ་ཤེལ་ལྟར་དྭངས་ཤིང་འོད་འཕྲོ་བའོ། ། བཞུགས་ཚུལ་དང་རྒྱན་ནི་འདྲ། འཁོར་ལོ་ལྔ་པ་འདི་ལ་བདེ་ཆེན་གྱི་འཁོར་ལོ་ཞེས་བྱ་བའི་རྒྱུ་མཚན་ནི། བདེ་བ་ལམ་དུ་བྱས་པ་ན་བདེ་ཆེན་ཐམས་ཅད་འབྱུང་བའི་རྩ་སྤྱི་བོའི་ཧཾ་ཡིག་ཡིན་པས་སོ། ། ཕོ་བྲང་ལྔའི་རྩ་འདབ་རྣམས་ལ་ལྷ་མོ་རྐྱང་པ་འགོད་པའི་རྒྱུ་མཚན་ནི། དེར་ཁམས་རྒྱུ་བ་རྩ་ལས་བསྐྱེད་པ་དང་བཅས་འབབ་པའི་བྱ་བ་བྱེད་པའི་ཕྱིར་རོ། །
ཕོ་བྲང་ལྔའི་གཙོ་བོའི་དབུའི་གཙུག་ཏོར་རྣམས་ལྟ་བས་མི་མངོན་པ་དང་། ལྗགས་སྲབ་ཅིང་མཉེན་པས་ཞལ་གྱི་དཀྱིལ་འཁོར་ཁེབས་པ། ཕྱག་ཞབས་ལ་འཁོར་ལོའི་རི་མོ་ལ་སོགས་པ་མཚན་བཟང་པོ་སུམ་ཅུ་རྩ་གཉིས་དང་། སེན་མོ་ཟངས་ཀྱི་མདོག་ལྟར་དམར་ཞིང་སྣུམ་པ་དང་ཟླུམ་པ། བྱིན་གྱི་ཕྲ་བ་ལ་སོགས་པ་དཔེ་བྱད་བཟང་པོ་བརྒྱད་ཅུས་བརྒྱན་པའོ། ། དེ་ལྟར་སྦྱང་གཞི་སྦྱོང་བྱེད་སྦྱོར་ཚུལ་གྱི་གནས་དེ་རྣམས་ཞིབ་ཏུ་ན་སྦྱང་གཞི་རྒྱུའི་རིགས་བརྒྱ། སྦྱོང་བྱེད་ལམ་གྱི་རིགས་བརྒྱ། སྦྱངས་པ་འབྲས་བུའི་རིགས་བརྒྱའོ། ། དང་པོ་ནི། ས་སོགས་འབྱུང་བ་ལྔ་པོ་རེ་རེ་ཡང་ཉོན་མོངས་ལྔ་དང་ལྡན་པས་ཉི་ཤུ་རྩ་ལྔ།
དེ་རེ་རེ་ཡང་ཤ་ཆེན་སྤྱི་ཁྱབ་ཏུ་བཏང་བའི་བདུད་རྩིའི་རིགས་བཞི་བཞི་དང་ལྡན་པས་རྒྱུའི་རིགས་བརྒྱ། གཉིས་པ་ལ་བསྐྱེད་རིམ་གྱི་རིགས་བརྒྱ་དང་། རྫོགས་རིམ་གྱི་རིགས་བརྒྱ། དང་པོ་ནི། འདིར་ལམ་བསྐྱེད་རིམ་ཡིན་པས་དེའི་དབང་དུ་བྱས་ན་རྒྱལ་བ་རིགས་ལྔ་པོ་རེ་རེ་ཡང་མངོན་བྱང་ལྔ་ལྔའམ། ཡེ་ཤེས་ལྔ་ལྔས་ཕྱེ་བའི་ཉི་ཤུ་རྩ་ལྔ། དེ་རེ་རེ་ཡང་ཚད་མེད་དམ་ལྷ་མོ་བཞི་བཞི་དང་ལྡན་པས་རིགས་བརྒྱའོ། ། གཉིས་པ་ནི། འདི་རྩ་ཐིག་ལ་རླུང་དུ་བསྣུན་པའི་སྒོ་ནས་རྫོགས་རིམ་དུ་ཡང་འགྲོ་བས། དེའི་དབང་དུ་བྱས་ན་ཐིག་ལེ་ཅུང་ཟད་ཞིག་གི་སྟེང་ན་ཡང་འབྱུང་བ་ལྔ་ཀ་ཚང་བས་དེ་རེ་རེ་ཡང་བདུད་རྩི་བཞིར་ཕྱེ་ན་ཉི་ཤུ།
རྟེན་ཐིག་ལེ་རེ་རེ་ཡང་མཚོན་བྱེད་དཔེའི་ཡེ་ཤེས་ལྔ་ལྔ་དང་ལྡན་པས་རྫོགས་རིམ་གྱི་རིགས་བརྒྱའོ། ། གསུམ་པ་ནི། སྤྲུལ་སྐུ་རིགས་ལྔ་པོ་རེ་རེ་ཡང་ཡེ་ཤེས་ལྔ་ལྔ་དང་ལྡན་པས་ཉི་ཤུ་རྩ་ལྔ། དེ་རེ་རེ་དང་ཡུམ་བཞིའམ་ཚད་མེད་བཞི་བཞི་དང་ལྡན་པས་སྦྱངས་པ་འབྲས་བུའི་རིགས་བརྒྱ་སྟེ། ཞིབ་པར་ནི་ཕོ་བྲང་ལྔ་པོ་རེ་རེ་ལ་རིགས་བརྒྱ་བརྒྱ་སྟེ་བསམ་གྱིས་མི་ཁྱབ་པ་སྤྲོས་ཏེ་ཤེས་པར་བྱའོ། ། གཉིས་པ་ཡུལ་ཡུལ་ཅན་གྱི་ལྷ་མོ་བཅུ་གཉིས་དང་ཁྲོ་བོ་བཅུ་གསལ་བཏབ་ཏེ་ལུས་དཀྱིལ་དུ་སྒོམ་པའི་ཚུལ་ནི། རྗེ་བཙུན་རིན་པོ་ཆེས་གསུང་ངག་གླེགས་བམ་གྱི་བསྐྱེད་རིམ་ཡིག་ཆུང་གི་མཆན་བུ་ལས། ཞར་ལ་དྲན་པར་བྱ་བ་ཉི་ཤུ་རྩ་གཉིས་ནི་སྐྱེ་མཆེད་བཅུ་གཉིས་དང་ཁྲོ་བོ་བཅུ་སྟེ་བདུན་ཅུ་རྩ་དགུར་དྲན་པར་བྱའོ། ། ཞེས་པ་ཙམ་དང་། དེ་བཞིན་དུ་གཞུང་བཤད་དམར་མ་ལས་དེའི་རྗེས་ལ་ཡུལ་དང་ཡུལ་ཅན་གྱི་ལྷ་དྲུག་གཉིས་བཅུ་གཉིས་དང་།
ཡན་ལག་གི་ཧཱུྃ་བཅུའི་ཁྲོ་བོ་བཅུའང་དྲན་པར་བྱའོ། ། ཞེས་པ་ཙམ་ལས་གང་དུ་འགོད་གསལ་བར་མ་གསུངས་སོ། ། བླ་མ་དམ་པའི་མན་ངག་གཏེར་མཛོད་ལ་སོགས་པའི་གཞུང་བཤད་འགའ་ཞིག་ཏུ་ཕ་རྒྱུད་ལྟར་ཡུལ་ཅན་གྱི་ལྷ་སའི་སྙིང་པོ་ལ་སོགས་པ་བྱང་ཆུབ་སེམས་དཔའ་བརྒྱད་སྒོམ། ཡུལ་གྱི་ལྷ་གཟུགས་རྡོ་རྗེ་མ་ལ་སོགས་པ་དྲུག་ཏུ་སྒོམ་པ་དང་། མ་རྒྱུད་ལྟར་ན་བྱང་ཆུབ་སེམས་དཔའི་ཚབ་ཏུ་གཏི་མུག་རྡོ་རྗེ་མ་ལ་སོགས་གཟུགས་རྡོ་རྗེ་མའི་ཚབ་ཏུ་གཽ་རཱི་ལ་སོགས་པ་སྒོམ་པར་བཞེད། ལུགས་གཉིས་པོ་གང་བསྒོམ་ཀྱང་དོན་ལ་འགལ་བ་མེད་པར་བཞེད་དོ། ། འཕགས་པ་རིན་པོ་ཆེས་མཛད་པའི་གཞུང་བཤད་དང་ལུས་དཀྱིལ་མངོན་རྟོགས་ལས་ཡུལ་གྱི་ལྷ་གཟུགས་རྡོ་རྗེ་མ་ལ་སོགས་པ་སྒོམ་པར་བཞེད་པས་གང་བསྒོམས་ཀྱང་འགལ་བ་མེད་མོད་ཀྱི། འདིར་ཕྱག་ལེན་ལ་དཀྱུས་ན་བཞུགས་པ་ལྟར་ལུགས་ཕྱི་མ་ཉིད་གཙོ་བོར་མཛད་དོ། ། ཁྲོ་བོ་བཅུ་འགོད་ཚུལ་ནི་བླ་མ་དམ་པའི་མན་ངག་གཏེར་མཛོད་ལ་སོགས་པའི་གཞུང་བཤད་ཕལ་ཆེར་ལས་ཁྲོ་བོ་བཅུ་ཡབ་རྐྱང་པ་སྒོམ་པར་བཞེད། ལྷ་མོ་ཀུན་མཁྱེན་དཔལ་གྱིས་གཞུང་བཤད་ལས་ཁྲོ་བོ་ཁྲོ་མོར་བསྒོམས་ཀྱང་འགལ་བ་མེད་པར་བཤད།
སློབ་དཔོན་དགྲ་ལས་རྣམ་རྒྱལ་གྱིས་ཕྱག་བཞིའི་སྒྲུབ་ཐབས་དང་། འགྲེལ་པ་གུར་རྒྱན་ལས་ཁྲོ་བོ་བཅུ་རང་འོད་ཀྱི་ཡུམ་དང་བཅས་པ་སྒོམ་པར་བཞེད་པ་ལ་སོགས་པ་ཡོད་ཅིང་། འདིར་ཕྱག་ལེན་ལ་དཀྱུས་ན་བཞུགས་པ་ལྟར་ཡབ་ཀྱང་སྒོམ་པར་མཛད་ཀྱང་རང་འོད་ཀྱི་ཡུམ་དང་བཅས་པ་སྒོམ་ན་འགལ་བ་མེད་ཅིང་ལེགས་པ་ཡིན་ནོ། ། གང་ལྟར་ཡང་། གཞན་ཡང་མིག་ཏུ་གཏི་མུག་རྡོ་རྗེ་མ། ། ཞེས་པ་ནས། ཡེ་ཤེས་ཀྱི་མེ་རབ་ཏུ་འབར་བའི་དབུས་ན་བཞུགས་པའོ། ། ཞེས་པའི་བར་གྱིས་བསྟན་ལ། དེ་ལ་ལྷ་དེ་རྣམས་གནས་དེ་དག་ཏུ་བཀོད་པའི་དགོས་པ་ཐུན་མོང་མ་ཡིན་པ་བཤད། ཕྲ་བའི་སྦྱང་གཞི་སྦྱོང་བྱེད་ལེགས་པར་ངོ་སྤྲོད་དེ་ཉམས་སུ་ལེན་པའི་ཚུལ་དངོས་བཤད་པ་དང་གཉིས།
དང་པོ་ནི། སཾ་བུ་ཊ་ལས། སྙིང་ཁ་ནས་འབྱུང་བཞིའི་རླུང་རྒྱུ་བའི་རྩ་བཞི་སྟེ་གསུང་གི་སྒོ་བཞི། ལུས་ཀྱི་བུ་ག་དགུ་དང་འབྲེལ་བའི་རྩ་རྣམས་ཏེ་སྐུའི་སྒོ་དགུ་དང་། སྨིན་མཚམས་གནས་ཀྱི་སྒོ་དང་། སྤྱི་གཙུག་གསེར་གྱི་སྒོ་སྟེ་ཐུགས་ཀྱི་སྒོ་གཉིས་རྣམས་ནི་སྤྱི་གཙུག་དབུ་མར་འཇུག་པའི་སྒོ་ཡིན་ནོ། ། གནས་དེ་དག་ཏུ་གནད་དུ་བསྣུན་པ་ལ་བརྟེན་ནས་རླུང་སེམས་དབུ་མར་ཞུགས་ནས་བདེ་སྟོང་གི་ཏིང་ངེ་འཛིན་ཁྱད་པར་ཅན་སྐྱེ་བར་འགྱུར་ལ། དེ་ལ་གནད་དུ་བསྣུན་པའི་ཚུལ་ནི་སྙིང་གའི་སྒོ་བཞི་ནི་རྟེན་གཞལ་ཡས་ཁང་གི་སྒོ་གླེགས་བཞིར་སྒོམ་པ་དང་། སྐུ་དང་ཐུགས་ཀྱི་སྒོ་རྣམས་ལ་ལྷ་ཉི་ཤུ་རྩ་གཅིག་པོ་ཕལ་ཆེར་སྒོམ་པས་ཟབ་པ་ཡིན་ནོ། ། གཉིས་པ་ནི།
རང་གི་ཀུན་གཞིའི་སྟེང་དུ་ཐོག་མ་མེད་པ་ནས་ཀྱི་མ་དག་པའི་སྐྱེ་མཆེད་བཅུ་གཉིས་དང་། ཚིགས་ཆེན་བརྒྱད་ལ་སོགས་པའི་བག་ཆགས་ཇི་སྙེད་ཡོད་པ་རྣམས་ལམ་ལ་སོགས་པའི་རྩ་ཡིག་གི་རྣམ་པར་སྨིན་པ་ནི་སྦྱང་གཞི་ཡིན་ལ། སྦྱང་གཞི་དེ་རྣམས་གནས་དེ་དང་དེ་དག་ཏུ་ལྷ་ཉི་ཤུ་རྩ་གཉིས་སུ་སྒོམ་པ་སྦྱོང་བྱེད་ཡིན་ཏེ། ཞིབ་ཏུ་ན་མིག་གཉིས་ཀྱི་སྒོ་ནང་དུ་ཡིད་གཟུགས་ལ་འཇུག་པའི་རྟེན་དུ་གྱུར་པའི་རྩ་ཡིག་མཾ་གྱིས་རྣམ་པར་གནས་པ། རྣ་བ་གཉིས་སུ་ཡིད་སྒྲ་ལ་འཇུག་པའི་རྟེན་དུ་གྱུར་པའི་རྩ་ཡིག་ཌཾ་གི་རྣམ་པར་གནས་པ། སྣའི་འཇོམས་བར་ཡིད་དྲི་ལ་འཇུག་པའི་རྟེན་དུ་གྱུར་པའི་རྩ་ཡིག་པཾ་གྱི་རྣམ་པར་གནས་པ། ལྕེའི་རྩ་བར་ཡིད་རོ་ལ་འཇུག་པའི་རྟེན་དུ་འགྱུར་བའི་རྩ་ཡིག་རཾ་གྱི་རྣམ་པར་གནས་པ། སྨིན་མཚམས་སུ་ཕ་ལས་ཐོབ་པའི་ཁམས་དཀར་པོ་ཁྱད་པར་ཅན་འཛིན་ཅིང་ཡིད་རེག་བྱ་ལ་འཇུག་པའི་རྟེན་དུ་གྱུར་པའི་རྩ་ཡིག་ཨཾ་གི་རྣམ་པར་གནས་པ། སྙིང་ཁའི་སྟེང་དུ་ཡིད་ཡུལ་སྣ་ཚོགས་ལ་འཇུག་པའི་རྟེན་དུ་གྱུར་པའི་རྩ་ཡིག་ནཾ་གི་རྣམ་པར་གནས་པའི་ནང་དུ་ཁམས་དང་བཅས་པ་ནི་སྦྱང་གཞི་ཡིན་ལ། སྦྱོང་བྱེད་གནས་དེ་དང་དེ་དག་ཏུ་རིམ་བཞིན།
གཏི་མུག་རྡོ་རྗེ་མ། ཞེ་སྡང་རྡོ་རྗེ་མ། སེར་སྣ་རྡོ་རྗེ་མ། འདོད་ཆགས་རྡོ་རྗེ་མ། ཕྲག་དོག་རྡོ་རྗེ་མ། བདག་མེད་རྣལ་འབྱོར་མ་རྣམས་སྐུ་མདོག་ཕྱག་མཚན་རྒྱན་བཞུགས་ཚུལ་ལ་སོགས་པ་དཀྱུས་ན་བཞུགས་པ་ལྟར་ཡིན་ཞིང་། གཡས་གྲི་གུག་ནམ་མཁའ་ལ་འཕྱར་བ། གཡོན་ཐོད་པ་ཐུགས་ཁར་འཛིན་པ། གྲུ་མོ་ན་ཁ་ཊྭཱཾ་ག་ཡོད་པའོ། ། ཡུལ་ཅན་གྱི་ལྷ་མོ་རྣམས་སྐུ་མདོག་སྣ་ཚོགས་སུ་འབྱུང་བའི་རྒྱུ་མཚན་ཡང་ཡིད་ཡུལ་སྣ་ཚོགས་སུ་འཇུག་པའི་རྣམ་རྟོག་གི་རིགས་མི་འདྲ་བ་དུ་མ་འཕྲོ་བས་ཀུན་རྫོབ་སྤྲོས་བཅས་ཀྱི་ཆ་ནས་བཞག་པ་ཡིན་ནོ། །
མཾ་ལ་སོགས་པའི་རྩ་ཁམས་དེ་དག་ལ་གནས་པའི་རྣམ་པར་ཤེས་པ་ཡུལ་ལ་འཇུག་པར་བསྐུལ་བ་རྣམས་ནི་སྦྱང་གཞི་ཡིན་ལ། སྦྱོང་བྱེད་གཽ་རཱི་ལ་སོགས་པའི་ལྷ་མོ་དྲུག་སྐུ་མདོག་ཕྱག་མཚན་རྒྱན་ཆ་ལུགས་བཞུགས་ཚུལ་རྣམས་དཀྱུས་ན་བཞུགས་པ་ལྟར་རོ། ། ཡུལ་གྱི་ལྷ་མོ་རྣམས་སྐུ་མདོག་ནག་མོར་བྱུང་བའི་རྒྱུ་མཚན་ནི། ཡུལ་རང་ངོས་ན་སྤྲོས་པའི་མཐའ་ཐམས་ཅད་དང་བྲལ་བ་འགྱུར་བ་མེད་པ་དོན་དམ་ཆོས་ཉིད་ཀྱི་ཆ་ནས་བཞག་པ་ཡིན་ནོ། ། དེ་ཡང་ཡུལ་ཅན་གྱི་ལྷ་མོ་རྣམས་ཞལ་ཕྱིར་གཟིགས། ཡུལ་གྱི་ལྷ་མོ་རྣམས་ཞལ་ནང་དུ་གཟིགས་པ་རེག་ལ་མ་འབྱར་བའི་ཚུལ་གྱིས་ཞལ་སྦྱོར་དུ་བཞུགས་པར་སྒོམ་མོ། ། ཁྲོ་བཅུའི་སྦྱང་གཞི་སྦྱོང་བྱེད་སྦྱོར་ཚུལ་ནི་རང་གི་ལག་མགོ་གཉིས་དང་ལག་ངར་གྱི་སྦྲེལ་མཚམས་ཀྱི་ཚིགས་ནང་དང་། ལྕེའི་དབུས་དྲང་པོར་དང་། གསང་གནས་རྡོ་རྗེ་ནོར་བུའི་རྩེ་ལ་ཉེ་བའི་ནང་དང་། ཕྲག་པ་གཉིས་དང་དཔུང་པ་གཉིས་ཀྱི་སྦྲེལ་མཚམས་ཀྱི་ཚིགས་ནང་དང་།
པུས་མོ་གཉིས་ཀྱི་སླ་ངའི་འོག་རྐང་གཉིས་དང་བརླ་རྐང་གཉིས་སྦྲེལ་མཚམས་ཀྱི་ཚིགས་དང་རྐང་འོག་གཉིས་དང་། རྐང་ངར་གཉིས་ཀྱི་སྦྲེལ་མཚམས་ཀྱི་ཚིགས་ནང་རྣམས་སུ་རྩ་འདབ་བཅུ་གཉིས་བཅུ་གཉིས་ཡོད་པའི་དབུས་སུ་རྩ་ཡིག་ཧཱུྃ་རིང་པོའི་རྣམ་པར་གནས་པའི་ནང་གི་ཁམས་དང་བཅས་པ་ནི་སྦྱང་གཞི་ཡིན་ལ། སྦྱོང་བྱེད་གནས་དེ་དང་དེ་དག་ཏུ་ཁྲོ་བོ་གཤིན་རྗེའི་གཤེད་ལ་སོགས་པ་རྣམས་ཀྱི་སྐུ་མདོག་དང་ཕྱག་མཚན་རྒྱན་བཞུགས་ཚུལ་ལ་སོགས་པ་རྣམས་ནི་དཀྱུས་ན་བཞུགས་པ་ལྟར་རོ། ། དེ་ལྟར་བསྐྱེད་རིམ་གསལ་བཏབ་པའི་ལྷ་བརྒྱ་དང་བདུན་ཅུ་རྩ་དགུ་མདངས་འགག་མེད་ཞལ་ཕྱག་གི་རྣམ་པར་གསལ་གདབ་པ་སྐུ་དབྱིབས་བུམ་དབང་གི་ལམ། དེ་ཡང་བྱང་ཆུབ་ཀྱི་སེམས་རང་བཞིན་དུ་གནས་པ་རྣམ་པ་བདེ་བ་ཤེས་རབ་ཀྱི་ཡེ་ཤེས་ཀྱི་ལམ། དེ་ཡང་རྩ་ཡི་གེའི་རང་བཞིན་གསལ་སྟོང་དུ་གནས་པ་གསང་དབང་གི་ལམ། དེ་ཡང་གསལ་སྟོང་དང་བདེ་བ་མ་བྲལ་བ་བརྗོད་པའི་མཐའ་ཐམས་ཅད་དང་བྲལ་བར་གནས་པ་ངོ་བོ་ཟུང་འཇུག་ནི་དབང་བཞི་པའི་ལམ་མོ། ། དེ་ཐམས་ཅད་ཀྱང་སྐུ་བཞིའི་ལམ་བྱེད་ཀྱི་སྒྲུབ་ཐབས་སུ་འགྲོ་བ་ཡིན་ཏེ། ལུས་རྩ་ལ་གནད་དུ་བསྣུན་པས་སྤྲུལ་སྐུ་ལམ་བྱེད། རྩ་ཡི་གེ་ལ་གནད་དུ་བསྣུན་པས་ལོངས་སྐུ་ལམ་བྱེད།
ཁམས་བདུད་རྩི་ལ་གནད་དུ་བསྣུན་པས་ཆོས་སྐུ་ལམ་བྱེད། སྙིང་པོ་ཡེ་ཤེས་རླུང་ལ་གནད་དུ་བསྣུན་པས། ངོ་བོ་འོད་ཀྱི་སྐུ་མངོན་དུ་བྱེད། ལྷ་དེ་རྣམས་རེ་རེའི་སྟེང་དུ་ལམ་བྱེད་ཀྱི་སྒྲུབ་ཐབས་རེ་རེ་ཡོད་པ་ནི་ཆེས་ཆེར་ཟབ་པའོ། ། དེ་ལྟར་ཉམས་སུ་བླང་བའི་ཚེ་ཡན་ལག་དྲུག་པ་དང་འབྲེལ་ན་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཏུ་འདུས། ཡན་ལག་བཞི་པ་དང་འབྲེལ་བའི་ཚེ་སྒྲུབ་པའི་ཡན་ལག་ཏུ་འདུས། དེ་ནས་དབང་ལྷ་སྤྱན་དྲངས་ནས་དབང་རྒྱས་འབྲིང་བསྡུས་གསུམ་གང་ཡང་རུང་བ་སྐབས་དང་སྦྱར་ནས་དབང་བླངས་ཏེ་རིགས་བདག་གིས་རྒྱས་འདེབས་སོ། ། རྒྱས་འདེབས་ཚུལ་ནི་ཕོ་བྲང་ལྔའི་ལྷ་རྣམས་ལ་རང་རང་གི་རིགས་ཀྱི་བདག་པོས་རྒྱས་འདེབས་པ་དང་། གཙོ་བོ་རྣམས་ལ་དེ་ལྟར་བྱས་ནས་འཁོར་རྣམས་ལ་གཙོ་བོ་ཉིད་ཀྱིས་རྒྱས་འདེབས་པ་དང་། ལྷ་གཞན་རྣམས་ལ་རྡོ་རྗེ་སེམས་དཔའི་ངོ་བོ་རྡོ་རྗེ་དཀར་པོ་རྩེ་ལྔ་པ་རེ་རེས་རྒྱས་འདེབས་པ་དང་།
ཡང་ལྷ་ཐམས་ཅད་ལ་རྡོ་རྗེ་སེམས་དཔའ་ཡབ་ཡུམ་གྱིས་རྒྱས་འདེབས་པ་རྣམས་ལས། འདིར་ཕྱི་མ་ཉིད་དཀྱུས་ན་བཞུགས་པ་ལྟར་ཕྱག་ལེན་ལ་མཛད་ཅིང་། དེ་དང་མཐུན་པར་སློབ་དཔོན་དགྲ་ལས་རྣམ་རྒྱལ་གྱི་ཕྱག་བཞི་པའི་སྒྲུབ་ཐབས་ལས་ཀྱང་། ཀུན་གཞི་དབང་བསྐུར་གནས་སུ་ནི། ། རྡོ་རྗེ་སེམས་དཔའ་ཟླ་བའི་མདོག ། ཤེས་རབ་མ་དང་མཉམ་སྦྱོར་བས། ། རྡོ་རྗེ་དྲིལ་བུ་འཛིན་པར་སྒོམ། ། ཞེས་གསུངས་པའི་ཕྱིར་རོ། ། གསུམ་པ་གསལ་བཏབ་པ་དེ་ལ་སེམས་འཛིན་ཚུལ་ནི། དང་པོར་རྟེན་ལ་སེམས་འཛིན་པ་ཡིན་ཏེ།
དེ་ཡང་གསལ་འདེབས་པའི་རིམ་པ་དང་བསྟུན་ནས་ཐོག་མར་བསྲུང་བའི་འཁོར་ལོ། དེ་ནས་རིམ་བཞིན་འབྱུང་བཞི་རི་རབ་དང་བཅས་པ་གཞལ་ཡས་ཁང་གི་རྒྱན་ཕྲ་མོ་ཚུན་ཆད་ལ་སེམས་འཛིན། དེ་ཡང་དང་པོ་སྒྲིམ། བར་དུ་གློད། ཐ་མར་རེས་འཇོག་ཏུ་བྱ། དེ་ཡང་གསལ་ན་གསལ་བས་འཕྲོ་བཅད། མི་གསལ་ན་མི་གསལ་བས་འཕྲོ་བཅད། བསམ་གཏན་གྱི་དུག་དབྱུང་ཞིང་ཉམས་སུ་ལེན་ནོ། ། དེ་ནས་རྟེན་པ་ལྷ་ལ་སེམས་འཛིན་པ་ཡིན་ཏེ། དེ་ཡང་ཐོག་མར་སྙིང་ཁ་ནས་སེམས་འཛིན་པ་ཡིན་ཏེ།
སེམས་གཙོ་བོར་སྙིང་ག་ནས་གནས་ཤིང་། ཐུགས་རྡོ་རྗེ་མི་བསྐྱོད་པ་དེ་སེམས་རྣམ་པར་དག་པའི་བདག་ཉིད་ཡིན། དེར་སེམས་བཟུང་བས་ཐ་མལ་གྱི་རྣམ་པར་རྟོག་པས་མི་བསྐྱོད་ཅིང་བདེ་སྟོང་གི་ཏིང་ངེ་འཛིན་ཁྱད་པར་ཅན་མྱུར་དུ་སྐྱེ་བའི་རྟེན་འབྲེལ་ཡོད་དོ། ། ཐུགས་ཀའི་མི་བསྐྱོད་པ་འཁོར་བཅས་གསལ་ཐེབས་ནས་མགྲིན་པ་ལོངས་སྤྱོད་ཀྱི་འཁོར་ལོ། དེ་ནས་རིམ་བཞིན་སྤྱི་བོ། ལྟེ་བ། གསང་གནས་རྣམས་སུ་སེམས་འཛིན་ནོ། ། སེམས་འཛིན་ཚུལ་གྱི་གོ་རིམ་དེ་ལྟར་བྱེད་པའི་རྒྱུ་མཚན་ནི། དང་པོ་འོད་གསལ་ལས་སེམས་སྐྱེ། དེ་ལས་ངག་གི་བདག་ཡིད་རླུང་སྐྱེ།
དེ་ལས་འབྱུང་བ་གཞན་གསུམ་སྐྱེ། དེ་ལ་བརྟེན་ནས་ལུས་གྲུབ། དེ་ལ་ཁ་དོག་རང་བཞིན་བཟང་ངན་ལ་སོགས་པའི་ཡོན་ཏན་རྣམས་སྐྱེ་བ་ཡིན་ནོ། ། དེའི་རྗེས་སུ་ཡུལ་ཡུལ་ཅན་གྱི་ལྷ་མོ་བཅུ་གཉིས་ཁྲོ་བོ་དང་བཅས་པ་ལ་སེམས་འཛིན་ཅིང་། སྦྱང་གཞི་དེ་རྣམས་སྦྱོང་བྱེད་ཟབ་མོ་ལུས་དཀྱིལ་གྱི་རྟེན་དང་བརྟེན་པར་བཅས་པར་བསྒོམས་པས། སྦྱང་གཞི་འདོད་ཆགས་དང་ཞེ་སྡང་ལ་སོགས་པ་སྦྱོང་བྱེད་མི་བསྐྱོད་པ་དང་། མེ་ལོང་ལྟ་བུའི་ཡེ་ཤེས་ལ་སོགས་པར་གནས་འགྱུར་ནས་འཁོར་བ་མཐའ་དག་རང་གྲོལ་དུ་འགྱུར་བ་ཡིན་ནོ། ། འདི་ཡན་ཆད་རྗེས་སུ་ཆགས་པ་རྡོ་རྗེ་སེམས་དཔའི་ཡན་ལག་ཡིན་ལ། དེ་རྡོ་རྗེ་སེམས་དཔའི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། རྡོ་རྗེ་སེམས་དཔའ་སངས་རྒྱས་ཐམས་ཅད་ཀྱི་རྩ་བ་དང་བདེ་ཆེན་གྱི་ཡེ་ཤེས་ཀྱི་ངོ་བོ་ཡིན་ལ།
དེ་བཞིན་དུ་ཡན་ལག་འདིའང་མངོན་རྟོགས་ཀྱི་རྩ་བ་བདེ་ཆེན་གྱི་ཡེ་ཤེས་ཀྱི་རྡོ་རྗེ་ཆགས་པ་ལམ་དུ་བྱེད་པའི་མངོན་རྟོགས་ཡིན་པའི་ཕྱིར་རོ། ། གསུམ་པ་དབང་བསྐུར་བ་མི་བསྐྱོད་པའི་ཡན་ལག་ལ། དོན་དངོས་ཉམས་སུ་བླངས་པ་དང་། སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་གཉིས། དང་པོ་ལ། གང་ལས་བླངས་པའི་ཡུལ། གང་གིས་བླངས་པའི་རྟེན། ཇི་ལྟར་བླངས་པའི་ཚུལ་དང་གསུམ། དང་པོ་ལ་དབང་ལྷ་སྤྱན་འདྲེན་པ། དེ་ལ་མཆོད་བསྟོད་བྱ་བ།
དེ་ལ་གསོལ་བ་འདེབས་པ་དང་གསུམ། དང་པོ་ལ་གང་གིས་སྤྱན་འདྲེན་པ། གང་ནས་སྤྱན་འདྲེན་པ། གང་གི་རྣམ་པར་སྤྱན་འདྲེན་པ། གང་དུ་སྤྱན་འདྲེན་པ་དང་བཞི། དང་པོ་དང་གཉིས་པ་ནི་གོང་དུ་བཤད་ཟིན་པས་རྟོགས་སླའོ། ། གསུམ་པ་ལ་ཀྱཻ་རྡོ་རྗེ་ལྷ་དགུའི་རྣམ་པར་སྤྱན་འདྲེན་པ་དང་། གདན་གསུམ་དངོས་སུ་ཚང་བའི་ལྷའི་རྣམ་པར་སྤྱན་འདྲེན་པ་གཉིས་ལས་འདིར་ཕྱི་མ་ཡིན་ལ། དེ་ཡང་དེ་བཞིན་གཤེགས་པ་རིགས་ལྔ། ཡུམ་བཞི།
བྱང་ཆུབ་སེམས་དཔའ་བརྒྱད། ལྷ་མོ་དྲུག ཁྲོ་བོ་བཅུ་དང་བཅས་པའོ། ། བཞི་པ་ནི། གཞལ་ཡས་ཁང་གི་ནང་གཙོ་བོའི་སྨིན་མཚམས་ཀྱི་ཐད་ཀྱི་ནམ་མཁར་བཻཌཱུརྻའི་ལྷ་སྣམ་གྲུ་བཞི་པ་རིམ་པ་གཉིས་ཀྱི་སྟེང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བར་རང་ལ་ཀྱཻ་རྡོ་རྗེའི་དབང་བསྐུར་བའི་རྩ་བའི་བླ་མ་མི་བསྐྱོད་པའི་རྣམ་པ། འདབ་མ་བརྒྱད་ལ་ཤར་དུ་རྣམ་པར་སྣང་མཛད། ལྷོར་རིན་ཆེན་འབྱུང་ལྡན། ནུབ་ཏུ་འོད་དཔག་མེད། བྱང་དོན་ཡོད་གྲུབ་པ་རྣམས་བྱང་ཆུབ་མཆོག་ལ་སོགས་པའི་ཕྱག་རྒྱ་མཛད་པའོ། ། དེའི་ཤར་ལྷོར་སྤྱན་མ།
ལྷོ་ནུབ་ཏུ་མཱ་མ་ཀཱི། ནུབ་བྱང་ཏུ་གོས་དཀར་མོ། བྱང་ཤར་དུ་སྒྲོལ་མ་སྟེ། འཁོར་ལོ་ལ་སོགས་པ་རང་རང་གི་ཕྱག་མཚན་འཛིན་པའོ། ། དེའི་ཕྱི་རོལ་ལྷ་སྣམ་དང་པོའི་ཤར་དུ་བྱང་ཆུབ་སེམས་དཔའ་བྱམས་པ་དང་ས་ཡི་སྙིང་པོ། ལྷོར་ནམ་མཁའི་སྙིང་པོ་དང་ཕྱག་ན་རྡོ་རྗེ། ནུབ་ཏུ་སྤྱན་རས་གཟིགས་དང་འཇམ་དབྱངས། བྱང་དུ་སྒྲིབ་པ་རྣམ་སེལ་དང་ཀུན་ཏུ་བཟང་པོ་སྟེ། གཡས་མཆོག་སྦྱིན་གཡོན་སྐྱབས་སྦྱིན་གྱི་ཕྱག་རྒྱ་མཛད་པའོ། ། ལྷ་སྣམ་དེ་ཉིད་ཀྱི་ཤར་ལྷོར་གཟུགས་རྡོ་རྗེ་མ།
ལྷོ་ནུབ་ཏུ་སྒྲ་རྡོ་རྗེ་མ། ནུབ་བྱང་དུ་དྲི་རྡོ་རྗེ་མ། བྱང་ཤར་དུ་རོ་རྡོ་རྗེ་མ། ཤར་གྱི་གཡས་སུ་རེག་བྱ་རྡོ་རྗེ་མ། གཡོན་དུ་ཆོས་དབྱིངས་རྡོ་རྗེ་མ་རྣམས་མེ་ལོང་ལ་སོགས་པའི་རང་རྟགས་ཀྱི་མཚན་མ་འཛིན་པའོ། ། ལྷ་སྣམ་ཕྱི་མའི་ཕྱོགས་མཚམས་བརྒྱད་སྟེང་འོག་རྣམས་སུ་ཁྲོ་བོ་བཅུ་རང་འོད་ཀྱི་རིག་མ་དང་བཅས་པ་རྣམས་གོང་དུ་བསྲུང་འཁོར་གྱི་བཤད་པ་དང་ཚུལ་མཚུངས་སོ། ། གཉིས་པ་མཆོད་བསྟོད་བྱ་བ་ལ་གཉིས་ཏེ། མཆོད་པ་འབུལ་བ་དང་། བསྟོད་པ་བྱ་བའོ། ། དང་པོ་ནི།
དཀར་མོ་རི་དྭགས་སོགས་ཏེ་གོང་དུ་བཤད་ཟིན་ཏོ། ། གཉིས་པ་ནི། རྡོ་རྗེ་གུར་ལས་གསུངས་པའི། ཞེ་སྡང་རྡོ་རྗེ་ཕྱག་འཚལ་བསྟོད། ། ཅེས་སོགས་ཏེ། ཞེ་སྡང་གཏི་མུག་སོགས་ནི་སྦྱང་གཞི། རྡོ་རྗེ་ནི་གནས་འགྱུར་བ་སྟེ་སྦྱངས་འབྲས་རིགས་ལྔ་ཡེ་ཤེས་ལྔ་ལ་ཕྱག་འཚལ་བའོ། ། རྡོ་རྗེ་ཀུན་གྱི་དམ་ཚིག་མཆོག་ནི་སྦྱང་གཞི་ཉོན་མོངས་པ་དེ་རྣམས་སྦྱོང་བྱེད་ལམ་རིམ་པ་གཉིས་ཀྱིས་སྦྱངས་པ་ལ་བརྟེན་ནས། སྦྱངས་འབྲས་སྐུ་ལྔ་ཡེ་ཤེས་ལྔ་ཐོབ་པ་ལས་མི་འདའ་བའི་དོན་ནོ། ། ལས་རྣམས་ཐམས་ཅད་སྒྲུབ་ཅེས་པ་ནི་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཁྱེད་ལ་བརྟེན་ནས་འབྱུང་ངོ་ཞེས་པའི་དོན་ནོ། །
རྡོ་རྗེ་ཅན་ཀུན་ཞེས་པ་ནི་རིགས་ལྔ་དང་། དྲུག་པ་རྡོ་རྗེ་འཆང་དང་བཅས་པའོ། ། བདག་དགེས་མཛོད་ཅེས་པ་ནི་བདག་གི་རྒྱུད་བྱིན་གྱིས་བརླབས་ཞེས་པའི་དོན་ཡིན་ནོ། ། གསུམ་པ་གསོལ་བ་འདེབས་པ་ནི། བཅོམ་ལྡན་དེ་བཞིན་གཤེགས་པ་ཀུན། ། ཞེས་དང་། ཨ་བྷི་ཥཱིཉྩ་ཏུ་མཾ་ཞེས་སོགས་ཀྱིས་བསྟན་ཏེ། དེ་བཞིན་གཤེགས་པ་ཐམས་ཅད་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ་ཞེས་པའི་དོན་ཡིན། མཎྜལ་ཕུལ། བྱང་ཆུབ་རྡོ་རྗེ་སོགས་ཀྱིས་གསོལ་བ་བཏབ་བོ། །
གཉིས་པ་གང་གིས་དབང་བླང་བའི་རྟེན་ནི། ཀྱཻ་རྡོ་རྗེ་ལྷ་དགུའི་དམ་ཚིག་པ་དང་ཡེ་ཤེས་པ་དབྱེར་མེད་པའོ། ། གསུམ་པ་ཇི་ལྟར་བླངས་པའི་ཚུལ་ལ། དབང་བླང་བའི་ཚུལ་དངོས་དང་། རིགས་བདག་གིས་རྒྱས་འདེབས་ཚུལ་གཉིས། དང་པོ་ལ་དབང་བཞི་ཡོད་པའི། དང་པོ་བུམ་དབང་ལ། རྡོ་རྗེ་སློབ་མ་དང་། རྡོ་རྗེ་སློབ་དཔོན་གྱི་དབང་གཉིས། དང་པོ་ལ།
མི་བསྐྱོད་པ་ཆུའི་དབང་ནི། སྦྱང་གཞི་ཉོན་མོངས་པ་ཞེ་སྡང་། རྣམ་ཤེས་ཀྱི་ཕུང་པོ། ཡིད་ཆུའི་ཁམས་ལ་སོགས་པ་མ་དག་པའི་སྣང་བ་ཐམས་ཅད་སྭ་བྷཱ་ཝས་སྟོང་ཉིད་ཆོས་སྐུའི་རང་བཞིན་དུ་སྦྱངས་པས་འཆི་བ་སྦྱོང་། སྟོང་པའི་ངང་ལས་པཾ་ལས་པདྨ་རཾ་ལས་ཉི་མ་གཉིས་ཀྱིས་གང་དུ་སྐྱེ་བའི་གནས་སྦྱོང་། དེའི་སྟེང་དུ་ཧཱུྃ་ལས་རྡོ་རྗེ་སྔོན་པོ་ཧཱུྃ་གིས་མཚན་པས་བར་དོ་སྦྱོང་། དེ་ལས་འོད་འཕྲོས་འདུས་པ་ལས། ཡབ་མི་བསྐྱོད་པ་དང་། ཡུམ་མཱ་མ་ཀཱི་གཉིས། སྐུ་མདོག་ཕྱག་མཚན་ཞབས་རྣམས་ལུས་དཀྱིལ་ཇི་ལྟ་བ་བཞིན་བསྐྱེད་པས་རིགས་དྲུག་གང་དུ་སྐྱེ་བ་བླངས་པ་དེ་སྦྱོང་།
དེའི་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས་པས་ལུས་རྒྱས་ཏེ་ཚར་བ་སྦྱོང་། དེ་ལ་ཡེ་ཤེས་བཅུག་པས། དེའི་བསམ་པ་ཡོངས་སུ་རྫོགས་པ་སྦྱོང་། དེ་ལ་དབང་བསྐུར་བས། རང་གི་མངའ་རིགས་ལ་དབང་བསྐུར་ཏེ་བདག་པོ་བྱེད་པ་སྦྱོང་། དང་པོ་སྟོང་ཉིད་དུ་སྦྱངས་པས་ཆོས་སྐུ་ཐོབ། ཕྱག་མཚན་ས་བོན་དང་བཅས་པས་ལོངས་སྐུ་ཐོབ། སྐུ་ཡོངས་སུ་རྫོགས་པས་ཆོས་སྐུ་ཐོབ། དེ་ལ་ཡེ་ཤེས་པ་བཅུག་པས་ངོ་བོ་ཉིད་ཀྱི་སྐུ་ཐོབ། དེ་ལྟ་བུའི་ཆུ་དབང་ཐོབ་པས་ཞེ་སྡང་གནས་གྱུར་ནི་ཆོས་དབྱིངས་ཡེ་ཤེས་མངོན་དུ་བྱས།
གཟུགས་ཕུང་གནས་གྱུར་ཏེ་མི་བསྐྱོད་པའི་གོ་འཕང་མངོན་དུ་བྱས་ཤིང་བག་ཆགས་དང་ས་བོན་རྒྱུད་ལ་བཞག་པ་བསྒོམ། དེས་རིགས་གཞན་རྣམས་ལ་ཡང་འགྲེ་སྟེ། དབང་རྫས་དབུ་རྒྱན། གཞན་རྣམས་ཕལ་ཆེར་འདྲ། འོད་དཔག་མེད་ཀྱི་སྐབས་སུ། ས་བོན་ཛྲིཾ། ཕྱག་མཚན་པདྨ། དབང་རྫས་རྡོ་རྗེ། དོན་གྲུབ་ཀྱི་སྐབས་སུ་ས་བོན་ཁམས། ཕྱག་མཚན་རལ་གྲི།
དབང་རྫས་དྲིལ་བུ། རྣམ་སྣང་གི་སྐབས་སུ། ས་བོན་བྷྲཱུཾ། ཕྱག་མཚན་འཁོར་ལོ། དབང་རྫས་ནི་རྣམ་སྣང་གི་སྦྱང་གཞི། གཟུགས་ཕུང་རགས་པས་དབང་རྫས་མི་འབྱུང་། གཞན་རྣམས་ཀྱིས་དབང་རྫས་ལྷ་དེ་དང་དེར་སྐྱེ་བ་སོགས་སློབ་མ་ཇི་ལྟ་བ་བཞིན་བྱེད། དབང་རྣམས་བསྐུར་བའི་ཚེ། དེ་བཞིན་གཤེགས་པ་རིགས་ལྔས་སངས་རྒྱས་རྣམས་ནི་ཐམས་ཅད་ཀྱི་སོགས་གསུངས། རིག་མ་རྣམས་ཀྱིས་ཀཽ་ལ་ཨི་རི་ཊི་སོགས་བརྗོད་པས་ཚད་མེད་ཀྱི་རྟོགས་པ་སྐྱེ།
བྱང་ཆུབ་སེམས་དཔའ་རྣམས་ཀྱིས་ཕུན་སུམ་ཚོགས་པ་རྣམས་བརྗོད་ཅིང་བཀྲ་ཤིས་ཀྱི་རྫས་ཀྱི་ཆར་ཕབ་པས། དབང་གི་རྟོགས་པ་སྤེལ། མཆོད་པའི་ལྷ་རྣམས་ཀྱིས་གཟུགས་སྡུག་པ་སྒྲ་སྙན་པ་སོགས་ཀྱིས་མཆོད་པ་འབུལ་བས་ལུས་སེམས་ལ་ཟག་མེད་ཀྱི་བདེ་བ་རྒྱས་པར་བསྒོམ། ཁྲོ་བོ་རྣམས་ཀྱིས་ཧཱུྃ་ཕཊ་ལ་སོགས་པའི་སྒོ་ནས་བགེགས་དང་བར་ཆད་རིང་དུ་བསྐྲད། དབང་གི་ཆུ་རྒྱུན་གྱིས་སྨིན་མཚམས་དང་། མགྲིན་པ་དང་། སྙིང་ཁ་དང་། རྐང་མཐིལ་རྣམས་གང་ནས་དྲི་མ་བཞི་དག དབང་བཞི་ཐོབ། ཆུ་ལྷག་མ་ཡར་ལུད་པས།
རང་རང་གི་རིགས་ཀྱི་བདག་པོས་དབུ་བརྒྱན། མཆོད་པ་ཕུལ། རྟོག་པ་བསྐྱེད་པ་རྣམས་ཐམས་ཅད་གོང་དང་འདྲ། རིགས་ལྔ་པོའི་དབང་ཐོབ་པའི་བརྡར། དངོས་པོ་ཀུན་གང་དང་གང་དུ་སྣང་བ་དེ་ཐམས་ཅད་རང་གི་ལྷག་པའི་ལྷ་རིགས་ལྔ། ཡུམ་ལྔ། ཡེ་ཤེས་ལྔའི་རང་བཞིན་དུ་ཤེས་པར་བྱའོ། ། རྡོ་རྗེ་སེམས་དཔའི་སྦྱང་གཞི་ནི། ཕུང་པོ་ལྔ། ཉོན་མོངས་པ་ལྔ།
འབྱུང་བ་ལྔའི་ཆོས་ཉིད་དུ་སྣང་བའི་ཆ་རྣམས་སྟོང་ཉིད་དུ་སྦྱང་བ་སོགས་གོང་བཞིན། རྡོ་རྗེ་སེམས་དཔའ་ཞབས་གཡས་བརྐྱངས་གཡོན་བསྐུམས་སོགས་ཡན་ལག་བཞི་རྫོགས་སུ་བསྐྱེད། ཧཱུྃ་ལས་བྱུང་བའི་རྡོ་རྗེའི་ལྷ་ཉི་ཤུ་རྩ་བརྒྱད་དང་ལྡན་པ་ལག་པ་གཡས་སུ་རྡོ་རྗེའི་བརྟུལ་ཞུགས་ཀྱི་དོན་དུ་བྱིན། གཉིས་པ་རྡོ་རྗེ་སློབ་དཔོན་གྱི་དབང་གི་མཎྜལ་ཕུལ། གསོལ་བ་ལན་གསུམ་བཏབ། ཧཱུྃ་ལས་བྱུང་བའི་རྡོ་རྗེའི་ལག་པ་གཡས་སུ་ཐུགས་ཀྱི་དམ་ཚིག་ཏུ་བྱིན་པར་མོས་པ་ཚིགས་བཅད་དང་སྔགས་བརྗོད་པས། སེམས་ཉིད་རྡོ་རྗེ་འཆང་ཆེན་པོའི་ཐུགས་གཉིས་སུ་མེད་པའི་ཡེ་ཤེས་སུ་བྱིན་གྱིས་བརླབས་པར་མོས་ལ། ཐོག་མཐའ་མེད་པའི་སོགས་བརྗོད་པས། སེམས་དེ་ཉིད་ཀྱང་ཡེ་ཤེས་ལྔ་ལྔར་བསྒོམ། ཨ་ལས་བྱུང་བའི་དྲིལ་བུ་ལྷ་ཉི་ཤུ་རྩ་གསུམ་དང་ལྡན་པ་ལག་པ་གཡོན་དུ་བྱིན་པས་ངག་གྲགས་སྟོང་དབྱེར་མེད་དུ་བྱིན་གྱིས་བརླབས་པར་མོས་ཏེ།
འདི་ནི་རྣལ་འབྱོར་མ་སོགས་བརྗོད་པས། ངག་གསུང་དབྱངས་ཡན་ལག་དྲུག་ཅུའི་རང་བཞིན་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་འབྱུང་བའི་རང་བཞིན་དུ་བྱིན་གྱིས་བརླབས་པར་མོས་ལ། སྲིད་པ་ངོ་བོ་ཉིད་ཀྱིས་དག་སོགས་བརྗོད། དེའི་ངང་ནས་སྭ་བྷཱ་ཝས་ཕུང་ཁམས་སྐྱེ་མཆེད་ཐམས་ཅད་སྦྱངས། སྟོང་པའི་ངང་ལས་པད་ཉིའི་སྟེང་དུ་ཧཱུྃ་དང་རྡོ་རྗེ་སྔོན་པོ་ལས་རྡོ་རྗེ་འཆང་སྐུ་མདོག་སྔོན་པོ་རྡོ་རྗེ་དང་དྲིལ་བུ་ཐུགས་ཁར་བསྣོལ་ནས་འཛིན་པ། ཞབས་རྡོ་རྗེ་སྐྱིལ་ཀྲུང་གིས་བཞུགས་པ། དབུ་སྐྲ་རལ་པའི་ཐོར་ཅོག་ཅན། རུས་པའི་རྒྱན་དྲུག་གིས་བརྒྱན་པའི་སྐྱེ་མཆེད་དང་སྐུ་གསུང་ཐུགས་བྱིན་གྱིས་བརླབས། རང་འདྲའི་ཡེ་ཤེས་པ་བཅུག་སྟེ་ཕྱག་རྒྱ་སྐུ་ཡི་དམ་ཚིག་གསལ་གདབ། གང་གི་རྡོ་རྗེ་ཐུགས་ཀྱི་དམ་ཚིག་དང་།
དྲིལ་བུ་གསུང་གི་དམ་ཚིག་ཀྱང་གསལ་བཏབ་སྟེ། རྡོ་རྗེ་ཆེ་དང་སོགས་དང་། ཤེས་རབ་བཅུ་དྲུག་སོགས་བརྗོད། སྲིད་པའི་བདེ་བ་ཤིན་ཏུ་ཆུང་སོགས་བརྗོད་པས་ཕྱག་རྒྱའི་དེ་ཁོ་ན་ཉིད་རྒྱས་པར་བྱ། གོང་བཞིན་བུམ་པའི་དབང་བསྐུར་བ་སོགས་རྒྱས་པར་བྱས་ཏེ་རྡོ་རྗེ་འཆང་གི་རྒྱས་བཏབ། དབང་གི་ལྷ་ལས་མར་མེ་གཅིག་ལས་གཉིས་མཆེད་ཀྱི་ཚུལ་དུ་རང་ལ་བསྟིམ། རབ་གནས་མཆོད་པ་རྟོགས་པ་བསྐྱེད་པ་སོགས་བྱ། ཡང་གསང་དབང་གི་མཎྜལ་ཕུལ། བསྟོད་པ་གསོལ་བཏབ་གདོང་བཅིངས། མདུན་གྱི་བླ་མ་ཡབ་ཡུམ་སྙོམས་པར་ཞུགས་ཏེ་དེ་བཞིན་གཤེགས་པ་ཐམས་ཅད་སྤྱན་དྲངས།
ཡབ་ཀྱི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་འོད་དུ་ཞུ། སྐུ་ཡི་དབྱིབས་བརྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པའི་ཐིག་ལེ་དུང་དང་ཀུནྡ་ལྟར་དཀར་བ། གདན་གསུམ་ཚང་བ་དེ་ཕྱི་ནང་གི་ལྷ་ཐམས་ཅད་ལ་བྱིན་པར་མོས་ཏེ། ཇི་ལྟར་འདས་པའི་སོགས་བརྗོད་པས་གསལ་སྟོང་གི་ཏིང་ངེ་འཛིན་གྱི་ངང་ལ་བཞག དེ་ལྟར་སོགས་རྟོགས་པ་བརྗོད། གོང་བཞིན་མཎྜལ་གསོལ་བཏབ་སོགས་བྱ། གདོང་བཅིང་སློབ་དཔོན་གྱི་ཕྱག་རྒྱ་མཚན་ཉིད་དང་ལྡན་པ་སྣང་བར་མོས་ཏེ། དགའ་སྟེར་སོགས་བརྗོད།
ཕྱག་རྒྱས་བརྟེན་པར་སྤྲོའམ་ཞེས་མོས་ཏེ། བཤང་གཅི་སོགས་བརྗོད། སྤྲོའོ་ཞེས་ལན་བཏབ་པའི་མོས་པ་བྱས་ཏེ། ཡང་བཤང་གཅི་སོགས་བརྗོད། རིག་མ་མཉེས་ནས་པདྨའི་ཆེ་བ་བརྗོད་པར་བསམས་ཏེ། ཨེ་མ་ང་ཡི་སོགས་བརྗོད། སྒྲུབ་པ་པོ་ཡི་དམ་ཡབ་ཡུམ་དུ་བསམ། མཁའ་གསང་སྔགས་ཀྱིས་བྱིན་གྱིས་བརླབས། ཐབས་འདི་ལ་བརྟེན་ནས་བདེ་ཆེན་གྱི་ཡེ་ཤེས་མངོན་དུ་བྱའོ་སྙམ་ཆོས་ཀྱི་འདུ་ཤེས་སྐྱེད། ཡས་བབས་དང་མས་བརྟན་གྱི་དགའ་བ་བཞི་སྒོམ།
གདོང་བཀྲོལ་ཏེ་རྟོགས་པ་བརྗོད། བཞི་པའི་མཎྜལ་ཕུལ། གསོལ་བ་བཏབ། གདོང་བཅིང་། ཡེ་ཤེས་འདི་ནི་སོགས་བརྗོད། དབང་གསུམ་པའི་ཡེ་ཤེས་དང་། རང་སེམས་དབྱེར་མེད་དུ་བསྲེས་ཏེ་བདེ་ཆེན་གྱི་ངང་ལ་བཞག གདོང་བཀྲོལ་རྟོགས་པ་བརྗོད། གཙོ་བོའི་སོགས་གཏང་རག་གི་མཎྜལ་དང་ལུས་ལོངས་སྤྱོད་དབུལ་ཏེ་དེང་ནས་སོགས་བརྗོད། མདུན་གྱི་དབང་ལྷ་རྣམས་འོད་དུ་ཞུ།
ཕྱི་ནང་གི་ལྷ་ཐམས་ཅད་ཀྱི་སྤྱི་བོ་ནས་ཐིམ་པས་ལུས་ཐམས་ཅད་ཡེ་ཤེས་ཀྱི་བདུད་རྩིའི་ཆུ་རྒྱུན་གྱིས་གང་ཆུ་ལྷག་མ་ཡར་ལུད་པ་དང་། རིགས་བདག་གིས་རྒྱས་གདབ་བོ། ། གཉིས་པ་རིགས་བདག་གིས་རྒྱས་འདེབས་ཚུལ་ལ། རྩ་རྒྱུད་ལས། ཕྱག་རྒྱ་རྟགས་དང་མཚན་མ་དང་། ། འདིས་ནི་རིགས་ནི་མཚོན་པར་བྱ། ། ཞེས་གསུངས་པ་ལྟར་རྒྱས་འདེབས་འདིས་རྡོ་རྗེ་ཐེག་པའི་གཞི་ལམ་འབྲས་གསུམ་ཐམས་ཅད་མཚོན་ནུས་ཤིང་། འདི་འཆོལ་ན་དངོས་གྲུབ་ཉམས་པ་ལ་སོགས་པའི་ཉེས་དམིགས་ཡོད་པས་འདི་མ་འཆོལ་བ་གལ་ཆེ་སྟེ། རྩ་རྒྱུད་ལས། རིགས་འཆོལ་སྒོམ་པའི་སྦྱོར་བ་ཡིས། །
དངོས་གྲུབ་མེད་ཅིང་སྒྲུབ་པའང་མེད། ། ཅེས་གསུངས་པ་ལྟར་རོ། ། འདི་ཉིད་ལ་ལྔ་སྟེ། ངོ་བོ་ཉིད་ལ་ངོ་བོ་ཉིད་ཀྱི་རྒྱ། ལུས་ལ་སེམས་ཀྱི་རྒྱ། སེམས་ལ་ལུས་ཀྱི་རྒྱ། རྒྱུ་ལ་འབྲས་བུའི་རྒྱ། འབྲས་བུ་ལ་རྒྱུའི་རྒྱའོ། ། དེ་ཡང་སེམས་རྣམ་པར་དག་པ་ལ་ཡིད་ཀྱི་ངོ་བོ་མི་བསྐྱོད་པས་རྒྱས་འདེབས་པ་ནི་ངོ་བོ་ཉིད་ལ་ངོ་བོ་ཉིད་ཀྱི་རྒྱ། གཽ་རཱི་གཟུགས་ཕུང་རྣམ་པར་དག་པ་དང་།
པུཀྐ་སཱི་ལ་རྣམ་པར་དག་པ་ལུས་ཀྱི་ངོ་བོ་རྣམ་པར་སྣང་མཛད་ལ་སེམས་རྣམ་པར་དག་པའི་ངོ་བོ་མི་བསྐྱོད་པས་རྒྱས་འདེབས་པ་ལུས་ལ་སེམས་ཀྱི་རྒྱ། ཙཽ་རཱི་ནི་ཚོར་བའི་ཕུང་པོ་རྣམ་པར་དག་པ་དང་། ཤ་བ་རི་ཆུ་རྣམ་པར་དག་པ་དང་། ཡིད་རྣམ་པར་དག་པའི་ངོ་བོ་མི་བསྐྱོད་པ་ལ་ལུས་རྣམ་པར་དག་པ་རྣམ་པར་སྣང་མཛད་ཀྱི་རྒྱས་འདེབས་པ་ནི་སེམས་ལ་ལུས་ཀྱི་རྒྱ། བཻཏྟ་ལཱི་འདུ་ཤེས་ཀྱི་ཕུང་པོ་རྣམ་པར་དག་པ་དང་གདོལ་པ་མོ་མེ་རྣམ་པར་དག་པ། རྒྱུ་འདོད་ཆགས་རྣམ་པར་དག་པའི་ངོ་བོ་འོད་དཔག་མེད་ལ། འབྲས་བུ་སེར་སྣ་རྣམ་པར་དག་པའི་ངོ་བོ་རིན་ཆེན་འབྱུང་ལྡན་གྱི་རྒྱས་འདེབས་པ་ནི་རྒྱུ་ལ་འབྲས་བུའི་རྒྱ། གྷསྨ་རཱི་འདུ་བྱེད་ཀྱི་ཕུང་པོ་རྣམ་པར་དག་པ་དང་། གཡུང་མོ་རླུང་རྣམ་པར་དག་པ། འབྲས་བུའི་ཕྲག་དོག་རྣམ་པར་དག་པའི་ངོ་བོ་དོན་ཡོད་གྲུབ་པ་ལ།
རྒྱུ་འདོད་ཆགས་རྣམ་པར་དག་པའི་ངོ་བོ་འོད་དཔག་མེད་ཀྱི་རྒྱས་འདེབས་པ་ནི་འབྲས་བུ་ལ་རྒྱུ་ཡི་རྒྱའོ། ། རིགས་བདག་རྣམས་ཀྱི་སྤྱི་བོར་རྡོ་རྗེ་འཆང་དང་འཁོར་ལོ་ལ་སོགས་པ་རང་རང་གི་རིགས་ཀྱི་ཕྱག་མཚན་གྱིས་རྒྱས་འདེབས་དགོས་ཏེ། རྡོ་རྗེ་གུར་ལས། སྤྱི་བོར་རྡོ་རྗེ་འཛིན་པ་མཆོག ། དེ་ཡང་རྡོ་རྗེ་མདོག་ནག་པོ། ། ཞེས་དང་། སྤྱི་བོར་ཆོས་ཀྱི་འཁོར་ལོ་མཛེས། ། ཞེས་གསུངས་པའི་དོན་ནོ། ། དེ་ལྟར་ན་མ་དག་པའི་ཕུང་ཁམས་སྐྱེ་མཆེད་རྣམས་དག་པའི་ལྷར་སྒོམ་པ་ནི་ཀུན་བརྟགས་ལ་གཞན་དབང་གི་རྒྱ། ལྷ་དེ་རྣམས་ཀྱི་སྤྱི་བོ་རང་རང་གི་རིགས་བདག་གིས་རྒྱས་འདེབས་པ་ནི།
གཞན་དབང་ལ་གཞན་དབང་གི་རྒྱ། རིགས་བདག་དེ་རྣམས་ཀྱི་སྤྱི་བོ་རང་རང་གི་རིགས་ཀྱི་ཕྱག་མཚན་གྱིས་རྒྱས་འདེབས་པ་ནི་གཞན་དབང་ལ་ཡོངས་གྲུབ་ཀྱི་རྒྱའོ། ། རིགས་བདག་དེ་རྣམས་དུས་ཀྱི་འཁོར་ལོ་སྤྲུལ་སྐུའི་རྣམ་པ་ཅན་དུ་བཤད་ཀྱང་། འདིར་ཡུམ་དང་ཞལ་སྦྱོར་གྱི་ལོངས་སྤྱོད་རྫོགས་སྐུའི་རྣམ་པ་ཅན་དུ་བཞེད་དོ། ། གཉིས་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་རྣམ་པར་ཤེས་པའི་ཕུང་པོ་ས་ཡི་ཁམས་ཁ་དོག་སྔོན་པོ་མི་བསྐྱོད་པའི་རིགས། ཉོན་མོངས་པ་ཞེ་སྡང་ལ་སོགས་པའི་བར་དང་། རང་གི་མངའ་ཐང་གཞིས་འབྱོར་པ་ཅི་ཙམ་ཡོད་པ་ལ་དབང་བསྒྱུར་བ་སྔར་བྱས་པ། མ་འོངས་པ་ན་བྱེད་པར་འགྱུར་བ། ད་ལྟར་བྱེད་བཞིན་པའི་སེམས་སྣང་བག་ཆགས་དང་བཅས་པ་ཐམས་ཅད།
སྦྱོང་བྱེད་མི་བསྐྱོད་པའི་ངོ་བོ་དབང་བསྐུར་བའི་ཡན་ཡག་ཏུ་བསྒྱུར་ནས་ཉམས་སུ་བླངས་པས། སྦྱངས་འབྲས་ཁམས་གསུམ་ཆོས་ཀྱི་རྒྱལ་པོ་མི་བསྐྱོད་པའི་གོ་འཕང་ཐོབ་པར་འགྱུར་བ་ཡིན་ནོ། ། དབང་བསྐུར་བ་མི་བསྐྱོད་པའི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། དབང་གི་གཙོ་བོ་ཆུ་ཡི་དབང་ཡིན་པ་དང་། མི་བསྐྱོད་པ་ཡང་ཆུ་རྣམ་པར་དག་པའི་ངོ་བོ་ཡིན་པའི་ཕྱིར་རོ། ། དེ་ལྟར་དབང་བསྐུར་ཞིང་ཐོབ་པ་ན་གཟུང་འཛིན་གྱི་རྣམ་པར་རྟོག་པས་མི་བསྐྱོད་པ་དེ་བཞིན་དུ། མི་བསྐྱོད་པ་ཡང་གཟུང་འཛིན་གྱི་རྣམ་པར་རྟོག་པས་མི་བསྐྱོད་པའི་བདག་ཉིད་ཅན་ཡིན་པའི་ཕྱིར་རོ། ། བཞི་པ་བདུད་རྩི་མྱོང་བ་འོད་དཔག་མེད་ཀྱི་ཡན་ལག་ལ། དོན་དངོས་བཤད་པ་དང་། སྦྱང་གཞི་སྦྱོང་བྱེད་ངོ་སྤྲད་དེ་སྔགས་དོན་ལ་ང་རྒྱལ་བཟུང་བ་གཉིས།
དང་པོ་ནི། རྩ་རྒྱུད་ལས། ན་དང་ག་ཧ་དང་པོ་དང་། ། མཐའ་ཡི་ཤ་དང་དང་པོའི་ཤ ། ཀྱཻ་རྡོ་རྗེའི་དངོས་གྲུབ་ཕྱིར། ། བདུད་རྩི་ལྔ་ཡང་དེ་བཞིན་བཟའ། ། ཞེས་གསུངས་པའི་དོན་ལ། བདུད་རྩི་བྱིན་གྱིས་རློབ་པ་དང་། བརླབས་པ་དེ་མྱོང་བའི་ཚུལ་དངོས་གཉིས། དང་པོ་ནི།
བདུད་རྩི་དངོས་སུ་བཤམས་པའམ་མེད་ཀྱང་རུང་། བསམ་པ་ཙམ་གྱིའང་རུང་སྟེ། དེ་ལ་ཨ་མྲྀ་ཏས་བསངས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་སྦྱང་གཞི་མ་དག་པའི་རླུང་དུ་སྣང་བའི་སེམས་སྣང་བག་ཆགས་དང་བཅས་པ་ཐམས་ཅད་སྦྱོང་བྱེད་དོན་གྲུབ་ཀྱི་ངོ་བོ་རྣམ་པ་ཡཾ་ལས་བྱུང་བའི་རླུང་གི་དཀྱིལ་འཁོར། དེ་ཡི་སྟེང་དུ་སྦྱང་གཞི་མ་དག་པའི་མེར་སྣང་བའི་སེམས་སྣང་བག་ཆགས་དང་བཅས་པ་ཐམས་ཅད། སྦྱོང་བྱེད་འོད་དཔག་མེད་ཀྱི་ངོ་བོ་རྣམ་པ་རཾ་ལས་བྱུང་བའི་མེའི་དཀྱིལ་འཁོར། དེའི་སྦྱང་གཞི་མ་དག་པའི་སྣོད་ཀྱི་འཇིག་རྟེན། སྦྱོང་བྱེད་ཨ་ལས་བྱུང་བའི་ཐོད་པ་དཀར་པོ་དུམ་བུ་གསུམ་པ་སྟོང་གསུམ་གྱི་ཁྱོན་དང་མཉམ་པར་བསམ། དེ་ཡི་སྟེང་དུ་བདུད་རྩི་ལྔ་བསྐྱེད་པ་ནི་མངོན་བྱང་ལྔས་བསྡུས་པ་ལས་ཐོད་པའི་ནང་དུ་ཟླ་བའི་དཀྱིལ་འཁོར་སྒོམ་པ་ནི་མེ་ལོང་ལྟ་བུའི་ཡེ་ཤེས་ལས་མངོན་པར་བྱང་ཆུབ་པ།
དེ་ཡི་སྟེང་དུ་གོ་ཀུ་ལ་སོགས་པའི་ཡིག་འབྲུ་ལྔ་ལས་བ་གླང་ལ་སོགས་པ་ཤ་ལྔ་སྒོམ་པ་ནི། སྦྱང་གཞི་མ་དག་པའི་བཅུད་ཀྱི་སེམས་ཅན་མཚོན། སེམས་ཅན་རེ་རེ་ཡང་བདུད་རྩི་ལྔ་ལྔ་དང་ལྡན་པས་དེ་རྣམས་རེ་རེའི་སྟེང་དུ་རིགས་ལྔ་ས་བོན་དང་བཅས་ཏེ་བསྒོམ་པའི་བདུད་རྩི་ལྔ་ནི་སྦྱོང་བྱེད་ཀྱི་ལམ་མཚོན། དེ་རྣམས་ཀྱི་སྟེང་དུ་ཡེ་ཤེས་ལྔ་ཡི་ངོ་བོ་རིགས་ལྔའི་ས་བོན་བསམ་པ་ནི་སྦྱངས་འབྲས་མཐར་ཐུག་པ་མཚོན། ཟླ་བའི་དཀྱིལ་འཁོར་གྱི་སྟེང་གི་མཐའ་བསྐོར་དུ་ཐབས་ཤེས་ཨཱ་ལི་ཀཱ་ལི་གཡས་སྐོར་གཡོན་སྐོར་དུ་བསམ་པ་ནི་ཐབས་ཤེས་གཉིས་ཀྱིས་བསྡུས་པ་མཚོན། དེ་རྣམས་སོ་སོར་རྟོགས་པའི་ཡེ་ཤེས་ལས་བྱང་ཆུབ་པ། དེ་རྣམས་ཀྱི་སྟེང་གི་ནམ་མཁར་བདུད་རྩིའི་ངོ་བོ་ཨོཾ་དཀར་པོ་མགོ་ཐུར་དུ་ལྷུང་ལ་ཁད་པ་བསམ། དེ་ཡི་སྟེང་དུ་ཉི་མའི་དཀྱིལ་འཁོར་སྒོམ་པ་ནི་མཉམ་པ་ཉིད་ཀྱི་ཡེ་ཤེས་ལས་མངོན་པར་བྱང་ཆུབ་པ། དེ་ཡི་སྟེང་དུ་རྡོ་རྗེ་དཀར་པོ་རྩེ་ལྔ་པ་ལྟེ་བར་ཧཱུྃ་གིས་མཚན་པར་སྒོམ་པ་ཡང་སོ་སོར་རྟོགས་པའི་ཡེ་ཤེས་ལ་མངོན་པར་བྱང་ཆུབ་པ། དེ་ཡི་ལྟེ་བའི་ཧཱུྃ་ལས་འོད་འཕྲོས་པས་མེ་རླུང་སྦུད་པ་སོགས་ནི་མངོན་རྟོགས་ཀྱི་དཀྱུས་བཞིན་ནོ། །
བདུད་རྩི་སེམས་དཔའ་སྤྱན་འདྲེན་པ་རྣམས་ལ་ཁ་ཅིག་བདུད་རྩི་རྐྱང་པའི་རྣམ་པར་སྤྱན་འདྲེན་པ། ཡིག་འབྲུའི་རྣམ་པར་སྤྱན་འདྲེན་པ། ཐོད་པ་བདུད་རྩིས་གང་བའི་རྣམ་པར་སྤྱན་འདྲེན་པ། བདུད་རྩི་རང་བཞིན་ཁ་ཊྭཱཾ་གའི་རྣམ་པར་སྤྱན་འདྲེན་པ་རྣམས་ལས། འདིར་དེ་བཞིན་གཤེགས་པ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ཀྱི་ངོ་བོ་རྣམས་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་གཡས་རྡོ་རྗེ་དང་། གཡོན་ཐོད་པ་བདུད་རྩིས་གང་བ་འཛིན་པའི་རྣམ་པར་སྤྱན་འདྲེན་པར་བཞེད་དོ། ། དེ་རྣམས་རོ་གཅིག་ཏུ་འདྲེས་པ་ནི་བྱ་བ་གྲུབ་པའི་ཡེ་ཤེས་ལ་མངོན་པར་བྱང་ཆུབ་པ། དེ་ལྟར་བདུད་རྩི་ཡོངས་སུ་རྫོགས་པ་ཁ་དོག་ཕུན་སུམ་ཚོགས་པ་བལྟས་པས་ཚིམ་པ། དྲི་ཕུན་སུམ་ཚོགས་པ་མནམས་པས་ཚིམ་པ། རོ་ཕུན་སུམ་ཚོགས་པ་མྱང་བས་ཚིམ་པ།
ནུས་པ་ཕུན་སུམ་ཚོགས་པ་ཟག་མེད་བདེ་ཆེན་གྱི་ཡེ་ཤེས་བསྐྱེད་ནུས་པར་གྱུར་པ་ནི་ཆོས་ཀྱི་དབྱིངས་ཀྱི་ཡེ་ཤེས་ལ་མངོན་པར་བྱང་ཆུབ་པའོ། ། གཉིས་པ་མྱོང་བའི་ཚུལ་ནི་བདེ་མཆོག་རྩ་རྒྱུད་ལས། སྦོམ་དང་མཐའ་ལྟག་རྩེ་སྦྱར་བ། ། རྣལ་འབྱོར་རིག་པས་རྟག་ཏུ་མཆོད། ། ཅེས་གསུངས་པའི་དོན་རོ་གཟུགས་ཀྱི་ངོ་བོ་རང་གི་ལག་པ་གཡོན་པའི་མཐེབ་སྲིན་གྱིས་བདུད་རྩི་ལན་གསུམ་དཀྲུགས་པའི་དབུས་ནས་ལེན་པ་ཡིན་ནོ། ། དེ་ཡང་སྔོན་ལྷ་དང་ལྷ་མ་ཡིན་རྣམས་ཀྱི་གསེར་གྱི་ས་གཞི་ལ་བསྲུབ་བརྟེན། རི་རབ་ལ་བསྲུབ་ཤིང་ཀླུ་དགའ་བོ་དང་ཉེར་དགའ་བོ་གཉིས་ཀྱིས་བསྲུབ་ཐབས་བྱས་ཏེ་རྒྱ་མཚོ་ཆེན་པོ་བསྲུབས་པའི་དྭངས་མ་བདུད་རྩི་བྱུང་བ་དང་མཐུན་ནོ། ། གཉིས་པ་སྦྱང་གཞི་སྦྱོང་བྱེད་ངོ་སྤྲད་དེ་སྔགས་དོན་ལ་ང་རྒྱལ་བཟུང་བ་ནི། སྦྱང་གཞི་འདུ་ཤེས་ཀྱི་ཕུང་པོ་དང་། མའི་ཁམས་ཁ་དོག་དམར་པོ།
ཉོན་མོངས་པ་འདོད་ཆགས་ལ་སོགས་པ་ཐམས་ཅད་དང་། རང་གི་མ་དག་པའི་ཟས་ལ་ལོངས་སྤྱོད་པའི་སེམས་སྣང་བག་ཆགས་དང་བཅས་པ་ཐམས་ཅད། སྦྱོང་བྱེད་འོད་དཔག་མེད་ཀྱི་ངོ་བོ་བདུད་རྩི་མྱོང་བའི་རྣལ་འབྱོར་དུ་བསྒྱུར་ནས་ཉམས་སུ་བླངས་པས། སྦྱངས་འབྲས་གསུང་རྣམ་པར་དག་པའི་ངོ་བོ་འོད་དཔག་མེད་ཀྱི་གོ་འཕང་ཐོབ་པར་འགྱུར་རོ། ། སྔགས་དོན་ནི་ཕལ་ཆེར་འདྲ་ལ། ཨ་མྲྀ་ཏ་བདུད་རྩི། སྭཱ་ད་བཟང་པོའོ། ། བདུད་རྩི་མྱོང་བ་འོད་དཔག་མེད་ཀྱི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། བདུད་རྩི་གསུང་འབྱུང་བའི་གནས་མགྲིན་པར་མྱོང་བ་དང་། འོད་དཔག་མེད་ཀྱང་གསུང་རྣམ་པར་དག་པའི་ངོ་བོ་ཡིན་པའི་ཕྱིར་རོ། །
ལྔ་པ་མཆོད་པ་དོན་ཡོད་གྲུབ་པའི་ཡན་ལག་ལ། རྡོ་རྗེ་གུར་ལས། ལྷ་མོ་བརྒྱད་ཀྱིས་མཆོད་པ་ཉིད། ། ཅེས་གསུངས་པའི་དོན་ལ། མཆོད་པའི་ལྷ་མོ་སྤྲོ་བ། སྤྲོས་ནས་དཀྱིལ་འཁོར་ལ་མཆོད་པ་བྱ་བ། སྦྱང་གཞི་སྦྱོང་བྱེད་ངོ་སྤྲོད་དེ་སྔགས་དོན་ལ་ང་རྒྱལ་བཟུང་བ་དང་གསུམ། དང་པོ་དང་གཉིས་པ་ནི་གོང་དུ་ཚོགས་ཞིང་མཆོད་པའི་སྐབས་སུ་བསྟན་ཟིན་ལ། དེ་ཡང་སྒྲུབ་ཐབས་རིན་ཆེན་འབར་བ་ལས། མཁའ་འགྲོ་མ་ཡི་ཚོགས་སྤྲོས་ཏེ། །
ཟླ་ཉི་ཆུ་སྨན་རྡོ་རྗེ་དང་། ། ཏེའུའི་སྒྲ་དང་འཁྱུད་པ་ཉིད། ། གཙོ་བོ་ནས་བརྩམས་རིམ་བཞིན་མཆོད། ། ཅེས་གསུངས་པ་དང་མཐུན་ནོ། ། གསུམ་པ་ནི། སྦྱང་གཞི་སྦྱོང་བྱེད་ཀྱི་ཕུང་པོ་རླུང་གི་ཁམས་ཁ་དོག་ལྗང་ཁུ་དོན་ཡོད་གྲུབ་པའི་རིགས་ཉོན་མོངས་པ་ཕྲག་དོག་ལ་སོགས་པ་དང་། འཇིག་རྟེན་ན་རང་ཉིད་ལ་གཉེན་བཤེས་སོགས་ཀྱི་བསྙེན་བཀུར་བ་དང་མཆོད་པ་སོགས། སྦྱོང་བྱེད་དོན་ཡོད་གྲུབ་པའི་ངོ་བོ་མཆོད་པའི་རྣལ་འབྱོར་དུ་བསྒྱུར་ནས་ཉམས་སུ་བླངས་པས། སྦྱངས་འབྲས་དོན་ཡོད་གྲུབ་པའི་གོ་འཕང་ཐོབ་པར་འགྱུར་བས་སོ། ། དེའི་ངང་ལ་མཉམ་པར་བཞག་ནས་སྔགས་བརྗོད་པ་ཡིན་ལ།
སྔགས་དོན་ནི་ཕལ་ཆེར་འདྲ་ལ། པཱུ་ཙས་མཆོད་པའོ། ། མཆོད་པ་དོན་ཡོད་གྲུབ་པའི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། མཆོད་པ་ཕྲིན་ལས་ཀྱི་ཆ་ཡིན་ལ། དོན་ཡོད་གྲུབ་པའང་སངས་རྒྱས་ཐམས་ཅད་ཀྱི་ཕྲིན་ལས་རྣམ་པར་དག་པའི་ངོ་བོ་ཡིན་པའི་ཕྱིར་རོ། ། དྲུག་པ་བསྟོད་པ་རིན་ཆེན་འབྱུང་ལྡན་གྱི་ཡན་ལག་ནི། རྡོ་རྗེ་གུར་ལས། འཁོར་ལོའི་འདྲེན་པ་བསྟོད་པའོ། ། ཞེས་གསུངས་པའི་དོན་ལ། བསྟོད་པ་དངོས།
བསྟོད་བྱེད་ཀྱི་ལྷ་མོ་བསྡུ་བ། སྦྱང་གཞི་སྦྱོང་བྱེད་ངོ་སྤྲོད་དེ་སྔགས་དོན་ལ་ང་རྒྱལ་བཟུང་བ་དང་གསུམ། དང་པོ་ནི། རྡོ་རྗེ་གུར་ལས། ཁྱོད་ནི་རྣལ་འབྱོར་མ་རྣམས་ཡོངས་སུ་བསྐོར། ། ཞེས་སོགས་གསུངས་པས་སྐུ་གསུམ་ཡན་ལག་བདུན་ལྡན་གྱི་སྒོ་ནས་བསྟོད་པ་ཡིན་ལ། དེ་ཡང་ཚིག་རྐང་དང་པོས་ལོངས་སྤྱོད་རྫོགས་པ་དང་། ཁ་སྦྱོར་དང་། བདེ་བ་ཆེན་པོ་སྟེ། ལོངས་སྐུའི་ཡན་ལག་གྱི་སྒོ་ནས་བསྟོད་པ།
དེ་ནས་ཚིག་རྐང་གཅིག་གིས་རང་བཞིན་མེད་པ་སྟེ་ཆོས་སྐུའི་ཡན་ལག་གཅིག་གིས་བསྟོད། དེ་ནས་ཚིག་རྐང་གཅིག་གིས་རྒྱུན་མི་ཆད་པ་སྙིང་རྗེ་རྒྱུད་ཡོངས་སུ་གང་བས་འགོག་པ་མེད་པ་སྟེ་སྤྲུལ་སྐུའི་ཡན་ལག་ཉིད་ཀྱིས་བསྟོད། དེ་ནས་ཚིག་ཐ་མས་ཡི་གེ་བཞིའི་དོན་དང་ལྡན་པ་ཟུང་འཇུག་གི་སྐུའི་བསྟོད་པའོ། ། གཉིས་པ་བསྟོད་བྱེད་ཀྱི་ལྷ་མོ་བསྡུ་བ་ནི། རླུང་ནང་དུ་རྔུབ་པ་དང་ལྷན་ཅིག་ཏུ་རང་གི་སྣ་བུག་གཡོན་ནས་བསྡུས་ཏེ་ཐུགས་ཀའི་ས་བོན་ལ་ཐིམ་པར་བསམ་མོ། ། གསུམ་པ་སྦྱང་གཞི་སྦྱོང་བྱེད་ངོ་སྤྲད་དེ་སྔགས་དོན་ལ་ང་རྒྱལ་བཟུང་བ་ནི། སྦྱང་གཞི་ཚོར་བའི་ཕུང་པོ་ནམ་མཁའི་ཁམས། ཁ་དོག་སེར་པོ་རིན་འབྱུང་གི་རིགས། ཉོན་མོངས་པ་ང་རྒྱལ་དང་སེར་སྣ་སོགས་དང་འཇིག་རྟེན་དང་བསྟོད་བཀུར་དང་སྙན་པ་བརྗོད་པ་སོགས། སྦྱོང་བྱེད་རིན་འབྱུང་གི་ངོ་བོ་བསྟོད་པའི་ཡན་ལག་ཏུ་བསྒྱུར་ནས་ཉམས་སུ་བླངས་པས།
སྦྱངས་འབྲས་རིན་འབྱུང་གི་གོ་འཕངས་ཐོབ་པར་བསམས་ནས་དེའི་ངང་ལ་མཉམ་པར་བཞག་ནས་སྔགས་བརྗོད་པ་ཡིན་ལ། སྔགས་དོན་ཕལ་ཆེར་འདྲ་ལ། སྟུ་ཏི་རང་བཞིན་བསྟོད་པའོ། ། བསྟོད་པ་རིན་ཆེན་འབྱུང་ལྡན་གྱི་ཡན་ལག་ཏུ་འཇོག་པའི་རྒྱུ་མཚན་ཡོད་དེ། བསྟོད་པ་སངས་རྒྱས་ཀྱི་ཡོན་ཏན་བརྗོད་པ་ཡིན་ལ། རིན་ཆེན་འབྱུང་ལྡན་ཡང་སངས་རྒྱས་ཐམས་ཅད་ཀྱི་ཡོན་ཏན་རྣམ་པར་དག་པའི་ངོ་བོ་ཡིན་པའི་ཕྱིར་རོ། ། དེ་ལྟར་ཡན་ལག་དྲུག་རྫོགས་པའི་རྗེས་སུ་རྟེན་དང་བརྟེན་པར་བཅས་པའི་དཀྱིལ་འཁོར་ལ་སེམས་འཛིན་ཏེ། དེ་ཡང་ཐ་མལ་གྱི་ཞེན་པ་དགག་པའི་ཕྱིར་ང་རྒྱལ་ལ་བསླབས་པ་དང་། ཐ་མལ་སྣང་བ་དགག་པའི་ཕྱིར་རྣམ་པ་གསལ་བ་ལ་བསླབ་པའོ། ། དེ་རྣམས་ཀྱང་ཡེ་ཤེས་ཚོགས་བསག་གི་དོན་འོད་གསལ་སྟོང་ཉིད་ཀྱི་ངང་ལས་མ་གཡོས་བཞིན་དུ་སྔར་གྱི་སེམས་བསྐྱེད་ཀྱི་འཕེན་པའི་དབང་གིས་རྟེན་དང་བརྟེན་པར་བཅས་པའི་དཀྱིལ་འཁོར་སྣང་ལ་རང་བཞིན་མེད་པ་སྒྱུ་མ་ལྟ་བུའི་རྣམ་པར་ཤར་བར་སྒོམ་པ་ནི་བསྐྱེད་རིམ་དང་རྫོགས་རིམ་དབྱེར་མེད་དེ།
ཟབ་གསལ་གཉིས་མེད་ཀྱི་བསྐྱེད་རིམ་ཞེས་བྱ་སྟེ་བླ་ན་མེད་པའི་བྱང་ཆུབ་སྒྲུབ་པའི་ལམ་འཁྲུལ་མེད་ཁོ་ན་ཡིན་ནོ། ། དེ་ལྟ་བུའི་གནད་མི་ཤེས་པ་དག་གིས་ཉོན་མོངས་པ་དུག་གསུམ་གྱིས་ཀུན་ནས་བསླངས་ཏེ་གཟུང་འཛིན་དང་བཅས་པའི་ལྷ་ཡི་ང་རྒྱལ་འདུན་པ་དྲག་པོས་སྒོམ་པ་ནི། བསྒོམས་པའི་ལྷ་དེ་དང་རྣམ་པ་འདྲ་བའི་ངན་སོང་གསུམ་གྱི་ལུས་རྟེན་ཐོབ་པར་བཤད་པས་བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་གཅོད་པ་ནི་མི་དགོས་ཀ་མེད་ཀྱི་གནད་ཆེན་པོ་ཡིན་པས་བླུན་པོ་རྣམས་བག་ཡོད་པར་བྱོས་ཤིག དེ་ལྟར་ལས་དང་པོ་པའི་གང་ཟག་གི་ཨཱ་ལི་ཀཱ་ལི་ལ་ལྟོས་པའི་མངོན་བྱང་ལས་བསྐྱེད་པའི་མངོན་རྟོགས་ཡན་ལག་བཞི་དྲུག་གང་རུང་ཐུན་བཞིར་སྒོམ་ཞིང་སེམས་འཛིན་ལ་འབད་རྩོལ་དྲག་པོ་བྱས་པ་ལ་བརྟེན་ནས། རྡོ་རྗེ་གུར་ལས། དང་པོ་སྤྲིན་གྱི་རྣམ་པ་སྟེ། ། གཉིས་པ་དུ་བ་འདྲ་བ་ཉིད། ། གསུམ་པ་སྲིན་བུ་མེ་ཁྱེར་འདྲ། ། བཞི་པ་མར་མེ་ཉེར་འབར་བ། ། ལྔ་པ་རྟག་ཏུ་སྣང་བ་སྟེ། །
སྤྲིན་མེད་ནམ་མཁའ་འདྲ་བའོ། ། ཞེས་གསུངས་པ་ལྟར་དུ་བ། མིག་རྒྱུ། སྲིན་བུ་མེ་ཁྱེར། མར་མེ་འབར་བ། ནམ་མཁའ་སྤྲིན་མེད་ལྟ་བུ་སྟེ་འོད་གསལ་གྱི་རྟགས་ལྔ་མཐོང་བར་འགྱུར་རོ། ། དེ་དག་མཉམ་རྗེས་གང་མཐོང་ཡང་རུང་། དེ་མཐོང་བའི་གང་ཟག་གཉིས་པར་ན་འཕོས་པ་ཡིན་ནོ། ། དེ་ལྟར་བདེ་བ་ཅུང་ཟད་སྐྱེས་པའི་གང་ཟག་དེས་ཨཱ་ལི་ཀཱ་ལི་སྤངས་པའི་མངོན་བྱང་ལྔ་ལ་མངོན་པར་རྟོགས་པ་ཡན་ལག་བཞི་དྲུག་གང་རུང་ཐུན་བཞི་སྒོམ་ཞིང་སེམས་ཅན་ལ་ནན་ཏན་བྱས་པ་ལ་བརྟེན་ནས་སེམས་ཆེར་བརྟེན་ཞིང་རླུང་སེམས་ཀྱི་འཕྲོ་འདུའི་འཕེལ་བའི་སྟབས་ཀྱིས་བསོད་ནམས་ཀྱི་ཚོགས་ཀྱིས་དུས་སུ་ལུས་ལ་བདེ་བ་འབར། ཡེ་ཤེས་ཀྱི་ཚོགས་ཀྱིས་དུས་སུ་སེམས་ལ་སྟོང་ཤས་ཆེ།
བསྐྱེད་རྫོགས་དངོས་གཞིའི་དུས་སུ་བདེ་སྟོང་ཟུང་དུ་ཆུད། སྐབས་འགའ་ཞིག་ཏུ་ལྷའི་རྣམ་པ་སྟོང་ཞིང་འགྲོ། རྨི་ལམ་མངོན་ཤེས་དང་འདྲ་བ་འབྱུང་། དེ་ཙམ་ན་གང་ཟག་གསུམ་པར་ན་འཕོས་པ་ཡིན། དེ་ལྟར་བདེ་སྟོང་གི་ཉམས་སྐྱེས་པའི་གང་ཟག་དེས་ས་བོན་ལས་སྐྱེས་པའི་མངོན་པར་རྟོགས་པ་ཐུན་བཞིར་སྒོམ་ཞིང་སེམས་འཛིན་ལ་ནན་ཏན་དུ་བྱས་པའི་སྟབས་ཀྱིས་ལྷ་ཡི་སྣང་བ་བས་ཀྱང་རྫོགས་རིམ་ཤས་ཆེ་བར་འཆར།

སྐབས་སུ་ལྷའི་རྣམ་པ་མི་གསལ། ཀྱཻ་རྡོ་རྗེ་བསྒོམས་ཀྱང་འཁོར་ལོ་བདེ་མཆོག་ལ་སོགས་པའི་རྣམ་པ་དུ་མར་འགྱུར་ཞིང་། འགྲོ་བ་རིགས་དྲུག་གི་གནས་ལ་སོགས་པ་འཁྲུལ་སྣང་དུ་མ་མཐོང་། དཀྱིལ་འཁོར་གྱི་འཁོར་ལོ་ཡང་དུ་བ་ལ་སོགས་པ་བཞིན་ཟ་ཟི་བན་བུན་དུ་ཡལ་ནས་འགྲོ། དེ་ཙམ་ན་གང་ཟག་བཞི་པར་ན་འཕོས་པ་ཡིན་པས། དེ་ལྟར་བདེ་སྟོང་གི་ཉམས་ཆེར་སྐྱེས་པའི་གང་ཟག་དེས་སྐད་ཅིག་གིས་བསྐྱེད་པའི་མངོན་པར་རྟོགས་པ་ཐུན་བཞིར་བསྒོམ་ཞིང་སེམས་འཛིན་ལ་འབད་རྩོལ་དྲག་པོ་བྱས་པས། འཁོར་བ་རིགས་དྲུག་གི་གྲོང་ཁྱེར་དང་། མྱ་ངན་ལས་འདས་པ་སྤྲུལ་སྐུའི་ཞིང་ཁམས་ཀྱང་མཐོང་། ཏིང་ངེ་འཛིན་ལ་མཉམ་རྗེས་ཆེར་མེད། ལུས་སེམས་ལ་བདེ་སྟོང་བརྟེན་པར་ཟུང་དུ་ཆུད་དེ། དེ་ཙམ་ན་མཁའ་འགྲོ་མའི་བར་ཆད་ཀྱི་རྩོལ་བས་ནམ་མཁའ་ཐམས་ཅད་མཁའ་འགྲོ་མས་གང་ནས་དངོས་གྲུབ་བྱིན་གྱི་ལོང་ཟེར་བ་དང་།
མཚོན་ཆའི་ཆར་ཆེན་པོ་འབབ་པ་དང་། སྲིན་པོ་ཕོ་མོ་དང་ཤ་ཟ་ཕོ་མོས་བསྡིགས་ཤིང་གསོན་པོར་ཟ་བ་སྙམ་བྱེད་པ་དང་། ཕྱོགས་དང་ཕྱོགས་མཚམས་ཐམས་ཅད་དུ་མེ་ཕུང་ཆེན་པོ་འབར་ནས་བསྲེགས་པ་དང་། རྒྱ་མཚོ་ཆེན་པོ་གཏིང་མཐའ་ཡས་པའི་ནང་དུ་སྐྱུར་བ་ལ་སོགས་བསྡིགས་ཤིང་བྲེད་པའི་སྣང་བ་དུ་བྱུང་ན། བརྡ་བསྟན་པས་བཟློག གལ་ཏེ་བརྡ་ཤེས་ཤིང་མཁའ་འགྲོ་མ་མཚན་ལྡན་གྱིས་རང་གཟུགས་སྟོན་པ་བྱུང་ན་དེ་དང་སྙོམས་པར་ཞུགས་པས་སྐད་ཅིག་དེ་ཉིད་ལ་བདེན་པ་མཐོང་བར་འགྱུར་རོ། ། དེ་ལྟར་བསྒོམས་པས་ཡུད་ཙམ་དེ་ཉིད་ལ་དཀྱིལ་འཁོར་ཡོངས་སུ་རྫོགས་པའི་སྣང་བ་གསལ་བར་འཆར་ནུས་པ་འབྱུང་ལ། དེ་ཡི་ཚེ་སྐྱེ་མཆེད་སྐུ་གསུང་ཐུགས་བྱིན་གྱིས་བརླབས་པ་སོགས་མི་དགོས་ཏེ། རང་གི་ངང་གིས་ཆོ་ག་ཐམས་ཅད་མི་དམིགས་པར་འགྱུར་ཞིང་། སྣང་བ་ལྷའི་འཁོར་ལོར་ཤར་བས་བསྐྱེད་ཆོག་གི་སྒོ་ནས་སྒོམ་རྒྱུ་མེད་པར་འགྱུར་བའི་ཕྱིར་རོ། །
དེ་ལྟ་བུ་སྐད་ཅིག་ལ་ལུས་ཀྱི་དཀྱིལ་འཁོར་མངོན་དུ་གྱུར་ཏེ་ལུས་ཀྱི་རྩ་ཐམས་ཅད་ལྷའི་རྣམ་པར་འཆར་ཞིང་། དེ་ལ་ཡང་དང་ཡང་དུ་བརྟགས་ཤིང་བསམས་པས་སྔོན་བླ་མས་བསྟན་པའི་ལུས་ཀྱི་དཀྱིལ་འཁོར་མངོན་དུ་གྱུར་ཏེ་དངོས་གྲུབ་ཐོབ། ཅེས་བྱ་བའང་བདེན་པ་མཐོང་ཞེས་ཀྱང་བྱ་སྟེ། དོན་ལ་ཟག་མེད་པ་དང་པོའི་ཡེ་ཤེས་རྒྱུད་ལ་སྐྱེས་པ་ཡིན་ནོ། ། གཉིས་པ་རྫོགས་པའི་རིམ་པ་ནི། སྐབས་འདིར་རྫོགས་རིམ་འཆད་པ་ལ་མཆོག་དབང་གོང་མ་གསུམ་གྱི་ལམ་རྣམ་པ་གསུམ་ལས་འདིར་གསང་དབང་གི་ལམ་སྟོན། དེ་ལ་ཡང་རླུང་གཏུམ་མོ་འཕྲུལ་འཁོར་གསུམ་ལས་བར་པ་གཏུན་མོའི་རྣལ་འབྱོར་སྟོན། དེ་ལ་ཡང་འཁོར་ལོ་ལ་མ་བརྟེན་པ་དང་བརྟེན་པ་དང་མན་ངག་གི་གནད་ལ་བརྟེན་པ་དང་གསུམ་ལས། འདིར་བར་པ་འཁོར་ལོ་ལ་བརྟེན་པ་སྟོན། དེ་ལ་ཡང་འཁོར་ལོ་གཅིག་ལ་བརྟེན་པ།
གཉིས་ལ་བརྟེན་པ། བཞི་ལ་བརྟེན་པ་དང་གསུམ་ལས། འདིར་ཕྱི་མ་བཞི་ལ་བརྟེན་པ་འཆད་པ་ནི། རྩ་རྒྱུད་ལས། ལྟེ་བར་གཏུམ་མོ་སྦར་བ་ཡིས། ། དེ་བཞིན་གཤེགས་པ་ལྔ་སྲེག་ཅིང་། ། སྤྱན་ལ་སོགས་པ་ཡང་སྲེག་སྟེ། ། བསྲེགས་པས་རི་བོང་ཅན་ཧཾ་འཛག ། ཅེས་གསུངས་པའི་དོན་ལ། དོན་དངོས་ཉམས་སུ་བླངས་པ་དང་།
སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་གཉིས། དང་པོ་ནི། བསམ་གཏན་གྱི་ཡན་ལག་དགུ་སྔོན་དུ་བཏང་ནས་ལུས་སྐྱིལ་ཀྲུང་གིས་འདུག ཀྱཻ་རྡོ་རྗེ་ཡབ་ཡུམ་དུ་གསལ་གདབ། ཐོག་མར་སྲོག་རྩོལ་དྲུག་བརྒྱའམ་སྟོང་ལ་སོགས་པ་གང་རུང་ཞིག་ཉམས་སུ་བླངས། དེ་ནས་ལྷ་ཡི་ང་རྒྱལ་བརྟན་པོ་དང་ལྡན་པས་རྩ་གསུམ་གསལ་གདབ་པ། འཁོར་ལོ་བཞི་གསལ་གདབ་པ། ལས་བྱེད་པའི་འཁོར་ལོ་གཉིས་གསལ་གདབ་པ། འབར་འཛག་ལ་ཤེས་པ་གཏད་པའོ། ། དང་པོ་ནི།
རང་གི་ལྟེ་བ་ནས་སྤྱི་གཙུག་གི་བར་ལ་གཡས་སུ་རྩ་རོ་མ་ཁ་དོག་དམར་པོ་རཀྟས་གང་བ་དྲང་པོར་ཐལ་གྱི་ཡོད་པ་གཅིག་གསལ་གདབ། གཡོན་དུ་རྐྱང་མ་དཀར་པོ་ཁུ་བས་གང་བ་དྲང་པོར་ཐལ་གྱི་ཡོད་པ་གཅིག་གསལ་གདབ། རྩ་དབུ་མ་ཁ་དོག་དམར་སྐྱ་སྦོམ་ཕྲ་བ་ཐག་ཙམ་པ་དྲང་པོར་ཐལ་གྱི་ཡོད་པ་མར་མེ་ལྟར་གསལ་བ་ཤིན་ཏུ་དྭངས་པ་གཅིག་གསལ་གདབ་སོ། ། གཉིས་པ་ནི། འཁོར་ལོ་བཞི་ལས་དང་པོ་ལྟེ་བའི་འཁོར་ལོ་གསལ་གདབ་པ་ནི། ལྟེ་བའི་གནས་སུ་རོ་རྐྱང་གཉིས་དབུ་མ་ལ་ཕན་ཚུན་འཁྲིལ་བའི་འཁྲིལ་མཚམས་དེ་ལྟེ་བ་དང་དེ་ལས་གྱེས་པའི་ཕྱོགས་མཚམས་རྩ་ཅུང་ཟད་སྦོམ་པ་བརྒྱ་དང་། དེ་ལས་ཕྱི་རོལ་ཏུ་གྱེས་པའི་རྩ་ནང་མ་བརྒྱ་ལས་ཅུང་ཟད་ཕྲ་བ་དྲུག་ཅུ་རྩ་བཞི་ཐིག་ལེར་དམར་ཆས་གང་བ། རྩ་ཐམས་ཅད་ཁ་དོག་དམར་ཤས་ཆེ་བ་ཐག་བརྒྱངས་པ་ལྟ་བུ་ཤད་ཤད་ཡོད་པ་དྲུག་ཅུ་རྩ་བཞི་པོའི་རྩ་མགོ་རྣམས་ཅུང་ཟད་མཐོ་བ། རྩེ་མོ་ཕར་ཀྱོག་ཚུར་ཀྱོག་བྱས་པ་ཡི་གེའི་གཟུགས་སུ་ཡོད་པ། ཐོག་མ་མེད་པ་ནས་འགྲོ་བ་སོ་སོའི་བག་ཆགས་བསགས་པས་ཡི་གེ་མི་འདྲ་བ་དྲུག་ཅུ་རྩ་བཞི་ཙམ་གྱི་ཚུལ་དུ་ཡོད་ཀྱང་།
རང་རེ་ད་ལྟ་ཉམས་སུ་ལེན་པའི་ཚེ་ཡི་གེ་སྒོམ་ཚུལ་འདི་ལྟར་བྱས་པས་ཁྱབ་པ་ཡིན་ཏེ། དེ་ཡང་ལྟེ་བའི་ཕྱིའི་མདུན་གྱི་ཕྱེད་ནས་དབུ་བཟུང་སྟེ་ཨཱ་ལི་ཕྲག་གཉིས་གཡོན་སྐོར་དུ་བཀོད་པས་རྒྱབ་ཀྱི་ཕྱེད་དུ་སླེབ་བོ། ། ཡང་མདུན་གྱི་ཕྱེད་ནས་དབུ་བཟུང་སྟེ་ཀཱ་ལི་ཧ་དང་ཀྵ་སྤངས་པ་ཕྲག་གཅིག་གཡས་སྐོར་དུ་བཀོད། ཧཾ་ཡིག་སྤྱི་བོར་ཡོད་པ་དང་ཀྵ་ལྟེ་འོག་ན་ཡོད་པས་འདིར་མི་དགོས་པ་ཡིན་ཞིང་། ཡི་གེ་ཐམས་ཅད་ཀྱང་མགོ་ཅུང་ཟད་མཐོ་བ་ཁ་དོག་དམར་སེར་གསལ་གདབ་བོ། ། ལྟེ་བར་ཨཾ་ཡིག་དམར་པོ་དང་ནང་སྐོར་འདབ་མ་བརྒྱད་ལ་ཨ་ཀ་ཙ་ཊ་ཏ་པ་ཡ་ཤ་ཞེས་པའི་ཡི་གེ་བརྒྱད་གསལ་གདབ། ལྟེ་བའི་རྩ་འདབ་ཐམས་ཅད་དང་ཡི་གེ་རྣམས་ཁ་གྱེན་ལ་ཡར་བསྟན་པ། ལྟེ་བར་ཐིག་ལེ་དམར་བའི་ཆ་འདུ་བས་ཁ་དོག་དམར་ཤས་ཆེ་བ་གསལ་གདབ་བོ། ། གཉིས་པ་སྙིང་ཁའི་འཁོར་ལོ་གསལ་གདབ་པ་ནི། དེ་ཡང་ནུ་མ་གཉིས་ཀྱི་བར་སྙིང་ཁའི་དཀྱིལ་ན་རྩ་དབུ་མ་ལ་རོ་རྐྱང་གཉིས་ཕར་འཁྲིལ་ཚུར་འཁྲིལ་བྱས་ཡོད་པའི་ལྟེ་བ་ཅུང་སྦོམ་པའི་རྣམ་པ་ཅན་གྱི་ནང་དུ་ཧཱུྃ་ཡིག་མགོ་ཐུར་བསྟན་པ་ཁ་དོག་དངུལ་ཆུ་ལྟ་བུ་དབུས་སྔོ་བ་མཐའ་སྐྱ་བ་ཐིགས་ལ་ཁད་པ་གཅིག་གསལ་གདབ།
ལྟེ་བ་ལས་རོ་རྐྱང་གཉིས་ལས་གྱེས་པའི་རྩ་འདབ་བརྒྱད་ཤད་ཤད་གྱེས་པ། རྩའི་རྩེ་མོ་ཕར་ཀྱོག་ཚུར་ཀྱོག་བྱས་པ་ཡི་གེའི་དབྱིབས་སུ་གནས་པ་ནི་ཕྱོགས་བཞིར། བྷྲཱུྃ་ཨཾ་ཛྲིཾ་ཁཾ། མཚམས་བཞིར་མྃ་ལྃ་པྃ་ཏྃ་ཞེས་པ་རྣམས་གཡོན་སྐོར་གྱི་དངུལ་ཆུའི་མདོག་ལྟ་བུར་གནས་པ། རྩ་ཡིག་ཐམས་ཅད་ཁ་དོག་དཀར་སྔོ་རྩ་མགོ་ཡི་གེ་དང་བཅས་པ་རྣམས་ཅུང་དམའ་བ་ཁ་འོག་ཏུ་བསྟན་པ་གསལ་གདབ་བོ། ། གསུམ་པ་མགྲིན་པའི་འཁོར་ལོ་གསལ་གདབ་པ་ནི། དེ་ཡང་ཨོལ་གོང་པའི་གོང་ཙམ་གྱི་ཐད་ཀའི་ནང་ཙམ་ན་སྦྲུལ་གཅུས་པ་ལྟ་བུའི་རྩ་མང་དུ་ཡོད་པ་ལས། དེ་རྣམས་ཀྱི་ནང་ནས་ལས་བྱེད་པའི་རྩ་བཅུ་དྲུག་ལྟེ་བ་དང་བཅས་པར་གྲངས་ངེས། དེ་ལ་རོ་རྐྱང་གཉིས་དབུ་མ་ལ་ཕར་འཁྲིལ་ཚུར་འཁྲིལ་བྱས་པའི་ལྟེ་བ་སྦོམ་པོར་ཨོཾ་མགོ་གྱེན་བསྟན། དེ་ལས་གྱེས་པའི་རྩ་འདབ་བཅུ་དྲུག་རྩེ་མོ་ཕར་ཀྱོག་ཚུར་ཀྱོག་བྱས་པ་ཡི་གེའི་དབྱིབས་སུ་གྲུབ་པ།
མདུན་ནས་དབུ་བཟུང་སྟེ་གཡས་སྐོར་དུ་ཨཱ་ལི་བཅུ་དྲུག རྩ་ཡིག་ཐམས་ཅད་ཁ་དོག་དམར་པོ་མགོ་ཅུང་མཐོ་བ་ཁ་སྤྱི་བོ་ལ་བསྟན་པ་གསལ་གདབ་བོ། ། བཞི་པ་སྤྱི་བོའི་འཁོར་ལོ་ནི། དེ་ཡང་སྐྲ་མཚམས་ཀྱི་ནང་ཐད་དབུ་མ་ལ་རོ་རྐྱང་གཉིས་ཕར་འཁྲིལ་ཚུར་འཁྲིལ་བྱས་པའི་ལྟེ་བ་ཅུང་སྦོམ་པའི་རྣམ་པ་ཅན་མདུན་གྱི་ཕྱེད་དྲང་པོ་ནས་དབུ་བཟུང་སྟེ་གཡོན་ཕྱོགས་སུ་ཕྲག་གཅིག གཡས་ཕྱོགས་ནས་བཟུང་སྟེ་ཀཱ་ལི་ཏ་ཡན་ཕྲག་གཅིག་གསལ་གདབ། ལྟེ་བ་ཧཾ་ཡིག་ཐིག་ལེས་གང་བ། ཡི་གེ་རྣམས་མགོ་ཐུར་དུ་འཕྱང་བ། རྩ་ཡིག་ཐམས་ཅད་ཁ་དོག་ཤིན་ཏུ་དཀར་བ། མགོ་བོ་རྣམས་ཐུར་དུ་བལྟ་བ་གསལ་བཏབ། མདོར་ན་དབུ་མ་ན་སྲོག་ཤིང་གི་ཚུལ་ལྟར་དྲང་པོར་ཏལ་གྱི་ཡོད་པ།
རོ་མ་དང་རྐྱང་མ་གཉིས་ཀྱང་ཏལ་གྱི་ཡོད་པ་ལ་སྤྱི་བོ་དང་། མགྲིན་པ་དང་། སྙིང་ཁ་དང་། ལྟེ་བ་རྣམས་སུ་དབུ་མ་ལ་ཕར་འཁྲིལ་ཚུར་འཁྲིལ་བྱས་པ་ལས་རྩ་འདབ་སོ་སོར་གྱེས་པ་ཡིན་ནོ། ། སྙིང་ཁ་དང་ལྟེ་བ་གཉིས་ཐབས་ཤེས་རབ་ཡིན་ཞིང་གཅིག་ལ་གཅིག་གིསཁ་བསྟན་པ་ཡིན་ལ། མགྲིན་པ་དང་སྤྱི་བོ་གཉིས་ཀྱང་ཐབས་ཤེས་གཅིག་ལ་གཅིག་ཁ་བསྟན་པ་ཡིན་ནོ། ། སྒོམ་པའི་ཚེ་རྩ་གསུམ་སྔོན་ལ་ཏལ་གྱིས་ཡོད་པ་གསལ་གདབ། དེ་ལ་དབུས་ཀྱི་ཨོཾ་ཧཱུྃ་ཨོཾ་ཧྃ་སྟེ་ཡི་གེ་བཞི་པོ་རེ་རེ་ནས་གསལ་གདབ། དེ་ནས་ལྟེ་བའི་འཁོར་ལོ་ནས་བཟུང་སྟེ་རྩ་རེ་དང་། རྩ་ཡི་དབྱིབས་ཡི་གེར་གནས་པ་རེ་རེ་ནས་གསལ་བཏབ་བོ། །
ཇི་སྲིད་ལག་པའི་རི་མོ་ལྟར་དུ་གསལ་བར་མ་གྱུར་གྱི་བར་དུ་གསལ་བཏབ་ཅིང་བསྒོམས་པར་བྱའོ། ། རྩ་གསུམ་འཁོར་ལོ་དང་བཅས་པ་འདི་རྩ་ལ་གྲུབ་པས་ན་ལུས་རྩའི་དཀྱིལ་འཁོར་ཞེས་བརྗོད། རྩ་རྣམས་ཡི་གེའི་དབྱིབས་སུ་གྲུབ་པས་ཡི་གེ་བྷ་གའི་དཀྱིལ་འཁོར་ཞེས་བརྗོད་པ་ཡིན་ནོ། ། གསུམ་པ་ལས་བྱེད་པའི་འཁོར་ལོ་གཉིས་གསལ་གདབ་པ་ནི། བཤང་སྒོར་རླུང་གི་དཀྱིལ་འཁོར་དང་། སུམ་མདོར་མེ་ཡི་དཀྱིལ་འཁོར་གཉིས་ཡོད་པར་སྙམ་དུ་བསམ་པས་ཆོག་པ་ཡིན་ནོ། ། བཞི་པ་འབར་འཛག་ལ་ཤེས་པ་གཏད་པ་ནི། དེ་ནས་འོག་སྒོ་ཅུང་ཟད་བསྡམས་ལ་སྣ་གཉིས་ནས་རླུང་དལ་བུས་དྲངས་པས་མེ་མ་དང་གཉིད་མ་གཉིས་ནས་སོང་སྟེ་ལྟེ་བར་སིབ་ཀྱིས་སོང་བར་བསམ། དེ་ནས་འོག་སྒོ་དམ་དུ་བཏང་ལ་འོག་རླུང་བསྡམས་པས་འོག་རླུང་གཡོས། སུམ་མདོའི་མེ་དམར་ནག་འབར།
མེ་ཡི་རྩེ་མོ་ལྟེ་བའི་ཡི་གེ་རྣམས་ལ་ཕོག་པས། ཡི་གེ་རྣམས་མེ་སྟག་ཕྲ་མོ་མང་པོ་བྱུང་སྟེ་ཐམས་ཅད་གཅིག་ཏུ་འདུས་ནས་གཡས་རོ་མའི་ལམ་ནས་སོང་། སྙིང་གའི་རྩ་འདབ་ལ་བསྐོར་བ་ལན་གསུམ་བྱས། དེ་དག་གི་རྩ་ནང་ན་ཡོད་པའི་བད་ཀན་དང་ལྗན་ལྗིན་ཐམས་ཅད་བསྲེགས་པའམ་སྦྱངས་ནས་མེད་པར་བྱས། རྩ་ལམ་ཐམས་ཅད་བདེ་སངས་ཀྱི་གྱུར་པར་སྒོམ། དེ་ནས་ཡང་མེ་དེ་རོ་མའི་ལམ་ནས་སོང་མགྲིན་པར་སླེབ། མགྲིན་པ་ལོངས་སྤྱོད་ཀྱི་རྩ་འདབ་ནང་ནས་ཞུགས་བསྐོར་བ་ལན་གསུམ་བྱས། རྩ་ནང་གི་བད་ཀན་དང་ལྗན་ལྗིན་ཐམས་ཅད་བསྲེགས་ཤིང་སྦྱངས་ནས་རྩ་ལམ་ཐམས་ཅད་བདེ་སངས་ཀྱིས་གྱུར་པར་སྒོམ། དེ་ནས་ཡང་མེ་དེ་རོ་མའི་ལམ་ནས་སངས་སྤྱི་བོར་སླེབ་སྤྱི་བོའི་རྩ་འདབ་ཀྱི་ནང་ནས་ཞུགས་བསྐོར་བ་ལན་གསུམ་བྱས། རྩ་ནང་གི་བད་ཀན་ལྗན་ལྗིན་ཐམས་ཅད་བསྲེགས་སྦྱངས་ནས་རོ་མའི་ལམ་ནས་སོང་སྟེ།
སྤྱི་བོའི་ཧཾ་ཡིག་ལ་མེའི་རྩེ་མོ་རེག་པ་གཅིག་ཕོག་པས། ཧཾ་ལས་བདུད་རྩིའི་རྒྱུན་ཕྲ་མོ་གཅིག་གཡོན་རྐྱང་མའི་ནང་ན་ཚུར་ན་ར་ར་བྱུང་སྟེ་སྤྱི་བོའི་རྩ་འདབ་ཐམས་ཅད་གང་བར་བསམ། ཡང་ན་སྤྱི་བོ་ཡི་གེ་ཐམས་ཅད་གསོས་བཏབ། དེ་ལས་བདུད་རྩིའི་རྒྱུན་རྐྱང་མའི་ནང་ན་མར་ན་ར་ར་བྱུང་སྟེ་མགྲིན་པའི་རྩ་ཡི་གེ་ཐམས་ཅད་གསོས་བཏབ། ཡང་བདུད་རྩིའི་རྒྱུན་གཡོན་རྐྱང་མའི་ནང་ན་མར་ན་ར་ར་བྱུང་སྟེ་སྙིང་ཁའི་རྩ་འདབ་རྣམས་གསོས་བཏབ། ཡང་བདུད་རྩིའི་རྒྱུན་རྐྱང་མའི་ནང་ན་མར་ན་ར་ར་བྱུང་སྟེ་ལྟེ་བའི་རྩ་འདབ་དང་ཡི་གེ་ཐམས་ཅད་གང་ཞིང་གསོས་བཏབ། དེ་ནས་ཐིགས་པ་ཕྲ་མོ་གཅིག་ལྟེ་བའི་ཨཾ་ལ་ཕོག་པས། ཨཾ་ལས་མེ་ཤིན་ཏུ་ཆ་ཕྲ་བ་དྭངས་པ་གཅིག་དབུ་མ་ནས་མར་སོང་། སྙིང་ཁའི་ཧཱུྃ་དང་མགྲིན་པའི་ཨོཾ་གྱི་ལྗན་ལྗིན་དང་ཏིང་ངེ་འཛིན་སྐྱེ་བའི་གེགས་བྱེད་པ་ཐམས་ཅད་བསྲེགས་ཤིང་སྦྱངས་ནས་སྤྱི་བོའི་ཧཾ་ལ་རེག་པས། ཧཾ་ལས་བདུད་རྩིའི་རྒྱུན་བ་ཐག་ཙམ་བྱུང་སྟེ་མགྲིན་པའི་ཨོཾ་གསོས་བཏབ།
ཨོཾ་ལས་བདུད་རྩིའི་རྒྱུན་ན་ར་ར་བྱུང་ནས་སྙིང་ཁའི་ཧཱུྃ་གསོས་བཏབ། ཧཱུྃ་ལས་བདུད་རྩིའི་རྒྱུན་ཕྲ་མོ་གཅིག་བྱུང་སྟེ་ལྟེ་བའི་ཨཾ་ལ་ཏིག་ཏིག་ཐིགས་པར་བསམ་ཞིང་ཐིག་པས་ཨོཾ་ལའང་མེ་ཕྲ་མོ་ཤིན་ཏུ་གསལ་ཞིང་དྭངས་པ་གཅིག་འབར་ནས་ཧཱུྃ་ལ་རེག་པར་བསམ། དེ་ལ་འབར་བ་དང་འཛག་པ་དཀར་དམར་གྱི་རྣམ་པ་སྐྲ་ཤད་འཛིངས་པ་ལྟ་བུ་ལ་ཤེས་པ་གཏད་ནས་རླུང་བུམ་པ་ཅན་ཇི་ཙམ་ཐུབ་ཐུབ་ཀྱི་བར་དུ་བཟུང་། མི་ཐུབ་པར་གྱུར་པ་དང་དལ་བུས་ཕྱི་རོལ་དུ་བཏང་། དེ་ལྟ་བུ་ཐུན་རེ་ལ་ལན་ཉི་ཤུ་རྩ་གཅིག་ལ་སོགས་པ་བྱ། དེ་ལྟར་གཏུམ་མོའི་མེ་སྦར་བའི་དུས་ནད་གདོན་མཚན་མ་དང་རྣམ་པར་རྟོག་པ་ཐམས་ཅད་བསྲེགས་པར་བསམ། བདུད་རྩི་བབས་པའི་དུས་སུ་བྱང་ཆུབ་ཀྱི་སེམས་ཀྱི་རང་བཞིན་གྱིས་ལུས་ཀྱི་རྩ་གནས་ཐམས་ཅད་གང་བས་ལུས་ལ་བདེ་བ་དང་སེམས་ལ་ཡེ་ཤེས་སྐྱེས་པར་བསམ་ལ། དེ་རྒྱུན་རིང་དུ་གོམས་པ་ལ་བརྟེན་ནས་གསལ་སྟོང་བདེ་བས་བརྒྱན་པའི་ཏིང་ངེ་འཛིན་ཁྱད་པར་ཅན་སྐྱེ་བར་འགྱུར་རོ། ། དེས་ཀྱང་དཀྱིལ་འཁོར་གྱི་འཁོར་ལོ་དང་སྣང་བ་ཐམས་ཅད་ལ་རྒྱས་བཏབ་སྟེ་བསྒོམས་པས། མཐར་སྣང་བ་ཐམས་ཅད་བདེ་ཆེན་གྱི་ཡེ་ཤེས་འབའ་ཞིག་ཏུ་འཆར་བར་འགྱུར་རོ། །
གཉིས་པ་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་སྣོད་ཀྱི་འཇིག་རྟེན་འཇིག་པ། བཅུད་ཀྱིས་སེམས་ཅན་འཆི་བ། གསལ་སྟོང་གཉིས་ཀྱི་སྟོང་པའི་ཆ། ལུས་རྩ་ཡི་གེ་ཁམས་བདུད་རྩི་ལ་སོགས་པའི་སེམས་སྣང་བག་ཆགས་དང་བཅས་པ་ཐམས་ཅད། སྦྱོང་བྱེད་རྫོགས་རིམ་གྱི་རྣལ་འབྱོར་དུ་བསྒྱུར་ནས་ཉམས་སུ་བླངས་པ། སྦྱངས་འབྲས་ཆོས་སྐུ་ཐོབ་པར་འགྱུར་ཏེ། སཾ་བུ་ཊ་ལས། མི་རྟོག་ཏིང་འཛིན་ལ་གནས་ན། ། མཁའ་བཞིན་དྲི་མ་མེད་པར་འགྱུར། །
ཞེས་གསུངས་པས་སོ། ། གཉིས་པ་མཉམ་པར་མ་བཞག་པའི་རྣལ་འབྱོར་ལ། དག་པ་དྲན་པ། བཟླས་པའི་རྣལ་འབྱོར། གཏོར་མའི་རྣལ་འབྱོར། ཁ་ཟས་ཀྱི་རྣལ་འབྱོར། རྗེས་ཆགས་ཀྱི་རྣལ་འབྱོར། ཉལ་བའི་རྣལ་འབྱོར། ལྡང་བའི་རྣལ་འབྱོར། ཁྲུས་ཀྱི་རྣལ་འབྱོར།
སྤྱོད་ལམ་གྱི་རྣལ་འབྱོར་དང་དགུ། དང་པོ་ནི། སྤྱིར་ངོ་བོ་ཉིད་ལ་དག་པར་བཞག་པ་དང་། རྟགས་སམ་མཚོན་བྱེད་ལ་དག་པར་བཞག་པ་དང་། དྲི་མ་གཅིག་ཙམ་དག་པ་ལ་དག་པར་བཞག་པ་དང་གསུམ་ལས། འདིར་རྟགས་སམ་མཚོན་བྱེད་ལ་དག་པར་བཞག་པའི་དབང་དུ་བྱས་པ་ཡིན་ལ། དེ་ལའང་རྒྱས་པ་དང་། འབྲིང་པོ་དང་། བསྡུས་པ་དང་གསུམ་ལས། དང་པོ་ནི།
རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་ཀྱི་དག་པ་དྲན་པ་ནི། སློབ་དཔོན་རིན་པོ་ཆེས་མཛད་པའི་མངོན་རྟོགས་ཡན་ལག་བཞི་པ་ནསའབྱུང་བ་ཡིན་ནོ། ། གཉིས་པ་ནི། ལྷ་ཡི་དག་པ་ཙམ་རྒྱས་པར་དྲན་པར་བྱེད་པ་ནི། རྗེ་བཙུན་རིན་པོ་ཆེས་མཛད་པའི་ཡན་ལག་དྲུག་པ་ཆུང་བ་ནས་འབྱུང་བ་བཞིན་ཡིན་ནོ། ། གསུམ་པ་ནི། གཞུང་འདི་ནས་འབྱུང་བ་ལྟར་ལྷ་ཡི་དག་པ་ཙམ་མདོར་བསྡུས་ནས་བསྟན་པ་ཡིན་ཏེ། དེ་ཡང་སྙིང་རྗེ་ཆེན་པོས་སེམས་ཅན་ལ་རྗེས་སུ་ཆགས་ན་སྤྱན་རྩ་དམར་བ། བྱམས་པ་ཆེན་པོས་ཐུགས་མི་འགྱུར་བས་ན་སྐུ་དང་ཡན་ལག་གནག་པ། སྦྱིན་པ་དང་།
སྙན་པར་སྨྲ་བ་དང་། དོན་སྤྱོད་པ་དང་། དོན་མཐུན་པ་དང་། བསྡུ་དངོས་བཞིས་སེམས་ཅན་གྱི་དོན་མཛད་པས་ན་ཞབས་བཞི་པ། ཞལ་བརྒྱད་ནི་རྣམ་པར་ཐར་པ་བརྒྱད་མཚོན་ཏེ། དེ་ལ་ཡང་འཇིག་རྟེན་པའི། འཇིག་རྟེན་ལས་འདས་པའི། མཐར་ཐུག་འབྲས་བུའི་རྣམ་པར་ཐར་པ་སྟེ་གསུམ་མོ། ། དང་པོ་ནི། གཟུགས་ཅན་གཟུགས་ལ་ལྟ་བའི་རྣམ་ཐར།
གཟུགས་མེད་གཟུགས་ལ་ལྟ་བའི་རྣམ་ཐར། ཁྱད་པར་སྡུག་པའི་གཟུགས་ལ་ལྟ་བའི་རྣམ་ཐར། ནམ་མཁའ་མཐའ་ཡས་སྐྱེ་མཆེད་ཀྱི་གཟུགས་ལ་ལྟ་བའི་རྣམ་ཐར། རྣམ་ཤེས་མཐའ་ཡས་སྐྱེ་མཆེད་ཀྱི་གཟུགས་ལ་ལྟ་བའི་རྣམ་ཐར། ཅི་ཡང་མེད་པའི་སྐྱེ་མཆེད་ཀྱི་གཟུགས་ལ་ལྟ་བའི་རྣམ་ཐར། འདུ་ཤེས་མེད་འདུ་ཤེས་མེད་མིན་སྐྱེ་མཆེད་ཀྱི་རྣམ་ཐར། འདུ་ཤེས་དང་ཚོར་བ་འགོག་པའོ། ། གཉིས་པ་ནི། ཡང་དག་པའི་ལྟ་བ། ཡང་དག་པའི་རྟོགས་པ།
ཡང་དག་པའི་ངག ཡང་དག་པའི་ལས་ཀྱི་མཐའ། ཡང་དག་པའི་འཚོ་བ། ཡང་དག་པའི་རྩོལ་བ། ཡང་དག་པའི་དྲན་པ། ཡང་དག་པའི་ཏིང་ངེ་འཛིན་ནོ། ། གསུམ་པ་ནི། སྒྲོན་གསལ་ལས། སྐུ་ཡི་དབང་ཕྱུག་གསུང་གི་དབང་ཕྱུག་དང་། ། དེ་བཞིན་དུ་ནི་ཐུགས་ཀྱི་དབང་ཕྱུག་དང་། །
རྫུ་འཕྲུལ་ཀུན་ཏུ་འགྲོ་བའི་དབང་ཕྱུག་དང་། ། ཅི་འདོད་བསྐྱེད་དང་ཡོན་ཏན་བརྒྱད་པའོ། ། ཞེས་གསུངས་པ་ལྟར་རོ། ། ཕྱག་བཅུ་དྲུག་ནི་སྟོང་ཉིད་བཅུ་དྲུག་མཚོན་པ་ཡིན་ལ། དེ་ཡང་ནང་སྟོང་པ་ཉིད། ཕྱི་སྟོང་པ་ཉིད། ཕྱི་ནང་སྟོང་པ་ཉིད། སྟོང་པ་ཉིད་སྟོང་པ་ཉིད། ཆེན་པོ་སྟོང་པ་ཉིད། དོན་དམ་སྟོང་པ་ཉིད།
འདུས་བྱས་སྟོང་པ་ཉིད། འདུས་མ་བྱས་སྟོང་པ་ཉིད། མཐའ་ལས་འདས་པ་སྟོང་པ་ཉིད། ཐོག་མ་དང་ཐ་མ་མེད་པ་སྟོང་པ་ཉིད། དོར་བ་མེད་པ་སྟོང་པ་ཉིད། རང་བཞིན་སྟོང་པ་ཉིད། ཆོས་ཐམས་ཅད་སྟོང་པ་ཉིད། རང་གི་མཚན་ཉིད་སྟོང་པ་ཉིད། མི་དམིགས་པ་སྟོང་པ་ཉིད། དངོས་པོ་མེད་པ་སྟོང་པ་ཉིད་དེ་བཅུ་དྲུག་གོ །
གུག་སྐྱེད་ཀྱི་དོན་ནི་མནྡྲ་ལ་རྐྱེན་ཨུ་བྱིན་པས་མུ་དྲ་སྟེ་ཕྱག་རྒྱར་འགྱུར་ལ། དེ་ནས་སངས་རྒྱས་ལྔ་རྣམ་པར་དག་པ་ཡིན་ཏེ། རྩ་རྒྱུད་ལས། སྤྱི་བོའི་འཁོར་ལོ་མི་བསྐྱོད་པ། ། ཞེས་སོགས་གསུངས་པས་ཤེས་པར་བྱའོ། ། གདུག་པ་འདུལ་ཕྱིར་ཁྲོ་བོ་ནི། ། གདུལ་བྱར་གདུག་པ་ཅན་འདུལ་བའི་ཕྱིར་སྙིང་རྗེ་ཆེན་པོའི་ཁྲོ་བོའི་སྐུར་སྟོན་པ་ཡིན་ཏེ། རྡོ་རྗེ་གུར་ལས། གདུག་ཅིང་གཏུམ་པའི་སེམས་ཅན་ལ། ། ཞི་བར་ཉེ་བར་མི་སྦྱོར་ཏེ། །
འདི་མཁྱེན་རྡོ་རྗེ་ཅན་གྱི་ནི། ། རང་ཉིད་ཀྱཻ་རྡོ་རྗེར་གྱུར། ། ཞེས་གསུངས་པ་ལྟར་རོ། ། དེ་ཉིད་གསུམ་གྱི་རྡོ་རྗེ་གསུམ་དག་པའི་སྤྱན་གསུམ་ནི། རྩ་རྒྱུད་ལས། རྡོ་རྗེ་གསུམ་ནི་དག་པའི་སྤྱན། ། ཞེས་གསུངས་པས་སོ། ། དེ་ལྟ་བུའི་དག་པའི་གཙོ་བོ་བཅོམ་ལྡན་འདས་ཀྱིས་ནི་སྦྱང་གཞི་མ་དག་པའི་སྣང་བ་ཐམས་ཅད་སྦྱོང་བ་ཡིན་ནོ། ། གཞན་ཡང་རང་གི་སེམས་ལ་མ་དག་པའི་ཤའི་རྣམ་པར་སྣང་བའི་ཤ་རྣམ་པར་དག་པ་བྱམས་པ་ཚད་མེད་པའི་ངོ་བོ་ལྷ་མོ་པུཀྐ་སཱི་ཡིན་ལ། དེ་བཞིན་དུ་འོག་མ་གསུམ་གྱི་སྦྱོར་ཚུལ་ཡང་རིམ་པ་བཞིན་དུ་ཤེས་པར་བྱའོ། །
རང་གི་པགས་པ་རིམ་པ་བདུན་གྱིས་བྱང་ཆུབ་ཀྱི་ཡན་ལག་བདུན་རྣམ་པར་དག་པ་ཡིན་ཏེ། དེ་ཡང་དྲན་པ་ཡང་དག་བྱང་ཆུབ་ཀྱི་ཡན་ལག ཆོས་རབ་ཏུ་རྣམ་པར་འབྱེད་པ་བྱང་ཆུབ་ཀྱི་ཡན་ལག བརྩོན་འགྲུས་དང་། དགའ་བ་དང་། ཤིན་ཏུ་སྦྱོང་བ་དང་། ཏིང་ངེ་འཛིན་དང་། བཏང་སྙོམས་ཡང་དག་པ་བྱང་ཆུབ་ཀྱི་ཡན་ལག མགོ་རུས། ཚིགས་རུས།
རྩིབ་རུས། རྐང་རུས་ཏེ་རུས་པའི་རིགས་བཞི་ནི་སྡུག་བསྔལ་བ་དང་། ཀུན་འབྱུང་བ་དང་། འགོག་པ་དང་། ལམ་བྱེད་ཀྱི་བདེན་པ་སྟེ། བདེན་པ་བཞི་རྣམ་པར་དག་པའོ། ། དེ་ལྟར་སྦྱོང་བྱེད་བྱང་ཕྱོགས་སོ་བདུན་དེས་སྦྱང་གཞི་མ་དག་པའི་སྣང་བ་ཐམས་ཅད་སྦྱོང་བ་ཡིན་ཏེ། སྦྱང་གཞི་རང་གི་མ་དག་པའི་ཁམས་བཞི་ལ་སོགས་བཞི་ཚན་གྱི་ཆོས་རྣམས་སྦྱོང་བྱེད་རྫུ་འཕྲུལ་གྱི་རྐང་པ་བཞི་དང་། དྲན་པ་ཉེ་བར་བཞག་པ་བཞི་ལ་སོགས་པས་སྦྱོང་ངོ་། ། སྦྱང་གཞི་རེ་རེ་ལའང་འབྱུང་བ་ལྔ་ལྔ་དང་ལྡན་པ་ནི།
དབང་པོ་ལྔ་དང་སྟོབས་ལྔ་ལ་སོགས་པ་རྣམས་ཀྱིས་སྦྱོང་ངོ་། ། རྐང་རུས་བརྒྱད་ལ་སོགས་པ་ནི་འཕགས་པའི་ལམ་ཡན་ལག་བརྒྱད་ལ་སོགས་པ་སྦྱང་ངོ་། ། དེ་བཞིན་དུ་གཞན་རྣམས་ལའང་ཤེས་པར་བྱའོ། ། དག་བྱ་དང་དག་བྱེད་དམ་སྦྱང་གཞི་དང་སྦྱོང་བྱེད་དེ་རྣམས་འཁོར་འདས་དབྱེར་མེད་དུ་བསྲེས་ནས་ཉམས་སུ་ལེན་པ་ཡིན་ནོ། ། གཉིས་པ་བཟླས་པའི་རྣལ་འབྱོར་ལ། བཟླས་པའི་ཡུལ། བཟླས་པའི་བསམ་གཏན། བཟླས་བྱའི་སྔགས་དངོས་དང་གསུམ། དང་པོ་ལ། ཕྲེང་བའི་རྒྱུ།
ཕྲེང་བའི་གྲངས། ཕྲེང་ཐག་མདུད་འཛིན། བརྒྱུ་བའི་ཚུལ། བྱིན་གྱིས་བརླབས་པ། བགྲང་བའི་ཚུལ་དང་བདུན། དང་པོ་ནི། སཾ་བུ་ཊ་ལས། ཤེལ་དང་ཉ་ཕྱིས་མུ་ཏིག་དང་། ། ཁམས་ནི་དཀར་པོ་ལ་སོགས་པ། ། ཞི་བའི་ལས་ལ་ཁྱད་པར་དུ། །
ཕྲེང་བ་ཡི་ནི་མཚན་ཉིད་དོ། ། གསེར་དང་དངུལ་དང་ཟངས་མ་དང་། ། པདྨའི་ས་བོན་ཁྱད་པར་དུ། ། རྒྱས་པ་ལ་ནི་ཕྲེང་བ་ཉིད། ། རྣམ་པར་མཁས་པས་བགྲང་བར་བྱ། ། གུར་གུམ་ལ་སོགས་དྲི་སོགས་ཀྱི། ། དྲི་ནི་ཐམས་ཅད་ཁྱད་པར་དུ། ། བསྒྲུབ་ཅིང་རིལ་བུ་བྱས་ནས་སུ། ། དབང་ལ་ཡོངས་སུ་རབ་ཏུ་གྲགས། ། རུ་རཀྵ་དང་ལུང་ཐང་དང་། །
དེ་བཞིན་སྐྱེས་པའི་རུས་པ་ཉིད། ། དྲག་པོའི་ལས་ལ་སྦྱར་བར་བྱ། ། མངོན་སྤྱོད་ལ་ནི་རབ་ཏུ་གྲགས། ། ཞེས་གསུངས། ལས་གང་བསྒྲུབས་ཀྱང་ཐུན་མོང་གི་ཕྲེང་བ་ནི་དེ་ཉིད་ལས། ཞི་རྒྱས་དབང་དང་མངོན་སྤྱོད་ལས། ། བྷོ་དྷི་ཙེས་ནི་ལས་ཀུན་གྲུབ། ། ཅེས་གསུངས་སོ། ། གཉིས་པ་གྲངས་ནི། སཾ་བུ་ཊ་ལས།
སྔགས་ཀྱི་སྒྲུབ་པ་ལྔ་བཅུ་སྟེ། ། དབང་ལྷ་དེ་ཡི་ཕྱེད་ཉིད་དོ། ། བརྒྱ་ཕྲག་གཅིག་ནི་ཞི་བ་ལ། ། དེ་བཞིན་རྒྱས་ལ་ལྷག་པར་བརྒྱད། ། མངོན་སྤྱོད་ལ་ནི་དྲུག་ཅུ་ཉིད། ། ཅེས་གསུངས་པ་ལྟར་རོ། ། གསུམ་པ་ནི། ཐུན་མོང་གི་ལས་སྒྲུབ་པའི་ཕྲེང་ཐག་ནི། རྡོ་རྗེ་མཁའ་འགྲོ་ལས། གསེར་གྱི་སྐུད་པས་བརྒྱུ་བར་བྱ། །
ཡང་ན་རས་བལ་དག་གིས་སོ། ། ཞེས་གསུངས་ལ། ཕྱག་ལེན་རས་བལ་གྱིས་མཛད་དོ། ། ལས་བཞི་སོ་སོའི་ཕྲེང་ཐག་ནི། སྡོམ་འབྱུང་ལས། བོང་བུ་རྔ་མོང་སྤུ་དང་ནི། ། ཞེས་སོགས་གསུངས་པ་ལྟར་རོ། ། འཁལ་མཁན་ནི། རྡོ་རྗེ་མཁའ་འགྲོ་ལས། གཞོན་ནུ་མ་ཡིས་བཀལ་བའོ། །
དེ་ཡང་གཟུགས་མཛེས་ལུས་རྫོགས་ཤིང་། ། གཙང་ཞིང་དྲན་ལྡན་སྙན་པར་སྨྲ། ། དེ་ཡིས་བཀལ་བའི་ཕྲེང་ཐག་ནི། ། གྲོལ་བའི་དངོས་གྲུབ་སྐྱེ་བར་འགྱུར། ། ཞེས་གསུངས་སོ། ། ཉག་མའི་གྲངས་ནི། སཾ་བུ་ཊ་ལས། ཕྱོགས་རྣམས་ཚད་ནི་བརྒྱད་རྣམས་སུ། ། དབུས་སུ་དགུ་པ་སངས་རྒྱས་ཉིད། ། ལྷ་ནི་དགུ་པ་སྲད་བུ་ལ། །
ལྷ་དགུར་བྱིན་གྱིས་བརླབས་པར་བྱ། ། ཞེས་གསུངས་པ་ལྟར་དབུས་ཀྱི་ཉག་མ་རྡོ་རྗེ་འཆང་། ཕྱོགས་མཚམས་བརྒྱད་དུ་བྱང་ཆུབ་སེམས་དཔའ་ཉེ་བའི་སྲས་བརྒྱད་མཚོན་པར་བསམ། བཞི་པ་མདུད་འཛིན་ནི། སཾ་བུ་ཊི་ལས། མཆོད་རྟེན་ཆོས་ཀྱི་དབང་པོའི་ཕྱིར། ། སྟེང་དུ་ཡང་ནི་ཆོས་ཀྱི་དབྱིངས། ། ཞེས་གསུངས་པས་མདུད་འཛིན་གཉིས་བརྩེགས་སུ་བྱེད་པ་ཡིན་ལ། དེ་ཡང་འོག་མ་ཡེ་ཤེས། གོང་མ་ཆོས་དབྱིངས་མཚོན་པ་ཡིན་ནོ། །
ཡང་ན་འོག་མ་གཟུགས་སྐུ། གོང་མ་ཆོས་སྐུ་མཚོན་པ་ཡིན་ནོ། ། ལྔ་པ་བརྒྱུ་བའི་ཚུལ་ནི། སཾ་བུ་ཊ་ལས། ཨཱ་ལི་ཀཱ་ལི་ས་བོན་ཉིད། ། ཧཱུྃ་གི་སྲད་བུ་བརྒྱུ་བར་བྱ། ། ཞེས་གསུངས་པས་ཕྲེང་ཐག་སངས་རྒྱས་དང་བྱང་ཆུབ་སེམས་དཔའ་ལ་ཕྲེང་བ་དགྲ་བཅོམ་པས་བསྐོར་བར་བསམ་ཞིང་ཧཱུྃ་གླུ་བླངས་ནས་བརྒྱུ་བར་བྱའོ། ། དྲུག་པ་ཕྲེང་བ་བྱིན་གྱིས་རློབས་པ་ནི། སཾ་བུ་ཊི་ལས། ལག་མཐིལ་ཉི་མར་བསམ་བྱས་ན། །
དབྱངས་ཡིག་དང་པོ་ལ་སོགས་པ། ། ལག་པའི་དབུས་སུ་རྣལ་འབྱོར་པས། ། སྒོམ་ཞིང་བདུད་རྩིའི་ཡི་གེ་ནི། ། འོད་ཟེར་འཕྲོ་བ་དུ་མ་ཉིད། ། ཁ་དོག་དཀར་པོ་བསམ་ནས་ནི། ། གཡོན་པ་པདྨ་འཛིན་པ་ཉིད། ། པདྨར་རྡོ་རྗེ་འཇུག་པ་ཡིས། ། ཡང་དག་སྦྱོར་བ་ཉི་མའི་ལམ། ། ཀུན་གྱི་དེ་ཉིད་བསྒོམ་བྱ་ཞིང་། ། ཕྲེང་བ་བྱིན་གྱིས་བརླབས་པར་བྱ། །
ཞེས་གསུངས་པའི་དགོངས་དོན་བླ་མ་རྣམས་ཀྱི་ཕྱག་ལེན་ལ། རང་ཡི་དམ་གྱི་ལྷ་ཡི་ང་རྒྱལ་དྲན་པར་བྱས་ནས་ཐལ་མོ་ཁོང་སྟོང་དུ་སྦྱར་བའི་བར་དུ་ཕྲེང་བ་བཅུག་སྟེ། དེ་ལ་དམིགས་ནས་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ལག་པ་གཡོན་པ་པདྨ་དམར་པོ་འདབ་མ་ལྔ་པའི་ཟེའུ་འབྲུ་ལ་ཟླ་བའི་དཀྱིལ་འཁོར་གྱི་དབུས་སུ་ཨ་ཡིག་གི་མཐར་དབྱངས་ཡིག་གཡོན་སྐོར་དུ་བསམ། ལག་པ་གཡས་པ་རྡོ་རྗེ་སྔོན་པོ་རྩེ་ལྔ་པའི་ལྟེ་བར་ཉི་མའི་དཀྱིལ་འཁོར་གྱི་དབུས་སུ་ཧཱུྃ་ཡིག་གི་མཐར་གསལ་བྱེད་ཀཱ་ལི་གཡས་སྐོར་དུ་བསམ། དེ་གཉིས་ཀྱི་བར་དུ་བདུད་རྩིའི་རང་བཞིན་སུཾ་ཡིག་དཀར་པོ་དབུས་སུ་ཨོཾ་དཀར་པོ། ཨཿདམར་པོ། ཧཱུྃ་སྔོན་པོ། ཟླ་ཉི་ལ་སོགས་པའི་ཐབས་ཤེས་ཀྱི་ངོ་བོ་དེ་རྣམས་སྙོམས་པར་ཞུགས་ཤིང་ཡིག་འབྲུ་རྣམས་ལས་འོད་ཟེར་དཀར་པོ་གྲངས་མེད་པ་འཕྲོས་པས་ཕྱོགས་བཅུ་ན་བཞུགས་པའི་བླ་མ་ཡི་དམ་སངས་རྒྱས་བྱང་སེམས་དཔའ་བོ་དང་རྣལ་འབྱོར་མ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལ་ངོ་བོ་ཨཱ་ལི་ཀཱ་ལིའི་རྣམ་པར་སྤྱན་དྲངས་ནས་སུཾ་ཡིག་འབྲུ་དང་བཅས་པར་ཐིམ།
ཟླ་ཉི་ལ་སོགས་པ་ཐབས་ཤེས་ཀྱི་ངོ་བོ་དེ་རྣམས་རིམ་བཞིན་དུ་འོད་དུ་ཞུ་སུཾ་ཡིག་ལ་ཐིམ། དེ་འབྲུ་གསུམ་ལ་ཐིམ་པས་ཨོཾ་ལས་མདུད་འཛིན་ཆོས་སྐུའི་ངོ་བོ། ཨ་ལས་ཕྲེང་རྡོག་རྣམས་དགྲ་བཅོམ་པའི་རང་བཞིན། ཧཱུྃ་ལས་ཕྲེང་ཐག་སངས་རྒྱས་དང་བྱང་ཆུབ་སེམས་དཔའི་ངོ་བོ། བགྲངས་པ་ཙམ་གྱིས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཐོགས་མེད་དུ་འགྲུབ་པའི་ནུས་ཅན་དུ་གྱུར་ཅེས་བརྗོད་ནས། ཨོཾ་པ་ཏེ་པ་ཏེ་མ་ཧཱ་ཛྙཱ་ན་སརྦ་བུདྡྷ་མ་ཡཾ་བྷ་ཝེ་ཏེ་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨཱ་ཁཾ་སྭཱཧཱ། སྔགས་འདི་དང་པོ། ཕྲེང་བ་ལ་རབ་གནས་ཀྱི་དུས་སུ་ཕྲེང་སྐོར་གཅིག་ཙམ་བཟླ་ཞིང་། བཟླས་པ་ནམ་བྱེད་དུས་བདུན་ནམ་ཉི་ཤུ་རྩ་གཅིག་བར་བཟླའོ། ། དེའི་རྗེས་སུ་ཨོཾ་རུ་ཙེ་ར་མ་ན་པྲ་ཝརྡྷ་ན་ཡེ་སྭཱཧཱ།
ཞེས་པ་འདི་བདུན་ཡན་ཆད་བཟླས་ན། ཕྲེང་བ་དེ་ལ་གང་བཟླས་པའི་སྔགས་འབུམ་འགྱུར་དུ་འགྲོ་བར་གསུངས། བདུན་པ་བགྲང་བའི་ཚུལ་ནི། བདེ་མཆོག་མཁའ་འགྲོ་རྒྱ་མཚོ་ལས། གཡོན་པ་རྡོ་རྗེ་ཅན་གྱི་ངོས། ། ཞེས་དང་། སཾ་བུ་ཊ་ལས། གཡོན་དང་གཡས་པའི་ལག་པ་ཡིས། ། བསྐུར་ཞིང་མཁའ་འགྲོ་མ་དེ་ཡི། ། ཞེས་གསུངས་པས།
ཕྲེང་བ་ལག་པ་གཡས་པས་བཟུང་སྟེ། གཡོན་སྙིང་ཁའི་ཐད་ནང་དུ་བསྒྲེང་ངོ་། ། དེ་ཡི་དམིགས་པ་ནི་མཐེ་བོང་རྡོ་རྗེ་ལྕགས་ཀྱུས་འཇིག་རྟེན་དང་འཇིག་རྟེན་ལས་འདས་པའི་དངོས་གྲུབ་ཐམས་ཅད་ཐོགས་མེད་དུ་འགུགས་པར་བསམ། ལས་བཞི་སོ་སོ་ལ་ནི། དཔལ་སཾ་བུ་ཊ་ལས། ཞི་བ་ཁྲོ་བོ་དགོད་པར་བྱ། ། རྒྱས་པ་དབུ་མའི་དེ་ཉིད་ལས། ། སྲིན་ལག་ལ་ནི་དབང་དུ་གསུངས། ། ཀུན་གྱི་མཐའ་ནི་མངོན་སྤྱོད་ལས། ། ཞེས་གསུངས་པ་ལྟར་རོ། །
གཉིས་པ་འདས་པའི་བསམ་གཏན་ནི། རྡོ་རྗེ་གུར་ལས། བསམ་གཏན་ལྡན་པར་སྔགས་བཟླས་བྱ། ། ཞེས་གསུངས་པའི་དོན་ལ། འཁོར་བའི་བཟླས་པ། སྤྲོས་བསྡུའི་བཟླས་པ། བཀོད་པའི་བཟླས་པ་དང་གསུམ། དང་པོ་ནི། སཾ་བུ་ཊ་ལས། འདས་པ་འཁོར་བ་བྱེད་པ་ཉིད། །
ཅེས་གསུངས་པའི་དོན་ཉམས་སུ་ལེན་པའི་ཚུལ་ནི། ཕལ་ཆེར་མངོན་པར་རྟོགས་པ་དཀྱུས་བཞིན། དེ་ཡང་རླུང་བརྟན་པར་བྱ་བའི་ཕྱིར་ཚུར་འཁོར་དང་། ཁམས་བརྟན་པར་བྱ་བའི་ཕྱིར་ཕར་འཁོར་དུ་བྱེད་པ་ནི་མན་ངག་གི་གནད་ཁྱད་པར་ཅན་ཡིན་ནོ། ། འོད་ཟེར་གྱི་དབྱིབས་དང་ཁ་དོག་ནི། རྒྱུན་གྱི་བཟླས་པ་དང་། ཞི་བའི་བཟླས་པ་ལ་ཁ་དོག་དཀར་པོ་མུ་ཏིག་བསྟར་ལ་བརྒྱུས་པ་ལྟ་བུའམ་མདའི་ཤུགས་ཀྱིས་འཇུག་ཅིང་འགྲོ་བའོ། ། རྒྱས་པ་ལ་ཁ་དོག་སེར་པོ་སྒྲོ་ཆུན་ལྟ་བུ། དབང་ལ་ཁ་དོག་དམར་པོ་ལྕགས་སྒྲོག་ལྟ་བུ། མངོན་སྤྱོད་ལ་ཁ་དོག་ནག་པོ་སྲད་བུ་བསྒྲིལ་བ་ལྟ་བུའོ། །
གཉིས་པ་ནི་རང་གི་ཐུགས་ཀའི་ས་བོན་ལས་ལས་དང་མཐུན་པའི་འོད་ཟེར་འཕྲོས་པས་ལུས་ཐམས་ཅད་གང་། སྡིག་སྒྲིབ་ཐམས་ཅད་སྦྱངས་ནས་བདེ་ཆེན་གྱི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པར་བསམ། ཡང་འོད་ཟེར་ཕྱིར་འཕྲོས་པས་སངས་རྒྱས་བྱང་སེམས་ལ་མཉེས་པའི་མཆོད་པ་ཕུལ། སེམས་ཅན་ཐམས་ཅད་ཀྱི་སྡིག་སྒྲིབ་སྦྱང་། སླར་ཡང་ཚུར་འདུས་རང་གི་སྙིང་ཁའི་ས་བོན་ལ་ཐིམ་པར་བསམ་མོ། ། དེ་ལྟ་བུ་འཕྲོ་འདུ་ཡང་ཡང་དུ་བྱས། སྔགས་བརྗོད། གསུམ་པ་ནི། རང་གི་སྙིང་ཁའི་ས་བོན་གྱི་མཐར་བཟླ་བྱའི་སྔགས་གང་ཡིན་པ་དེ་མགོ་གྱེན་ལ་བསྟན་ཅིང་མདུན་ནས་བརྩམས་ཏེ་གཡས་སྐོར་དུ་འཁོད་པར་བསམ་མོ། ། གཡོན་ཡང་ཨ་བྷ་ཡ་ཀ་རས་སྔགས་ཀྱི་སྒྲ་ཙམ་ལ་སེམས་གཏད་དེ་བཟླས་པ་གསང་སྔགས་ཀྱི་བཟླས་པ།
ལྷའི་རྣམ་པ་ཙམ་ལ་སེམས་གཏད་དེ་བཟླས་པ་གཟུངས་སྔགས་ཀྱི་བཟླས་པ། ལྟ་བའི་ངང་ནས་བཟླས་པ་རྣལ་འབྱོར་གྱི་བཟླས་པ་བཅས་གསུངས་ལ། བླ་མ་རྣམས་ཀྱི་གསུང་སྒྲོས་ལས། རབ་འཁོར་བ་སོགས་ཀྱི་བཟླས། འབྲིང་ལྷ་ཡི་རྣམ་པ་ཙམ་སེམས་གཏད་དེ་བཟླས་པ། ཐ་མ་སྔགས་ཀྱི་སྒྲ་ཙམ་ལ་སེམས་གཏད་དེ་བཟླས་པའོ། ། དེ་ལྟ་བུའི་བསམ་གཏན་དང་ལྡན་པའི་སྒོ་ནས་བཟླ་དགོས་ཏེ། བདེ་མཆོག་སྡོམ་འབྱུང་ལས། གཞན་དུ་མི་འགྲོའི་སེམས་ཀྱིས་ནི། ། དེ་ལྟའི་ཚུལ་གྱི་བཟླས་པར་བྱ། །
ཡུལ་གཞན་བློ་ནི་འགྲོ་བ་ཡིས། ། བསྐལ་པར་བཟླས་ཀྱང་འབྲས་མི་འབྱིན། ། ཞེས་གསུངས་པ་ལྟར་རོ། ། གསུམ་པ་བཟླས་བྱའི་སྔགས་ལ། བཟླས་བྱའི་སྔགས་དངོས། བཟླས་པའི་གོ་རིམ། ཇི་ལྟར་བཟླ་བའི་ཚུལ། བཟླས་པའི་གྲངས། བཟླས་པའི་ཕན་ཡོན་དང་ལྔ། དང་པོ་ལ་དོན་དམ་པའི་སྔགས།
ནང་ལྟར་བཤད་པའི་སྔགས། ཕྱི་དོན་དུ་བཤད་པའི་སྔགས་དང་གསུམ་མོ། ། འདིར་ཕྱི་མའི་ནང་ཚན་དུ་གཏོགས་པ་ཡིན་ནོ། ། དེ་ལ་གཙོ་བོའི་སྔགས་དང་། ཡུམ་དང་འཁོར་གྱི་སྔགས་གཉིས་ལས། དང་པོ་ལ་རྩ་སྔགས་ཀྱི་དོན་ནི། ཨོཾ་མཆོག་སྟེར་བ། ཨཥྚ་ན་ནཱ་ཡ་ནི་བརྒྱད་པའི་ཞལ་ཅན། པིངྒ་ལོརྡྷཱ་ཀེ་ཤ་ཝརྟ་མ་ནེ་ནི་དབུ་སྐྲ་སེར་པོ་གྱེན་དུ་བརྫེས་པ། ཙ་ཏུརྦིངྴ་ཏི་ནེ་ཏྲཱ་ཡ་ནི་ཉི་ཤུ་རྩ་བཞིའི་སྤྱན་ཅན།
ཤོ་ཌ་ཤ་བྷུ་ཛཱ་ཡ་ནི་བཅུ་དྲུག་གི་ཕྱག་ཅན། ཀྲྀཥྞ་ཛཱི་མུ་ཏ་ཝ་པུ་ཥེ་ནི་སྐུ་མདོག་ཆར་སྤྲིན་ལྟར་གནག་པ། ཀ་པཱ་ལ་མཱ་ལ་ཨ་ནེ་ཀན་དྷཱ་རི་ཎེ་ཐོད་པའི་ཕྲེང་བ་དུ་མ་འཛིན་ལ། ཨཏྨ་ཏ་ཀྲཱུ་ར་ཙིཏྟ་ཡ་ནི་རང་གི་སེམས་ཁོང་ནས་འཁྲུགས་པ། ཨ་དྷེན་དུ་དཾཥྚི་ཎེ་ནི་མཆེ་བ་ཟླ་བ་ཕྱེད་པ་ཅན། ཞེས་པ་ནི་སྐུ་བསྐུལ་བའི་སྔགས་སོ། ། དེ་ནས་འཕྲིན་ལས་བསྐུལ་བའི་སྔགས་ནི། ཨོཾ་དམ་བཅའ་བ། མཱ་ར་ཡ་གཉིས་སོད་སོད། ཀཱ་ར་ཡ་གཉིས་ནི་གྱིས་གཉིས།
གརྫ་ཡ་གཉིས་སྒྲོགས་གཉིས། ཏརྫ་ཡ་གཉིས་རྟོགས་གཉིས། ཤོ་ཥ་ཡ་གཉིས་སྐམ་གཉིས། གང་སྐམ་ན་སཔྟ་སཱ་ག་རན་ཞེས་རྒྱ་མཚོ་བདུན། བྷནྡྷ་གཉིས་འཆིང་གཉིས། གང་འཆིང་ན། ནཱ་གཱ་ཨཥྚ་ཀཱན་ཀླུ་བརྒྱད། གྷྲྀཧྞ་གཉིས་ཟུང་གཉིས། གང་བཟུང་ན་ཤ་ཏྲུན་ཏེ་དགྲ་བོ། ཧ་ཧཱ་སོགས་ཡི་གེ་བཅུ་གཉིས་ནི་ཡུམ་གྱི་ཨཱ་ལི་བཅུ་གཉིས་ཕོ་རྟགས་ཀྱི་ཡི་གེ་ཧ་ལ་སྦྱར་བས་བཞད་པའི་ཉམས་བཅུ་གཉིས་མཚོན།
ཕཊ་ནི་ཉེས་པ་དག་པ། སྭཱཧཱ་ནི་གཞི་ཚུགས་ཞེས་པའོ། ། སྙིང་པོ་ནི། ཨོཾ་ནི་གོང་དང་འདྲ། དེ་ཝ་ནི་བདེ་བ་ལ་རོལ་བའི་དོན་གྱི་ན་ལྷ། པི་ཙུ་ནི་འཇམ་པ། ཧཱུྃ་གསུམ་ནི་རྡོ་རྗེ་གསུམ་དབྱེར་མི་ཕྱེད་པ། ཕཊ་མན་གོང་དང་འདྲ། ཉེ་སྙིང་གི་ཨོཾ་གོང་དང་འདྲ། བཛྲ་ཀིརྟི་ནི་རྡོ་རྗེ་གྲི་གུག
ཧེ་བཛྲ་ཡ་ནི་རྡོ་རྗེའི་བཀས། ཧཱུྃ་མན་གོང་དང་འདྲའོ། ། གཉིས་པ་ཡུམ་དང་འཁོར་རྣམས་ཀྱི་སྔགས་ནི། རྩ་རྒྱུད་ལས་དབྱངས་བཅོ་ལྔ་རྣལ་འབྱོར་མ་རྣམས་ཀྱི་ས་བོན་དུ་བཤད་པ་དང་། ཕྱི་མའི་ལྔ་པར་ཨཾ་ཡུམ་གྱི་ས་བོན་དང་། གཾ་ཙཾ་སོགས་ལྷ་མོ་བརྒྱད་ཀྱི་ས་བོན་དུ་བཤད་ལ། དང་པོ་གཉིས་པར་སྔགས་ཐམས་ཅད་ཀྱི་རྐང་པ་དང་པོར་ཨོཾ་གྱི་རྣམ་པ་དང་། མཐར་ནི་སྭཱཧཱ་དང་ཧཱུྃ་ཕཊ་ཀྱི་རྣམ་པ་ནི་ནང་དུ་གཞུག་གོ ། ཞེས་མགོ་བོར་ཨོཾ་དང་མཇུག་ཏུ་ཧཱུྃ་ཕཊ་སྭཱཧཱ་ཞེས་པ་སྦྱོར་བར་གསུངས་པ་ལ་བརྟེན་ནས་རྗེ་བཙུན་རྩེ་མོས་འཁོར་རྣམས་ཀྱི་སྔགས་མཛད་པ་ནི་རྒྱུད་དང་ཤིན་ཏུ་མཐུན་ནོ། ། དེ་ལ་ཨོཾཿཨ་ཨཱ།
ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ། ཨཾ་ཧཱུྃ་ཕཊ་སྭཱཧཱ། རྣལ་འབྱོར་མ་རྣམས་ཀྱི་ཕྲེང་བའི་སྔགས་སོ། ། ཨོཾ་ཨཱཿཨཾ་ཧཱུྃ་ཕཊ་སྭཱཧཱ། བདག་མེད་མའི་འོ། །
ཨོཾ་ཨཱཿགཾ་ཧཱུྃ་ཕཊ་སྭཱཧཱ། གཽ་རཱིའོ། ། ཨོཾ་ཨཱཿཙཾ་ཧཱུྃ་ཕཊ་སྭཱཧཱ། ཙཽ་རཱིའོ། ཨོཾ་ཨཱཿབཾ་ཧཱུྃ་ཕཊ་སྭཱཧཱ། བཻཏྟ་ལཱིའོ། ། ཨོཾ་ཨཿགྷཾ་ཧཱུྃ་ཕཊ་སྭཱཧཱ། གྷསྨ་རཱིའོ། ། ཨོཾ་ཨཱཿཔཾ་ཧཱུྃ་ཕཊ་སྭཱཧཱ། པུཀྐ་སཱིའོ། །
ཨོཾ་ཨཱཿཤཾ་ཧཱུྃ་ཕཊ་སྭཱཧཱ། ཤ་ཝ་རཱིའོ། ། ཨོཾ་ཨཿལཾ་ཧཱུྃ་ཕཊ་སྭཱཧཱ། ཙཎྜ་ལཱིའོ། ། ཨོཾ་ཨཱཿཌཾ་ཧཱུྃ་ཕཊ་སྭཱཧཱ། ཌོམ་བྷི་ནཱིའོ། ། རྒྱས་པར་སྤྲོ་ན་ཨོཾ་ཨཱཿགཾ་གཽ་རཱི་ཧཱུྃ་ཕཊ་སྭཱཧཱ། ཞེས་བྱ་བ་ལ་སོགས་པ་ས་བོན་གྱི་རྩ་བར་མིང་གཞུག་པར་བྱས་ལ་བཟླའོ། ། གཉིས་པ་བཟླས་པའི་གོ་རིམ་ནི། སྔགས་གསུམ་གྱིས་སྐུ་གསུང་ཐུགས་བསྐུལ་བར་བཤད་པ་ལྟར།
ཐོག་མར་རྩ་སྔགས་བཟླ་སྟེ། དེ་ནས་སྐུ་སྐུལ་བྱེད་དུ་གསུངས་པ། སྐུ་དེ་ནི་རགས་པ་ཡིན་པས་བསྐུལ་སླ་བའི་ཕྱིར་རོ། ། གསུང་ཕྲ་བ་དེའི་རྗེས་དང་། ཐུགས་ཤིན་ཏུ་ཕྲ་བས་བསྐུལ་དཀའ་བས་ཐམས་ཅད་ཀྱི་རྗེས་སུ་བསྐུལ་བ་ཡིན་ཞེས་བླ་མ་དག་གསུང་ངོ་། ། གསུམ་པ་ཇི་ལྟར་བཟླ་བའི་ཚུལ་ནི། སྔགས་ཚིག་ངག་ཏུ་མི་བརྗོད་པར་ཡིད་བཟླས། དེ་ཉིད་རླུང་ཁ་སྦྱོར་དང་བསྟུན་ཏེ་ཡིད་ཀྱིས་བཟླས་པ་འགོག་བཟླས། མཆུ་དང་ལྕེ་གཡོ་བ་ཙམ་གྱིས་བཟླས་པ་ནི་ཤིབ་བུའི་བཟླས་པ། སྐད་གསང་བསྐྱེད་ཅིང་རིང་ཐུང་ཕྱེད་པར་བཟླས་པ་ནི་བྲམ་ཟེ་རིག་བྱེད་འདོན་པ་ལྟ་བུའི་བཟླས་པ་སྟེ་བཞི་ལས།
འདིར་ནི་སྐབས་ཐོབ་དང་བསྟུན་ནས་ཕྱི་མ་གཉིས་ཅི་རིགས་པ་བྱེད་དོ། ། བཞི་པ་བཟླས་པའི་གྲངས་ནི། རྒྱུད་ལས། འཁོར་ལོའི་བདག་པོའི་བཟླས་པ་འབུམ། ། དཀྱིལ་འཁོར་གྱི་ནི་དེ་བཞིན་ཁྲི། ། ཞེས་དང་། འཕགས་པ་རིན་པོ་ཆེས། གཙོ་བོའི་རྩ་སྔགས་འབུམ་ཕྲག་བརྒྱད། སྙིང་པོ་ལ་འབུམ་ཕྲག་བཅུ་གསུམ། ཉེ་སྙིང་ལ་འབུམ་ཕྲག་བཅུ་དྲུག
འཁོར་གྱི་ལྷ་རྣམས་ལ་ཁྲི་ཕྲག་བརྒྱད་བཟླ་བར་གསུངས། རྗེ་བཙུན་སྐུ་མཆེད་ཀྱིས་གཞུང་ལས་དགུ་གསུངས་པ་དེ་ཡང་མཚན་མ་དང་། དུས་དང་། གྲངས་ཏེ། རེ་རེ་ལའང་གསུམ་གསུམ་གྱི་དབྱེ་བས་དགུ་སྟེ། མཚན་མ་རབ་ཡི་དམ་ལྷས་དངོས་སུ་སྣང་བ་ཐོབ་པ། འབྲིང་རྡོ་རྗེ་དྲིལ་བུ་ནམ་མཁར་འཇོག་ནུས་པ། ཐ་མ་ཉམས་སམ་རྨི་ལམ་དུ་སྣང་བ་ཐོབ་པ། དུས་ནི་རབ་ལོ་དྲུག འབྲིང་ཟླ་བ་དྲུག
ཐ་མ་ཞག་བདུན། གྲངས་ནི་རབ་གཙོ་བོ་ལ་བཞི་འབུམ། འཁོར་ལ་བཞི་ཁྲི་ཡིན། འབྲིང་གཙོ་བོ་ལ་བཞི་ཁྲི། འཁོར་ལ་བཞི་སྟོང་། ཐ་མ་གཙོ་བོ་ལ་བཞི་སྟོང་། འཁོར་ལ་བཞི་བརྒྱ་རྣམས་སུ་ཡོད་པ་ལས་མཚན་མའི་གསུམ་དང་། དུས་ཀྱི་རབ་འབྲིང་གཉིས་དང་། གྲངས་ཀྱི་རབ་རྣམས་གཞི་བསྙེན་དུ་རུང་ལ། གཞན་དུས་ཀྱི་ཐ་མ་དང་།
གྲངས་ཀྱི་ཐ་མ་གཉིས་བསྙེན་པ་ཁ་གསོ་སྒྲུབ་བསྙེན་ཙམ་དུ་དགོངས་པ་ཡིན་ལ། དེ་ཡང་ཐུན་བཞིའི་རྣལ་འབྱོར་དུ་བཅད་ནས། དངོས་གཞི་མི་ཚིག་གཞན་གྱིས་བར་མ་ཆོད་པར་རྗེས་སུ་བཅུ་ཆའི་སྦྱིན་སྲེག་དང་བཅས་ཏེ་བྱའོ། ། ལྔ་པ་བཟླས་པའི་ཕན་ཡོན་བཤད་པ་ནི། རྡོ་རྗེ་གུར་ལས། མཁའ་འགྲོ་མ་དང་རང་བཙུན་མོ། ། མངོན་སུམ་དུ་ནི་བྱ་བའི་ཕྱིར། ། སྔགས་ནི་སྙན་གསན་འབེབས་པར་མཛོད། ། དཔེར་ན་སྐྱེས་བུ་ལ་ལ་ཞིག ། སྐད་ཀྱི་ང་རོས་བོས་པ་ན། །
མངོན་སུམ་དུ་ནི་འོང་བར་འགྱུར། ། དེ་བཞིན་དེ་བཞིན་གཤེགས་ཀུན་གཤེགས། ། ཞེས་གཟུངས་སྔགས་ཀྱི་བཟླས་པས་སངས་རྒྱས་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྒྱུད་བསྐུལ་བས་བདག་ཉིད་ཀྱིས་མཆོག་དང་ཐུན་མོང་གི་དངོས་གྲུབ་ཐོབ་པར་འགྱུར་བ་ཡིན་ནོ། ། ཞར་བྱུང་སྦྱང་གཞི་སྦྱོང་བྱེད་ངོ་སྤྲོད་པའི་ཚུལ་ནི། སྦྱང་གཞི་མ་དག་པའི་སྨྲ་བརྗོད་བྱེད་པ། སྦྱོང་བྱེད་བཟླས་པའི་རྣལ་འབྱོར་དུ་བསྒྱུར་ནས་ཉམས་སུ་བླངས་པས། སྦྱངས་འབྲས་དག་པའི་གསུང་མི་ཟད་པ་རྒྱན་གྱི་འཁོར་ལོ་ཐོབ་པར་འགྱུར་རོ། ། གསུམ་པ་གཏོར་མའི་རྣལ་འབྱོར་ལ། དོན་དངོས་བཤད་པ་དང་། ཕན་ཡོན་དང་དགོས་པ་བཤད་པ་གཉིས།
དང་པོ་ནི། རྩ་རྒྱུད་ལས། བགེགས་དང་ལོག་པར་འདྲེན་པ་ལས། ། སེམས་ཅན་རྣམས་ཀྱི་སྲོག་བསྲུང་ཕྱིར། ། རྡོ་རྗེ་སེམས་དཔའི་གཏོར་མ་བསྟན། ། ཅེས་གསུངས་པའི་དོན་ལ། དུས། ཡོ་བྱད། ཆོ་ག་དངོས་དང་གསུམ། དང་པོ་ལ།
རྒྱུན་གྱི་དུས་དང་། ཁྱད་པར་གྱི་དུས་གཉིས། དང་པོ་ནི། ཐུན་མཚམས་དང་འབྲེལ་བའོ། ། གཉིས་པ་ནི། ཟླ་བ་རེའི་ནང་དུ་བརྒྱད་གཉིས་ལ་སོགས་པ་མཁའ་འགྲོ་འདུ་བའི་དུས་ཆེན་བརྒྱད་དོ། ། གཉིས་པ་ཡོ་བྱད་ནི་རབ་སྐྱེས་པའི་ཐོད་པ་དུམ་བུ་གསུམ་པ། དེ་མ་འབྱོར་ན་གསེར་དངུལ་ལ་སོགས་པ་རིན་པོ་ཆེའི་སྣོད་ཅི་རིགས་པ། ཐ་མ་རྫ་དང་ཤིང་ལ་སོགས་པའི་སྣོད་གཙང་ཞིང་གས་ཆག་མེད་པའི་ནང་དུ། འབྲས་ཕྱེའམ་ནས་ཕྱེ་ལ་རྡོ་རྗེ་མཆུའི་གཟུངས་བཟླས་ནས།
ནས་ཀྱི་ཟན་ལ་གཏོར་མ་པདྨའི་དབྱིབས་ཅན་བྱས་ནས་ཞེས་གསུངས་པས། དེ་ཡང་གཏོར་མ་པདྨའི་དབྱིབས་ཅན་ཟླུམ་པོ་རྩེ་མོ་ཧ་ཅང་མི་རྣོ་བའི་མཐར་མཐེབ་སྐྱུ་པད་འདབ་ཀྱི་ཚུལ་དུ་བསྐོར་བའི་གཏོར་མ་གཉིས་ནས་བདུན་གྱི་བར་ཅི་རིགས་པ་བཤམ་མོ། ། དེ་རྣམས་ལ་ནང་མཆོད་ཆུ་ཆང་གི་རིམ་པ་བཞིན་སྦྱངས་པའི་མདུན་དུ་ཆུ་བཞི་སྔོན་དུ་འགྲོ་བའི་ཉེར་སྤྱོད་ལྔ་བཤམ་མོ། ། གསུམ་པ་ཆོ་ག་དངོས་བཤད་པ་ལ་སྦྱོར་བ། དངོས་གཞི། རྗེས་གསུམ་ལས། དངོས་གཞི་བདག་བསྐྱེད་དང་འབྲེལ་བ་རྒྱས་པའམ་བསྡུ་ན་རང་ཉིད་ཡི་དམ་གྱི་ལྷར་སྐད་ཅིག་གིས་བསྐྱེད་པ་ངེས་པར་སྔོན་དུ་འགྲོ་བར་བྱའོ། ། གཉིས་པ་དངོས་གཞི་ལ། རྫས་ཀྱི་ཏིང་ངེ་འཛིན། མགྲོན་གྱི་ཏིང་ངེ་འཛིན།
འབུལ་བའི་ཏིང་ངེ་འཛིན་དང་གསུམ། དང་པོ་ལ། བསང་བ། སྦྱང་བ། བསྐྱེད་པ། བྱིན་གྱིས་བརླབ་པ་དང་བཞི། དང་པོ་ནི། ཨ་མྲྀ་ཏ་སོགས་ཀྱིས་བསང་སྟེ་རང་ཡི་དམ་གྱི་ལྷར་གསལ་བའི་ཐུགས་ཀ་ནས་ཁྲོ་བོ་བདུད་རྩི་འཁྱིལ་བ་མེ་འོད་འཕྲོ་བ་དང་བཅས་པ་དཔག་ཏུ་མེད་པ་སྤྲོས་པས་མཆོད་རྫས་ཀྱི་བགེགས་རྣམས་རྒྱང་རིང་དུ་བསྐྲད་པར་བསམ། གཉིས་པ་ནི། སྭ་བྷཱ་ཝ་སོགས་བརྗོད་པས་མཆོད་རྫས་རྣམས་སྦྱངས།
གསུམ་པ་བསྐྱེད་པ་ནི། མེ་རླུང་གི་དཀྱིལ་འཁོར་བསྐྱེད་པ་ནས་རྡོ་རྗེ་ལྟེ་བ་ལ་ཧཱུྃ་གིས་མཚན་པའི་བར་རོ། ། བཞི་པ་ནི། རྡོ་རྗེ་ལྟེ་བའི་ཧཱུྃ་ལས་འོད་ཟེར་འཕྲོས་པས་མེ་རླུང་གིས་བདུད་རྩི་བསྐོལ་བའི་དམ་ཚིག་བདུད་རྩི་བཞུ་བཏུལ་བྱས་ཏེ་བདུད་རྩིའི་ཡེ་ཤེས་པ་སྤྱན་འདྲེན་པ་ནས་ཧ་ཧོ་ཧྲིཿབར་རོ། ། གཉིས་པ་མགྲོན་གྱི་ཏིང་ངེ་འཛིན་ལ། མདུན་བསྐྱེད་དང་འབྲེལ་བ་དང་། མ་འབྲེལ་བ་གཉིས། དང་པོ་ལ། ལྷ་དང་འབྱུང་པོ་ཐ་མི་དད་དུ་འབུལ་བ་དང་། ཐ་དད་དུ་འབུལ་བ་གཉིས།
དང་པོ་ནི། མདུན་བསྐྱེད་ཀྱི་དུར་ཁྲོད་བརྒྱད་དུ་ཧཱུྃ་བརྒྱད་ལས་ཕྱོགས་སྐྱོང་བརྒྱད་བསྐྱེད། མདུན་བསྐྱེད་ཀྱི་བྱང་ཤར་གྱི་དུར་ཁྲོད་ཀྱི་སྟེང་གི་ནམ་མཁའ་ལ་ཨེ་ལས་ཆོས་འབྱུང་གྲུ་གསུམ་པའི་ནང་དུ་པཾ་ལས་པདྨ་འདབ་མ་བརྒྱད་པའི་ལྟེ་བ་དང་འདབ་མ་བརྒྱད་ལ་ཨོཾ་དགུ་ལས་སྐུ་རྡོ་རྗེ་ལྷ་ཆེན་བརྒྱད་བསྐྱེད། མདུན་བསྐྱེད་ཀྱི་ལྷོ་ནུབ་ཀྱི་དུར་ཁྲོད་ཀྱི་འོག་གི་ནམ་མཁའ་ལ་ཨེ་ལས་ཆོས་འབྱུང་གི་ནང་དུ་པཾ་ལས་པདྨ་འདབ་མ་བརྒྱད་པའི་ལྟེ་བ་དང་འདབ་མ་བརྒྱད་ལ་ཨ་དགུ་ལས་གསུང་རྡོ་རྗེ་ཀླུ་ཆེན་བརྒྱད་བསྐྱེད། སྤྱན་འདྲེན་གྱི་སྐབས་སུ་ཕྱོགས་བཅུའི་དེ་བཞིན་གཤེགས་པ་ཐམས་ཅད་སྐུ་གསུང་ཐུགས་རྡོ་རྗེའི་རྣམ་པར་སྤྱན་འདྲེན་ནོ། ། རྒྱས་འདེབས་ཀྱི་སྐབས་སུ་སྐུ་རྡོ་རྗེ་ལྷ་ཆེན་བརྒྱད་དང་བཅས་པ་ལ་རྣམ་པར་སྣང་མཛད། ཆོས་སྐྱོང་བརྒྱད་ལ་མི་བསྐྱོད་པ། གསུང་རྡོ་རྗེ་ཀླུ་ཆེན་བརྒྱད་དང་བཅས་པ་ལ་འོད་དཔག་མེད་ཀྱི་དབུ་བརྒྱན་ནོ། ། གཞན་རྣམས་ནི་འོག་ཏུ་འབྱུང་བའི་དབང་བཞིའི་སྐབས་དང་མཚུངས་སོ། ། གཉིས་པ་ལ་ཡི་དམ་གྱི་དཀྱིལ་འཁོར་གྱི་རྡོ་རྗེ་ལྷ་དགུའི་དཀྱིལ་འཁོར་ཁོ་ན་ལ་འབུལ་ཚུལ་དང་།
སྐུ་གསུང་ཐུགས་རྡོ་རྗེ་གཙོ་བོ་བྱས་པའི་འབྱུང་པོ་ཉེར་བཞི་ལ་འབུལ་ཚུལ་གཉིས། དང་པོ་ནི། དཀྱིལ་འཁོར་སྒྲུབ་མཆོད་ཀྱི་སྐབས་ལྟར་རོ། ། འབུལ་སྔགས་བྷ་ག་ཝན་ནས། ས་པ་རི་ཝ་ར་དང་། ཨི་དཾ་མན་བརྗོད། བྷ་ག་ཝན་སོགས་སྔོན་དུ་འགྲོ་བའི་ཕྱི་ནང་གི་མཆོད་པས་མཆོད། དེ་ནས་དཀར་མོ་རི་དྭགས་སོགས་དང་། ཁྱོད་ནི་རྣལ་འབྱོར་མ་སོགས་ཀྱིས་མཆོད་ཅིང་བསྟོད། ཕྲིན་ལས་འཆོལ་བའི་སྐབས་སུ།
ཀྱཻ་རྡོ་རྗེ་འཁོར་བཅས་རྣམས། ། མཆོད་སྦྱིན་གཏོར་མ་འདི་ཞེས་ལ། ། ཞེས་པ་ནས་ཡིད་ལ་འདོད་པ་ཀུན་འགྲུབ་ཤོག་གི་བར་རོ། ། གཉིས་པ་ནི། གཏོར་མའི་སྟེང་གི་ནམ་མཁའ་ཨེ་ལས་ཆོས་འབྱུང་གྲུ་གསུམ་སུམ་བརྩེགས་ཀྱི་ནང་པཾ་པཾ་པཾ་ལས་པདྨ་འདབ་མ་བརྒྱད་པ་རེ་རེ། སྟེང་གི་འདབ་མ་བརྒྱད་ཀྱི་ལྟེ་བ་དང་འདབ་མ་བརྒྱད་ལ་ཨོཾ་དགུ་ཡོངས་སུ་གྱུར་པ་ལས་སྐུ་རྡོ་རྗེ་ལྷ་ཆེན་བརྒྱད། བར་གྱི་པདྨའི་ལྟེ་བ་དང་འདབ་མ་བརྒྱད་ལ་ཧཱུྃ་དགུ་ལས་ཐུགས་རྡོ་རྗེ་དང་ཕྱོགས་སྐྱོང་བརྒྱད་བསྐྱེད། འོག་གི་པདྨའི་ལྟེ་བ་དང་འདབ་མ་བརྒྱད་ལ་ཨཱཿདགུ་ལས་གསུང་རྡོ་རྗེ་དང་ཀླུ་ཆེན་བརྒྱད་བསྐྱེད་དོ། ། སྤྱན་འདྲེན་རྒྱས་གདབ་རྣམས་གོང་འཇིག་རྟེན་པའི་སྐབས་དང་འདྲ། གཏོར་མ་ཨིནྡྲ་མན་གྱིས་འབུལ།
ཀ་ཡ་ཝཀྐ་ཙིཏྟ་སྔོན་འགྲོའི་ཕྱི་ནང་གིས་མཆོད། མི་བསྐྱོད་རྡོ་རྗེ་མན་གྱིས་བསྟོད་ཅིང་ཕྲིན་ལས་བཅོལ་ལོ། ། གཉིས་པ་མདུན་བསྐྱེད་དང་མ་འབྲེལ་བ་ལ། ལྷ་དང་འབྱུང་པོ་ཐ་དད་དུ་འབུལ་བ་དང་། ལྷ་དང་འབྱུང་པོ་ཐ་མི་དད་དུ་འབུལ་བ་གཉིས། དང་པོ་ལ། འཇིག་རྟེན་ལས་འདས་པ་ཁོ་ནར་འབུལ་བ་དང་། འཇིག་རྟེན་པ་ཁོ་ན་ལ་འབུལ་བ་གཉིས། དང་པོ་ནི་གཏོར་མའི་སྟེང་གི་ནམ་མཁའ་ལ་པདྨ་འདབ་མ་བརྒྱད་པའི་ལྟེ་བ་དང་། འདབ་མ་བརྒྱད་ལ་ཧཱུྃ་ཨཾ་ལ་སོགས་པའི་རང་རང་གི་ས་བོན་ལས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་ཡན་ལག་བཞི་རྫོགས་ཀྱིས་བསྐྱེད།
མཆོད་བསྟོད་སོགས་ནི་གོང་གི་འཇིག་རྟེན་པའི་སྐབས་དང་ཁྱད་པར་མེད། གཉིས་པ་ཡང་གོང་གི་འཇིག་རྟེན་པའི་སྐབས་དང་ཁྱད་པར་མེད། གཉིས་པ་ལྷ་དང་འབྱུང་པོ་ཐ་མི་དད་དུ་འབུལ་བ་ལ། མགྲོན་བསྐྱེད་པ་ཡིན་ནོ། ། འགུག་པ། བྱིན་གྱིས་བརླབ་པ། དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པ་དང་བཞི། དང་པོ་ནི། གཏོར་མའི་སྟེང་གི་ནམ་མཁའི་ཨེ་ལས་ཆོས་ཀྱི་འབྱུང་གནས་ཞེས་པ་སྟེ། རྗེ་བཙུན་སྐུ་མཆེད་ཀྱི་གཞུང་རྣམས་ལས།
ཆོས་འབྱུང་སུམ་བརྩེགས་སུ་གསལ་བར་བཤད་པ་ཡིན། གཉིས་པ་དགུག་པ་ནི། རང་གི་ཐུགས་ཀའི་ས་བོན་ལས། ཞེས་པ་ནས། སྟེང་གི་ལྷ་ཐམས་ཅད་ཅེས་པའི་བར་གྱིས་བསྟན། གསུམ་པ་བྱིན་གྱི་བརླབ་པ་ནི། མིག་ཏུ་གཏི་མུག་རྡོ་རྗེ་མ། ། ཞེས་སོགས་ཀྱིས་སྐྱེ་མཆེད་སྐུ་གསུང་ཐུགས་བྱིན་གྱིས་བརླབ་ཅིང་དགུག་གཞུག་བྱའོ། ། བཞི་པ་དབང་བསྐུར་ཞིང་རིགས་ཀྱི་བདག་པོས་རྒྱས་འདེབས་པ་ནི། རང་གི་ཐུགས་ཀའི་ས་བོན་ལས།
ཞེས་པ་ནས། འོད་དཔག་མེད་ཀྱི་དབུ་བརྒྱན། ཞེས་པའི་བར་གྱིས་བསྟན་པའོ། ། གསུམ་པ་འབུལ་བའི་ཏིང་ངེ་འཛིན་ལ། གཏོར་མ་འབུལ་བ། མཆོད་པ་འབུལ་བ། བསྟོད་པ་བྱ་བ། འཕྲིན་ལས་བཅོལ་བ་དང་བཞི། དང་པོ་ལ། ཕྱག་རྒྱ་ཏིང་ངེ་འཛིན་སྔགས་དང་གསུམ།
དང་པོ་ནི། གཏོར་མགྲོན་གསལ་གདབ་པའི་སྔགས་ཀྱི་ཚེ། ལག་པ་གཡས་གཡོན་པད་ཀོར་བྱ། གཏོར་མ་འབུལ་བའི་སྔགས་ལ་རྡོ་རྗེ་ཐལ་མོ་ཁ་གྱེན་དུ་བསྟན་པའི་མཐར་སེ་གོལ་གདབ་པའོ། ། གཉིས་པ་ནི། མགྲོན་རྣམས་ཀྱི་ལྗགས་རྡོ་རྗེ་འོད་ཟེར་གྱི་སྦུ་གུས་གཏོར་མ་གསོལ་བས་མཉེས་པར་བསམ་མོ། ། གསུམ་པ་སྔགས་དོན་ནི། ཨོཾ་ནི་སྔགས་ཀྱི་འགོ་འདྲེན་པ། བྷ་ག་ཝན་བཅོམ་ལྡན་འདས། མ་ཧཱ་ནི་ཆེན་པོ།
ཀ་རཱུ་ཎི་ཀ་ནི་སྙིང་རྗེ། ཧེ་བཛྲ་ནི་ཀྱཻ་རྡོ་རྗེ། ས་པ་རི་ཝཱ་ར་ནི་འཁོར་དང་བཅས་པ། ཀ་ཡ་སྐུ། ཝཀྐ་གསུང་། ཙིཏྟ་ཐུགས་སོ། ། འདི་ཡན་ཆད་སཾསྐྲྀ་ཏའི་སྐད། ཨོཾ་སྔར་དང་འདྲ། ཨིནྡྲ་དབང་པོ། ཛ་མ་གཤིན་རྗེ།
ཛ་ལ་ཆུ་ལྷ། ཛཀྑ་གནོད་སྦྱིན། བྷུ་ཏ་འབྱུང་པོ། བྷ་ཧིན་མེ་ལྷ། བྷ་ཨུ་རླུང་ལྷ། རཀྵ་སྲིན་པོ་སྟེ་ཕྱོགས་སྐྱོང་བརྒྱད། ཙཎྜ་ཟླ་བ། སུཛྙ་ཉི་མ། མཱ་ད་སའི་ལྷ་མོ། བྷཔྤ་ཚངས་པ་སྟེ།
དེས་མཚོན་ནས་ལྷ་ཆེན་བརྒྱད་དོ། ། ཏ་ལ་པ་ཏ་ལ་རྐང་འོག་ན་གནས་པ། ཨཥྚ་བརྒྱད། སཔྤ་སྦྲུལ་ཏེ། དེས་མཚོན་པའི་ཀླུ་ཆེན་པོ་བརྒྱད་དོ། ། སྭཱཧཱ་གོང་དང་མཚུངས་སོ། ། ཨི་དཾ་འདི། བ་ལིཾ་ཏ་གཏོར་མ། བྷུ་ཛ་ཟོ། ཛི་གྷ་སྣོམས།
གང་བསྣོམས་ན། ཕུ་ལ་མེ་ཏོག དྷཱུ་པེ་བདུག་སྤོས། མཾ་ས་ཤ་ཆེན། པིཾ་ག་ཉ་ཤ་སྟེ་དེ་དག་གོ ། བསྣོམས་ནས་འདོད་དོན་གསོལ་བ་ནི། ཨམྦྷ་སརྦ་ཀཛྫ་པཱ་ད་འདོད་པ་ཐམས་ཅད་སྒྲུབས། ཁཎྜི་ཁུ་ནི་བཟོད་པར་གསོལ། ཕེ་ཏ་ག་ཏ་ནི་གནོད་པ་ཐམས་ཅད་སེལ་བ་འདི་ཡན་ནི་སཾསྐྲྀ་ཏའི་སྐད་དོ། ། ཨོཾ་སྔར་དང་འདྲ།
ཨ་གདོད་མ་ནས་མ་སྐྱེས་པ་མཚོན། ཀ་རོ་བྱ་བའམ་བྱེད་པ། མུ་ཁཾ་སྒོ། སརྦ་ཐམས་ཅད། དྷརྨྨ་ཎ་ནི་ཆོས། ཨདྱ་ནུཏྤནྣཱ་སྭ་གདོད་མ་ནས་མ་སྐྱེས་པའི་དེ་ཁོ་ན་ཉིད། ཨོཾ་ཨཱཿཧཱུྃ་སྐུ་གསུང་ཐུགས་སམ་ལུས་ངག་ཡིད་གསུམ་མཚོན། དེ་ལྟར་ན་བསྒྲུབ་པོ་རང་ཉིད་ཀྱི་ལུས་ངག་ཡིད་གསུམ་དང་། མགྲོན་གྱི་སྐུ་གསུང་ཐུགས་དེ་ཁོ་ན་ཉིད་དབྱེར་མི་ཕྱེད་པ་མཚོན། ཕཊ་སྭཱཧཱ་ནི་སྔར་དང་འདྲ།
གཉིས་པ་མཆོད་པ་འབུལ་བ་ལ། ཕྱི་མཆོད། ནང་མཆོད། ཡིད་བྱུང་གི་མཆོད་པ་དང་གསུམ། དང་པོ་ནི། བྷ་ག་ཝན་སོགས་སྔོན་དུ་འགྲོ་བས་ཉེར་སྤྱོད་ལྔ་རོལ་མོ་དང་བཅས་པས་མཆོད་པའོ། ། གཉིས་པ་ནི་གོང་གི་མཚན་སྔགས་སམ། ཡང་ན་ལྷ་རང་གི་ས་བོན་གྱི་མཐར་འབྲུ་གསུམ་བཏགས་ཏེ་བདུད་རྩིས་མཆོད་པའོ། ། གསུམ་པ་ནི་དཀར་མོ་རི་དྭགས་སོགས་བཤད་ཟིན་ཏོ། ། གསུམ་པ་བསྟོད་པ་བྱ་བ་ལ།
ལྷ་དགུ་ཙམ་ལ་བསྟོད་པ་དང་། ལྷ་ཐམས་ཅད་ལ་བསྟོད་པ་གཉིས། དང་པོ་ནི། ཁྱོད་ནི་རྣལ་འབྱོར་མ་སོགས་ཡན་ལག་བདུན་ལྡན་གྱི་སྒོ་ནས་བསྟོད་པ་སྟེ་གོང་དུ་རྒྱས་པར་བཤད་ཟིན་ཏོ། ། གཉིས་པ་ནི་མགྲོན་གྱི་ལྷ་ཐམས་ཅད་རྒྱལ་བ་རིགས་ལྔའི་ངོ་བོར་མོས་ནས། མི་བསྐྱོད་རྡོ་རྗེ་ཡེ་ཤེས་ཆེ། ། ཞེས་སོགས་ཀྱིས་བསྟོད་དོ། ། བཞི་པ་ཕྲིན་ལས་འཆོལ་བ་ནི། ལྷ་ཆེན་བརྒྱད་པོ་ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག །
ཅེས་པའི་བར་གྱིས་བསྟན་ཅིང་། དེ་དག་གི་དོན་ནི་གོ་སླའོ། ། གསུམ་པ་རྗེས་ལ། རྡོ་རྗེའི་གླུ། དགེས་པ་བསྐྱེད་པའི་ཕྱིར་ཤིས་པ་བརྗོད་པ། སྨོན་ལམ་གདབ་པ། བཟོད་པར་གསོལ་ཞིང་གཤེགས་སུ་གསོལ་བ་དང་བཞི། དང་པོ་རྡོ་རྗེའི་གླུ་ཡི་དོན་ནི། ཀོལླ་ཨི་རེཥྛ་ཨ་བོ་ལཱ་ནི་གནས་དང་གནས་པ་རྡོ་རྗེའི། མུམྨུ་ཎི་རེ་ཀཀྐོ་ལཱ་ནི་ཞིང་འབད་པ་པདྨ།
གྷ་ཎེ་ཀྲི་པི་ཊ་ཨོ་བཛྫ་ཨི་ནི་ནི་དུས་དེར་ཅང་ཏེའུ་དཀྲོལ་བའོ། ། ཀ་རུ་ཎཻ་ཀི་ཨ་ཨི་ན་རོ་ལཱ་ནི་སྙིང་རྗེ་ཆེན་པོས་ཅ་ཅོ་མི་བྱའོ། ། ཏ་ཧིཾ་བ་ལ་ཁཛྫ་ཨི་ནི་ཤ་ཆེན་པོ་ཟ་བར་བྱེད་པའོ། ། གྷ་དྷེཾ་མ་ཨ་ཎེ་པི་ཛ་ཨ་ཨི་ནི་འབད་པས་བཏུང་བར་བྱའོ། ། ཧ་ལེ་ཀ་ལིཉྫ་ར་པ་ཎི་ཨ་ཨི་ནི་སྐལ་བ་དང་ལྡན་པ་འོང་དུ་གཞུག་གོ ། དུད་དྷུ་ར་བཛྫ་ཨ་ཨི་ནི་སྐལ་མེད་འོང་དུ་མི་གཞུག ཙ་ཨུ་ས་མ་ཀཙྪུ་རི་སིཧླ་ནི་བཞི་མཉམ་དང་གླ་རྩི་དུ་རུ་ཀ ཀཔྤུ་ར་ལཱ་ཨི་ཨ་ཨི་ནི་ག་བུར་བྱུག མ་ལ་ཨིནྡ་ཎ་སཱ་ལི་ཛ་ནི་ཤ་ཆེན་པོའི་ཚོད་མ། ཏ་ཧིཾ་བྷ་རུ་ཁ་ཨི་ཨ་ཨི་ནི་ལ་དུ་ཟའོ། །
ཕྲེཾ་ཁ་ཎ་ཁ་ཊ་ཀ་རནྟ་ནི་འགྲོ་དང་འོང་བ་ལ། ཤུདྡྷ་ཨ་ཤུདྡྷ་ཎ་མ་ཎི་ཨ་ཨི་ནི་དག་པ་དང་མ་དག་པ་མི་ལྟའོ། ། ནི་རཱཾ་སུ་ཨཾ་གེ་ཙ་ཌ་ཝི་ནི་རུས་པའི་རྒྱན་ལུས་ལ་གདགས་སོ། ། ཏ་ཧིཾ་ཛི་པ་ར་ཝ་པ་ཎི་ཨ་ཨི་ནི་དུས་དེར་སྐྱེས་པའི་རོ་དབུལ་བའོ། ། མ་ལ་ཨ་ཙེ་ཀུནྡྷུ་རུ་བཱ་ཌ་ཨི་ནི་འདུ་བའི་ཚེ་སྙོམས་འཇུག་བྱའོ། ། ཌིནྜི་མ་ཏ་ཧི་ན་བཛྫི་ཨ་ཨི་ནི་རེག་མིན་དུས་དེར་བརྟག་པའོ། ། གཉིས་པ་ནི། ཕུན་སུམ་ཚོགས་པ་སོགས་དཀོན་མཆོག་གསུམ་གྱི་ཤིས་པ་བརྗོད་པ་ཡིན་ལ། དེའི་ཚིག་དོན་གོ་སླའོ། ། གསུམ་པ་ནི།
རྩ་རྒྱུད་ལས། རིགས་སུ་སྐྱེ་སོགས་ཤླཽ་ཀ་གཉིས་གསུངས་པའི་དོན་ལ་འཕགས་པ་རིན་པོ་ཆེས་ཤླཽ་ཀ་དང་པོ་བསྐྱེད་རིམ་ལ་སྦྱར། ཕྱི་མ་རྫོགས་རིམ་ལ་སྦྱོར་བ་མཛད་ཅིང་། རྗེ་བཙུན་ས་སྐྱ་པ་ཆེན་པོས་ཤླཽ་ཀ་གཉིས་ཆར་དབང་བཞི་ལ་སྦྱར་བའི་མཛད་པ་བཤད་ཀྱང་། འདིར་སྐབས་སུ་བབས་པ་བསྐྱེད་རིམ་ལ་སྦྱར་ཏེ་བཤད་ན། རིགས་སུ་སྐྱེས་ནི་བུམ་དབང་རྫོགས་པར་ཐོབ་ཅིང་། དེའི་འཇུག་པའི་ཚེ་མེ་ཏོག་དཀྱིལ་འཁོར་གྱི་གཙོ་བོ་ཧེ་རུ་ཀ་ཞལ་བརྒྱད་ཕྱག་བཅུ་དྲུག་པ་ལ་ཕོག་པའོ། ། དམ་ཚིག་ནི་སྤྱིར་རྩ་བ་དང་ཡན་ལག་གི་དམ་ཚིག་མཐའ་དག བྱེ་བྲག་བསྐྱེད་པའི་རིམ་པ་ཐུན་བཞིར་ཉམས་སུ་ལེན་པ་ལས་མི་འདའ་བའོ། ། སྨྱོ་མེད་ནི་མ་འཁྲུལ་པ་སྟེ་སྣང་སྟོང་དབྱེར་མེད་ཀྱི་ཏིང་ངེ་འཛིན་ལ་རྩེ་གཅིག་ཏུ་གནས་ཤིང་།
ཐ་མལ་གྱི་རྣམ་རྟོག་གིས་བསྐྱེད་པར་མི་ནུས་པའོ། ། ཀྱཻ་རྡོ་རྗེ་སྟོན་ནི་དེའི་རྒྱུད་ཀྱི་མན་ངག་རང་ཉིད་ཀྱིས་ཐོས་བསམ་སྒོམ་གསུམ་གྱིས་ཉམས་སུ་བླངས་ཤིང་གཞན་ལ་ཡང་སྟོན་ནུས་པའོ། ། བླ་མ་ལ་གུས་པ་ནི་སྤྱིར་དབང་བཞི་ཐོབ་པའི་བླ་མ་ལ་སྐུ་བཞིའི་ངོ་བོ་ཤེས་ཤིང་། ཁྱད་པར་བུམ་དབང་ཐོབ་པའི་བླ་མ་ལ་སྤྲུལ་སྐུའི་ངོ་བོར་དཀྱིལ་འཁོར་ཐམས་ཅད་ཀྱི་གཙོ་བོ་རིགས་ཐམས་ཅད་ཀྱི་བདག་པོར་ཐེ་ཚོམ་མེད་པར་ཤེས་པའོ། ། སྙིང་རྗེར་ལྡན་ཞེས་པ་ནི་སྔོན་འགྲོའི་སྐབས་སུ་སེམས་བསྐྱེད་པ་དང་། ཚད་མེད་བཞི་སྒོམ་པ་དང་། དངོས་གཞིའི་སྐབས་སུ་སྣོད་བཅུད་སྦྱོང་བ། རྗེས་ཀྱི་དགེ་བའི་རྩ་བ་རྣམས་སེམས་ཅན་ཐམས་ཅད་ཀྱི་དོན་དུ་བསྔོ་ཞིང་། མདོར་ན་ཅི་བྱེད་ཐམས་ཅད་སེམས་ཅན་གྱི་དོན་དུ་སྤྱོད་པའོ། ། སྐྱེ་ཞིང་ནི་དེ་ལྟར་རྣལ་འབྱོར་པས།
ཚེ་འདིའམ་འཆི་ཁ་བར་དོ་གསུམ་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་མ་ནུས་ན། སྐྱེ་བ་ཕྱི་མ་གོང་དུ་བསྟན་པའི་དེ་རྣམས་སྤྱོད་པའི་སྐལ་བ་ཅན་དུ་ཤོག་ཅེས་པའོ། ། དེས་ཀྱང་མ་ནུས་ན་སྐྱེ་བ་བདུན་ནམ་བཅུ་དྲུག་ཚུན་ལ་གོང་དུ་བསྟན་པའི་ལམ་དེ་རྣམས་སྤྱོད་པའི་སྐལ་བ་ཅན་དུ་ཤོག་ཅེས་པའི་དོན་ནོ། ། ལག་པས་རྡོ་རྗེ་དྲིལ་བུ་འཁྲོལ་བ་ནི་དམ་ཚིག་རྡོ་རྗེ་དྲིལ་བུ་ཕྱག་མཚན་དང་ལྡན་པ་ལྷ་ཡི་དེ་ཁོ་ན་ཉིད་དྲན་པའི་སྒོ་ནས་འཁྲོལ་ཞིང་མི་འབྲལ་བར་འཆང་བའོ། ། ཟབ་མོའི་ཆོས་ནི་ཀློག་པ་དང་ཞེས་པ་ནི་སྤྱིར་ཀྱཻ་རྡོ་རྗེ་རྒྱུད་དང་འབྲེལ་བའི་ཆོས། བྱེ་བྲག་རྩ་བའི་རྐང་པ་བརྒྱད་ལ་སོགས་པའི་སྔགས་བརྗོད་པའོ། ། བཙུན་མོའི་ཁུ་བ་མཉམ་ཟས་ཅན་ནི་དངོས་གཞིའི་སྐབས་སུ་རྡོ་རྗེ་སེམས་དཔའི་རྣལ་འབྱོར། ཚོགས་ཀྱི་འཁོར་ལོའི་སྐབས་སུ་ཀུན་ཏུ་རྒྱུའི་རྣལ་འབྱོར་ལ་སྤྱོད་པའོ། ། སྐྱེ་ཞིང་མན་གོང་དང་འདྲའོ། ། དེའི་རྗེས་སུ་སཾ་བུ་ཊ་ལས།
སེམས་ཅན་ཐམས་ཅད་བདེ་གྱུར་ཅིག ། ཅེས་སོགས་ཤླཽ་ཀ་གཅིག་གསུངས་པའི་དོན་ནི། སེམས་ཅན་ཐམས་ཅད་གནས་སྐབས་དང་མཐར་ཐུག་གི་བདེ་བ་ལ་འགོད་པར་སྨོན་པའོ། ། བཞི་པ་བཟོད་པར་གསོལ་བ་ནི། ཡི་གེ་བརྒྱ་པ་ལན་གསུམ་བརྗོད་པའི་རྗེས་སུ། མ་འབྱོར་བ་དང་ཉམས་པ་དང་། ། སོགས་ཀྱིས་ལྷག་ཆད་ཁ་བསྐང་ཞིང་ནོངས་པ་བཟོད་པར་གསོལ། གཤེགས་སུ་གསོལ་བ་ནི་རྡོ་རྗེ་གུར་ལས། ཕྱི་ནང་མཆོད་ཡོན་ཕུལ་ནས་ནི། ། སྔགས་འདི་ཡིས་ནི་གཤེགས་སུ་གསོལ། །
ཅེས་གསུངས་པའི་དོན་དཀྱུས་བཞིན་ལས། གཏོར་མགྲོན་གྱི་ཡེ་ཤེས་པ་གཤེགས། དམ་ཚིག་པ་རང་ལ་བསྡུ། མིག་ཏུ་གཏི་མུག་རྡོ་རྗེ་མ་སོགས་ཕྱི་ཡི་གོ་ཆ་བགོ་ཞིང་ང་རྒྱལ་བཟུང་བའོ། ། གསུམ་པ་ཕན་ཡོན་དང་དགོས་པ་བཤད་པ་ནི། རྩ་རྒྱུད་ལས། འདིའི་གཏོར་མས་འབྱུང་པོ་རྣམས། མཆོད་པར་བྱེད་ན་རྣལ་འབྱོར་པ་རྣམས་ལེགས་པར་འགྱུར་རོ། ། ཞེས་པ་ནས། ཞི་བ་དང་རྒྱས་པར་འགྱུར་རོ། །
ཞེས་པའི་བར་གྱིས་བསྟན། གནས་སྐབས་སུ་ནད་ཞི་བ་དང་། གདོན་བགེགས་ཀྱི་བར་ཆད་ལས་གྲོལ་ཞིང་ཚེ་དང་། བསོད་ནམས་དང་། ཡེ་ཤེས་ལ་སོགས་པ་གོང་འཕེལ་དུ་འགྱུར་བ་དང་། མཐར་ཐུག་རྡོ་རྗེ་འཛིན་པའི་གོ་འཕང་ཐོབ་པའི་གྲོགས་སུ་འགྱུར་བའོ། ། དེ་ལྟར་གཏོར་མའི་རྣལ་འབྱོར་རྒྱས་པ་བསྟན་ནས། དེ་ལས་མདོར་བསྡུས་ཏེ་ཉམས་སུ་ལེན་པར་འདོད་པ། གཏོར་མ་མངོན་བྱང་ལྔ་ལས་བསྐྱེད་པ་སོགས་གོང་ལྟར་བྱིན་གྱིས་བརླབ། གཏོར་མགྲོན་བསྐྱེད་པ་ནི་གཏོར་མའི་སྟེང་དུ་ཨེ་ལས་ཆོས་འབྱུང་གྲུ་གསུམ་སུམ་བརྩེགས་ཀྱི་ནང་དུ་པཾ་ལས་པདྨ་འདབ་མ་བརྒྱད་པ་རེ་རེ་བསམ།
དེ་ནས་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་ལ་འབྱུང་པོ་བརྒྱད་གསུམ་ཉི་ཤུ་རྩ་བཞིའི་འཁོར་གྱིས་བསྐོར་བར་བསམ། དེ་རྣམས་སྐད་ཅིག་གིས་རང་རང་གི་གདན་ལ་འཁོད་པར་བསམ། གཏོར་སྔགས་མན་གོང་དང་འདྲའོ། ། འདི་ནི་གྲུབ་ཆེན་ཌོམྦྷི་བའི་འདི་ཉིད་བཅུ་པའི་དགོངས་པ་ཡིན་ནོ། ། དེ་ལས་ཀྱང་བསྡུས་པར་འདོད་ན་གཏོར་མ་སྔགས་དང་ཕྱག་རྒྱ་ཙམ་གྱིས་བྱིན་གྱིས་བརླབས། མགྲོན་བསྐྱེད་པ་གོང་དང་འདྲ། གཏོར་སྔགས་ལ་ཨོཾ་བྷ་ག་ཝན་མ་ཧཱ་ཀ་རུ་ཎི་ཀ་ཧེ་བཛྲ་ས་པ་རི་ཝ་རའི་རྗེས་སུ་ཨ་ཀཱ་རོ་བཏགས་ཏེ་འབུལ། ཕྱི་ནང་གིས་མཆོད་ནས། ལྷ་ཡི་ཚོགས་རྣམས་མ་ལུས་དང་མན་བརྗོད། འདི་ནི་རྗེ་བཙུན་ག་ཡ་དྷ་ར་ནས་བརྒྱུད་དེ་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་མན་ངག་གི་བརྒྱུད་པ་ལས་བྱུང་ངོ་། །
བཞི་པ་ཁ་ཟས་ཀྱི་རྣལ་འབྱོར་ནི། རྩ་རྒྱུད་ལས། བཟའ་དང་བཏུང་དང་བླུག་པ་དང་། ། ཅེས་གསུངས་ཏེ། དེ་ལ་རྒྱས་འབྲིང་བསྡུས་གསུམ་ལས། དང་པོ་ནི། ཁ་ཟས་རྣམས་མངོན་བྱང་ལྔ་ལས་གོང་ལྟར་བྱིན་གྱིས་བརླབས། དེ་ནས་རང་ཉིད་ཡི་དམ་གྱི་ལྷར་གསལ་བའི་ཁ་ཐབ་ཁུང་། ལག་པ་གཉིས་དགང་གཟར་དགང་བླུགས། བཤང་སྒོར་རླུང་གི་དཀྱིལ་འཁོར།
ལྟེ་བར་གཏུམ་མོའི་ཨ་ཐུང་གསལ་བཏབ། དེ་ནས་བཤང་སྒོའི་རླུང་གཡོས་ལྟེ་བའི་ཨ་ཐུང་མེ་འབར་བས། ལུས་ཀྱི་ནང་ཐམས་ཅད་མེར་འབར་བའི་ཁྲོད་དུ་ལྟེ་བར་འབྱུང་པོ་ཉེར་བཞི་དང་རང་གི་སྒོས་ཀྱི་ཆོས་སྐྱོང་རྣམས་དང་། སྙིང་རྗེར་པདྨ་འདབ་མ་བརྒྱད་པའི་དབུས་སུ་ཧཱུྃ་ཙམ་ལས་ཀྱཻ་རྡོ་རྗེ་ལྷ་དགུའི་དཀྱིལ་འཁོར་གསལ་བཏབ། དེ་ནས་བཟའ་བའི་ཚེ་ཁ་ཟས་བདུད་རྩིར་བསམ་ནས་ཕུལ་བས། ཕུད་ཀྱཻ་རྡོ་རྗེ་ལྷ་དགུའི་དཀྱིལ་འཁོར་རྣམས་ཀྱིས་གསོལ་ཞིང་། ལྷག་མ་འོག་གི་འཇིག་རྟེན་པ་རྣམས་ཀྱིས་གསོལ་བས། དེ་རྣམས་ཀྱི་ཐུགས་ཟག་མེད་བདེ་ཆེན་གྱི་ཡེ་ཤེས་ཀྱིས་མཉེས་ནས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་ཐམས་ཅད་སྩོལ་བར་བསམ། གཉིས་པ་འབྲིང་པོ་ནི། ཨོཾ་ཨཱཿཧཱུྃ་གི་སྔགས་དང་།
ཕྱག་རྒྱ་དང་། དམིགས་པ་དང་བཅས་པས་ཁ་ཟས་རྣམས་ཤ་ལྔ་བདུད་རྩི་ལྔ་ཡེ་ཤེས་ལྔར་རོ་གཅིག་ཏུ་འདྲེས་པས་ཡེ་ཤེས་ཀྱི་བདུད་རྩིའི་རང་བཞིན་དུ་གྱུར་པར་བསམ་མོ། ། དེ་ནས་རང་ཉིད་ཡི་དམ་དུ་གསལ་བའི་ཐུགས་ཁར་ཀྱཻ་རྡོ་རྗེ་ལྷ་དགུའི་དཀྱིལ་འཁོར་སྐད་ཅིག་གིས་གསལ་བཏབ་ལ་མཆོད་པར་བསམ་མོ། ། གསུམ་པ་བསྡུས་པ་ནི། གཡོན་པའི་མཐེབ་སྲིན་གྱིས་ཁ་ཟས་ལ་རེག་ནས་འབྲུ་གསུམ་བརྗོད་པས། སྐད་ཅིག་གིས་ཡེ་ཤེས་ཀྱི་བདུད་རྩིའི་རང་བཞིན་དུ་གྱུར་པར་བསམ་ལ། རང་གི་ཐུགས་ཁར་འཇིག་རྟེན་དང་འཇིག་རྟེན་ལས་འདས་པའི་མགྲོན་ཐམས་ཅད་ཀྱི་ངོ་བོ་ཧཱུྃ་ཡིག་སྔོན་པོ་དེ་ལ་ཕུལ་བས། དེ་གཟི་བརྗིད་ཆེས་ཆེར་འབར་བར་བསམ་ཞིང་ལོངས་སྤྱོད་ཅིང་རོལ་ལོ། ། དེ་ལྟར་ཁ་ཟས་ཀྱི་རྣལ་འབྱོར་གང་ཡང་རུང་བ་ཉམས་སུ་བླངས་པས་ནང་གི་གཏོར་མར་འགྱུར་ཞིང་། སྦྱིན་སྲེག་དུ་ཡང་འགྱུར་བ་ཡིན་ནོ། །
ཕན་ཡོན་ནི་རྒྱལ་བའི་དཀྱིལ་འཁོར་རབ་འབྱམས་མཆོད་པར་འགྱུར་བ་དང་། རང་ཉིད་ཀྱི་བསོད་ནམས་ཀྱི་ཚོགས་ཡོངས་སུ་འཕེལ་ཞིང་། སྦྱིན་བདག་སོགས་ཀྱི་ཡོན་ཡོངས་སུ་སྦྱོང་བར་འགྱུར་བ་དང་། བདག་ཉིད་ལ་བུ་ལོན་དུ་མི་འགྱུར་ཞིང་བྱང་ཆུབ་བསྒྲུབ་པའི་གྲོགས་སུ་འགྱུར་བ་ཡིན་ནོ། ། སྦྱང་གཞི་མ་དག་པའི་ཐ་མལ་པའི་ཁ་ཟས། བཟའ་བ་པོ། བཟའ་བའི་ཚུལ་རྣམས་སྦྱོང་བྱེད་ཁ་ཟས་ཀྱི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན། ལྔ་པ་རྗེས་ཆགས་ཀྱི་རྣལ་འབྱོར་ནི། ཁྱིམ་པའི་ཕྱོགས་ཀྱི་རྡོ་རྗེ་འཛིན་པ་རྣམས་ཀྱིས་གཙོ་ཆེར་ཉམས་སུ་ལེན་པ་ཡིན་ལ། དེ་ཡང་རང་དང་ཕྱག་རྒྱ་གཉིས་ཀ་ཀྱཻ་རྡོ་རྗེ་ཡབ་ཡུམ་དུ་གསལ་གདབ་པ་ནི་ལྷ་ཡི་འདུ་ཤེས།
མཁའ་གསང་དང་གནས་གསུམ་བྱིན་གྱིས་བརླབ་པ་ནི་སྔགས་ཀྱི་འདུ་ཤེས། ཐབས་དེ་ལ་བརྟེན་ནས་ཡི་དམ་གྱི་ལྷ་ལ་མཆོད་པ་བྱ་སྙམ་པའི་བདེ་ཆེན་གྱི་ཡེ་ཤེས་ཁྱད་པར་ཅན་མངོན་དུ་བྱེད་སྙམ་པ་ཆོས་ཀྱི་འདུ་ཤེས་ཏེ་འདུ་ཤེས་གསུམ་ལྡན་གྱི་སྒོ་ནས་ཐབས་ཤེས་སྙོམས་པར་འཇུག་པའོ། ། ཕན་ཡོན་ནི། དེ་ཉིད་འདུས་པ་ལས། འདོད་ཆགས་ལྟ་བུ་བདེ་བ་མེད། ། དེ་བས་སངས་རྒྱས་རྣམས་ལ་དབུལ། ། ཞེས་གསུངས་པ་ལྟར་ཐ་མལ་གྱི་འཁྲིག་པ་བྱང་ཆུབ་ཀྱི་ལམ་དུ་བསྒྱུར་བའོ། ། དྲུག་པ་ཉལ་བའི་རྣལ་འབྱོར་ལ། རང་བཞིན་ལྷན་སྐྱེས་སྟོང་པའི་ངང་ལ་ཉལ་བ་དང་། ཞུ་བདེ་ལྷན་སྐྱེས་བདེ་བའི་ངང་དུ་ཉལ་བ་གཉིས།
དང་པོ་ནི། སྔར་དཀྱིལ་འཁོར་མ་བསྡུས་ན་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་སྣོད་བཅུད་ཐམས་ཅད་བསྲུང་བའི་འཁོར་ལོ་ལ་བསྡུ། དེ་ནས་རིམ་བཞིན་གཙོ་བོ་ཡབ་ཡུམ་ལ་བསྡུ། དེ་ཡང་ཡུམ་ཡབ་ལ། དེ་སྙིང་ཁའི་ཧཱུྃ་ལ། ཧཱུྃ་ཡང་ཞབས་ཀྱུ་ལ། དེ་ཁོག་པ་ལ། དེ་མགོ་བོ་ལ། དེ་ཟླ་ཚེས་ལ། དེ་ཐིག་ལེ་ལ།
དེ་ན་ད་ལ་ཐིམ། དེ་ནམ་མཁའ་ལ་འཇའ་ཡལ་བ་ལྟར་བརྗོད་པའི་མཐའ་ཐམས་ཅད་དང་བྲལ་བའི་ངང་ལ་སེམས་གཏད་དེ་ཉལ་ལོ། ། གཉིས་པ་ནི། སྣོད་བཅུད་ཐམས་ཅད་བསྲུང་བའི་འཁོར་ལོ་ལ་བསྡུ། བསྲུང་འཁོར་དང་གཞལ་ཡས་ཁང་མི་བསྡུ་བར་བཞག ལྷ་མོ་བརྒྱད་ཞལ་བརྒྱད་ལ་ཐིམ། དེ་ནས་རང་ཉིད་དཀྱིལ་འཁོར་གྱི་དབུས་སུ་ཀྱཻ་རྡོ་རྗེ་ཡབ་ཡུམ་སྙོམས་པར་ཞུགས་པའི་རྗེས་ཆགས་ཀྱི་མེས་ཕུང་ཁམས་སྐྱེ་མཆེད་ཐམས་ཅད་འོད་དུ་ཞུ་ནས་ངོ་བོ་བདེ་སྟོང་གཉིས་སུ་མེད་པའི་ཡེ་ཤེས། རྣམ་པ་ཐིག་ལེ་སྔོ་སྐྱ་མཐེ་བོང་ཙམ་ལ་སེམས་གཏད་དེ་ཉལ་ལོ། ། ཕན་ཡོན་ནི། ཐ་མལ་པའི་གཉིད་ཀྱིས་བརྫི་བར་མི་ནུས་ཤིང་འོད་གསལ་གྱི་ཏིང་ངེ་འཛིན་སྐྱེ་བར་འགྱུར་རོ། །
ཞར་བྱུང་སྦྱང་གཞི་སྦྱོང་བྱེད་ངོ་སྤྲོད་པ་ནི། སྦྱང་གཞི་མ་དག་པའི་ཐ་མལ་པའི་གཉིད། གཉིད་ལོག་པ་པོ། ལོག་པའི་ཚུལ་རྣམས་སྦྱོང་བྱེད་མ་དག་པའི་རྣལ་འབྱོར་དུ་བསྒྱུར་ཏེ་ཉམས་སུ་བླངས་པས། སྦྱངས་འབྲས་བདེ་ཆེན་གྱི་ཡེ་ཤེས་མངོན་དུ་བྱེད་པར་འགྱུར་རོ། ། བདུན་པ་ལྡང་བའི་རྣལ་འབྱོར་ནི། ཉལ་ལུགས་གཉིས་བྱུང་དང་རྗེས་སུ་མཐུན་པར་ལྡང་ལུགས་གཉིས་འབྱུང་བ་ལས། དང་པོ་ནི། མདང་ནུབ་མོ་རང་བཞིན་ལྷན་སྐྱེས་ཀྱི་ངང་ལ་ཉལ་ན། ཐོ་རངས་ནམ་གྱི་བརྒྱད་ཆ་ཙམ་ལུས་པ་ན་ལྡང་བའི་ཚེ་འོད་གསལ་གྱི་ངང་ནས་ཆུ་ལས་ཆུ་བུར་རྡོལ་བ་བཞིན་ཟབ་གསལ་གཉིས་མེད་དམ་སྣང་སྟོང་དབྱེར་མེད་ཀྱི་ཀྱཻ་རྡོ་རྗེ་ཡབ་ཡུམ་ནམ་མཁའ་ལ་འཇའ་ཤར་བ་བཞིན་ལངས་པར་བསམ་མོ། །
གཉིས་པ་ཞུ་བདེ་ལྷན་སྐྱེས་ཀྱི་ངང་ལ་ཉལ་ན། ལྡང་བའི་ཚེ་རང་བཞིན་གྱི་གནས་ནས་ལྷ་མོ་པུཀྐ་སཱི་ལ་སོགས་མཚམས་ཀྱི་ལྷ་མོ་བཞིས། རྗེ་བཙུན་སྙིང་རྗེའི་ཡིད་བཞེངས་ཤིག ། ཅེས་སོགས་ཀྱི་གླུས་བསྐུལ་བས་རང་ཉིད་ཐིག་ལེ་ལས་ཧཱུྃ་དང་ཨཾ་གཉིས་སུ་གྱུར་པ་ལས་རྗེ་བཙུན་ཡབ་ཡུམ་གྱི་སྐུར་བཞེངས་པར་བསམ་མོ། ། དེ་ནས་སྲོད་ཐུན་གྱི་འཕྲོ་ཐུན་བྱིན་གྱིས་བརླབས་པའི་ཕྱིར་རྡོ་རྗེའི་གླུ་བླངས་པ་དང་། བཀྲ་ཤིས་ཀྱིས་དགེས་པ་བསྐྱེད་པ་དང་། སྨོན་ལམ་ལ་སོགས་པ་བྱའོ། ། དགོས་པ་ནི་ཐ་མལ་གྱི་རྣམ་རྟོག་ལས་ལྡོག་པ་དང་། བར་ཆད་བགེགས་ལས་གྲོལ་བ་དང་། ལྷས་ལྷ་ལ་ཚོགས་བསགས་པས་ཚོགས་མྱུར་དུ་རྫོགས་པའི་དགོས་པ་ཡོད་དོ། །
སྦྱང་གཞི་མ་དག་པ་ཐ་མལ་པས་ལྡང་བ། ལྡང་བ་པོ། ལྡང་བའི་ཚུལ་རྣམས། སྦྱོང་བྱེད་ལྡང་བའི་རྣལ་འབྱོར་འདིར་བསྒྱུར་ནས་ཉམས་སུ་ལེན་པ་ཡིན་ནོ། ། བརྒྱད་པར་ཁྲུས་ཀྱི་རྣལ་འབྱོར་ནི། ཐོ་རངས་བསམ་གཏན་གྱི་གྲོགས་སུ་འགྲོ་ན་ཁྲུས་བྱ་བའམ་དུས་གཞན་དུའང་རུང་སྟེ། དེ་ཡི་ཚེ་རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་གདན་གསུམ་ཚང་བའི་དབང་ལྷ་མདུན་གྱི་ནམ་མཁར་སྤྱན་དྲངས། མཆོད་བསྟོད་གསོལ་བ་གདབ་པ་སོགས་དབང་ལེན་པའི་སྐབས་སུ་བཤད་པ་ལྟར་བྱ། དེ་ནས་དབང་ལྷ་རིགས་ལྔས་ཟག་མེད་ཀྱི་བདུད་རྩིས་གང་བའི་བུམ་པའི་ཆུས་སྤྱི་བོ་ནས་དབང་བསྐུར། སྨིན་མཚམས་ཡན་ཆད་སོགས་གང་བས་བུམ་པའི་དབང་ལ་སོགས་པ་དབང་བཞི་ཐོབ་པར་བསམ་ཞིང་།
ངག་ཏུ་ཧེ་རུ་ཀའི་ཡིག་བརྒྱ་བཟླ་ཞིང་ཁྲུས་བྱའོ། ། དགོས་པ་ནི་བསམ་གཏན་གྱི་ཡན་ལག་ཆ་ཚང་བར་བྱ་བའི་ཕྱིར་དང་། ཉིན་ཞག་གཅིག་གི་རྩ་བ་དང་ཡན་ལག་གི་དམ་ཚིག་ཉམས་པའི་ཉེས་པ་ཐམས་ཅད་འདག་པའོ། ། སྦྱང་གཞི་མ་དག་པའི་ཁྲུས་དང་། ཁྲུས་བྱེད་པ་པོ། ཁྲུས་བྱེད་པའི་ཚུལ་རྣམས། སྦྱོང་བྱེད་ཁྲུས་ཀྱི་རྣལ་འབྱོར་དུ་བསྒྱུར་ནས་ཉམས་སུ་ལེན་པ་ཡིན་ནོ། ། དགུ་པ་སྤྱོད་ལམ་གྱི་རྣལ་འབྱོར་ལ། གང་གིས་བྱེད་པའི་རྣལ་འབྱོར་དང་། ཇི་ལྟར་བྱ་བའི་རྣལ་འབྱོར་གཉིས།
དང་པོ་ནི། རྩ་རྒྱུད་ལས། ལངས་ཏེ་ལྷ་ཡི་གཟུགས་སུ་བཞག་གོ ། ཞེས་གསུངས་པ་ལྟར། རིམ་གཉིས་མཉམ་བཞག་གི་རྣལ་འབྱོར་ལས་ལངས་ཏེ་སྣང་སྟོང་དབྱེར་མེད་ཀྱི་ཀྱཻ་རྡོ་རྗེ་རང་བཞིན་དུ་ཤེས་པར་བྱས་ནས་ལོངས་སྤྱོད་པ་དང་ང་རྒྱལ་དང་མི་འབྲལ་བར་བྱའོ། ། གཉིས་པ་ལ་བསྡུས་པ་དང་རྒྱས་པ་གཉིས། དང་པོ་ནི། གསང་བ་འདུས་པ་ལས། རང་ཉིད་ལྷག་པའི་ལྷ་ཡི་སྦྱོར་བས། ། བདག་དང་གཞན་ལ་མཆོད་པར་གྱིས། །
ཞེས་གསུངས་པ་ལྟར། ཇི་ལྟར་སྣང་བའི་དངོས་པོ་ཐམས་ཅད་ཀྱཻ་རྡོ་རྗེའི་རང་བཞིན་དུ་ཤེས་པར་བྱས་ནས་ལོངས་སྤྱོད་པའོ། ། གཉིས་པ་ནི། ཕུང་ཁམས་སྐྱེ་མཆེད་ཀྱི་དབྱེ་བ་མཐའ་ཡས་པ་ཤེས་པར་བྱས་ནས། ཕྱི་ཡི་ཡུལ་དྲུག་གཽ་རཱི་ལ་སོགས་པའི་ལྷ་མོ་དྲུག་དང་། ནང་རྣམ་པར་ཤེས་པ་དྲུག གཏི་མུག་རྡོ་རྗེ་མ་ལ་སོགས་པ་དྲུག ཤེས་པར་བྱས་ནས། ལྷ་ལ་ལྷ་ཐིམ་པའི་ཚུལ་གྱིས་ལོངས་སྤྱོད་པའོ། ། དེ་ལས་རྒྱས་པར་སྤྲོ་ན།
དམ་པ་རིགས་བརྒྱ་ནས་གྲངས་ངེས་པའི་བར་ཤེས་པར་བྱས་ནས། སྦྱང་གཞི་སྦྱོང་བྱེད་ལེགས་པར་ངོ་སྤྲད་དེ། ཉམས་སུ་ལེན་པའོ། ། ཕན་ཡོན་ནི། རྩ་རྒྱུད་ལས། ཡན་ལག་ཇི་སྙེད་བསྒྱུར་བ་དང་། ། ཚིག་རྣམས་རབ་ཏུ་རྒྱས་པ་ཉིད། ། ཧེ་རུ་ཀ་དཔལ་གནས་བཞུགས་པས། ། དེ་ཉིད་སྔགས་དང་ཕྱག་རྒྱ་ཡིན། ། ཞེས་གསུངས་པ་ལྟར་རོ། །
དེ་ལྟར་མཉམ་བཞག་གི་རྣལ་འབྱོར་གཉིས་དང་། མཉམ་པར་མ་བཞག་པའི་རྣལ་འབྱོར་དགུ་སྟེ། མཉམ་རྗེས་ཀྱི་རྣལ་འབྱོར་བཅུ་གཅིག་པོ་འདི་ཉིན་མཚན་ཁོར་ཡུག་ཏུ། ཉམས་སུ་ལེན་དགོས་ཏེ། རྩ་རྒྱུད་ལས། ཆུ་བོའི་རྒྱུན་ནི་རབ་འབབ་དང་། ། མར་མེའི་རྩེ་མོ་རབ་བཅིངས་ལྟར། ། རྟག་ཏུ་དེ་ཉིད་རྣལ་འབྱོར་གྱིས། ། ཉིན་དང་མཚན་དུ་མཉམ་པར་བཞག ། ཅེས་གསུངས་པའི་དོན་གྱི་གཙོ་བོ་ཡིན་ནོ། །
དེ་དག་གིས་ནི་དཔལ་ཀྱཻ་རྡོ་རྗེའི་སྒྲུབ་ཐབས་བསྐྱེད་རིམ་གྱི་རྣམ་བཤད་མདོར་བསྡུས་ཀྱི་སྒོ་ནས་བརྗོད་པ་བསྟན་ཟིན་ཏོ། ། ཞེས་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་གསུང་རབ་དགེས་རྡོར་ཆོས་ཀུན་གསལ་བའི་ཉིན་བྱེད་རྗེ་བཙུན་ཡབ་ཀྱི་སྒྲུབ་ཐབས་ཕྱི་ནང་བསྐྱེད་རིམ་གྱི་རྣམ་པར་བཤད་པ་ཟུར་བཀོལ་ཁྱེར་བདེ་འདི་བཞིན་དམ་པ་གང་གི་ཞལ་སློབ་རྩོད་བྲལ་ཞིག་གིས་མཛད་པར་སྣང་ཡང་། མཛད་བྱང་མི་གསལ་བས་དབང་བསྐུར་བཤད་པ་དམ་བཅའ་བའི་ཤླཽ་ཀ་གཅིག་གསར་རྩོམ་དང་། མཚན་དགེ་ལེགས་ནོར་བུའི་ཕྲེང་བ་གསང་སྔགས་མཛེས་རྒྱན་དུ་གསོལ་ཏེ། ས་སྐྱ་པ་ཀུན་བློས་ལུང་རྒྱུན་སྤེལ་བ་འདིའི་དགེ་བས་སྔགས་འཆང་བླ་མའི་གསུང་གི་ཉིང་ཁུ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག། །། སརྦ་མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། དཔལ་ཀྱེ་རྡོ་རྗེའི་སྒྲུབ་ཐབས་ཀྱི་རྣམ་བཤད། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
