གསུང་འབུམ། ཀུན་དགའ་བློ་གྲོས།
པོད ༡༥༧
དམ་ཚིག་རྡོ་རྗེའི་སྒྲུབ་ཐབས་སྡིག་སྒྲིབ་ཀུན་འཇོམས།
༄༅། །དམ་ཚིག་རྡོ་རྗེའི་སྒྲུབ་ཐབས་སྡིག་སྒྲིབ་ཀུན་འཇོམས་བཞུགས་སོ།། ན་མོ་གུ་རུ་བྷྱཿ བླ་མ་རྗེ་བཙུན་མཆོག་ལ་ཕྱག་འཚལ་ནས། ། ཡང་སྙིང་རྡོ་རྗེ་ཐེག་པའི་རྣལ་འབྱོར་པས། ། དམ་ཚིག་ཉམས་ཆག་བསྐང་ཞིང་བཤགས་པའི་ཕྱིར། ། དམ་ཚིག་རྡོ་རྗེའི་བཟླས་བསྒོམ་འབྲི་བར་བྱ། ། དེ་ལ་འདིར་རྡོ་རྗེ་ཐེག་པའི་རྣལ་འབྱོར་པ་རྣམས་ཀྱིས། དབང་དུས་སུ་ཐོབ་པའི་རྩ་བ་དང་ཡན་ལག་གི་དམ་ཚིག་ཉམས་ཆག་བསྐང་བའི་ཕྱིར། དམ་ཚིག་རྡོ་རྗེའི་བཟླས་བསྒོམ་བྱ་བ་ལ་དོན་གསུམ་སྟེ་སྦྱོར་དངོས་རྗེས་སོ། ། དེ་ལ་དང་པོ་སྦྱོར་བ་ནི།
རང་ཉིད་དགེས་པ་རྡོ་རྗེ་ལ་སོགས་པ་ཐུན་མཚམས་ཀྱི་ཧེ་རུ་ཀའི་ང་རྒྱལ་དང་ལྡན་པས། སྟན་བདེ་བ་ལ་བསམ་གཏན་གྱི་སྤྱོད་ལམ་གྱིས་འདུག་ལ། སྐྱབས་འགྲོ་སེམས་བསྐྱེད་ནི། སངས་རྒྱས་ཆོས་ཚོགས་མ་ཚར་གསུམ། ཚད་མེད་བཞི་བསྒོམ་པ་ནི་སྦྱོར་བའོ། ། དངོས་གཞི་ནི་རང་ཧེ་རུ་ཀར་གསལ་བའི་སྤྱི་བོར་པདྨ་དང་ཟླ་བའི་གདན་ལ་ཁཾ་ལས་རལ་གྲི་ཁཾ་གིས་མཚན་པ་དེ་ལས་འོད་ཟེར་འཕྲོས། དོན་གཉིས་བྱས། ཚུར་འདུས་ཡོངས་སུ་གྱུར་པ་ལས་སྐད་ཅིག་གིས་བཅོམ་ལྡན་འདས་དམ་ཚིག་རྡོ་རྗེ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་པ་གཡས་རལ་གྲི་འཕྱར་ཞིང་གཡོན་དེས་ཡུ་བ་བྱས་པའི་དྲིལ་བུ་དཀུར་འཛིན་པ་ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ། དེའི་པང་ན་ཡུམ་དམ་ཚིག་སྒྲོལ་མ་ལྗང་གུ་གྲི་གུག་དང་ཐོད་པ་འཛིན་པ་དང་མཉམ་པར་སྦྱོར་བ་གཉིས་ཀའང་ཅུང་ཟད་འཛུམ་ཞིང་ཁྲོ་བ་རུས་པ་དང་རིན་པོ་ཆེའི་རྒྱན་གྱིས་བརྒྱན་པ། དར་གྱི་ཤམ་ཐབས་ཅན་ཟླ་བའི་དཀྱིལ་འཁོར་ལ་རྒྱབ་བརྟེན་པ།
དེ་གཉིས་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀའི་སྟོད་ཧཱུྃ་སྔོན་པོ། ཐུགས་ཀའི་ནང་དུ་ཟླ་བ་ལ་གནས་པའི་ཁཾ་ལས་རལ་གྲི་ཁཾ་ལྗང་ཁུས་མཚན་པ། དེ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དམ་ཚིག་རྡོ་རྗེ་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དེ་གཉིས་ཀྱི་སྤྱི་བོར་དོན་ཡོད་གྲུབ་པས་དབུ་རྒྱན་རང་ཆས་སུ་བཞུགས་པར་གྱུར། དེའི་ཐུགས་ཀའི་ཁཾ་ལས་ཡེ་ཤེས་ཀྱི་བདུད་རྩིའི་ཆུ་རྒྱུན་ཁ་དོག་དཀར་པོའི་རྣམ་པར་བབས། ཡབ་ཀྱི་སྐུ་གང་དབྱིབས་བརྒྱུད་ཡུམ་གྱི་སྐུ་གང་ཡབ་ཡུམ་གཉིས་ཀྱི་སྐུ་ཐམས་ཅད་ལས་བདུད་རྩིའི་རྒྱུན་བབས་པ་བདག་གི་སྤྱི་བོ་ནས་ཞུགས་པས་ཚེ་འཁོར་བ་ཐོག་མ་མེད་པ་ནས་བསགས་པའི་ལས་ངན་སྤྱི་དང་ཁྱད་པར་རྩ་བ་དང་ཡན་ལག་གི་དམ་ཚིག་དང་སྡོམ་པའི་ཚོགས་ལ་ཉེས་ལྟུང་གི་དྲི་མས་གོས་པ་ཐམས་ཅད་དུད་ཁུའི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་ཐོན་ཤུལ་ཐམས་ཅད་བདུད་རྩི་དཀར་པོས་ཁེངས་པར་གྱུར།
ཨོཾ་ཨཱཿཁཾ་ཧཱུྃ་ཕཊ་སྭཱཧཱ། ཞེས་བརྒྱ་སྟོང་ལ་སོགས་པ་ཅི་ནུས་བཟླས་པའི་མཐར། ཕྲེང་བ་ཐལ་མོའི་བར་དུ་བཅུག་སྟེ། བླ་མ་བདག་ནི་མི་ཤེས་རྨོངས་པ་ཞེས་པ་ནས། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་མཛད་དུ་གསོལ་གྱི་བར་སྤྱི་དང་མཐུན་པར་བྱས་ལ། ཞེས་གསོལ་བ་བཏབ་པས་དམ་ཚིག་རྡོ་རྗེ་ཡབ་ཡུམ་འོད་དུ་ཞུ། སྤྱི་བོ་ནས་རང་ལ་ཐིམ་པས་རང་གི་ལུས་ཤེལ་གོང་གཡའ་དག་པ་ལྟ་བུར་གྱུར། ཞེས་བརྗོད་པ་ནི་དངོས་གཞིའོ། ། རྗེས་ཀྱི་བྱ་བ་ནི། དགེ་བ་འདི་ཡིས་མྱུར་དུ་བདག །
དམ་ཚིག་རྡོ་རྗེ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། དམ་ཚིག་རྡོ་རྗེ་ཁྱེད་སྐུ་ཅི་འདྲ་དང་སོགས་ཤླཽ་ཀ་གཅིག་བརྗོད། ཁྱོད་ལ་མཆོད་ཅིང་གསོལ་བ་བཏབ་པའི་མཐུས། ། རྣལ་འབྱོར་བདག་ཅག་མི་ཤེས་གཏི་མུག་པས། ། དམ་ཚིག་སྡོམ་པར་ཉམས་ཆག་ཅི་མཆིས་པ། ། བྱང་ཞིང་དག་ནས་སངས་རྒྱས་ས་ཐོབ་ཤོག ། རྒྱལ་བ་ཀུན་གྱི་འཕྲིན་ལས་བྱེ་བའི་གཏེར། ། མརྒད་མདངས་ལྡན་ལྷ་མཆོག་ཡབ་ཡུམ་གྱི། །
ཐུགས་རྗེའི་སྟོབས་ཀྱིས་སྡིག་སྒྲིབ་ཀུན་སྦྱངས་ནས། ། ཁ་སྦྱོར་བདུན་ལྡན་ཐོབ་པའི་བཀྲ་ཤིས་ཤོག ། ཅེས་བརྗོད་པ་ནི་རྗེས་ཀྱི་བྱ་བའོ། ། དེ་ལྟ་བུའི་སྒོ་ནས་བསྙེན་པ་སོགས་བྱ་བར་འདོད་ན་ཞག་བདུན་ནམ་ཉི་ཤུ་རྩ་གཅིག་གམ་ཟླ་བ་གཅིག་ལ་སོགས་པ་ཇི་ལྟར་རིགས་པར་ཐུན་བཞིའི་སྒོ་ནས་བཞི་འབུམ་ལ་སོགས་པ་མཚན་མ་མ་ཐོབ་ཀྱི་བར་དུ་བརྟེན་པ་བྱ་ཞིང་མཚན་མའི་རྟགས་སུ་རྨི་ལམ་ལ་ལུས་ལས་ངན་སྐྱུགས་ཐོན་པ། གོས་དཀར་པོ་གྱོན་པ། ཁྲུས་བྱས་པ། ནམ་མཁའ་ལ་འཕུར་བ་སོགས་དང་། དངོས་སུ་ཤེས་པ་དྭངས་ཤིང་དགེ་སྦྱོར་ལ་བློ་འདུན་པ་དང་། ཡི་དམ་ལྷའི་ཞལ་མཐོང་བ། སྒྲུབ་ཁང་ལ་དྲི་བཟང་ཆགས་པ།
ཤེས་རྒྱུད་ལ་བྱང་ཆུབ་ཀྱི་སེམས་སྐྱེ་བ་སོགས་རྟགས་ངེས་ཅན་ཐོབ་པའི་གང་ཟག་གིས་བསྙེན་མཚམས་གྲོལ་ནས་བཅུ་ཆའི་སྦྱིན་སྲེག་ལ་སོགས་པ་ཚུལ་བཞིན་དུ་བགྱིད་པ་དང་། བསྙེན་པའི་སྐབས་རྣམས་སུའང་ཐུན་མཚམས་ཐམས་ཅད་དུ་མདོ་བཀླག་པ་དང་། སཱཙྪྭ་གདབ་པ་དང་། གཏོར་མ་གཏོང་བ་དང་། བསྐོར་བ་བྱ་བ་དང་། སྲོག་ཆགས་འཚེ་བ་ལས་བསྐྱབ་པ་སོགས་དགེ་བའི་བྱ་བ་ཁོ་ནས་དུས་འདའ་བ་གལ་ཆེ་ཞིང་། ཚུལ་དེ་ལྟར་ཉམས་སུ་བླངས་ན་སྐྱེ་བ་དཔག་ཏུ་མེད་པ་ནས་བསགས་པའི་སྡིག་སྒྲིབ་དང་། ཁྱད་པར་དམ་ཚིག་དང་སྡོམ་པའི་ཚོགས་ལ་ཉམས་ཆག་ཅི་མཆིས་པ་བྱང་ཞིང་དག་ནས་ས་ལམ་མྱུར་དུ་བགྲོད་པའི་གེགས་སེལ་བོགས་འདོན་གྱི་མཆོག་དམ་པར་འགྱུར་བ་བླ་མ་གོང་མ་རྣམས་ཀྱིས་གསུང་ལས་བྱུང་བ་ལྟར་དོན་ལའང་དེ་ལྟར་གྲུབ་ལེགས་སོ། ། ཞེས་པ་འདི་ཡང་རང་གི་ཉེ་གནས་བསོད་ནམས་འོད་ཟེར་གྱིས་རྒྱུན་གྱི་ཁ་འདོན་དུ་དམ་ཚིག་རྡོ་རྗེའི་བསྒོམ་བཟླས་ཞིག་དགོས་ཞེས་བསྐུལ་བའི་ངོར་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་མགྱོགས་པར་སྦྱར་བ་དགེ་ལེགས་འཕེལ།། །། སརྦ་མངྒ་ལཾ།། །།
PAGE * MERGEFORMAT 2 ཀུན་དགའ་བློ་གྲོས། དམ་ཚིག་རྡོ་རྗེའི་སྒྲུབ་ཐབས་སྡིག་སྒྲིབ་ཀུན་འཇོམས། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
