གསུང་འབུམ། ཀུན་དགའ་བློ་གྲོས།
པོད ༡༩༤
གུར་མགོན་ལྷ་བརྒྱད་ཀྱི་དྲག་པོའི་སྦྱིན་སྲེག་དགྲ་བགེགས་འཇོམས་པའི་གཏུམ་དྲག་མེ་འོད།
༄༅། །གུར་མགོན་ལྷ་བརྒྱད་ཀྱི་དྲག་པོའི་སྦྱིན་སྲེག་དགྲ་བགེགས་འཇོམས་པའི་གཏུམ་དྲག་མེ་འོད་ཅེས་བྱ་བ་བཞུགས་སོ།། ན་མོ་གུ་རུ་ཤྲཱི་ཧེ་རུ་ཀ་བཛྲ་མ་ཧཱ་ཀ་ལ་ཡེ། འདིར་མགོན་པོ་ལྷ་བརྒྱད་ཀྱི་དྲག་པོའི་སྦྱིན་སྲེག་བྱ་ཚུལ་བླ་མ་གོང་མའི་གསུང་རབ་ཀྱི་སྙིང་པོ་བསྡུས་ནས་ས་ལོ་འཇམ་པའི་རྡོ་རྗེ་ཡབ་སྲས་ཀྱི་ཕྱག་ལེན་ལ་མཛད་པའི་དབྱངས་རོལ་འཆམས་སོགས་འཇུག་ཚུལ་ཕྱོགས་གཅིག་ཏུ་བཀོད་ན། མདོས་དང་གཏོར་མ་སོགས་དང་སྦྲེལ་ནས་བྱ་ཚུལ་དང་། སྦྱིན་སྲེག་རྐྱང་པ་བྱ་ཚུལ་གཉིས་ལས། དང་པོ་ནི། མདོས་གཏོར་གང་ཡིན་ཀྱང་སང་འཕེན་རྒྱུའི་དོ་ནུབ་བྱ་དགོས་པས། སྤྱི་བཏབ་ཀྱི་སྔོན་དུ་གནས་དེ་ཉིད་དམ། དེ་དང་ཧ་ཅང་མི་རིང་བའི་ཕྱོགས་ཞིག་ཏུ་སྦྱིན་སྲེག་འདི་བྱས་ལ་སྤྱན་འདྲེན་གྱི་ཚེ། དྲུག་ཅུ་པ་སོགས་གཏོར་བཟློག་ཡིན་ན་ཟོར་གཏོར་རྣམས་ཀྱི།་་་་་
མདུན་བསྐྱེད་ཀྱི་དྲུང་དུ་སྣོད་འབྲུ་ནག་གིས་བཀང་བ་ལ་སྤོས་གཙུག ལས་ཀྱི་རྡོ་རྗེས་ཕྱག་གསུམ་ཕུལ། ཁ་རས་ལག་ལྕིབས་དང་བཅས་པས་སྣོད་སློབ་དཔོན་ལ་ཕུལ། སློབ་དཔོན་གྱིས་སྤོས་རྩེ་ནས་ཅུང་ཟད་བཏོག འབྲུ་ཕྲན་བུ་དང་བཅས་པ་ཐབ་ནང་དུ་གཏོར་ནས་སྤོས་ལྷག་སྣོད་དང་བཅས་པ་ཐབ་དྲུང་དུ་བཞག ཡེ་ཤེས་པ་གཤེགས་གསོལ་གྱི་ཚེ། སྤོས་སྦར་ལ་ལས་ཀྱི་རྡོ་རྗེས་སློབ་དཔོན་ལ་ཕྱག་གསུམ་ཕུལ། སྣོད་བཅས་བླང་ནས་མདུན་བསྐྱེད་ལ་འབྲུ་ནག་ཅུང་ཟད་གཏོར། སྣོད་སྔར་ཤུལ་དུ་བཞག དམ་ཚིག་པ་རང་ལ་ཐིམ་ཞེས་བརྗོད་ནས་ཕྱིར་བྱས་ཚེ་ནང་དུ་ལོག་ལ་གཏོར་འབུལ་སོགས་གོང་གི་འཕྲོས་རྣམས་བྱའོ། །
གཉིས་པ་སྦྱིན་སྲེག་རྐྱང་པ་བྱ་ཚུལ་ལ་སྦྱོར་དངོས་རྗེས་གསུམ་ལས། དང་པོ་ནི། ཇི་ལྟར་འོས་པའི་སར་ཁྲག་དང་བཙག་བསྲེས་པའི་ཐིག་ཆེན་བརྒྱད་བཏབ་ལ་ཆོས་འབྱུང་ནག་པོ་གྲུ་གསུམ་ཁ་ཁྱེར་ལྗང་ཁུ་ལ་རྡོ་རྗེ་ནག་པོ་རྭ་གདེངས་པ་དང་མེ་རིས་ཀྱིས་བསྐོར་བ་བྲིས་པའི་དབུས། པད་ཉི་རོ་གདན་ལ་གྲི་གུག་ནག་པོ་འབྲི་བའམ། ཡང་ན་འབྲུ་སོགས་སམ་རྡུལ་ཚོན་ནག་པོའི་ཚོན་སྤུངས་བཀོད་པའི་ཁར་མཉྫའི་སྟེང་དུ་ལྕགས་སླང་སོགས་སྣོད་ཆེན་པོའི་ནང་ཚེར་མ་ཅན་གྱི་ཤིང་ལ་ཁྲག་དང་སྣུམ་བྱུགས་ནས་ཁྲུ་གང་ཙམ་བརྩིགས་པའི་མཐར་གཡོན་སྐོར་དུ་ཁྲག་གི་མཆོད་ཡོན་གཉིས་ནས་བཟུང་བཤོས་བུ་ཟུར་གསུམ་གྱི་བར་དྲག་མཆོད་ཀྱིས་བསྐོར་བའི་མཐར་མཚམས་འཛིན་བཅས་དང་། སྣོད་ཇི་ལྟར་རིགས་པར་དུག་སྣ་མི་ཚིལ་བསྲེས་པའི་ཤ་སྣ་ཚོགས། མུ་ཟི། ལྡོང་རོས། འབྲུ་ནག་གང་འཛོམ། ཡུངས་དཀར་ནག
ཀེ་ཚེ། ཤང་ཚེ། ལྕགས་ཕྱེ། ཟངས་ཕྱེ། དྲི་ངན་ཆུང་བའི་ཕྱིར་དུག་སྦ་དང་མུ་ཟི་སོགས་རྫས་བྱིངས་རྣམས་ལྷན་ཅིག་སྦྱར་བའི་རིལ་བུ་བཅུ་རྡོ་ཙམ་བྱས་ཀྱང་ཆོག་་་་་ཐལ་ཆེན་རྣམས་བསྲེས་ལ་སློབ་དཔོན་ཁ་ལྷོར་ཕྱོགས་པའི་གཡས་སུ་བཞག གཡོན་དུ་ཡི་དམ་ཆོས་སྐྱོང་གི་བྲིས་སྐུ་སོགས་ཀྱི་དྲུང་དུ་སྟེགས་ཀྱི་ཁར་གཏོར་བསྔོ་དང་བསྐོང་བའི་གཏོར་མ་རྒྱས་བསྡུས་ཅི་རིགས་མཆོད་པ་བཅས་དང་། ལྕོག་རྩེ་སོགས་ཀྱི་ཁར་རྡོར་དྲིལ། ཌཱ་མ་རུ་ནང་མཆོད་འཐོར་ནས། ཕུར་པ། གྲི་གུག
གསེར་སྐྱེམས་ཀྱི་ཆས་རྣམས་དང་། མདུན་དུ་ལྕགས་སླང་སོགས་ཀྱི་ནང་དགྲ་བགེགས་ཀྱི་དྲི་མ་གང་རྙེད་དང་། མི་མང་པོ་བསད་པའི་ས། གཡུལ་བཀྱེ་བའི་ས་ཕུང་ཤུལ་གྱི་ས་སྣ་གང་འཛོམས་རོ་ཐལ་རྣམས་བག་ཟན་ལ་བསྲེས་པའི་ལིངྒ་ཁྲུ་གང་ཙམ་གྱི་སྙིང་ཁར་ཁྲག་གི་རི་མོ་མཐེབ་ཚིགས་ཙམ་ཡོད་པ། ལྕེས་བྲང་ཁེབས་ཤིང་ལག་པ་སྙིང་ཁར་བསྣོལ་ནས་བསྡོམས་པ། རྐང་པ་གཉིས་གཅིག་གིས་གཅིག་མནན་པ་ལྕགས་སྒྲོག་གིས་བཅིངས་ནས་གན་རྐྱལ་དུ་བསྒྱེལ་བ་ལ་གདོང་རས་ནག་པོ་བཀབ་ནས་རྡོ་རྗེས་མནན་པ་བཤམ་མོ། ། གཉིས་པ་དངོས་གཞི་ནི་དྲུག་ཅུ་པ་སོགས་གཞན་ནས་འབྱུང་བའི་མཆོད་པ་བྱིན་རླབས་སྔོན་འགྲོའི་བྲག་རྫོང་མའི་བདག་བསྐྱེད་གཏོར་བསྔོ་བསྐང་གསོ་རྒྱས་བསྡུས་གང་རིགས་བསྟོད་པ་བཅས་གྲུབ་ནས། རྒྱས་པར་ན་སློབ་དཔོན་ཚང་མའམ། བསྡུ་ན་སློབ་དཔོན་དྲག་ཆས་སུ་ཞུགས། ཆོས་འབྱུང་ཤིང་བརྩེགས་ལ་ལིངྒ་དང་བཅས་པ་ལ་རྡོ་རྗེའི་རྩེས་ནང་མཆོད་གཏོར་ཏེ།
ཨ་མྲྀ་ཏས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་གནམ་ལྕགས་ལས་གྲུབ་པའི་རྡོ་རྗེའི་ཐབ་ཁུང་གྲུ་གསུམ་མཐིང་ནག་ཡངས་ཤིང་རྒྱ་ཆེ་བ་ཁ་ཁྱེར་ལ་རྡོ་རྗེ་དང་མེ་རི་འབར་བསྐོར་བའི་ནང་དུ་ཡེ་ཤེས་ཀྱི་མེ་དཔུང་དམར་ནག་འབར་ཞིང་འཁྲུགས་པའི་དབུས་སུ་པདྨ་ཉི་མ་མི་རོ་དམར་སེར་ཞེས་པ་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་ཞེས་བར་གྱི་མགོན་པོ་དང་། དེའི་མདུན་དུ་ཏྲཾ་ལས་ནས། ཧཱུྃ་དང་བྷྱོཿའི་སྒྲ་སྒྲོག་པ་ཞེས་པའི་བར་གྱི་ཡུམ་ཆེན་ལྷ་མོ་བཅས་དང་། མགོན་པོའི་ཐུགས་ཀ་ནས་ཡཾ། ལྷ་མོའི་ཐུགས་ཀ་ནས་མཾ་སྤྲོས་པ་ལས་ཡུམ་ཆེན་གྱི་གཡོན་ནས་བཟུང་གཡས་སྐོར་དུ་གནོད་སྦྱིན་ཡབ་ཡུམ། ཡབ་ལས་ཏྲི་ཏྲི་དང་། ཡུམ་ལས་བྷྱོཿསྤྲོས་པ་ལས་པུ་ཏྲ་མིང་སྲིང་གསུམ་བསྐྱེད་ཚུལ་རྣམས་ས་ལོའི་གསུང་རྒྱུན་ཟིན་བྲིས་གཏོར་བསྔོ་ཆེན་མོ་སོགས་གཞན་ནས་འབྱུང་བ་བཞིན་བསྐྱེད། ར་ལས་ར་སྐྱེས་ཀྱི་སྟེང་དུ་མེ་ལྷ་དམར་ནག་ཞལ་གཅིག་ཕྱག་བཞི་པ་གཡས་གཉིས་གྲི་གུག་དང་བེ་ཅོན།
གཡོན་གཉིས་ཐོད་པ་དང་སྤྱི་བླུགས་འཛིན་པ། རལ་པ་ཁམས་ནག་གྱེན་དུ་བརྫེས་ཤིང་། དར་ནག་པོས་སྟོད་གཡོགས་དང་། ཐོད་པ་སྐམ་རློན་དང་རུས་པའི་རྒྱན་གྱིས་བརྒྱན་པ། ཐམས་ཅད་ཀྱང་ཞལ་ནས་འཇིགས་པའི་ང་རོ་སྒྲོག་པ། རྔམས་ཤིང་གསོད་པའི་ལས་ལ་བརྩོན་པ། གཞན་ཡང་ཕྱོགས་ཀྱི་རུ་འདྲེན་སྡེ་བཞི། ལྷ་ཆེན། ཀླུ་ཆེན། གཤིན་རྗེ།
མ་མོ། ཕྱོགས་སྐྱོང་བཅུ་ལ་སོགས་པ་དྲེགས་བྱེད་དཔག་ཏུ་མེད་པས་བསྐོར་བའི་མདུན་དུ་ཁཾ་ནག་པོ་ལས་གནམ་ལྕགས་ལས་གྲུབ་པའི་འབྲུབ་ཁུང་ནག་པོ་གྲུ་གསུམ་པ། རྒྱ་ཁྱོན་རབ་ཏུ་ཡངས་པ། གཏིང་རིང་ཞིང་ཟབས་པ་གསེར་གྱི་ས་ལ་ཐུག་པ། ཁྲག་མཚོ་རྦ་རླབས་འཁྲུགས་ཅིང་། དུག་ནད་སྤྲིན་ལྟར་གཏིབས་པ། མེ་རླུང་དམར་ནག་དྲག་ཏུ་འབར་བའི་ཀློང་དཀྱིལ་ན། མཚོན་ཆའི་སེར་ཆེན་འབབ་ཅིང་། ཐོག་གི་བུ་ཡུག་འཚུབས་པ། སྲོག་བདུད་ལས་ཀྱི་ཤན་པ་མང་པོ་དམ་ཉམས་ལ་རུབ་ཅིང་སྐད་སྒྲ་རྡེབ་པ།
སྣང་སྲིད་ལྷ་སྲིན་སྡེ་བརྒྱད་སྟོང་གསུམ་གང་བས་རྒྱོབ་གསོད་འཇིགས་པའི་གད་མོ་འབྲུག་ལྟར་སྒྲོག་པ། ཐར་མེད་ལས་ཀྱི་བརྩོན་ཁང་ནག་ལ་འཐིབ་པའི་ནང་དུ། ནྲི་ལྗང་ཁུ་ལས་དགྲ་བོ། ཏྲི་དཀར་པོ་ལས་ཕོ་གདོན། པྲི་སེར་པོ་ལས་མོ་གདོན་རྣམས་ལུས་རིད་ཅིང་སྐྲ་འབལ་བ། ཁ་སྣ་དང་བཤང་གཅིའི་ཆུ་ལྷུག་པར་འཆོར་བ། རྡུལ་གྱིས་མོག་མོག་པོར་གྱུར་ཅིང་མིག་གཏིང་དུ་ཤོར་བ། ཁ་ནས་ཁྲག་འཛག་པ། སྣ་ནས་རྣག་དང་། རྣ་བ་ནས་ཆུ་སེར་དང་།
མིག་ནས་མཆི་མའི་རྒྱུན་འཛག་པ། ཤུ་བ་དང་། ཕོལ་མིག་གིས་བཏབ་པ། འདར་ཞིང་སྐྲག་པས་ཀྱེ་ཧུད་ཀྱི་ངུད་མོའི་སྒྲ་འབྱིན་པ། སྡུག་བསྔལ་ཞིང་ཉམ་ཐག་པ་མགོན་སྐྱབས་དང་བྲལ་བའི་གཟུགས་བརྙན་གྱི་རྣམ་པ་ཅན་དུ་གྱུར། ལྷ་ཐམས་ཅད་ཀྱི་དཔྲལ་བར་ཨོཾ་ཞེས་སོགས་གཏོར་བསྔོ་སོགས་གཞན་ནས་འབྱུང་བ་བཞིན་བརྗོད་ལ། ས་མཱ་ཛཿ ཞེས་པའི་རྗེས་སུ་སློབ་དཔོན་གྱིས་རྡོར་དྲིལ་གཡབ་དར་ཐོགས།་་་་་ དད་རིང་གི་ཚེ་རོལ་མོ་ཁ་བསླང་པའི་བར་ཆུང་རྣམས་ལ་དྲིལ་གསིལ་བཞག དད་རིང་དང་སྭ་རིང་གང་ཡིན་ཀྱང་།
རོལ་མོ་དང་བསྟུན་པའི་རྔ་གཡོག་ཕོག་མཚམས་རྣམས་སུ་གཡབ་པའོ།། གཞན་རྣམས་ཀྱིས་རྔ་རོལ་རྐང་གླིང་སོགས་ཀྱི་སྒྲ་རྒྱ་ཆེར་བྱ། གཡབ་དར་དང་། གུ་གུལ། ཚིལ་ཆེན་སོགས་ཀྱི་དུད་པ་ཤིན་ཏུ་ཆེ་བ་སྦྱར་ལ། སྤྱན་འདྲེན་གྱི་དབྱངས་རོལ་རྒྱས་པ་དད་རིང་ངམ་སྭ་རིང་གང་རུང་ཕྱག་ལེན་བཞིན་ལ་དགྲ་བགེགས་བསྒྲལ་དུ་གསོལ་གྱི་མཐར་ཆེམས་བརྡུང་གི་རྗེས་སུ་གསུམ་བརྡེག་ལེན་ཅན་རོལ་བསྐོར་འབེབས་བཅས་བྱས་ལ་རྔ་རོལ་བཞག མཆོད་པ་ནས་དམ་བཞག་རྫོགས་པའི་བར་གཏོར་བསྔོ་བཞིན། མདུན་བསྐྱེད་དང་འབྲེལ་ཞིང་ཕྱིར་བྱས་ཚེ་གཏོར་མ་གྲུ་གསུམ་ཆེ་བ་ཞིག་ལ་གྲུ་གསུམ་ཆུང་བ་མདུན་དང་གཡོན་དུ་གསུམ་གསུམ་གཡས་དང་རྒྱབ་ཏུ་རེ་རེ་ཁྲག་སྨུག་གང་རུང་གིས་བྱུགས་ཤིང་ཤ་མར་གྱི་རྒྱན་དང་། གཏོར་གདུགས་སྔོ་ནག་གང་རུང་སྟེ། དབུས་མ་མགོན་པོ་གཡོན་གསུམ་ཡུམ་ལྷ་མོ་གནོད་སྦྱིན་མོ།
མདུན་དུ་པུ་ཏྲ་མིང་སྲིང་། གཡས་ནག་པོ་གནོད་སྦྱིན་དང་། རྒྱབ་མེ་ལྷ་རྣམས་སོ།་་་་་ བསྐང་གཏོར་རྣམས་གསོས་ལ་ནང་མཆོད་ཆུ་ཆང་གིས་སྦྱངས། སྤོས་ཀྱིས་བདུག ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་ཕྱག་རྒྱ་དང་བཅས་པས་བྱིན་གྱིས་བརླབས། ལྕམ་དྲལ་གྱི་གཏོར་སྔགས་ཀྱི་རྗེས་སུ་ལས་མགོན་གྱི་གཏོར་སྔགས་ཀྱང་མཐུད་ལ་ཕུལ། ཕྱི་མཆོད་ནང་མཆོད་ཕྲིན་ལས་འཆོལ་རྣམས་གཏོར་བསྔོ་བཞིན་བྱ། དེ་ནས་མགོན་པོ་ལྕམ་དྲལ་ལས་མགོན་སོགས་ཀྱི་བཟླས་པ་ཅུང་ཟད་བྱ།
དེའི་ཚེ་རང་ཉིད་མགོན་པོར་གསལ་བའི་ཐུགས་ཀའི་ཧཱུྃ་ལས་འོད་ཟེར་ཁ་དོག་སྣ་ལྔ་པ་ལྕགས་ཀྱུའི་རྣམ་པ་ཅན་རྩེ་མོ་ལ་དམ་རྫས་མཆོད་པའི་སྤྲིན་སྤུང་བསམ་གྱིས་མི་ཁྱབ་པ་སྤྲོས། མདུན་བསྐྱེད་ཀྱི་མགོན་པོ་འཁོར་བཅས་ཀྱི་ཐུགས་ཀའི་ཧཱུྃ་དང་། འཁོར་གྱི་ལྷ་ཆེན་བརྒྱད་སོགས་ཕྱི་རིགས་འཇིག་རྟེན་སྐྱོང་བ་དང་བཅས་པ་ལ་ཕོག་པས། འོད་ཟེར་གྱིས་ནང་གི་རྟོགས་པ་རྒྱས་དམ་རྫས་ཀྱིས་ཕྱིའི་སྐུ་ལུས་རྒྱས་པས། མགོན་པོ་དང་དྲེགས་བྱེད་ཐམས་ཅད་བདག་ལ་རྡོ་རྗེ་འཆང་དངོས་ཡིན་སྙམ་པའི་གུས་འདུད་དྲག་པོ་དང་བཅས་པས་གང་བསྒོ་བ་ཉན་ཅིང་། ཅི་བསམ་སྒྲུབ་པའི་རྣམ་པ་ཅན་དུ་གྱུར་ཏེ། མགོན་པོའི་ཐུགས་ཀའི་ཧཱུྃ་ལས་འོད་ཟེར་ཁ་དོག་སྣ་ལྔ་པ་དང་། ཕྱི་རིགས་འཇིག་རྟེན་སྐྱོང་བ་རྣམས་ཀྱི་སྙིང་ཁ་ནས་འོད་ཟེར་དམར་པོའི་རྣམ་པ་ནར་གྱིས་བྱུང་སྟེ། བདག་གི་ཧཱུྃ་གི་ཞབས་ཀྱུ་ལ་གདུགས་ཀྱི་རྩིབས་བཞིན་འདུས་ནས་ཐིམ་པས། བདག་ལ་མགོན་པོ་ལྕམ་དྲལ་དྲེགས་བྱེད་དང་བཅས་པས་སྲོག་སྙིང་ཕུལ་བར་བསམས་ལ།
དེ་ཝ་པི་ཙུ་དང་། ཡི་གེ་བདུན་མ། བཅུ་གཉིས་མ་རྣམས་འཕྲེང་འཁོར། ཤ་ས་ན་དྲུག་ཅུ། ལྷ་མོའི་རོ་རུ་ལྔ་བཅུ། ལས་མགོན་མོའི་རྦོད་རྦད་གསད་གསུམ་ནི། རོ་རུ་ཏྲི་ཙ་སོགས་འབོད་པ། ཏྲག་རཀྵ་སོགས་རྦད་པ། མ་ཧཱ་རཀྵ་སོགས་གསད་པ་རྣམས་སྦྲེལ་ནས་ཉེར་ལྔ་ཕོ་རྦོད་རྦད་བསད་གསུམ་ནི། ཨི་ལི་སོགས་བོད་པ།
དྷྲིག་སོགས་རྦད་པ། ནྲྀ་ན་སོགས་གསད་པ་རྣམས་སྦྲེལ་ནས་བཅུ་གསུམ་བཟླས་པའི་མཐར་ལིང་ཁེབས་བསལ། གུ་གུལ་གྱིས་བདུག དུས་གསུམ་རྒྱལ་བ་མའི་དྲག་བསྐུལ་དབྱངས་རོལ་ཕྱག་ལེན་བཞིན། བསེ་མགོན། ལྷ་མོ། པུ་ཏྲའི་དྲག་བསྐུལ་རྣམས་ཕྱག་ལེན་བཞིན་བྱས་པའི་མཐར་ཆེམས་བརྡུང་གི་རྗེས་སུ་གསུམ་བརྡེག་ལེན་ཅན་བྱས་ལ་གསེར་སྐྱེམས་ཕྱག་ལེན་བཞིན། རུ་འདྲེན་སྒོ་མ་སོགས་ཀྱི་འཆམས་བྱེད་ན།་་་་་ སློབ་དཔོན་ཁ་ལྷོར་ཕྱོགས་པའི་དྲུང་དུ་སྦྱིན་སྲེག་གི་ཡོ་བྱད་ཚང་མ་བཤམ་སློབ་དཔོན་གྱི་རྔ་རོལ་པ་རྣམས་ཁ་ལྷོར་ཕྱོགས་པར་བསྒྲིགས། འཆམས་པ་རྣམས་བྱང་ནས་འཐོན།
རྔ་རོལ་དང་བཅས་པ་མཐའ་ནས་བསྐོར་རང་རང་གི་ཕྱོགས་སུ་བསྒྲིགས། སྒོ་མ་ལས་མཁན་རྣམས་དཀྱིལ་དུ་བསྐོར་བའི་དབུས་སུ་འཆམས་དཔོན་པུ་ཏྲ་བཞུགས་སོ། ། དེའི་རྗེས་སུ་དགེ་སློང་ནས་བཟུང་བསྐུལ་དང་འཆམས་རྣམས་སྔགས་འཆང་ཆེན་པོའི་འཆམས་ཡིག་བཞིན་་་་་་དཔང་གཟུགས་སོགས་འོག་ནས་འབྱུང་བ་ལྟར་རྒྱས་བསྡུས་ཀྱི་བར་བྱས་ལ། དེ་རྫོགས་མཐར་གསུམ་བརྡེག་ལེན་ཅན་བྱས་ལ་བཞག མི་འདྲ་བའི་ཁྱད་པར། འདིར་མཆན་ཞིག་ཡོད་ཀྱང་མི་གསལ།་་་་་ ལིངྒ་སློབ་དཔོན་གྱི་ཕུར་བུས་བསྒྲལ་བ་སོགས་འོག་ནས་འབྱུང་བ་བཞིན་བྱ། འཆམས་མི་བྱེད་ན་གསེར་སྐྱེམས་ཕུལ་བའི་ཆེམས་བརྡུང་མཐར་རོལ་མོ་ཉིས་བརྡེག་ཏུ་བསྒྱུར་ལ། ཀྱེ་བོས་མའི་དབྱངས་རོལ་དྲུག་ཅུ་པ་བཞིན། མཛོད་ཅིག་བཅོལ་བའི་ཕྲིན་ལས་མཛོད་ཀྱི་མཐར།
དགུ་བརྡུང་གཉིས་ཀྱི་རྗེས་སུ་ཆེམས་བརྡུང་ལ་རྐང་གླིང་གཡབ་དར་བཅས་དང་། འཇོག་མཚམས་གུར་དྲག་མཆོད་རོལ་བཞིན། རང་ཉིད་ཀྱིས་རྡོ་རྗེ་དྲིལ་བུ་དང་བཅས་པས་ཧཱུྃ་མཛད་ཀྱི་ཕྱག་རྒྱ་བཅས་ལ། ཐུགས་ཤིན་ཏུ་ཁྲོས་པ། ནམ་མཁའ་ལ་འཕགས་ཅིང་། ཞབས་གཉིས་ས་ལ་དྲག་ཏུ་བརྡབས་པས། ཞབས་འོག་གི་དགྲ་བགེགས་ཉལ་ཉལ་པ། ཁྲོས་པའི་སྤྱན་གསུམ་ཕྱོགས་ཐམས་ཅད་ལ་དམར་ཧྲིག་ཧྲིག་གཟིགས་ཤིང་། ཐུགས་ཀ་ནས་འོད་ཟེར་ཚ་ཞིང་རྩུབ་པ་རྣོ་ཞིང་མྱུར་བ་ལྕགས་བསྲེགས་མགར་གྱི་སོལ་མལ་ནང་ནས་བྱུང་མ་ཐག་པ་ལྟ་བུའི་མེ་སྟག་འཕྲོ་བ་བསམ་གྱིས་མི་ཁྱབ་པ་འཕྲོས། མདུན་བསྐྱེད་ཀྱི་མགོན་པོ་འཁོར་བཅས་ལ་ཕོག
ཐུགས་རྒྱུད་དྲག་ཏུ་བསྐུལ་བས། ཁྲོ་འཁྲུགས་རྔམ་པའི་ང་རོ་སྒྲོག་ཅིང་འཇིགས་སུ་རུང་བར་གྱུར། དེ་དག་དང་རང་གི་ཐུགས་ཀ་ནས་ལས་མགོན་མདོག་ནག་ཅིང་མི་སྡུག་པ་ཕུད་སྒྲས་སྟོང་གསུམ་འགེངས་ཤིང་ལག་ཏུ་ལྕགས་ཀྱུ། ཞགས་པ། ལྕགས་སྒྲོག སྤུ་གྲི། དམ་ཤིང་། རལ་གྲི། མདུང་སོགས་མཚོན་ཆ་དཔག་ཏུ་མེད་པ་ཐོགས་པ་ཉི་ཟེར་གྱི་རྡུལ་བཞིན་དུ་ཕྱོགས་ཐམས་ཅད་དུ་འཕྲོས་ཏེ། དགྲ་བགེགས་གང་ཡོད་ཀྱི་གནས་ནས་བྱ་སྤུ་རླུང་གིས་བསྐྱོད་པ་ལྟར་རང་དབང་མེད་པར།
ལྕགས་ཀྱུས་སྙིང་ཁ་ནས་ཕུག ཞགས་པས་སྐེད་པ་ནས་བཅིངས། ལྕགས་སྒྲོགས་གིས་ཡན་ལག་བསྡམས། ཐོ་བ་དང་མཚོན་ཆ་ཐོགས་པས་རྒྱབ་ནས་བརྡུང་། མུན་པས་མདུན་ནས་བསུས། ལས་ཀྱི་རླུང་གིས་རྒྱབ་ནས་དེད་དེ། ལིངྒའི་སྟེང་དུ་བཀུག་ཅིང་ཕབ་པར་བསམས་ལ་ངག་ཏུ། ཛཿ ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བདེན་པ་དང་། སངས་རྒྱས་ཀྱི་བདེན་པ་དང་།
ཆོས་ཀྱི་བདེན་པ་དང་། དགེ་འདུན་གྱི་བདེན་པ་དང་། བཅོམ་ལྡན་འདས་དགྱེས་པ་རྡོ་རྗེ་ལ་སོགས་པ་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱིྎ དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་འཁོར་དང་བཅས་པའིྎ མ་རུངས་པ་ཚར་གཅོད་དམ་ཅན་སྟོབས་འཕྲོག་ནག་པོ་ཡུམ་ཆེན་སྲིང་མོ་བཞི་དང་བཅས་པའིྎ གཞན་ཡང་དམ་ཅན་གནོད་སྦྱིན་ཡབ་ཡུམ་བཀའ་བསྟོད་པུ་ཏྲ་མིང་སྲིང་། སྤྲུལ་པའི་རུ་འདྲེན་སྡེ་བཞི་ལ་སོགས་པ་བསྟན་སྲུང་དམ་ཅན་རྒྱ་མཚོའི་ཚོགས་འཁོར་དང་བཅས་པའི་བཀའ་བདེན་པ་དང་། བདེན་པ་ཆེན་པོའི་བྱིན་རླབས་ཀྱིས་སྤྱིར་སངས་རྒྱས་ཀྱི་བསྟན་དགྲ། བླ་མའི་སྐུ་དགྲ། དམ་ཚིག་ཅན་གྱི་སྡང་དགྲ། སེམས་ཅན་ཡོངས་ལ་འཚེ་བ། ཁྱད་པར་དུ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་དམ་ཉམས་སྡིག་ཅན་ཐམས་ཅད་ས་འོག་ས་སྟེང་། ས་བླ་གར་གནས་ཀྱང་།
དགྲ་བགེགས་ཀྱི་ལིངྒ་འདི་ཉིད་ལ་མྱུར་དུ་ཁུག་ལ། མྱུར་དུ་ཕོབ་ཅིག་ཅེས་བརྗོད་ལ་ཧཱུྃ་མཛད་ཀྱི་ཕྱག་རྒྱ་ཕྱོགས་ཐམས་ཅད་དུ་བསྐོར་ཞིང་ལིངྒའི་སྟེང་དུ་ཕབ་སྟེ། ལྕགས་ཀྱུ། ཞགས་པ། ལྕགས་སྒྲོག་གི་ཕྱག་རྒྱ་བཅས་ཤིང་། དྲིལ་བུའི་སྒྲ་དྲག་ཏུ་སྒྲོག་གོ ། དེའི་ཚེ་རང་གི་ཐུགས་ཀ་ནས་འོད་ཟེར་ཚ་ཞིང་རྩུབ་པ་ཤིན་ཏུ་མྱུར་བ་དམར་ཞིང་འཁྲུགས་པ་དུ་མ་དང་། ཁྲོ་བོ་རླུང་གི་ཤུགས་ཅན་དཔག་ཏུ་མེད་པ་འཕྲོས། གོང་དུ་ཁྲོ་བོ་སྤྲོས་པ་རྣམས་ཀྱིས། དགྲ་བགེགས་རྣམས་ཕྱོགས་ཐམས་ཅད་ནས་ཐིབ་ཐིབ་བཀུག་ནས་འོང་བ་རྣམས་ལ་རེག་པ་ཙམ་གྱིས་སྐད་ཅིག་ཉིད་ལ་བཀུག་ནས་ལིངྒ་ལ་སིབ་སྟེ་ཐིམ་པར་བསམས་ལ་ཕྱག་རྒྱ་དེ་དག་གིས་རང་གི་དོན་བྱས་ཤིང་དྲིལ་བུའི་སྒྲས་བརྒྱལ་བ་ལྟ་བུར་གྱུར་པར་བསམ་མོ། །
དེ་ལྟ་བུ་ལན་གསུམ་མཛད་ཅིང་། ངག་ཏུ་ཨོཾ་ཤྲཱི་མ་ཧཱ་ཀཱ་ལ་ཡ་ཤ་ཏྲུཾ་བིགྷྣཱན་ཨ་ཀརྵ་ཡ་མཱ་ར་ཡ་ཧཱུྃ་ཕཊ། གཞན་གོང་དང་འདྲ་བ་ལ་དམ་ཉམས་སྡིག་ཅན་ཐམས་ཅད་སྲུང་བར་བྱེད་པའི་ལྷ་དང་། སྐྱོབ་པར་བྱེད་པའི་ལྷ་དང་། འགོ་བར་བྱེད་པའི་ལྷ་ཐམས་ཅད་དང་ཕྲོལ་ཅིག ཨོཾ་ཤྲཱི་མ་ཧཱ་ཀཱ་ལ་ཡ་ཤ་ཏྲུཾ་བིགྷྣཱན་སརྦ་དེ་ཝཱ་རཀྵ་བི་དེ་ཤ་ཡ་ཧཱུྃ་ཕཊ། དེའི་ཚེ་རང་གི་ཐུགས་ཀ་ནས་འོད་ཟེར་ལྕགས་ཀྱུ་ཞགས་པ། ལྕགས་སྒྲོག་གི་རྣམ་པར་འཕྲོས་ཁོ་བསྲུང་སྐྱོབ་བྱེད་པའི་འཇིག་རྟེན་ལས་འདས་པའི་ལྷ་དང་བསྲུང་འཁོར་ལ་སོགས་པ་ལ་ཕོག་པས། དེ་དག་ཨོཾ་ཨཱཿཧཱུྃ་གི་རྣམ་པར་སྦྱང་། རང་གི་གནས་གསུམ་དུ་ཐིམ།
དེ་དག་སླར་ཡང་འོད་ཟེར་མེ་དང་མཚོན་གྱི་རྣམ་པར་འཕྲོས་ཏེ། ཁོའི་བསྲུང་སྐྱོབ་བྱེད་པའི་འཇིག་རྟེན་པ་ཐམས་ཅད་མཐའི་ལྕགས་རི་ནག་པོའི་བར་དུ་བསྐྲད་པར་བསམ་ཞིང་གུ་གུལ་གྱིས་བདུག་ཅིང་། ཡུངས་དཀར་གྱིས་བྲབ། ཕཊ་སྒྲ་དང་བཅས་ཏེ། ཡི་གེ་བཅུ་གཉིས་མ་དང་། ཡི་གེ་བདུན་མ་བརྗོད། ཡུངས་དཀར་དེ་དག་ལག་ན་ཐོགས་མ་ཐག་ལྕག་དྲག་གི་སེར་བ་ལྟ་བུར་གྱུར་ཏེ་གྲོགས་ཀྱི་ལུས་ཁྲོལ་མར་གཏང་བར་བསམས་ནས་དབབ་བོ། ། དེའི་ཚེ་སྲུང་མ་རྣམས་ཀྱིས་དགྲ་བགེགས་དེ་ཉིད་བསྒྲལ་བའི་ཞིང་བཅུ་ཚང་ངེས་ནས་སྔོན་གྱི་དམ་བཅས་དྲན་པས་རབ་ཏུ་ཁྲོས་པའི་ང་རོ་འབྲུག་ལྟར་སྒྲོག་ཅིང་སེང་གེ་ཤ་ལ་རྔམས་པ་ལྟར། མྱུར་བ་ཉིད་དུ་སྒྲོལ་བའི་ཉམས་ཅན་དུ་བསམས་ལ། རྔ་བརྡུང་ཞིང་།
དཀོན་མཆོག་གསུམ་ལ་དམོད་པ་དང་། ། སློབ་དཔོན་ལ་ནི་སྡང་བ་དང་། ། ཐེག་པ་ཆེན་པོ་སུན་འབྱིན་དང་། ། སངས་རྒྱས་བསྟན་པ་བཤིག་པ་དང་། ། བདག་ཅག་ཡོན་མཆོད་འཁོར་བཅས་ལ། ། གདུག་ཅིང་སྡང་སེམས་ལྡན་པ་ཡི། ། བྱད་་་་་་འདི་ནས་དབྱངས་བྲེལ་དུ་བཏང་དང་རྦོད་སྟོང་བྱེད་པ་དང་། ། བསམ་ངན་སྦྱོར་རྩུབ་བྱེད་པ་ཡི། ། མི་དང་མི་མིན་གང་ཡང་རུང་། ། ནག་པོ་ཁྱེད་ཀྱིས་འདིར་ཁུག་ལ། །
ལིངྒ་འདི་ལ་མྱུར་དུ་ཆུག ། སྲུང་བའི་ལྷ་རྣམས་ཀུན་དང་འཕྲོལ། ། མཐུ་དང་ནུས་པ་ཉམས་པར་གྱིས།་་་་་ འདིར་རོལ་མོ། ། ཧཱུྃ་འདི་ཡི་སྤྱི་བོར་ཁྱོད་འདུག་ལ། ། ཏིལ་ཙམ་མ་ལུས་གསོལ་བར་གྱིས། ། འདི་ཡི་ཤ་ཟོ་ཁྲག་ལ་འཐུང་། ། ཀླད་པ་རུས་པ་ནང་ཁྲོལ་ཟོ། ། རིགས་བརྒྱུད་རྩད་ནས་ཆོད་ལ་ཤོག ། མཛའ་བ་ཀུན་དང་འཕྲོལ་ལ་ཐོང་། །
འདི་ནས་དབྱངས་བྲེལ་དུ་བཏང་།་་་་་ ཚེ་སྲོག་ཆོད་ལ་མེད་པར་མཛོད། ། བདག་གི་བསྒོ་བ་མ་ཉན་ན། ། ནག་པོ་ཁྱོད་ནི་ཉམས་པར་འགྱུར། ། དེ་བས་དམ་རྫས་འདི་བཞེས་ལ། ། བཅོལ་པའི་ཕྲིན་ལས་མྱུར་དུ་སྒྲུབས། །་་་་་ བདུན་བརྡུང་རྫོགས་ནས་ཆེམས་བརྡུང་གི་རྗེས་སུ་གསུམ་བརྡེག་ལེན་ཅན་བྱས་ལ་བཞག དེ་ནས་ལྕགས་ཕུར་ལག་ཏུ་བླང་།་་་་་ གཡོན་པས། ། ཨ་་་་་་གཡས་པའི་རྡོ་རྗེའི་རྩེས་ནང་མཆོད་འཐོར་ཚུལ།
མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཧཱུྃ་ལས་གསོད་བྱེད་ལས་ཀྱི་མགོན་པོ་སྐུ་སྟོད་ཁྲོ་བོ་ཞལ་གཅིག་ཕྱག་གཉིས་ཀྱིས་གྲི་ཐོད་འཛིན་པ། རྔམས་བརྗིད་དྲག་ཤུལ་དང་ལྡན་པས། ཧ་ཧ་དང་ཕཊ་ཕཊ་ཀྱི་ང་རོ་སྒྲོག་པ། ལྟེ་བ་མན་ཆད་གནམ་ལྕགས་ཞུན་མ་ལས་གྲུབ་པའི་ཕུར་བུ་ཟུར་གསུམ་པ། གང་ཡང་ཐོགས་མེད་དུ་འབིགས་པའི་རྣོ་དབལ་ཅན་དུ་བསམ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
ཧཱུྃ་ལས་འོད་འཕྲོས་པས་སྲིད་གསུམ་གྱི་དྲེགས་པ་ཕོ་རྒྱུད་མོ་རྒྱུད། གཉིས་མེད་ཀྱི་རྒྱུད་ཐམས་ཅད་ཀྱི་ནུས་མཐུ་ཐམས་ཅད་ཐིམ་པར་བསམས་ལ། ཛཿཧཱུྃ་བཾ་ཧོཿཞེས་བརྗོད། དེ་ནས་ཤཱ་ས་ན་ཚར་གསུམ་དང་། ཡེ་དྷརྨ་་་་་་སོགས་ཚང་མ། ཨོཾ་ཤྲཱི་མ་ཧཱ་ཀཱ་ཡེ་བཛྲ་ཀཱི་ལི་ཀཱི་ལ་ཡ་གནོད་བྱེད་མཱ་ར་ཡ་ཧཱུྃ་ཕཊཿ་་་་་ཡེ་དྷར་དང་ཕུར་སྔགས་འདི་ཚར་གཅིག ཕུར་པ་ཁྱེད་ཀྱིས་ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་མངའ་མཛོད་ཅིག དགྲ་བགེགས་བྱད་མ་མྱུར་དུ་སྒྲོལ་ཅིག ཅེས་བརྗོད་ལ་ཕུར་བུ་ཁྲག་ཆང་དང་། ཉུང་དཀར་གཏོར་ཕུར་བུ་ལག་ཏུ་བསྒྲིལ་ཞིང་།
འདི་ལན་གསུམ་གྱི་དང་པོ་ལ་ཁྲག་གཉིས་པ་ལ་ཆང་། གསུམ་པ་ལ་ཡུངས་དཀར་ཕུར་སར་གཏོར། ཧཱུྃ་ཁྲོས་པའི་གཟུགས་ལྡན་གདུག་པ་གང་། ། ཇི་ལྟར་རྒྱལ་བས་མི་འདུལ་བ། ། དམ་བཅས་ཇི་བཞིན་་་་་་ཤླཽ་ཀ་གསུམ་པོ་འདི་ལ་ཆོས་ཉིད་མའི་བཟློག་དབྱངས་རོལ་མོ་བཅས་ཤླཽ་ཀ་རེ་རེའི་མཚམས་སུ་རོལ་མོ་བྱེད། འཆམས་ཚུལ་ཕུར་བཟློག་གི་བདུད་རྒྱལ་བསྐུལ་བཞིན་རྗེས་མའི་དགུ་བརྡུང་འཐེན་རྐང་རྫོགས་ནས་ཆེམས་བརྡུང་གི་མ་མོ་ལིངྒ་བསྒྲལ། རྗེས་དགོངས་ལ། ། ད་ལྟ་ཉིད་དུ་འདིར་ཁུག་ཅིག ། འབར་བ་མེ་ཡི་ཁུང་བུ་རུ། ། རབ་ཏུ་བཅིངས་ནས་མནར་བ་ཡི། །
གཟུགས་ཀྱི་སྙིང་ཁར་ཕུར་བུ་མེ། ། ནག་པོ་ཆེན་པོ་ཕྱག་གཉིས་པ། ། གནམ་ལྕགས་འབར་བའི་ཟུར་གསུམ་དབལ། ། རབ་ཏུ་བསྣུན་ནོ་མནར་བའི་སེམས། ། རྣམ་པར་མ་རིག་བྲལ་གྱུར་ནས། ནག་པོ་ཆེན་པོས་རྗེས་སུ་གཟུང་། ། སརྦ་ཤ་ཏྲུཾ་བིགྣཱན། ཀཱི་ལི་ཀཱི་ལ་ཡ་མཱ་ར་ཡ་ཧཱུྃ་ཕཊ། ཅེས་བརྗོད་ཅིང་ཕུར་པ་ལིངྒའི་སྙིང་ཁར་བཏབ་པས་ཚེའི་རྒྱུན་བཅད། སེམས་ཀྱི་རྟེན་ཕྲལ།
རྣམ་ཤེས་ངོ་བོ་ཧཱུྃ་ཡིག་སྔོན་པོ་གཟུང་འཛིན་དང་བྲལ་བ་ཞིག་ཕུར་དབལ་ལ་འཁྲིལ་ཏེ། ཕུར་བུའི་ཁོང་སེང་ནས་རྒྱ་མཐོངས་ནས་བྱ་འཕུར་བ་བཞིན་རྩེར་ཐོན་བདག་ཉིད་ཧེ་རུ་ཀ་ཡབ་ཡུམ་དུ་གསལ་བའི་ཡབ་ཀྱི་ཤངས་བུག་ནས་ཞུགས། སྐུའི་དབྱིབས་བརྒྱུད། ཐུགས་ཁར་རྗེས་ཆགས་ཀྱི་མེས་འོད་དུ་ཞུ། དྷུ་ཏིའི་ལམ་དག་པ་ནས་ཡུམ་གྱི་པད་མར་བབས་པའི་སྐད་ཅིག་ལ་ཧེ་རུ་ཀ་ཡེ་ཤེས་ཀྱི་སྐུ་ཅན་དུ་གྱུར་པ་ལ་མཆོད་བསྟོད་མདོར་བསྡུས་བྱས། དཔའ་བོ་དཔའ་མོ་མཁའ་འགྲོའི་ཚོགས་དཔག་ཏུ་མེད་པས་བསྐོར་ནས་འཇའ་གུར་དང་སྤོས་ཀྱིས་གཏིབས་ཤིང་རོལ་མོ་དང་མེ་ཏོག་གི་ཆར་དཔག་ཏུ་མེད་པ་དང་བཅས་ཏེ། སྐད་ཅིག་དེ་ཉིད་ལ་འོག་མིན་གྱི་གནས་སུ་གཤེགས་པར་བསམས་ལ།་་་་་ གཡོན་གྱིས་ཕུར་པ་བཟུང་གཡས་ཀྱི་ཉེར་སྤྱོད་ལྔའི་ཕྱག་རྒྱ་དང་ངག་ཏུ། ཨོཾ་བཛྲ་པུཥྤེ་ཨཱཿཧཱུྃ་ནས་ནཻ་ཝི་དྱེ་ཨཱཿཧཱུྃ་གི་བར་བརྗོད། འདི་ལ་ཕུར་པའི་སྐབས་བཞིན་ལིངྒའི་སྙིང་ཁར་གཙུག་བཏོན་དུ་མ་དང་།
ཕུར་རྩེ་གྱེན་ལ་བསྟན་པ་སོགས་ཀྱི་དགོས་པ་བསྒྲིལ་ནས་འཇུག་ཐེངས་གཅིག་གིས་ཆོག་གོ ། ཕཊ། དྲག་པོ་བརྗོད་ཅིང་། མིག་གྱེན་དུ་ཡུན་རིང་དུ་བལྟ། རང་གི་སེམས་དང་བསྒྲལ་བྱའི་སེམས། སྒྲོལ་བྱེད་ཀྱི་རྣམ་འཕྲུལ་སྣ་ཚོགས་པ་རྣམས་རོ་གཅིག་ཏུ་བསྲེས་ནས་འཛིན་མེད་བློ་འདས་ཀྱི་ངང་དུ་ཇི་ཙམ་གནས་ཀྱི་བར་མཉམ་པར་འཇོག དེ་ནས་ལས་ཉོན་གྱིས་བསྐྱེད་པའི་དགྲ་བགེགས་ཀྱི་ལུས་དེ་ཉིད་ལ་སྲུང་མ་རྣམས་ཀྱིས་མཚོན་དང་ཁྲག་ནད་ཀྱི་ཆར་ཕབ་པས་ཁྲོལ་ཚགས་ལྟར་ཕུག་པར་བསམས་ལ། གྲི་གུག་སོགས་མཚོན་ཆས་ལིངྒ་དུམ་བུར་གཏུབས། མཐར་རོལ་མོ་གསུམ་བརྡེག་་་་་་རུ་འདྲེན་རྣམས་སོ་སོའི་ཕྱོགས་སུ་ལངས། སྒོ་མ་ལས་མཁན་རྣམས་ཤིང་ཁྲི་སུག་ལ་སློབ་དཔོན་ལ་ཞལ་ཕྱོགས་པར་ཁྱེལ་བཞུགས་ལོག་འཚམས་མ་རན་བར་བྱ།
ལེན་ཅན་བྱས་ལ་བཞག དུག་སྣ་སོགས་གོང་གི་རྫས་རིལ་བུ་སྒྲིལ་ཚེ་རྡོག་དྲུག་ཅུ་ཙམ་རྣམས་དང་ལིང་རོ་བསྲེས་ལ། ནང་མཆོད་གཏོར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་ཕྱག་རྒྱ་དང་བཅས་པས་བྱིན་གྱིས་བརླབས་དགྲ་བགེགས་ཀྱི་ཤ་ཁྲག་རུས་པ་ལས་གྲུབ་པའི་བདུད་རྩིའི་རྒྱ་མཚོར་གྱུར་པར་བསམ། འབུལ་བ་ལ་སྡོམ་ནས་འབུལ་བ་དང་། སོ་སོར་འབུལ་བ་གཉིས་ལས། དང་པོ་ནི། སློབ་དཔོན་གྱི་གཡས་གཡོན་དུ་མཆོད་གཡོག་པ་གཉིས་ལངས་ལ། གཡས་ཀྱི་མཆོད་གཡོག་པས་རྫས་དང་བསྲེས་པའི་ལིང་རོ་ནས་ཐོད་པ་སོགས་སྣོད་ཇི་ལྟར་རིགས་པར་དུམ་ཙམ་ཞིག་བླངས་ནས་སློབ་དཔོན་ལ་འབུལ་བ་དང་ཆབས་ཅིག་སྐད་གསངས་མཐོན་པོས་བདག་ཅག་སློབ་དཔོན་ཡོན་མཆོད་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་དམ་ཉམས་དགྲ་བགེགས་བསྒྲལ་བའི་ཤ་ཁྲག་རུས་པའི་ཕུང་པོ་འདི་དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པའི་ཞལ་དུ་བརྒྱ་ཐམ་པ་འབུལ་བར་ཞུ་ཞེས་དང་།
སློབ་དཔོན་གྱིས་སྣོད་བླངས་ནས་རྫས་བསྲེས་པའི་ལིང་རོ་འབུལ་བ་དང་ཆབས་ཅིག་དཔོན་སློབ་ཐམས་ཅད་ཀྱིས་ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལཱི་དེ་ཝཱི་བཛྲ་ཀཱ་ལ་ཡཀྵ། ཀཱ་ལི་ཡཀྵི་ཎི། ཡཀྵ་པུ་ཏྲ་རུ་ཏྲ་བྷ་ཊ་རུ་ལུ་རཀྑ་སི། ཨགྣ་ཡེ་ས་པ་རི་ཝཱ་ར་སརྦ་ཤ་ཏྲུཾ་བིགྷྣཱན་མཱ་ར་ཡ་ཧཱུྃ་ཕཊ། ཅེས་བརྗོད་ལ། གཡོན་གྱི་མཆོད་གཡོག་པས་གྲངས་བཟུང་། དགུ་བཅུ་གོ་དགུ་སོང་བ་དང་འབུལ་བ་བརྒྱ་ཐམ་པ་ལགས། ཞེས་བརྗོད། བདུད་རྩི་ལྔ་མཆོད་ཕྱག་ལེན་ལྟར་གྲུབ་ནས།
སངས་རྒྱས་བསྟན་སྲུང་མ་ཤླཽ་ཀ་གཅིག་རང་དབྱངས་བཅས། དཔལ་ལྡན་ལྷ་མོ་ཤླཽ་ཀ་གཅིག་ལམ་གྲུ་མའི་དབྱངས་རོལ། ནག་པོ་གནོད་སྦྱིན་ཡབ་ཡུམ་དང་། པུ་ཏྲ་བྷ་ཊ་རལ་གཅིག་མ། མེ་ལྷ་རུ་འདྲེན་ལ་སོགས་པ། བསྟན་སྲུང་འཁོར་དང་བཅས་ལ་བསྟོད། འདི་ལ་ལྷ་མཆོག་ནག་པོའི་དབྱངས་རོལ་་་་་་རྣམས་བྱས་ལ་རྔ་རོལ། བཞག གཉིས་པ་སོ་སོར་འབུལ་བ་ནི། ཡང་གཡས་ཀྱི་མཆོད་གཡོག་པས་རྫས་བསྲེས་པའི་ལིང་རོ་དུམ་ཙམ་ཞིག་འབུལ་བ་དང་ཆབས་ཅིག་བདག་ཅག་ནས།
ཕུང་པོ་འདི་ཞེས་པའི་བར་གོང་ལྟར་ལ། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཞལ་དུ་བརྒྱ་ཐམ་པ་འབུལ་བ་ལགས། ཞེས་དང་། དཔོན་སློབ་རྣམས་ཀྱིས་ཨོཾ་མ་ཧཱ་ཀཱ་ལ་ཡ་སརྦ་ཤ་ཏྲུཾ་སོགས་གོང་བཞིན་དང་། གཡོན་གྱི་མཆོད་གཡོག་པས་གྲངས་འཛིན་ཚུལ་གོང་བཞིན། ཨོཾ་མ་ཧཱ་ཀཱ་ལ་ཡ་སྔོན་དུ་འགྲོ་བའི། མ་ཧཱ་རཀྟ་ས་མུ་ཏྲ་ནས་ཤཔྟ་ཨཱཿཧཱུྃ་གི་བར་ཕྱག་རྒྱ་དང་བཅས་པའི་མཐར། མཆོད་རོལ་དུང་བཅས་གུར་དྲག་བཞིན་དང་། རྐང་གླིང་གདངས་གཅིག་མ་བསྐང་སོ་ཤུར་མ་སོགས་བྱེད་པ་བཞིན། མཚན་སྔགས་ཀྱི་མཐར་འབྲུ་གསུམ་གྱིས་ནང་མཆོད་ཕུལ།
སྲིན་གཟུགས་མའི་དབྱངས་རོལ་ཕྱག་ལེན་བཞིན་ལ། དམ་ཉམས་དགྲ་བོའི་སྲོག་གཅོད་ནག་པོ་ཆེ། ། མ་ཧཱ་ཀཱ་ལ་ཁྱོད་ལ་ཕྱག་འཚལ་བསྟོད། ། ཅེས་པའི་རྗེས་སུ་གསུམ་བརྡེག་ལེན་ཅན་བསྡུས་པ་བྱ་ཚུལ་ཕུར་པའི་ནམ་མཁའི་མཐའ་མཉམ་མ་སོགས་ཤླཽ་ཀ་རེ་འདུར་མ་བྱས་པའི་མཐར་བྱེད་ཚུལ་བཞིན། ཡང་གཡས་ཀྱི་མཆོད་གཡོག་པས་ལིང་རོ་འབུལ་བ་དང་ཆབས་ཅིག བདག་ཅག་སོགས་གོང་བཞིན་ལ། ཡུམ་ཆེན་ཨེ་ཀ་ཛ་ཊཱི་དང་། དཔལ་ལྡན་ལྷ་མོ་འདོད་ཁམས་དབང་ཕྱུག་མའི་ཞལ་དུ་བརྒྱ་ཐམ་པ་འབུལ་བ་ལགས། ཅེས་དང་། དཔོན་སློབ་རྣམས་ཀྱིས་ཨོཾ་མ་ཧཱ་མ་ཏྲི་མ་ཧཱ་ཀཱ་ལི་དེ་ཝཱི་ཡེ་སརྦ་ཤ་ཏྲུཾ་སོགས་དང་།
གཡོན་གྱི་མཆོད་གཡོག་པས་གྲངས་འཛིན་བཅས་གོང་བཞིན། མ་ཧཱ་མ་ཏྲི་སོགས་སྔོན་འགྲོའི་རཀྟའི་ཡོན་ཆབ་ནས་རོལ་མོ་དང་ནང་མཆོད་ཀྱི་བར་གོང་བཞིན་ཕུལ། བྷྱོཿ ཀུན་ཏུ་བཟང་པོའི་རིག་མ་ལས། ། མ་གཡོས་ཨུ་མ་དེ་ཝཱའི་སྐུ། ། མ་མོ་ཐམས་ཅད་བསྐྱེད་མཛད་མ། ། ཡུམ་ཆེན་ཁྱོད་ལ་ཕྱག་འཚལ་ལོ། ། ཐུགས་རྗེ་མི་འགྱུར་སྐུ་མདོག་མཐིང་། ། ཡེ་ཤེས་སྐུ་གཅིག་འགྱིང་ཞིང་ཁྲོ། ། གཡུ་ཡི་རལ་པས་སྲིད་གསུམ་སྒྲོལ། །
སྙན་གཉིས་འགྲོ་དྲུག་གསོལ་འདེབས་གསན། ། ཤངས་ཀྱི་རླུང་སྒྲས་བག་ཆགས་འཇོམས། ། སྐྱེ་ཤི་རྩད་གཅོད་མཆེ་བ་གཙིགས། ། སྤྱན་གསུམ་འགྲོ་ལ་གཟིགས་ཤིང་བཞད། ། ཐར་པའི་ལམ་སྟོན་གསུང་དབྱངས་སྙན། ། ཐབས་དང་ཤེས་རབ་ཕྱག་གཉིས་ཀྱིས། ། གཡུ་ཡི་བུམ་པ་ཐུགས་ཀར་འཛིན། ། ཚེ་འཛིན་བདུད་རྩིའི་བཅུད་ཀྱིས་གཏམས། ། སྐྱེ་འགྲོ་གསོ་བའི་ཡུམ་གཅིག་མ། ། ཨེ་ཀ་ཛ་ཊི་དཔལ་དང་ལྡན། །
ཡུམ་ཆེན་ཁྱོད་ལ་ཕྱག་འཚལ་ལོ། ། ཞེས་སོགས་ལ་གང་སྐུ་མའི་དབྱངས་རོལ་དང་། ལྷ་མོའི་བསྟོད་པ་གང་སྐུ་མའི་དབྱངས་རོལ་ཕྱག་ལེན་བཞིན་ལ། འགྲོ་ཀུན་དབང་དུ་བསྡུ་བར་མཛད་ཀྱི་མཐར་གསུམ་བརྡེག་ལེན་ཅན་གོང་བཞིན། ཡང་གཡས་ཀྱི་མཆོད་གཡོག་པས་ལིང་རོ་འབུལ་བ་དང་ཆབས་ཅིག་བདག་ཅག་སོགས་གོང་བཞིན་ལ། དམ་ཅན་གནོད་སྦྱིན་ཡབ་ཡུམ་གྱི་ཞལ་དུ་སོགས་དང་། དཔོན་སློབ་རྣམས་ཀྱིས་བཛྲ་ཀཱ་ལ་ཡཀྵ་ཀ་ལི་ཡཀྵི་ཎི་སརྦ་ཤ་ཏྲུཾ་སོགས་དང་། གཡོན་ཕྱོགས་ནས་གྲངས་འཛིན་ཚུལ་དང་། མཚན་སྔགས་སྔོན་འགྲོའི་ནང་མཆོད་འབུལ་བའི་བར་འདྲ། གནོད་སྦྱིན་གྱི་འགྱིངས་དབྱངས་བུ་སྡུག་བཞིན་དུ་རྟག་ཏུ་བསྲུང་སྐྱོབ་མཛོད་ཀྱི་མཐར།
གསུམ་བརྡེག་ལེན་ཅན་གོང་བཞིན། ཡང་གཡས་ཀྱི་མཆོད་གཡོག་པས་ལིང་རོ་འབུལ་བ་དང་ཆབས་ཅིག་བདག་ཅག་སོགས་གོང་བཞིན་ལ། བཀའ་སྡོད་པུ་ཏྲ་མིང་སྲིང་སོགས། དཔོན་སློབ་རྣམས་ཀྱིས་ཡཀྵ་པུ་ཏྲ་རཱུ་ཏྲ་བྷ་ཊ་རུ་ལུ་རཀྑ་སི་སརྦ་ཤ་ཏྲུཾ་སོགས་དང་། གཡོན་ནས་གྲངས་གསོག་ཚུལ། མཚན་སྔགས་སྔོན་འགྲོའི་ནང་མཆོད་འབུལ་བའི་བར་འདྲ། པུ་ཏྲ་མིང་སྲིང་གསུམ་གྱི་བསྟོད་པའི་དབྱངས་རོལ་ཕྱག་ལེན་བཞིན་ལ། གསང་སྔགས་རྣལ་འབྱོར་སྐྱོང་བའི་ཕྲིན་ལས་མཛོད་ཀྱི་རྗེས་སུ་གསུམ་བརྡེག་ལེན་ཅན་གོང་བཞིན། ཡང་གཡས་ཀྱི་མཆོད་གཡོག་པས་ལིང་རོ་འབུལ་བ་དང་ཆབས་ཅིག བདག་ཅག་སོགས་གོང་བཞིན་ལ།
དྲག་པོ་མེ་ལྷའི་ཞལ་དུ་སོང་། དཔོན་སློབ་རྣམས་ཀྱིས་ཨོཾ་ཨགྣ་ཡེ་སརྦ་ཤ་ཏྲུཾ་སོགས་དང་གཡོན་ནས་གྲངས་གསོག་ཚུལ། མཚན་སྔགས་ཀྱིས་ནང་མཆོད་འབུལ་བའི་བར་གོང་འདྲ་ལས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། ཤླཽ་ཀ་གཅིག་ལ་གང་ཐུགས་མའི་དབྱངས་རོལ། ཚངས་པ་འཇིག་རྟེན་ནས་རྔ་བརྡུང་འདུར་མ། དེ་བས་བསྟོད་དེ་ཕྱག་ཀྱང་འཚལ་གྱི་མཐར་སུམ་བརྡེག་ལེན་ཅན་གོང་བཞིན། སློབ་དཔོན་གྱིས་རྡོ་རྗེ་ཐོགས་མཆོད་གཡོག་གཡས་གཡོན་གཉིས་ཀྱིས་མཚམས་མཚམས་སུ་གསེར་སྐྱེམས་དང་ཁྲག་གཏོར། དཔོན་སློབ་རྣམས་ཀྱིས། ཧོཿ
བླ་མ་རྡོ་རྗེ་སློབ་དཔོན་འགྲོ་མགོན་བཀའི་སྲུང་མའི་ཚོགས། གཞན་ཡང་ཕ་མེས་གཉན་གྱི་སྲུང་མ། དབེན་གནས་གཉེན་གྱི་སྲུང་མ། བརྟེན་བརྟེན། བསྒྲུབ་བསྒྲུབ། གསོལ་གསོལ། མཆོད་མཆོད་པ། སྐུ་དང་གྲིབ་མ་ལྟར་གནས་པའི་དམ་ཅན་རྒྱ་མཚོའི་ཚོགས། སངས་རྒྱས་ཀྱི་བསྟན་པ་གང་ན་གནས་པ་ན། ཆོས་སྐྱོང་སྲུང་མའི་ཚོགས་ཀྱང་དེ་ན་གནས་པ་ཡིན་ནོ། །
རྣལ་འབྱོར་གྱི་དབང་ཕྱུག་གང་ན་གནས་པ་ན། དམ་ཅན་རྒྱ་མཚོའི་ཚོགས་ཀྱང་དེ་ན་གནས་པ་ཡིན་ནོ། ། གསང་བའི་སྙིང་པོ་གང་ན་གནས་པ་ན། སྔགས་བདག་དྲེགས་པའི་ཚོགས་ཀྱང་དེ་ན་གནས་པ་ཡིན་ནོ། ། ཆོས་སྐྱོང་བསྟན་པ་མི་བསྲུང་ཅི་ཞིག་སྲུང་། ། དམ་ཅན་དམ་ལ་མི་གནས་ཅི་ལ་གནས། ། སྔགས་བདག་དགྲ་བགེགས་མི་སྒྲོལ་ཅི་ཞིག་སྒྲོལ། ། སུ་ལ་མི་རེ་ཁྱོད་ལ་རེ། ། སུ་ལ་མི་ལྟོས་ཁྱོད་ལ་ལྟོས། ། རྒྱལ་མཚན་དུ་ཁྱེད་འཛུགས།
ཕྲག་པ་ལ་ཁྱེད་ཁུར། དམག་དཔུང་དུ་ཁྱེད་བསྐྱེད། དཔའ་དར་དུ་ཁྱེད་འཕྱར་བ་ཡིན་པས། སྔོན་གྱི་དམ་ཚིག་ལས་མ་འདའ་བར། སྡང་བྱེད་དགྲ་ལ་མཐུ་མ་ཆུང་། གནོད་བྱེད་དགྲ་བགེགས་ལ་རྩལ་མ་ཞན། བཅོལ་པའི་ལས་ལ་བང་མ་བུལ། མཐུ་དང་རྩལ་མ་ཞན། མི་མཐུན་པའི་ཕྱོགས་ཐམས་ཅད་ཞི་བ་དང་བཟློག་པའི་ཕྲིན་ལས་མཛོད་ཅིག ཡུལ་ཁྱིམ་དང་བཅས་པའི་སྲུང་མ་མཛོད་ཅིག
མི་ནོར་ཕྱུགས་གསུམ་གྱི་གཉེར་མཛོད་ཅིག ཡུལ་དུ་འཁོར་སྲུངས་ཤིག བྱེས་སུ་རྐྱེན་བཟློག་ཅིག ཕྱི་ནང་གི་བར་ཆད་སྲུངས་ཤིག བཅོལ་པའི་ལས་གྱིས་ཤིག སྒྲུབ་པའི་རྟགས་ཕྱུང་ཞིག འཕྲིན་ལས་མངོན་དུ་གྱིས་ཤིག རྣལ་འབྱོར་བདག་གི་བསམ་པ་ཡིད་བཞིན་དུ་བསྒྲུབ་པར་མཛོད་ཅིག སངས་རྒྱས་ཀྱི་བསྟན་པ་བཤིག་པ། དཀོན་མཆོག་གི་དབུ་འཕང་དམོད་པ།
སྔ་དགྲ་དར་བ། ཕྱི་དགྲ་སེམས་པ། ད་དགྲ་བརྩམས་པ། གཟུགས་ཅན་གྱི་དགྲ། གཟུགས་མེད་ཀྱི་བགེགས། བསྟན་པ་བཤིག་པར་བྱེད་པའི་དགྲ་བགེགས་རྣམས་ཐལ་བ་རྡུལ་དུ་རློག་ཅིག བདག་གི་ཁ་ཡིས་མ་ཉེས། ལག་གིས་མ་ཉེས། སྤྱོད་པས་མ་ཉེས། ཁོས་སྐུ་ལ་བསྡོས་སོ། །
རིགས་ལ་བསྙགས་སོ། ། བསྟན་པ་བཤིག་གོ ། འདི་ལས་ཀྱི་རླུང་དམར་གྱིས་རྒྱབ་ནས་ཕུལ་ཅིག འཇིགས་པའི་མུན་ནག་གིས་མདུན་ནས་སུས་ཤིག གནམ་གྱི་འཇུ་ཐག་སྟེང་ནས་ཆོད་ཅིག ས་ཡི་རྟེན་ཕུར་འོག་ནས་ཕྱུང་ཞིག དཀོན་པའི་ཚེ་སྲོག་དང་ཕྲོལ་ཅིག ཚེའི་འདུ་བྱེད་སྐུམས་ཤིག ཁ་རུ་ལག་པ་ཆུག་ཅིག ཁོང་ནས་སྙིང་དམར་ཕྱུངས་ཤིག
མིག་འབྲས་ཐང་ལ་ལྷུང་ཞིག འཆི་བདག་གི་བདུད་ཐོངས་ཤིག འཁོར་ཤིག ཚང་དཀྲུགས་ཤིག མགོ་བོ་ཁོས་ཤིག ལུས་སྐེམས་ཤིག སྒོའི་ནོར་དང་ཕྲོལ་ཅིག མཆན་གྱི་བུ་དང་ཕྲོལ་ཅིག ཡུལ་དང་ཁང་ཁྱིམ་ཤིགས་ཅིག ཞིང་གི་སྐྱེ་རྒྱུད་ཆོད་ཅིག
ཡར་གྱི་ཕ་རྒྱུད་ཆོད་ཅིག མར་གྱི་བུ་རྒྱུད་ཆོད་ཅིག རྩད་ནས་ཆོད་ཅིག དྲུངས་ནས་ཕྱུངས་ཤིག གློ་བུར་དང་ཡེ་འདྲོག་ཐོང་ཞིག སྨྱོ་འབོག་དང་བརྒྱལ་ནད་ཐོངས་ཤིག ལྟས་ངན་དང་ཆོ་འཕྲུལ་ཐོངས་ཤིག མནའ་བསྣོལ་དང་དམེ་འཁྲུག་ཐོངས་ཤིག ལོ་དང་ཟླ་བར་མ་བཞག་ཅིག ཞག་དང་ཟ་མ་ལ་རྟགས་མཚན་ཕྱུངས་ཤིག
ནམ་མཁའ་སྟོང་པ་ལ་ཚད་མ་འཛུགས། འཇིག་རྟེན་ཕྱི་མ་ལ་དུས་མ་འདེབས། རང་བཞིན་གྱིས་གྲུབ་པའི་སྐྱེ་ཤི་ལ་ཁུངས་མ་འབྱིན། ལས་ཀྱི་དབང་བཙན་ནོ་ཞེས་ཐ་སྙད་མ་འདོགས་པར། རྟགས་དང་མཚན་མ་མྱུར་དུ་མངོན་ཕྱུངས་ཤིག ཁྱེད་ལ་གཏང་རག་དང་མཆོད་གཏོར་གཉན་པོ་གཏོང་ངོ་། ། ཡེ་ཤེས་ཀྱི་སྤྱན་འབྱེད་དོ། ། ཐུགས་དམ་གྱི་རྒྱུད་བསྐུལ་ལོ། ། བཅོལ་པའི་ལས་ཀྱི་འབྲས་བུ་མཆིས་པར་མཛོད་ཅིག ཅེས་བརྗོད།
ཤཱ་ས་ན་དང་ལས་མཁན་གྱི་རྦོད་རྦད་བསད་གསུམ་འུར་འདོན་བྱ་ཞིང་རོལ་མོ་དྲག་ཏུ་དཀྲོལ། རྐང་གླིང་དང་བཅས་པའི་མཐར་འཇོག་མཚམས་གུར་དྲག་མཆོད་རོལ་བཞིན། ཧེ་རུ་ཀའི་ཡིག་བརྒྱ་ཚར་གསུམ། མ་འབྱོར་བ་དང་སོགས་བཟོད་གསོལ། གཏོར་བསྔོ་སོགས་ཀྱི་མཇུག་བཞིན་ཐབ་ནང་གི་ཡེ་ཤེས་པ་ལྷ་བརྒྱད་ཀྱི་བྲིས་སྐུ་སོགས་ཡོད་ན་དེའི་ཐུགས་ཀར་བསྟིམས་པའམ། ཡང་ན་གོང་བཞིན་མདུན་བསྐྱེད་ལ་བསྟིམ། དེ་དག་གི་ཚིག་ནི། རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་དང་། ཐབ་ནང་གི་ཡེ་ཤེས་པ་རྣམས་ཨོཾ་ཁྱེད་ཀྱིས་སྤྱི་འགྲེ། བྲིས་འབུར་གྱི་སྐུ་མེད་ན་ཐབ་ནང་གི་མགོན་པོ་ལྷ་བརྒྱད་རང་ལ་ཐིམ།
རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་དང་། མེ་ལྷ་རུ་འདྲེན་སོགས་དྲེགས་བྱེད་ཀྱི་འཁོར་རྣམས། ཨོཾ་ཁྱེད་ཀྱིས་སོགས་གོང་བཞིན་དང་དམ་ཚིག་པ་རང་ལ་ཐིམ། གོང་དུ་འཆམས་བྱས་པ་ཡིན་ན་རང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ་གིས་མཚན་པར་གྱུར། ཞེས་བརྗོད་ལ་རྔ་རོལ་རྐང་གླིང་དང་བཅས་པ་རུ་འདྲེན་ལས་མཁན་རྣམས་ཀྱི་ལོག་འཆམས་རྫོགས་ནས། དགེ་བ་འདི་ཡིས་མྱུར་དུ་བདག ། གུར་གྱི་མགོན་པོ་འགྲུབ་གྱུར་ནས་སོགས་དང་། དགེ་བ་འདི་ཡིས་ནམ་མཁའི་མཐའ་ཀླས་པའི་སོགས།
བསྔོ་བ་སྨོན་ལམ་བཀྲ་ཤིས་རྣམས་སྤྱི་འགྲེ་བྱས་ལ། ཉིན་མོ་བདེ་ལེགས་ཀྱི་མཆོད་རོལ་རྫོགས་ནས། སྦྱིན་སྲེག་ཕྱི་རོལ་དུ་བྱས་པ་ཡིན་ན། སློབ་དཔོན་གྱི་འཆམས་བཅམས་ལ་ཕུར་པའི་རྩ་འཆམས་ཀྱི་ལོག་འཆམས་རྡོ་རྗེའི་འགྲོས་ཀྱིས་ལོག་གོ ། འདི་མགོན་པོ་ལ་མི་འགལ་ཏེ་རྡོ་རྗེའི་འགྲོས་ནི་གསང་སྔགས་སྤྱིར་བཏང་བ་ཡིན་པས་སོ། ། གོང་དུ་འཆམས་མེད་ན་གནས་གསུམ་བསྲུང་བ་སོགས་རྒྱུན་བཞིན་ནོ། ། ཞེས་དཔལ་རྡོ་རྗེ་ནག་པོ་ཆེན་པོ་ལྷ་བརྒྱད་ཀྱི་དྲག་པོའི་སྦྱིན་སྲེག་རྒྱས་པར་བྱ་ཚུལ་འདི་ཡང་འདམ་ཐོག་བླ་མ་མདོ་སྔགས་རབ་འབྱམས་པ་བསྟན་པ་ཡར་འཕེལ་ནས་འདི་བཞིན་དགོས་ཚུལ་བསྐུལ་མ་བྱུང་དོན་བཞིན་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས། ཚར་ཆེན་ཆོས་ཀྱི་རྒྱལ་པོས་མཛད་པའི་མགོན་པོའི་སྦྱིན་སྲེག་དུག་མེའི་འཁོར་ལོ་ལ་གཞི་བྱས། དེར་མི་གསལ་བ་རྣམས་ས་སྐྱའི་རྗེ་བཙུན་གོང་མའི་ཡིག་ཆ་ཚད་ཐུབ་སོ་སོ་ནས་ཁ་བསྐངས། དབྱངས་རོལ་འཆམས་སོགས་བྱེད་ཚུལ་ས་ལོ་འཇམ་པའི་རྡོ་རྗེ་ཡབ་སྲས་ཀྱི་ཕྱག་ལེན་ལ་མཛད་པ་བཞིན་གདན་ས་ཆེན་པོ་ན་རྒྱུན་མ་ཉམས་པར་བཞུགས་པ་དག་གིས་བརྒྱན་ཏེ་བཀོད་པ་ཡིན་པས་སྦྱིན་སྲེག་འདི་བཞིན་གཞན་གྱིས་ཉམས་སུ་ལེན་ཚེ་དབྱངས་རོལ་འཆམས་རྣམས་མགོན་པོའི་ཆོས་སྐོར་ས་ལུགས་མཐུན་ཕྱིན་སོ་སོའི་ཕྱག་ལེན་བཞིན་ཉམས་སུ་བླངས་པས་དོན་འགྲུབ་པར་སྦྱར་བ་འདིའི་དགེ་བས་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བར་གྱུར་ཅིག། །།
ཡི་གེ་པ་ནི་གཞུ་ལུང་པ་བསོད་ནམས་འོད་ཟེར་གྱིས་བགྱིས་སོ།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། གུར་མགོན་ལྷ་བརྒྱད་ཀྱི་དྲག་པོའི་སྦྱིན་སྲེག། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
