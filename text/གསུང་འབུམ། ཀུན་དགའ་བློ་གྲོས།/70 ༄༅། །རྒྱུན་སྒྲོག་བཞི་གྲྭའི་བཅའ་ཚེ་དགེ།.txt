གསུང་འབུམ། ཀུན་དགའ་བློ་གྲོས།
པོད ༧༠
༄༅། །རྒྱུན་སྒྲོག་བཞི་གྲྭའི་བཅའ་ཚེ་དགེ།
༄༅། །རྒྱུན་སྒྲོག་བཞི་གྲྭའི་བཅའ་ཚེ་དགེ། རྒྱུན་སྒྲོག་བཞི་ལ་བཅའ་ཚེ། སྤྱིར་བསྟན་པ་བསྟན་འཛིན་ལ་རག་ལུས་ཚུལ་སོགས། མདོ་རྒྱུད་བསྟན་བཅོས་ལས་བྱུང་ཚུལ་རྣམས་ནི་དགེ་འདུན་ཚང་མའི་ཐུགས་ལ་མངའ་བས་ཞིབ་པར་ཞུ་མ་དགོས། བྱེ་བྲག་བོད་ཀྱི་བདེ་སྐྱིད་ཕལ་ཆེར་ཀྱང་། མིའུ་རིགས་བཞིའམ་རིགས་དྲུག་སོགས་ཁུངས་མ་རྣམས་མ་འཆོལ་ཞིང་མཐའ་འཁོས་ཀྱི་རྟགས་ཆ་ལུགས་སྤྱོད་པ་ལ་དར་བར། ཆོས་རྒྱལ་སྲོང་བཙན་སྒམ་པོའི་འཕྲུལ་བློན་རྣམས་དང་བཅས་པའི་ཁྲིམས་ཡིག་ཆེན་མོ་བཞིན་ཡོད་སྐབས། བསྟན་པ་དར་ཞིང་བསྟན་འཛིན་བཤད་སྒྲུབ་རྒྱས་པ། རྩོད་དུས་དང་མཚུངས་པའི་རང་བཞིན་ལས་དེ་སྐབས་བོད་ལ་སྒོས་ཀྱི་ཉི་མ་ཤར་བ་ལྟ་བུ་ཞིག་མཆིས་ཀྱང་། སླར་ལས་ངན་གྱི་དབང་གིས་ཡ་རབས་ཁྱད་པར་ཅན་རྣམས་དམངས་ཕལ་པ་ལས་ཀྱང་དམན་པ་སོགས།
བོད་ཀྱི་སྐྱེ་འགྲོ་ཐམས་ཅད་ལུས་ངག་ཡིད་གསུམ་གདུག་ཅན་གྱི་སྤྱོད་པ་ལ་མོས་ཤིང་འགྱུར་བས། བསྟན་པ་བསྟན་འཛིན་དང་བོད་ལྗོངས་ཀྱི་བདེ་སྐྱིད་རྣམས་སྔར་དང་ཡེ་མི་འདྲ་བའི་དར་རྒུད་ཅི་སྤྱི་འདྲར་སོང་ཤེས་ལྡན་གཟུར་གནས་རྣམས་ཀྱིས་བལྟས་པས་དགེ་སྡིག་གང་བྱས་ལས་ཀྱི་མེ་ལོང་ལ་འཆར་བ་ལྟར་མངོན་དུ་འགྱུར་བ་ནི་སྤྱིའི་ལོ་རྒྱུས་གནས་ཚུལ་ཙམ་དང་། བྱེ་བྲག་རང་ལུགས་ལ་ས་སྐྱ་པའི་གདུང་རབས་འདི་སྤྱི་རིང་ནས་བཟུང་ང་དཔལ་པོ་ཆེའི་བར་རིགས་རུས་ཁུངས་བཙུན་ཞིང་མི་ཆོས་ཀྱིས་ཆེ་བའི་ཡོན་ཏན་ཡོད་ཁར། ཀླུ་དབང་སྐུ་མཆེད་ནས་བཟུང་ཆོས་སྲིད་གཉིས་ཀས་ངོ་མཚར་མཐོ་བ་དང་། རྗེ་བཙུན་གོང་མ་ལྔ་ནས་བདག་ཅག་གི་རྣམ་འདྲེན་དམ་པ་དེ་ཉིད་ཀྱི་བར་དུ་བྱོན་པའི་གདུང་རབས་རྣམས་ལ་གངས་ལྗོངས་བསྟན་པའི་མངའ་བདག་རྗེ་བཙུན་ས་སྐྱ་པ་ཞེས་མཚན་དོན་མཐུན་པ་ལྟ་བུར་བྱུང་འདུག་ཀྱང་སྐུ་བརྒྱུད་ཀྱིས་ཕོངས་ཚུལ་ནི། འཕགས་པ་རིན་པོ་ཆེ་དང་ཡེ་ཤེས་འབྱུང་གནས་འགྲོ་མགོན་ཕྱག་རྡོར་སོགས་སྐུ་ཚེ་མཐར་མ་ཕྱིན་པར་དག་ཞིང་དུ་གཤེགས། བདག་ཉིད་ཆེན་པོ་སྨན་རྩེའི་ཡུལ་དུ་སྦས་ཚུལ་བཟུང་ནས་གདན་ས་འདི་ཉིད་དབུ་ཆེན་ལ་གཏོད་པའི་དུས་ངན་དེ་འདྲ་ཤར། སླར་དཀོན་མཆོག་གི་ཐུགས་རྗེ་བདག་ཉིད་ཆེན་པོ་གདན་སར་ཕེབས་ནས་ཆོས་སྲིད་ཟུང་འབྲེལ་དུ་བསྐྱངས་པས་དགེ་མཚན་གསར་ཚེས་སུ་གྱུར་ནས་ཏི་ཤྲཱི་ཀུན་བློ་ཡན་ལ་སྤྱི་ལ་དབང་བསྒྱུར་གྱི་གདུང་རབས་སུ་གྲགས། དེ་ཐུགས་བསམ་རྣམ་དག་གི་སྒོ་ནས་བླ་བྲང་གོ་བཞིར་གདུང་རབས་སྤེལ་བ་སོགས་ཀྱིས་ཐུགས་བསྐྱེད་དེ་ལྟར་མཛད་ཀྱང་། མཁས་བཙུན་ཆེན་པོ་སོགས་བཞི་ཐོག་བླ་བྲང་པའི་གདུང་བརྒྱུད་དང་པོ་རྫོགས།
དེ་ནས་ཏ་དབེན་ཀུན་ཉི་སོགས་རིན་གོང་པའི་གདུང་རབས་རྫོགས། དེ་ནས་ཏི་ཤྲཱི་ཀུན་དགའ་ལེགས་འབྱུང་སོགས་ལྷ་ཁང་བླ་བྲང་པའི་གདུང་རབས་རྫོགས། དེ་ནས་སློབ་དཔོན་ཉི་མ་དཔལ་ནས་བཟུང་དུས་མཆོད་བླ་བྲང་པའི་གདུང་རབས་བྱོན་ནས་ད་ལྟའི་བར་མ་ཆད་ཙམ་བྱུང་མོད། དེ་དག་ལ་རིམ་བཞིན་གདུང་བརྒྱུད་མི་འབྱོན་པ་སོགས་སྐུ་གེགས་ཆེན་པོ་བྱུང་ཚུལ་ནི། ས་ལོ་ཆེན་པོ་སྙིགས་མའི་སྣང་ཚུལ་ལ་ཐུགས་སྐྱོ་ནས་དགུང་ལོ་ཞེ་གྲངས་ཙམ་ལ་དག་ཞིང་དུ་གཤེགས་པར་དགོངས་ཏེ། སྔགས་འཆང་ཆེན་པོ་སྐུ་ན་ཤིན་ཏུ་ཕྲ་བར་གདན་སའི་ཆོས་ཁྲི་ལ་མངའ་གསོལ་མཛད་དེ། རྗེ་དེ་ཉིད་དགུང་ལོ་བཅུ་བདུན་པ་ནས་བཟུང་གདན་ས་འདི་ཉིད་ཀྱི་བསྟན་པའི་མེ་རོ་གསོ་བའི་ཐུགས་དགོངས་གཏད་ཀྱང་། ལྷ་རྫོངས་པ་སོགས་བསྟན་དགྲ་རྣམས་ནས་སྐུ་སྲོག་ལ་བབས་ཉེའི་འོ་བརྒྱལ་ཞུས་པར་བརྟེན་ཀུན་སྤངས་བྱ་བྲལ་ལ་ཐུགས་མངོན་དུ་ཕྱོགས་ཀྱང་། གངས་ལྗོངས་བསྟན་འགྲོའི་བདེ་སྐྱིད་ཐུགས་བློས་མ་ཐོང་པ་མང་པོས་གསོལ་བ་བཏབ་ངོར་སླར་སྔར་མུ་བཞིན་ཐུགས་འཁུར་ཆེ་བཞེས་གནང་སྟེ་རིམ་གྱིས་གདན་ས་འདིའི་སྣོད་བཅུད་ཚང་མ་ཇེ་རྒྱས་ལ་སོང་རུང་། དུས་ངན་གྱི་དམག་འཁྲུག་མང་བ་སོགས་ཐུགས་ངལ་གྱི་རྣམ་པས་སྤ་གྲོ་སྟག་ཚང་དུ་གཟིགས་སྣང་ཁྱད་པར་ཅན་ཤར་བའི་ཚེ་སྐུ་ལུས་མ་སྤངས་པར་མཁའ་སྤྱོད་དུ་གཤེགས་ལ་ཁད་མཛད་ཀྱང་སླར་གདན་ས་འདི་ཉིད་དར་རྒྱས་ཀྱི་གནས་ཚུལ་དང་འཇམ་དབྱངས་སྐུ་མཆེད་སྐུ་ན་ཕྲ་བ་ཐུགས་ལ་བཞག་ནས་ལོ་གྲངས་ཁ་ཤས་ཞིང་འདིར་བཞུགས་རྗེས་འཇམ་པའི་དབྱངས་མཆེད་སྐུ་ནར་སོན་ནས་ཞིང་ཁམས་བརྗེ་ཚུལ་མཛད།
དེ་སྐབས་ནས་བཟུང་ཆོས་སྲིད་གཉིས་ཆར་ཆོས་རྗེ་ཁུ་དབོན་གྱི་སྐུ་ཐོག་ལྟ་བུའི་དཔལ་འབྱོར་མ་མཆིས་ཀ་བསྟན་འགྲོའི་དོན་འགྲུབ་ངེས་ཀྱི་རྒྱ་ཆེ་ཆུང་འབྲིང་ཆོས་གྲྭ་འདི་ལ་འཕོ་འགྱུར་ཆེར་མ་བྱུང་མོད། གདུང་བརྒྱུད་དཀོན་མུ་ཁོ་ནར་མཆིས་ཏེ། ཡབ་རྗེ་སྦས་པའི་སངས་རྒྱས་ལ་སྲས་གསུམ་བྱོན་ཀྱང་སྒར་ཆེན་དང་སྐུ་འབྲིང་གཉིས་ངོ་བོ་ཁྱད་པར་འཕགས་པ་ལས་ཆོས་སྲིད་ལ་དེ་ཙམ་གྱི་ཐུགས་བསྐྱེད་ཆེ་བ་ཞིག་མ་བྱུང་། འཇམ་མགོན་ཨ་མེས་ཞབས་ནི། རྗེ་བཙུན་གོང་མ་ལྔ་དང་ཆ་འདྲ་བའི་མཁས་བཙུན་བཟང་གསུམ་འཛོམས་ཞིང་ལུགས་གཉིས་འཛིན་སྐྱོང་མཛད་པ་གང་ལ་བསམ་ཀྱང་གངས་ཅན་གྱི་ཁྲོད་ན་དེ་བས་ལྷག་པ་མེད་པ་ནི་བློ་ཚད་མའི་སྐྱེས་བུ་རྣམས་ཀྱིས་བལྟས་པས་གསལ་ཞིང་། མགོན་དེས་ཉི་ཤུ་རྩ་ལྔ་ནས་གདུང་སྤེལ་མཛད་ཀྱང་བཞི་བཅུ་ཞེ་བགྲང་བར་སྲས་མི་མངའ་བས་གདུང་རབས་ཤིན་ཏུ་ཉག་ཕྲ། དེ་སོགས་ཀྱི་སྐུ་རིམ་ལ་དམིགས་ནས་ཟླ་ཤར་གྱི་ཡུམ་སྒྲོགས་གྲྭ་ཉེར་ལྔ་མ་འདི་སོགས་སྐུ་རིམ་གལ་ཆེ་ཁ་ཤས་བསྐྲུན་པས་འཇམ་དབྱངས་བསོད་ནམས་དབང་ཕྱུག་ཕེབས། རྗེ་དེ་ཉིད་དགུང་གྲངས་བཅུ་དགུ་པའི་ལོ་སྔགས་འཆང་ཀུན་དགའ་བཀྲ་ཤིས་འཁྲུངས། དེས་བཙུན་མོ་གཉིས་བཞེས་པའི་སྣེ་གདོང་མ་ལ་སྲས་མི་མངའ། བཅོ་བརྒྱད་མ་ལ་མངྒའི་མཚན་ཅན་དགུང་གྲངས་ང་གཅིག་ཏུ་ཕེབས་སྐབས་བདག་ཅག་གི་རྣམ་འདྲེན་དམ་པ་དེ་ཉིད་འཁྲུངས།
མཚུངས་མེད་དེ་ཉིད་དགུང་གྲངས་ཉེར་ལྔའི་ཁར་ཁོ་བོ་དང་། ཉེར་བདུན་པ་ལ་ནུ་བོ་སྔོན་མ། སུམ་ཅུ་པ་ལ་ནུ་བོ་རྗེས་མ། ཤར་པ་ལ་སྲས་གཉིས་བཅས་འཁྲུངས་ཀྱང་ད་ལྟ་ཁོ་བོ་མ་ཤི་ཙམ་ལས་གཞན་གྱི་གནས་ཚུལ་དེ་བཞིན་ཤར་བ་བཅས། མདོར་ན་སྐུ་རིམ་གྱིས་རྒྱབ་མ་འཁྱེར་ཚེ་འཁོན་གདུང་འདི་ཡང་མྱུར་དུ་ཆད་འགྲོ་བའི་སྔ་ལྟས་ཡང་ཡང་ཤར་བ་ཐུགས་ཀྱིས་མ་བཟོད་པར་སྔགས་འཆང་ཀུན་དགའ་བཀྲ་ཤིས་ཀྱིས་བླ་མ་ལྷ་སོགས་ལུང་སྟོན་པ་མང་པོ་ལ་བཀའ་དྲི་མཛད་པས་སོ་སོའི་ལུང་ཕེབས་མཐུན་པར། གྲྭ་ཏོག་གསེར་གསུམ་ཉིན་རེ་བཞིན་ཚར་རེ་བཏོན་ཚེ་ཐུགས་བཞེད་འགྲུབ་ཙམ་ལས་གཞན་བྱ་ཐབས་ཟད་པ་ལྟ་བུའི་ཚིག་ཁོ་ན་བྱུང་བར་དཔེར་མཚོན་ན་ཇི་སྲིད་ཐུབ་བསྟན་འདི་མ་རྫོགས་བར་སོགས་ཡུན་དེ་སྲིད་དུ་གདུང་རབས་མི་ཆད་པའི་སྐུ་རིམ་ལ་དམིགས་ཆོས་གྲྭ་ལྷོ་ནས་སྡེ་སྣོད་འཛིན་པའི་གྲྭ་པ་བཞི་རེ་བསྐོར་རེས་ཀྱིས་གོང་བཀོད་ཆོས་སྒྲོག་ལ་ཉིན་རེ་བཞིན་གདན་འདྲེན་ཞུ་བར་མཛད་ནས་ཞལ་ངོ་དང་ནང་ཟན་གྲགས་གྲས་ལ་ཐོབ་ཐང་ཡོད་པའི་བཞེས་ཐུག་ཞལ་ཇ་གང་འགྲོ་བཅས་དང་། ཉིན་ཆས་ཞབས་ཡོན་སོགས་བསྙེན་བཀུར་གང་ཟབ་མཛད་ནས་ཉིན་རེ་བཞིན་རྩ་འདོན་གནང་བའི་རྒྱུན་ངེད་རང་ལོ་བརྒྱད་དགུ་ཙམ་ལོན་ནས་ཀྱང་འདུག་ཅིང་། དེ་རྗེས་སུ་མཆོད་གནས་སྦྱིན་བདག་གཉིས་ཀ་ལ་བར་ཆད་ཞུགས་པ་ལྟ་བུས་ཇེ་ལྷོད་ཇེ་ཡངས་ཇེ་ངན་ལ་སོང་ནས་དོན་ཡང་ཏིག་ལ་གཞིག་ཚེ་སྐུ་རིམ་མི་ཡོང་བའི་ཁར་དགེ་འདུན་རྣམས་སྤྱི་སྒོས་ཀྱི་ཐུགས་གཉེར་དང་ཐུགས་བྲེལ་ཆགས་ཆེ་བ་དང་སྦྱིན་བདག་རྣམས་རང་གིས་མ་བྱུང་བའི་ཉེས་པ་མི་མཐོང་ཡང་གཞན་སྐྱོན་མཛུབ་མོའི་རྩེ་ལ་ཁྱེར་ནས་ཡུལ་ཁྱད་པར་ཅན་ལ་སྒོ་གསུམ་གྱི་སྡིག་པ་ཇི་སྙེད་ཅིག་བསགས་པས། བསྟན་པ་གདུང་བརྒྱུད་སྡེ་བཅས་ལ་ཆེད་གཏད་ཀྱི་བགེགས་ཆགས་འགལ་རྐྱེན་སྒྲུབ་པ་འདྲ་མོ་ཞིག་འདུག དོན་ལ་མེ་འབྲུག་ལོར་སྔར་ཡོངས་མ་མྱོང་བའི་བགས་བཤལ་སོགས་ནད་ཡམས་དེ་ཙམ་དང་།
ལྕགས་སྤྲེལ་ལ་འབྲུམ་ནག་མེ་འབར་གྱིས་སྐྱ་སེར་དྲག་གཞན་འབྲིང་གསུམ་གཡུལ་བྱས་པ་ལྟ་བུ་དང་། ཡབ་རྗེ་རྡོ་རྗེ་འཆང་སྐུ་ཚེ་མཐར་མ་ཕྱིན་པར་དག་ཞིང་དུ་གཤེགས་པ་དང་། ལོ་ཉེས་བཏུད་མར་བྱུང་ཞིང་སྟོད་སྨད་ཀྱི་བླ་ཚོང་ཁག་སོགས་ཕྱག་གཉེར་ཉེར་མཁོ་རྣམས་ལའང་རྐྱེན་ངན་རིམ་ཅན་བྱུང་བ་དང་། གདུང་བརྒྱུད་ཀྱི་གཞི་མ་སྒེར་པའི་སྲས་མོ་ལ་བར་ཆད་གདོན་བསྐྱེད་དེ་ལྟ་བུ་བྱུང་བ་དང་། ངེད་ཀྱི་ནུ་བོ་གཅོང་ཅན་གྱི་མཐར་ཚེའི་མ་ཟིན་ཅིང་། རང་ཕྱོགས་བསྟན་པ་འཛིན་ངེས་ཀྱི་སྐྱེས་ཆེན་རྣམས་དང་མཐུན་ཕྱོགས་ཕན་གྲོགས་སུ་རེ་ཆེ་བ་འགའ་ལའང་བློ་བུར་རྐྱེན་ངན་གྱིས་ཁྱེར་བ་སོགས་འགལ་རྐྱེན་འདས་ཟིན་པ་ཇི་སྙེད་ཅིག་བྱུང་བ་དང་། དེ་རྗེས་སུའང་བདེན་བཟུང་མེད་རུང་ངེད་རང་ལ་རྨི་ལྟས་ངན་པ་བརྒྱུད་ནས་བྱུང་ཞིང་རི་བཀྲ་ངན་པ། ཕོ་བྲང་སྐར་ཁུང་སྟེང་བྱ་རོག་ཚང་གསོག་པ། སྔར་མ་དྲན་པའི་རླུང་དམར་བྱུང་བ། བླ་མ་ལྷར་བཅས་ཀྱི་ལུང་བསྟན་ལའང་དོགས་ཆ་ཡོད་ཚུལ་གསུངས་པ་སོགས་བྱུང་དང་འབྱུང་འགྱུར་གྱི་འགལ་རྐྱེན་ཅི་མཆིས་རྒྱུན་སྒྲོག་འདི་ཁོ་ན་ཇི་བཞིན་མ་འགྲུབ་པ་ལས་བྱུང་གླེང་དོན་མི་འདུག་ཀྱང་བབས་ནས།
བླ་མ་གོང་མའི་ཐུགས་བསྐྱེད་ཀྱི་འཛུགས་བཀོད་གནང་བའི་ཚུལ་སྒྲུབ་མཆོད། རྒྱུད་འདོན་བསྐང་བ་གཏོར་བཟློག་སོགས་བདེ་ཆེན་གླིང་པ་རྣམས་ནས་མཛད་རྒྱུ་དང་ཐུགས་ཚུལ་དུས་ཇ། དགོང་ཐུན་སྡེ་སྣོད་ཀྱི་གཤར་སྦྱངས་བཀའ་བསྟན་སོགས་གསུང་སྒྲོག་གཏོར་མ་ཚེ་ཆོག་ཀུན་རིག་རྣམ་རྒྱལ་སོགས་ཆོས་གྲྭ་ལྷོ་ནས་མཛད་དགོས་ཚང་མར་ཕྱག་གཉེར་སོགས་སྦྱིན་བདག་གི་རིགས་ནས་ཀྱང་ཞབས་ཏོག་ཞུ་དགོས་ཚང་མ་སྔགས་འཆང་ཆེན་པོ་དང་། འཇམ་མགོན་ཨ་མེས་ཞབས་ཀྱི་ལྗགས་སྒྲིག་གནང་བའི་དེབ་གཞི་སོ་སོ་དང་མི་འགལ་ཕྱིན་ཕྱིས་ཀྱི་གདུང་བརྒྱུད་སོ་སོའི་ཞལ་བཀོད་ངོ་མའམ། ཡང་ན་རང་རང་གི་འདོད་རྒྱལ་མ་ཡིན་པར་དེ་དང་མཐུན་པའི་དེབ་གཞི་ལས་ཚན་སོ་སོའི་བཀོད་ནང་བཞིན་ཞབས་ཏོག་རྒྱ་ཆེ་དཔངས་མཐོའི་ཚུལ་དུ་ཞུས་ན་ལྷ་བླ་མ་མོ་ཁ་རྩིས་སོགས་གཞན་ལ་བབས་པའི་རིམ་གྲོ་གཏོར་ཆུང་མ་ཙམ་ཞིག་མ་བྱུང་ཀྱང་གོང་བཀོད་དེ་དག་གི་ཐུགས་རྗེས་བསྟན་དོན་ལར་རྒྱ་ཚང་མ་གང་ལ་ཅི་འདོད་ཡོང་གྲས་སུ་འདུག་ཀྱང་། རྩ་བ་བག་ཉལ་གྱི་ཡལ་ག་ལོ་མ་ཤིན་ཏུ་རྒྱས་པ་འདི་ནི་མཆོད་གནས་རྣམས་འོ་བརྒྱལ་ཞིང་། བསྟན་དོན་ལའང་འཕྲལ་དུ་ཕན་ཐོགས་པ་ཞིག་མི་ཡོང་འདུག་པ་ནས་ངེད་རང་གི་ཐོག་ལ་ཆོས་གྲྭ་ལྷོ་བྱང་གི་ལས་ཚན། ཕྱག་གཉེར་སོགས་ཉེ་འཁོར་བ་ཚང་མར་དེ་བཞིན་གྱི་གནས་ཚུལ་རང་སེམས་ལ་འགྱོད་པ་མེད་ཅིང་གཞན་རྣ་བ་བཤས་པའི་ཚུལ་དུ་མོལ་བཞིན་ཡོད་པས། དེས་ན་ད་ལམ་ཡང་གདུང་བརྒྱུད་མི་ཆད་པའི་རིམ་གྲོ་གལ་ཆེ་དམིགས་གསལ་གྱི་ཚུལ་དུ་འཇམ་མགོན་དཔལ་ལྡན་ཆོས་སྐྱོང་སོགས་དམ་པ་མང་པོའི་གསུང་བརྟག་ལ་བབས་པའི་གྲྭ་ཏོག་གསེར་གསུམ་རྒྱུན་འདོན་དགོས་ཚུལ་གསར་འཛུགས་མ་བྱས་པར་རྙིང་པ་སྔར་འཁྱུན་ལ་ཉམས་གོས་ཞུས་པ་ཡིན་པས། ད་ཕྱིན་ཆད་རང་རེའི་འཁོན་གདུང་འདི་མ་ཆད་ཙམ་དགོས་ན་ཆོས་སྒྲོག་པ་དང་ཞབས་ཏོག་པ་གཉིས་ཆར་ནས་སྔར་གྱི་བ་ལང་རྐྱང་ཤུལ་མ་ཡིན་པའི་ལྷག་བསམ་ཆེ་བསྐྱེད་བྱེད་དགོས་གྲས་ལ་དགེ་འདུན་ཚང་མར་ཞབས་བསྐུལ་དང་ཕྱག་དཔེ་དཔེ་ཁྲི་བཞུགས་གདན་སོགས་ཡོ་བྱད་ཆུད་ཟོས་ལ་མི་འགྲོ་ཞིང་བརྗེད་འཕྲུལ་སོགས་ཀྱི་དོ་དམ་ལྡེ་ཆུང་པ་རིམ་ཅན་ནས་བྱེད་ཅིང་།
བཀའ་འགྱུར་དུས་འཕར་སོགས་སྔར་ནས་བཙུན་ཆུང་འབྱོན་སྲོལ་ཡོད་རིགས་ཐམས་ཅད་ལའང་། དེང་ཕྱིན་ཆད་གྲྭ་བགྲེས་རྣམས་ཁོ་ན་འབྱོན་རྒྱུ་བཅས་ལ་ངོས་སོགས་མི་ངོ་རྣམས་ནས་ཡང་ཡང་བསྐུལ་མ་དང་བཀོད་པ་བྱས་ཀྱང་མཆོད་གནས་ལས་བྱེད་ཚང་མར་ཕན་མི་ཐོགས་ཁར་ཕན་ཚུན་ཁེངས་གྲོགས་ལས་མི་འདུག་པས་འོ་སྐོལ་ཚང་མ་སྡིག་བྲལ་བཀྲ་ཤིས་པའི་ཕྱིར། ཕྱར་མོ་ཆེ་སྣེ་བཞི་ནས་འདེགས་པའི་བསམ་འཁུར་གའུ་ལོ་གྲུ་བཞི་ཆུད་ཟོས་སུ་མ་སོང་བར་མཛད་འཚལ། ཞེས་པ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རང་གཞན་ལ་ཕན་པའི་བསམ་པས་བྲིས་པ་འདི་ལ་རྫུན་དང་ཟོལ་ཟོག་གཡོ་རྒྱུའི་ཚིག་གཅིག་ཀྱང་ཡོད་མེད་དྲང་པོའི་བློ་ལྡན་རྣམས་ཀྱི་གཟིགས་སུ་གསོལ། ། སརྦ་མངྒ་ལཾ། ས་སྟག་ཟླ་༤ ཚེས་༡༡ ལ་བཞི་ཐོག་ཕོ་བྲང་གི་ཡང་སྟེང་ནས་བྲིས། ཡི་གེ་པ་ནི་གཞུ་འོད་དོ། ། ཞུས་སོ།། །། PAGE * MERGEFORMAT 2 ཀུན་དགའ་བློ་གྲོས། རྒྱུན་སྒྲོག་བཞི་གྲྭའི་བཅའ་ཚེ།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
