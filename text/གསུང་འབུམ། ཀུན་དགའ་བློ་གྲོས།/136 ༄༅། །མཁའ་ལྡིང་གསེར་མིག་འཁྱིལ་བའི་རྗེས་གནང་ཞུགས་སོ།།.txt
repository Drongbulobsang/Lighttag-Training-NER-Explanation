གསུང་འབུམ། ཀུན་དགའ་བློ་གྲོས།
པོད ༡༣༦
༄༅། །མཁའ་ལྡིང་གསེར་མིག་འཁྱིལ་བའི་རྗེས་གནང་ཞུགས་སོ།།
༄༅། །མཁའ་ལྡིང་གསེར་མིག་འཁྱིལ་བའི་རྗེས་གནང་ཞུགས་སོ།། ན་མོ་གུ་རུ་བཛྲ་ག་རུ་ཌ་ཡ། རྒྱལ་བའི་སྐུ་གསུང་ཐུགས་རྡོ་རྗེ། ། གཅིག་བསྡུས་ཁྲོ་དབང་སྐུར་བསྟན་པ། ། གདུག་པ་ཀུན་འདུལ་ནམ་མཁའ་ལྡིང་། ། དབྱེར་མེད་བླ་མའི་ཞབས་ལ་འདུད། ། འདིར་དཔལ་དུས་ཀྱི་འཁོར་ལོའི་རྒྱུད་ནས་གསུངས་པའི་མཁའ་ལྡིང་རྡོ་རྗེ་ཁྱུང་ཁྲའི་རྗེས་གནང་ལེགས་པར་ཐོབ་པའི་གང་ཟག་གིས། བསྒོམ་བཟླས་བསྙེན་སྒྲུབ་སོགས་བྱེད་པར་འདོད་ན་ཡིད་དང་མཐུན་པའི་གནས་སུ་བླ་མ་དཀོན་མཆོག་གི་རྟེན་སྤྱི་དང་ཡི་དམ་འདི་ཉིད་ཀྱི་སྐུ་བྲིས་འབུར་གང་རིགས། ཞལ་གནས་ཁང་གི་བབས་བསྟུན་ཤར་ཕྱོགས་སུ་གཟིགས་པའི་དྲུང་དུ། ཡི་དམ་གྱི་གཏོར་མ་སྟོད་ཟུར་གསུམ་དབལ་ཅན་སྨད་ཟླུམ་པོ་མཐེབ་སྐྱུས་བསྐོར་བ།
དཀར་གསུམ་སོགས་ཀྱིས་སྦྲུས་པ་དང་། དེའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམ། རང་གི་མདུན་དུ་རྡོར་དྲིལ་མེ་ཏོག་གི་སྣོད་སོགས་བཀོད་པ་མཛེས་པར་བཤམས་ལ། དུས་ཚེས་བཟང་བའི་ཕྱི་དྲོ་ནས་ཆ་གསུམ་གཏོར་མ་སོགས་ཀྱིས་བགེགས་བསལ། སྒྲུབ་ཁང་གི་ཕྱི་རོལ་དུ་ཐོ་དཀར་འཛུགས། ནང་དུ་རང་ཉིད་སྟན་བདེ་བ་ལ་འདུག་ནས། ཐོག་མར་བརྒྱུད་པའི་གསོལ་འདེབས་ནི། དང་པོའི་མགོན་དང་ཟླ་བཟང་འཇམ་དཔལ་གྲགས། ། པད་དཀར་དུས་ཞབས་ཆེ་ཆུང་ཏེ་ལོ་པ། ། ནཱ་རོ་ཕམ་ཐིང་སྐུ་མཆེད་བློ་གྲོས་གྲགས། །
གོང་མ་ལྔ་དང་ཞང་སྟོན་བྲག་ཕུག་པ། ། བློ་བརྟན་དཔལ་ཚུལ་ཤར་ཆེན་ངོར་ཆེན་རྗེ། ། གྲགས་རྒྱལ་ལེགས་འབྱུང་སེང་གེ་རྣམ་པ་གཉིས། ། ནམ་དཔལ་བསོད་ལྷུན་མཁྱེན་རབ་བསྟན་འཛིན་བཟང་། ། མཁྱེན་རབ་བྱམས་པའི་མཚན་དང་རྨོར་ཆེན་རྗེ། ། རྩ་བའི་བླ་མ་ཀུན་དགའི་མཚན་ཅན་དང་། ། ཡི་དམ་མཁའ་ལྡིང་དབང་པོར་གསོལ་བ་འདེབས། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། དེ་ནས་མཆོད་རྫས་རྣམས་ལ་དམིགས་ནས། ཨ་མྲྀ་ཏས་བསངས།
སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེའི་སྣོད་དུ་མཆོད་ཡོན་ཞབས་བསིལ་ཉེར་མཆོད་སྣ་ལྔ་རོལ་མོ་རྣམས་དྭངས་ཤིང་ཐོགས་པ་མེད་པར་གྱུར། ཨོཾ་ཨརྒྷཾ། པཱ་དྱཾ། པུཥྤཾ། དྷུ་པཾ། ཨཱ་ལོ་ཀེ། གནྷཾ། ནཻ་ཝི་དྱེ། ཤཔྟ་ཨཱཿཧཱུྃ།
དེ་ནས་དྲིལ་བུ་གསིལ་ལ། དྷརྨ་ར་ཎི་ཚར་གསུམ་བརྗོད། སྐྱབས་འགྲོ་ནི། བླ་མ་སངས་རྒྱས་ཆོས་ཚོགས་ལ། ། བྱང་ཆུབ་བར་དུ་བདག་སྐྱབས་མཆི། ། གསུམ་མམ་ཉེར་གཅིག་ལ་སོགས་པ་བརྗོད། སེམས་བསྐྱེད་ནི། འགྲོ་བའི་དོན་དུ་ཡི་དམ་བསྒོམ་པར་བྱ། ། ལན་གསུམ། སེམས་ཅན་ཐམས་ཅད་བདེ་བ་སོགས་ཚད་མེད་བཞི་བསྒོམ།
སྭ་བྷ་ཝའི་སྔགས་བརྗོད། སྟོང་པའི་ངང་ལས་པད་ཉི་ཀླུ་བརྒྱད་སྦྲུལ་གྱི་རྣམ་པར་བརྫིས་པའི་སྟེང་དུ་རང་སེམས་ཁྲོཾ་ཡིག་ཁ་དོག་སྣ་ལྔ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་རང་ཉིད་རྡོ་རྗེ་ཁྱུང་ཁྲ་ཞལ་གཅིག་ཕྱག་གཉིས་སྤྱན་གསུམ་པ་སྐུ་མདོག་འབྱུང་ལྔའི་རང་བཞིན་བརླ་སེར། ལྟོ་བ་དཀར། སྐུ་སྟོད་དམར། དབུ་སྔོན་པོ་ཁྱུང་ཞལ་ཅན། རྭ་དང་མཆུ་སྡེར་རྣོ་བ་ཕྱག་གཡས་མི་འཇིགས་པའི་ཕྱག་རྒྱ་ནོར་བུ་ནམ་མཁའ་ལ་འཕྱར་བ། གཡོན་ཐུགས་ཀར་སྡིགས་མཛུབ་བསྒྲེང་བ། རིན་པོ་ཆེ་དང་སྦྲུལ་གྱིས་བརྒྱན་པ། ཙོག་པུ་འགྱིང་ཞིང་བཞུགས་པའི་མགྲིན་པར་པད་ཟླའི་སྟེང་དུ་རིགས་ལྔའི་ཁྱུང་ཁ་དོག་སྣ་ལྔ་རང་དང་འདྲ་བའི་ཕྱག་གཡས་པ་རྣམས་ན་འཁོར་ལོ་རྡོ་རྗེ་རིན་ཆེན་པད་རལ་འཛིན་པ། གཡོན་སྡིགས་མཛུབ་ཀྱིས་སྦྲུལ་བཟུང་བ་ནས་ཞལ་དུ་གསོལ་བ།
སྙིང་ཁར་པདྨ་དང་ཟླ་གདན་ལ་དབུས་དང་ཕྱོགས་བཞིར། ཨོཾ་པཀྵིཾ་སྭཱཧཱ། ཁ་དོག་སྣ་ལྔའི་ཡིག་འབྲུ་རྣམས་ལངས་སྟབས་སུ་ཡོད་པ་གསལ་བར་གྱུར། རང་དང་མགྲིན་པའི་ཁྱུང་གི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དེ་ལས་འོད་ཟེར་འཕྲོས་པས་ཡེ་ཤེས་པ་བཛྲ་ས་མཱ་ཛཿ ཨརྒྷཾ་སོགས་ཀྱིས་མཆོད། བསྟོད་པ་ནི། རྒྱལ་བའི་ཡེ་ཤེས་ལྔ་ཡི་བདག་ཉིད་ཅན། །
གཅིག་བསྡུས་ཁྲོ་རྒྱལ་མཁའ་ལྡིང་སྐུ། ། ཉོན་མོངས་བརྟན་གཡོའི་དུག་རྣམས་ཀུན། ། འཇོམས་མཛད་ཁྱོད་ལ་ཕྱག་འཚལ་བསྟོད། ཛཿཧཱུྃ་བཾ་ཧོཿ ཡེ་ཤེས་པ་རང་རང་ལ་བསྟིམ། ཨོཾ་པཀྵིཾ་སྭཱཧཱ། ཕྲེང་བ་ལ་གྲངས་བཟུང་ཅི་ནུས་བཟླས་པའི་མཐར། གོང་ལྟར་ཨརྒྷཾ་སོགས་ཀྱིས་མཆོད། རྒྱལ་བའི་ཡེ་ཤེས་སོགས་ཀྱིས་བསྟོད་ལ། འདོད་དོན་གསོལ་བཏབ་ནི།
བདག་ལ་མཆོག་ཐུན་དངོས་གྲུབ་སྩོལ། ། ཞེས་བརྗོད། གཏོར་མ་ཨ་མྲྀ་ཏ་དང་སྭཱ་བྷཱ་ཝས་སྦྱངས། མཆོད་སྦྱིན་གཏོར་མ་བདུད་རྩིའི་རྒྱ་མཚོ་ཆེན་པོར་གྱུར། འབྲུ་གསུམ་ལན་གསུམ་གྱིས་བྱིན་གྱིས་བརླབས། རང་གི་སྙིང་ཁ་ནས་འོད་ཟེར་འཕྲོས་པས་རྡོ་རྗེ་ཁྱུང་ཁྲ་འཁོར་བཅས་བཛྲ་ས་མཱ་ཛཿ པདྨ་ཀ་མ་ལ་སཏྭཾ། ཨོཾ་པཀྵིཾ་སྭཱཧཱ། ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཨརྒྷཾ་སོགས་ཀྱིས་མཆོད།
གོང་གི་བསྟོད་པའི་མཇུག་ཏུ། རྡོ་རྗེ་ཁྱུང་ཁྲ་འཁོར་བཅས་རྣམས། ། མཆོད་སྦྱིན་གཏོར་མ་འདི་བསྣམས་ལ། ། ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག་གི་བར་བརྗོད། ཡིག་བརྒྱ་ལན་གསུམ་གྱི་མཇུག་ཏུ། བདག་གི་ནོངས་མཆིས་མཐོལ་ལོ་བཤགས། ། ཞེས་པས་བཟོད་པར་གསོལ། སུ་པྲ་ཏིཥྛས་བརྟན་བཞུགས་བྱ། བཛྲ་མུས་གཏོར་མགྲོན་གཤེགས།
དགེ་བ་འདི་ཡིས་མྱུར་དུ་བདག ། ཡེ་ཤེས་ཁྱུང་ཁྲ་འགྲུབ་གྱུར་ནས། ། སོགས་བརྗོད། བཀྲ་ཤིས་ནི། དངོས་གྲུབ་མཆོག་སྩོལ་བླ་མ་དང་། ། བར་ཆད་ཀུན་སེལ་ཡི་དམ་ལྷ། ། མཐུ་ལྡན་བསྟན་སྲུང་ཚོགས་བཅས་ཀྱིས། ། བཀྲ་ཤིས་དེང་འདིར་བདེ་ལེགས་ཤོག ། ཅེས་འདི་རྩ་བའི་བླ་མ་མཆོག ། ཀུན་དགའ་མཚན་ཅན་གནས་གསར་རྗེའི། །
གསུངས་ལས་བཏུས་ཏེ་ས་སྐྱ་པ། ། ཀུན་བློས་མ་ཡི་དོན་དུ་བགྱིས།། །། སརྦ་མདྒ་ལཾ།། ༈ །ན་མོ་གུ་རུ་ཨཱརྻ་ཏཱ་རཱ་ཡ། མི་མཐུན་འཆི་བདག་ཀུན་སེལ་ཞིང་། ། འཆི་མེད་ཚེ་སྩོལ་ཡི་དམ་ལྷ། ། འཕགས་མ་སྒྲོལ་མ་ལ་བཏུད་ནས། ། དེའི་སྒྲུབ་ཐབས་འབྲི་བར་བྱ། ། འདིའི་རྗེས་གནང་ཐོབ་ཅིང་དམ་ཚིག་དང་ལྡན་པའི་རྣལ་འབྱོར་པས། ཚེ་སྦྱིན་མའི་བསྒོམ་བཟླས་ལ་འཇུག་པར་བྱ་སྟེ།
དེ་ཡང་སྔོན་འགྲོ་བརྒྱུད་པའི་གསོལ་འདེབས་ནི། སྟོན་མཆོག་སྒྲོལ་མ་པཎ་གྲུབ་ངག་གི་དབང་། ། མྱ་ངན་མེད་དཔལ་བ་རི་གླེ་ནག་པ། ། སྒྲེ་པ་ཟླ་གཞོན་ཚུལ་སྙིང་ཤེར་བྱང་པ། ། འདུལ་འཛིན་འབྲི་གླིང་དམ་གླིང་ཆོས་ཚུལ་ཞབས། ། ལྷ་ལུང་ཐོག་གནས་ཆོས་དབང་བྱང་བཟང་པ། ། བཀྲས་རྣམ་བསོད་དབང་དཔལ་རྒྱལ་ཚར་ཆེན་རྗེ། ། མཁྱེན་བརྩེ་བསླབ་གསུམ་དབང་རབ་བཀའ་འགྱུར་བ། ། ཞཱ་ལུ་བཅོ་བརྒྱད་མཁྱེན་རབ་རྨོར་ཆེན་རྗེ། ། རྩ་བའི་བླ་མ་ཚེ་སྦྱིན་དཔལ་མོར་བཅས། །
གསོལ་འདེབས་ཚེ་ཡི་དངོས་གྲུབ་སྩལ་དུ་གསོལ། ། སྐྱབས་འགྲོ་ནི། ། བདག་དང་འགྲོ་ཀུན་བྱང་ཆུབ་བར། ། བླ་མ་སངས་རྒྱས་ཆོས་ཚོགས་ལ། ། སྐྱབས་སུ་འགྲོ་ཞིང་སེམས་ཅན་དོན། ། ཚེ་སྦྱིན་དཔལ་མོ་བསྒོམ་པར་གྱིས། ། ལན་གསུམ་གྱིས་སྐྱབས་སེམས་བྱ། རང་སྒྲོལ་མར་གསལ་བའི་ཐུགས་ཀའི་ཏཱཾ་ཡིག་ལས་འོད་ཟེར་འཕྲོས་པས་ཚེ་སྦྱིན་མ་མདུན་གྱི་ནམ་མཁར་བཛྲ་ས་མཱ་ཛཿ ཕྱག་འཚལ་མཆོད་འབུལ་སྡིག་པ་བཤགས། ། ཡི་རང་བསྐོལ་བསྐུལ་གསོལ་བ་འདེབས། །
དགེ་རྩ་བྱང་ཆུབ་ཆེན་པོར་བསྔོ། ། འགྲོ་བས་སངས་རྒྱས་འགྲུབ་པར་ཤོག ། ལན་གསུམ། ཚོགས་ཞིང་རང་ལ་ཐིམ་པར་གྱུར། དེ་ནས་སྭ་བྷཱ་ཝ་བརྗོད། སྟོང་པའི་ངང་ལས་པད་ཟླའི་སྟེང་དུ་ཏཱཾ་ཡིག་དཀར་པོ་ལས་འོད་འཕྲོས་ཡོངས་སུ་གྱུར་པ་ལས་རང་ཉིད་རྗེ་བཙུན་མ་སྒྲོལ་མ་དཀར་མོ་ཞལ་གཅིག་ཕྱག་གཉིས་མ་མཆོག་སྦྱིན་དང་ཨུཏྤལ་བསྣམས་པ་རྒྱན་དང་ན་བཟས་སྤྲས་ཤིང་རྡོ་རྗེའི་སྐྱིལ་མོ་ཀྲུང་གིས་བཞུགས་པ་གྱུར། དེའི་དཔྲལ་བར་ཨོཾ། མགྲིན་པར་ཨཿ ཐུགས་ཀར་ཧཱུྃ། ཐུགས་ཀའི་ཏཱཾ་ལས་འོད་འཕྲོས་པས་ཡེ་ཤེས་པ་ས་མཱ་ཛཿ
ཨརྒྷཾ་སོགས་ཀྱིས་མཆོད། ཛཿཧཱུྃ་གིས་བསྟིམ། སླར་ཡང་འོད་འཕྲོས་དབང་གི་ལྷ་ཚོགས་ས་མཱ་ཛཿ གོང་ལྟར་མཆོད། བདག་ལ་དབང་བསྐུར་སྩལ་དུ་གསོལ། ཞེས་གསོལ་བ་བཏབ་པས་དབང་བསྐུར་སྒྲིབ་པ་དག འོད་དཔག་མེད་ཀྱིས་དབུར་བརྒྱན། ཨཱརྻ་ཏཱ་ར་ཨརྒྷཾ་ནས་ཤཔྟའི་བར་གྱིས་མཆོད། འཁོར་བ་ལས་སྒྲོལ་གྱིས་བསྟོད་ལ། བསྒོམ་པས་མི་སྐྱོའི་བར་དུ་སེམས་བཟུང་།
སྐྱོ་ན་བཟླས་པ་བྱ་ཞིང་ཚེ་སྒྲུབ་སྲུང་འཁོར་བསྒོམ་པ་ནི། ཐུགས་ཀར་འཁོར་ལོ་རྩིབས་བརྒྱད་པའི་ལྟེ་བར་ཏཱཾ། མདུན་རྒྱབ་ཏུ་ཨོཾ་ཧཱ་མཐའ་བསྐོར་དུ་མ་མ་ཨཱ་ཡུཿཔུཎྱ་ཛྙཱ་ན་པུཥྚིཾ་ཀུ་རུ་ཞེས་པས་བསྐོར་བ། རྩིབས་བརྒྱད་ཏཱ་རེ་ཏུཏྟཱ་རེ་ཏུ་རེ་སྭཱ། མུ་འཁྱུད་ཕྱི་ནང་ལ་ཨཱ་ལི་ཀཱ་ལི་གཡས་བསྐོར་གཡོན་བསྐོར། རྟེན་འབྲེལ་སྙིང་པོ། རྡོ་རྗེ་སྔོན་པོའི་ཕྲེང་བས་འོད་ཟེར་སྣ་ལྔས་བསྐོར་བ་དང་བཅས་པ་གསལ་བར་གྱུར། དེ་དག་ལ་བདུད་རྩི་བབས། འཆི་མེད་ཚེའི་དངོས་གྲུབ་ཐོབ། འོད་ཟེར་དཀར་པོ་ཕྱིར་འཕྲོས་འཁོར་ལོ་རྩིབས་བརྒྱད་སྦུབས་སྟོང་དཀར་པོ་རྣོ་ངར་གཡས་འཁོར་མེ་དཔུང་འབར་བར་གྱུར།
ཐུགས་ཀའི་འཁོར་ལོ་སྔགས་ཕྲེང་ལས་འོད་ཟེར་དཀར་སེར་མར་སྔོ་ལྗང་ཁུ་མཐིང་ཁའི་ཚོགས་སྤྲོས་ཕྱི་རོལ་གུར་ཁང་དྲུག་སྦྲགས་གྲུབ་པས་ཚེ་བསོད་རྒྱས་ཤིང་ཞི་རྒྱས་དབང་དྲག་འཕྲིན་ལས་རྣམ་བཞི་སྒྲུབ་པའི་ནུས་པ་ཅན་དུ་གྱུར། བར་མཚམས་ཐམས་ཅད་དུ་ཨུཏྤ་ལའི་མེ་ཏོག་སྔོན་པོས་རྒྱས་བཏབ་པར་གྱུར། སྤྱི་བོའི་འོད་དཔག་མེད་ཚེ་དཔག་མེད་དུ་འཕོས་པའི་ཐུགས་ཀའི་ཧྲཱིཿཡིག་ལས་འོད་ཟེར་འཕྲོས་བླ་ཚེ་ཡར་དོར་དང་སྣོད་བཅུད་ཀྱི་ཚེ་བཅུད་བསྡུས་ནས་བུམ་པར་ཐིམ་པ་ལས་བདུད་རྩི་ཟག་པས་ལུས་གང་འཁོར་ལོ་སྔགས་ཕྲེང་དང་བཅས་པ་ལས་ཀྱང་དེ་ལྟ་བུའི་བདུད་རྩིའི་རྒྱུན་བབས་པས་འཆི་མེད་ཚེའི་དངོས་གྲུབ་ཐོབ་པར་གྱུར། རླུང་རོ་བསལ་ཞིང་བུམ་ཅན་བཟུང་། མཐར་ཡི་གེ་བཅུ་པ་ཅི་མང་བཟླས་ལ་གོང་ལྟར་མཆོད་བསྟོད་བྱས་ནས་རྡོར་སེམས་ཀྱི་ཡིག་བརྒྱ་དང་ཨཱ་ལི་ཀཱ་ལི་ཡེ་དྷར་རྣམས་ལན་གསུམ། རང་གི་སྙིང་ག་ནས་འོད་ཟེར་འཕྲོས་པས་སྣོད་བཅུད་འོད་དུ་ཞུ་གུར་ཁང་དྲུག་དང་འཁོར་ལོ་ལ་ཐིམ། དེ་རང་ལ་ཐིམ། རང་ཐུགས་ཀའི་ཏཱཾ་ཡིག་ལ་ཐིམ། དེ་མི་དམིགས་པའི་ངང་དུ་ཐིམ་པར་གྱུར། གཏོར་མ་འབུལ་བར་འདོད་པས་དཀར་ཆག་བཞིན་ཤེས་པར་བྱ།
དགེ་བ་འདི་ཡིས་མྱུར་དུ་བདག་སོགས་ཀྱི་བསྔོ་བ། བདག་གི་ཚེ་རབས་སོགས་ཀྱིས་བཀྲ་ཤིས་བརྗོད་ལ་ཅི་བདེར་ལ་གནས་པར་བྱ། འདི་ཡང་དྲིན་ཆེན་ཆོས་ཀྱི་རྗེ། ། ཀུན་དགའི་མཚན་ཅན་གནས་གསར་རྗེའི། ། གསུང་གི་ཟེགས་མ་ལས་བསྡུས་པ། ། འཁོན་རིགས་ཀུན་དགའ་བློ་གྲོས་ཀྱིས། ། མ་ཡི་དོན་དུ་མགྱོགས་པར་བགྱིས། ། ཤུ་བྷཾ།། །། PAGE * MERGEFORMAT 2 ཀུན་དགའ་བློ་གྲོས། མཁའ་ལྡིང་གསེར་མིག་འཁྱིལ་བའི་རྗེས་གནང་།
PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
