གསུང་འབུམ། ཀུན་དགའ་བློ་གྲོས།
པོད ༥༨
ཆོས་གྲྭ་ཆེན་པོ་གསང་སྔགས་བདེ་ཆེན་གླིང་གི་བཅའ་ཡིག་ལྷག་བསམ་ཉི་འོད་གསལ་བའི་འོད་སྣང་།
༄༅། །ཆོས་གྲྭ་ཆེན་པོ་གསང་སྔགས་བདེ་ཆེན་གླིང་གི་བཅའ་ཡིག་ལྷག་བསམ་ཉི་འོད་གསལ་བའི་འོད་སྣང་ཞེས་བྱ་བ་བཞུགས་སོ།། ན་མོ་གུ་རུ་བཛྲ་དྷཱ་ར་ཡ། དུས་གསུམ་རྒྱལ་ཀུན་སྤྲོ་བསྡུའི་བྱེད་པོ་གང་། ། དཀྱིལ་འཁོར་རྒྱ་མཚོའི་ཁྱབ་བདག་རྡོ་རྗེ་འཆང་། ། སྔགས་འཆང་མཆོག་དང་དགེ་སློང་མཛེས་པའི་སྐུར། ། ཡོངས་ཤར་རྩ་བའི་བླ་མ་རྣམས་ལ་འདུད། ། ས་གསུམ་སྣང་བྱེད་མཁྱེན་རབ་འོད་ཟེར་གྱིས། ། སྐྱ་སེང་ལྟ་བུ་གཞན་སྡེ་ཀུན་འཇོམས་པའི། ། མ་རིག་ལས་འཁོན་འོད་གསལ་ལྷ་ཡི་རིགས། ། ངེས་དོན་འཇམ་དབྱངས་བརྒྱུད་པར་བཅས་ལ་འདུད། །
ཁྱད་པར་སྙིགས་དུས་རྒྱལ་བསྟན་སྤེལ་བ་ལ། ། བསམ་བཞིན་བྱོན་པའི་སྔགས་འཆང་ཆོས་ཀྱི་རྗེ། ། ངག་གི་དབང་པོ་ཀུན་དགའ་རིན་ཆེན་དང་། ། རིགས་སྲས་དབོན་བརྒྱུད་རིམ་ཅན་ཕྱག་གི་གནས། ། རིག་གནས་ཀུན་མཁྱེན་མཁྱེན་བཟང་པཎྜི་ཏ། ། སྐྱོན་མེད་ཁྲིམས་གནས་གནས་བརྟན་བཙུན་པའི་མཆོག ། འཆད་རྩོད་རྩོམ་མཁས་མཁས་དབང་སྔགས་འཆང་རྗེ། ། ཐམས་ཅད་མཁྱེན་པ་ཨ་མེས་ཞབས་ལ་འདུད། ། མཆོག་ཐུན་དངོས་གྲུབ་ཀུན་སྩོལ་ཡི་དམ་ལྷ། ། བར་ཆད་ཀུན་སེལ་ཆོས་སྲུང་ནོར་ལྷར་བཅས། །
སྐྱབས་གནས་དམ་པ་ཀུན་ལ་གསོལ་འདེབས་ན། ། འཕྲལ་དང་ཡུན་དུ་ཤིས་པའི་དགེ་ལེགས་སྩོལ། ། ཞེས་རྣམ་ཀུན་དགེ་བའི་ཚིག་སྔོན་དུ་བཏང་ནས། འདིར་དཔལ་ས་སྐྱའི་རྗེ་བཙུན་གོང་མའི་ཐུགས་དམ་གྱི་ཉིང་ཁུ་གསང་ཆེན་རྒྱུད་སྡེ་རྒྱ་མཚོའི་འབྱུང་ཁུངས་ཆོས་གྲྭ་ཆེན་པོ་ཤྲཱི་བདེ་ཆེན་གླིང་ན་བཞུགས་པའི་དགེ་འདུན་རྣམས་ནས་བསྒྲིགས་ལམ་ཀུན་སྤྱོད་མཛད་དགོས་ཚུལ་མདོ་ཙམ་ཞུ་ན་དེ་ཡང་སྔགས་འཆང་ཆོས་ཀྱི་རྒྱལ་པོས་ཐུབ་བསྟན་ལྷ་ཁང་ཆེན་པོའི་དགེ་འདུན་རྣམས་ལ་བསྩལ་བའི་བཅའ་ཡིག་བསླབ་པ་ཀུན་བཏུས་ལས། གདན་ས་དན་ཁྲོད་ནས་འབྱོན་པ་རྣམས་ཀྱི་ཆ་ལུགས་སྔགས་དགོན་གྱི་བཅའ་ཡིག་ནང་བཞིན་བྱེད། ཅེས་གསུངས་པ་ལ་དཔགས་ན། གསང་ཆེན་ཆོས་གྲྭ་འདི་ལའང་སྔགས་འཆང་ཉིད་ཀྱི་བཅའ་ཡིག་ཞིག་ཡོད་འདྲ་ཡང་། དེ་རྗེས་བྱོན་པའི་བླ་མ་གོང་མ་རྣམས་ཀྱི་བཀའ་ཐོ་ཕྲན་བུ་ཡོད་གྲས་སུའང་། དེ་རིགས་ཀྱི་གསལ་ཆ་མ་ཤར་ཞིང་། དགོན་གྱི་ལས་ཚན་རྣམས་ཀྱི་རྩིས་ཁྲའི་གྲས་སུའང་མེད་ཅིང་གདན་ས་ཆེན་པོའི་ཉེ་སྐོར་གྱི་ཕྱག་དཔེའི་ཁྲོད་ནས་ཀྱང་སྔར་ཕན་མ་རྙེད་པས།
སླར་དཔེ་ཁང་ཆོས་མཛོད་ཆེན་མོ་ཡོངས་རྫོགས་ལ་ངེད་རང་ནས་ལྟ་རྟོག་བགྱིས་པས་རྙེད་ཚེ་དགེ་འདུན་རྣམས་ལ་ཞུ་རྒྱུ་དང་། དེ་མིན་སྔགས་འཆང་ཉིད་ཀྱིས་གནང་སྩོལ་གནང་བཞེད་ཡོད་ཀྱང་གནང་མ་ཐུབ་པ་ཞིག་བྱུང་ངམ་སྙམ་པ་བཅས། གང་ལྟར་ད་ལམ་སྔགས་འཆང་ཆོས་ཀྱི་རྒྱལ་པོའི་རྣམ་ཐར་ངོ་མཚར་རྒྱ་མཚོ་ནས་འབྱུང་བའི་ཤུགས་བསྟན་རྣམས་དང་། སྒར་ཆེན་གྱིས་མཛད་པའི་བན་གཙང་བའི་བཅའ་ཡིག འཇམ་མགོན་ཨ་མེས་ཞབས་ཀྱིས་མཛད་པའི་གླིང་ཁ་བདེ་བ་ཅན་གྱི་བཅའ་ཡིག དམ་པ་དེ་ཉིད་ཀྱི་བཀའ་ཤོག་རིན་པོ་ཆེ་རྣམས་གཙོ་བོར་བཟུང་། བསྟན་པའི་རྣམ་གཞག་མདོ་རྒྱུད་བསྟན་བཅོས་ནས་འབྱུང་བ་རང་གི་བློ་ཡུལ་དུ་ངེས་པ་རྣམས་ལ་གཞི་བླངས། འཕྲལ་གྱི་བསྒྲིབས་ལམ་མིག་མཐོང་ལག་ཟིན་ཚང་མར་གེགས་སེལ་བོགས་འདོན་གྱི་སྙིང་གཏམ་འགྱོད་མེད་ཀྱི་ཚུལ་དུ་ཞུ་ན། དེ་ཡང་སྔགས་འཆང་ཆོས་ཀྱི་རྒྱལ་པོའི་རྣམ་ཐར་ངོ་མཚར་རྒྱ་མཚོ་ལས། དེ་ལྟ་བུའི་ཆོས་གྲྭ་ཆེན་པོ་ཐུབ་བསྟན་ལྷ་ཆེན་ལེགས་པར་ཐེབས་པའི་རྗེས་ཙམ་ལ།
གསང་སྔགས་བདེ་ཆེན་གླིང་ཞེས་བྱ་བའི་སྔགས་དགོན་ཆེན་མོ་འདི་ཡང་འདེབས་པར་མཛད་པ་ཡིན་ཏེ། སྔོན་གྱི་དུས་སུ་ས་ཕྱོགས་འདི་ཉིད་ན་ཆོས་འཁོར་རྩེ་མོ་བ་ཞེས་གྲགས་པའི་སྡེ་པ་ལྷ་ཁང་པའི་འོག་ཏུ་གཏོགས་པ་བན་གཟུགས་ལ་ཀུན་སྤྱོད་རྩིང་ཧྲལ་བག་མེད་ཁོ་ན་བྱེད་པའི་ས་སྐྱ་པའི་ཞལ་ངོ་གདུང་རྒྱུད་རྣམས་ལ་ཡང་ཞབས་འདྲེན་རིམ་པར་བསྒྲུབ་པ་དང་། མཆོད་གཞིས་རྣམས་ལ་ཡང་ཆོམ་པོ་སོགས་བྱེད་པའི་ངན་པ་ཚན་གཅིག་ཡོད་པ་ལས། དུས་ཕྱིས་སྔགས་འཆང་བླ་མ་ཉིད་ཀྱི་མཐུ་སྟོབས་ཀྱི་གཟི་འོད་ཆེན་པོས་ཐམས་ཅད་ཆབ་འབངས་སུ་རང་དབང་མེད་པར་འདུས་པ་ན། སྔར་གྱི་ངན་སྤྱོད་བྱེད་པའི་ངན་པ་ཁ་ཅིག་ནི། སྔར་རང་གིས་བྱས་པའི་ཉེས་པ་རྣམས་དྲན་ནས་ཕྱོགས་གཞན་དག་ཏུ་སོང་བར་གྱུར་ལ། ལ་ལ་ནི་འགྱོད་པ་ཆེན་པོས་བདག་ཉིད་ཆེན་པོར་མཐོལ་བཤགས་དང་བཅས་རྗེས་སུ་འཛིན་པར་གསོལ་བ་འདེབས་པར་གྱུར་ལ། ཕལ་ཆེར་ནི་སྔགས་འཆང་ཉིད་ཀྱི་བཀའ་བཞིན་བསླབ་པ་སྐྱོར་བ་སོགས་དད་གུས་དང་བཅས་པ་བགྱིས་པས་དགེ་འདུན་རགས་བསྡུས་ཞིག་གི་སྟེང་ཐུབ་བསྟན་ལྷ་ཆེན་ནས་ཀྱང་དགེ་འདུན་བགྲེས་པ་རྣམས་བྱོན་པའི་ཞལ་གྲངས་བརྒྱ་ཕྲག་ཙམ་ལོངས་པར་མཛད་ནས་དེར་བཞུགས་རྣམས་ཀྱི་སྤངས་བཞེས་མཛད་དགོས་ལ། གཞི་ཚུལ་ཁྲིམས་རྣམ་པར་དག་པ་ལ་གནས་པར་བྱས་ནས། སྤྱིར་བཤད་པ་རྒྱུད་སྡེ་མཐའ་དག་ལ་མཁས་པ།
ཉམས་ལེན་མན་ངག་རྒྱ་མཚོ་ལ་དབང་འབྱོར་བ། ལག་ལེན་ཆོ་གའི་ཆ་ལག་ཕྲ་མོ་བྲིས་ཐིག་དབྱངས་གསུམ་ཚུན་ཆད་ལ་བྱང་ཆུབ་པ་ཞིག་དང་། ཁྱད་པར་ས་སྐྱའི་ཡབ་ཆོས་ཡང་ཕུར་རྣམ་གཉིས། བདེ་ཀྱཻ་གསང་གསུམ། ཡོ་ག་དང་བཅས་པའི་ཆོ་ག་ཆ་ལག རྩ་རྒྱུད་བརྟག་གཉིས། ཆོས་སྐྱོང་གི་བསྐང་ཟློག གར་འཆམས། གདངས་དབྱངས། རོལ་མོ་སོགས་ཀྱི་ཕྱག་ལེན་རྣམ་པར་དག་པ་རྣམས་ཆིག་རྐྱ་ཕེར་བའི་བཅའ་ཁྲིམས་ནན་ཆེན་མཛད་ནས།
བདག་ཉིད་ཆེན་པོ་རང་ཉིད་རྡོ་རྗེ་སློབ་དཔོན་དུ་རྟག་པར་འབྱོན་དུས་དཀྱིལ་འཁོར་རེ་རེ་ནས་ཀྱང་ཐོག་མར་ཆོ་གའི་སྒྲིག་རྩོམ་གྱི་སྐབས་མཆོད་འཕྲེང་བསྟོད་པ་སོགས་ལ་ཀུན་གྱི་རྣ་བར་སྙན་ཞིང་ཡིད་ཁུལ་བར་ནུས་པའི་གདངས་དབྱངས་ཀྱི་ཁྱད་པར་ངོ་མཚར་ཅན་ཇི་སྙེད་དང་། ཐ་ན་རྡོར་དྲིལ་འཛིན་ཚུལ་ཚུན་ལ་ཡང་དྭང་འདོད་བསྟན་པའི་མིག་རྒྱན་ལ་ཕན་ངེས་པ་དགོས་ཚུལ་གྱི་བསླབ་བྱ་ཆེད་གཉེར་དུ་མཛད་པ་སོགས་ཀྱི་ལེགས་ལམ་ལ་བསྟན། ད་ལྟའི་བར་དུ་ཡང་གསང་སྔགས་ཀྱི་ཆོ་ག་ཕྱག་ལེན་གྱི་གྲས་ལ་སྔགས་འཆང་བླ་མ་ཉིད་ཀྱི་རྗེས་འཇུག་རྣམས་ལས་ངོ་མཚར་ཆེ་བ་གངས་ཅན་གྱི་ཁྲོད་ན་མེད་པ་ཀུན་གྱི་མཐུན་སྣང་དུ་གྲུབ་པ་འདི་ཡིན་ལ། དེ་ནས་སྒྲུབ་མཆོད་དངོས་གཞི་ཕྱག་ལེན་ཕྲ་མོ་ཚུན་ཆད་ལའང་སླ་ཆོས་སོགས་གཏན་མི་མཛད་པར། སྐུ་གསུང་ཐུགས་བསྐྱེད་རྫོགས་ཟབ་མོའི་ཚིག་དོན་གྱི་ཆ་ལ་གཡེང་བ་གང་གིས་ཀྱང་མི་བརྫི་བར་རྩེ་གཅིག་ཏུ་གཞོལ་བའི་ཏིང་ངེ་འཛིན་བཟང་པོ་དང་མ་བྲལ་བའི་ངང་ནས་ཉིན་མཚན་ཁོར་ཡུག་ཏུ་ཆོ་ག་ཆེན་པོ་རྣམས་ཀྱང་ཚར་གཉིས་ལ་སོགས་པ་མཛད་ཅིང་། དེ་དག་གི་བར་མཚམས་རྣམས་སུ་ཡང་དབང་གི་དངོས་ལྟ་སྦྲེལ་མ་རེ་མཛད་པའི་ཚེ། སྐུ་འཁོར་རྣམས་ལུས་སེམས་ཤིན་ཏུ་ངལ་བར་གྱུར་ཀྱང་། སྔགས་འཆང་བླ་མ་ཉིད་ལ་སྐུ་དུབ་པའི་ཚུལ་ལ་སོགས་པ་ཅུང་ཟད་ཀྱང་མེད་ཅིང་། སྐུ་མདངས་ཀྱང་ཇེ་རྒྱས་སུ་འགྲོ་བ་དང་། གསུང་ལས་ཀྱང་བླ་མ་གོང་མ་སངས་རྒྱས་དང་འདྲ་བ་རྣམས་ཀྱིས་བྱིན་གྱིས་བརླབས་པའི་དུས་བཟང་འདི་རྣམས་ལ།
རང་རེ་རྣམས་ཆོས་ཕྱིར་དུ་ལུས་སེམས་ངལ་བ་ཙམ་བྱུང་ན་ཚེ་རབས་མང་པོའི་སྡིག་པ་རྣམས་དུས་གཅིག་ལ་འདག་ངེས་པ་སྐལ་བ་ཤིན་ཏུ་བཟང་བ་ཡིན་ཀྱང་། ད་དུས་ཀྱིས་མ་ཁྱོགས་པས་དེང་སང་གི་ཆོས་པར་རློམ་པ་འདི་རྣམས། རང་གི་སྐྱེ་བ་མང་པོ་ནས་སྡིག་པ་གསོས་པ་ལ་ཉིན་གཅིག་ཀྱང་མ་དལ་བར་བསགས་པ་རྣམས་བརྗེད། ཚེ་འདིར་ཆོས་ཕྱིར་དུ་ཉི་མ་གསུམ་བཞི་ཙམ་ངལ་བ་རེ་བྱུང་ན་དེ་ཙམ་ཡང་མི་ཐེག་པར་སྐྱོ་སྐད་ཁོ་ན་འདོན། བཟའ་བཏུང་དང་དཀོར་རྫས་བྱུང་ན་ཇི་ཙམ་བྱུང་ཡང་ཆོག་ཚོད་མེད་པར་ད་དུང་གཞན་གྱི་དཔལ་འབྱོར་ལ་ཕྲག་དོག་གི་མཐོ་དམན་བར་གསུམ་ཀུན་ལ་དོན་མེད་དུ་ངན་སྨྲས་ཁོ་ན་སྨྲ། སྙིང་ཐག་པ་ནས་བླང་དོར་བསྟན་ན་དེ་ལ་དགའ་བ་མི་བྱེད་ཁར་བླ་མ་དང་གྲོགས་མཆེད་ཀུན་ལ་འཁོན་དུ་འཛིན། མདོར་ན་བཟའ་བཏུང་སྟེར་བ་སྔ་ཕྱི་ཙམ་དང་། འདུག་ས་མཐོ་དམའ་ཙམ་ལའང་ཁྲོ་ནུས་པའི་དེང་སང་གི་གྲྭ་སློབ་འདི་རྣམས་ནི། ས་ལོ་ཐམས་ཅད་མཁྱེན་པའི་གསུང་ལས། འདས་པའི་སངས་རྒྱས་བྱེ་བས་མ་ཐུལ་བ། །
སོ་སོ་སྐྱེ་བོས་འདུལ་བའི་སྐབས་ཡོད་དམ། ། ཞེས་དང་། ཡང་ས་ལོ་ཆེན་པོས། དུས་གསུམ་སངས་རྒྱས་ཐམས་ཅད་ཀྱི། ། ཉིན་དང་མཚན་མོ་ལན་དྲུག་ཏུ། ། གཡེལ་མེད་སེམས་ཅན་ལ་གཟིགས་ཀྱང་། ། མོས་གུས་གདུང་བའི་འབྲེལ་མེད་པས། ། ལས་ངན་དེ་དག་སྐྱོབ་མི་ནུས། ། ཞེས་དང་། སྤྱོད་འཇུག་ལས།
དེང་ནས་བརྩོན་པར་མ་བྱས་ན། ། འོག་ནས་འོག་ཏུ་འགྲོ་བར་འགྱུར། ། སེམས་ཅན་ཐམས་ཅད་ཕན་མཛད་པའི། ། སངས་རྒྱས་གྲངས་མེད་འདས་གྱུར་ཀྱང་། ། བདག་ནི་རང་གི་ཉེས་པས་དེའི། ། གསོ་བའི་སྤྱོད་ཡུལ་མ་གྱུར་ཏོ། ། ཞེས་གསུངས་པ་རྣམས་ཀྱིས་ལུང་ཟིན་ལྟ་བུར་འདུག་པས། ང་འདྲ་བས་ཕན་ཐོགས་པར་མ་མཆིས། འོན་ཀྱང་ས་ལོ་ཉིད་ལ་གསོལ་བ་བཏབ་ནས། ངེད་རང་དང་སྐལ་བ་མཉམ་པའི་སློབ་མ་རྣམས་ངན་སོང་དུ་མི་འགྲོ་ཙམ་ཞིག་ཨེ་ཡོང་སྙམ་པའི་ཞི་དྲག་བསྲེས་པའི་ལབ་གླེང་སོགས་ཐབས་མཁས་སྣ་ཚོགས་ཞིག་བྱས་པ་ཡིན་པས།
ཁྱེད་རྣམས་ཀྱིས་གོ་དགོས་ཞེས་ཡང་ཡང་བཀའ་བསྩལ་ནས། སྔར་གྱི་སེར་ཁྱིམ་པ་གནས་པའི་ཡུལ་ལ་ཆོས་འཁོར་རྩེ་མོ་ཞེས་བྱ་བའི་མིང་ཡོད་པ་དེ་སྤོ་བར་མཛད་ནས། དེ་ཚུན་ཆད་གསང་སྔགས་བདེ་ཆེན་གླིང་དུ་མཚན་གསོལ་བ་ཡིན་ཞེས་འབྱུང་བས། དངོས་གཞི་བཅའ་ཡིག་གི་སྙིང་པོ་ཐམས་ཅད་འདི་ཁོ་ནར་མ་འདུས་པ་མི་འདུག་ཀྱང་། གོ་གསེད་ཀྱིས་ཡང་ཡང་མ་ཞུས་ན་སོ་སྐྱེ་རྣམས་ཀྱིས་སྙིང་པོའི་དོན་ལོག་པར་འབྲེལ་བ་འདི་མང་བས། དེ་རྗེས་སྒར་ཆེན་གྱི་བཅའ་ཡིག་ལས་འབྱུང་ཚུལ་ཡང་། གྲུབ་ཐོབ་ཀྱི་གསུང་གང་ཐོན་ཐོན་ཞིག་འདུག་ཀྱང་། འདིར་གོ་རིམ་བསྒྲིགས་ནས་ཞུ་ན། དགེ་འདུན་གྱི་དབྱེན་དང་། ཕྲ་མ་དང་།
བསླབ་པར་སྐྱོན་ཡོད་ན་ཡེ་ཤེས་སྤྱན་ལྡན་རྣམས་ཀྱིས་གཟིགས་པ་དང་། རྡོ་རྗེའི་ཆོས་སྐྱོང་སྲུང་མས་དམ་བཅའ་དྲན་པར་མཛོད། རྒྱུན་གྱི་ཁ་འདོན་བཟླས་བརྗོད་གཏོར་མ་སོགས་མ་ཆགས་པ་གལ་ཆེ། ཚོགས་འདུ་འཚོགས་ལ་སྔ་ཕྱི་མ་ཤོར་བ། ཚོགས་ཕྱག་ཀྱང་ཡན་ལག་ལྔ་ས་ལ་ཕབ་པའི་གྲྭ་ཕྱག་བློས་བསླངས་བྱེད་པ་མ་གཏོགས་ཁྲལ་འཇལ་གཉའ་བ་མགོ་འཕྱང་གིས་ཕྱག་མི་བྱེད། པུས་གྲལ་རྔ་གྲལ་གང་འགྲིག་རྔ་དཔོན་རོལ་དཔོན་སོགས་ལ་བསྟུན་ནས་འདོན་པ་སྐྱོར་བ། ཞྭ་གྱོན་པ། རྔ་རོལ་འགྲིག་པ། རོལ་མོ་དང་དུང་ལ་སྔ་ཕྱི་མ་ཤོར་བ་སོགས་གང་འགྲིག་བྱ་དགོས། རོལ་ཆེན་དུས་ཇ་ཐུག་མི་འཛེད།
ཇ་ཐུག་འཛེད་དུས་རྔ་སྡིང་ལག་པ་གཡོན་ལ་འགེལ། ཇ་ཐུག་སོགས་ལ་ཧུབ་སྒྲ། ཅག་སྒྲ། ཐུ་སྒྲ་སོགས་མི་བྱེད། དཀའ་ཡོལ་ཇ་ཕོར་རྣམས་ལྕེས་མི་ལྡག ཟན་སོགས་ལ་ལག་རྩེད། གྲལ་འཕྲོས། གཟན་གྱིས་མགོ་གཏུམ། ཁ་གཏུམ། སྐྲ་རིང་མོ་འཇོག་སོགས་གཏན་ནས་མི་བྱེད།
ཆབ་མ་བླངས་པར་ཧར་ལངས་རྒྱབ་ཧྲེང་སོགས་མི་མཛེས་པའི་རིགས་མི་བྱེད། མདོར་ན་ཀུན་སྤྱོད་ཚང་མ་ལ་སྤང་བླང་དང་འདོད་ངོས། སྤང་བྱ་རྣམས་ལས་འབྲས་ལས་བསམས་པས་སླ་བཅོས་སུ་མ་སོང་བར་སོ་སོ་ནས་ངེས་པར་གྱིས། འགལ་བ་ཤར་ཚེ་སྲུང་མ་སྤྱི་དང་པུ་ཏྲ་དམར་ནག་འཁོར་བཅས་ཀྱིས་རྩ་བའི་བླ་མ་གྲགས་པ་བློ་གྲོས་ཀྱི་བཀའ་དམ་དྲན་པར་གྱིས་ལོ་ཟླ་མ་འགྱངས་པར་སྒྲོལ་བ་དང་། ཆོས་མཐུན་བཅའ་ཡིག་བཞིན་བྱེད་པ་རྣམས་ཀྱི་བར་ཆད་ཐམས་ཅད་ཞི་བ་དང་། ཚེ་རིང་ནད་མེད་བདེ་སྐྱིད་ཕུན་ཚོགས་སོགས། ། བསམ་དོན་ཆོས་བཞིན་འགྲུབ་པའི་ཕྲིན་ལས་གྱིས། ། ཞེས་མདོར་བསྡུས་འདི་གསུངས་པའི་རྒྱབ་བསྣོན་དུ་ཆོས་སྐྱོང་རྣམས་ལ་བཀའ་བསྒོའི་ཡི་གེ་ཞིག་ཀྱང་རྩོམ་པར་མཛད་ཅིང་། དེ་རྗེས་གོང་གི་གྲལ་རིམ་ནང་ལྟར་ན་འཇམ་མགོན་ཨ་མེས་ཞབས་ཀྱི་གསུང་འབྱུང་ངེས། འདིར་དགོས་པའི་དབང་གིས་རྗེས་སུ་བཞག་ནས།
རྩ་བའི་བླ་མ་དམ་པ་དེ་ཉིད་ཀྱི་བཀའ་ཤོག་གི་སྙིང་པོ་ནི། བཀའ་ཤོག་དེ་ཉིད་ལས། སྐབས་ཐོབ་ལག་ལེན་གྱི་སྙིང་པོར། དེང་སང་གི་གནས་སྐབས་སུ་འདུས་ཚོགས་སྒྲུབ་མཆོད་སོགས་མགྱོགས་སྐྱོན་ལྟ་བུ་ཡོང་འདུག་པ། དེ་ཡང་དགེ་འདུན་བྱིངས་ཀྱིས་འུར་འདོན་མ་མཛད་པའི་སྐྱོན་ཡིན་འདྲ་ཞིང་། ཞལ་འདོན་ཆད་པ་དང་ཆད་ལ་ཉེ་བ་འདི་རྣམས་རྩ་བའི་སྐྱོན་བརྩད་ན། ཐོག་མར་རྒྱུགས་འབུལ་གྱི་སྐབས་ཐུགས་རྗེ་ཆེ་བ་མངོན་དུ་སོང་བའི་རྗེས་སུ་རང་རང་ལ་དྲིན་ཆུང་གི་སྐྱོན་ཁོ་ནར་སོང་བ་དེ་ཡིན་མིན་ཐུགས་གཞིགས་གནང་བས་གསལ་ཞིང་། ད་སྐབས་ཐོབ་དབུ་བྱེད་རྣམས་ནས་ཞལ་འདོན་དལ་བུས་བསྐུལ་བ་དང་། གཞན་ཚང་མས་མགྱོགས་བུལ་དབུ་མཛད་དང་བསྟུན་པའི་འུར་སྒྲ་ཅི་ཆེ་དང་། བློ་གསལ་བ་རྣམས་ཀྱིས་རྒྱུགས་ཀྱི་སྐོར་དགེ་རྒན་སོ་སོར་རང་གི་དགེ་གཞོན་ལ་འཇུར་དམ་མཛད་པའི་རྒྱུགས་དཔེ་ཚང་འགྲིག་འཛིན་འཇུག་ཅིང་།
མ་ཟིན་པར་རྒྱུགས་འབུལ་མི་བྱེད། ཕུགས་རིགས་དགེ་གཞོན་ལ་དྲིན་ཆུང་མ་ཡིན་པའི་དྲིན་ཆེན་ཞིག་ངེས་པར་མཛད་དགོས། དབུ་མཛད་སོགས་རྒྱུགས་བཞེས་པ་རྣམས་ནས་མགོ་མཇུག་ཚང་མ་གནོན་པ་དང་། གལ་ཏེ་མ་འགྲིག་ཚེ་དཀའ་གནས་རྣམས་ནས་འཆོལ་གནོན་བྱ་བ་དང་། དབྱངས་རོལ་ཚིག་བྲི་ཐིག་མཚམས་སོགས་རང་ནང་དུ་ངོ་ཚ་མི་དགོས་པར་ཆིག་རྐྱ་ཕེར་བར་བྱ་དགོས། ཚོགས་རྗེས་མ་ཟིན་པ་དང་དགོས་མེད་དུ་དགོངས་པ་ཞུས་པ་བྱུང་ན་དེ་ཉིན་གྱི་ཚོགས་སྐལ་མི་སྟེར། ཁམས་སྟོད་སྨད་ནས་གྲྭ་པ་གཅོད་པ་རྣམས་སྔར་ནས་བཟུང་ལོ་གསུམ་རེ་ནས་སྡོད་སྲོལ་མི་འདུག་པས། ལོ་གཅིག་སློབ་གཉེར། གཉིས་པར་ཆོས་དབང་ཞུ་ཅི་ཐུབ། གསུམ་པར་བསྙེན་སྒྲུབ་མཐར་ཕྱིན་ནས་ལོག་འགྲོ་བའི་དོ་དམ་བན་གཙང་དབུ་མཛད་གསུམ་དང་མཆོད་དཔོན་པས་བྱེད།
གཞི་གྲྭའི་མགོར་ཕྱོགས་གྲྭ་མི་འཇོག་པ་ནི་འཇམ་མགོན་ཨ་མེས་ཞབས་ཀྱིས་མཆོད་དཔོན་སྨོན་ལམ་རིན་ཆེན་ལ་བཀའ་བཀོད་གནང་བ་བཞིན་མཆོད་དཔོན་པས་གྲལ་བཀོད་བྱེད། ཞལ་འདོན་རྣམས་དལ་བུས་བཏང་ཞིང་འགྲོ་ཆེ་མཛད་ན་མཆོད་གནས་རྣམས་རང་གི་གསོལ་བའི་ཡོན་སྦྱོང་བ་དང་། སྦྱིན་བདག་གི་འདི་ཕྱིའི་དོན་འགྲུབ་པ་སོགས་རྒྱུ་ཚོགས་གཉིས་རྫོགས་པ་ལས་འབྲས་བུ་འཕྲལ་ཡུན་གྱི་ཕན་བདེ་ཐོབ་པ་ཡིན་པས་གོང་བཀོད་ཚང་མ་དགེ་འདུན་རྣམས་ཀྱི་ཐུགས་ལ་བཞག དོ་དམ་བརྒྱ་ཚོ་དཔོན། བན་གཙང་དབུ་མཛད་གསུམ། བསྙེན་སོང་དབུ་མཛད། ཆོས་ཁྲིམས་པ་རྣམས་ཀྱིས་བྱས་ངོས་གོང་སར་སླེབས་རྒྱང་ཡོད་པ་ཞིག་གལ་ཆེ། ཞེས་པའི་བཀའ་སློབ་དུ་འདུག་པས། འདི་ནི་དམ་པ་དེ་ཉིད་ཀྱི་གསུང་སོར་བཞག བར་སྐབས་ཀྱི་ཚིག་ཁ་རེ་ངེད་རང་ནས་བསྣན་ཏེ།
བཅའ་ཡིག་གི་ཁུངས་སུ་འདིར་བཀོད་པ་ཡིན་ལ། དེ་རྗེས་འཇམ་མགོན་ཨ་མེས་ཞབས་ཀྱིས་མཛད་པའི་གླིང་ཁ་བདེ་བ་ཅན་གྱི་བཅའ་ཡིག་ལ་མགོན་དེའི་གསུང་གི་ཟིག་མ་ཁག་ཆེ་བ་གཞན། ངེད་རང་ནས་ཞུ་འོས་རྣམས་ཀྱང་ལྷན་ཅིག་ཏུ་སྦྱར་བ་ཞིག་ཞུ་རྒྱུ་ནི། སྤྱིར་སེམས་ཅན་གྱི་བདེ་སྐྱིད་སངས་རྒྱས་ཀྱི་བསྟན་པ་ལ་རག་ལས། སངས་རྒྱས་ཀྱི་བསྟན་པ་དགེ་བའི་བཤེས་གཉེན་ལ་རག་ལས། དགེ་བའི་བཤེས་གཉེན་དགེ་འདུན་གྱི་སྡེ་ལ་རག་ལས། དགེ་འདུན་གྱི་སྡེ་བསྟན་པ་སྟོབས་ཀྱིས་འཛིན་པའི་རྒྱལ་སྲིད་ལ་རག་ལས་པར་བཤད་ཅིང་། དེ་ལྟ་བུའི་བསྟན་འཛིན་གྱི་སྐྱེས་བུ་རྩོད་པ་དང་བྲལ་བ་སྔོན་བྱོན་པ་གང་གིས་ལེགས་པར་བཏབ་པའི་དགོན་གནས་ཆོས་གྲྭ་འདི་རྣམས་ལ་དེང་སང་གི་བསྟན་པ་སྟོབས་ཀྱིས་འཛིན་པའི་སྐྱེས་ཆེན་རྣམས་ནས་བཀུར་བསྟི་ཞབས་ཏོག་སོགས་གཅེས་སྤྲས་སུ་མཛད་ནས་འགྲོ་བ་ཐམས་ཅད་ལ་སྲིད་ཞིའི་འབྱོར་པ་རྒྱུན་མི་ཆད་པར་འབྱུང་ཞིང་། གཅེས་སྤྲས་སུ་མཛད་པའི་བསྟན་འཛིན་གྱི་སྐྱེས་བུ་དགེ་འདུན་གྱི་སྡེ་དང་བཅས་པས་ཀྱང་མདོ་རྒྱུད་དགོངས་འགྲེལ་དང་བཅས་པ་ལ་ཐོས་བསམ་སྒོམ་གསུམ་གྱི་སྒོ་ནས་བདེ་བར་གཤེགས་པའི་རིང་ལུགས་རྣམ་དག་ཏུ་འཛིན་པ་ནི་ཅི་ནས་ཀྱང་གལ་ཆེ་སྟེ། བདག་ཉིད་ཆེན་པོ་ས་པཎ་གྱིས།
ཅི་ཕྱིར་ཞེ་ན་རྒྱལ་བ་ཡི། ། རིན་ཆེན་ཆོས་ཀྱང་དཀོན་ལ་ནི། ། རྟག་ཏུ་འཚེ་བའང་མང་ཞེས་གསུངས། ། འདི་ལ་སེམས་ལ་མཁས་རྣམས་ཀྱིས། ། རྟག་ཏུ་བསྟན་པའི་བྱི་དོར་བྱ། ། ཞེས་དང་། ཉིན་གཅིག་གི་ནི་སྐྱེལ་མའམ། ། ཚེ་གཅིག་གི་ནི་ཉེ་འབྲེལ་ལའང་། ། འབད་དེ་བརྟགས་ནས་ལེན་པ་མཐོང་། ། དེ་ནས་བརྩམས་ཏེ་རྫོགས་པ་ཡི། །
སངས་རྒྱས་མ་ཐོབ་བར་གྱི་དོན། ། ཞེས་པ་ནས། ཀྱེ་མ་སྙིགས་མའི་དུས་འདིར་མཚར། ། འབད་མི་དགོས་ལ་འབད་པར་བྱེད། ། འབད་དགོས་ཆོས་དང་བླ་མ་ནི། ། ཅི་ཡང་རུང་བས་ཚིམ་པར་སྣང་། ། ཞེས་སོགས་རྒྱས་པར་གསུངས་པས་སོ། ། དེས་ན་ད་རེས་སྐབས་སུ་བབས་པ་རང་རེ་རྣམས་ཀྱི་དགོན་གནས་ཆོས་གྲྭ་ཆེན་པོ་གསང་སྔགས་བདེ་ཆེན་གླིང་འདི་ཉིད་དུ་རྗེ་བཙུན་གོང་མའི་སྔགས་ཕྱོགས་ཀྱི་བཞེད་གཞུང་རྣམ་དག་འཛིན་པའི་དགེ་འདུན་གྱི་སྡེ་ཞིག་ཚུགས་ན་ཅི་མ་རུང་སྙམ་པ་བླ་མ་གོང་མ་མང་པོའི་ཐུགས་དགོངས་ཀྱི་ལྷག་མར་ལུས་པ་སྔགས་འཆང་ཆོས་ཀྱི་རྒྱལ་པོས་མཐར་ཕྱིན་དུ་སྒྲུབ་པར་མཛད་པ་ཡིན་ཏེ། རྗེ་རྡོ་རྗེ་འཆང་ཀུན་དགའ་བཟང་པོ་དག་ཞིང་དུ་གཤེགས་ཁའི་གསུང་སྒྲོས་ལས། ད་འགྲོ་ནའང་སེམས་ཀྱི་འཁྲི་བ་ས་སྐྱའི་དན་སྟོད་དེ་ལ་ཆོས་ཁྲིམས་གཙང་མ་ཞིག་བྱུང་ན་སྙམ་རྩོལ་བ་ཆེར་བྱས་པ་ཡིན་ཏེ་དེའི་སྤྲོས་པ་ནི་ཆོད་འདུག
གཞན་སེམས་ཀྱི་ལྷག་མ་ཅུང་ཟད་ཀྱང་མེད་ཅེས་གསུངས་པ་དང་། བདག་ཆེན་རྡོ་རྗེ་འཆང་སྐྱེད་ལྷས་ན་བཞུགས་སྐབས་ཞེ་དགོན་མཁན་པོ་པཎ་ཆེན་ཉི་ཟླ་སེང་གེ་མཇལ་བར་བྱོན་དུས་གསུང་ལས། ངེད་རང་གི་བསམ་པ་བཞིན་བྱུང་ན་ས་སྐྱའི་སྐྱེ་ཕྲེང་ཡན་ལ་ལམ་འབྲས་སོགས་ས་སྐྱ་པའི་སྔགས་ཕྱོགས་ཀྱི་ཆོས་གྲྭ་བཟང་པོ་ཞིག་ཅི་ལ་ཐུག་ཀྱང་ཚུགས་པར་བྱེད་སྙམ་པ་ཡོད་པས། དེ་དག་གི་མགོ་མ་ལ་ཁྱེད་བཞུགས་དགོས་ཞེས་གསུངས་པ་སོགས་བླ་མ་གོང་མ་མང་པོ་ཞིག་ནས་སྔགས་གྲྭ་འཛུགས་བཞེད་ཐུན་མོང་མིན་པ་གནང་ཡང་ཕྱག་ཐོག་ཏུ་མ་ཁེལ་བ་དེ་སྔགས་འཆང་ཆོས་ཀྱི་རྒྱལ་པོས་འབད་མེད་ལྷུན་གྲུབ་ཏུ་འཛུགས་པར་མཛད་པའི་དགོན་གནས་ཁྱད་པར་ཅན་འདི་ཉིད་དུ། སྔ་ཐོག་མཁན་ཆེན་དཔལ་ལྡན་བཟང་པོ་ནས་བཟུང་མུས་ཆེན་སངས་རྒྱས་རྒྱལ་མཚན་གྱི་བར་ཙམ་དུ་མཁན་རབས་རིམ་པར་བྱོན་ནས་རྒྱུད་དང་མན་ངག་གི་བཤད་ཉན་ཤིན་ཏུ་དར་ཞིང་། དུས་ཕྱིས་ཕྱོགས་ནས་ཆོས་ཕྱོགས་སུ་དཀའ་སྤྱད་སྡུག་ཁུར་གྱིས་འབྱོན་པ་ཉུང་བ་དང་། གདན་སའི་ཆོས་གཞིས་རྣམས་འཁོས་ཁ་ཞན་པས་དགེ་འདུན་གྱི་ཞལ་གྲངས་ཤིན་ཏུ་ཉུང་བར་བརྟེན། ལྷོ་བྱང་གཉིས་ཀའི་མཁན་པོ་ཐུབ་བསྟན་ལྷ་ཆེན་ན་བཞུགས་པ་རིམ་ཅན་འདིས་འཁོབ་པར་མཛད་ཅིང་། འཆད་ཉན་གྱི་རྩ་བ་རྣམས་གདུང་རྒྱུད་ཀྱིས་འགན་བླངས། བར་སྐབས་སུ་ལྷ་ཁང་མཁན་རིན་པོ་ཆེ་ཁ་ཤས་ནས་ལམ་འབྲས་སྒྲུབ་ཐབས་བརྒྱ་རྒྱམ་སོགས་གནང་བ་བྱུང་འདུག་ཅིང་།
གཞན་ཡང་བརྒྱ་ཚོ་དཔོན་ཆོས་ལས་པ་གཉིས། བན་གཙང་པའི་དབུ་བྱེད། མཆོད་དཔོན་པ་སོགས་མཁས་གྲུབ་ཏུ་བྱོན་པ་ཁ་ཅིག་གིས་སྔགས་ཕྱོགས་ཀྱི་འཆད་ཉན་ཁ་ཡར་མཛད་པ་དང་། ངོར། གོང་དཀར། མདར་གྲོང་མོ་ཆེ། མུས་སོགས་ནས་བྱོན་པའི་བླ་མ་དགེ་བའི་བཤེས་གཉེན་ཁ་ཤས་ནས་རྒྱུད་བཤད་མན་ངག་བཤད་ཁྲིད། དབང་ལུང་བྱིན་རླབས་རྗེས་གནང་སོགས་རྒྱ་ཆེར་བཀའ་དྲིན་བསྩལ་བ་ལ་བརྟེན། སྔགས་འཆང་ཆོས་ཀྱི་རྒྱལ་པོ་ནས་འཇམ་མགོན་ཨ་མེས་ཞབས་ཡབ་སྲས་ཀྱི་བར་དུ་བྱོན་པའི་བདེ་གླིང་འདུས་ཚོགས་རྣམས་ཀྱང་བསྟན་པའི་བྱ་བ་ཐོས་བསམ་སྒོམ་གསུམ་དང་། མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་རྗེ་བཙུན་གོང་མའི་སྔགས་ཕྱོགས་ཀྱི་བསྟན་འཛིན་འགྲན་བྲལ་ཁོ་ན་བྱུང་འདུག་ཀྱང་དུས་ཕྱིས་བསྟན་པ་མར་འགྲིབ་ལ་ཐུག་པས་དབུས་གཙང་ཁམས་གསུམ་གྱི་དགོན་གནས་ཆེ་ཕྲ་ཕལ་ཆེར་གྱི་བཅའ་ཁྲིམས་རྣམས་ལོ་རེ་བཞིན་ལྷོད་པར་འགྱུར་བ་ཞིག་འདུག་པ་ནས།
འདིར་བཞུགས་པའི་དགེ་འདུན་རྣམས་ལ་ཡང་འཁྲུལ་ཟད་གོང་མ་རྣམས་ཀྱིས་བཅས་པའི་བཀའ་ཁྲིམས་ཀྱི་རྒྱུན་བཟང་པོ་མཐའ་དག་མ་ཉམས་པའི་ཕྱིར། གསལ་འདེབས་ཅུང་ཟད་བརྗོད་ན། འདུས་ཚོགས་རྣམས་འཕྲལ་ཡུན་ཀུན་ཏུ་གཞི་ཚུལ་ཁྲིམས་རྣམ་པར་དག་པ་ལ་གནས་པའི་སྟེང་། ཐོས་བསམ་གྱིས་རྒྱུད་ཕྱུག་པར་བྱས་ནས་ཟབ་མོའི་དོན་ཉམས་སུ་ལེན་པ་ལ་རྩེ་གཅིག་ཏུ་མཛད་དགོས་ཏེ། ཇི་སྐད་དུ། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པ་ལྟར། དེ་ཡང་སྔགས་གྲྭ་འདི་ཉིད་དུ་ནི་ཐོག་མར་བསྒྲིགས་རྒྱུགས་པ་ནས་བཟུང་རྡོར་དྲིལ་རྔ་སོགས་ཕུང་པོས་འཆུན་པ་ཞིག་དགོས་པས་ལོ་བཅོ་བརྒྱད་མ་ལོན་བར་ཐུབ་བསྟན་ལྷ་ཆེན་དུ་སྦྱོང་བ་བྱ། དེ་ནས་བྱང་གི་བསྒྲིགས་གྲལ་ཚུད་ནས་ཀྱང་།
རྒྱུད་སྡེ་རྣམས་ལ། གྲུབ་ཐོབ་ཀྱི་སྤྱོད་པ་ལ་བསྒྱུར་མ་རན་བར་གསང་སྔགས་པ་ཡིན་ཀྱང་འདུལ་བའི་ཀུན་སྤྱོད་དང་མཐུན་པ་ཞིག་ངེས་པ་བྱ་དགོས་པར་གསུངས་ཏེ། རྡོ་རྗེ་ཕྲེང་བ་ལས། ཕྱི་རུ་ཉན་ཐོས་སྤྱོད་པས་བསྲུངས། ། ནང་དུ་འདུས་པའི་རྒྱུད་ལ་མཁས། ། ཞེས་དང་། སློབ་དཔོན་འཇམ་དཔལ་གྲགས་པས། སྡོམ་གསུམ་ཆོ་གར་མི་ལྡན་པས། ། སྔགས་ཀྱི་བདག་ཉིད་མི་འགྲུབ་སྟེ། ། ཞེས་དང་།
ངོར་ཆེན་རྡོ་རྗེ་འཆང་གིས་གསང་འདུས་ལམ་རིམ་ལས། དེ་ཉིད་བཅུ་ཤེས་ཉན་ཐོས་ཆོས་ལྡན་པའི། ། རྡོ་རྗེ་སློབ་དཔོན་ཚུལ་བཞིན་མཉེས་བྱེད་ཤོག ། ཅེས་གསུངས་པས་ན། ཐོག་མར་སྡོམ་གསུམ་སོ་སོའི་ངོ་བོ་ངོས་བཟུང་ནས། སྲུང་སྡོམ་བྱེད་ཚུལ་ཅུང་ཟད་བརྗོད་ན། སྡུག་བསྔལ་གྱི་འབྱུང་གནས་འཁོར་བའི་བཙོན་ར་ལས་གཏན་དུ་ཐར་པའི་རྣམ་པར་གྲོལ་བ་དགྲ་བཅོམ་པའི་འབྲས་བུ་དོན་དུ་གཉེར་བའི་བློས། གཞན་ལ་གནོད་པའི་བསམ་སྦྱོར་ངན་པ་དུག་བཞིན་དུ་སྤངས་ཏེ། འདོད་ཆུང་ཆོག་ཤེས་བསྟེན་པ་ནི་སོ་ཐར་སྡོམ་པའི་ངོ་བོ་ཡིན་ལ། དེའི་བསླབ་བྱའི་གཙོ་བོ་རགས་སྡོམ་བཅུ་ཞེས་པ་མི་དགེ་བ་བཅུ་སྤོང་བ་འདི་ཉིད་དུ་འདུས་ཏེ།
བཅུ་གང་ཞེ་ན། སྲོག་གཅོད་རྐུ་དང་འདོད་ལོག་སྟེ་ལུས་ཀྱི་ལས་གསུམ། རྫུན་དང་ཕྲ་མ་ཚིག་རྩུབ་ངག་འཁྱལ་ཏེ་ངག་གི་བཞི། བརྣབ་སེམས་གནོད་སེམས་ལོག་ལྟ་སྟེ་ཡིད་ཀྱི་གསུམ་རྣམས་ནན་ཏན་གྱི་སྒོ་ནས་བསྲུང་དགོས་ཤིང་དེ་དག་གི་གཙོ་བོ་སྲོག་གཅོད་རྐུ། འདོད་ལོག་རྫུན་ཏེ་རྩ་བ་བཞི་ལ་ཡན་ལག་རྣམས་ཚང་བའི་སྐྱོན་ཞུགས་ན་སྡོམ་པ་རྩ་བ་ནས་གཏོང་བས། རང་ཉིད་ཐོ་ལུམ་མེ་འབར་ཟ་བའི་དམྱལ་བར་སྐྱེ་ཞིང་། ཉམས་གྲིབ་དགེ་འདུན་རྣམས་ལ་ཕོག་ནས་སྐྱེས་སྦྱངས་ཀྱི་ཡོན་ཏན་ལ་གེགས་བྱེད་པས་བསྟན་པའི་མིག་རྒྱན་དང་རང་གཞན་ལ་ཕན་པའི་ཕྱིར་གནས་དབྱུང་། མདོ་སྒྲུབ་ཀྱི་མཚམས་གཅོད་བྱེད། ལྷག་མ་དྲུག་ལ་སྐྱོན་ཞུགས་པ་དང་། ལོ་ར།
ལོ་ཏོག་འཇོམས་པ། ཤོ། མིག་མངས། རྡོ་སྐོར། མདའ་རྩེད། མཆོངས། དགོན་ཁྲོད་དུ་རྒྱང་འབོད་དང་། བག་མེད་ཀྱི་ཚོང་སོགས་བྱས་པ་བྱུང་ན་བརྒྱ་ཕྱག་འགེལ། བག་མེད་ཉེས་པ་སྐྱེ་པའི་རྩ་བ་ཆང་ཡིན་པས། ཆོས་བྱེད་རྣམས་ཀྱིས་དུག་ཅན་གྱི་ཟས་ལྟར་སྤོང་དགོས་ཀྱང་།
དེང་སང་བསྟན་པ་ཉམས་སུ་འདོད་པས་དཀོར་གྱིས་མྱོས་ཤིང་ནག་ཕྱོགས་ཀྱིས་རྒྱུད་བསླད་པའི་ངན་པ་དག་ལྷན་ཅིག་ཏུ་འདུས་ནས་ཆང་ལ་བག་མེད་དུ་སྤྱོད་ཅིང་། རང་རེ་ནང་ཚང་ཡིན་པས་འདི་ཙམ་གྱིས་ཅི་སྐྱོན་གཞན་ལ་གཟབས་པས་ཆོག་ཟེར་བ་འདི་མང་བར་གདའ་སྟེ། སྡོམ་ལྡན་རྣམས་ཀྱིས་མྱོས་འགྱུར་བག་མེད་བཏུང་བ་ལྟ་བུ་ཅི་སྨོས་ཅུང་ཟད་ཙམ་གྱིས་ཀྱང་ཁྲོ་ཆུ་འཐུང་བའི་དམྱལ་བར་སྐྱེ་བར་བཤད་པས། སྡུག་བསྔལ་མྱོང་བའི་རྒྱུ་འདི་ལ་དགོས་པ་ཨེ་འདུག་ཤེས་ལྡན་རྣམས་ཀྱིས་གཟིགས། གསང་སྔགས་ཀྱི་སྐབས་སུ་དམ་ཚིག་གི་རྫས་ཀྱི་གཙོ་བོ་ཆང་ཡིན་མོད། སྦྱངས་རྟོགས་སྦར་གསུམ་གྱི་ནུས་པ་མངོན་སུམ་དུ་མ་གྱུར་བར་རྒྱུད་སྡེ་རྣམས་ལས་ཤ་ལྔ་བདུད་རྩི་ལྔའང་སྨན་གསུངས་པ་དང་ཆ་འདྲ་བར་རྡོ་རྗེ་འཆང་ཀུན་དགའ་བཟང་པོས་སློབ་སྤྲིང་དུ་བླ་མ་གོང་མའི་གསུང་རབ་ཀྱི་བཅུད་བསྡུས་ནས་སྡོམ་ལྡན་རྣམས་ཀྱི་བསྟན་པའི་གཞི་མ་ལ་ཕན་པའི་ཕྱིར་ཚོགས་འཁོར་གྱི་སྐབས་སུའང་བུ་རམ་སོགས་ཆུ་ལ་སྦྱར་བའི་ཁུ་བ་ཆང་དུ་དམིགས་ནས་བསྟེན་དགོས་པར་གསུངས་པས་ན། སླན་ཆད་ལྕགས་རིའི་ཁོངས་དང་ཕྱིའི་གཙུག་ལག་ཁང་སོགས་དགེ་འདུན་བཞུགས་གནས་རྣམས་སུ་ཆང་བག་མེད་འགྲིམ་པ་བྱུང་ན་ཚོད་རེ་ལ་མར་ཁལ་རེ་སོགས་སྣོད་ཆེ་ཆུང་ལ་དཔགས་པའི་མར་ཆད་འགེལ་ལུགས་དང་། ཆང་སྣོད་ཆོགས་ལ་ཆག་དུམ་བདེ་གླིང་གི་རྒྱལ་སྒོར་སྒྲོག་པའི་དོ་དམ་བརྒྱ་དཔོན། བན་གཙང་དབུ་བྱེད། མཆོད་དཔོན།
བསྙེན་སོགས་དབུ་ཆོས་རྣམས་ནས་ངོ་དགའ་དྲག་ཞན་དུ་མ་སོང་བ་བྱེད་ཅིང་། མར་ཆད་དེ་དགེ་འདུན་སྤྱིའི་ཇ་རྡོར་སོགས་སུ་འབུལ་བའམ། ཡང་ན་སྒྲུབ་མཆོད་རྣམས་ཀྱི་སྐབས་མཆོད་མེར་འབུལ། ལྕགས་རིའི་ཁོངས་དང་ཕྱིའི་བཞུགས་གནས་རྣམས་སུ་བུད་མེད་དང་བཙུན་མ་སོགས་འགྲིམ་པ་བྱུང་ན་ཕན་ཚུན་གཉིས་ཆར་ལ་མར་ཞོ་དོ་རེའི་ཆད་པ་འགེལ། བུ་ནད་ཅན་ནང་དུ་ལུས་པ་ལྟ་བུར་མ་དང་སྤུན་སོགས་འཕྲད་ཙམ་དགོས་ན་ལས་ཚན་རྣམས་ལ་གནང་བ་ཞུས་ནས་ཉིན་འཕྲད་ཞག་གྲངས་གང་འོས་དང་། མཚན་སྡོད་མི་བྱེད་པ་རྣམས་ནི་ཕ་ལམ་སོར་སྡོམ་གྱི་ཆར་གཏོགས་སྤང་བླངས་བྱེད་དགོས་རགས་ཙམ་དང་། བྱང་སྡོམ་ནི། མ་གྱུར་འགྲོ་བའི་སྡུག་བསྔལ་དངོས་བརྒྱུད་སེལ་བའི་སླད་དུ། དོན་གཉིས་མཐར་ཕྱིན་སངས་རྒྱས་ཀྱི་གོ་འཕང་ཐོབ་འདོད་ཀྱིས་བློས་རང་ཉིད་གཅེས་འཛིན་གྱི་སེམས་སྤངས་ཏེ། གཞན་ཕན་གྱི་བསམ་སྦྱོར་གཙོ་བོར་བྱ་བ་ནི་བྱང་སྡོམ་གྱི་ངོ་བོ་ཡིན་ལ།
དེའི་བསླབ་བྱ་ནི། བདག་གཞན་མཉམ་བརྗེའི་བྱང་ཆུབ་ཀྱི་སེམས་ཀྱི་ཀུན་ནས་བསླངས་ཏེ་རྒྱུའི་ཐེག་པ་དང་ཐུན་མོང་བ་དང་། རང་སྨིན་བྱེད་ཕར་ཕྱིན་དྲུག་ལ་བསླབ་པ། གཞན་སྨིན་བྱེད་བསྡུ་དངོས་བཞི་ལ་བསླབ་པ། ནག་པོའི་ཆོས་བཞི་སྤངས་ཏེ་དཀར་པོའི་ཆོས་བཞི་བསྒྲུབ་པ། ནམ་མཁའི་སྙིང་པོའི་མདོ་ལས་འབྱུང་བའི་ལྟུང་བ་བཅུ་བཞི་སོགས་བྱང་སེམས་ཀྱི་སྤང་བླང་རྣམས་གསུང་ངག་ལམ་འབྲས་ཀྱི་སྣང་གསུམ་སྐབས་དང་། བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད་སོགས་ལས་ཇི་ལྟར་གསུངས་པ་བཞིན་ཐོས་བསམ་གྱི་སྒོ་ནས་སྤང་བླང་ནན་ཏན་དུ་བྱེད་ཅིང་། དེའི་ཁར་གསང་སྔགས་ཀྱི་རྒྱུད་སྡེ་རྣམས་ལས་གཞན་ཕན་བྱེད་ཚུལ་ཞི་རྒྱས་དབང་དྲག་གི་ལས་ཚོགས་རབ་འབྱམས་གསུངས་པ་རྣམས་ཀྱང་ཚད་ལྡན་གོང་མའི་གསུང་རབ་ལས་འབྱུང་བ་ལྟར་ཉམས་སུ་བླང་ངོ་། ། དེ་དག་གིས་མི་མཐུན་ཕྱོགས་མཐུ་གཏད་ཟས་མིན་མི་ཆེན་བསྐུལ་བསྐྱེད། ཁ་འཐབ་ལག་འཐབ།
རྨ་ཁྲག་འཕོ་བ་སོགས་གནོད་པ་བསམ་བཞིན་དུ་བསྐྱལ་བ་བྱུང་ན་ལས་ཚན་རྣམས་ཀྱིས་འདི་ཁར་གསལ་སླེབ་པར་གྱིས། ཉེས་པ་ཆེ་གྲས་དེ་དག་ལ་ཧོར་ཁྲིམས་གྱི་རྩ་ར་དང་། གཞན་རྣམས་ལའང་ཆད་པ་ལྗིད་ཡང་གང་རུང་རེ་ངེད་རང་གིས་ཁ་ལྟས་ཁྱབ་པར་བྱེད། སྔགས་སྡོམ་གྱི་ཆོས་གྲྭ་འདི་ཉིད་ཀྱི་གཙོ་བོ་ཡིན་པས། དེ་ཡང་ཚེ་རབས་ཐོག་མ་མེད་པ་ནས་རང་སེམས་འཁྲུལ་པས་བསླད་པ་ལ་བརྟེན། རྟོག་པས་བརྟགས་པའི་སྣོད་བཅུད་སོགས་ཐ་མལ་པའི་སྣང་བ་འདི་རྣམས་སྣང་སྟོང་རང་བཞིན་ལྷ་སྐུ་བདེ་བ་ཆེན་པོའི་རོལ་པར་གདོད་མ་ནས་གནས་པ་ལ་དེ་ལྟར་དུ་ཤེས་པར་བྱ་བའི་ཕྱིར། བསྐྱེད་རྫོགས་ཀྱི་ཏིང་ངེ་འཛིན་ཟབ་མོ་བསྒོམ་པ་ནི་སྔགས་སྡོམ་གྱི་ངོ་བོ་ཡིན་ལ་དེ་མ་ཐོབ་པ་ཐོབ་པར་བྱེད་པ་སོགས་གསང་སྔགས་ཀྱིས་རྩ་བ་ནི་དབང་བསྐུར་ཉིད་ལ་རག་ལས་པས་གོང་གི་བཀའ་ཤོག་ཏུ་ལོ་གཉིས་པ་ལ་དབང་ཆོས་ཞུ་གསུང་བ་འདུག་ཀྱང་གཞི་གྲྭ་དང་ཕྱོགས་གྲྭ་ཐམས་ཅད་དབང་བསྐུར་ཐོབ་པ་ནི་ཤིན་ཏུ་གལ་ཆེ་ཞིང་དེ་ཡང་བླ་མེད་ཀྱི་དཀྱིལ་འཁོར་གང་ཡང་རུང་བ་ཞིག་ཏུ་ཐོག་མ་ནས་འཇུག་པའམ། ཡང་ན་བྱ་སྤྱོད་སོགས་རིམ་གྱིས་ཞུགས་ཀྱང་རུང་བ་ཙམ་ཡིན་པས། སྟོད་སྨད་ཀྱི་གྲྭ་རྒྱུན་རྣམས་ནས་ཐོག་མར་དབང་བསྐུར་ཞུ། དེ་བཞིན་དུ་འདུས་སྡེ་ཚང་མས་ཀྱང་དབང་གསན་རྒྱུའི་རིམ་པ་སྤྱི་བཀའ་རྡོ་རྗེའི་འཕྲེང་བ།
གདུགས་དཀར་དྲི་མེད་རྣམ་གཉིས་སོགས་བྱ་རྒྱུད་ཀྱི་སྐོར། རྣམ་སྣང་མངོན་བྱང་ཨ་ར་པ་ཙ་ན་ལྷ་ལྔ་སོགས་སྤྱོད་རྒྱུད་ཀྱི་སྐོར། རྡོར་དབྱིངས། རྩེ་མོ། དཔལ་མཆོག སྦྱོང་དཀྱིལ་བཅུ་གཉིས་སོགས་རྣལ་འབྱོར་རྒྱུད་ཀྱི་སྐོར། གསང་འདུས། གཤེད་དམར། འཇིགས་བྱེད་སོགས་ཕ་རྒྱུད་ཀྱི་སྐོར། རྡོ་རྗེ་ཕུར་པ་སོགས་མ་རྒྱུད་སྒོ་དྲུག་གི་སྐོར།
ལཱུ་ནག་དྲིལ་གསུམ་གསང་མཐའི་སྐོར། ཀྱཻ་རྡོར་འདི་མ་རྒྱུད་སྒོ་དྲུག་གི་ནང་ནས་གཏོགས་ཀྱང་ཡབ་ཆོས་ཀྱི་གཙོ་བོ་ཡིན་པས་ཀྱཻ་རྡོ་རྗེར་བཀའ་བབས་བཞི་སོགས་ཟབ་པ་གཉིས་མེད་རྒྱུད་ཀྱི་སྐོར། རྒྱ་ཆེ་བ་གཉིས་མེད་རྒྱུད་དཔལ་ལྡན་དུས་ཀྱི་འཁོར་ལོའི་དབང་བསྐུར་རྣམས་གང་ཐོབ་ཐོབ་འབད་པ་ཆེན་པོའི་སྒོ་ནས་ཞུ་ཞིང་། བྱིན་རླབས་རྗེས་གནང་ལའང་གྲུབ་ཆེན་བརྒྱད་ཅུ། སྒྲུབ་ཐབས་བརྒྱ་རྒྱམ། རྒྱུད་སྡེ་བཞི་ནས་བཤད་པའི་ཟུར་བཀའི་རིགས། བླ་མ་གོང་མ་རྣམས་ཀྱི་གསན་ཡིག་ནས་འབྱུང་བ་ལྟར་དང་། ལམ་ཟབ་ཕྱི་ནང་སོགས་ཀྱི་བྱིན་རླབས་ཀྱི་སྒོ་མང་པོ། རྒྱུད་འབུམ། གཙོ་ཆེའི་ཆོས་སྣ་སོགས་རྒྱ་གཞུང་དང་།
གོང་མ་ལྔ་སོགས་རང་ལུགས་ཀྱི་བླ་མ་གོང་མ་རྣམས་ཀྱི་གསུང་འབུམ་རྣམས་དང་། ལམ་འབྲས་ཀྱི་བེའུ་བུམ། མཁའ་སྤྱོད་མ། ཆོས་སྐྱོང་ཆེ་ཆུང་། དམར་པོ་སྐོར་གསུམ་གྱི་ཆོས་སྐོར་སོགས་ལུང་གི་རིགས་རྒྱ་ཆེ་བ་དང་། རྡོ་རྗེའི་ཚིག་རྐང་གི་རྣམ་འགྲེལ་སོགས་མན་ངག་གི་བཤད་པ། བདེ་ཀྱཻ་གསང་གསུམ་ཡོ་ག་བྱ་སྤྱོད་སོགས་ཀྱི་རྒྱུད་བཤད་པ། གསུང་ངག་རིན་པོ་ཆེ་ཚོགས་སློབ་ཀྱི་སྐོར། བདེ་མཆོག་ཡབ་ཡུམ་གསང་འདུས། གཤེད་དམར།
འཇིགས་བྱེད། མགོན་པོ་ཆེ་ཆུང་རྣམས་ཀྱི་དམིགས་རིམ་ཁྲིད་བཀའ་ཟབ་མོའི་རིགས། རྡོ་རྗེ་ཐེག་པའི་རྒྱུད་སྡེ་རྣམས་ནས་བཤད་ཅིང་། རྒྱ་བོད་མཁས་གྲུབ་ཚད་ཐུབ་ཀྱིས་བཀྲལ་བ། ཁྱད་པར་ས་སྐྱའི་རྗེ་བཙུན་གོང་མའི་བཀའ་སྲོལ་ལ་ཞུགས་པ་རྣམས་བརྒྱུད་ལྡན་བླ་མ་དམ་པ་རང་རེའི་བསྟན་འཛིན་གྱི་གྲས་སུ་བཞུགས་པ་སོགས་དགེ་བའི་བཤེས་གཉེན་ཁུངས་ཐུབ་ལས་ཉན་གང་ཐུབ་དང་། དབང་དང་ལམ་གྱི་གནས་སྐབས་སུ་ཐོབ་པའི་དམ་ཚིག་སྲུང་སྡོམ་གྱི་སྤང་བླང་བསླབ་བྱ་རྣམས་བླ་མས་ཇི་སྐད་བསྟན་པ་བཞིན་ཅི་ནུས་སུ་སྲུང་སྡོམ་འབད་པས་བྱེད་པ་དང་། ཐོས་བསམ་བྱ་རྒྱུའི་རིམ་པ་དང་། ཀྱཻ་རྡོར་རྒྱུད་གསུམ། བདེ་མཆོག་གསང་འདུས་སོགས་ཀྱི་རྒྱུད་སྡེ་རྣམས་དང་། དེ་དག་གི་དགོངས་འགྲེལ་རྒྱ་བོད་ཀྱི་གཞུང་ཚད་ལྡན་སྤྱི་དང་།
བྱེ་བྲག་རྗེ་བཙུན་གོང་མ་ལྔ། ངོར་ཆེན་ཡབ་སྲས། རྫོང་པ་ཡབ་སྲས། རྡོ་རྗེ་གདན་པ་ཡབ་སྲས། ས་ལོ། སྔགས་འཆང་ཡབ་སྲས། ཚར་ཆེན་ཡབ་སྲས། འཇམ་མགོན་ཨ་མེས་ཞབས་རྣམས་ཀྱི་བཀའ་འབུམ་ནས་འབྱུང་བའི་ཆོས་འབྱུང་རྒྱུད་བཤད་སྒྲུབ་ཐབས་ཀྱི་བཤད་པ་སོགས་སྔགས་ཕྱོགས་ལ་མཁོ་ཆེ་བ་རྣམས་འཛིན་པ་དང་ལྟ་རྟོགས་སོགས་རང་གི་དབང་པོས་ཅི་ལྕོགས་དང་། ཁྱད་པར་རྩ་རྒྱུད་བརྟག་གཉིས། སྡོམ་གསུམ་ཚུལ་གསུམ་གསལ་རྒྱན།
རྒྱུ་འབྲས་ཐེག་པའི་སྤྱི་དོན་མདོ་སྔགས་བསྟན་པ་རྒྱ་མཚོའི་སྒོ་འབྱེད་རྣམས་འཛིན་ཐུབ་པ་ཞིག་བྱུང་ན་ངེས་པར་གསང་སྔགས་ཀྱི་ཟབ་གནད་རྣམས་གོ་བ་ཞིག་ཡོང་འདྲ་བས། ཁྱེད་རྗེ་བཙུན་གོང་མའི་བསྟན་པ་ལ་སྙིང་ནས་དད་པ་ཡོད་པ་རྣམས་དངོས་ཀྱི་བསླབ་བྱ་འདི་སྙིང་ཁོངས་སུ་བཞག་ངོས། བསྟན་པ་ལ་ཕན་པའི་བྱ་བ་ལྷུར་ལེན་བྱེད་པ་དང་། སྔ་སོར་རྗེ་བཙུན་གོང་མ་ལྔ་ནས་ས་ལོ་འཇམ་པའི་རྡོ་རྗེ་ཡན་ཙམ་ལ་གདུང་རྒྱུད་བཞུགས་པ་དང་། བརྒྱ་དཔོན། བརྒྱ་འདྲ་སོགས་ཀྱི་བླ་བྲང་ཁག་མང་རྣམས་སུ་རྒྱུད་སྡེ་བཞིའི་དཀྱིལ་འཁོར་ཞལ་འབྱེད་གྲངས་མང་ཡོད་འདུག་ཅིང་། དེ་རྗེས་སྔགས་འཆང་ཆེན་པོའི་སྐུ་ཐོག་ལའང་ཧོར་ཟླ་དྲུག་པར་ས་ལོའི་དུས་ཆེན་ལ་ཕུར་སྒྲུབ་ཟླ་གཅིག་ལྷག་ཙམ། དགུ་པར་ས་ཆེན་ཡབ་སྲས་ཀྱི་དུས་མཆོད་ལ་གསང་འདུས་མི་བསྐྱོད་པ་དང་འཇམ་རྡོར་གཉིས་རེ་མོས་ཀྱི་ཞག་བདུན་རེ། དེའི་ཉེར་གཅིག་དཀོན་མཆོག་ལྷུན་གྲུབ་ཀྱི་དུས་ཆེན་ལ་བརྟག་གཉིས་རྒྱུད་འདོན་ཉིན་གང་མ། བཅུ་གཅིག་པའི་སློབ་དཔོན་བསོད་ནམས་རྩེ་མོ་དང་ས་སྐྱ་པཎྜི་ཏའི་དུས་མཆོད་ལ་ཀྱཻ་རྡོར་སཾ་བུ་ཊའི་སྒྲུབ་མཆོད་ཞག་བདུན་རེ།
ཟླ་བ་དེའི་འཕགས་པའི་དུས་ཆེན་ལ་ཀྱཻ་རྡོར་སྒྲུབ་མཆོད་ལ་ཞག་གསུམ་རེ། གཉིས་པའི་རྗེ་བཙུན་གྱི་དུས་མཆོད་ལ་བདེ་མཆོག་ལཱུ་ནག་གཉིས་ཀྱི་སྒྲུབ་མཆོད་ལོ་རེ་མོས་ཀྱི་ཞག་བདུན་རེ། བཞི་པའི་རྡོ་རྗེ་འཆང་ཀུན་དགའ་བཟང་པོའི་དུས་མཆོད་ལ་གུར་རིགས་བསྡུས་སྒྲུབ་མཆོད་ཞག་གསུམ། དྲུག་པའི་བླ་མ་དམ་པའི་དུས་ཆེན་ལ་ཡང་དག་སྒྲུབ་མཆོད་ཞག་བདུན། བདུན་པའི་སྔགས་འཆང་ཉིད་ཀྱི་ཡུམ་གྱི་དུས་ཆེན་ལ་ཀུན་རིག་སྒྲུབ་མཆོད་ཞག་གསུམ། དེའི་ཐེག་ཆེན་གྱི་དུས་མཆོད་ལ་གཤེད་དམར་སྒྲུབ་མཆོད་ཞག་ལྔ། བརྒྱད་པའི་སྔགས་འཆང་ཉིད་ཀྱི་ཡབ་ཀྱི་དུས་ཆེན་ཡང་དག་སྒྲུབ་མཆོད་ཞག་བཅུ་རྣམས་མཛད་ཀྱང་། སྔགས་འཆང་ཉིད་ཀྱི་སྐུ་ཚེའི་བར་སྐབས་སུ། བྱང་རྒྱལ་རིན་གསུམ་འཁྲུགས། བྱ་སྤྲུལ་སྦུབ་པ་ཞུགས་ཀྱི་རྩེ་འབྲོང་བློ་བདེ་རྒྱལ་རྩེ་བ་རྣམས་ཀྱི་དམག་གི་འགོ་པ་འཇའ་མོ་བ་དང་ཐུག་ཁུ་བས་བྱས།
གཅེན་ལུང་རྫོང་པ་དམ་ཆོས་གཅེན་ལུང་ཁུལ་གྱི་དམག་རྣམས་བསྐུལ་ཏེ། དམག་མི་ཤིན་ཏུ་སྟོབས་ཆེ་བས་ལྷ་ཁང་ཆེན་མོ་བསྐོར། དཔལ་ཆེན་ཕོ་བྲང་བསམ་གླིང་མགོན་ཁང་བཤིག མཆོད་གཞིས་ཐམས་ཅད་ཕྲོགས་པ་ལ་བརྟེན་ནས། བདེ་ཀྱཻ་གསང་ཕུར་མ་གཏོགས་སྒྲུབ་མཆོད་ཆེན་མོ་རྣམས་ཕལ་ཆེར་ཆགས་པ་ཡིན་ཏེ། དེ་དུས་ཀྱི་འབུལ་སྡུད་བར་གནང་བའི་སྤྱི་འགྲོ་ལས། ལྷ་ས་རྫོང་པར་མཐར་དབྱུང་ཐུབ་ཚུལ་གནང་བའི་རྗེས་སུ། མདོ་སྔགས་ཀྱི་ཆོས་གྲྭ་སྒྲུབ་སྡེ་སོགས་གསར་འདེབས་འཁོན་དཀོན་མཆོག་རྒྱལ་པོ། རྗེ་བཙུན་གོང་མ་ལྔ། བླ་མ་དམ་པ།
ཐེག་ཆེན་ཆོས་རྗེ། ངོར་ཆེན་རྡོ་རྗེ་འཆང་། ས་ལོ་ཆེན་པོ་རྣམས་ཀྱི་དུས་དྲན་གྱི་མཆོད་པར་བདེ་ཀྱཻ་ཡང་ཕུར་སོགས་ཀྱི་སྒྲུབ་མཆོད་གསར་འཛུགས་རེ་བ་བཞིན་བྱུང་བ་ཡིན་ནའང་། གཙང་ཕྱོགས་ཀྱི་སྡེ་དཔོན་གསུམ་གྱི་ཐུགས་གདོན་གྱིས་དཀྲུགས་པ་ལ་བརྟེན། དཔལ་ལྡན་ས་སྐྱའི་འཁྲིས་སུ་དམག་སྒར་བཏབ་པའི་ངོས་ནས་ངེད་རང་སེལ་འདོན་བྱེད་ཅེས་མ་རུངས་པའི་ལས་སྣ་ཚོགས་ལ་བརྟེན། སྔོན་གྱི་འཁོན་རོག་དམ་པ་རྣམས་ཀྱི་བསྟི་གནས་དཔལ་ཆེན་ཕོ་བྲང་ས་བརྡལ་ལ་བཏང་། ཆོས་གཞིས་གསར་རྙིང་ཐམས་ཅད་འཕྲོག དམ་ཉམས་ལྷ་ས་རྫོང་པ་དང་ཕུ་གསུམ་པ་ཚགས་སུ་བཅུག ངེད་རང་ལ་གདན་ས་དན་གྱི་གཙུག་ལག་ཁང་རྣམས་དང་། ལྷ་ཁང་ཆེན་མོའི་གཙུག་ལག་ཁང་འདི་ཉིད་རྐྱང་པ་མ་གཏོགས་ཆོས་གཞིས་ཅུང་ཟད་ཙམ་ཡང་མེད་པ་ལ་བརྟེན།
གོང་དུ་བརྗོད་པའི་བླ་མ་གོང་མའི་ཚུལ་དུས་མཆོད། སྒྲུབ་སྡེ་དང་མདོ་སྔགས་ཀྱི་ཆོས་སྡེའི་གསོལ་ཕོག གཙུག་ལག་ཁང་གི་དཀར་མེ་དགེ་རྒྱུན་སོགས་ཐམས་ཅད་དུས་གཅིག་ལ་ཆགས་པར་བརྟེན། ཞེས་གསུངས་པས། ད་ལྟ་ངོ་ཡོད་བདེ་ཀྱཻ་གསང་གསུམ། ཕུར་པ། འཇམ་མགོན་ཨ་མེས་ཞབས་ཀྱིས་འཛུགས་པར་མཛད་པའི་བདག་མེད་མ་དང་གཞན་མཁའ་སྤྱོད་མ། ཀུན་རིག་རྣམས་འདུག་པར། དེ་དག་གི་བསྒྲུབ་དཀྱིལ་ཚང་མ་སློབ་དཔོན་བན་གཙང་དབུ་བྱེད་རྣམས་ནས་ཀྱང་ཤིན་ཏུ་དག་པར་བསླབས། སློབ་མ་རྣམས་ནས་ཀྱང་དེ་བཞིན་དུ་སྒྲུབ་དཀྱིལ་ངག་འདོན་དབུ་ཞབས་ཚང་མ་བཟུང་ནས་ཆ་ལག་གདངས་དབྱངས་ཕྱག་རྒྱ་འདོན་པའི་ཁྲིད་རྣམས་ཤིན་ཏུ་ངེས་པར་བསླབས།
ཚོགས་རྣམས་འཚོགས་དུས་བསྟན་པའི་མིག་རྒྱན་ལ་ཕན་པའི་ཕྱིར་ཆོས་གོས་རྣམ་གསུམ་འཆང་བའམ། མིན་ནའང་འདུལ་བ་ཡུལ་ཆོས་དང་བསྟུན་གསུང་བ་ལྟར་རིང་འགག ཤམ་ཐབས། རྔུལ་གཟན་རྩེ་ཞྭ་དམར་པོ། བོད་ལྷྭམ། ཚེ་རྩེ་དམར་སེར་གང་རུང་བཅས་རབ་བྱུང་གི་ཆས་གཙང་མ་ཁོ་ན་མ་གཏོགས། ཡ་མ་ཟུང་བྱས་པ་ལ། སྔགས་ཆོག་ལ་མཁོ་བའི་རྡོར་དྲིལ། ཌཱ་མ་རུ། ནང་མཆོད།
འཐོར་ནས། དུང་ཆོས། དབུ་རྒྱན། དར་དཔྱངས་སོགས་དེ་དང་དེ་ལ་དགོས་པ་རྣམས་ཚང་མ་མེད་ན་གོང་འཁོད་ལས་ཚན་རྣམས་ཀྱིས་ཉེས་པ་ཆེ་ཆུང་དང་བསྟུན་མར་ཆད་འོས་རིགས་བཀག་ནས་མཆོད་མེར་འབུལ། ཚོགས་ནམ་འཚོག་དུས་དུང་རྔ་སོགས་བརྡ་བྱུང་འཕྲལ་རྩོལ་བ་བསྐྱེད་དེ་ཕྱི་བཤོལ་མེད་པར་ཅིག་ཆར་འདུས་དགོས་རྒྱུ་ལ། དཀར་ཆབ་ཙམ་མ་ཟིན་བརྒྱ་ཕྱག་འགེལ། བདག་མདུན་བུམ་སོགས་མ་ཟིན་ན་མར་ཆད་གང་རུང་འགེལ། འདུས་ནས་ཚོགས་གྲལ་ལ་བཞུགས་སྐབས་ན་བཟའ་བཞེས་ཚུལ་ལེགས་ཤིང་ཧ་ཅང་གི་དགྱེ་རྒུ་ཡ་ཡོ་འཁྱག་འཁྱོག་བག་ཆོལ་གྱི་འདུག་སྟངས་སུ་མ་སོང་བ་ཞིག་དང་། སྔགས་ཆོག་རྣམས་ལ་ནི་ཕལ་ཚིག་གིས་བསྲེ་ལྷད་མ་ཤོར་བར་དགོས་ཚུལ་རྒྱུད་སྡེ་རྗེས་འབྲངས་དང་བཅས་པ་རྣམས་ནས་གསུངས་པས། བསྟན་དོན་དགོས་གལ་ཅན་གྱི་འཕྲོས་གཏམ་ཅུང་ཟད་མ་གཏོགས་དགོས་མེད་ཀྱི་ལབ་ཚིག་གཅིག་ཀྱང་མི་བྱེད།
དངོས་གཞིའི་གཙོ་བོ་ཏིང་ངེ་འཛིན་གྱི་རིམ་པ་རྣམས་ཁྲིད་བཀའ། ཟབ་མོ་ཐོབ་པའི་རྒྱུན་སྐྱོང་རྒྱུ་ཡོད་ན་དང་དེ་མིན་སྒྲུབ་དཀྱིལ་སོ་སོའི་བསམ་བྱ་ཐམས་ཅད་བཤད་རྣམས་ལ་ཞིབ་འཇུག་བྱས་ངོས། སྐྱེས་བུ་བློ་གྲོས་ཅན་རྣམས་ཀྱིས་གསལ་གང་ཐེབ་དང་། གོ་བ་ཡེ་མ་ཆགས་པ་རྣམས་ཀྱི་ཚིག་རྗེས་སུ་སེམས་ལ་འབྲང་བ་ཙམ་ཞིག་ནི་ཤིན་ཏུ་གལ་ཆེ་བས་དེ་བཞིན་དང་། འདོན་ཆའི་རིགས་དལ་བྲེལ་གདངས་དབྱངས་རྡོར་དྲིལ་སོགས་འཛིན་ཚུལ་ཕྱག་རྒྱ་རྔ་རོལ་དལ་བྲེལ་དཀར་དུང་རྐང་གླིང་འབུད་མཚམས། དུང་ཆེན་འབུད་མཚམས། ཞྭ་གྱོན་པ་སོགས་ཚང་མ་རང་གི་སློབ་དཔོན་དེས་ཇི་ལྟར་བསླབ་པ་དང་རྡོ་རྗེ་སློབ་དཔོན་དབུ་མཛད་རྔ་དཔོན་རོལ་དཔོན་སོགས་མཛད་པ་དེ་རྣམས་ལ་བསྟུན་པའི་དང་འདོད་བསྟན་པའི་མིག་རྒྱན་ལ་ཕན་པ་ཁོ་ན་མ་གཏོགས་འོལ་ཚོད་རང་རང་གི་རྣ་བར་གང་དྲན་དུ་མ་སོང་བ་ཞིག་དང་། གསོལ་ཟས་བཞེས་ཚུལ་ཚུབ་སོགས་ཀྱི་སྐོར་གོང་སྒར་ཆེན་གྱི་བཅའ་ཡིག་ཏུ་གསལ་བ་དེ་སོར་བཞག་མཛད་པ་སོགས་འདུ་ཚོགས་ཀྱི་གནས་སྐབས་ཐམས་ཅད་དུ་སྤྱི་ཁྱབ་ལ་བཏང་ནས་དམིགས་བསལ་བླ་མཆོད། སྨན་བླ། རྒྱུད་འདོན།
སྒྲུབ་མཆོད་སྐོར་བསྐང་བ་གཏོར་བཟློག་ཚང་མའི་ཞལ་འདོན་གྱི་རིམ་པ་རྣམས་ཕྱག་དེབ་ཟུར་གསལ་བཞིན་ལྷག་ཆད་མེད་པ་མཛད་ངེས། ཞལ་འདོན་རྣམས་དལ་ཞིང་སྔགས་རྣམས་སྒྲ་དག་པ་ཏིང་ངེ་འཛིན་གསལ་བ། གདངས་དབྱངས་ལྷུན་ཆགས་ཤིང་ལྷུ་རྫོགས་པ། ཕྱག་རྒྱ་རྣམ་དབྱེ་ཆོད་ཟིན་ཟང་ཟིང་དུ་མ་སོང་བ་སོགས་ཆོ་གའི་ཡན་ལག་ཕྲ་མོ་ཚུན་ཆད་ཇི་ལྟར་མཛད་ཚུལ་ནི། ཐོག་མར་དབྱངས་སློབ་པ་ལ་བདུན་ཏེ། བསླབ་བྱའི་དབྱངས། སློབ་མའི་གནས། སློབ་དཔོན། སློབ་མ། ཇི་ལྟར་བསླབ་པའི་ཚུལ།
མ་བསླབ་པའི་སྐྱོན། བསླབ་པའི་ཕན་ཡོན་རྣམས་སུ་ཡོད་པ་ལས། བསླབ་བྱའི་དབྱངས་ལ་དབྱེ་བ་རྒྱས་པར་ན་བསམ་གྱིས་མི་ཁྱབ་མོད། བསྡུ་ན་རིང་ཐུང་གཉིས་སུ་འདུས་པ་ལས། དབྱངས་རིང་ཇི་ལྟར་རིང་ཡང་མགོ་ཐུང་ལ་མཇུག་རིང་བ། མཇུག་ཐུང་ལ་མགོ་རིང་བ་མ་ཡིན་པར་མགོ་ལུས་འཚམས་པ་དང་། དབྱངས་ཐུང་ཇི་ལྟར་ཐུང་ཡང་རང་གི་ལྷུ་ཚང་ཞིང་ཡན་ལག་རྫོགས་པ་དང་། དེ་གཉིས་ཐུན་མོང་དུ་བརྗིད་དང་ལྡན་ཡང་སྒེག་ཆགས་པ། སྙན་ཡང་རུས་མ་ཤོར་བ། གྱོང་ཡང་སྐབས་སྐབས་སུ་ཁུགས་པ།
དེ་དག་ཀྱང་ཚིག་ངོ་གསལ་བ། མང་པོ་མགྲིན་པ་བསྒྲིགས་ཀྱང་སྐད་ཅིག་ང་རོ་དུ་མས་བརྒྱན་པ་ལྟ་བུ། མདོར་ན་བླུན་པོ་ཡིད་ཁུགས་ཤིང་། མཁས་པ་རྣམས་དགྱེས་པ། མཆོད་འོས་མཉེས་པ། ཡ་རབས་དྭང་བ་འདྲེན་པ། མ་རབས་བློ་ཁུགས་པ། མཁས་པ་ཡིད་འཕྲོག་པ། མཁས་རྨོངས་ཀུན་གྱིས་བསྔགས་པ། དགྲ་བགེགས་བྱེར་བ།
དངོས་གྲུབ་འདུ་བ་ཞིག་ལ་དབྱངས་ཞེས་བྱ་བས། དེ་བསླབ་པའི་གནས་ཀྱང་གཙང་ཞིང་དབེན་ལ་བྲག་ཆུ་འཐབ་ས། སྐད་ལ་བོགས་འབྱིན་པའི་གནས་སུ། སློབ་དཔོན་ཀྱང་དབྱངས་ལ་མཁས་ཤིང་ངང་རིང་རྒྱུད་འཇམ་སློབ་ནུས་པ། རྣམ་གཡེང་དག་གི་དབང་དུ་མི་འགྲོ་བ་སོགས་ཀྱི་ཡོན་ཏན་དང་ལྡན་པ་ཞིག་གིས། སློབ་མ་བློ་གྲོས་ཤེས་རབ་དང་ལྡན་པ། དབྱངས་དོན་དུ་གཉེར་བ་གྲེ་ངག་བདེ་བ། དབྱངས་དང་སློབ་དཔོན་ལ་དད་ཅིང་སེམས་ཆུང་སྙིང་རུས་ཅན་ཞིག་ལ། སློབ་དཔོན་གྱིས་བདག་གི་སློབ་མ་འདིས་དབྱངས་ཤེས་ན་ཅི་མ་རུང་སྙམ་པའི་སེམས་བསྐྱེད་སྔོན་དུ་བཏང་བས། ཐོག་མར་སྐད་ཆུང་ངུས་སློབ།
དེ་ནས་ཅུང་ཟད་ཆེ་བར་བཏང་སྟེ་ངག་རྗེས་ལ་ཁྲིད། དེ་ནས་མཐོ་དམའི་ཁྱད་པར་སོགས་དབྱངས་ཀྱི་གཟུགས་ལ་སློབ། དེ་ནས་འགྱུར་ཁུགས་ལ་སློབ། དེ་ནས་སློབ་མ་སྐད་ཆེ་བ་ལ་སློབ་དཔོན་ཆུང་བ་བྱས་ཏེ་སྐྱོན་མཚང་ངོས་བཟུང་སྟེ་སློབ། བློ་ཤིན་ཏུ་རྨོངས་པ་རྣམས་ལ་དུམ་བུར་བཅད་ལ་བསླབ་བོ། ། མ་བསླབས་པའི་སྐྱོན་ནི། བབ་ཆོལ་ཀྱི་དབྱངས། རང་བཟོ་ཞུགས་པའི་དབྱངས། རྗེས་ཟློས་ཀྱི་དབྱངས་སོགས་སྐྱོན་ཉི་ཤུ་རྩ་གཅིག་དང་། བློ་སྐྱོན།
ཚིག་སྐྱོན། ལུས་སྐྱོན། གྲོགས་སྐྱོན། གདངས་སྐྱོན་རྣམས་ཡིན་པར་གསུངས། བསླབས་པའི་ཕན་ཡོན་ནི། འཕགས་པ་མཆོད་ཅིང་སེམས་ཅན་ལ་ཕན་པའི་ཕྱིར་གཞན་ལ་དབྱངས་སྦྱིན་པ་ནི་སྦྱིན་པའི་ཕ་རོལ་ཏུ་ཕྱིན་པ་སོགས་གནས་སྐབས་སུ་ཕར་ཕྱིན་དྲུག་མཐར་ཕྱིན་པ་དང་། རང་གཞན་དྭང་བ་འདྲེན་ཅིང་། མཐར་ཐུག་ཡན་ལག་དྲུག་ཅུའི་གསུང་དབྱངས་ཐོབ་པ་སོགས་འདི་སྐོར་གྱི་ཞིབ་ཆ་ཚང་མ་བདག་ཉིད་ཆེན་པོ་ས་པཎ་གྱི་རོལ་མོའི་བསྟན་བཅོས་ཀྱིས་རྣམ་བཤད་འཇམ་མགོན་ཨ་མེས་ཞབས་ཀྱིས་མཛད་པ་བློ་གསལ་ཡིད་འཕྲོག་བཞིན་ཤེས་པར་བྱས་ལ་ཆོས་སྤྱོད་ཀྱི་དབྱངས་རྣམས་དང་། རྡོ་རྗེ་ཕུར་པ། གུར་དྲག
ཆོས་སྐྱོང་སྐོར་གྱི་དབྱངས་ཚང་མ་འཇམ་དབྱངས་སྐུ་མཆེད་ཀྱི་དབྱངས་ཡིག་ནས་འབྱུང་བ་བཞིན་དབུ་བྱེད་རྣམས་ཀྱི་དྲུང་ནས་ལན་གཅིག་མིན་པར་ཡང་ཡང་མཐར་ཕྱིན་སྦྱོང་བརྡར་བྱས་ནས། ཚོགས་སུ་གཅིག་ཁོ་ནས་བཏོན་པ་ལྟ་བུ་དགོས་རྒྱུ་དང་། དེའི་ཆ་ལག་རྔ་རོལ་ཇི་ལྟར་བྱ་བའི་ཚུལ་ནི། ལུས་ཤིན་ཏུ་དྲངས་ཞིང་སྐྱིལ་ཀྲུང་འགྲིག་སྟངས་ནས་མཛད་སྐབས་གྲལ་སྙོམས་ངོས། རྔ་རྣམས་ཕན་ཚུན་གཅིག་གིས་གཅིག་ཟུར་ནོན་ཙམ་ཕྲེང་བ་དར་ལ་བརྒྱུས་པ་ལྟར་འགྲིག་ཅིང་མཐོ་དམན་འབུར་ཀྱོང་དགྱེ་རྒུ་སྣ་ཚོགས་སུ་མ་སོང་བར་བྱས་ལ། དབྱུག་གུའམ་རྔ་ཡོག་སོགས་མིང་གི་རྣམ་གྲངས་དུ་མ་དང་ལྡན་པའི་སྐུལ་བྱེད་དེ་ལག་མགོ་གཡས་སྙིང་ཁ་ལ་མཐོ་གང་ཙམ་མ་རེག་པར་མཐོ་བར་བརྐྱངས། ཡུ་བའི་ཐད་ཀྱི་རི་ཐད་ནས་རྔ་ཆེ་ཆུང་དང་བསྟུན་མཐོ་གང་མཁྱིད་གང་སོགས་ཀྱི་སར་ཞི་བ་ལ་དལ་ལྷོད། རྒྱས་པ་གསལ་འཁྲོལ། དབང་ལ་སྙན་མཛེས། དྲག་པོ་ལ་དྲག་མྱུར་དུ་རྡུང་བ་སོགས་རྡུང་ཚུལ་ཐམས་ཅད་རྔ་དཔོན་གྱི་རྗེས་སུ་འབྲངས་ནས་རྔ་ཤིན་ཏུ་མང་ཡང་གཅིག་གིས་བརྡུང་བ་ལྟ་བུ།
དེ་བཞིན་དུ་རོལ་སེལ་དཀྲོལ་བའི་ཚེ་ཡང་། ལུས་ཀྱི་འདུག་སྟངས་དང་ཉམས་སོགས་ལས་བཞི་དང་སྦྱར་ལ། དམ་པོ་མ་ཡིན་པའི་ལྷོད་ཡངས་བྱས། བྲང་ལ་མི་སྦྱར། དབྱུག་པ་ལྟར་མི་འཕྱར། ཀ་བ་ལྟར་མི་ཧྲིང་བར་ལུང་ཐག་སྲབ་མཉེན་སྟེང་མ་སྲིན་མཛུབ་དང་། འོག་མ་མཛུབ་ཆུང་ལ་བསྐོར་ནས་ལག་མཐིལ་དུ་འཕྲུལ་ཆགས་པར་བྱས་ལ་རོལ་མོ་ཡིན་ན་མཐེབ་སོར་རྣམས་དགྱེས་པ་ལྷོད་ཡངས་དང་བཅས་པ་དང་། སིལ་སྙན་ཡིན་ན་མཐེབ་སོར་བསྒྲིགས་ནས་བཟུང་། དེ་གཉིས་ཀའང་དཔུང་པ་ལག་ངར་ལག་མཐིལ་རྣམས་ནས་སྐད་ཆེ་ཆུང་གི་འཕྲུལ་སྟོན་ངོས། རོལ་དཔོན་གང་ཡིན་པ་དེ་དང་བསྟུན་ལ་རོལ་མོའི་རྣམ་གཞག་ཚང་མ་ཆལ་ཆོལ་དུ་མ་སོང་བར་གྲངས་རྣམས་རྣམ་དབྱེ་ཆོད་ཅིང་སྙན་བརྗིད་རྔམ་ཟིལ་དང་ལྡན་པ།
རོལ་སིལ་གྲངས་མང་གཅིག་གིས་དཀྲོལ་བ་ལྟ་བུ་བྱ་དགོས་པས་དེ་དག་གི་རྣམ་དབྱེ་ཞིབ་པ་གོང་དུ་བཀོད་པའི་བསྟན་བཅོས་ངོ་མཚར་ཅན་དེ་ཉིད་དང་སྔགས་འཆང་ཡབ་སྲས་གསུམ། འཇམ་མགོན་ཨ་མེས་ཞབས་རྣམས་ཀྱིས་མཛད་པའི་རྡོ་རྗེ་ཕུར་པ། གུར་དྲག ཆོས་སྐྱོང་སྐོར་གྱི་རོལ་ཡིག་ནང་བཞིན་དབུ་མཛད་མཁས་པ་རྣམས་ཀྱི་དྲུང་དུ་ལན་གཅིག་མིན་པར་ཡང་ཡང་གཏུགས་ངོས། བླ་མ་གོང་མའི་དགོངས་པ་དང་མཐུན་ཞིང་རང་གཞན་དྭང་བ་འདྲེན་པ་ཞིག་བྱ་དགོས་ཤིང་། རྡོ་རྗེ་དྲིལ་བུའི་རྣམ་གཞག་ཀྱང་རྒྱུད་སྡེའི་དོན་ལ་སྦྱངས་པ་མཐར་ཕྱིན་ན་བདེ་བླག་ཏུ་རྟོགས་ཀྱང་། སྤྱིར་བཏང་མཁས་རྨོངས་ཀུན་གྱིས་གོ་བདེ་བ་ནི། འཇམ་མགོན་ཨ་མེས་ཞབས་ཀྱིས་མཛད་པའི་རྡོར་དྲིལ་སོགས་ཀྱི་རྣམ་གཞག་སྟོན་པའི་བསྟན་བཅོས་ལེ་ཚན་གཉིས་ལས་འབྱུང་བ་བཞིན་ངེས་པར་བྱས་ནས་དེའི་ནང་ཚན་དེང་སང་ཤིན་ཏུ་མཁོ་ཆེ་བ་ལས་ཀྱི་རྡོ་རྗེ་དྲིལ་བུ་དང་དམ་ཚིག་གི་རྡོ་རྗེ་དྲིལ་བུ་གཉིས་ལས། ལས་ཀྱི་རྡོ་རྗེ་དྲིལ་བུ་ནི། གཙོ་བོར་ཡོ་ག་ནས་བཤད་པའི་རྩེ་དགུ་པ་མགྲིན་པར་བུག་པ་ཅན་ཡི་གེ་ལམ་ལ་ཞལ་ཕྱོགས་ཤིང་ཅི་མི་འདྲའི་ཁ་ནས་འཕྱངས་པའི་དྲྭ་བའི་དབུས་སུ་རིགས་བཞི་དང་ཡུམ་བཞིའི་ཕྱག་མཚན་གཡས་པ།
དེའི་སྟེང་དུ་རྡོ་རྗེ་ཆུར་ཉལ་ཞིང་། བ་ལང་ཁའི་སྟེང་རྡོ་རྗེ་འགྲེང་བུས་བསྐོར་བའི་དྲིལ་བུ་འདི། རྡོ་རྗེ་རྩེ་དགུ་རྭ་ཟུམ་པ་འདི་ཡིན་པར་བཤད་པས་དབང་ཐོབ་མིན་གྱི་སྐྱེ་བོ་སྣ་ཚོགས་ཀྱི་སར་བསྟན་འགྲོའི་དོན་ལ་རྡོར་དྲིལ་འཆང་དགོས་པ་བྱུང་ན་འདི་ལ་བྱ་ཞིང་། དམ་ཚིག་གི་དྲིལ་བུ་ཚད་ལྡན་ནི། རྩེ་ལྔ་པ་ཡི་གེ་ཏཾ་ལ་ཞལ་ཕྱོགས་ཤིང་མགྲིན་པར་བུག་པ་མེད་ཅིང་། གཞན་རྩེ་ལྔའི་ཁྱད་པར་མ་གཏོགས་གོང་དང་འདྲ་བ་འདི་ལ་དུས་ཕྱིས་ཆེན་ཆ་ཆུང་སོགས་ཚད་རྣམས་མི་འགྲིག་པ་ཤས་ཆེ་བས། ཁུངས་ཐུབ་ནི་ཐེག་ཆེན་གན་དྲིལ་འདི་དང་འཇམ་མགོན་ཨ་མེས་ཞབས་ཀྱི་གསུང་རབ་ནས་འབྱུང་བ་ཤིན་ཏུ་འགྲིག་པས། འདི་སྐུ་གསུང་ཐུགས་ཀྱི་དམ་ཚིག་གི་རྟེན་དུ་འཆང་བའི་ཚེ། ཐོག་མར་སྦྱང་བ་གསུམ་དང་ཁྲུས་བྱ། རྡོ་རྗེ་ལྷ་ཉི་ཤུ་རྩ་བརྒྱད་དང་།
དྲིལ་བུ་ལྷ་ཉི་ཤུ་རྩ་གསུམ་དུ་བསྐྱེད་པ་སོགས་གཞུང་བཞིན་བྱས་ལ། མཚམས་བསྙེན་སྒྲུབ་ཀྱི་སྐབས་དང་དབང་ཐོབ་དམ་ཚིག་ཅན་ཡོད་ན་མ་གཏོགས་ཀུན་གྱིས་མ་མཐོང་བར་བཅང་བས་མི་འབྲལ་བའི་དམ་ཚིག་གསུམ་ཀ་འདིའི་ཁོངས་སུ་འདུ་བར་བཤད་པས་ན་ཤིན་ཏུ་འཁྱེར་བདེ་བས་དེ་བཞིན་བྱ་དགོས་པས། དེ་དག་འཛིན་དཀྲོལ་ལའང་མང་དུ་གསུང་མོད། དེང་སང་སྔགས་ཆོག་ལ་མཁོ་ཆེ་བ་ནི་ཆིག་རྡུང་ངམ་བཅད་གཏུབ་མིང་གཅིག་པ་དེ་ནི་ཚིགས་བཅད་གདངས་མེད་པའི་མཚམས་སུ་དཀྲོལ་བ་འདི་ཡིན། གསུམ་རྡུང་ནི་ལྷ་ཡི་ཚོགས་རྣམས་མ་ལུས་དང་ཞེས་སོགས་ལ་དཀྲོལ་བ་འདི་ཡིན། རྒྱུན་ཆགས་ནི་རྡོར་གླུ་སོགས་ལ་དཀྲོལ་བ་འདི་ཡིན། དྲིལ་སྟབས་གསུམ་འཁོར་ནི་གདངས་དབྱངས་སོགས་ལ་བྱེད་པ་འདི་ཡིན། ལྡིང་ཁུགས་སུ་དཀྲོལ་བ་ནི་རྒྱུན་ཆགས་ཀྱི་མུ་ནས་མཇུག་བཅད་གཏུབ་ལྟ་བུར་བཀྲོལ་བ་དྷརྨཱ་ར་ཎི་ཚར་གསུམ་སོགས་ལ་བྱེད་པ་འདི་ཡིན། དྲག་དཀྲོལ་ནི་ཆིག་རྡུང་དལ་དཀྲོལ་འདི་ཡིན་ཞིང་། རྡོ་རྗེ་གསོར་བསྐོར་དང་གཡབ་མོ་དང་གསོར་བ་དང་ཕྱག་འཚལ་བའི་ཚུལ་ནི་རྟོགས་སླ་བས་དེ་དག་གི་རྣམ་གཞག་ཀྱང་ངེས་པར་བྱས།
གང་ལ་གང་དགོས་དེ་དང་དེའི་གནས་སྐབས་སུ་ནོར་འཁྲུལ་མེད་པར་བྱ་བ་ལས་རྣམ་གཞག་མེད་པར་བྱིས་པའི་རྩེད་མོ་ལྟར་དཀྲོལ་ན་མཆོད་ཡུལ་རྣམས་ཀྱི་དྲང་དོན་གྱི་དགོངས་པ་དང་། གདོན་བགེགས་གཟིར་བསྐྲད་སོགས་ལ་སྒྲ་སྣ་ཚོགས་སུ་གོ་ནས་དོན་ལོག་པར་འགྲོ་བས་གང་ཡང་མི་འགྲུབ་པ་སོགས་ཉེས་པ་འབྱུང་བས་ན་ཤིན་ཏུ་ཁུངས་བཙུན་པར་བྱ་དགོས། ཌཱ་མ་རུའི་རྣམ་གཞག་ནི་རྗེ་བཙུན་རིན་པོ་ཆེས་ཧེ་རུ་ཀའི་ཆས་དྲུག་གི་རྣམ་བཤད་ལས་གསུངས་པའི་ཅང་ཏེའུ་ཐོད་པ་མཚན་ལྡན་ལྟག་སྤྲོད་དམ། བེ་ཏ་ལྟག་སྤྲོད་ལ་བྱ་དགོས་ཤིང་། དེ་མ་འབྱོར་ན་གསོམ་སོགས་གདུག་པ་ཅན་གྱི་ཤིང་མ་ཡིན་པ་ཞིག་ལ་ཐོད་གཟུགས་བཅོས་པའི་ནང་གཟུངས་རང་གང་མོས་ཀྱི་ཡི་དམ་ཆོས་སྐྱོང་གི་སྔགས་སམ། ཆོ་ག་སྣ་ཚོགས་ལ་དཀྲོལ་ཆོག་པར་བྱེད་ན་དྷརྨཱ་ར་ཎིའི་སྔགས་ཡིག་མགོ་ཕྱིར་བསྟན་གཡས་བསྐོར་དུ་བྲིས། མི་སོགས་ཀྱི་པགས་པས་གཡོགས་པ་ལ་སྐེད་ཉག་གཡས་གཡོན་སྐུལ་བྱེད་གཉིས་དང་། འཆང་བཟུང་ལ་དར་དཔྱངས་ཀྱིས་མཛེས་པ། འཆང་རྒྱུའི་ཚད་དང་བཟོ་དབྱིབས་སོགས་ལས་ཚན་རྣམས་ཀྱི་ཕྱག་དམ་འབྱར་མ་བཞིན་བྱས་ནས། མཆོད་རོལ་སོགས་ལ་རྒྱུན་ཆགས།
ཡེ་ཤེས་དབབ་པ། གདོན་བསྐྲད་པ། སྤྱན་འདྲེན་པ། གཏོར་མ་འབུལ་བ་རྣམས་ལ་དྲག་དཀྲོལ་བྱ། ནང་མཆོད་ནི་ཐོད་པ་དངོས་སམ་བེ་ཏ། གསེར་དངུལ་ཟངས་སོགས་རིན་པོ་ཆེ་ལས་གྲུབ་པའམ། རྡོ་རིགས་རྫ་སོགས་ལ་ཐོད་གཟུགས་བཅོས་པས་རུང་གི ཤིང་དང་སྤྲེལ་ཐོད་བསེ་སོགས་ལ་མི་བྱ་ཞིང་། འཆང་རྒྱུའི་ཚད་དང་བཟོ་དབྱིབས་སོགས་ལས་ཚན་རྣམས་ཀྱི་ཕྱག་དམ་འབྱར་མ་བཞིན་བྱ།་་་་་ ལྕགས་ལོར་ངེད་རང་ནས་ཚོགས་མང་ལ་འགྱེད་རྒྱུའི་ནང་མཆོད་ཌཱ་མ་རུ།
འཐོར་སྣོད་རྣམས་ཞེ་འདྲེ་གསར་བཟོས་བྱང་ལས་ཐོག་པའི་རྩིས་ཁྲིར་སྦྱར་ཡོད་པས་དམ་འབྱར་མ་དེ་མ་དགོས། འཐོར་ནས་སྣོད་ནི་འབྲུའི་སྣོད་གང་རུང་ལ་བྱ་ཞིང་། དེ་དག་ཤོམ་ཚུལ་ནི་མདུན་དུ་སྟེགས་དང་གཞི་བཟང་ཡོད་པའམ། གལ་ཏེ་མེད་ན་ད་ལྟ་དྲིལ་གདན་དུ་གྲགས་པ་འདིའི་ཁར་རང་གི་མདུན་གཡོན་ནས་རིམ་པ་བཞིན་ནང་མཆོད། དྲིལ་བུ་རྡོ་རྗེ། ཌཱ་མ་རུ། འཐོར་ནས་རྣམས་བསྒྲིགས། དེ་དག་ལས་རྡོར་དྲིལ་ནི་ལྷ་དངོས་བསྐྱེད་པ་ཡིན་པས་སྐུ་གསུང་ཐུགས་རྟེན་དང་ཁྱད་མེད། གཞན་གསུམ་མཆོད་ཆས་ཡིན་པས་འགོམ་ཡུག་དང་བཟའ་བཏུང་གི་འཕྲོ་འཐོར་བ་སོགས་མི་གཙང་བའི་ཀུན་སྤྱོད་ཐམས་ཅད་སྤངས་ནས་དད་གུས་ཀྱིས་བཅང་བ་གལ་ཆེ། དཀར་དུང་འདི་ལ་འབུད་ཚུལ་ནར་མ་དང་།
སྒང་དུང་ཆིག་རྐྱང་ངམ་ནས་འདྲ་མ་དང་། དྲག་དུང་དང་། གདངས་ཐུང་རྣམས་སུ་ཡོད་པ་ལས། ནར་མ་ནི་འཚོག་བརྡར་འབུད་པའི་བསྒྲིགས་དུང་ངམ་ཆིག་རྡུང་ཡང་ཡིན་ཀྱང་ཐོག་མར་སྦྲེལ་སྐད་དུ་གྲགས་པ་སྦོམ་ཞིང་འཛེར་ཉམས་ཡོད་པ་དལ་བུའི་མུ་ནས་དུང་བྱིངས་ཇི་ལྟར་བྱེད་པ་དེ་དང་འཚམས་པ་དང་། དེ་ནས་དུང་སྐད་སྦོམ་ཕྲ་སྙོམས་ཞིང་དལ་བའི་སྐེད་སྐབས་ཙམ་ལ་གཙེར་ཉམས་སུ་མ་སོང་བའི་སྐད་གདངས་མཐོ་བ་བྱེད་པ་སོགས་ད་ལྟ་བཞིན། སྒང་དུང་ངམ་ནས་འདྲ་བ་ནི་བཅོམ་རོལ་གྱི་མགོར་བྱེད་པ་འདི་ཡིན་པས། དུང་གདངས་ཡུན་རིང་ཐུང་འོག་ཏུ་རོལ་མོ་དལ་བྲེལ་ཇི་ལྟར་བྱེད་པ་དེ་དང་བསྟུན་འབུད་ཚུལ་དེང་སང་བཞིན། གདངས་ཐུང་ནི་འདོད་ཡོན་ལྔའི་ནང་ཚན་སྒྲའི་མཆོད་པའི་སྐབས་སུ་བྱེད་པ་འདི་ཡིན། དྲག་དུང་མཚམས་ཅན་ནི་དེང་སང་བསྒྲལ་མཆོད་སོགས་ལ་བྱེད་པ་འདི་ཡིན་ཞིང་མཚམས་མེད་ནི་འདུལ་བའི་གནྡྷེ་དྲག་རྡུང་དང་འདྲ་བར་སྐད་ངར་གྲངས་མེད་དུ་འབུད་པ་ཡིན་པར་བཤད་པས། དཀར་དུང་གི་སྐོར་ལའང་རྣམ་དབྱེ་ཆགས་པར་བྱ།
རྐང་གླིང་ལ་གདངས་གསང་སྔགས་ཀྱི་མན་ངག་བླ་མ་གོང་མའི་གསུང་རབ་ནས་འབྱུང་བ་སྣ་ཚོགས་ཡོད་ཀྱང་གདན་ས་འདིར་ནི། གུར་དྲག་གི་སྤྱན་འདྲེན་ལ། ཀྱཻ་ཡི་དམ་མྱུར་དུ་བྱོན་ལ་དངོས་གྲུབ་སྩོལ་ཅིག བྱ་བ་ཡིན་ཞེས་འཇམ་མགོན་དབང་པོས་གསུངས། གཞན་ནི་གཏོར་བསྔོའི་སྐབས་སོགས་ལ་གུར་མགོན་གྱི་ཡི་གེ་བདུན་མ་དང་། དྲག་བསྐུལ་སོགས་ལ་འབུད་པ་འདི་བཅུ་གཉིས་མ་ཡིན་ཟེར་བ་ཙམ་ལས་གཞན་མེད་པས་དེང་སང་བཞིན་ལ་སྤྱན་འདྲེན་མཆོད་པ་ལ་སྐད་འབོལ་བ་དང་། བསྐུལ་རྣམས་ལ་སྐད་ངར་བར་བྱ། ཟངས་དུང་གི་གླུ་ལ་རིག་གནས་ལ་བྱང་ཆུབ་པ་རྣམས་ཀྱིས་རྣམ་དབྱེ་སྣ་ཚོགས་བྱར་ཡོད་ཀྱང་གདན་ས་འདིར་གྲྭ་ཚང་ནས་འབུད་སྐབས་གླུ་གར་གཏོགས་པ་མཇུག་བཀྲ་ཤིས་ཀྱི་དུང་གདངས་འདི་ཐོས་བརྒྱུད་བཞིན་ངེས་པར་བྱ་ཞིང་། ཐུན་མོང་དུ་རོལ་མོ་མ་བླངས་པར་དུང་མི་འབུད་ཅིང་། དུང་སྐད་འབོལ་ཞིང་དལ་ལ་ངང་རིང་བ་དང་།
སྐད་ཕྲ་བ་བྱ་དགོས་པ་དང་། བསྒྲལ་མཆོད་བཟློག་དུང་སོགས་ཀྱི་སྐབས་ངར་བ་དང་། བྱིན་འབེབས་ཀྱི་རོལ་མོ་ཁ་བསླངས་ཆུང་བ་རྣམས་ལ་མི་འབུད། དབྱངས་ཆེན་གྱི་བཅོམ་རོལ་རྣམས་ཀྱི་མཐར་དུང་སྐད་ཤིན་ཏུ་རིང་བའི་རྗེས་སུ་འདོར་གྱི་ཡུན་ཀྱང་བཅོམ་རོལ་རིང་ཐུང་ལ་དཔག་ནས་བྱེད་པ་སོགས་གོང་བཀོད་དབྱངས་ནས་བཟུང་འདི་བར་ཚང་མར་སྦྱོང་བརྡར་སྙོམས་ལས་དང་ཞར་བྱུང་དུ་མ་སོང་ངོས། རང་རང་གི་ངོ་སྐལ་དུ་གང་བབས་དེ་ལ་ཐོགས་པ་མེད་ཅིང་འགང་གཙང་ཡོང་བ་ཞིག་སོ་སོ་ནས་ཐེག་པ་ཁུར་བླང་བྱ་བ་དང་། གཞན་ཡང་རྡོ་རྗེ་སློབ་དཔོན་ལ་ཉེ་བར་མཁོ་བ་སྟངས་སྟབས་འདུག་སྟངས་ཡིན་པར་བཤད་པས་དེ་དག་གི་རྣམ་གཞག་ཞིབ་པ་ནི་གུར་དང་རྡོ་རྗེ་ཕྲེང་བ། ཡོ་ག་དུས་འཁོར་སོགས་ནས་བཤད་པའི་གར་རྣམས་ཡིན་ཡང་། དེང་སང་ཆོས་གྲྭ་འདི་ན་རྒྱུན་མི་བཞུགས་པར་ཤེས་པར་འདོད་ན་རང་ལུགས་གོང་དཀར་རྡོ་རྗེ་གདན་དང་། བུ་སྟོན་རིན་པོ་ཆེའི་རྗེས་འབྲང་བཞིན་ཁོང་དུ་ཆུད་པར་བྱ། དེའི་ནང་ཚན་འཆམས་ཀྱི་རྣམ་གཞག་ཤིན་ཏུ་མང་ཡང་གཙོ་བོར་ཁུངས་བཙུན་པ་ནི་རྡོ་རྗེ་ཕུར་པའི་འཆམས་སྐོར་འདིར་འདུས་པས།
དེའི་ཚུལ་སྙེ་ཐང་པའི་འཆམས་ཡིག་དང་། སྔགས་འཆང་ཆོས་ཀྱི་རྒྱལ་པོས་མཛད་པའི་སྣང་བ་འགྱུར་ཐུབ། འཇམ་མགོན་ཨ་མེས་ཞབས་ཀྱིས་མཛད་པའི་འཆམས་ཡིག་ལེ་ཚན་གསུམ་རྣམས་ལས་ཇི་ལྟར་འབྱུང་བ་བཞིན། བསྐུལ་ཆུང་རྒན་པ་རིམ་ཅན་དྲུང་དུ་ཤིན་ཏུ་མཁས་ཤིང་བྱང་བར་བསླབས། ནམ་ཞིག་ཉམས་སུ་ལེན་པའི་ཚེ་འཆམས་དཔེ་སྣང་བ་འགྱུར་ཐུབ་ལས། རྣལ་འབྱོར་པ་ཏིང་ངེ་འཛིན་ལས་སུ་རུང་ཞིང་། བསྙེན་སྒྲུབ་ཚད་དུ་འཁྱོལ་བའི་གང་ཟག་ཡི་དམ་ལྷའི་ང་རྒྱལ་བརྟན་པོ་དང་ལྡན་པ་རྣམས། ཕོད་ཀ་རྡོར་གོང་རུས་པའི་མགུལ་རྒྱན། སེ་རལ་ཁ། དགོས་པ་རྣམས་ལ་སྐྲ་ཚབ་དང་།
ཞྭ་ཐེབ་ལ་ཞྭ་དར། མེ་ལོང་། ཟུང་མོ་ཆུ་ཐུར། རྨ་བྱའི་སྒྲོ་མདོངས་རྣམས་ཀྱིས་བརྒྱན། བླ་མའི་པུར་སོལ་ལམ། རོ་སོལ་མར་དང་བསྲེས་པས་སྣ་ཞུར་འཐེན་པ་སོགས་མཐོང་བ་བརྒྱུད་པའི་ཕྱག་ལེན་བཞིན། བཀོད་པ་མཛེས་པ་བཤད་ཚོད་དང་མཐུན་པ་ཆོས་དང་མི་འགལ་བའི་ཆོས་གོས་ལུས་ལ་གྱོན་ཞིང་ཕུར་པ་དར་ཚོན་སྣ་ལྔའམ་དཀར་དམར་མཐིང་གསུམ་གྱི་ཅོད་པཎ་ཅན་དང་། བནྡྷ་སྐྲ་ཞོལ་ཅན་ལག་ཏུ་ཐོགས། གཞན་སྣང་ཤས་མུ་འཕྱོར་གྱི་ཆས་སྣང་བ་ལ་གང་དྲན་བྱས་པ་དང་། སྣང་ཤས་ཉོན་མོངས་ཀྱི་ཁོག་ཁེངས་ཀྱང་སྒྱིད་སྙོམས་ལེ་ལོ་དང་།
འཕང་སེམས་དབང་གིས་སྣང་ཤེས་མེད་མདོག་གི་རྒྱན་ལ་ཆས་བོར་བྱས་ན་བླ་མ་ཆོས་བསྲུང་གི་བཀའ་ཆད་འཕྲལ་དུ་ཡོང་ངེས་པས། སྣང་ཤེས་ལྷ་མཆོད་པའི་བསམ་པ་མ་ནོར་བ་རང་གལ་ཆེ་བས་གཟབ་འཚལ་ཞེས་དང་། ས་ལོ་ཐམས་ཅད་མཁྱེན་པའི་འཆམས་བཤད་གསལ་བའི་མེ་ལོང་ལས། འདི་ཐམས་ཅད་ལ་ཐུན་མོང་དུ་དགོས་པའི་ཡན་ལག་ནི། རོ་སྟོད་ལ་སེང་ཆགས་པ། སྐེད་པ་ལ་འཁྲིལ་ཆགས་པ། སྒྱིད་མ་ལ་ལྡེམ་ཆགས་པ། ཚིགས་བཞི་ལ་འཁྲུལ་ཆགས་པ། རྐང་མགོ་ལ་བདེ་ཆགས་པ། ཞག་ཤ་ལ་ལྷོད་ཆགས་པ།
རྣམ་འགྱུར་ལ་འགྱིངས་ཆགས་པ། ཤ་འགྱུར་ལ་མེར་ཆགས་པ། སྤྱོད་པ་དལ་ཞིང་དོད་པ། ཕྱག་རྒྱ་གཡས་སུ་བཅའ་ཞིང་གྲོལ་ན་གཡོན་དུ་དེ་ལས་ལྡོག དབུས་སུ་ཐད་ཀར་དལ་ཞིང་འགྱིངས། ཁྱུང་ནམ་མཁའ་ལ་ལྡིང་བའི་ཚུལ་གྱིས་ཕོད་ཀའི་ཐང་ཤ་སྤྱོད་པ་དང་། གངས་སྟོད་ཀྱི་སེང་གེ་གཡུ་རལ་སྤྲུག་པའི་ཚུལ་གྱིས་མ་རལ་གྱི་འཁྲིལ་བཤིག་པ་དང་། རྒྱ་སྟག་ནགས་ལ་མཆོངས་པའི་ཚུལ་གྱིས་ལུས་ཀྱི་འཛུམ་མདངས་སྟོན་པ་དང་། གཞན་ཡང་རྣམ་རྟོག་མ་གཡེངས་པར་ལྷའི་ཏིང་ངེ་འཛིན་དྲན་པ་དང་། གྲལ་གྱིས་ཕྲེང་བ་བར་ཐག་སྙོམས་ཤིང་།
ཧ་ཅང་དལ་བ་དང་བྲེལ་བའི་སྐྱོན་སྤངས་ཏེ་ཕྱག་རྒྱའི་རྣམ་འགྱུར་བདེ་ཞིང་འགྲིགས་པ་གལ་ཆེ་བ་ལགས་སོ། ། ཞེས་གསུངས་པ་དང་། སྣང་བ་འགྱུར་ཐུབ་ལས། རོལ་པ་དང་རོལ་འགྲོས་རྣམས་ཀྱི་ལག་སྟབས་ཐམས་ཅད་འདྲ་སྟེ། མཐོ་དམན་མེད་པར་བརྒྱངས་ལ་རྒོད་ནམ་མཁར་ལྡིང་བ་ལྟ་བུའི་ལག་གཉིས་ཀྱི་རྩེ་མོ་གཤོག་པའི་རྩེ་མོ་ལྟར་ཟླུམ་པོའི་རྣམ་པ་ལེགས་ཤིང་མཛེས་པ་ཁོ་ན་མ་གཏོགས་ལག་པ་ཞ་བ་ལྟ་བུ་བྱུང་ན་མི་ཡོང་བས། ལག་གཉིས་མཐོ་བ་ཞེ་གཅིག་བྱའོ། ། ཞེས་དང་། ཡང་དེ་ཉིད་ལས། འདིའི་སྐབས་སུ་སྒྱིད་པ་རེངས་པ་དང་། རྐེད་པ་ཆག་ཅིང་།
མགོ་གུག་པ། རོ་སྟོད་སྒུར་བ་སོགས་འཆམས་ཀྱི་སྐྱོན་ཆེ་བ་ལགས་པས་མ་བྱུང་བ་གལ་ཆེའོ། ། ཞེས་དང་། ཡང་དེ་ཉིད་ལས། འདིའི་དགུ་བརྡེགས་ལ་གྲངས་མི་འཛིན་པར་རྩེད་འཕྱོ་རྒྱུག་པ་དང་། བློ་ལ་བདེ་རྟོག་གང་མེད་པར་ཕྱིན་ཏེ། དགུ་ཞེས་པ་འགྲིགས་པ་ཁོ་ན་བྱེད་པ་ནི་གར་འཆམས་མ་ཡིན། དིག་པའི་རྟོག་སྤྱོད་འབའ་ཞིག་ཡིན་པས་སྤང་བར་བྱའོ། ། བློ་སྐྱོན་མེད་པས་རྒྱུག་དགོས་པ་ནི་ཐོག་མ་ནས་འཆུགས་པའི་སྐྱོན་ཡིན་པས་གྲལ་བསྒྲིགས་པའི་དུས་ཞལ་སྤྲོད་ཀྱི་ཧྲག་ལ་འདོམ་དོ་ལས་ལྷག་པ་མ་བྱུང་བ་བྱས་ན་འཆམས་ཚུལ་ཤིན་ཏུ་འགྲིག་ཅིང་ལེགས་པར་ཡོང་། ཞེས་དང་།
ཡང་དེ་ཉིད་ལས། རྔ་རྔ་ཡོག་གི་ཁྱེར་དོད་པ། ལུས་རྐེད་ལྡེམ་ལེགས་ཤིང་འཆམས་ཚུལ་མཛེས་ལ་ལུས་དྲང་པ་རང་གཙོ་བོར་བྱེད་པ་ནི་རྔ་འཆམས་ཀྱི་ཁྱད་ཆོས་དམ་པའོ། ། དེ་བསྟུན་རྔ་བྱ་ཉལ་དང་ཕྱི་བསྒྱུར་ནང་བསྒྱུར་སོགས་མཁས་ལ་འགྲིགས་པ་དགོས་སོ། ། ཞེས་དང་། ཡང་དེ་ཉིད་ལས། འཆམས་དཔོན་གྱིས་ཇེར་དྲངས། རྔ་བརྡུངས་པའི་ནང་ནས་སྐད་སྙན་ཅིང་འཇེབས་པ་གཉིས་གསུམ་གཅིག་འཆམས་དཔོན་གྱི་དྲུང་ནས་དུ་ལངས་ཏེ་མགུར་འདེགས་མཁས་པར་བྱེད། རྔ་རྡུང་པ་གཞན་རྣམས་གྲལ་ལ་བསྡད་པ་དེ་གའི་ངང་ནས་དབྱངས་འཐེན་པ་མ་གཏོགས་ཐམས་ཅད་ལངས་ནས་བསོད་སྙོམས་པ་འདྲ་བས་མི་མཛེས་པས། དེ་ལྟར་དགོངས་པའི་གོ་ནས་འཆམས་པ་རྔ་རྡུང་པ་དང་བཅས་པའི་སློབ་དཔོན་རྣམས་བསྒྲིགས་ནས་དབྱངས་སྙན་ཞིང་གྲེ་འགྱུར་དོད་ལ་འགྲིག་ཅིང་ཡིད་འཁུལ་བ་དང་བཅས་པས།
ཞེས་དང་། འཇམ་མགོན་ཨ་མེས་ཞབས་ཀྱིས་མཛད་པའི་ཚོགས་སྐད་ལས། པད་ཀོར་དང་འཆམས་སྣ་རྣམས་དུ་མཛད། ཐམས་ཅད་ཀྱིས་འཆམས་དཔོན་ལ་མ་གཡེངས་པ་གཟིགས་ནས་ཟང་ཟིང་དུ་མ་སོང་བ་ཞིག་དང་། ཞེས་སོགས་བླ་མ་གོང་མ་རྣམས་ཀྱིས་རྒྱས་པར་གསུངས་པས་ན། གཞུང་ནས་གནང་བ་དང་། རང་གིས་སྒྲུབ་པའི་ཆས་གོས་ཚང་མ་སླ་ཆོས་ཁྲལ་འཇལ་ཙམ་དུ་མ་སོང་བར་བསྟན་པའི་མིག་རྒྱན་ལ་ཕན་པའི་ཕྱིར་ཆས་རྣམས་སྤུས་གཙང་ཁ་གསར་བཟོ་ལེགས་ཞེ་གཅིག་བྱས་ངེས། གྱོན་ཚུལ་ལེགས་ཤིང་རྩ་འཆམས། སྟངས་སྟབས། རྔ་འཆམས།
བར་འདིར་དགོས་པའི་གསེར་སྐྱེམས་སོགས་ཀྱི་འཆམས། ཉུང་འཆམས། དུར་ཁྲོད་བདག་པོ། གྲུབ་འཆམས་སྐོར་ཚང་མར་དྭང་དོད་ལྷུར་བླངས་ཀྱི་འཆམས་ཚུལ་འགྲིག་ཅིང་རྔམ་ཟིལ་ཆེ་བ། འཇིག་རྟེན་དང་འཇིག་རྟེན་ལས་འདས་པ་ཐམས་ཅད་མཉེས་པའི་འཆམས་ཚུལ་ཁོ་ན་མ་གཏོགས། གྲལ་ལ་ཐག་རིང་ཐུང་། དལ་སར་བྲེལ། བྲེལ་སར་དལ། རྔ་ཆོལ་རོལ་ཆོལ། འགའ་ཞིག་གིས་གཡས་བཏེགས་ན་གཞན་གྱིས་གཡོན་འདེགས་པ།
རྒྱབ་བལྟའི་སྐབས་མདུན་བལྟ། ཐུན་ཕྱོགས་སུ་འགྲོ་ཕྱོགས་ལ་འགྲོ་བ། པད་ཀོར་སོགས་རྐང་སྟབས་ལག་སྟབས་ཚང་མ་ཐེབས་མ་ཆག་ཙམ་བྱས་པ་སོགས་མདོར་ན་འཆམ་གྱི་གནས་སྐབས་སུ་མི་འགྲིག་ཟིང་བཤིག་ཏུ་འགྲོ་བ་སུ་ཐད་ནས་བྱས་བྱུང་ཡང་ལས་ཚན་དོ་དམ་པ་ཚང་མ་གཅིག་ཏུ་བསྒྲིལ། ཕན་ཚུན་སོ་སོ་ལ་འདི་ལྟར་འདུག་གི་བརྡ་དང་གྲོས་བསྡུར་ནས་ཉེས་པ་ཆེ་ཆུང་ལ་དཔགས་བརྒྱ་ཕྱག མར་ཆད་སོགས་བཀལ་སྡུད་པ་སོགས་གོང་འོས་ཀྱི་ཆོས་ཁྲིམས་དོ་དམ་བྱ། དེ་བཞིན་དུ་དུས་མདོས་ཟབ་མོའི་སྐབས་དང་། འཆམས་ཕྲན་བུ་གཏོགས་པ་འཆམས་སྐུ། ལས་མགོན་ལྔ། ཕུར་བཟློག དྲུག་ཅུ་པ་སོགས་ཀྱི་ཟོར་འཆམས།
ཕུར་བཟློག་ཁྱི་འབག་པ། བཟློག་པའི་ཛམ་འགྲོས་རྣམས་ལའང་ལས་སླ་དང་། ཚོད་མོད་དུ་མ་སོང་བར་བླ་མ་གོང་མའི་དགོངས་པ་དང་མཐུན་ཞིང་། མཐོང་བ་བརྒྱུད་པའི་ལག་ལེན་མཐའ་དག་ལ་དྭང་དོད་དང་གཞན་ལ་སྤྲོ་བ་བསྐྱེད་པ་ཁོ་ན་བྱེད། བན་གཙང་པས་གཙོ་བྱས་གྲྭ་ཚང་ཚང་མས་བྲིས་ཐིག་གཏོར་བཟོ་རྣམས་ཀྱང་རྒྱུད་སྡེ་དང་མཐུན་པ་ཞིག་བྱ་དགོས་རྒྱུ་ལ། གདན་ས་འདིར་ཕྱག་ལེན་ཕལ་ཆེར་ངོར་ལུགས་གཙོ་ཆེ་བས། ཐིག་རྩ་ཀུན་མཁྱེན་ཆེན་པོ་དང་། གུང་རུས་མཛད་པ་གཉིས་རྩ་བར་བཟུང་། བདེ་ཀྱཻ་གསང་གསུམ་ཕུར་པ། བདག་མེད་མ་རྣམས་ཀྱི་དཀྱིལ་འཁོར་དང་།
ཕུར་པ་དང་གུར་གྱི་བཟློག་དཀྱིལ་གྱི་ཐིག་རྩ་རྣམས་གཙོ་བོར་སྦྱང་། ཞར་ལ་རྒྱུད་སྡེ་བཞིའི་དཀྱིལ་འཁོར་མང་པོའི་ཐིག་དང་། ལས་བཞིའི་སྦྱིན་སྲེག མཆོད་རྟེན་དང་། བློས་བསླང་གི་ཐིག་རྩ་རྣམས་ཀྱང་ཁོང་དུ་ཆུད་པར་བྱ་རྒྱུར། ཕྱི་ལོར་ཟླ་བ་དང་པོ་ནས་བཟུང་སློབ་དཔོན་མཁས་པའི་དྲུང་དུ་གཏུགས་ལ་ཆ་ཆེན་ཆ་ཕྲན་སོགས་རྣམ་དབྱེ་ཆོད་ཅིང་ཐིག་ཆེན་བརྒྱད། རྩིག་ཐིག འདོད་སྣམ། ཕ་གུ། དྲྭ་བ་དྲྭ་ཕྱེད།
སྒོ་རྟ་བབས། ཁོར་ཡུག་རྡོ་རྭ་མེ་རིས་སོགས་ཀྱི་ཐིག་ལ་ངེས་ཤེས་ཤིན་ཏུ་འགྲོངས་ངེས། དེ་ཕྱིན་ཆད་ནས་བཟུང་ཐིག་གྲྭ་ཚང་རང་ནས་ཐོགས་མེད་དུ་ཡོང་བ་དང་། དེ་བཞིན་དུ་གསང་སྔགས་ཟབ་མོའི་རྡུལ་ཚོན་གྱི་དཀྱིལ་འཁོར་རྣམས་ལ་ཚོན་ངན་ན་སྦྱིན་བདག་གི་དཔལ་ཉམས། ལྷའི་མཚན་མ་འབྲི་ཉེས་ན་བར་ཆད་ལྡང་ཞིང་དངོས་གྲུབ་ཡལ། རྩིག་པ་ལ་སོགས་པ་ཡོན་པོར་གྱུར་ན་ཡུལ་ཁམས་དེར་ནད་ཡམས་འབྱུང་། དེ་དག་རྒྱུན་ཆད་པ་དང་སྦོམ་ཕྲ་སྣ་ཚོགས་བྱུང་ན་རྡོ་རྗེ་སློབ་དཔོན་དང་སྦྱིན་བདག་གི་ཚེ་ཐུང་བ་སོགས་ཉེས་པ་མང་དུ་བསྐྱེད་པར་གསུངས་པས། ཐོག་མར་རྡུལ་ཚོན་ཁ་དོག་ལྔ་དང་། ཁ་དོག་ལྔ་ལ་མདངས་བསྐྱེད་པའི་ཚོན་བསྒྱུར་ཅི་དགོས་ཐམས་ཅད་རང་རང་གི་བཀྲག་དང་ལྡན་ཞིང་ཞིབ་པར་སྦྱོར་ཚུལ་གྱི་ལག་ལེན་ཤིན་ཏུ་མཁས་པར་བསླབས། པ་ཏྲ།
མེ་ཏོག རྡོ་རྗེ། མེ་རིས། ཞི་དྲག་ལྷའི་ཕྱག་མཚན་སྣ་ཚོགས། ས་བོན་ལ་དགོས་པའི་ལཉྩ་ཝརྟུའི་ཡི་གེ བཀྲ་ཤིས་རྫས་རྟགས་སོགས་ཀྱི་རི་མོ་རྣམས་ཤིན་ཏུ་ཁུངས་ཆོད་ཅིང་ལྷོངས་ཆེ་བ། འཇམ་ཤ་དང་ཆགས་ཚད་ལྷ་བྲིས་ཐོགས་མེད་དུ་ཡོང་བ་ལྟ་བུར་སྦྱངས་ལ། ནམ་ཞིག་བླ་མ་གོང་མའི་དགོངས་རྫོགས་སོ་སོའི་དཀྱིལ་འཁོར་དང་། དབང་རྒྱུན་ལེན་བསྐུར་གྱི་ཕྱིར་རྒྱུད་སྡེའི་དཀྱིལ་འཁོར་གང་ཞལ་འབྱེད་ཀྱང་དེ་དང་དེ་ནས་བཤད་པའི་ཚད་དང་མཚན་ཉིད་ཐམས་ཅད་ཡོངས་སུ་རྫོགས་ཤིང་། ལས་སླ་དང་བབ་ཆོལ་གང་དྲན་ལྟ་བུར་མ་སོང་བར།
མཁས་གྲུབ་སུའི་སྤྱན་ལམ་དུ་བསྟར་ཀྱང་སྐྱོན་འདོགས་མེད་ཅིང་ཐུགས་ཡིད་རང་བ་ཁོ་ནས་དུས་གནས་ཐམས་ཅད་དུ་དྭང་དོད་ཀྱི་རྩལ་ཐོན་པ་ཞིག་གྲྭ་ཚང་ཐམས་ཅད་ཀྱིས་སྦྱོང་བརྡར་བྱེད་རྒྱུར། སྔ་སོར་དམ་པ་དེ་ཉིད་ཀྱི་སྐུ་དུས་ལའང་འདི་དག་ལ་སྦྱང་པ་དགོས་ཚུལ་གྱི་བཀའ་ཁྱབ་དང་རྒྱུགས་བཞེས་ཀྱང་མཛད་དགོས་མཆིས་ཀྱང་། སླར་མཐར་ཆགས་མ་གནང་བ་ལྟ་བུས་དེ་སྐབས་སུ་བརྡབ་ཤོག་ཆེ་བ་ཙམ་ལས་ཕུགས་ཀྱི་ཕན་ཐོགས་པ་ཞིག་མ་བྱུང་འདུག་པ་ནས། ད་ཕྱིན་ཆད་བྲིས་ཐིག་གཉིས་ཆར་གྲྭ་ཚང་རང་ནས་འཕེར་བ་དགོས་རྒྱུར། རྩ་བ་དང་རྡུལ་ཚོན་གྱི་སྦྱོར་སྡེབས་ཀྱང་མཆོད་དཔོན་པ་དང་། བན་གཙང་པ་རྒན་པ་ནས་བཟུང་གྲལ་རིམ་དང་། བསྙེན་སོང་ཡང་གྲལ་རིམ་བགྱིས་ངོས། བན་གཙང་པ་རེ་དང་བསྙེན་སོང་གསུམ་རེ་མི་བཞིས་ལོ་རེ་བཞིན་རྡུལ་ཚོན་ཞིབ་སྦྱོར་བྱེད་རྒྱུ་རེ་མོས་དང་། འབྲི་སྐབས་ཀྱང་དེང་སང་བན་གཙང་པ་རེ་མོས་ཙམ་ལས་མི་འདུག་ཀྱང་ད་ནས་བཟུང་སྒྲུབ་མཆོད་ཕལ་ཆེར་གྱི་དཀྱིལ་འཁོར་ལ་བན་གཙང་པ་གཉིས་དང་བསྙེན་སོང་གཉིས། ཕུར་སྒྲུབ་ཆེན་པོའི་སྐབས་བན་གཙང་པ་གཏོར་བཟོ་བ་གང་དགོས་ཀྱི་འཕྲོས་ཡོངས་རྫོགས་དང་།
བསྙེན་སོང་གང་དགོས་ནས་འབྲི་ཞིང་། ཆོག་མང་སྐབས་དཀྱིལ་འཁོར་ཆེ་ཆུང་ལ་དཔགས་རང་རང་གི་ཆོག་གྲྭ་བ་འོས་འཚམས་ཀྱིས་གོང་བཀོད་བཞིན་མཚན་ཉིད་དང་ལྡན་པར་འབྲི། དེ་དང་རྗེས་འབྲེལ་གསང་སྔགས་ཟབ་མོའི་ལས་རབ་འབྱམས་སྒྲུབ་པ་ལ་མཁོ་བ་འཁོར་ལོའི་བྲི་ཆ་ཚང་མའང་མཚན་ཉིད་དང་ལྡན་པ་བཞེངས་ཐུབ་ཅིང་། ཡི་གེ་དབུ་ཅན་དབུ་མེད་རྣམས་ཀྱང་ཁུངས་དང་མཐུན་པ་སྦྱང་ངོས། འཇམ་མགོན་ཨ་མེས་ཞབས་ཀྱིས་མཛད་པའི་དག་ཡིག་ལ་ལྟ་རྟོགས་བགྱིས་པས་གོ་མྱོང་ཕྱུག་པར་བྱས་ནས། བླ་མ་གོང་མའི་ཚུལ་སྒྲུབ་མཆོད་དཀར་མེ་དུས་ཇའི་འབུལ་སྡུད་ལ་འགྲོ་སྐབས་དགོན་གནས་སྦྱིན་བདག་ཆེ་ཕྲ་སོ་སོའི་སར་ལུགས་གཉིས་ཀྱི་བྱ་བ་གང་ཤར་ཡང་ཡི་གེ་བརྡ་དག་གཟུགས་ལེགས་གཞན་ལ་རེ་མི་དགོས་པ་རང་གིས་བཏང་ཆོག་པ་དང་། འགྲོ་དོན་སྒྲུབ་ཕྱིར་འཁོར་ལོའི་སྔགས། གཤིན་པོའི་མིང་བྱང་། སྐུ་གཟུགས་ཀྱི་གཟུངས། གསུང་རབ་སོགས་ཅི་བཞེངས་ཀྱང་ས་ཕྱོགས་དེ་ན་གནས་པའི་སྐྱེ་འགྲོ་ཚང་མས་རང་ཁོ་ན་ལ་རེ་དགོས་པ་ལྟ་བུ་ཞིག་བྱུང་ན་རང་གིས་མི་ཤེས་པའི་སྐྱོན་ཤེས་ལྡན་ལ་ཁ་བཏང་བ་སོགས་ཀྱི་ཉེས་པ་བསྲུང་བ་དང་འཕྲིན་ལས་འགྲོ་དོན་གྱི་སྒོ་འབྱེད་ལྟ་བུར་འབྱུང་བས་དེ་བཞིན་དང་།
གཏོར་མ་དང་རྒྱན་བཟོ་ཡང་ཤིན་ཏུ་གཙང་ཞིང་བླ་མ་གོང་མའི་དགོངས་པ་དང་མཐུན་པ་ཞིག་དགོས་རྒྱུ་ལས་ཕུད་ཕྱེ་དཀར་རྒྱན་དམར་རྒྱན་སོགས་གཏོར་མའི་དགོས་ཆ་ཚང་མར་གཙང་སྦྲ་གང་ཆེ་དང་། ཤོམ་གྱི་ཚེའང་རྣམ་པ་ཀུན་ཏུ་ཁ་དང་སྣའི་དབུགས་དང་མཆིལ་མ་སྣབས་སོགས་བསྲུང་ཕྱིར་ཁ་རས་མཐུག་པོ་ཞིག་སྐེར་འབྲལ་མེད་དུ་འཆང་བའམ་ཉེ་སྐོར་ཞིག་ཏུ་ཚགས་བྱས་ལ། གཏོར་མ་མཆོད་བཤམ་གང་བྱེད་ཀྱི་ཚེ་དེས་ཁ་སྣ་ཁྱབ་པར་བཏུམ། དེང་སང་ཕལ་ཆེར་དེ་རིགས་གཏན་ནས་མི་བྱེད་ཅིང་། གལ་ཏེ་གཞན་གྱིས་ལྷག་བསམ་གྱིས་རས་སོགས་བྱིན་ཀྱང་མཐོ་དམན་སྣ་ཚོགས་སུ་དཀྲིས་ནས་དངོས་གཞིའི་འབག་བཙོག་ལ་ཁྱད་མེད་ལྟ་བུ་བྱེད་པ་འདི་མང་བས། སླན་ཆད་གོང་བཀོད་བཞིན་བྱེད་པ་དང་། དེ་བསྟུན་ལག་པའང་ཤིན་ཏུ་དག་པར་བཀྲུས་ལ་གཏོར་རྫས་ཤ་ལྔ་བདུད་རྩི་ལྔ་སོགས་འཛོམས་པ་ནི་བདུད་རྩི་རིལ་བུ་འདི་ཡིན་པས། འདིའི་ཕྱེ་མའམ་ཁུ་བ་གང་རུང་གི་གཏའ་བསྲེས། སེང་སྒྲ། རྨེ་བརྩེགས།
རྣམ་འཇོམས་སོགས་རྒྱུད་སྡེ་འོག་མ་རྣམས་ལ་བུམ་རྫས་ཉེར་ལྔ་བསྲེས་ལ་ཟླུམ་གཏོར་པདྨའི་སྙིང་པོ་ཅན་པདྨ་འདབ་བཞི་འདབ་བརྒྱད་གང་རུང་གིས་བསྐོར་བ་དང་། ཆོས་སྐྱོང་ལ་མཁོ་བའི་ཟུར་གསུམ་རྣམས་ཀྱང་དྲག་པོ་མ་ཡིན་པའི་གནས་སྐབས་ཕལ་ཆེར་དུ་དབྱིབས་ཟུར་གསུམ་ལ། རྩེ་ཟུར་ཟླུམ་པོ་རྣོ་མེད་བྱ་ཚུལ་སོགས་ཞིབ་པ་བླ་མ་གོང་མའི་སྒྲུབ་ཡིག་སོ་སོ་ནས་འབྱུང་བ་དང་། དེ་དག་གི་ཉིང་ཁུ་ངེད་རང་ནས་བརྩམས་པའི་གཏོར་མའི་རྣམ་གཞག་གི་ཡིག་ཆུང་བཞིན་ཤེས་པར་བྱེད་རྒྱུར། གཏོར་སྤོད་ཆེན་མོའི་སྐབས་དང་། མགོན་པོ་མངའ་གསོལ། ཕུར་སྒྲུབ་ཀྱི་གཏོར་བཟོ་རྩེ་རྒྱན་བཅས་བཟོ་རྒྱུ་བན་གཙང་པ་དང་བསྙེན་སོང་ཉིན་ལྟར་གྲལ་རིམ་རེ་མོས་ཀྱིས་གང་དགོས་དང་།་་་་་ ས་ཡོས་ལོ་ནས་བཟུང་བན་གཙང་པས་རྒྱན་བཟོ་དང་གཏོར་བཟོ་མ་འཁོབ་པར་ཁྲོལ་ཆ་ཞུས་སྟབས་རྒྱན་གཏོར་གཉིས་བསྙེན་སོང་ལ་བབས་པ་འདི་བྱུང་། ད་ལྟར་མི་ནག་སོགས་གཙང་བཙོག་ཡོད་མེད་སྣ་ཚོགས་ཀྱི་ཡན་ལག་བཀྲུས་མིན་ལ་མ་ལྟོས་པར་རྩེ་རྒྱན་དང་གཏོར་མ་རྣམས་ལ་རྗེན་འཇུས་ཀྱིས་ཁྱེར་འགྲོ་བ་ཞིག་འདུག་པས། འདི་ནི་མཆོད་ཡུལ་རྣམས་ལ་བརྙས་བཅོས་ཚབས་ཆེན་དང་།
བསྟན་པའི་མིག་རྒྱན་ལ་གནོད་ཅིང་། སྦྱིན་བདག་དད་པ་ལོག་པ། རང་གི་དམ་ཚིག་ཉམས་པ་སོགས་ཉེས་པ་ཐམས་ཅད་ཀྱི་འབྱུང་ཁུངས་སུ་མཆིས་པས། སླན་ཆད་དགེ་འདུན་སོ་སོ་ནས་གཙང་སྦྲ་དང་དྭང་དོད་བཅས་མཆོད་གཏོར་ཚང་མ་འགན་བླང་ངེས། དམིགས་བསལ་བླ་མ་གོང་མའི་སྤྱི་མཆོད་པ་དང་། གཙོ་ཐབས་པ་ལ་དུས་མདོས་ཀྱི་མཆོད་དཔོན་གནང་བ་འདི་དང་། ཟོར་གཏོར། གཏོར་ཆེན་སོགས་རིགས་ངན་གྱིས་འཁུར་དགོས་པ་རྣམས་མ་གཏོགས་གཞན་ཚང་མ་གྲྭ་ཚང་རང་ནས་བྱེད་པ་ནི་ཤིན་ཏུ་གལ་ཆེ། ཡང་སྔགས་གྲྭ་འདིའི་བསྒྲིགས་ལམ་ཀུན་སྤྱོད་ཀྱི་གཙོ་བོ་གཅིག་ནི་བསྙེན་སྒྲུབ་མཐར་ཕྱིན་པ་འདི་ཡིན་པས། དེ་ཡང་སྔ་ཐོག་ནས་བཟུང་རྒྱུད་བསྐང་གསོ།
བདེ་ཀྱཻ་གསང་ཕུར་བདག་མེད་མའི་རྒྱུགས་སྤྲོད་རྣམས་སོང་ནས་ལམ་འབྲས་ཐོབ་ཕྱིན་ཀྱཻ་རྡོར་གཞི་བསྙེན་ཟླ་དྲུག་པ་རེ་སོང་ནས་བསྙེན་ཆེན་པ་དང་། ཀཱི་ལ་ཡའི་མཚམས་ཟླ་གསུམ་པ་རེ་སོང་ནས་ཕུར་བསྙེན་པར་བཏགས་ནས་བསྙེན་ཆེན་པ་རྣམས་ཚོགས་འདུ་ཚང་མ་རྒྱུག་ཅིང་། ལོ་གཅིག་ནས་རྣམ་འཇོམས། རྨེ་བརྩེགས། སེང་སྒྲ། ཆབ་ཀླུ་སོགས་གཞན་ཕན་མཆོད་གནས་སྣ་ཚོགས་བྱས་ཆོག་པ་དང་། ཕུར་བསྙེན་པར་ཚོགས་འདུ་དམིགས་བསལ་ཁ་རེར་ཕྱིན་ཆོག་པ་བཅས་འདུག་པར་བསྙེན་པ་འདི་དག་ཀྱང་ཁྲལ་འཇལ་ལྟ་བུས་བསྙེན་སོང་མིང་ཐོག་གིས་ཆོད་ཙམ་བྱས་ན་རང་ཉེས་ལྕི་ཞིང་རང་གཞན་ལ་ཕན་ཐོགས་དཀའ་བས། ལོ་ནར་སོན་བསམ་པ་རྙེད་ནས་རང་གིས་རང་གཅུར་ཐུབ་པའི་ཚོད་ཙམ་ལ་བསྙེན་ཡིག་ནས་འབྱུང་བ་བཞིན། གཙོ་བོར་བསྙེན་པ་བྱེད་པོ་དེ་རང་གི་བརྩོན་གྲུས་དང་རྩོལ་བ་སྐྱེད། འཕྲལ་གྱི་བསྐུལ་མ་སྐྱོན་སེལ་མཐའ་དག་དགེ་རྒན་ནས་ཡང་དག་པར་བྱས་ཏེ།
བསྙེན་པའི་གྲངས་ཆད་ལྷག་མེད་པ་སྦྱིན་སྲེག་དང་བཅས་པ་མཐར་ཕྱིན་བྱེད་རྒྱུ་ལ། བདེ་ཀྱཻ་གཉིས་ཀྱི་བསྙེན་ཐབས་འཇམ་མགོན་ཨ་མེས་ཞབས་ཀྱི་མཛད་པ་དང་། བདེ་མཆོག་སྦྱིན་སྲེག་སྔགས་འཆང་གྲགས་པའི་མཚན་ཅན་གྱིས་མཛད་པ། ཕུར་པ་ལ་བསྙེན་སྒྲུབ་གསལ་བྱེད་མདོར་བསྡུས་འདི་ལས་མ་མཆིས་པས་ཡང་ཕུར་གཉིས་དང་གསང་འདུས་ཀྱི་བསྙེན་ཐབས་ཡང་དག་སྦྱིན་སྲེག་བཅས་སླར་ངེད་རང་ནས་རྩོམ་ཐུབ་པ་བྱུང་ན་དེ་བཞིན་དང་། གསང་འདུས་སྦྱིན་སྲེག་ངོར་ཆེན་རྡོ་རྗེ་འཆང་། ཕུར་པའི་སྦྱིན་སྲེག་ཨ་མེས་ཞབས། བདག་མེད་མ་ནི་ཀྱཻ་རྡོར་གྱི་ཁོངས་སུ་འཐུས་ཤིང་། ཟུར་དུ་བྱེད་ན་ཨི་རིང་འབུམ་ཕྲག་བཞི་དང་། ཨཾ་ཐུང་འཁོར་སྔགས་བཅས་སོ་སོ་ནས་ཁྲི་ཕྲག་བཞི་རེ་དང་། མངོན་རྟོགས་བསྒྱུར་བ་ཙམ་མ་གཏོགས་ཀྱཻ་རྡོར་སོར་བཞག་གིས་འཐུས་ཤིང་།
ཟླ་བ་གསུམ་གྱི་ཁོངས་སུ་གྲུབ་བམ་སྙམ། མཁའ་སྤྱོད་མའི་བསྙེན་ཐབས་ངེད་རང་ནས་རྩོམ་ཐུབ་པ་བྱུང་ན་དེ་བཞིན་དང་། གཞན་བླ་མ་གོང་མ་རྣམས་ཀྱིས་མཛད་པ་ཉུང་ངུ་ཁ་ཤས་འདུག་པ་ལྟར་དང་། སྦྱིན་སྲེག་འཇམ་མགོན་ཨ་མེས་ཞབས་ཀྱིས་མཛད་པ། ཀུན་རིག་བསྙེན་ཐབས་སྦྱིན་སྲེག་བཅས་དེས་མཛད་པ། གུར་མགོན་གྱི་བསྙེན་ཐབས་ངེད་རང་ནས་རྩོམ་ཐུབ་ན་དེ་བཞིན་དང་། སྦྱིན་སྲེག་ཨ་མེས་ཞབས་ཀྱིས་མཛད་པ། ཞལ་གྱི་བསྙེན་ཐབས་སྦྱིན་སྲེག་སོགས་ཆ་ཚང་ཞིག་དེ་སྔ་མི་འདུག་ཀྱང་སླར་ངེད་རང་ནས་རྩོམ་ཐུབ་པ་བྱུང་ན་དེ་བཞིན་དང་། གཞན་དང་། གཞན་ཡང་གཤེད་དམར་འཇིགས་བྱེད་སོགས་རང་གང་འདོད་ཀྱི་ཡི་དམ་ཆོས་སྲུང་ནོར་ལྷར་བཅས་པའི་བསྙེན་བསྒྲུབ་ཚད་ལྡན་ཅི་ནུས་སུ་བྱེད་པ་དང་།
མེད་ཁ་མེད་དུ་ཀྱཻ་རྡོར་ཕུར་མགོན་གསུམ་གྱི་བསྙེན་པ་ཕལ་ཆེར་ནས་བྱེད་དགོས་པ་ནི་སྔགས་གྲྭ་འདི་ཉིད་ཀྱི་སྙིང་པོ་ཡིན་ཞིང་། རྒྱུན་གྱི་ཐུགས་དམ་གྱི་རིམ་པ་ཡང་ཕུར་གཉིས་དང་། ཆགས་མེད་བཞི་ནི་ལམ་དུས་རྒྱས་འབྲིང་གཉིས་གཅིག་ཏུ་བསྡོམས། ལམ་ཟབ་ཕྱི་ནང་གཉིས་བསྡོམས། བིར་སྲུང་ཐུན་མོང་དང་ཐུན་མོང་མ་ཡིན་པ་གཉིས་བསྡོམས། དྲིལ་བུ་ལུས་དཀྱིལ་ལམ་མཁའ་སྤྱོད་མ་གང་རུང་ལ་ཆག་མེད་བཞི་ཞེས་རྗེ་བཙུན་གོང་མ་རྣམས་ཀྱིས་ཐུགས་དམ་གྱི་གཙོ་བོར་མཛད་ཅིང་། གཞན་ཡང་ལྕོགས་ཚེ་དེའི་ཁར་གཤེད་དམར་ལྷ་ལྔ། གུར་མགོན་བྲག་རྫོང་ལ་གསང་ཁྲིད་ཐོབ་ཚེ་དེའི་ཉམས་ལེན་དང་བཅས་པ། ཞལ་གུར་བདུན་མའི་ཚེ་སྒྲུབ་དང་། གསང་ཁྲིད་ཐོབ་ཚེ་དེ་ནང་བཞིན་གྱི་ཉམས་ལེན།
ཀུ་རུ་ཀུལླེའི་ཕྱི་སྒྲུབ་ཐུན་མོང་མ་ཡིན་པ་རྣམས་དང་། རྗེ་བཙུན་ས་སྐྱ་པའི་ལུགས་ཀྱི་གཏོར་མ་བཅུ་བདུན་མའམ། བྱང་ཆུབ་སེམས་དཔའ་ལུགས་ཀྱི་བརྒྱ་རྩའམ་ཤིན་ཏུ་བསྡུས་དཀར་ཆ་བཞི་ཞེས་པ་མི་གཡོ་སྒྲོལ་མ་ཀླུ་གསུམ་ལ་ཟླུམ་གཏོར་ཡི་དྭགས་ཀྱི་ཆུ་སྦྱིན་རྣམས་ལ་ཞེས་ཞིང་། ཕྱིས་ཀྱི་བླ་མ་གོང་མ་རྣམས་ཀྱིས་གཞི་བདག་བསྣན་པར་མཛད་ནས་ཟན་རིགས་ཀྱང་འཕར་བའི་གཏོར་མ་བསྡུས་པ་འདི་དང་། རྡོ་རྗེ་མཁའ་འགྲོའི་སྦྱིན་སྲེག བདེ་ཀྱཻ་གཉིས། གུར་ལྷ་བརྒྱད། ཞལ་དུར་བདག་དཀར་བདུད་ཕུར་སྲུང་སྤྱི་གཏོར་གཞི་བདག་གཏོར་མ་བཅས་གཏོར་བསྔོ་ཆེན་མོའི་གཞུང་ནས་འབྱུང་བ་བཞིན་ཐུབ་ན་ལེགས་ཤིང་། མ་ཐུབ་ན་ལམ་ཟབ་ནང་མ་ཕུར་ཀྱཻ་མཁའ་སྤྱོད་མ་རྣམས་ཅིས་ཀྱང་ཐུབ་པ་ཞིག་གལ་ཆེ། བླ་མ་གོང་མའི་ཚུལ་སྒྲུབ་མཆོད།
དཀར་མེ་དུས་ཇའི་ཐེབས་སྟོད་སྨད་ཀྱི་འབུལ་སྡུད་ལ་འགྲོ་སྐབས་ཡིག་རྩིས་སྨན་གསུམ་ཤིན་ཏུ་མཁོ་ཆེ་བས་ཡི་གེ་སྦྱོང་ཚུལ་གོང་ན་གསལ་ཞིང་། རྩིས་ལ་ལེའུ་ཐོ་ཡོངས་རྫོགས་འདོན་ནུས་པ་སོགས་སྐར་ནག་གི་རྩིས་ཐམས་ཅད་ལ་བྱང་ཆུབ་པའམ། དེ་མིན་ཡང་ལྔ་བསྡུས་ཙམ་ཞིག་ལ་བྱང་ཆུབ་པ་དང་། སྨན་ཀྱང་རྩ་ཆུ་ངོ་འཕྲོད་ཅིང་སྨན་གྱི་རིགས་མཁོ་ཆེ་བ་ཕལ་ཆེར་ངོས་འཛིན་ཐུབ་པ་ཙམ་ཞིག་གམ།

ཡང་ན་སྨན་གྱི་རྒྱུད་འགྲེལ་པ་དང་བཅས་པའི་དོན་ཕ་ལམ་ལག་ཐོག་ཏུ་འཁེལ་བ་སྦྱོང་བརྡར་དང་། མཚམས་སྦྱོར་སོགས་སྒྲ་རིག་ལ་འཇུག་པའམ། ཡང་ན་དཔང་ལོའི་ཚོགས་གསུམ་གསལ་བྱེད་ལ་འཇམ་མགོན་ཨ་མེས་ཞབས་ཀྱིས་མཆན་གནང་བ་འདིར་ལྟ་རྟོགས་དངོས་སྔགས་རྣམས་སྒྲ་དག་ཏུ་ཡོང་བ་ཞིག་གལ་ཆེ་བས་དེ་བཞིན་དང་ཞར་བྱུང་སྒྲིག་ལམ་ཀུན་སྤྱོད་མཐོང་བ་བརྒྱུད་པ་ནི་རྒྱུགས་སྤྲོད་ཀྱི་རིམ་པར། ཐོག་མར་རྩ་རྒྱུད་བརྟག་གཉིས། བརྒྱུད་འདེབས་རྒྱུད་གཏོར་བཅས་འབུལ་སྐབས་རྒྱུད་ཕོགས་ཕྱིས་ནས་ལེན་པ་ཞིག་འདུག་ཀྱང་དཔེ་འཛིན་སྐབས་ཆས་ཀའི་གཞི་རྟེན་ཡིན་པས་སླན་ཆད་དཔེ་འཛིན་གྱི་གོང་དུ་ཞུ། དེ་ནས་བསྐང་བ་གཞུང་རྐྱང་ཙམ་ལས་རྒྱུགས་སྤྲོད་མི་འདུག་ཀྱང་། ད་ནས་བཟུང་ཧོར་ཟླ་དང་པོ་དང་དྲུག་པ། མདོས་ཆེན་རྣམས་ཀྱི་སྐབས་རྒྱུགས་སྤྲོད་པ་རྣམས་ནས་ཕུར་ཆུང་གཏོར་བསྔོ། བསྐང་བ་ཐུགས་དམ་མའི་སྡེ་ཚན། བསྟོད་པ་རྔམ་འབར། རབ་འབར་བཅས་སྤྲོད།
དེ་ནས་བདེ་ཀྱཻ་གསང་གསུམ། ཕུར་པ། ཕུར་བཟློག དྲུག་ཅུ་པ་རྣམས་གཞིས་ཕྱོགས་ཀྱི་གྲྭ་པ་ཚང་མས་སྤྲོད། བདག་མེད་མ་དང་རྣལ་འབྱོར་མ་གཞིས་གྲྭས་སྤྲོད། ཞལ་གྱི་གཏོར་བཟློག་བསྙེན་ཆེན་པ་གཞིས་གྲྭས་འབུལ་དགོས་རྣམས་འདུག་པས། དྲུག་ཅུའི་སྐབས། ད་ནས་བཟུང་བསྐང་གསར། ལྷ་ཞལ། པུ་ཏྲ་དཀར་བདུད་རྣམས་ཀྱི་སྒོས་བསྐང་དང་།
བསྟོད་རྙིང་། སྲིན་སྔོན་གང་གསུམ་མ་ཧཱུྃ་གཉིས་རྣམས་ཀྱི་རྒྱུགས་འབུལ་ཀྱང་བྱེད། ཕུར་བཟློག་གི་སྐབས་ངེད་རང་ནས་བརྩམས་པའི་དཀར་བདུད་ཕུར་སྲུང་རྣམས་ཀྱི་བསྟོད་པ་རྒྱས་པའི་རྒྱུགས་དང་། ཕུར་སྒྲུབ་ཆེན་པོའི་ཚེས་གཉིས་རྒྱུགས་སྤྲོད་སྐབས་ལྷག་མ་དང་གུར་དྲག་གི་རྒྱུགས་མ་ཕྲོད་ན། ཟླ་བ་དེའི་ཉེར་བཞི་ལ་གཉིས་ཆར་སྤྲོད། ཚར་ཆེན་དགོངས་རྫོགས་སྐབས་རྣལ་འབྱོར་མ་འཇམ་དབྱངས་བསོད་ནམས་དབང་ཕྱུག་གི་ཡིག་ཆ་ནང་བཞིན་ཟླ་བ་དེའི་བཅུ་བཞི་ལ་སྤྲོད་དགོས་པས་རྒྱུགས་སྤྲོད་སྐབས་མགོ་མཇུག་ཚང་མ་གནོན་པ་ལས་ལས་སླ་དང་ཚོད་ཡོད་དུ་མ་སོང་བ་གལ་ཆེ། གཞན་བཅའ་ཡིག་འདི་ཐོན་ཕྱིན་གོང་བཀོད་སྡོམ་གསུམ་ཚུལ་གསུམ་གསལ་རྒྱན་མདོ་སྔགས་བསྟན་པ་རྒྱ་མཚོའི་སྒོ་འབྱེད་རྣམས་དབང་རྣོན་དག་སྣང་ཅན་རྣམས་ཀྱིས་སྐབས་གང་བབས་སུ་རྒྱུགས་འབུལ། ཕུར་སྒྲུབ་ཆེན་མོ་སོགས་སྒྲུབ་མཆོད་རྣམས་ཀྱི་སྐབས་དང་། དུས་མདོས་ཀྱི་དམག་སྟོན་བཞུགས་གྲལ་དང་། སྐུ་རིམ་ཆེན་མོའི་ཕུར་བཟློག་གི་ཉེར་བརྒྱད་ནས་གནམ་གང་གི་བར་དང་།
མདོས་ཆུང་དྲུག་ཅུ་པའི་ཉེར་དགུའི་དགོང་དང་། རྒྱལ་པོ་ལོ་གསར་དང་། རབ་སྟོན་རྣམས་ཀྱི་སྐབས་སུ་མཁན་་་་་་རྒྱལ་པོ་ལོ་གསར་རབ་སྟོན་སོགས་སྟོན་མོའི་རིགས་རིན་པོ་ཆེ། བརྒྱ་་་་་་དམག་སྟོན་བཞུགས་གྲལ་སོགས། ཚོ་དཔོན།་་་་་ སྒྲུབ་མཆོད་གང་འོས་་་་་་ཆོས་ལས་པ་གཉིས་་་་་་དམིགས་བསལ་གཞིས་ལན་གཅིག་ཞུར་ཕུར་སྒྲུབ་ཕུར་བཟློག་དྲུག་ཅུ་པ་དུས་མའི་སྐབས་རེས་མོས། བན་ཚང་པ། སྒྲུབ་མཆོད་རྣམས་ལ་གྲལ་རིམ་རེས་མོས་་་་་་བསྙེན་སོང་བཅས་ནས་བཤད་པ་འབུལ་དགོས་ལ། འཇམ་མགོན་ཨ་མེས་ཞབས་ཀྱིས་མཛད་པའི་གདུང་རབས་ཆེན་མོ། དཔག་བསམ་འཁྲི་ཤིང་གི་དོན་འགྲེལ།
གསུང་ངག་ཆོས་བདེ་གསང་། འཇིགས་བྱེད་དུས་འཁོར། མགོན་པོ་རྣམས་ཀྱི་ཆོས་འབྱུང་། རབ་གནས་དང་། ཕུར་པའི་སྟོད་ལས་སྨད་ལས་སོགས་ཀྱི་རྣམ་བཤད་དང་། དྲུག་ཅུ་པའི་དྲིས་ལན་བཅས་མདོར་ན་མགོན་པོ་དེའི་ཞལ་སྒོ་ལས་བྱོན་པའི་བསྟན་བཅོས་ངོ་མཚར་ཅན་རྣམས་ཀྱི་སྟེང་ནས་བཤད་པ་དག་གསལ་སྙན་གསུམ་གྱི་སྒོ་ནས་འབུལ། བན་ཚང་པ་རྣམས་ཀྱི་དམིགས་བསལ་མཛད་རྒྱུ་ལ། ཟླ་བ་བྱུང་ངོ་ཅོག་ལ་འཇམ་མགོན་ཨ་མེས་ཞབས་དང་། སྔགས་འཆང་ཆེན་པོ་དང་བསོད་ནམས་དབང་པོ་རེ་མོས། མུས་ཆེན་དང་གྲགས་བློ་བ་རེ་མོས།
སྔགས་འཆང་ཀུན་དགའ་བཀྲ་ཤིས། འཇམ་དབྱངས་བསོད་ནམས་དབང་ཕྱུག་དང་། ས་ལོ་སྒར་ཆེན་སྐུ་འབྲིང་རྣམས་ལྷན་རྒྱས་ཀྱི་བླ་ཆོས་རེ་དང་། ཚེས་མཆོད་ལ། འཇམ་མགོན་ཨ་མེས་ཞབས། སྔགས་འཆང་ཆེན་པོ། གྲགས་པ་བློ་གྲོས། ཀུན་དགའ་བཀྲ་ཤིས། བསོད་ནམས་དབང་ཕྱུག་རྣམས་དང་། ལོ་རེ་ངག་དབང་ཆོས་གྲགས།
བསྟན་པ་རབ་རྒྱས། སྒར་ཆེན་སྐུ་འབྲིང་། སྤྱན་སྔ་རིན་པོ་ཆེ་རྣམས་ཀྱི་དགོངས་རྫོགས་བླ་མཆོད། ཟླ་རེའི་ཚེས་བཞིའི་རྣམ་སྲས་བསྐང་བ། གུར་དྲག བརྒྱད། བཅུ་བཞི། ཉེར་གསུམ། ཉེར་དྲུག་ནས་གནམ་གང་བར་གྱི་དུས་གཏོར་སྨན་བླ། གཏོར་སྤོད་ཀྱི་རིགས།
རྒྱ་འགྲོས་པའི་བསྐང་གསོ། སྨོན་ལམ། ལོ་བཅོལ་བཅུ་ཚིགས་གཏང་རགས། རིལ་སྒྲུབ་དང་། དུས་མདོས་ཀྱི་བསྐང་གསོ་བརྒྱ་ཚར། ལྷ་མོ་གསོལ་མཆོད། མདོ་སྡེའི་སྐབས་ཀྱི་བསངས། དགེ་ཚེས་བཞི། ཞལ་གྱི་དམ་ཚིག་བསྐང་གསོལ་མགོན་མདོས་སོགས་དམིགས་བསལ་ཞུ་དགོས་ཚང་མ་དང་། བསྙེན་སོང་ནས་དམིགས་བསལ་ལ།
ཁྲུས་གཏོར་ཆེན། སེང་སྒྲ། ཆབ་ཀླུ། ཕྱོགས་ཀྱི་བླ་མར་འགྲོ་དགོས་ཚང་མ་འགན་ལེན། གྲྭ་ཚང་སྤྱིར། སྨན་བླ། དགུ་གཏོར། ཆོ་འཕྲུལ་ཐ་དཀར་སྨོན་ལམ། སྒྲུབ་མཆོད། གཏོར་བཟློག་གོང་འཕེལ་རྣམས་མཛད་དགོས་པ་དང་།
དམར་ཆེན་གཏོར་བཟློག་པུ་ཏྲའི་མདོས་གཉིས་སྐབས་རེ་དགོས་པ་བྱུང་ན་ཀྱཻ་རྡོར་དང་དྲུག་ཅུ་པ་ཐོན་པ་རྣམས་ཀྱིས་བྱེད། དབྱངས་དཔོན་བཅུ་བཞི་ལ་དམིགས་བསལ་གཉེར་ཚང་གཞུང་གི་སྲོག་གཅོད་སྡིག་བཤགས་སུ་དམིགས། བཀྲ་ཤིས་ལྷ་ཁང་གི་རྣམ་རྒྱལ་དང་། ཕག་སྙིང་ཉིན་གཉིས། བཞི་པའི་དགེ་ཚེའི་རབ་གནས་རྣམས་བྱ། གྲྭ་ཚང་སོ་སོར་བགོ་དགོས་ལ་དགུ་པའི་ཆོག་མང་སྐབས། བདེ་མཆོག གསང་འདུས། ཀྱཻ་རྡོར། བདག་མེད་མ་རྣམས་ལ་མགོ་ནས་བཟུང་རིམ་བཞིན་མཆོད་དཔོན་པས་ཕྱོགས་གྲྭ་བ་མང་ཉུང་ཆ་སྙོམས་ནས་བགོད།
མཁའ་སྤྱོད་མ་ལ་ཆ་སྙོམས་ཀྱི་ཁོངས་དེ་ནས་ཐོན་ན་དང་། དེ་མིན་བསྙེན་སོང་རྒན་པ་ཁ་ཤས་ནས་བྱེད། རྡོ་རྗེ་སློབ་དཔོན་ནི་ངེད་རང་ནས་ཆོག་མང་སུ་ཡོང་ཚེ་བདེ་མཆོག དེ་ཕྱིན་བརྒྱ་དཔོན་ནས་བཟུང་རིམ་བཞིན་བཀོད་བཞག་བྱེད་དགོས་པས། སྔར་ནས་འདི་སྐབས་སུ་རྒྱུགས་སྤྲོད་བྱས་ཆོག་འདུག་ཀྱང་ཞིབ་ཏུ་དཔྱད་ན་དེ་སྐབས་གྲྭ་ཚང་སོ་སོར་ཆ་སྙོམས་དགོས་པས་རྒྱུགས་སྤྲོད་ཀྱི་ཕྱོགས་གྲྭ་དེར་བཞུགས་མིན་སྣ་ཚོགས་ཤིག་འདུག་པ་ནས། ཕྱིན་ཆད་འདི་སྐབས་སུ་རྒྱུགས་སྤྲོད་་་་་་ལྕགས་སྦྲུལ་ལོར་བན་གཙང་པ་ཞལ་གྲངས་མ་འགྲིགས་པས་བབ་རྒྱུ་ལྷ་ཆེན་ནས་འཐེན་པ་རྣམས་ཀྱཻ་རྡོར་གཞི་བསྙེན་མྱུར་དགོས་སྟབས་བདག་མེད་མའི་རྒྱུགས་སྤྲོད་བྱེད་དགོས་བྱུང་སོང་བ་བཞིན་སླན་ཆད་ཀྱང་དམིགས་བསལ་འདི་རིགས་ལ་བཀག་པ་མེད་ཅིང་གཞན་བཅའ་ཡིག་སོར་བཞག་གོ་མི་བྱེད། དཀར་བསྐང་གསོའི་སྐབས་སྒོ་རུམ་ནང་སོ་གཉིས་སུ་བན་གཙང་བསྙེན་སོང་བྱེད་དགོས། བསམ་གླིང་དུ་བརྒྱ་དཔོན་ལས་ཆེན་བན་གཙང་དབུ་བྱེད། བན་གཙང་བྱིངས། བསྙེན་སོང་རྣམས་རེ་བཞིན་རྡོ་རྗེ་སློབ་དཔོན།
དབུ་བྱེད། མཆོད་དཔོན་རྒན་མགོའི་གྲས་སུ་རེ་མོས་བྱས་ངོས། དེའི་ཁང་སྐོར་བདེ་གླིང་གྲྭ་གསར་རྣམས་ནས་བྱེད་སྐབས། སློབ་དཔོན། དབུ་བྱེད། མཆོད་དཔོན་གསུམ་ལ་འུལ་རྟ་རེ་དང་། གཞན་ཐམས་ཅད་ལ་དོས་གང་དགོས། ཡང་བན་གཙང་པ་དང་ལྟོ་ཟན་ལྷན་རྒྱས་འཚོགས་དགོས་དྲུག་པའི་ཚེས་བཞི། ལྷ་མོ་མཆོད། བྱས་འགྱུར་དང་བླ་བྲང་མ་གཏོགས་གཏོར་སྤོད་ཀྱི་རིགས།
ཟླ་རེ་བཞིན་གྱི་སྨན་བླ་བླ་མཆོད་བསྡུས་རྒྱུ་རྣམས། མགོན་ཁང་མཚན་ཐོགས་སྐབས་སྐུ་གཉེར་སོ་སོ་རང་གནས། དེ་ཕྱིན་མཆོད་དཔོན་པས་ཆ་སྙོམས་སུ་བགོད། བོ་དོང་ཨེར་བསྐང་གསོལ་རེ་འབྱོན་ཚེ། བརྒྱ་ལས་བན་གཙང་བསྙེན་སོང་རྣམས་རེ་མོས་ལ་རྟ་དོས་གང་དགོས། སྟོད་སྨད་ཀྱི་བླ་མ་ཟུར་སྡོད་རྣམས་དང་། དེ་འཕྲོས་མོ་འགྲིགས་ཚེ་བྱང་ས་ངག་རྒྱུན་ལ་བྱ་ཆུ་རྒན་རྒོག་ཏུ་གྲགས་པ་རྣམས་ནས་སྒོ་རུམ་དུ་རྒྱུན་བསྐང་བཞི་གྲྭ་རེ། སྒྲུབ་མཆོད་དང་ཆབས་ཅིག་བསྐང་རྒྱུན་ཡོད་རིགས་རྣམས་ལ་ཁྱད་འཕགས་ལྷོ་བྱང་ནང་སོ་རྣམས་སུ་མི་གྲངས་ཅི་ཐོབ་མཆོད་དཔོན་པས་བགོ་ལུགས་བྱེད།་་་་་ ཕུར་སྒྲུབ་དང་དུས་མདོས་སྐབས་ལྷ་ཁང་རྩེར་ཡང་བསྐང་རྒྱུན་པ་ཕྲལ་ལུགས་བྱེད། དུས་མདོས་སྐབས་དེར་མ་འཐུས་པའི་བདེ་གླིང་བྱིངས་བསྐང་རྒྱུན་པའི་གྲས་སུ་བགོ་ལུགས་གོང་བཞིན་བྱེད།
བླ་རིགས་རྣམས་དུས་མདོས་སྐབས་ཀྱི་བསྐང་གསོ་བརྒྱ་ཚར། མགོན་པོ་མངའ་གསོལ། གཏོར་སྤོད་ཆེན་མོ། མཐོང་བ་དོན་ཡོད་གཏོར་སྤོད། ཧོར་ཟླ་ལྔ་པའི་འཇམ་མགོན་ཨ་མེས་ཞབས་ཀྱི་དགོངས་རྫོགས་མཆོད་འབུལ་རྣམས་རྒྱུགས། ཆོས་གྲྭ་ལྷོ་བྱང་ལྷན་དུ་འཚོག་དགོས། འབུམ་ཐེར་སོགས་མང་ཇ་དམིགས་བསལ་རྣམས་ལ་བསྙེན་སོང་དབུ་བྱེད་རིག་ཆུང་གྲྭ་ལ་ལྷོ་བྱང་གང་རུང་གི་མགོ་དང་། རྒྱུན་གྱི་མང་ཇར་བྱིངས་བཙུན་ཆུང་ཁྲོད་གང་འོས་དང་བན་གཙང་པ་མང་ཇར་འབྱོན་དགོས་ཚུལ་དམ་པ་དེ་ཉིད་ཀྱིས་ལྷོ་བྱང་གཉིས་སུ་གནང་བའི་བཀའ་ཤོག་ན་འདུག་ཀྱང་། དུས་རྒྱུན་ཆད་མེད་པར་སྒོར་དུ་བསྒྲིགས་ན་ཤིན་ཏུ་མང་བས་སླན་ཆད་ངེད་རང་མང་ཇར་བྱུང་ན་མ་གཏོགས་འབྱོན་མི་དགོས་ཤིང་། བན་གཙང་པ་འདི་སྔགས་འཆང་ཆེན་པོའི་སྐུ་མདུན་བཅར་བཞུགས་དང་།
གཞན་ཡང་བླ་མ་གོང་མའི་བཀའ་སྲོལ་ཐུན་མོང་མ་ཡིན་པའི་རྒྱུན་འཛིན་དགོས་སྟབས་ཞལ་ངོ་བགྲེས་པ་ཡོད་ན་མ་གཏོགས་གདུང་བརྒྱུད་རྣམས་ཀྱི་སྐུ་ཡོན་གསན་ཁུངས་ཡིན་པ་བཅས། སྔགས་འཆང་ཆེན་པོ་དང་། འཇམ་མགོན་ཨ་མེས་ཞབས་སོགས་བླ་མ་གོང་མ་རྣམས་ཀྱིས་མཐོང་བཟོས་བདག་རྐྱེན་འབུར་དོད་གནང་འདུག་པ་བཞིན་འབུམ་ཐེར་སོགས་ཀྱི་ཚོགས་སྐལ་ཆད་མེད་དང་། གནས་སྐབས་ཀུན་ཏུ་དབུ་མཛད་སོགས་ལས་ཚན་རྣམས་ལ་གདན་སོགས་ཀྱི་ཐོབ་ཐང་སྔར་སྲོལ་བཟང་པོ་བཞིན་དང་། ཐམས་ཅད་ཀྱིས་གོང་དུ་འཁུར་བའི་བཀུར་བཟོས་བྱེད་དགོས་མིན་ཤེས་ལྡན་གཟུར་གནས་ཀྱིས་བརྟགས་པས་གསལ་ཞིང་། མཆོད་ཡུལ་བན་གཙང་པ་རྣམས་ཀྱིས་ཀྱང་ཞལ་འདོན་གསུང་དབྱངས་དལ་ཞིང་འགྲིགས་ལ་ཆོ་ག་ཕྱག་ལེན་ཕྲ་མོ་ཚུན་ཆད་ཕུལ་ཕྱིན་གྱི་གཙོ་བོ་མཛད་ནས་བསྟན་པའི་མིག་རྒྱན་ལ་ཕན་པ་ཞིག་དང་། གྲྭ་བཅོ་ལྔ་པོ་ནང་ཤིན་ཏུ་མཐུན་ངེས་མིག་ལྟོས་ངན་པ་གཞན་གྱིས་ནམ་ཡང་མི་བསླད་པ་ཞིག་གལ་ཆེ། ཚོགས་ཆེན་ཆོ་གའི་སྐབས་རྡོར་དྲིལ་དབུ་རྒྱན་དར་དཔྱངས་ཚང་མ་ངེད་རང་ཆོག་དཔོན་དུ་ཡོད་ན། བན་གཙང་པ་དང་ལྷན་དབུ་མཛད་ལ། མཆོད་ཁང་ནས་དབུ་རྒྱན་དར་དཔྱངས་རྩ་ཆིངས་རྟེན་ཁེབས་བཅས།
མུས་ཆེན་མཆོད་འབུལ་སྐབས་ཁྱམས་སྟོད་གུང་གྲལ་ལ་བན་གཙང་པ་དང་དེ་འཕྲོས་བསྙེན་སོང་རྣམས་བཞུགས། མཆོད་ཁང་ནས་རྟེན་ཁེབས་གསར་རྙིང་གང་ཁྱོན་གྱི་གསར་བཀྱེ། ཀུན་རིག་སྒྲུབ་མཆོད་སྐབས་གུང་གྲལ་བན་གཙང་པའི་འཕྲོས་ལྷ་ཆེན་རབ་འབྱམས་པ་རྣམས་དང་། རྒྱབ་གྲལ་གཡས་ཀྱི་མགོར་སྤྱི་པ། གཡོན་གྱི་མགོར་ལྷ་ཆེན་དབུ་ཆོས། མཐའ་གྲལ་གྱི་མགོར་གཟིམ་ཆུང་བསྐོར་དཔོན། དེ་འོག་བྱང་གི་ཆོས་ཁྲིམས་པ། ངེད་རང་ཚོགས་དཔོན་ལ་ཡོད་སྐབས་གོང་མ་གྲལ་གྱི་མགོར་མཁན་ཆེན། བརྒྱ་ལས་དེ་ཕྱིན་གྱི་གྲལ་ལ་རབ་འབྱམས་པ་རྣམས་ཀྱི་འོག་བསྙེན་སོང་དང་བཀའ་བཅུ་པ་བསྒྲིགས་ཁྱོན་དང་བསྙེན་པ་ཐོན་སྔ་ཕྱིའི་གྲལ་རིམ་བྱེད། དབུ་རྒྱན།
དར་དཔྱངས། རྩ་ཆིངས་རྟེན་ཁེབས་བཅས་ཚོགས་པ་གང་ཡོད་ལ་མཆོད་ཁང་ནས་འདོན། སྤྱི་ཆེན་དང་ཚོགས་ཆེན་དབུ་བྱེད་ལ་སིལ་སྙན་རེ། རྒྱུན་གྱི་སྒྲུབ་མཆོད་ཚང་མ་ལ། དབུ་བྱེད་གསུམ་ལ་རོལ་མོ། དུས་ཆོས་བརྒྱ་ལས། བདེ་གླིང་དབུ་བྱེད། བན་གཙང་སར་སིལ་སྙན། ཕུར་སྒྲུབ་སྐབས་རོལ་སིལ་གང་མང་གཉིས་ནས་བཅུ་བཞིའི་བར། དེ་ནས་བཅུ་དགུའི་བར་དང་།
དེ་ནས་ཉེར་ལྔའི་བར་དང་། དེ་ནས་ཚེས་གཅིག་བར་རབ་འབྲིང་ཐ་གསུམ་ཆ་སྤེལ་བའི་རེ་མོས་བྱེད། འཆམས་ལ། དབུ་བྱེད་ཆེ་པ་དང་དེ་འོག་མས་རོལ་སིལ། དབུ་གཞོན་གྱིས་བསྐུལ། གཏོར་བཟློག་རྣམས་ཀྱི་སྐབས་དམིགས་བསལ་དགོས་ན་མ་གཏོགས་རོལ་སིལ་འབྲིང་གྲྭ་དང་། དུས་མདོས་སྐབས་དང་དགོངས་རྫོགས་ཆེན་མོ་རབ་སྟོན་རྣམས་ཀྱི་སྐབས་རོལ་མོ་གཟབ་སྤྲོད། དེ་ཕྱིན་སྒྲུབ་མཆོད་དབྱིངས་དང་རྒྱུན་རྔ་མཆོད་ཁང་ནས་འདོན། ཕུར་སྒྲུབ་དུས་མདོས་གཉིས་ལ་གསེར་རྔ་དང་། གཏོར་བཟློག་རྣམས་ལ་ནག་རྔ་གཞུང་ནས་འདོན།
དགོངས་རྫོགས་ཆེན་མོ་དུས་མདོས། རབ་གནས་རྣམས་ཀྱི་གཏོར་འབུལ་གྱི་སྐབས་དང་། ཞབས་བསྐོར་ཕལ་ཆེར་ལ་ཆོས་དུང་གཉིས། རབ་གནས་ལ་སློབ་དཔོན་རྫ་དུང་། བན་གཙང་པའི་དུང་གཡོག བསྙེན་སོང་གི་དུང་བཅས་འདོན་ཞིང་དུང་མཁན་ནི་བསྐུལ་ཆུང་བའི་འོག་ནས་གཅིག་བསྐུལ་ཆུང་བར་མ་བསླེབས་བར་དུང་དཔོན་དང་། དེ་ཕྱིན་རེ་མོས་བྱེད་རྒྱུ་ལ། ཕུར་སྒྲུབ་དང་བཅུ་གཅིག་པའི་དགོངས་རྫོགས་གཉིས་ལ་སྒྲུབ་མཆོད་སྐབས་རེ་མོས་རྫོགས་པར་བྱེད། གཞན་ཟླ་རེ་ལ་དུང་གཡོག་རེ་མོས། ཕུར་སྒྲུབ་སྐབས་བསྙེན་སོང་རྣམས་ནས་དུང་ཆེན་དང་དཀར་དུང་རེ་མོས།
གཞན་རྒྱུན་གྱི་སྒྲུབ་མཆོད་ཚང་མར་བསྙེན་སོང་གྲལ་མགོ་མ་གཉིས་ཀྱི་དུང་ཆེན་དང་། དེ་འོག་མ་གཉིས་ཀྱི་དཀར་དུང་། བདེ་གླིང་གི་སྦྲེལ་དུང་འབུད་མི་རྒྱལ་སྒོའི་ནང་བཞུགས་གཞི་གྲྭ་རྒན་པ་གཉིས་ནས་བྱེད། ཞབས་སྐོར་སོགས་ལ་བདེ་གླིང་སྐུ་གཉེར་མཁར་རྔ་དང་། ཆོས་ཁྲིམས་པས་སྤ་རྒྱུག་དགོངས་རྫོགས་ཞལ་ཟས་བཟོ་བསྐྱེད་རྣམས་ཆོས་ཁྲིམས་པས་བསྙེན་སོང་གང་དགོས་ལ་དོ་དམ། བན་གཙང་པའི་དུས་གཏོར་ཆེན་མོ་ལ་དབུ་མཛད་གསུམ་ནས་ཟླ་རེར་རོལ་མོ་རེ་མོས་བྱིངས་ནས་སིལ་སྙན་རེ་མོས། ཚང་མས་ཟོར་ལས་གྲུབ་རིམ་གྱི་གུར་དྲག་དང་དུས་གཏོར་གྱི་བསྒྲལ་མཆོད་རེ་མོས། མུས་ཆེན་ཆོས་འབུལ་དང་དྲུག་པ་ཚེས་བཞི་བན་གཙང་དབུ་མཛད་གསུམ་ནས་ལོ་རེ་མོས་ཀྱི་བསྐུལ། དེ་ཕྱིན་ཆེ་ས་ནས་བསྐུལ་ཆུང་པ་གཞོན་པའི་བར་བསྐུལ་རེས་བྱེད། བདེ་གླིང་འདུ་ཁང་དུ་འཚོག་འོས་ཚང་མ་དང་སྨན་བླའི་རིགས་བྱིངས་དཔོན་གྱིས་རྣམ་རྒྱལ་དང་བཞི་པའི་དགེ་ཚེའི་རབ་གནས་རྣམས་བསྙེན་སོང་དབུ་མཛད་ནས་བསྐུལ།
ཟླ་བ་དྲུག་པའི་གཡའ་ལུང་ལོ་རིམ་ལ་བདེ་གླིང་དབུ་བྱེད། བྱང་སྤྱི་པ་གཉིས། དེ་ཕྱིན་བདེ་གླིང་ལག་བདེ་བ་གང་དགོས་བཅས་གྲྭ་བཅུ་གཅིག་འགྲོ། གཏོར་ཆེན་ཁ་འབར་མ་སྒྲུབ་མི་བསྙེན་སོང་དབུ་མཛད་ནས་བཟུང་བསྙེན་སོང་རེ་མོས་དང་། གཏོར་གཡོག་གྲྭ་གསར་རྣམས་རེ་མོས། དུས་མདོས་ཀྱི་མོལ་ལ་བ་བསྙེན་སོང་དབུ་བྱེད་ནས་བྱེད། གདུང་རྒྱུད་ཁྲི་ཕེབས། ཐང་སྟོན། དགའ་སྟོན་སོགས་ཀྱི་མོལ་ལ་བ་བརྒྱ་ཚོ་དཔོན་ནས་བྱེད། དུས་མདོས་སྐབས་བན་གཙང་པ་དང་བསྙེན་སོང་སྐད་བཟང་བ་རྣམས་གུང་གྲལ་ལྷོ་བྱང་རྒྱབ་གྲལ་ལྷོ་བྱང་གི་དབྱངས་དཔོན་བཅུ་གསུམ་དང་དྲུག་ཅུ་པའི་དབྱངས་དཔོན་བཅས་བཅུ་བཞི་བཀོད་ནས་བསྟོད་དབྱངས་རེ་མོས་བྱེད་དགོས་རྣམས་སོ་སོས་ཐོག་མ་ནས་སྐད་སྒྲ་ཚིག་ལྷད་དབྱངས་ཀྱི་ལྷུ་སོགས་གྲ་སྒྲིག་གིས་དབྱངས་སྦྱངས་ནན་ཆེན་བྱས་ངོས།
དངོས་གཞིའི་སྐབས་དབྱངས་དལ་ཞིང་འགྲིག་ལ་སྙན་འགྱུར་དོད་པ་ཞིག་བྱེད་དགོས་རྒྱུར་སླན་ཆད་སུ་ཐད་ནས་མ་འགྲིག་ཀྱང་ལས་ཚན་རྣམས་ལ་སྐྱོན་སེལ་གྱི་ཁ་ཏ་དང་འཆུགས་ཚབས་ཤིན་ཏུ་ཆེ་ན་མར་ཆད་ཉག་བཞི་འགེལ། གཙོ་དབྱངས་པ་རྡོ་རྗེ་སློབ་དཔོན་དང་དབུ་མཛད་རྣམས་ནས་བྱས་སྟེང་ཉེར་དགུའི་སྐབས་གཡས་གཡོན་གུང་གསུམ་ནས་བསྐུལ་ཚུལ་ཕྱག་དེབ་བཞིན། ལས་མགོན་ལྔ་འཆམ་མི་བསྙེན་སོང་འཆམས་གཟུགས་དོད་པ་ལྔས་འཆམས་ཁྲལ་འཇལ་ཙམ་མ་ཡིན་པའི་ཐེག་པ་ཁུར་བླང་བྱེད། ཟོར་ལས་པ་ཆོས་ལས་པ་གཉིས་དང་གྲོ་ནག་སྤུ་གསུམ་གྱི་བླ་མ་ངོ་མས་བྱེད། གཏོར་བཟློག་དང་གཏོར་འབུལ་སོགས་ཀྱི་སྐབས་སྤུང་ནས་འབྱོན་པ་ཞིག་སྔ་ཐོག་ནས་འདུག་འདི་ནི་རྔ་རོལ་གྲལ་མི་འགྲིག་ཅིང་གནས་ཁང་དང་ཕྱག་ཆ་སོགས་ལ་གཟན་ཆེ་བས། ད་ནས་བཟུང་བཞི་ཐོག་ཏུ་གཏོར་འབུལ་བྱིངས་ལ་སྟེང་དུ་འབྱོན་སྐབས་གཡོན་གྲལ་གྱི་མཐའ་ནས་བཟུང་རྔ་པ་རྣམས་སྐས་ལྷོ་ནས། གྲལ་རིམ་བཞིན་འབྱོན། ཕྱེ་ཙམ་རྫོགས་ཚེ་རོལ་མོ་བ་རྣམས་དུང་པ་གཡས་མཐའ་ནས་བཟུང་སྐས་བྱང་བརྒྱུད་དང་། དུས་གཏོར་ལས་ཆེན་ཤར་ནུབ་ཀྱི་གཏོར་འབུལ་ལ་རྔ་པ་རྣམས་སྐས་བྱང་དང་རོལ་མོ་བ་རྣམས་ལྷོ་ནས་བརྒྱུད། གཏོར་བཟློག་བྱིངས་ལ་རྔ་པ་གཡོན་གྲལ་གྱི་མཐའ་དང་།
རོལ་མོ་བ་གཡས་གྲལ་གྱི་མཐའ་ནས་བསྐལ་གྱི་སྐབས་གྲལ་ཇི་ལྟར་བསྒྲིགས་པ་བཞིན་དང་འབག་པ་ཟོར་ལས་པ་རྣམས་དེ་ཐམས་ཅད་ཀྱི་རྗེས་སུ་འགྲོ། དུས་མདོས་ཀྱི་འཆམས་སྐུ་གདན་འདྲེན་སྐབས་གཞི་ཐོག་བཅོམ་རོལ་རྫོགས་ནས་ཀྱང་གྲལ་སྒྲིག་ལ་འབྱོན། བྱོན་སྐྱེམས་རྫོགས་པའི་རོལ་མོ་ཆིག་བརྡུང་དུ་བསྒྱུར་རྗེས་ཐོག་མར་མདུང་པ་བཞི་གྲལ་བསྒྲིགས། སྐྱེ་བསོ་དཔོན་གྲལ་བསྒྲིགས། དེ་ནས་དུང་ཆེན་གཉིས་ཉིས་གཤིབས། དེ་རྒྱབ་སྦུ་ཁག་གཉིས་ཉིས་གཤིབས། དེ་ནས་རིམ་པ་ལྟར་ཕྱེ་ཕུར་བ་གང་ཡོད་ཉེས་གཤིབས་མདུན་རྒྱབ་གྲལ་རིམ། དེ་ནས་རྐང་གླིང་པ་གཉིས་ཉིས་གཤིབས། དེ་ནས་ཆོས་དུང་དང་མཁར་རྔ་བ་ཉིས་གཤིབས། དེ་རྗེས་བརྒྱ་ཚོ་དཔོན་དབུ་ཆེན་པ།
དེ་ནས་རྔ་དཔོན་དང་བྱིངས་གྲས་གསུམ། ཡང་རོལ་སིལ་གཉིས། དེ་ནས་རིམ་པ་ལྟར་རྔ་དཔོན་རྣམས་རྒན་གཞོན་གྱི་གྲལ་རིམ་ལྟར་བསྒྲིགས་དགོས་པས་རྔ་རོལ་པ་གང་ཡོད་ཐོག་མ་ནས་བརྩི། རྔ་ཅི་ཙམ་གྱི་མཚམས་སུ་རོལ་སིལ་གང་ཐོབ་ལྷུར་འཐེན་པར་བྱས་ནས་བྱོན་ན་ལེགས་པས། ཐོག་མར་རྔ་རོལ་བསྒྲིག་སྐབས་རྔ་རོལ་གྱི་གཙོ་བོ་རྣམས་དབུས་ནས་ཟུར་ཐོན་དུ་འབྱོན་དགོས་པ་སོགས་གྲལ་བཀོད་ཚང་མ་མཆོད་དཔོན་པས་བྱེད། རྔ་རོལ་རྫོགས་ནས་ནག་རིང་པ་སོགས་འབག་པ་རྣམས་སྤུངས། སྤོས་ཕོར་བ་གཉིས་ཉིས་གཤིབས། དེ་རྒྱབ་རྒྱ་གླིང་པ་གཉིས་ཉིས་གཤིབས། དེའི་རྒྱབ་གསེར་སྐྱེམས་པ་གཉིས་ཉིས་གཤིབས། དེ་ནས་འཆམས་སྐུ་རྣམས་ད་ལྟ་བཞིན།
ས་སྐྱ་ཚོགས་སུ་རྔ་རོལ་ཚང་མ་བྱང་ནས་ལྷོར་གྲལ་རིང་གཅིག་བསྒྲིགས་པའི་རྒྱབ་ན་སྔོན་འགྲོས་པ་རྣམས་གྲལ་བསྒྲིག དེ་ནས་ཡང་སྔར་བཞིན་བྱོན་ལ་གཞི་ཐོག་ཏུ་མདུང་པ་ནས་ཆོས་དུང་གི་བར་ད་ལྟར་བཞིན་དང་། རྔ་རོལ་བསྒྲིགས་ཚུལ་ནི་གོང་ཞིང་གྲལ་དེར་ཤུགས་ལས་གྲུབ་བོ། ། ཉེར་དགུ་ཚོགས་ཆེན་པོར་འཆམས་སྐུ་ཕ་ལམ་བཞེངས་ཚར་ནས། གནོད་སྦྱིན་ཡབ་ཡུམ་ནས་བཟུང་འབག་པ་རྣམས་འཆམས་སྐུ་ལ་བསྐོར་བའི་ཚུལ་དུ་འཆམ་སྐུའི་གཡས་དང་རོལ་མོ་རྣམས་ཀྱི་རྒྱབ་ནས་འོངས་ཏེ་ཁྲི་ཆུང་གི་མདུན་ཙམ་འགྲོ། བྱ་ཁྲ་དམར་འདིར་བཞུགས་གཞི་བདག་དང་། སྔར་བཅོལ་ལེགས་པའི་དབྱངས་ཚུགས་བསྟུན། རྔ་རོལ་གྱི་ཧྲག་ལ་མས་ནས་ཞུགས། རོལ་མོ་དང་བསྟུན་དབུ་ཆེན་པ་མ་ཡིན་པའི་རོལ་མོ་བ་གང་འོས་ཀྱི་མཚམས་ནས་རྒྱབ་ཏུ་མཆོངས། བསྐུལ་རྫོགས་ནས་དར་པ་དུང་པ།
གཡག་ཟེང་པ་སྔགས་བོན་རྣམས་སྔོན་ལ་རྫོང་བའི་དོ་དམ་སྤྱི་ཆེན། ལྡེ་ཆུང་པ། ལྷ་ཁང་ལས་ཐོག་པ་ལྷ་བྲིས་དབུ་བྱེད་རྣམས་ལ་བྱེད་དགོས་ཚུལ་བྱང་ལས་ཚན་རྣམས་ནས་ཐོག་མ་ནས་ཟེར། རྔ་པ་གཡོན་གྲལ་དང་རོལ་མོ་བ་གཡས་ནས་བཟུང་འཆམས་སྐུ་ལ་བསྐོར་བའི་ཚུལ་གྱིས་གཡས་བསྐོར་དུ་ཕྱིན་པའི་རྗེས་སུ། སེར་སྐྱའི་འབག་པ་གང་ཡོད། ཟོར་ལས་པ་རུ་འདྲེན་དགེ་སློང་དང་བུད་མེད། འཆམས་སྐུ་རྣམས་འབྱོན། དེ་བཞིན་དུ་བྱ་ཁྲ་མ་ནས་བཟུང་འཆམས་སྐུ་ལ་བསྐོར་བ་མི་བྱེད་པ་ཙམ་མ་གཏོགས་གྲལ་རིམ་གོང་བཞིན། དུས་མདོས་སོགས་གཏོར་མ་རྣམས་ཐེབས་ནས་ཀྱང་སློབ་དཔོན་ཚང་མ་གྲལ་རིམ་གྱིས་འབྱོན་པ་མ་གཏོགས་བབས་ཆོལ་དུ་མི་འབྱོན། ཕུར་སྒྲུབ་ཆེན་མོའི་ས་སྐྱ་ཚོགས་ཀྱི་འཆམ་རྔ་རྟིང་སྐབས་ཐོག་མར་ལག་ཁྱེར་བ་རྣམས་གྲལ་དང་།
དེ་ནས་རྔ་རོལ་པ་རྣམས་བཞུགས་སྐབས་ཇི་ལྟ་བ་བཞིན་གྱི་གྲལ་ལ་གཡས་གྲལ་གྱི་མཐའ་མ་ནས་རིམ་བཞིན་འབྱོན་པའི་རྗེས་སུ་འཆམས་པ་གྲལ་རིམ་བཞིན་དང་། རྒྱབ་ནས་གོས་རྩི་མ་གྱོན་པའི་མི་སྐྱ་རྣམས་སྦུངས་ནས་འགྲོ། དུས་ཆེན་ཞབས་བསྐོར་རྣམས་ཀྱི་སྐབས་ཀྱང་མཆོད་དཔོན་པས་གྲལ་བཀོད་བྱས་པ་བཞིན་དང་འཆམ་སྐུ་གདན་འདྲེན་དང་ཕེབས་སྐྱེལ། དུས་མདོས་ཀྱི་ཚོགས་ཆེན་མོ་ནས་འབྱོན་སྐབས་དང་། དམར་ཆེན་གྱི་གནོད་སྦྱིན་འབྱང་སོགས་ཀྱི་བསྐུལ་རྫོགས་ནས་འབྱོན་སྐབས་དང་གཏོར་འབུལ་རྣམས་ལ་རྔ་ནང་རྡུང་གཡོན་དུ་བྱ་ཉལ། གཏོར་བཟློག་རྣམས་ཀྱི་སྐབས་སུ་རྔ་ཕྱིར་རྡུང་དུང་གཡས་སུ་བྱ་ཉལ་བྱས་ངོས། མཆོད་རོལ་ཉིས་རྡུང་མ་ལ་རྔ་དལ་རྡུང་མཆོད་རོལ་ཆིག་བརྡུང་དྲག་རོལ་གྱི་གྲས་སུམ་རྡུང་སོགས་ལ་རོལ་མོ་དང་བསྟུན་ནས་བརྡུང་བ་སོགས་སྐབས་སུ་བབས་པའི་རྔ་རོལ་ཤིན་ཏུ་འགྲིག་པ་ཁོ་ན་ལས། སྣང་བར་གང་ཡང་མ་ཤར་བར་བབ་ཆོལ་གྱི་བརྡུངས་པ་དང་། བློ་སྐྱོན་ཅན་གྱིས་ཆེ་གཏད་རྡུང་བ་སོགས་བྱུང་ནས་ལས་ཚན་རྣམས་ནས་སྐྱོན་འདོན་བསླབ་བྱ་དང་། འགལ་ཚབས་ཅན་ལ་བརྒྱ་ཕྱག་སོགས་ཆད་པ་ལྕི་ཡང་གང་རུང་བབ་བལྟ་བྱེད།
ཕྱོགས་ནས་འབྱོར་བའི་ཁམས་པ་གྲྭ་རྒྱུན་རྣམས་ཀྱི་ལྟོ་རྟེན་རེ་ཕུལ་ཕྱིན་གྲྭ་སར་སྡོད་རིང་གཉེར་ཁང་ནས་ཕོགས་དང་།་་་་་ སྒྲུབ་མཆོད་ཡོད་སྐབས་དེས་གོ་བཅད། སྡོད་ཡུལ་བླ་གཉེར་ཚོགས་དཔོན་དེ་རང་སོགས་ནས་བསྙེན་སོང་དབུ་བྱེད་དང་། བདེ་གླིང་སྒོ་སྲུང་པར་རྒྱུ་མཚན་བྱས་ཐོག་ནང་གང་རིགས་སུ་གཏོད་པ་དང་ཕྱི་གཙུག་ལག་ཁང་གི་སྐུ་གཉེར་ཚང་མས་ཀྱང་རྟེན་གཙུག་ལག་ཁང་གི་ཞིག་གསོ་ཐིགས་ཚགས་གད་དར་རྣམས་དང་། བརྟེན་པ་སྐུ་བརྙན་སོ་སོར་རྡུལ་སྤྲུག་སྙན་ཤལ་ན་བཟའ་སོགས་སྒྲོས་ལེགས་ཤིང་མཆོད་ཆ་བྱིངས་བཀོད་པ་མཛེས་པ་དང་། ཁྱད་པར་ཡོན་ཆབ་ཞལ་ཟས་མཆོད་མེ་རྣམས་རང་གཞན་དྭང་བ་འདྲེན་ཞིང་ཚོགས་རྫོགས་པའི་ཕྱིར་ཤིན་ཏུ་སྒྲོས་གཙང་བ། ཁྱད་པར་མགོན་ཁང་རྣམས་སུ་གཙང་སྦྲ་གང་ཆེ་ངོས། རྟེན་མཇལ་ཞུ་མི་དམིགས་བསལ་རྣམས་མ་གཏོགས་དགོས་མེད་དུ་མི་སྐྱ་སོགས་ཐ་མལ་པ་རྣམས་གཏན་ནས་མི་གཏོང་ཞིང་རྒྱུན་བསྐང་ཡོད་གྲས་རྣམས་མ་ཆགས་པར་བྱེད། སྡེ་སྤྱི་ནས་ས་རྩི་སྒྲོན་དགོས་པ་རྣམས་མ་གཏོགས་གཞན་གཙུག་ལག་ཁང་ཚང་མའི་ས་རྩི་རྣམས་ཀྱང་རང་རང་ནས་སྤུས་གཙང་དང་བ་གཏོང་། གཙུག་ལག་ཁང་རྣམས་དང་གྲྭ་ཁང་ལྕགས་རི་ལ་ཉམས་ཆག་ཆེ་ངེས་བྱུང་ན་སྐུ་གཉེར་སོ་སོ་དང་བསྙེན་སོང་དབུ་བྱེད།
བདེ་གླིང་སྒོ་སྲུང་པ་རྣམས་ནས་གཞུང་དུ་རྒྱུ་མཚན་བྱས་ངེས། ཉམས་གསོ་བྱས་ཕྱིན་བཅག་དག་ཡོད་པ་ཞིག་དང་། དེ་ལྟར་མ་ཡིན་པར་གཙུག་ལག་ཁང་རྣམས་ཉམས་སུ་བཅུག་པ་དང་། རང་རང་གི་བྲང་ཁང་སྤྱི་པ་དང་སྒོ་སྲུང་པས་བལྟ་དགོས་ལྕགས་རི་སོགས་ལ་བཅག་ཐོན་མ་བྱས་པའི་ཉམས་ཆགས་བྱུང་ན་གདོང་གང་ངོ་སྐལ་དུ་གྱུར་པ་དེ་ལ་གཞུང་ནས་ཆད་པ་བབས་ལྕི་ཡང་ཉེས་བྱས་དང་བསྟན་གང་རུང་རེ་འགེལ་ངེས་ཡིན་པས་དེ་བཞིན་མི་འབྱུང་བ་ཞིག་སོ་སོ་ནས་བློས་བླངས་འགྱུར་མེད་དང་། དེ་བཞིན་དུ་རྔ་རོལ་དུང་འཆམས་ཆས་སོགས་གནས་སྐབས་སུ་གང་དགོས་ཚང་མར་བཅག་དག་ཁོ་ནས་བསྟན་དོན་ལར་རྒྱར་ཕན་པ་ཞིག་མ་བྱུང་ན། ཕན་ཚུན་གཉིས་ཀ་དུས་རྒྱུན་དུ་སོ་སོའི་མཚང་འབྲུ་བ་དང་། རྩོད་པ་ཁོ་ན་བྱས་ཚེ་ཤུགས་ཀྱིས་ཉམས་གྲིབ་སོགས་གེགས་ཆག་ཀུན་འབྱུང་ངེས་པས་སླན་ཆད་བདག་དོན་བདག་གཅེས་ཚང་མར་མཛད་པ་གལ་ཆེ་ཞིང་གལ་ཏེ་དེ་དག་ལ་སེམས་སྐྱོན་ཆགས་པའི་ཆུ་ཟོས་ཤིན་ཏུ་ཆེ་བ་བྱུང་ན་ཉེས་ཅན་རང་གི་ལག་ནས་དངོས་པོ་དེ་ངོ་མ་ལེན་པའམ་དེ་དོད་འཕེར་བ་ཞིག་ལེན་རྒྱུ་དང་། ཕྲན་བུ་ལ་ནི་ཕྱི་ལམ་ཁེག་པའི་ཁ་ཏ་ཞི་དྲག་གང་རུང་བྱེད། སྦུ་གུ་ཅན་དང་གོང་ཅན་སོགས་འདུལ་བའི་ཀུན་སྤྱོད་དང་འགལ་བ་རྣམས་བཤགས་བྱའི་ཉེས་བྱས་ཙམ་དུ་གསུངས་པས་གོང་བ་ཅན་བླ་མ་གོང་མ་ཡེ་ཤེས་སྤྱན་ལྡན་རྣམས་ཀྱིས་ཀྱང་ཕོད་ཀའི་ནང་དང་། དུང་མཁན་མཚན་མོའི་གཏོར་བཟློག་གི་རིགས་ཕྱོགས་འགྲོ་རྣམས་ལ་གནང་བ་དམིགས་བསལ་ཙམ་མ་གཏོགས་དུས་རྒྱུན་དུ་བག་མེད་དུ་མི་གྱོན།
ཆུ་ཚན་སོགས་ཀྱི་སྐབས་སྦུ་གུ་ཅན་གནང་བ་མ་གཏོགས་གཞན་གནས་སྐབས་ཀུན་ཏུ་མི་གྱོན། ཞྭ་རིགས་ཀྱང་ཚོགས་འདུ་རྣམས་ལ་རྩེ་ཞྭ་དམར་པོ་ཞྭ་མཚུངས་དང་། ཕྱོགས་འགྲུལ་ཁག་ཆེན་དང་ལྷ་མོ་མཆོད་ལ་རྩེ་དམར་སྒྲོ་ཐེབ་མ་རྩེ་གཡས་བསྟན་གཞན་སྐྱ་ཐེབ་དང་བིར་ཞྭ་གཉིས་འོས་འཚམས་ལས་མི་ནག་དཀྱུས་འདྲའི་ཞྭ་རིགས་རྣམས་མི་གྱོན། ཆོས་འཆད་ཉན་གྱི་རྩ་བ་ཞལ་ངོ་ནས་རྐང་ལེན་མཛད་ཀྱང་། བླ་མ་གོང་མའི་མན་ངག་ཟབ་མོ་རྣམས་ལ་བྱང་ཆུབ་པ་དང་། རྒྱུན་མི་ཉམས་ཤིང་མང་དུ་སྤེལ་བའི་ཕྱིར་ལས་ཚན་སོགས་གྲྭ་བགྲེས་རྣམས་ནས་དབང་ལུང་མན་ངག་ཁྲིད་སོགས་རྡོ་རྗེ་ཐེག་པའི་ཆོས་བཀའ་ཟབ་མོ་རྣམས་འཆད་གང་ཐུབ་ངོས། སྙན་བརྒྱུད་ཐུན་མོང་མ་ཡིན་པའི་རིགས་རྣམས་དབྱེ་བ་ཤེས་པས་བབ་ཆོལ་དུ་མ་སོང་བཞིན་དགོས་རྒྱུ་དང་། སྔར་ནས་བཟུང་སྟོད་སྨད་ཀྱི་བླ་མ་རྣམས་ཀྱི་གཡོག་གྲྭ་རིགས་ཆོས་གྲྭ་འདི་དང་། ལྷ་ཆེན་གྲྭ་ཤར་གྱི་གྲྭ་པ་སོགས་ནས་གཏོང་སྲོལ་འདུག་པ་རྣམས་སླར་བྱང་གི་སྒྲིག་རྒྱུགས་གྲས་ལ་བཞུགས་ཚེ་དེ་སྔ་ཕན་གླིང་མེད་དུ་བསྡད་ཆོག་ཀྱང་། ད་ཕྱིན་ཆད་ཕྱོགས་འགྲུལ་བ་རྣམས་གྲྭ་ཚང་དུ་འཇུག་ཚེ་སྔར་ཐོབ་པའི་བསླབ་པ་འབུལ་ཆོག་ངོས།
བསླབ་གཙང་བསྐྱར་ནས་ལེན་དགོས་པ་ནི་དེ་སྐབས་འདུལ་བའི་སྤྱོད་པ་དང་འགལ་བའི་འཇིག་རྟེན་བྱ་བྲེལ་སྣ་ཚོགས་དང་འབྲེལ་ཆེ་བའི་ཉེས་པ་སེལ་ཕྱིར་ཡིན་པས་དེ་བཞིན་དང་། གོང་བཀོད་ལྟར་རྩ་བ་བཞི་ལ་ཡན་ལག་ཆ་ཚང་བའི་ཉེས་ཚབས་མི་ནག་དཀྱུས་འགྲེ་ལྟ་བུ་རྣམས་བསྟན་པའི་རྒྱུན་ལ་ཕན་པའི་ཕྱིར་གྲྭ་ཚང་དུ་གཏན་ནས་མི་འཇུག བསྙེན་སྒྲིབ་ཟླ་གྲངས་ཅན་དང་། དཔེ་མཚམས་པ། བསྒྲིགས་རྒྱུགས་མུ་ནས་ཕུང་པོས་མ་ལྕོགས་པར་སྐབས་རེ་སྡོད་དགོས་པ་རྣམས་ནས་ལྷོ་བྱང་ཐུན་མོང་དུ་བྱུང་བའི་མང་ཇ་དཀོར་སྐལ་ལེན། ཞལ་འདོན་གྱིས་མཚོན་ཆོ་ག་ཕྱག་ལེན་ཚང་མ་ཤིན་ཏུ་ངེས་ཤིང་ཁུངས་བཙུན་པ་ནི་སྔ་ཐོག་ནས་བཟུང་ད་བར་བརྒྱ་དཔོན། བན་གཙང་པའི་དབུ་བྱེད་གསུམ་ལ་རིམ་ཅན་དུ་བྱུང་འདུག་པས་དགེ་རྒན་ཀྱང་དེ་རྣམས་ལ་འཆོལ་བ་དང་། རྒྱལ་སྒོའི་ཁོངས་ཀྱི་བྲང་ཁང་རྣམས་སྟོང་པར་མི་བཞག་པར་ཁྲིགས་ཁེངས་པ་ཞིག་བྱུང་ན་སྙམ་པས། སྐུ་གཉེར་དང་དགེ་རྒན་གྱི་ཐབ་ཚང་མཆོད་ཁང་རྣམས་མ་གཏོགས་གཞན་ཚང་མ་ལྕགས་རིའི་ཁོངས་སུ་བཞུགས་རྒྱུར། འདུག་མི་ཉན་པ་རྣམས་དང་ལྕགས་རི་སོགས་ཉམས་བཟོ་ཚང་མ་སྔར་གྱི་མིག་ལྟོས་ལྟ་བུ་མ་ཡིན་པར་ཞེ་ཐག་གི་ཁ་ལྟ་ངེད་རང་ནས་མཛོད་པ་སོགས་སུ་བཀོད་ཁྱབ་བྱེད་རྩིས་ཡིན་པས།
དེ་ནས་བཟུང་རྒྱལ་སྒོའི་ནང་གི་བྲང་ཁང་རྣམས་སུ་ཐོག་མར་བཞུགས་སྐབས་དང་། སླར་ཕོ་མཚམས་གཉིས་ཀ་ལ་བསྙེན་སོགས་དབུ་བྱེད། ཁང་དཔོན། སྒོ་སྲུང་གསུམ་དཔང་གི་ལྟ་རྟོགས་དང་། གང་ཅིའི་མཚམས་ཁྱབ་འདོམས་ཆེ་བ་གལ་ཆེ། མདོར་ན་བཅའ་ཡིག་འདི་དོན་ཕྱིན་ཚང་མར་བླ་མ་གོང་མའི་བསྟན་ལར་རྒྱ་དང་། རང་གཞན་ཚང་མའི་འདི་ཕྱིའི་དོན་ལ་བསམ་བློ་བཏང་ངོས་ཆེ་འབྲིང་ཆུང་དུ་མཐའ་དག་ལ་སྤང་བླང་གོ་འཛོལ་མེད་པ་ཞིག་ད་ནས་བཟུང་ཇི་སྲིད་ཆོས་གྲྭ་འདི་གནས་ཀྱི་བར་འདུས་ཚོགས་རིམ་ཅན་རྣམས་ནས་ལྷག་བསམ་ཆེ་བསྐྱེད་དང་། དེ་དག་གི་དོ་དམ་ལེགས་སློབ་ཉེས་འཆོས་ཚང་མ་འཕོ་འཆུགས་མེད་པ་བསྟར་ཆགས་ཀྱི་འགན་བླང་བརྒྱ་ཚོ་དཔོན། བན་གཙང་དབུ་བྱེད་གསུམ། མཆོད་དཔོན་པ།
བསྙེན་སོང་དབུ་བྱེད་རྣམས་ནམ་ལྕོགས་བར་དང་། ཆོས་ཁྲིམས་པ་རེ་མོས་ལོ་རེ་བཅས་བསྟར་ཆགས་ནས་ངོ་དགའ་དྲག་ཞན། རང་ལྟོས། དགྲ་འདུལ། གཉེན་སྐྱོང་། དཀར་སྐྱོང་། ནག་འདེད་སོགས་ལུགས་གཉིས་ཁྲིམས་འགལ་དུ་མ་སོང་བའི་དྲང་བཞག་ཆོས་ཁྲིམས་གཙང་མ་མཐར་ཕྱིན་དུ་སྐྱོང་བ་དང་། དེ་ལ་འདུས་ཚོགས་སྤྱི་བོ་ནས་དད་གུས་ཀྱིས་དྭང་ལེན་མཛད་པ་གལ་ཆེ། གལ་ཏེ་ལས་ཚན་རྣམས་ནས་བསྟན་དོན་མ་བསམ་པའི་ཁྲིམས་ཀྱོག་སྣ་ཚོགས་བྱུང་བ་དང་། ལས་ཚན་གྱིས་ལུགས་མཐུན་བྱས་ཀྱང་གྲྭ་ཚང་བྱིངས་ནས་བབ་འཆོལ་ཉེས་མེད་ཉེས་འགེལ་གྱི་རིགས་ཤར་ཚེ་ལས་ཚན་གྱིས་མ་བྱུང་བའི་ཐད་གྲྭ་ཚང་བྱིངས་དང་།
གྲྭ་ཚང་བྱིངས་ནས་མ་བྱུང་བའི་ཐད་ལས་ཚན་རྣམས་ནས་འདི་གར་འཕྲོས་བགྱིས་ངོས། བདེན་རྫུན་དབྱེ་འབྱེད་ཀྱི་ཁྲིམས་གཞུང་དྲང་པོ་ཞིག་ངེད་རང་ནས་བྱེད་རྒྱུའི་དཔང་པོར། དཔལ་ས་སྐྱའི་རྗེ་བཙུན་གོང་མ་ཡེ་ཤེས་སྤྱན་ལྡན་རྣམས་དང་། གུར་ཞལ་སོགས་རྡོ་རྗེའི་ཆོས་སྐྱོང་སྲུང་མ་རྣམས་བཞུགས་པས་ཐམས་ཅད་ཀྱི་དེ་ལྟར་གོ་དགོས་ཤིང་སྙིགས་མའི་དུས་འདིར་དགེ་འདུན་རྣམས་ཀྱི་བསྒྲིགས་ལུགས་མཐུན་འདི་གཞན་ལས་ཕན་ཡོན་ཆེ་ཞིང་གཅུར་དག་སྒྲིག་ཁྱོན་ཡང་ཤིན་ཏུ་དཀའ་བ་ཞིག་ཡོང་འདུག་པ་ནས། ཆོས་ཁྲིམས་ཁོ་་་་་་ཆུ་ཡོས་ནས་བཟུང་བཅའ་ཡིག་རིན་པོ་ཆེ་འདིའི་ཞབས་འདེགས་སུ་དམིགས་ས་སྐྱ་པ་དབང་གི་མིང་ཅན་གྱིས་བན་གཙང་ཆོས་ཁྲིམས་ཆེན་མོར་གྲགས་པ་འདི་བསྐོ་བཞག་བགྱིས་པ་ཡིན། ནས་མི་འཇུག་ན། འཇམ་དབྱངས་ས་པཎ་གྱིས། འཇིག་རྟེན་ལུགས་ཀྱི་རྗེས་འབྲང་ནས། ། བདག་གིས་དམ་པའི་ཆོས་འདི་བསྟན། ། ཞེས་གསུངས་པ་ལྟར་རྒྱལ་ཁྲིམས་གཞུང་བསྲང་གི་བརྗེད་ནན་ངོས།
ཆོས་ཁྲིམས་ཡང་དག་པའི་དགེ་ལེགས་ཆུ་བོའི་རྒྱུན་ལྟ་བུ་ཞིག་བསྟན་པ་དང་སེམས་ཅན་གྱི་དོན་དུ་བྱུང་ན་སྙམ་པའི་ལྷག་བསམ་རྣམ་པར་དག་པ་ཁོ་ནས་དབང་བྱས་པ་ཡིན་པས་གྲྭ་ཚང་ཚང་མས་དགོངས་པར་ཞུ། ཇག་ཁྱེར་སྤྱོད་ཅིང་བྱུང་ན་འདི་ཕྱི་གཉིས་མེད་ཡོང་བས། རང་སེམས་ལ་རང་གིས་བྱ་ར་གཏང་། གྲྭ་ཐབས་འགྲིག་པ་རང་གལ་ཆེ། དེ་ཡང་གངས་ཅན་གྱིས་བདེ་སྐྱིད་དང་། དགེ་ལེགས་ཐམས་ཅད་ཀྱི་འབྱུང་གནས་དཔལ་ས་སྐྱའི་དགོན་གནས་བསྟན་དང་བསྟན་འཛིན་བཅས་ཡིན་ཚུལ་མཁས་གྲུབ་དུ་མས་དང་གཟུར་གནས་ཀྱི་སྐྱེ་བོ་ཀུན་གྱིས་རླུང་ལྟར་སྒྲོག་པ་འདི་ཡིན་དོན་བཞིན་ལས། རང་ཅག་རྗེས་འཇུག་རྣམས་ནས་རྗེ་བཙུན་གོང་མ་སྤྱི་དང་། ཁྱད་པར་སྔགས་འཆང་ཆོས་ཀྱི་རྒྱལ་པོའི་རྣམ་ཐར་ལ་བསམ་བློ་བཏང་ནས། དེའི་དགོངས་པ་དང་མི་འགལ་བ་ཞིག་ནི་ཤིན་ཏུ་གལ་ཆེ་བས་དེ་བཞིན་དུ་དགེ་འདུན་ཐམས་ཅད་ཀྱིས་མཛད་འཚལ། ༈ དཔལ་ལྡན་ས་སྐྱའི་བསྟན་པ་རིན་ཆེན་རྒྱུན། །
རྒྱུན་བཟང་ཆད་ལ་ཐུག་པ་སྙིགས་མའི་དུས། ། དུས་ངན་འདི་འདྲར་མ་ནོར་ཐར་པའི་ལམ། ། ལམ་བཟང་གསལ་བར་སྟོན་པའི་བཀའ་དྲིན་ཅན། ། གོས་དཀར་ངུར་སྨྲིག་འཛིན་མཛད་བླ་མ་རྗེ། ། ཁོ་བོའི་ཡོངས་འཛིན་རྣམས་ལས་ལྷག་པ་ཞིག ། དུས་གསུམ་ཕྱོགས་བཅུར་ལན་གྲངས་དུ་མའི་བར། ། ཞིབ་མོའི་བློ་ཡིས་བཙལ་ཡང་རྙེད་རེ་སྐན། ། དེ་བས་བྱང་ཆུབ་བར་དུ་བདག་སྐྱབས་མཆི། ། གསང་སྔགས་རྒྱུད་སྡེའི་དོན་ལ་རབ་མཁས་ཤིང་། ། གསང་སྔགས་རྣལ་འབྱོར་ཟབ་མོའི་ཏིང་འཛིན་ཅན། །
གསང་སྔགས་འཛིན་པ་རྒྱ་མཚོའི་བསྟི་གནས་ལ། ། གསང་སྔགས་བདེ་ཆེན་གླིང་ཞེས་འདི་ན་འབོད། ། ཀྱི་ཧུད་དེང་སང་དུས་ཀྱི་སྔགས་འཆང་འགའ། ། ལ་ལས་དབང་མ་ཐོབ་པར་གྲོལ་བྱེད་སྒོམ། ། འགའ་ཞིག་དབང་བསྐུར་ཐོབ་ཀྱང་སྡོམ་པ་ཡི། ། དབྱེ་བ་ཐོབ་མཚམས་རྩ་ལྟུང་སྦྱང་གཞི་དང་། ། སྦྱོང་བྱེད་དོན་རྣམས་ཅུང་ཟད་མི་ཤེས་ནའང་། ། ཆོག་ཁྲིགས་ཙམ་རེ་སྨྲ་རྒྱུ་ཡོད་པ་ལ། ། ངེད་ཅག་རྡོ་རྗེ་འཛིན་པ་ཡིན་ནོ་ཞེས། ། ཀུན་ལ་སྒྲོག་ཅིང་ཚེ་གང་དཀོར་རྫས་ལ། །
གཞན་པའི་བཟའ་བཏུང་སྡིག་མེད་དང་བྲལ་བའི། ། གང་ཟག་འདི་ནི་ཆོས་མཛད་དོར་བྱའི་ཡུལ། ། མཉམ་གཞག་བསམ་གཏན་སྤྱོད་ལམ་མི་ལྡན་པར། ། མྱོས་པའི་ལུས་བཞིན་འགྱེལ་ལམ་རྐང་ལག་བརྐྱངས། ། ཡང་ན་ཁ་ཆུ་ནར་ཞིང་གཉིད་དབང་སོང་། ། སྐྱོན་ཚང་འདི་ཡིས་ལུས་ལ་འབྲལ་མེད་བྱས། ། བཟླས་བརྗོད་ཟབ་མོ་ཉམས་སུ་ལེན་པའི་ཚེ། ། ཚིག་དོན་མ་འབྲེལ་བབ་ཆོལ་སྣ་ཚོགས་ཀྱིས། ། སྨྱོན་པ་བཞིན་དུ་གང་ཐོན་སྨྲ་བ་སོགས། ། སྨྱོན་ཚོགས་འདི་ཡིས་ངག་ལ་འབྲས་མེད་བྱས། །
གཟུང་འོས་བསྒོམ་བྱའི་དམིགས་པ་རིང་སྤངས་ནས། ། སེམས་ཀྱི་སྤྲེའུ་ཁམས་གསུམ་ཐམས་ཅད་མྱུར། ། ལེགས་ཚོགས་སྤངས་ནས་ཉེས་ཚོགས་ཀུན་སྡུད་པའི། ། སྐྱོན་ཚང་འདི་ཡིས་ཡིད་ལ་འབྲས་མེད་བྱས། ། འདས་ལ་འགྱོད་བཞིན་མ་འོངས་རེ་དོགས་དང་། ། ད་ལྟའི་ཆགས་སྡང་རྩི་བའི་དུས་ཡོལ་ནས། ། ཐུན་རེའང་བྱས་ལ་མ་བསགས་སྒྲུབ་བྱེད་པའི། ། སྐྱོན་ཚང་འདི་ཡི་ཐར་པའི་རེ་ཐག་བཅད། ། རྗེས་ཐོབ་སྒོ་གསུམ་བྱ་བ་ཇི་སྙེད་པ། ། ཕལ་ཆེར་མི་དགེ་ལུང་མ་བསྟན་དུ་སྤྱོད། །
ཅུང་ཟད་དགེ་ཡང་བཟང་རྟོག་དུག་དང་འདྲེས། ། སྐྱོན་ཚང་འདི་ཡིས་ངན་འགྲོའི་རྒྱུ་ཚོགས་སྤེལ། ། དུས་སྐབས་ཕལ་ཆེར་ཟ་ཉལ་འཆག་གསུམ་གྱི། ། བག་མེད་སྤྱོད་པས་འཇིག་རྟེན་པ་ལྟར་ལུགས། ། སྐབས་འགར་སྣོད་བཅུད་ལྷ་དང་གཞལ་ཡས་སུ། ། འབད་པས་བསྒོམ་ཀྱང་དག་སྣང་དེའི་ངང་ལ། ། རང་སེམས་སྐད་ཅིག་ཙམ་ཡང་གནས་མ་ཐུབ། ། དེ་བཞིན་ཆོས་ཀུན་གཤིས་ལུགས་བརྗོད་བྲལ་ལ། ། དྲན་འདུན་དྲག་པོས་ཡང་ཡང་སེམས་བཞག་ཀྱང་། ། བདེ་སྟོང་ངང་དུ་སེང་ངེ་ཡེར་རེ་བ། །
ཅུང་ཟད་ཙམ་ཡང་གནས་པའི་མཐུ་མ་རྙེད། ། དེ་ཕྱིར་སེམས་དང་མ་འབྲེལ་ཉམས་ལེན་འདིས། ། ཆོས་པར་གྲགས་པའི་མིང་སྟོང་སྒྲ་ཆེ་ཡང་། ། གཉིས་ཕུང་ལས་ལ་སྦྱར་དོགས་སེམས་རེ་འཚབ། ། འགའ་ཞིག་གཤིན་ལ་སྙིང་རྗེའི་སེམས་མེད་ཅིང་། ། གསོལ་ལ་ཕན་པའི་བསམ་པ་རིང་སྤངས་ནས། ། གསེར་གཡུ་ཇ་དར་བསྒོམ་པའི་ཏིང་འཛིན་གྱིས། ། ཆོ་གའི་ཚིག་དོན་ཀུན་ཀྱང་འཆོལ་པོར་འཐོར། ། ཕོངས་པའི་ཚོགས་ཀྱིས་ཟས་འཚོལ་ཇི་བཞིན་དུ། ། བླུན་པོ་དགའ་བའི་རྔ་རྡུང་བྲོ་འཁྲབ་དང་། །
ཅི་དྲན་དབྱངས་སུ་ལེན་པའི་རྫུན་ཆོག་གིས། ། རང་གཞན་གཉིས་ཀ་ཕུང་ལ་སྦྱོར་བ་མཐོང་། ། གཞུང་དོན་ཇི་བཞིན་སྒོམ་པ་ལྟ་ཞོག་གི ། ཚིག་རྗེས་སེམས་ཀྱིས་འབྲང་བར་མི་ནུས་པ། ། ནེ་ཙོའི་འདོན་པ་ལྟ་བུའི་རྫུན་ཆོག་གི ། དོན་གཉིས་མཐར་ཕྱིན་འགྲུབ་རེ་ཀྱེ་མ་ཧུད། ། ཁ་ཅིག་བསྙེན་པ་མ་སོང་མན་ངག་བྲལ། ། བསྙེན་བཀུར་འདོད་ཕྱིར་ལས་བཞིའི་འགྲོ་དོན་གཟུགས། ། ཚེ་འདིར་ནད་མང་ཕྱི་མ་ངན་འགྲོའི་རྒྱུ། ། དེ་འདྲའི་སྔགས་འཆང་གཟུགས་བརྙན་མཐོང་བས་སྐྱོ། །
འགའ་ཞིག་དག་གིས་མི་ཤེས་བཞིན་དུ་སྔགས་པར་ཁས་བླངས་ནས། ། རྒྱུད་དང་བླ་མའི་གསུང་ལ་མི་བརྟེན་ཆོ་ག་རང་བཟོར་བྱེད། ། རྒྱུ་མཚན་དྲིས་ན་ཕྱག་ལེན་ཡིན་ཞེས་གོང་མ་ར་མདར་སྦྲན། ། སླར་ཡང་དྲིས་ལན་ཁྲོ་བྱེད་དུས་འདིར་གཅིག་པུར་ནགས་ཁྲོད་བསྟེན། ། དེང་སང་འདི་ན་ལོང་བས་ལོང་བ་འཁྲིད་ཅིང་མཁས་པ་རྣམས་སར་སྨོད། ། རྙེད་དང་བཀུར་སྟི་བླུན་པོ་ལ་གནས་མཁས་པ་དག་གི་འདུན་པར་དབེན། ། ཆོས་བྱེད་སྐྱེ་བོ་བཞི་མདོའི་རྩྭ་ལྟར་བོར་ནས་ངན་པའི་སྐྱེ་བོ་བསྟེན། ། དུས་ཀྱི་ཐུབ་བསྟན་འདི་ལྟར་གྱུར་ཏོ་ཀུན་གྱིས་བག་ཡོད་བསྟེན་པར་གྱིས། ། དེས་ན་གཞོན་ནུ་རབ་བྱུང་ཚུལ་ཁྲིམས་ལྡན། ། དབང་ལུང་མན་ངག་རྒྱུད་དོན་ཁོང་དུ་ཆུད། །
རང་གཞན་དོན་གཉིས་སྒྲུབ་པའི་ལྷག་བསམ་ཅན། ། དེ་འདྲ་གང་བཞུགས་རྡོ་རྗེ་འཛིན་ཞེས་གྲགས། ། སྔོན་འཁོར་བར་ལན་མང་འཁྱམས་པའི་ཚེ། ། ལས་བཟང་པོ་སྨོན་ལམ་གྱིས་སྦྲེལ་བའི། ། དཔལ་ས་སྐྱའི་སྔགས་གྲྭའི་འདུས་ཚོགས་ནས། ། ལས་དགེ་བ་གསོག་ཚུལ་ཅུང་ཟད་བཤད། ། དུས་ལོ་གཅིག་ཟླ་བ་གཅུ་གཉིས་ཀྱི། ། རྗེ་བླ་མ་རྣམས་ཀྱི་དུས་ཆེན་སྐབས། ། ལམ་ཟབ་མོ་བླ་མའི་རྣལ་འབྱོར་གྱི། ། ཆོས་ཉམས་ལེན་བླ་མ་མཆོད་ཆོག་དང་། །
ཚུལ་དེ་དང་འབྲེལ་བའི་སྨོན་ལམ་བཞིན། ། རྗེ་གོང་མ་རྣམས་ཀྱི་བསྟོད་རིགས་སོགས། ། ལན་ལྔ་ཕྲག་ལྷག་རེ་ཆག་མེད་དང་། ། དེའི་སྟེང་དུ་ཚོགས་ཆེན་བླ་མཆོད་སོགས། ། ཀུན་དྲིལ་བའི་འགྱུར་ཁྱད་རྩིས་པ་ན། ། རྗེ་གོང་བསྟོད་བླ་མཆོད་སྨོན་ལམ་སོགས། ། དུས་ལོ་རེར་སྟོང་རྭ་ལྷག་ཙམ་རེ། ། རྗེ་སྔགས་འཆང་ཡབ་སྲས་མུས་ཆེན་སོགས། ། མགོན་དམ་པ་རྣམས་ཀྱི་བསྟོད་ཐུང་རྣམས། ། ལོ་གཅིག་ལ་ཁྲི་་་་་་འདི་ཡན་བན་གཙང་པ་བཅོ་ལྔའི་གྲངས་གསོག་བྱས་པ་ལ་དགོངས་གཉིས་སྟོང་གཉིས་ལྷག །
ཆོས་ཟབ་མོ་ནཱ་རོ་མཁའ་སྤྱོད་མའི། ། ལམ་ཚེས་བཅུ་བསྒྲུབ་མཆོད་་་་་་ཆགས་མེད་དང་། གཞན་མཁའ་སྤྱོད་སྒྲུབ་མཆོད་རྣམས་བསྡོམས་པས། ། ལོ་གཅིག་གི་ནང་ལ་ཨོཾ་གསུམ་མ། ། འབུམ་གཉིས་དང་ཁྲི་སྟོང་བཞི་ལྷག ། དཔེ་འདིས་མཚོན་བདེ་ཀྱཻ་གསང་གསུམ་དང་། ། དཔལ་རྡོ་རྗེ་ཕུར་པ་ཀུན་རིག་སོགས། ། སྔགས་ཟབ་མོའི་དཀྱིལ་འཁོར་སྒྲུབ་མཆོད་དང་། ། ལྷ་བསྒོམ་བཟླས་སོགས་ཀྱི་གྲངས་ཚད་ཀྱང་། ། འགྱུར་བརྩིས་པས་མང་དུ་འགྲོ་བར་ངེས། །
དཔལ་ཀྱཻ་རྡོར་རྩ་རྒྱུད་བརྟག་གཉིས་ཀྱང་། ། ལོ་གཅིག་ལ་ཁྲི་དང་བརྒྱད་བརྒྱ་རེ། ། དུས་ཆོ་འཕྲུལ་ཐ་སྐར་ཟླ་ཕྱེད་ལ། ཆོས་སྨན་བླ་སྨོན་ལམ་དཔག་མེད་འགྲོ། ། མ་མཁའ་འགྲོ་ཆོས་སྐྱོང་སྲུང་མའི་ཚོགས། ། ཐུགས་མཉེས་པར་བྱེད་པའི་བསྐང་གསོ་ཡང་། ། ལོ་རེ་རེར་ཁྲི་ཚར་སྟོང་ཚར་དང་། ། གཞན་བརྒྱ་ཚར་མང་དུ་འགྲོ་ངེས་ལགས། ། ཚུལ་དེ་ལྟར་བསགས་པའི་དགེ་བའི་མཐུས། ། སྤྱི་བྱེ་བྲག་བསྟན་པ་རབ་རྒྱས་ཤིང་། །
རྒྱུན་རིགས་རྒྱུད་གཙང་མས་སྐྱོང་བ་དང་། ། བདག་དཔོན་སློབ་འདི་ཕྱིའི་དོན་འགྲུབ་ཤོག ། ཚིག་དེ་སྐད་རྣམ་དཀར་དགེ་ལས་ལ། ། ཡིད་སྤྲོ་བ་མཆོག་ཏུ་སྐྱེད་པའི་གཏམ། ། བློ་ཤེས་ལྡན་དགའ་བདེའི་དཔལ་སྟེར་འདི། ། མགོན་ཨ་མེས་ཞབས་ཀྱི་མགུར་མ་ལགས། ། རབ་བརྗིད་འཇིག་དུས་དུ་བ་སྟོང་གིས་འཁྱུད་པའི་སྐུ་ནི་འབར་བའི་རྟ་གདོང་མེ་དང་འགྲོགས། ། ཧཱུྃ་ཞེས་འཇིགས་རུང་གནམ་ལྕགས་སྒྲ་ལས་ལྗགས་ཀྱི་ཕྲེང་བ་དམར་འོད་གློག་གི་ཐག་པ་གཡོ། ། དྲག་པོར་ཁྲོས་པའི་མཐར་བྱེད་ཞལ་གྱི་མཆེ་བའི་མྱུ་གུ་ཟླ་བ་ཕྱེད་པ་སྟོང་ཕྲག་བརྩེགས། ། ཉི་ཟླའི་མདངས་འཕྲོག་སྤྱན་གསུམ་འབར་བས་བགེགས་རྣམས་མཐར་མཛད་ས་སྐྱའི་བསྟན་སྲུང་མཐུ་ལྡན་ཚོགས། །
རྩ་བརྒྱུད་བླ་མའི་བཀའ་དང་དམ་ཚིག་དྲན་པར་གྱིས་ལ་གསང་སྔགས་ཟབ་མོའི་ཆོས་གྲྭ་འདིར། ། དམ་ཆོས་སྒྲུབ་ལ་ཕྱི་ནང་གསང་བའི་ཉེར་འཚེ་རྣམས་དང་བདག་གིས་བརྩམས་པའི་བཅའ་ཡིག་ལས། ། འགལ་བྱེད་ཀུན་སྒྲོལ་རྗེ་བཙུན་གོང་མའི་རིང་ལུགས་འཛིན་པ་ཇི་སྙེད་ཀྱིས། ། སྲིད་ཞིའི་དཔལ་འབྱོར་བསམ་པའི་དོན་ཀུན་ཆོས་བཞིན་འགྲུབ་པའི་ཕྲིན་ལས་གཡེལ་བ་མེད་པར་མཛོད། ། ཅེས་ཆོས་གྲྭ་ཆེན་པོ་གསང་སྔགས་བདེ་ཆེན་གླེང་གི་བཅའ་ཡིག་ལྷག་བསམ་ཉི་འོད་གསལ་བའི་འོད་སྣང་ཞེས་བྱ་བ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རྗེ་བཙུན་གོང་མའི་སྔགས་གྲྭ་ཁྱད་པར་ཅན་འདི་ལ་ཞབས་ཏོག་རྔོ་ཐོགས་པ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་རྣམ་པར་དག་པས་ཀུན་ནས་བསླངས་ཏེ་གོང་བཀོད་ཀྱི་གསུང་རབ་ཁྱད་པར་ཅན་རྣམས་ལ་གཞི་བྱས་སྒྲིག་ལམ་ཀུན་སྤྱོད་མཐོང་བརྒྱུད་རྣམས་རྩ་བར་བཟུང་དེ་དག་ལ་ལེགས་སློབ་ཉེས་འཆོས་རང་ཤེས་ཚང་མ་སྦ་གསང་མེད་པར་བཀོད་པ་འདི་ལ་གཞན་དག་དགྱེས་ཀྱང་རུང་མ་དགྱེས་ཀྱང་རུང་ངེད་རང་གི་མགོན་སྐྱབས་དཔུང་གཉེན་ཚང་མ་ས་སྐྱའི་རྗེ་བཙུན་གོང་མ་བསྟན་སྲུང་དང་བཅས་པ་རྣམས་དང་། ཤེས་ལྡན་གཟུར་གནས་ཚད་ཐུབ་ཀྱི་སྐྱེས་བུ་རྣམས་དང་། ས་སྐྱའི་རྗེ་བཙུན་གོང་མའི་བསྟན་པ་ལ། སྙིང་ནས་དད་པ་ཡོད་པ་རྣམས་གྱིས་མཛད་ནས་ཆོས་གྲྭ་ཆེན་པོ་འདི་ཉིད་དར་ཞིང་རྒྱས་པའི་རྒྱུར་གྱུར་ཅིག། །། འདི་ནི་སྣག་ཤོག་གཟན་པ་དང་རྩིས་འཁྲི་བྱིན་རྟེན་ཙམ་དུ་མ་ལུས་པར་རྗེས་གནོན་ཁྲ་བཟུང་དོ་དམ་རིམ་ཅན་ལས་ཚན་རྣམས་ནས་མ་ཆད་པ་གལ་ཆེ་བས་དེ་བཞིན་ཚང་མས་གོ་དགོས་སོ།། །། སརྦ་མངྒ་ལཾ།། །།
ཞུས་སོ།། །། PAGE * MERGEFORMAT 2 ཀུན་དགའ་བློ་གྲོས། ཆོས་གྲྭ་ཆེན་པོ་གསང་སྔགས་བདེ་ཆེན་གླིང་གི་བཅའ་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
