གསུང་འབུམ། ཀུན་དགའ་བློ་གྲོས།
པོད ༨༦
ས་སྐྱ་པའི་གདུང་རབས་རིན་པོ་ཆེའི་བྲིས་ཐང་བཞེངས་ཚུལ་ངོ་མཚར་རྒྱ་མཚོའི་གཏེར།
༄༅། །འཛམ་གླིང་བྱང་ཕྱོགས་ཀྱི་ཐུབ་པའི་རྒྱལ་ཚབ་དཔལ་ལྡན་ས་སྐྱ་པའི་གདུང་རབས་རིན་པོ་ཆེའི་བྲིས་ཐང་བཞེངས་ཚུལ་ངོ་མཚར་རྒྱ་མཚོའི་གཏེར་ཞེས་བྱ་བ་བཞུགས་སོ།། ཨོཾ་སྭསྟི་སིདྡྷཾ། དང་པོ་ལ། རྟེན་གྱི་གཙོ་བོ་ལ་སེང་གེའི་ཁྲི་སྣ་ཚོགས་པདྨ་ཟླ་གདན་ལ་བླ་མ་ས་སྐྱ་པ་ཆེན་པོ་སྐུ་མདོག་མི་ཤ་ཁ་ལས་ཅུང་ཟད་སྔོ་ཙམ་དབུ་ལ་སྤྱི་ཐོར་ཡོད་པའི་མདུན་འབྲེལ་བ། རྒྱ་སྨ་ར་དང་བཅས་པ་དཀར་པོ་མུར་གོང་གི་དབུ་སྐྲ་འབུར་མེད་པ་ཕྱག་གཡས་སྐྱབས་སྦྱིན་གྱི་མཐེབ་མཛུབ་སྦྱར་བའི་པད་དཀར་གྱི་ཡུ་བ་བཟུང་ཞིང་སྙན་གྱི་ཐད་ཀར་ཁ་ཕྱེ་བ། གཡོན་པུས་སྟེང་མཆོག་སྦྱིན་ཞབས་རྡོ་རྗེའི་སྐྱིལ་ཀྲུང་ལ་ཧོར་ལྷྭམ་ནག་པོ་གསོལ་བ། ན་བཟའ་དཀར་པོ་ཕུ་དུང་ཅན། སྐུ་རགས་དཀར་པོ་དམའ་བར་བཅིངས་པ། ཕྱི་བེར་ཐུལ་དཀར་པོ་འཇའ་འོད་ཀྱི་དབུས་ན་བཞུགས་པ། དེའི་སྟེང་གཡས་གཡོན་ལ་སོ་སོར་རིགས་པས་དཔྱད་པའི་སྤྲིན་འཇའ་ཚོན་ལྗོན་ཤིང་རི་བྲག་ཡུལ་ལྗོངས་ལ་སོགས་པ་གང་མཛེས་ཀྱི་ཁྲོད་དུ།
ཨང་རིམ་བཞིན་གདུང་གི་ཐོག་མ། ༼༡༽སྤྱི་རིང་། ༼༢༽གཡུ་རིང་། ༼༣༽གཡུ་སེ་རྣམས་དཔེ་ནང་བཞིན་བོང་རྒྱལ་གྱི་ཆ་ལུགས་ལ་ལྷྭམ་འབོགས་གསོལ་ཞིང་གཞོན་ཤ་མཛེས་པའི་ཉམས་ལྡན། ༼༤༽མ་སངས་སྤུན་བདུན་གྱི་ཐ་ཆུང་མ་སངས་སྤྱི་རྗེ། ༼༥༽ཐོག་ཚ་དཔའ་བོ་སྟག ༼༦༽ཀླུ་ཚ་སྟག་པོ་འོད་ཅན། ༼༧༽གཡའ་སྤངས་སྐྱེས། ༼༨༽འཁོན་བར་སྐྱེས་རྣམས་དབུ་ལ་དར་དཀར་གྱི་ཐོད། ན་བཟའ་ཕུ་དུང་ཁ་དོག་དཀར་སེར་དམར་ལྗང་སྔོན་པོ་སོགས་ཅི་མཛེས་ཕྱག་ཕུ་དུང་གཅིག་ནང་དུ་གཅིག་བཅུག་པའམ།
ཡང་ན་མཉམ་བཞག ཡང་ན་གཡས་ཐུགས་ཀར་སྐྱབས་སྦྱིན། གཡོན་དབུ་སྟེང་མཆོག་སྦྱིན་རྣམས་གང་བབས། ཞབས་རྡོར་སྐྱིལ་ལམ་སེམས་སྐྱིལ་གང་འཐད། ༈ གཉིས་པ་ལ། རྟེན་གཙོ་སེང་ཁྲི་ལ་སློབ་དཔོན་རིན་པོ་ཆེ་བསོད་ནམས་རྩེ་མོ་སྐུ་མདོག་མི་ཤ་ཁ་དཀར་བ་དབུ་སྐྲ་ནག་པོ་གཡས་འཁྱིལ། ཕྱག་གཡས་རྡོ་རྗེ་ཐུགས་ཁ། གཡོན་དྲིལ་བུ་དཀུར་བརྟེན། ནང་གོས་དམར་པོ་ཕུ་དུང་ཅན། སྐུ་རགས་ཀོང་ཐིག
ཕྱི་བེར་ཐུལ་དཀར་པོ། ཞབས་སེམས་སྐྱིལ་གཞོན་ཤ་མཛེས་ཉམས། ༼༡༽དཀོན་པ་རྗེ་གུང་སྟག་གམ་དཔལ་པོ་ཆེ་མི་ཤ་ཁ་དཀར་བ་བློན་པོའི་ཆ་ལུགས་ན་བཟའ་ལྗང་ཁུ་ཕུ་དུང་ཅན། དར་སྔོན་གྱི་ཐོད། ཞབས་སེམས་སྐྱིལ། ཕྱག་ཕུ་དུང་གཅིག་ནང་དུ་གཅིག་བཅུག་པ། ༼༢༽ཀླུ་དབང་རབ་བྱུང་གི་ཆ་ལུགས་སྟོད་འགག་མེད་མི་ཤ་ཁ་ཅུང་ཟད་དམར་བ་ཞལ་རྒྱ་དང་ཨག་ཚོམ་ནག་པོ་ཅུང་ཟད་ཡོད་པ། དབུ་ལ་པཎ་ཞྭ་རྩེ་རིང་དམར་པོ། སྐུ་བེམ་སེར་པོ། གཡས་ཆོས་འཆད་གཡོན་མཉམ་བཞག་ཕྱག་དཔེ།
༼༣༽རྡོ་རྗེ་རིན་ཆེན་གཞོན་ཤ་དཀར་མདངས་དབུ་སྐྲ་ནག་པོ་ཤིན་ཏུ་ཐུང་བ་ཞལ་རྒྱན་ནག་པོ་ཕྲན་བུ་ཞལ་འཛུམ་པ། སྙན་གཉིས་ལ་གསེར་གྱི་ཨ་ལོང་། ན་བཟའ་ནང་དཀར་པོ་སྟོད་གོས་སྔོན་པོ་ཕུ་དུང་ཅན་སྐུ་བེམ་དམར་པོའི་སྨད་དཀྲིས་པ། གཡས་ས་གནོན་རག་འཕྲེང་། གཡོན་མཉམ་བཞག་ཐོད་པ་བདུད་རྩི་གང་བ། ༼༤༽འགྲོ་ཚ་བདུན་གྱི་དྲུག་པ་ཤེས་རབ་ཡོན་ཏན་སྐུ་ཤ་སྨུག་ནག་བགྲེས་ཉམས་ཤིན་ཏུ་ཆེ་བ། སྤྱན་འབྲུ་ཚུགས་དབུ་སྐྲ་སྔོ་གྲོ་འབའ་མགོ་རིང་བ་ཨག་ཚོམ་དང་སྨིན་མ་སྔོ་གྲོ། སྙན་གཉིས་ལ་དུང་ལོང་། སྐུ་འགག་དཀར་པོ། ཕུ་དུང་ཅན་སྟོད་ཆ་གོང་གསོལ་དཔུང་ཁེབས་སོགས་དམར་པོ།
སྐུ་ཤམ་དཀར་པོ་སྐུ་རགས་རྒྱ་ཚོས། དེ་སྟེང་ན་བཟའ་ཕུ་དུང་སྔོན་པོ། སྐུ་བེམ་དམར་པོ། གཡས་ཐུགས་ཀར་ཕུར་བུ་གཡོན་རག་འཕྲེང་། ༼༥༽ཡོན་ཏན་འབྱུང་གོང་མཚུངས་ལས་གཞོན་ཉམས་ཡིན་ནམ་སྙམ་ཞིང་མངོན་རྟོགས་གསལ་ཁ་མ་རྙེད། ༼༦༽ཚུལ་ཁྲིམས་རྒྱལ་པོ་སྐུ་ཤ་དམར་བ་བགྲེས་ཉམས་ཅུང་ཟད་ཡོད་པ། དབུ་སྐྲ་སྔོ་གྲོ་ས་ཆེན་ལྟར། ག་བཅས་རྒྱ་ཚོམ་སྔོ་གྲོ་ཅུང་ཟད། ན་བཟའ་ནང་དམར་པོ། སྟེང་མཆིན་ཁ་ཕུ་དུང་ཅན།
སྐུ་རགས་ནག་པོ་སྐུ་བེམ་དཀར་པོ། མགུལ་ལ་རག་འཕྲེང་ཉིས་བསྐོར། གཡོན་ཐུགས་ཀར་ཐོད་འཕྲེང་གཡས་དེ་འོག་ནས་འཛིན་ཚུལ། ༼༧༽རྡོ་རྗེ་གཙུག་ཏོར་རམ་གཙུག་ཏོར་ཤེས་རབ་གཞོན་ཤ་དཀར་བ། དབུ་སྐྲ་ནག་པོ་སིལ་བུ། སྐུ་འགག་དཀར་པོ། སྐུ་སྟོད་དམར་པོ། སྐུ་ཤམ་དཀར་པོ། སྐུ་རགས་ནག་པོ། སྒོམ་ཐག་དམར་པོའི་ག་ཤལ་ལ་སེང་ལྡེང་ཕུར་ཆུང་གསུམ་བཏགས་པ།
སྟོད་གོས་ལྗང་གུ་ཕུ་དུང་ཅན། སྐུ་བེམ་དུར་ཁོས། གཡས་ཁ་ཕུབ་རྡོ་རྗེ། གཡོན་ཐུགས་ཀར་གསེར་ཕྲེང་། སྙན་གཡས་གསེར་གྱི་ཨ་ལོང་། གཡོན་གཡུ། རྒྱ་ལྷྭམ་གསོལ་ཞིང་རྒྱལ་པོ་རོལ་པའི་འདུག་སྟངས། དགེ་སྐྱབས་སྐུ་ཤ་དམར་མདངས་ཅུང་ཟད་ཁྲོ་བ། དབུ་སྐྲ་ག་བཅས་ས་ཆེན་ལྟ་བུ་རྒྱ་ཨག་ཚོམ་སྔོ་གྲོ། སྙན་གཉིས་ལ་དུང་ལོང་།
ན་བཟའ་ནང་ནག་པོ་ཕུ་དུང་ཅན། སྐུ་རགས་དམར་པོ། སྟོད་གོས་ཕོད་ཁ་མཆིན་ཁ། རྡོར་གོང་དམར་པོ། གཡོན་ཐུགས་ཀར་ཐོད་པ་བདུད་རྩིས་གང་བ་འཛིན་ཅིང་། གཡས་མཐེབ་སྲིན་གྱིས་བདུད་རྩི་འཐོར་ཚུལ། ༈ གསུམ་པ་ལ། རྟེན་གཙོ་སེང་ཁྲི་པད་ཟླའི་གདན་ལ་རྗེ་བཙུན་རིན་པོ་ཆེ་མི་ཤ་ཁ་དཀར་བ་དབུ་སྐྲ་དཀར་པོ་ཐུང་ངུ་ཞལ་རྒྱ་སུམ་རིམ་ཞེས་པའི། དང་པོ་དབུ་སྐྲ་ནས་འགྲམ་པའི་མཐའ་བསྐོར་ཏེ་འཁོར་མོར་འབྲེལ་བ། གཉིས་པ་སྙན་ཐད་ནས་རྩ་བའི་རྒྱ་ལས་གྱེས་ཏེ་མཁུར་འཛུམ་གྱི་ཐད་དུ་འོངས་ཤིང་།
དེ་ནས་ཐུར་དུ་སོང་བ་རྩ་བའི་རྒྱ་ལ་འབྲེལ་བ། གསུམ་པ་ནི་ཞལ་གྱི་ཡ་མཆུ་ནས་བསྐོར་ཏེ་ཞལ་འགུག་གཉིས་ནས་ཐུར་དུ་འཕྱངས་བ་རྩ་བའི་རྒྱ་ལ་འབྲེལ་བ། མ་མཆུའི་འོག་གི་སྤུ་ཡང་ཐུར་དུ་སོང་ནས་རྩ་བའི་རྒྱ་ལ་འབྲེལ་བ། ན་བཟའ་ས་ཆེན་དང་འདྲ། གཡས་ཐུགས་ཀར་རྡོ་རྗེ། གཡོན་སྐུ་པང་དུ་ཀཱ་ལི་གྲུ་གཡོན་མོར་ཁ་ཊྭཱཾ་ག་དཀར་པོ་ཡུ་བ་བརྒྱད་གཞོགས་རྩ་བ་རྡོ་རྗེ་ཕྱེད་པ་སྟེང་དུ་རྡོ་རྗེ་རྒྱ་གྲམ་དེ་སྟེང་བུམ་པ་དེ་སྟེང་མི་མགོ་སྐམ་པོ་གསུམ་བརྩེགས་པ་ལ་ཁ་དོག་སྔོ་དམར་དཀར། དེ་སྟེང་རྡོ་རྗེ་དཀར་པོ་ཕྱེད་པའི་རེངས་པ་རྡོ་རྗེ་རྒྱ་གྲམ་གྱི་འོག་ནས་འཕན་རྩེ་གསུམ་པ་དང་ཌཱ་མ་རུ་དང་དྲིལ་བུ་རྡོ་རྗེ་འཕྱང་བ། ཞབས་སྐྱིལ་ཀྲུང་ཕྱེད་པའི་བཞུགས་སྟངས་ཧོར་ལྷྭམ་མནབས་པ། བགྲེས་ཉམས་ཆེ་བ། ༼༡༽དགེ་མཐོང་བགྲེས་ཉམས་དམར་མདངས་ཅུང་ཟད་ཁྲོ་བ།
ག་ཆེ་ཞིང་ལྷག་མ་ལྕང་ལོ་བཤིག་པ་རིང་པོ་རྒྱ་ཨག་ཚོམ་དཀར། ན་བཟའ་དཀར་པོའི་སྟེང་ན་ཕོད་ཁ་སྔོན་པོ། སྐུ་བེམ་སེར་པོ། གཡས་ཕུར་ཕུ་ཐུགས་ཀར་རྩེ་གྱེན་བརྟན། གཡོན་བྷནྡྷ། རོལ་པའི་འདུག་སྟངས། ༼༢༽བལ་པོ་གཞོན་ཤ་དམར་བ་ཅུང་ཟད་ཁྲོ་ཉམས་དབུ་སྐྲ་ནག་པོ་རིང་ཞིང་སིལ་བུ། ཞལ་རྒྱན་ནག་པོ་ཅུང་ཟད། ན་བཟའ་མཆིན་ཁའི་སྟེང་ན་ལྗང་གུ་ཕུ་དུང་ཅན། སྐུ་བེམ་དམར་པོ་གཡས་ཕུར་བུ།
གཡོན་བནྡྷ། ཞབས་གཡོན་བསྐུམ་ཞིང་གཡས་ཅུང་ཟད་བརྐྱང་བ་བོད་ལྷྭམ་པ། ༼༣༽ཤཱཀྱ་བློ་གྲོས་གཞོན་ཤ་དམར་མདངས་ཅུང་ཟད་ཁྲོ་བ་དབུ་སྐྲ་ནག་པོ་སིལ་བུ་རིང་བ་ཞལ་རྒྱ་ཞལ་རྒྱན་ནག་པོ་ཅུང་ཟད། ན་བཟའ་མཆན་ཁ། སྐུ་ཤམ་དཀར་པོ། སྐུ་སྐེད་ནག སྟེང་གོས་དམར་པོ་ཕུ་དུང་ཅན་སྐུ་བེམ་སེར་པོ། གཡོན་མཉམ་བཞག་བན་ནང་དུ་གཡས་ཀྱི་ཕུར་རྩེ་བཅུག་པ། བཞི་པ། ཤེས་རབ་ཚུལ་ཁྲིམས་བགྲེས་ཉམས་སྔོ་བ་ཞལ་ཅུང་ཟད་གདེངས་པ།
དབུ་སྐྲ་སྔོན་པོ་ཐུང་ངུ་། རྒྱ་ཨག་ཚོམ་ཁམ་ནག ན་བཟའ་དཀར། སྐུ་རགས་ནག སྟོད་གོས་དུར་ཁ་ཕུ་དུང་ཅན། སྐུ་བེམ་དམར་པོ་སྐུ་སྨད་ལ་དཀྲིས་པ། གཡས་ཆོས་འཆད། གཡོན་མཉམ་བཞག་པུ་ཏི་སྙན་གཉིས་ལ་ཤོག་རིལ། ༼༥༽དཀོན་མཆོག་རྒྱལ་པོ་བགྲེས་ཉམས་སྐུ་ཤ་དམར་བ་གངས་ཆེན་ལྟ་བུ། ཨག་ཚོམ་རྒྱ་སྔོ་གྲོ།
ན་བཟའ་སྐུ་འགག་སྨུག་པོ་སྐུ་སྟོད་ལྗང་། སྐུ་ཤམ་དཀར། སྐུ་རགས་ནག་སྟེང་གོས་སྔོན་པོ་ཕུ་དུང་ཅན། སྐུ་བེམ་དཀར་ཕྱག་གཉིས་སྐུ་པང་དུ་ཕྱག་དཔེ་ཁ་འབྱེད་ཚུལ། ༼༦༽ས་ཆེན་གཙོ་ཐང་ལྟ་བུ་ལ་སེང་ཁྲི་མེད་པ། ༼༧༽ཀུན་འབར་རབ་བྱུང་གི་ཆ་ལུགས། གཞོན་ཉམས་ཆོས་འཆད་པཎ་ཞྭ་རྩེ་རིང་དམར་པོ་གསོལ་བ་གཞན་སྐུ་བེམ་སོགས་གང་མཛེས། ༼༨༽རྩེ་མོ་གོང་འདྲ་སེང་ཁྲི་མེད་པ། བཞི་པ་ལ། རྟེན་གཙོ་ཁྲིའུ་ཤིང་ནག་པོ་ལ་ཁྱེལ་བཞུགས་ཀྱི་ས་སྐྱ་པཎྜི་ཏ་རབ་བྱུང་གི་ཆ་ལུགས་ཞལ་གདོང་དཀྱུས་རིང་ཞིང་དཀར་བ་དབུ་དཔྲལ་དང་ཤངས་ཀྱི་རྩ་བའི་སྦྲེལ་མཚམས་ན་ཉག་མེད་པར་ཐད་དཀར་སོང་བ།
མཛོད་སྤུ་དཀར་པོ། སྤྱན་དཀྱུས་རིང་བ་དབུ་ལ་ས་ཞུ་གསོལ་ལག་ཐུར་དུ་འཕྱང་བ། ཕྱག་ཐུགས་ཀར་ཆོས་འཆད་ཀྱི་ཕྱག་རྒྱས་པདྨའི་ཡུ་བ་ནས་བཟུང་ཞིང་སྙན་གཡས་གཡོན་ཐད་ཀར་མེ་ཏོག་ཁ་ཕྱེ་བའི་གཡས་ན་རལ་གྲི་གཡོན་ན་པུ་ཏི་སྐུ་ལ་ཆོས་གོས་ངུར་སྨྲིག་གསོལ་བ་ཞབས་རྗེན། མུ་སྟེགས་ཀྱི་སྐྲ་རབ་བྱུང་ཞིག་གིས་བཞར་ཚུལ་དང་ས་པཎ་གྱི་སྐུ་འཁྲིལ་ཞིག་ཏུ་རབ་བྱུང་ཞིག་གིས་ཆོས་གོས་གདིང་བ་ལྷུང་བཟེད་ཆུ་ཚགས་རྣམས་ལག་ཏུ་ཐོགས་ནས་མུ་སྟེགས་ལ་སྤྲོད་ཚུལ། ༼༡༽རྗེ་བཙུན་གོང་མཚུངས་ལ་སེང་ཁྲི་མེད་པ། ༼༢༽དཔལ་ཆེན་འོད་པོ་གཞོན་ཤ་དཀར་བ་དབུ་སྐྲ་རྩེ་མོ་ལྟ་བུ། ཨག་ཚོམ་རྒྱ་ནག་ཅུང་ཟད་ཡོད་པ། ན་བཟའ་མཆིན་ཁ་ཕུ་དུང་ཅན། མགུལ་ལ་དར་མདུད་སེར་པོ། སྒོམ་ཐག་དམར་པོའི་ག་ཤལ།
སྐུ་རགས་དམར་པོ་སྟོད་གོས་ལྗང་གུ་ཕུ་དུང་ཅན། ཕྱག་གཉིས་ཀྱིས་བན་འཕྲེང་འཛིན་པ། ཧོར་ལྷྭམ་ཕག་སྣ་གསོལ་བ། ༼༣༽ས་པཎ་གོང་མཚུངས་ལ་འཁྲི་ཤིང་མེད་པ་པད་ཟླའི་གདན། ༼༤༽ཟངས་ཚ་གཞོན་ཉམས་དམར་བ་དབུ་སྐྲ་ནག་པོ་ཐུང་ངུ་ཨག་ཚོམ་རྒྱ་ནག་ཅུང་ཟད། ན་བཟའ་དཀར་པོ་ཕུ་དུང་ཅན། སྐུ་རགས་ནག་པོ། ཕོ་རག་དམར་པོ། སྟོད་གོས་དམར་པོ་ཕུ་དུང་ཅན། མགུལ་ལ་རག་ཕྲེང་།
གཡས་ཐུགས་ཀར་གྲི་གུག གཡོན་གདན་བརྟེན། ཧོར་ལྷྭམ་ནག་པོ། སེམས་སྐྱིལ། སྙན་གཡོན་ལ་ཤོག་རིལ། ༼༥༽འཕགས་པ་འོག་ནས་འབྱུང་བ་བཞིན་ལ་འཁྲི་ཤིང་མེད་པ། ༼༦༽ཕྱག་ན་ཤིན་ཏུ་གཞོན་པ་གཞོན་ཉམས་བསོད་རྩེ་ལྟ་བུས་དབུ་ལ་ཧོར་ཞྭ་ནག་པོ། སྐུ་ལ་ན་བཟའ་དམར་པོ་སྟེང་གོས་སྔོན་པོ་ཕུ་དུང་ཅན་སོག་རྒྱའི་ཆ་ལུགས། ཞབས་རྡོར་སྐྱིལ་ཕྱག་འཕྲེང་བ། ༼༧༽རིན་ཆེན་རྒྱལ་མཚན་རབ་བྱུང་གི་ཆ་ལུགས་གཞོན་ཉམས་དཀར་བ་ཆོས་འཆད།
༼༨༽ཡེ་ཤེས་འབྱུང་གནས་སྔགས་པའི་ཆ་ལུགས་གཞོན་ཉམས། ༈ ལྔ་པ་ལ། རྟེན་གཙོ་འཁྲི་ཤིང་ལ་ཆོས་རྒྱལ་འཕགས་པ་ཁྱེལ་བཞུགས་རབ་བྱུང་གི་ཆ་ལུགས་སྐུ་མདོག་ཅུང་ཟད་དམར་བ་གཞོན་ཉམས་ཅན། ཞལ་རས་ཟླུམ་ཞིང་རྒྱས་པ་འབུར་ཞིང་གཤོང་ས་གཤོང་བ། མཁུར་ཁུག་ཅུང་ཟད། སྤྱན་གཉིས་འབུར་བ་མདུན་གྱི་དབུ་སྐྲའི་མཚམས་ཐད་ཀར་ཡོད་པ། ལྟག་འབུར་བཅས་པའི་དབུ་ཟླུམ་ཞིང་རྒྱ་ཆེ་བ། ཆོས་འཆད་ཞབས་རྗེན་ཆོས་གོས་དམར་པོ་བསྣམས་པ། ༈ དྷརྨ་པཱ་ལ་མི་ཤ་ཁ་དཀར་བ་གཞོན་ཉམས་དབུ་སྐྲ་བཞར་བ། ན་བཟའ་ཕུ་དུང་ལྗང་ཁུ་ཕྱི་ལ་སྐུ་འགག་གི་ཚུལ་མནབས་པ།
སྐུ་བེམ་དམར་པོ་གཡས་ཐུགས་ཀར་འཕྲེང་བ་གཡོན་མཉམ་བཞག་རྡོར་སྐྱིལ། ༈ རཏྣ་བྷ་དྲྭ་བུ་ཆུང་གི་ཆ་ལུགས་ཤིན་ཏུ་གཞོན་པའི་ཉམས་ཅན་དཀར་བ། ན་བཟའ་ཕུ་དུང་ཅན་དཀར་པོ། ཕྱག་འཕྲེང་བ་ཞབས་སེམས་སྐྱིལ། ༈ བཟང་པོ་དཔལ་རབ་བྱུང་གི་ཆ་ལུགས་སྐུ་ཤ་ཆེ་བ། ༈ བསོད་ནམས་བཟང་པོ་གཞོན་ཉམས་དཀར་བ་ན་བཟའ་ལྗང་ཁུ་ཕུ་དུང་ཅན། སྐུ་བེམ་དམར་པོ། ཞབས་སེམས་སྐྱིལ། ཕྱག་ཆོས་འཆད། ༈ རཏྣ་ཤྲཱི་གཞོན་ཉམས་ན་བཟའ་ཕུ་དུང་ཅན་དཀར་པོ་གསོལ་བ།
གཞོན་མ་ཆ་ལུགས་རྣམས་ཅི་མཛེས། ༈ ཀུན་དགའ་བློ་གྲོས་རབ་བྱུང་གཞོན་ཉམས་ཅི་མཛེས། འདི་ཡན་སྤྱི་ལ་དབང་བསྒྱུར་གྱི་གདུང་རབས། དེ་ནས་བཞི་ཐོག་བླ་བྲང་གི་གདུང་རབས་ཀྱི་ཐོག་མ། ༈ མཁས་བཙུན་ནམ་མཁའ་ལེགས་པ་དར་མ་དཔེ་བཞིན། ནམ་མཁའ་བཤེས་གཉེན་གཞོན་ནུ། ན་བཟའ་ཕུ་དུང་ཅན་གང་མཛེས། ༈ རྟེན་གཙོ་སེང་ཁྲི་ཟ་འོག་འབོལ་སྟེང་བླ་མ་དམ་པ་བསོད་ནམས་རྒྱལ་མཚན་རབ་བྱུང་གི་ཆ་ལུགས་ཞལ་གདོང་རིང་ཞིང་དབུ་གཙུག་ན་གཙུག་ཏོར་ལྟ་བུའི་འབུར་ཆེ་བ་འཁོར་བ་གཉིས་དང་མགྲིན་པ་འབུར་བ་ཞལ་འགུག་གཉིས་ཅུང་ཟད་འབུར་བ། སྤྱན་དཀྱུས་རིང་བ། སྐུ་མདོག་མི་ཤ་ཁ།
ཕྱག་ས་གནོན་མཉམ་བཞག ཞབས་རྗེན་རྡོར་སྐྱིལ། ཆོས་གོས་གསོལ་བ། ༈ ནམ་མཁའ་རྒྱལ་མཚན་གཞོན་ཉམས་རབ་བྱུང་ཆ་ལུགས་ཅི་མཛེས། ༈ ཏ་དབེན་ཀུན་སྙིང་རབ་བྱུང་གི་ཆ་ལུགས་བགྲེས་ཉམས་ཅི་མཛེས། ༈ གུ་ཤྲཱི་བློ་གྲོས་རྒྱལ་མཚན་རབ་བྱུང་ཆ་ལུགས་བགྲེས་ཉམས་ཅུང་ཟད་གཞན་ཅི་མཛེས། ༈ གྲགས་པ་བློ་གྲོས་རབ་བྱུང་ཆ་ལུགས་བགྲེས་ཉམས་ཆེ་བ་ཅི་མཛེས། ༈ ཀུན་དགའ་བློ་གྲོས་རྒྱལ་མཚན་རྟེན་སྐྱ་བོ་གཞོན་ཉམས་ན་བཟའ་ཕུ་དུང་ཅན་ཅི་མཛེས། ༈ ཀུན་དགའ་དབང་ཕྱུག་དགེ་བསྙེན་གྱི་ཆ་ལུགས་ཅན་དར་མ་ཅི་མཛེས།་་་་་ ལྕང་ལོ་ཡོད་པ།
༈ བློ་གྲོས་དབང་ཕྱུག་རབ་བྱུང་ཆ་ལུགས་བགྲེས་ཉམས་ཅི་མཛེས། འདི་ཡན་བཞི་ཐོག་བླ་བྲང་པའི་གདུང་བརྒྱུད། ༈ རྟེན་གཙོ་སེང་ཁྲི་ཟ་འོག་གི་འབོལ་ལ། ཐེག་ཆེན་ཀུན་དགའ་བཀྲ་ཤིས་རབ་བྱུང་གི་ཆ་ལུགས་ཞལ་གདོང་ཟླུམ་ཞིང་རྒྱས་པ། སྤྱན་གཉིས་དང་ཞལ་དཀྱིལ་གཤོངས་བ། སྤྱན་འབྲས་ཆུང་ཞིང་དཀྱུས་རིང་བ། ཤངས་ཀྱི་རྩ་བར་ཕྲ་བ་མུར་གོང་གི་ཐད་ཙམ་གཉིས་དང་སྤྱན་མཐའི་ཐད་ཙམ་གཉིས་དང་དཔྲལ་སྟེང་གི་ཐད་རྣམས་འབུར་བ། སྐུ་མདོག་དཀར་བ་ཕྱག་གཉིས་རྡོར་དྲིལ་ཐུགས་ཀར་བསྣོལ་ཞིང་། ཞབས་རྗེན་རྡོར་སྐྱིལ། ཆོས་གོས་སོགས་ཅི་མཛེས།
རིན་ཆེན་སྒང་བླ་བྲང་གི་གདུང་བརྒྱུད་ཀྱི་ཐོག་མ། ཏ་དབོན་ཀུན་དགའ་ཉི་མ་རབ་བྱུང་དར་ཡོལ་ཆོས་གོས་སོགས་ཅི་མཛེས། དོན་ཡོད་རྒྱལ་མཚན་རབ་བྱུང་གཞོན་ཤ་ཅི་མཛེས། ཆོས་རྗེ་བླ་མ་གཙོ་ཐང་བཞིན་ལས་གདན་ཁྲི་རྒྱས་པ་མེད། ཉི་མ་རྒྱལ་མཚན་གཞོན་ཉམས་ན་བཟའ་ཕུ་དུང་ཅན་མཚན་དང་། ཀུན་དགའ་སྙིང་པོ་་་་་་གཉིས་ཀ་ལྕང་ལོ་གཉིས་དགེ་བསྙེན་གྱི་ཆ་ལུགས་ཡིན་ནམ་སྙམ། རིན་ཆེན་རྒྱལ་མཚན་རབ་བྱུང་བགྲེས་ཉམས་ཅན་མཛེས། ཆོས་ཀྱི་རྒྱལ་མཚན་རབ་བྱུང་གཞོན་ཉམས་ཅན་ཅི་མཛེས། ༈ རྟེན་གཙོ་གོང་མཚུངས་ཟ་འོག་འབོལ་སྟེང་བྱང་ཆུབ་སེམས་དཔའ་རྒྱལ་སྲས་སྦས་པའི་སངས་རྒྱས་སྔགས་འཆང་གྲགས་པ་བློ་གྲོས་དཔེ་བཞིན། ཀུན་དགའ་བློ་གྲོས་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་རབ་བྱུང་བགྲེས་ཉམས་ཞབས་རྡོར་སྐྱིལ།
ཕྱག་གཡས་མཉམ་བཞག གཡོན་ཕྱག་འཕྲེང་དབུ་ལ་ས་ཞུ་ལག་འཕྱང་བ་གསོལ་བ་ཆོས་གོས་སོགས་ཅི་མཛེས། འདི་ཡན་ལྷ་ཁང་བླ་བྲང་པའི་གདུང་བརྒྱུད། དུས་མཆོད་བླ་བྲང་པའི་གདུང་གི་ཐོག་མ། སློབ་དཔོན་ཉི་མ་དཔལ་དགེ་བསྙེན་གཞོན་ཉམས། ཀུན་དགའ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་དགེ་བསྙེན་གཞོན་ཉམས། བླ་ཆེན་བསོད་ནམས་བློ་གྲོས་རབ་བྱུང་གི་ཆ་ལུགས་དར་མ་ཅི་མཛེས། གྲགས་པ་རྒྱལ་མཚན་རབ་བྱུང་གི་ཆ་ལུགས་ཀུན་དགའ་ལེགས་པའི་བློ་གྲོས་རབ་བྱུང་གཞོན་ཉམས། རྣམ་སྲས་རྒྱལ་མཚན་དགེ་བསྙེན་དར་ཡོལ། ༈ རྟེན་གཙོ་སྔགས་འཆང་བླ་མ་ཐམས་ཅད་མཁྱེན་པ་ཨ་མེས་ལ་དཔེ་བཞིན།
ཆོས་ཀྱི་རྒྱལ་མཚན་རབ་བྱུང་བགྲེས་ཉམས་ཕྱག་འཕྲེང་འཛིན་པ། ཀུན་དགའ་བློ་གྲོས་རྒྱལ་མཚན་དཔལ་བཟང་པོ་རབ་བྱུང་དར་མ་ཅི་མཛེས། ནམ་མཁའ་ལེགས་པའི་རྒྱལ་མཚན་རབ་བྱུང་དར་མ་ཅི་མཛེས། ནམ་མཁའ་རྒྱལ་མཚན་དཔལ་བཟང་པོ་དགེ་བསྙེན་གཞོན་ཉམས་ཅན། ནམ་མཁའ་རིན་ཆེན་དཔལ་བཟང་པོ་རབ་བྱུང་དར་མ་ཅི་མཛེས། ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོ་དགེ་བསྙེན་ཆ་ལུགས་དར་ཡོལ་ས་ལོ་འཇམ་པའི་རྡོ་རྗེ་དཔེ་བཞིན། ༈ རྟེན་གཙོ་འཁྲི་ཤིང་ལ་འཇམ་པའི་དབྱངས་བསོད་ནམས་དབང་ཕྱུག་སྔགས་འཆང་གི་ཆ་ལུགས་དཔེ་བཞིན། ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་རབ་བྱུང་དར་ཡོལ་ས་ལོ་ལྟ་བུ། འཇམ་དཔལ་གྲགས་པ་སྔགས་འཆང་གཞོན་ཤ། ཚེ་བརྟན་བཀྲ་ཤིས་གསང་སྔགས་དར་ཡོལ།
ཀུན་དགའ་བསམ་འགྲུབ་གསང་སྔགས་དར་ཡོལ། ཀུན་དགའ་བདེ་ལེགས་བཀྲ་ཤིས་སྔགས་འཆང་ཅུང་ཟད་བགྲེས་ཉམས། འཇམ་དབྱངས་ཀུན་དགའ་བསོད་ནམས་ལྷུན་གྲུབ་དཔེ་བཞིན། ཚེ་དབང་རྡོར་སོགས་བསོད་ནམས་རྒྱལ་མཚན་སྔགས་འཆང་གཞོན་ཉམས། རྟེན་གཙོ་སེང་ཁྲི་པད་ཟླའི་གདན་ལ་སྔགས་འཆང་ཀུན་དགའ་བཀྲ་ཤིས་དཔེ་བཞིན། འཇིག་རྟེན་དབང་ཕྱུག་གམ་འཇིག་རྟེན་རྒྱ་ཧོར་སྔགས་འཆང་གྲགས་བློ་བཞིན་ལས་ཞལ་རྒྱ་མེད་པ། བྱམས་པ་ངག་དབང་བསོད་ནམས་རྒྱལ་མཚན་འདི་ལ་དཔེ་ཞིག་འབྱོར་ན་དང་མ་འབྱོར་ན་རབ་བྱུང་དར་ཡོལ། ངག་དབང་ལྷུན་གྲུབ་སྔགས་འཆང་གཞོན་ཉམས། བསོད་ནམས་བསྟན་འཛིན་དབང་པོ་བྱམས་པ་ཆོས་ཀྱི་རྒྱལ་མཚན་དཔལ་བཟང་པོ་རབ་བྱུང་གཞོན་ཉམས། འཇམ་དབྱངས་བསོད་ནམས་དབང་ཕྱུག་པ་ཞལ་གདོང་བཞིན་ལ་སྐུ་ཤ་ཚོ་བ་སྤྱན་སྒྱིར་མོ་འབུར་བ་གཡས་རྡོ་རྗེ་ཐུགས་ཁ།
གཡོན་ཀཱ་ལི་རག་ཕྲེང་དཀྲིས་པ། ཞབས་སྐྱིལ་ཀྲུང་། དབུ་ལ་ས་ཞུ་རྒྱ་མདུད་མ་གསོལ་བ། ངག་དབང་ནོར་བུ་བསོད་ནམས་དབང་གི་རྒྱལ་པོ་གསང་སྔགས་བགྲེས་ཉམས་ཅན་ཀུན་དགའ་རིན་ཆེན་འདྲ་བ་ལས། ཞལ་འགུགས་གཉིས་ལ་གཉེར་མ་གྱེན་ལང་རེ་ཡོད་པ་ཞལ་རྒྱན་དཀར་པོ་ཅུང་ཟད། ཀུན་དགའ་ཚེ་དབང་རིག་འཛིན་སྔགས་འཆང་གཞོན་ཉམས། ངག་དབང་ནོར་བུ་རྒྱལ་མཚན་ཞལ་རས་ཟླུམ་ཞིང་གཞོན་ཤ་སྤྱན་འབུར་བ་ཤངས་ཟུར་བ་རབ་བྱུང་གི་ཆ་ལུགས་དབུ་ལ་པཎ་ཞུ་རྩེ་རིང་དམར་པོ་གསོལ་བ་གཡས་ཐུགས་ཀར་ཆོས་འཆད། གཡོན་མཉམ་བཞག་པུ་ཏི་ཆོས་གོས་སོགས་ཅི་མཛེས། འདི་ཡན་རྩེ་གདོང་པའི་གདུང་རྒྱུད་རྫོགས། ༈ རྟེན་གཙོ་སེང་ཁྲི་པདྨ་ཟླ་གདན་ལ་ཀྲིཥྞ་ས་རའི་ལྤགས་སྟེང་རྡོ་རྗེ་འཆང་དཔལ་ས་སྐྱ་པ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་སྔགས་འཆང་ཆ་ལུགས་དཔེ་བཞིན་ལ་ཅུང་ཟད་བགྲེས་ཉམས་དབུ་སྐྲ་སྔོ་གྲོ་མིག་མཐོང་ཡིད་གསལ་བཞིན།
ཕྱིས་བྱོན་དུས་མཆོད་བླ་བྲང་པའི་གདུང་རྒྱུད་སྔགས་འཆང་ཀུན་དགའ་རིན་ཆེན། འཇམ་དབྱངས་བསོད་ནམས་དབང་པོ། སྔགས་འཆང་གྲགས་པ་བློ་གྲོས། སྔགས་འཆང་མཐུ་སྟོབས་དབང་ཕྱུག སྔགས་འཆང་ཀུན་དགའ་དབང་རྒྱལ་གཞོན་ཉམས་སྐུ་ཤ་ཚོ་བ་སྔགས་འཆང་གི་ཆ་ལུགས། ཐམས་ཅད་མཁྱེན་པ་ཀུན་དགའ་བསོད་ནམས། འཇམ་དབྱངས་བསོད་ནམས་དབང་ཕྱུག སྔགས་འཆང་ཀུན་དགའ་བཀྲ་ཤིས་རྣམས་སོ་སོའི་དཔེ་བཞིན། དེ་ལྟར་གདུང་རབས་ཀྱི་བྲིས་ཐང་བཅོ་ལྔ་དང་། ཁ་སྐོང་གྲངས་བསབ་པའི་ཕྱིར།
༈ རྟེན་གཙོ་སྦྱིན་བདག་སྟེ་རིམ་བཞིན་ཡབ་རྗེ་གོང་མཚུངས། ཐར་རྩེ་ནམ་མཁའ་བསམ་འགྲུབ་དཔེ་བཞིན། ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་མིག་མཐོང་བཞིན། རྗེ་བཙུན་མ་ཀུན་དགའ་བསྟན་པའི་ཉི་མ་མིག་མཐོང་བཞིན། སྦས་པའི་སངས་རྒྱས་གྲགས་ཆེན་སློབ་དཔོན་བསྟན་འཛིན་རྒྱ་མཚོ་མིག་མཐོང་བཞིན། ཆོས་རྗེ་བསོད་ནམས་བློ་གྲོས་དགེ་སློང་བགྲེས་ཉམས། འཇམ་དབྱངས་སངས་རྒྱས་ཡེ་ཤེས་མིག་མཐོང་བཞིན་ཏེ་བཀའ་དྲིན་ཆེ་བའི་རྩ་བའི་བླ་མ་བདུན། ཆོས་སྐྱོང་མགོན་པོ་ལྕམ་དྲལ་་་་་་ཨེ་ཀ་ཛ་ཊཱི་བཅས་བྲམ་གཟུགས་པུ་ཏྲ་བཅས། ༈ རྟེན་གཙོ་ཟ་འོག་འབོལ་སྟེང་རྡོ་རྗེ་རྒྱ་གྲམ་བཅས་ཀྱི་གདན་གཉིས་ལ་སྦྱིན་བདག་མཆེད་གུས་འདུད་ཀྱི་ཚུལ་པུས་བཙུགས་ཐལ་སྦྱར་གྱིས་གནས་པའི་མདུན་དུ་གསེར་གྱི་མཎྜལ་རེ་རེ། གཞན་མ་ལྕོག་དམར་རྡོར་དྲིལ་སོགས་བླ་ཆས་དཀྱུས་བཞིན།
ཕྱིས་འབྱུང་འཇམ་དབྱངས་གཞོན་ནུ་མུ་ཏིག་བསྟར་ལ་བརྒྱུས་པ་ལྟར་འབྱོན་འགྱུར་གྱི་རྟེན་འབྲེལ་མཚོན་བྱེད་སྦྱིན་བདག་སྔགས་འཆང་གི་དྲུང་དུ་ཟ་འོག་འབོལ་གདན་རྡོ་རྗེ་བཅས་པ་བྱིས་པ་གཞོན་ནུ་མཛེས་པའི་ཚུལ་ཅན་གསུམ་ཕྱག་ཏུ་བུམ་པ། ནོར་བུ། ཤིང་ཏོག་སོགས་འཛིན་པ་མཐའ་སྐོར་གྲྭ་བུ་སློབ་ཀྱི་འཁོར་བཅས་སྦྱིན་བདག་གཉིས་ཀྱི་སྟེང་དུ། རྣལ་འབྱོར་དབང་ཕྱུག་ཕྱག་ཆོས་འཆད་ཅན་དཀྱུས་བཞིན་ཤོངས་ཚེ་དེ་མཚམས་བདེ་མཆོག་ནག་པོ་པ་དཔེ་བཞིན། ཀྱཻ་རྡོ་རྗེ། དེའི་གཡས་གཡོན་གང་འཐད་དུ། ཚེ་དཔག་མེད། སྒྲོལ་དཀར། རྣམ་རྒྱལ། དེ་འོག་ཞལ་དཀར་པོ་ཚེ་འཕེལ་དཔེ་བཞིན།
དེ་འོག་རྣམ་སྲས་དཀར་པོ་ཚེ་འཕེལ་དཔེ་བཞིན། དེ་འོག་དཀར་བདུད་ལྕམ་དྲལ། དེ་འོག་ནོར་ལྷ་དམར་པོ་སྐོར་གསུམ་གྱི་གཙོ་བོ་ཀུ་རུ་ཀུལླེས་བྱས་པ་རྣམ་ཐོས་སྲས། ཛམྦྷ་ལ་རྣམས། ༈ རྟེན་ཐམས་ཅད་ཀྱི་གནས་གསུམ་དུ་འབྲུ་གསུམ་དབུ་ཅན་ལཉྩ་གང་བདེ། ས་ཆེན་གྱི་དཔྲལ་བར་ཨོཾ་སརྦ་བི་དྱཱ་སྭཱཧཱ། དབུ་ཅན། མགྲིན་པར་ཨོཾ་བཛྲ་ཨཱ་ཡུ་ཥེ་སྭཱཧཱ། དབུ་ཅན། ཐུགས་ཀ་ནས་ཞབས་ཡན་ལ།
ཨོཾ་ཨཱཿན་མོ་ལོ་ཀི་ཤྭ་ར་མ་ཧཱ་གུ་རུ་ཨཱ་ནནྡ་གརྦྷ་ཡ་ཧཱུྃ། དེའི་མཇུག་ལ་རྟེན་འབྲེལ་སྙིང་པོ། སུ་པྲ་ཏིཥྛ། བཟོད་པ་དཀའ་ཐུབ་དམ་པ་སོགས་དང་། འདོད་གསོལ་ཟུར་གསལ་བཞིན། དེ་སྟེང་སྤྱི་རིང་རྒྱབ་ཏུ། ཨོཾ་ཨཱཿཤི་ར་དཱིརྒྷཾ་ཧཱུྃ། གཡས་གཡུ་རིང་ལ། ཨོཾ་ཨཱཿསེ་རོ་ཙ་དཱིརྒྷཾ་ཧཱུྃ། གཡོན་གཡུ་སེ་ལ།
ཨོཾ་ཨཱཿསེ་རོ་ཙ་བྲིདྡྷཱ་ཧཱུྃ། གཙོ་བོའི་གཡས་མ་སངས་རྒྱས་སྤྱི་རྗེ་ལ། ཨོཾ་ཨཱཿམཱ་ཏྲི་ཤུདྡྷཱ་སརྦ་སྭ་མི་ཧཱུྃ། གཡོན་དཔའ་བོ་སྟག་ལ། ཨོཾ་ཨཱཿཝཱི་བྷཱ་བྷུ་ཧཱུྃ། འོག་མའི་གཡས་སྟག་པོ་འོད་ཅན་ལ། ཨོཾ་ཨཱཿབྱཱ་གྷྲ་རསྨི་བཱ་ན་ཧཱུྃ། གཡོན་གཡའ་སྤང་སྐྱེས་ལ། ཨོཾ་ཨཱཿཨ་མཱ་སི་མ་པཱུརྤནྣ་ཧཱུྃ། དབུས་མ་འཁོན་བར་སྐྱེས་ལ།
ཨོཾ་ཨཱཿདྲོ་ཧ་སཱི་མྱུརྤནྣ་ཧཱུྃ། ༈ གཉིས་པ་སློབ་དཔོན་རིན་པོ་ཆེ་བསོད་ནམས་རྩེ་མོ་ལ་གཞན་ཐམས་ཅད་གོང་དང་འདྲ་བ་ལས་མཚན་སྔགས། ཨོཾ་ཨཱཿན་མོ་བཛྲ་ཏིཀྵ་ན་ཨཱ་ཙརྻ་རཏྣ་པུཎྱ་གྲཱ་ཡ་ཧཱུྃ། དེ་སྟེང་དབུས་དཔལ་པོ་ཆེ་ལ་ཨོཾ་ཨཱཿམ་ཧཱ་ཤྲཱི་ཧཱུྃ། གཡས་ཀླུ་དབང་ལ་ཨོཾ་ཨཱཿན་གནྡྲེ་རཀྵི་ཏ་ཧཱུྃ། གཡོན་རྡོ་རྗེ་རིན་ཆེན་ལ། ཨོཾ་ཨཱཿབཛྲི་རཏྣ་ཧཱུྃ། གཙོ་བོའི་གཡས་ཤེས་རབ་ཡོན་ཏན་ལ། ཨོཾ་ཨཱཿཔྲཉྫཱ་གུ་ཎ་ཧཱུྃ། གཡོན་ཡོན་ཏན་འབྱུང་གནས་ལ།
ཨོཾ་ཨཱཿགུ་ཎ་ཀཱ་ར་ཧཱུྃ། འོག་གཡས་ཚུལ་ཁྲིམས་རྒྱལ་པོ་ལ། ཨོཾ་ཨཱཿཤྲཱི་ལ་རཱ་ཛ་ཧཱུྃ། གཡོན་རྡོ་རྗེ་གཙུག་ཏོར་ལ། ཨོཾ་ཨཱཿབཛྲ་ཥྞཱི་ཥ་ཧཱུྃ། དབུས་དགེ་སྐྱབས་ལ། ཨོཾ་ཨཱཿཤཱུ་བྷ་ཤ་ར་ཎ་ཧཱུྃ། ༈ གསུམ་པ་རྗེ་བཙུན་རིན་པོ་ཆེ་ལ་གཞན་ཐམས་ཅད་གོང་མཚུངས་ལས། མཚན་སྔགས། ཨོཾ་ཨཱཿན་མོ་མ་ཧཱ་ཡོ་གི་ཤྭ་ལ་བྷཊྚ་ར་ཀཱ་ཀིརྟ་དྷྭ་ཛ་ཡ་ཧཱུྃ།
སྟེང་དབུས་དགེ་མཐོང་ལ། ཨོཾ་ཨཱཿཤཱུ་བྷ། གཡས་བལ་པོ་ལ། ཨོཾ་ཨཱཿདྲོ་ཧ་ཤཱ་ས་ན་ནྡེ་པ་ལ་ཧཱུྃ། གཡོན་ཤཱཀྱ་བློ་གྲོས་ལ། ཨོཾ་ཨཱཿཤཱཀྱ་མ་ཏི་ཧཱུྃ། གཙོ་བོའི་གཡས་ཤེས་རབ་ཚུལ་ཁྲིམས་ལ། ཨོཾ་ཨཱཿཔྲཛྙཱ་ཤཱི་ལ་ཧཱུྃ། གཡོན་དཀོན་མཆོག་རྒྱལ་པོ་ལ། ཨོཾ་ཨཱཿརཏྣ་རཱ་ཛ་ཧཱུྃ།
འོག་གཡས་ས་ཆེན་ལ། ཨོཾ་ཨཱཿཨ་ནནྡ་གྷརྦ་ཧཱུྃ། གཡོན་ཀུན་འབར་ལ། ཨོཾ་ཨཱཿནནྡྷ་ཛྭ་ལ་ཧཱུྃ། དབུས་བསོད་རྩེ་ལ། ཨོཾ་ཨཱཿཔུཎྱ་གྲ་ཧཱུྃ། ༈ བཞི་པ་ས་སྐྱ་པཎ་ཆེན་ལ་གཞན་གོང་མཚུངས་ལས། མཚན་སྔགས། ཨོཾ་ཨཱཿན་མོ་མཉྫུ་གྷོ་ཥ་བྷཱུ་མི་པཎྜི་ཏ་ཨ་ནནྡ་དྷྭ་ཛ་ཤྲཱི་བྷ་དྲ་ཡ་ཧཱུྃ། སྟེང་དབུས་རྗེ་བཙུན།
ཨོཾ་ཨཱཿཀིརྟི་དྷྭ་ཛ་ཧཱུྃ། གཡས་དཔལ་ཆེན་འོད་པོ་ལ། ཨོཾ་ཨཱཿམ་ཧཱ་ཤྲཱི་པྲ་བྷ་ཧཱུྃ། གཡོན་ས་པཎ་ལ་ཨོཾ་ཨཱཿནནྡ་དྷྭ་ཛ་ཧཱུྃ། གཡས་བཟང་ཚ་ལ། ཨོཾ་ཨཱཿཔུཎྱ་དྷྭ་ཛ་ཧཱུྃ། གཡོན་འཕགས་པ་ལ། ཨོཾ་ཨཱཿམ་ཏི་དྷྭ་ཛ་ཧཱུྃ། འོག་གཡས་ན་གདན་ལ། ཨོཾ་ཨཱཿབཛྲ་པཱ་ཎི་ཧཱུྃ།
ཨོཾ་ཨཱཿརཏྣ་དྷྭ་ཛ་ཧཱུྃ། དབུས་ཡེ་འབྱུང་ལ། ཨོཾ་ཨཱཿཛྙཱ་ན་ཀ་ར་ཧཱུྃ། ༈ ལྔ་པ་འཕགས་པ་ལ་གོང་མཚུངས་ལས། མཚན་སྔགས། ཨོཾ་ཨཱཿན་མཿཏྲི་དྷཱ་ཏུ་དྷཱརྨ་སྱ་ར་ཛ་ཨཱ་དྱ་རཏྣ་མ་ཏི་དྷྭ་ཛ་ཤྲཱི་བྷ་དྲ་ཡ་ཧཱུྃ། སྟེང་དབུས་དྷརྨ་ཕ་ལ་ལ། ཨོཾ་ཨཱཿདྷརྨ་ཕ་ལ་ཧཱུྃ། གཡས་རཏྣ་བྷ་དྲྭ་ལ། ཨོཾ་ཨཱཿརཏྣ་བྷ་དྲྭ་ཧཱུྃ།
གཡོན་བཟང་པོ་དཔལ་ལ། ཨོཾ་ཨཱཿབྷ་དྲྭ་ཤྲཱི་ཧཱུྃ། གཙོ་བོའི་གཡས་བསོད་ནམས་བཟང་པོ་ལ། ཨོཾ་ཨཱཿཔུཎྱ་བྷ་དྲྭ་ཧཱུྃ། གཡོན་རཏྣ་ཤྲཱི་ལ། ཨོཾ་ཨཱཿརཏྣ་ཤྲཱི་ཧཱུྃ། འོག་གཡས་ལ་ཀུན་དགའ་བློ་གྲོས་ལ། ཨོཾ་ཨཱཿཨཱ་ནནྡྷ་མ་ཏི་ཧཱུྃ། གཡོན་ནམ་མཁའ་ལེགས་པ་ལ། ཨོཾ་ཨཱཿག་གཱ་ན་སུ་བྷ་ཧཱུྃ།
དབུས་ནམ་མཁའ་བཤེས་གཉེན་ལ། ཨོཾ་ཨཱཿཨཱ་ཀཱ་ཤ་ཀུ་མི་ཏ་ཧཱུྃ། ༈ དྲུག་པ་ཆོས་རྗེ་བླ་མ་དམ་པ་ལ། གཞན་འདྲ་བ་ལས་མཚན་སྔགས། ཨོཾ་ཨཱཿན་མ་ཤྲཱི་ཝནྡྷ་སངྒུ་རུ་སརྦ་ཛྙཱ། པུནྱ་དྷྭ་ཛ་ཤྲཱི་བྷ་དྲྭ་ཡ་ཧཱུྃ། སྟེང་དབུས་ནམ་མཁའ་རྒྱལ་མཚན་ལ། ཨོཾ་ཨཱཿཨཱ་ཀ་ཤ་དྷྭ་ཛ་ཧཱུྃ། གཡས་ཏ་དབེན་ཀུན་རིག་ལ། ཨོཾ་ཨཱཿཨཱ་ནནྡ་རཏྣ་ཧཱུྃ།
གཡོན་བློ་རྒྱལ་ལ། ཨོཾ་ཨཱཿམ་ཏི་དྷྭ་ཛ་ཧཱུྃ། གཙོ་བོའི་གཡས་གྲགས་བློ་ལ། ཨོཾ་ཨཱཿཀིརྟི་མ་ཏི་ཧཱུྃ། གཡོན་ཀུན་བློ་ལ། ཨོཾ་ཨཱཿནནྡ་མ་ཏི་དྷྭ་ཛ་ཧཱུྃ། འོག་གཡས་ཀུན་དབང་ལ། ཨོཾ་ཨཱཿཨ་ནནྡེ་ཤྭ་ར་ཧཱུྃ། གཡོན་བློ་བཟང་ལ། ཨོཾ་ཨཱཿམ་ཏེ་ཤྭ་ར་ཧཱུྃ།
༈ བདུན་པ་ཐེག་ཆེན་ལ་གཞན་མཚུངས་མཚན་སྔགས། ཨོཾ་ཨཱཿན་མོ་མ་ཧཱ་ཡ་ན་དྷརྨ་སྱ་རཱ་ཛ་ཨཱ་ནནྡ་མངྒ་ལ་དྷྭ་ཛ་བྷ་དྲཱ་ཡ་ཧཱུྃ། སྟེང་དབུས་ཏ་དབེན་ཀུན་ཉི་ལ། ཨོཾ་ཨཱཿཨཱ་ནནྡ་སུརྻ་ཧཱུྃ། གཡས་དོན་རྒྱལ་ལ། ཨོཾ་ཨཱཿཨ་མོ་གྷ་དྷྭ་ཛ་ཧཱུྃ། གཡོན་ཆོས་རྗེ་ལ། ཨོཾ་ཨཱཿཔུནྱ་དྷྭ་ཛ་ཧཱུྃ། གཙོ་བོའི་གཡས་ཉི་རྒྱལ་ལ། ཨོཾ་ཨཱཿསཱུརྻ་དྷྭ་ཛ་ཧཱུྃ།
གཡོན་ཀུན་རྒྱལ་ལ། ཨོཾ་ཨཱཿཨཱ་ནནྡྷ་དྷྭ་ཛ་ཧཱུྃ། འོག་གཡས་ནམ་མཁའ་རྒྱལ་མཚན་ལ། ཨོཾ་ཨཱཿགཱ་ག་ན་དྷྭ་ཛ་ཧཱུྃ། གཡོན་མཐུ་སྟོབས་དབང་པོ་ལ། ཨོཾ་ཨཱཿནུ་དྷཱ་བ་བཱ་ལེ་ཤྭ་ར་པུཎྱ་དྷྭ་ཛ་ཤྲཱི་བྷ་དྲཱ་ཧཱུྃ། ༈ བརྒྱད་པ་ས་ལོ་འཇམ་པའི་རྡོ་རྗེ་ལ་གཞན་འདྲ་བ་ལས། མཚན་སྔགས་ཨོཾ་ཨཱཿན་མཿཀུ་ལ་སརྦ་ས་ཏི་བྷུ་མི་པཎྜི་ཏ་ལོ་ཙཱ་མཉྫུ་གྷོ་ཥ་ཨཱ་ནནྡ་པུ་ཎྱ་ཀིརྟི་དྷྭ་ཛ་ཤྲཱི་བྷ་དྲཱ་ཡ་ཧཱུྃ། སྟེང་དབུས་རྒྱ་གར་ཤེར་བཟང་ལ། ཨོཾ་ཨཱཿམནྟྲ་དྷྭ་ར་སིངྐ་ཏ་པྲ་ཛྙཱ་བྷ་དྲཱ་ཧཱུྃ།
གཡས་བློ་གྲོས་རྒྱལ་མཚན་ལ། ཨོཾ་ཨཱཿམ་ཧཱ་པ་ཏི་བཛྲ་དྷྭ་ར་མ་ཏི་དྷྭ་ཛ་ཤྲཱི་བྷ་དྲྭ་ཧཱུྃ། གཡོན་གྲགས་རྒྱལ་ལ། ཨོཾ་ཨཱཿཀིརྟི་དྷྭ་ཛ་ཧཱུྃ། གཙོ་བོའི་གཡས་ཀུན་ལེགས་ལ། ཨོཾ་ཨཱཿཨ་ནནྡ་སུ་བྷ་ཀ་ར་ཧཱུྃ། གཡོན་ཀུན་རྒྱལ་ལ། ཨོཾ་ཨཱཿཨ་ནནྡ་དྷྭ་ཛ་ཧཱུྃ། འོག་གཡས་ཆོས་རྒྱལ་ལ། ཨོཾ་ཨཱཿདྷརྨ་རཱ་ཛ་ཧཱུྃ།
གཡོན་བློ་རྒྱལ་ལ། ཨོཾ་ཨཱཿམ་ཏི་དྷྭ་ཛ་ཧཱུྃ། ༈ དགུ་པ་སྔགས་འཆང་ཆོས་ཀྱི་རྒྱལ་པོ་ལ་གཞན་འདྲ་ལ་མཚན་སྔགས། ཨོཾ་ཨཱཿན་མོ་མ་དྷྭ་ར་གུ་རུ་མཱ་ར་ས་བྷ་ལ་ཧ་རེནྡྲ་བཱ་གིནྡྲ་ཨཱ་ནནྡ་རཏྣ་མངྒ་ལ་ཀིརྟི་དྷྭ་ཛ་ཤྲཱི་བྷ་དྲྭ་མ་ཧཱུྃ། སྟེང་དབུས་ཐེག་ཆེན་ལ། ཨོཾ་ཨཱཿཨཱ་ནནྡ་མངྒ་ལ་དྷྭ་ཛ་ཤྲཱི་བྷཱ་དྲཱ་ཧཱུྃ། གཡས་ཆོས་རྒྱལ་ལ། ཨོཾ་ཨཱཿདྷརྨ་དྷྭ་ཛ་ཧཱུྃ། གཡོན་རྡོ་རིན་ལ། ཨོཾ་ཨཱཿབཛྲ་རཏྣ་ཧཱུྃ།
གཙོ་བོའི་གཡས་བསོད་བཀྲས་རྒྱལ་ཆེན་ལ། ཨོཾ་ཨཱཿཨཱ་ནནྡ་མངྒ་ལ་དྷྭ་ཛ་ཤྲཱི་བྷ་དྲ་ཧཱུྃ། གཡོན་བདེ་བཀྲས་ལ། ཨོཾ་ཨཱཿསྭསྟི་མངྒ་ལ་ཧཱུྃ། འོག་གཡས་བསོད་རྒྱལ་ལ། ཨོཾ་ཨཱཿཔུཎྱ་དྷྭ་ཛིན་ཧཱུྃ། གཡོན་ཤཱཀྱ་སེང་གེ་ལ། ཨོཾ་ཨཱཿཤཱཀྱ་སིངྷ་ཧཱུྃ། ༈ བཅུ་པ་འཇམ་མགོན་དབང་པོ་ལ་གཞན་འདྲ་བ་ལས་མཚན་སྔགས། ཨོཾ་ཨཱཿན་མ་སིངྒྷེ་ཤྭ་ར་པདྨ་ཀཱ་ར་མཉྫུ་གྷོ་ཥ་མེ་ཏྲེ་ཤྲཱི་བཱི་གིནྡ་པ་ཎྱ་ཀིརྟི་དྷཱ་ཛ་ཤྲཱི་བྷ་དྲྭ་ཡ་ཧཱུྃ།
སྟེང་དབུས་དོན་ཕུལ་རྒྱལ་མཚན་ལ། ཨོཾ་ཨཱཿཨརྠ་སིདྡྷཱི་དྷྭ་ཛ་ཧཱུྃ། གཡས་བསམ་རྒྱན་ལ། ཨོཾ་ཨཱཿམཿབྱ་སིདྡྷཱི་དྷྭ་ཛ་ཧཱུྃ། གཡོན་ཀུན་བཀྲས་ལ། ཨོཾ་ཨཱཿཨཱ་ནནྡ་མངྒ་ལ་ཧཱུྃ། གཙོ་བོའི་གཡས་ཀུན་རྒྱལ་ལ། ཨོཾ་ཨཱཿཨཱ་ནནྡ་དྷྭ་ཛ་ཧཱུྃ། གཡོན་ཀུན་སྙིང་ལ། ཨོཾ་ཨཱཿཨ་ནནྡ་གྷ་བ་ཧཱུྃ།
འོག་གཡས་རིན་རྒྱལ་ལ། ཨོཾ་ཨཱཿརཏྣ་དྷྭ་ཛ་ཧཱུྃ། གཡོན་ཆོས་རྒྱལ་ལ། ཨོཾ་ཨཱཿདྷརྨ་དྷྭ་ཛ་ཧཱུྃ། ༈ བཅུ་གཅིག་པ་བྱང་སེམས་གྲགས་པ་བློ་གྲོས་ལ་གཞན་འདྲ་བ་ལས། མཚན་སྔགས་ཨོཾ་ཨཱཿན་མོ་མ་ཧཱ་བོ་དྷི་སཏྭ་ཤིནྟི་རཀྵ་ཏྲ་ཛོ་ལ་མནྟྲ་དྷཱ་ར་ཀཱིརྟི་མ་ཏི་དྷྭ་ཛ་ཤྲཱི་བྷ་དྲྭ་ཡ་ཧཱུྃ། སྟེང་དབུས་ཀུན་བློ་ལ། ཨོཾ་ཨཱཿཨ་ནནྡ་མ་ཏི་སུ་བྷ་ཀ་ར་དྷྭ་ཛ་ཤྲཱི་བྷ་དྲྭ་ཧཱུྃ། གཡས་ཉིད་དཔལ་ལ། ཨོཾ་ཨཱཿསཱུརྻ་ཤྲཱི་ཧཱུྃ།
གཡོན་ཀུན་ལེགས་ལ། ཨོཾ་ཨཱཿནནྡ་སུ་བྷ་ཀ་ར་དྷྭ་ཛ་ཤྲཱི་བྷ་དྲྭ་ཧཱུྃ། གཙོ་བོའི་གཡས་བསོད་བློ་ལ། ཨོཾ་ཨཱཿཔུ་ཎྱ་མ་ཏི་ཧཱུྃ། གཡོན་གྲགས་རྒྱལ་ལ། ཨོཾ་ཨཱཿཀཱིརྟི་དྷྭ་ཛ་ཧཱུྃ། འོག་གཡས་ཀུན་ལེགས་ལ། ཨོཾ་ཨཱཿཨ་སུ་བྷ་མ་ཏི་ཧཱུྃ། གཡོན་ནམ་རྒྱན་ལ། ཨོཾ་ཨཱཿབཻ྅་ཤྲ་མ་ཎ་དྷྭ་ཛ་ཧཱུྃ།
༈ བཅུ་གཉིས་པ། ཐམས་ཅད་མཁྱེན་པ་ཀུན་དགའ་བསོད་ནམས་ལ་གཞན་འདྲ་གཅིག་ལས། མཚན་སྔགས། ཨོཾ་ཨཱཿན་མཿཀུ་ལ་ཙི་སརྦ་མནྟྲི་ལ་ཕྲ་བྷུ་ཝཱི་གིནྡྲ་ཨ་ནནྡ་སུ་པུ་ཎྱ་ཀིརྟི་དྷྭ་ཛ་ཤྲཱི་བྷ་དྲྭ་སྱ་པ་ད་ཡ་ཧཱུྃ། སྟེང་དབུས་ཆོས་རྒྱན་ལ། ཨོཾ་ཨཱཿདྷརྨ་དྷྭ་ཛ་ཧཱུྃ། གཡས་ཀུན་བློ་ལ། ཨོཾ་ཨཱཿནནྡ་མ་ཏི་དྷྭ་ཛ་ཤྲཱི་བྷ་དྲྭ་ཧཱུྃ། གཡོན་ནམ་ལེགས་ལ། ཨོཾ་ཨཱཿཨཱ་ཀཱ་ཤ་བྷ་དྷྭ་ཛ་ཧཱུྃ།
གཙོ་བོའི་གཡས་ནམ་རྒྱན་ལ། ཨོཾ་ཨཱཿག་གཱ་ན་དྷྭ་ཛ་ཤྲཱི་བྷ་དྲྭ་ཧཱུྃ། གཡོན་ནམ་རིན་ལ། ཨོཾ་ཨཱཿཨཱ་ཀཱ་ཤ་རཏྣི་ཤྲཱི་བྷ་དྲྭ་ཧཱུྃ། འོག་གཡས་ནམ་བཀྲས་ལ། ཨོཾ་ཨཱཿཨཱ་ཀཱ་ཤ་མངྒ་ལ་དྷྭ་ཛ་ཤྲཱི་བྷ་དྲྭ་ཡ་སྭཱཧཱ། གཡོན་ས་ལོ་ལ། ཨོཾ་ཨཱཿམཉྫུ་གྷོ་ཥ་ཨཱ་ནནྡ་པུ་ཎྱ་ཀཱིརྟི་དྷྭ་ཛ་ཤྲཱི་བྷ་དྲྭ་ཡ་ཧཱུྃ། ༈ བཅུ་གསུམ་པ་འཇམ་དབྱངས་བསོད་དབང་ལ། གཞན་འདྲ་བ་ལས་མཚན་སྔགས།
ཨོཾ་ཨཱཿན་མ་ཤྲཱི་བཛྲ་གརྦྷ་ཝཱ་གིནྡྲ་པུཎྱ་ཤྭ་ར་ར་ཀཱིརྟི་དྷྭ་ཛ་ཤྲཱི་བྷ་དྲྭ་ཡ་ཧཱུྃ། སྟེང་དབུས་ངག་གི་དབང་ཕྱུག་ལ། ཨོཾ་ཨཱཿཝཱ་གི་ཤྭ་ར་ཀཱིརྟི་དྷྭ་ཛ་ཤྲཱི་བྷ་དྲྭ་ཧཱུྃ། གཡས་འཇམ་དཔལ་ལ། ཨོཾ་ཨཱཿམཉྫུ་ཤྲཱི་ཀིརྟི་ཧཱུྃ། གཡོན་ཚེ་བཀྲས་ལ། ཨོཾ་ཨཱཿམཉྫུ་གྷོ་ཥ་ཀ་ཤ་ཨཱརྠ་སིདྡྷི་བུདྷཱ་ཡུ་ཏིཥྛ་མངྒ་ལ་དྷྭ་ཛ་ཤྲཱི་བྷ་དྲྭ་ཧཱུྃ། གཙོ་བོའི་གཡས་ཀུན་བསམ་ལ། ཨོཾ་ཨཱཿཨཱ་ནནྡ་མ་ནྱ་སིདྡྷི་ཧཱུྃ། གཡོན་ཀུན་བདེ་ལ།
ཨོཾ་ཨཱཿཨཱ་ནནྡ་སྭསྟི་མངྒ་ལ་ཧཱུྃ། འོག་གཡས་ཀུན་བསོད་ལ། ཨོཾ་ཨཱཿམཉྫུ་གྷོ་ཥ་ཨ་ནནྡ་པུ་ནྱ་ནི་ར་བྷོ་ག་ཧཱུྃ། གཡོན་ཚེ་དབང་ལ། ཨོཾ་ཨཱཿཡུཿཤ་ཥ་རི་ཀ་པུ་ནྱ་དྷྭ་ཛ་ཧཱུྃ། ༈ བཅུ་བཞི་པ་སྔགས་འཆང་ཀུན་དགའ་བཀྲ་ཤིས་པ་གཞན་འདྲ་བ་ལས། མཚན་སྔགས། ཨོཾ་ཨཱཿན་མཿཀ་རུ་ཎི་ཀེ་ཤྭ་ར་ཝཱ་གིནྡྲ་ཨཱ་ནནྡ་མངྒ་ལ། ཀཱིརྟི་དྷྭ་ཛ་ཤྲཱི་བྷ་དྲྭ་ཡ་ཧཱུྃ། སྟེང་དབུས་རྒྱལ་ཧོར་ལ།
ཨོཾ་ཨཱཿལོ་ཀེ་ཤྭ་ར་ཧཱུྃ། གཡས་བྱམས་དབང་ལ། ཨོཾ་ཨཱཿམཻ་ཏྲི་ཝཱ་གིནྡྲ་མ་ཎི་པུ་ཎྱ་ནི་ར་བྷཱ་ག་ཧཱུྃ། གཡོན་ངག་དབང་ལ། ཨོཾ་ཨཱཿཝཱ་གིནྡྲ་པུ་ཎྱ་ནི་ར་བྷོ་ག་ཧཱུྃ། གཙོ་བོའི་གཡས་བསོད་བསྟན་ལ། ཨོཾ་ཨཱཿཔུ་ཎྱ་ཤཱ་ས་ན་དྷ་ར་ཨིནྡྲ་མཻ་ཏྲི་དྷརྨ་དྷྭ་ཛ་ཤྲཱི་བྷ་དྲྭ་ཧཱུྃ། གཡོན་ངག་ནོར་ལ། ཨོཾ་ཨཱཿཝཱ་གིནྡྲ་མ་ཎི་པུ་ཎྱ་ཝ་ཤ་སྱ་རཱ་ཛ་ཧཱུྃ། འོག་གཡས་ཀུན་ཚེ་ལ།
ཨོཾ་ཨཱཿཨ་ནནྡ་ཡུ་ཨིནྡྲ་ཀུ་ལ་བྷ་ར་ཧཱུྃ། གཡས་རྒྱན་དྲུང་ལ། ཨོཾ་ཨཱཿཝཱ་གིནྡྲ་མ་ཎི་དྷྭ་ཛ་ཧཱུྃ། ༈ བཅོ་ལྔ་པ་རྩ་བའི་བླ་མ་གཞན་འདྲ་བ་ལས་མཚན་སྔགས། ཨོཾ་ཨཱཿན་མོཿམསཏྲི་ཏྲི་ཀ་ལ། སརྦ་བུདྡྷཱ་སྱེ་ཨཏྨ་ཏ་ཤྲཱི་བྷུ་མི་པཎྜུ་མ་ཧཱ་མནྡྲ་དྷཱ་གུ་རུ་སརྦ་ཛྙཱ་ཝཱ་གིནྡྲ་ཨཱ་ནནྡ་པུ་ཎྱ་རཏྣ་མངྒ་ལ་ཀིརྟི་དྷྭ་ཛ་ཤྲཱི་བྷ་དྲྭ་ཡ་ཧཱུྃ། སྟེང་དབུས་སྔགས་འཆང་ཆེན་པོ་ལ། ཨོཾ་ཨཱཿཝཱ་གིནྡྲ་ཨ་ནནྡ་རཏྣ་མངྒ་ལ་ཀཱིརྟི་དྷྭ་ཛ་ཤྲཱི་བྷ་དྲྭ་ཧཱུྃ། གཡོན་བསོད་ནམས་དབང་པོ་ལ། ཨོཾ་ཨཱཿམཻ་ཏྲི་ཤི་ཝ་གིནྡྲ་ཨིནྡྲ་ཀཱིརྟི་དྷྭ་ཛ་ཤྲཱི་བྷ་དྲྭ་ཧཱུྃ།
གཡོན་གྲགས་པ་བློ་གྲོས་ལ། ཨོཾ་ཨཱཿཀཱིརྟི་མ་ཏི་དྷྭ་ཛ་ཤྲཱི་བྷ་དྲྭ་ཧཱུྃ། གཙོ་བོའི་གཡས་སྒར་ཆེན་ལ། ཨོཾ་ཨཱཿཨཱ་ནུ་བྷཱ་མ་ཨ་ཤྭ་ར་ཀཱིརྟི་དྷྭ་ཛ་ཤྲཱི་བྷ་དྲྭ་ཧཱུྃ། གཡོན་ཀུན་འབྲིང་ལ། ཨོཾ་ཨཱཿཝཱ་གིནྡྲ་ཨཱ་ནནྡ་ཨ་ཤཾ་ཛ་ཡ་ཧཱུྃ། འོག་གཡས་ཞབས་དྲུང་ཨ་མེས་ལ། ཨོཾ་ཨཱཿཝཱ་གིནྡྲ་ཨཱ་ནནྡ་པུ་ཎྱ་ཀཱིརྟི་དྷྭ་ཛ་ཤྲཱི་བྷ་དྲྭ་ཧཱུྃ། གཡོན་བསོད་ནམས་དབང་ཕྱུག་ལ། ཨོཾ་ཨཱཿཨཱ་ནནྡ་པུ་ཎྱ་ཤྭ་ར་ཀཱིརྟི་དྷྭ་ཛ་ཤྲཱི་བྷ་དྲྭ་ཧཱུྃ།
དབུས་ཀུན་དགའ་བཀྲ་ཤིས། ཨོཾ་ཨཱཿཝཱ་གིནྡྲ་ཨཱ་ནནྡ་མངྒ་ལ་ཀཱིརྟི་དྷྭ་ཛ་ཤྲཱི་བྷ་དྲྭ་ཧཱུྃ། ༈ བཅུ་དྲུག་པ་སྦྱིན་བདག་ལ། བཟོད་པ་དཀའ་ཐུབ་བཞག་པ་ཙམ་མ་གཏོགས་ཆོ་ག་རྣམས་མཚུངས་ཤིང་། འདོད་གསོལ་ཟུར་གསལ་དང་མིང་སྔགས། མ་མ་བྷུ་མི་པཎྜུ་ཤཱཀྱ་བིཀྵུ་ཝཱ་གིནྡྲ་ཨཱ་ནནྡ་མཱ་ཏི་བུདྡྷཱ་ཤཱ་ས་ན་སྱ་དྷྭ་ཛ་ཤྲཱི་བྷ་དྲྭ་ཤྲཱི་བོ་ན་སངྒུ་རུ་ན་ཨརྟི་ལཐི་ན་ཚ་སརྦ་སིདྡྷཱི་མེ་པྲ་ཡཙྪནྟུ་སྭཱཧཱ། སྟེང་ཡབ་རྗེ་ལ། ཨོཾ་ཨཱཿན་མོ་ཝཱ་གིནྡྲ་ཨ་ནནྡ་པུ་ཎྱ་རཏྣ་མངྒ་ལ་ཀཱིརྟི་དྷྭ་ཛ་ཤྲཱི་བྷ་དྲྭ་ཡ་ཧཱུྃ། ཐར་རྩེ་སྐུ་ཞབས་ལ། ཨོཾ་ཨཱཿན་མོ་ག་གཱ་ན་མ་ནྱ་སིདྡྷི་ནནྤ་ནུ་བྱ་ཉྩ་ནོ་དྷྭ་ཛ་ཤྲཱི་བྷ་དྲྭ་ཡ་ཧཱུྃ།
ཞབས་དྲུང་རིན་པོ་ཆེ་ལ། ཨོཾ་ཨཱཿན་མོ་ཝ་གིནྡྲ་ཨཱ་ནནྡ་སུ་བྷ་ཀཱ་ར་ཡཱ་ན་བ་ར་ཤྭ་པ་ན་སྱ་དྷྭ་ཛ་ཤྲཱི་བྷ་དྲྭ་ཡ་ཧཱུྃ། ཆོས་རྗེ་བསོད་ནམས་བློ་གྲོས་ལ། ཨོཾ་ཨཱཿན་མོ་དྷརྨ་སྭཱ་མི་པུ་ཎྱ་མ་ཎི་ཡེ་ཧཱུྃ། བིརྺ་པ་ལ། ཨོཾ་ཨཱཿབིིརྺ་པ་ཧཱུྃ། འཁོར་ལོ་བདེ་མཆོག་ལ། ཨོཾ་ཧྲཱི་ཧ་ཧ་ཧཱུྃ་ཧཱུྃ་ཕཊ། ཚེ་དཔག་མེད་ལ། ཨོཾ་ཏདྱ་ཐཱ།
ཨ་པ་རི་མི་ཏ་ཨ་ཡུརྫྙཱ་ན་ཧྲཱིཿཧཱུྃ་བྷྲཱུྃ་སྭཱཧཱ། སྒྲོལ་དཀར་ལ། ཨོཾ་ཏཱ་རེ་ཏུཏྟ་རེ་ཏུ་རེ་སྭཱཧཱ། དཀར་པོ་ཚེ་འཕེལ་ལ། ཨོཾ་བྷྲཱུཾ་ཎི་ཨ་ཡུ་ཁེ་སྭཱཧཱ། མགོན་པོ་ལ། ཨོཾ་མ་ཧཱ་ཀ་ལ་ཧཱུྃ་ཕཊ། ཡུམ་ཆེན་ལ། ཨོཾ་ཨེ་ཀ་ཛཱ་ཊི་ཧཱུྃ་ཕཊ། ལྷ་མོ་ལ།
ཨོཾ་མ་ཧཱ་ཀཱ་ལ་དེ་ཝི་ཧཱུྃ་ཕཊ། བྲམ་གཟུགས་ལ་ཨོཾ་ཙ་ཏུརྨུ་ཁ་ཧཱུྃ་ཕཊ། རིག་བྱེད་མ་ལ། ཨོཾ་ཀུ་རུ་ཀུལླེ་ཧྲཱིཿསྭཱཧཱ། ཚོགས་བདག་ལ། ཨོཾ་ཨཱཿགིན་ཧཱུྃ་སྭཱཧཱ། འདོད་རྒྱལ་ལ། ཨོཾ་ཨཱཿཊཀྐི་རཱ་ཛ་ཧཱུྃ་སྭཱཧཱ། ༈ བཅུ་བདུན་པ་སྦྱིན་བདག་ལ། གོང་བཞིན་ལས་མཚན་སྔགས།
མ་མ་བྷྲཱུཾ་བཛྲ་ཡ་ཧཱུྃ་ཧཱུྃ་ཕཊ་སྭཱཧཱ། རྣམ་རྒྱལ་ལ། ཨོཾ་ཨ་མྲྀ་ཏ་ཨཱ་ཡུརྡྷ་ཏེ་སྭཱཧཱ། ཞལ་དཀར་པོ་ཚེ་འཕེལ་ལ། ཨོཾ་མ་ཧཱ་ཀཱ་ལ་ཀཱ་ལ་བི་ཀཱ་ལ་ར་ཏྲི་ཏ། ཌོཾ་བ་ནི་ཀུ་རུ་ཡེ་སྭཱཧཱ། དཀར་བདུད་ལ། ཨོཾ་བཛྲ་ཤིནྟིཾ་པདྨ་ཀུརྟཾ་བྷྱོ། ཨོཾ་སརྦ་མཱ་ར་ཀྲིཥྛ་ཀ་ལ་མ་ལ་དྷ་ར་ཧཱུྃ་ཕཊ། རྣམ་སྲས་ལ།
ཨོཾ་བཻ྅་ཤྲཱ་ཝ་ཎཱི་ཡེ་སྭཱཧཱ། ཛམྦྷ་ལ་ལ། ཨོཾ་ཛམྦྷ་ལ་ཛ་ལེནྡྲ་ཡེ་སྭཱཧཱ། ༈ ན་མོ་གུ་རུ་བྷྱ། རྒྱལ་བ་ཀུན་གྱི་མཁྱེན་བརྩེའི་ཆུ་གཏེར་ལས། ། དགའ་བའི་རང་བཞིན་ཆུ་སྐྱེས་རྐང་གཉིས་པ། ། སྙིང་པོའི་ཟེའུ་འབྲུ་ལེགས་བཤད་དྲི་བསུང་ཅན། ། རྗེ་བཙུན་བརྩེ་བ་ཆེན་པོར་གསོལ་བ་འདེབས། ། ཀུན་ནས་མཛེས་པའི་ཞལ་དཀྱིལ་ཟླ་རྒྱས་འདྲ། ། དགའ་བཞི་མཐར་སོན་ལྷན་སྐྱེས་ཡེ་ཤེས་ངང་། །
ངེས་དོན་སྙིང་པོར་སྐལ་ལྡན་གྲོལ་མཛད་པའི། ། མཚན་དཔེ་འབར་བའི་སྐུ་ཡི་སྣང་བརྙན་ལ། ། འོད་གསལ་གདུང་དང་འཁོན་རིགས་དང་པོ་ཡི། ། སྐུ་ཡི་བཀོད་པས་ལེགས་བསྐོར་བཞེངས་པའི་མཐུས། ། བུ་རམ་ཤིང་པའི་བསྟན་པ་རིན་པོ་ཆེ། ། སྤྱི་དང་བྱེ་བྲག་འཇམ་མགོན་ས་སྐྱ་པའི། ། བཤད་སྒྲུབ་ཆོས་ཀྱི་བྱ་བ་གངྒཱའི་རྒྱུན། ། ཕྱོགས་བཅུར་དར་ཞིང་རྒྱས་པར་མཛད་དུ་གསོལ། ། བསྟན་པ་འཛིན་པའི་བཤེས་གཉེན་མཆོག་རྣམས་དང་། ། ཁྱད་པར་རྒྱལ་བ་གཉིས་པ་ས་སྐྱ་པའི། །
བསྟན་པའི་རྒྱུད་འཛིན་དྲི་མེད་རིགས་ཀྱི་ཆོས། ། སློབ་ཚོགས་དར་ཞིང་རྒྱས་པར་མཛད་དུ་གསོལ། ། རྒྱལ་བསྟན་འབྱུང་ཁུངས་དཔལ་ལྡན་ས་སྐྱ་པའི། ། བཤད་སྒྲུབ་ཆོས་ཀྱི་སྣང་བ་རྒྱས་མཛད་པའི། ། དགེ་འདུན་བསྟི་གནས་ལྷ་ཆེན་བདེ་གླིང་སོགས། ། དགོན་གནས་དར་ཞིང་རྒྱས་པར་མཛད་དུ་གསོལ། ། རྡོ་རྗེ་འཆང་དབང་བཀའ་ཡི་ཕོ་ཉ་བ། ། ནག་པོ་ལྕམ་དྲལ་གཉེན་མགོན་ནོར་སྐྱོང་ཟུང་། ། ལས་མགོན་ལྔ་དང་དཀར་བདུད་ཕུར་སྲུང་སོགས། ། བསྟན་སྲུང་མཐུ་སྟོབས་རྒྱས་པར་མཛད་དུ་གསོལ། །
ཡུལ་ཕྱོགས་འདིས་མཚོན་མཐའ་ཀླས་ནོར་འཛིན་གཞིར། ། ལྷ་ཀླུས་དུས་སུ་ཆར་འབེབས་འབྲུ་བཅུད་འཕེལ། ། ནད་མུག་འཁྲུག་རྩོད་ཀུན་ཞི་རྫོགས་ལྡན་གྱི། ། ཟླ་ཤེལ་ལྟ་བུར་རྒྱས་པར་མཛད་དུ་གསོལ། ། གནོད་སེམས་ཅན་གྱི་མི་མིན་འབྱུང་པོའི་ཚོགས། ། གནོད་སེམས་སྤངས་ཤིང་དགེ་བའི་སེམས་དང་ལྡན། ། གནོད་བྲལ་ཕན་སྒྲུབ་ལྷག་བསམ་ཡར་ངོ་ཡི། ། ཟླ་ཤེལ་ལྟ་བུར་རྒྱས་པར་མཛད་དུ་གསོལ། ། ཁྱད་པར་དམ་པ་རྣམས་ཀྱི་རིགས་སྐྱེས་ཤིང་། ། རྗེས་སུ་འཇུག་པ་ཀུན་དགའ་བློ་གྲོས་ཆེ། །
ཡིད་དབང་གསལ་ཞིང་ཚེ་བསོད་ལོངས་སྤྱོད་འཕེལ། ། རིགས་རྒྱུད་རྒྱུན་མི་ཆད་པར་མཛད་དུ་གསོལ། ། བདག་ཅག་དཔོན་སློབ་ཡོན་མཆོད་རྣམས་བཅས་ཀྱིས། ། ཁམས་གསུམ་འདི་ཀུན་དབང་དུ་མྱུར་བསྡུས་ནས། ། སྐྱེ་དགུ་ཀུན་ལ་མཆོད་སྦྱིན་བླ་མེད་ཀྱི། ། ཕན་བདེའི་ལོ་ཐོག་རྒྱས་པར་མཛད་དུ་གསོལ། ། འཇམ་མགོན་བླ་མ་ས་སྐྱ་པཎྜི་ཏའི། ། གསུང་གི་བདུད་རྩི་སྐལ་བཟང་སྣང་བའི་བཅུད། ། བསྟན་འཛིན་ཚད་མའི་དགོངས་འགྲེལ་བཅས་པ་ལ། ། ཐོས་བསམ་སྒྲུབ་པ་འཕེལ་བར་མཛད་དུ་གསོལ། །
འཆད་པ་ངག་གི་འོད་ཟེར་ཕྱོགས་བཅུར་འཕྲོ། ། རྩོམ་པ་ནོར་བུའི་ཕྲེང་བ་མཚར་དུ་དངར། ། རྩོད་པ་གནམ་ལྕགས་ཐོག་མདས་རྒོལ་ངན་འཇོམས། ། མཁས་པའི་བྱ་བ་རྒྱས་པར་མཛད་དུ་གསོལ། ། ཐོས་པ་འཆི་མེད་བདུད་རྩི་བརྒྱུད་ལ་སིམ། ། བསམ་པ་ཡིད་བཞིན་ནོར་བུའི་བང་མཛོད་རྒྱས། ། སྒོམ་པ་སྐུ་བཞིའི་འབྲས་བུ་ཁུར་དུ་ལྕི། ། བསྟན་པའི་བྱ་བ་རྒྱས་པར་མཛད་དུ་གསོལ། ། རྣམ་དག་ཁྲིམས་ཀྱི་ཡུ་བ་རབ་ཏུ་བརྟན། ། སྨོན་འཇུག་སེམས་ཀྱི་ལྷབ་ལྷུབ་ཕྱོགས་བཅུར་གཡོ། །
སྨིན་གྲོལ་གདམས་པའི་ནོར་བུ་ཏོག་ཏུ་མཛེས། ། བསྟན་པའི་རྒྱལ་མཚན་འཛིན་པར་མཛད་དུ་གསོལ། ། འདུལ་འཛིན་མཆོག་ལས་བསླབ་ཁྲིམས་རྣམ་གསུམ་ནོས། ། སེམས་དཔའ་ཆེ་ལས་བྱང་སེམས་རྣམ་གཉིས་བཟུང་། ། རྡོ་རྗེ་འཛིན་པས་རྗེས་བཟུང་སྨིན་གྲོལ་ལམ། ། ཉམས་མྱོང་གྲོལ་བ་ཐོབ་པར་མཛད་དུ་གསོལ། ། སེམས་ཅན་འཁོར་བའི་རྒྱ་མཚོར་ནུབ་པ་ལ། ། ཐབས་ལ་མཁས་པའི་དམ་ཆོས་གྲུ་བཞག་ནས། ། རྣམ་གྲོལ་རིན་ཆེན་གླིང་དུ་སྐྱེལ་བ་ཡི། ། དེད་དཔོན་མཆོག་ཏུ་འགྱུར་བར་མཛད་དུ་གསོལ། །
རྡོ་རྗེ་འཛིན་པ་མཆོག་གི་བཀའ་ལུང་ལྟར། ། བདག་གི་མངོན་སྤྱོད་དྲག་པོའི་འཕྲིན་ལས་ཀྱིས། ། མ་རིག་ནག་པོའི་རྩ་ལག་སྡེར་བཅས་པ། ། ཆོས་དབྱིངས་གནས་སུ་སྒྲོལ་བར་མཛད་དུ་གསོལ། ། ཕྱི་རོལ་རྣམ་གཡེང་བདུད་ཀྱིས་མི་ཁྱེར་ཞིང་། ། ནང་དུ་རིམ་གཉིས་སྤྱོད་དང་མི་འབྲལ་བ། ། གསང་བ་མཁའ་སྦྱོར་ཡན་ལག་བདུན་ལྡན་སྐུ། ། རིང་མིན་མྱུར་དུ་ཐོབ་པར་མཛད་དུ་གསོལ། ། སླར་ཡང་གང་འདུལ་སྤྲུལ་པས་སྲིད་མཐའི་བར། ། དབང་པོའི་གྲངས་ལྡན་བཞེད་གཞུང་ཡོངས་འདུའི་ཤིང་། །
རྣམ་དཔྱོད་ཕྲག་པར་རྣམ་རྩེན་མ་ལ་ཡའི། ། ཕྱོགས་བཅུར་འཕེལ་ཞིང་རྒྱས་པར་མཛད་དུ་གསོལ། ། མདོར་ན་འདི་དང་ཕྱི་མའི་དོན་ཐམས་ཅད། ། ཡིད་ལ་རེ་བ་ཇི་བཞིན་མྱུར་འགྲུབ་ནས། ། ས་སྐྱའི་རྗེ་བཙུན་བསྟན་པ་རིན་པོ་ཆེ། ། སྲིད་མཐར་དར་ཞིང་རྒྱས་པའི་བཀྲ་ཤིས་ཤོག ། བསོད་རྩེ་ལ། བདེ་ལྡན་དབང་ཕྱུག་ཐུགས་རྗེའི་ཐིག་ལེ་ལས། ། དཔག་མེད་བསོད་ནམས་མཐུ་ལས་བསྐྲུན་པའི་སྐུ། ། རྩེ་མོའི་ཡེ་ཤེས་ལ་སོགས་མཐར་ཕྱིན་པའི། །
དཔལ་ལྡན་རྩེ་མོའི་ཞབས་ལ་གསོལ་བ་འདེབས། ། གང་སྐུ་མཐོང་བྱེད་དབང་པོས་མཐོང་ན་དགའ། ། གང་གསུང་ཐོས་པ་ཙམ་གྱིས་ཐོས་དོན་ལྡན། ། གང་ཐུགས་དྲན་པས་ཟག་མེད་དྲན་པ་རྙེད། ། མཐོང་ཐོས་དྲན་རེག་ཙམ་གྱིས་དཔལ་སྟེར་བའི། ། སྐུ་བརྙན་ཡིད་བཞིན་ནོར་བུའི་མཐའ་སྐོར་དུ། ། དཔལ་པོ་ཆེ་སོགས་མཐུ་ཆེན་འཁོན་གདུང་གིས། ། ལེགས་པར་བསྐོར་བའི་ངོ་མཚར་འཕྲུལ་བཞེངས་མཐུས། ། བུ་རམ་ཤིང་པའི་སོགས་གོང་བཞིན། ༈ རྗེ་བཙུན་ལ།
རྡོ་རྗེ་ཉི་མའི་རིགས་ཀྱི་གཙང་ཆབ་ལས། ། ལེགས་འཁྲུངས་ཆུ་སྐྱེས་གྲགས་པའི་དྲི་བསུང་ཅན། ། ཉོན་མོངས་འདམ་རྫབ་ལས་རྒྱལ་མཚན་མ་ཡིས། ། སྐལ་བཟང་བུང་བའི་དཔལ་ལ་གསོལ་བ་འདེབས། ། བསྐྱེད་པའི་རིམ་པས་ཐ་མར་རྣམ་རྟོག་འཇོམས། ། རྫོགས་པའི་རིམ་པས་རང་བྱུང་ཡེ་ཤེས་བརྙེས། ། ནམ་ཡང་བདེ་སྟོང་རོལ་པས་དུས་འདའ་བའི། ། གྲགས་པའི་རྒྱལ་མཚན་མཆོག་གི་སྣང་བརྙན་ལ། ། འཇམ་དབྱངས་ས་སྐྱའི་གདུང་གིས་བསྐོར་བ་ཡིས། ། ངོ་མཚར་རི་མོའི་བཀོད་པ་བཞེངས་པའི་མཐུས། །
བུ་རམ་ཤིང་པའི་སོགས། ༈ ས་པཎ་ལ། ཡེ་ཤེས་མེ་ལོང་ཐུགས་རྗེའི་རྒྱུན་ལས་འཁྲུངས། ། གཞོན་ནུ་ཉིད་ནས་སྔོན་གྱི་བག་ཆགས་སད། ། ངེས་པར་འཇམ་དབྱངས་མི་ཡི་གཟུགས་ཅན་ཞེས། ། སྙན་གྲགས་སྲིད་འདིར་སྒྲོགས་ལ་གསོལ་བ་འདེབས། ། བཟོ་གསོ་སྒྲ་དང་ཚད་མ་ནང་དོན་རིག ། ཀུན་ལ་གང་གི་བློ་ཡིས་ཐོགས་པ་མེད། ། ཟུར་ཕུད་ལྔ་པ་ངུར་སྨྲིག་འཛིན་པའི་ཚུལ། ། ས་སྐྱ་པཎ་ཆེན་གང་སྐུའི་རི་མོ་ལ། །
རྗེ་བཙུན་མཆོག་སོགས་འཇམ་དབྱངས་རིགས་བརྒྱུད་ཀྱིས། ། ངོ་མཚར་བཀོད་པས་ཉེར་བསྐོར་བཞེངས་པའི་མཐུས། ། བུ་རམ་ཤིང་པའི་སོགས། ༈ འཕགས་པ་ལ། ཨུཏྤལ་སྔོ་ལྡན་རིགས་ལས་སྤྲུལ་པའི་སྐུ། ། བློ་གྲོས་གཏེར་ཆེན་ཆོས་ཆར་འབེབས་པའི་གསུང་། ། བསྟན་པའི་རྒྱལ་མཚན་འཛིན་པའི་དཔལ་ཡོན་ཅན། ། བཟང་པོའི་མཚན་ཅན་ཞབས་ལ་གསོལ་བ་འདེབས། ། གང་ཐུགས་ཟབ་རྒྱས་ཆོས་ཀྱི་ཆུ་གཏེར་ཆེ། ། སྲིད་པའི་དཔལ་འབྱོར་འཁོར་ལོས་བསྒྱུར་རྒྱལ་བཞིན། །
རྨད་བྱུང་ཡོན་ཏན་དུ་མའི་མཛོད་འཛིན་པའི། ། དཔལ་ལྡན་འཕགས་པའི་སྐུ་ཡི་བཀོད་པ་ལ། ། དྷརྨ་ཕ་ལ་ལ་སོགས་གདན་ས་ཆེའི། ། གདུང་རྒྱུད་འཕྲེང་བས་ལེགས་བསྐོར་བཞེངས་པའི་མཐུས། ། བུ་རམ་ཤིང་པ་སོགས། ༈ བླ་མ་དམ་པ་ལ། རབ་འབྱམས་རྒྱལ་བའི་མཁྱེན་ཞིང་བརྩེ་བ་ལས། ། ནུས་མཐུ་གཅིག་བསྡུས་དཔལ་ལྡན་ས་སྐྱ་པ། ། དྲི་མེད་རིགས་སུ་བསམས་ཞིང་སྐུར་བསྟན་པ། ། དཔལ་ལྡན་བླ་མའི་ཞབས་ལ་གསོལ་བ་འདེབས། །
ངོ་མཚར་རྨད་བྱུང་རྣམ་ཐར་བསམ་ཡས་ཀྱི། ། སྐྱེས་ཆེན་དམ་པ་ཀུན་ལས་ཁྱད་པར་འཕགས། ། དེ་ཕྱིར་འཇིག་རྟེན་ཁམས་འདིར་འགྲོ་ཀུན་གྱི། ། སྐྱབས་གཅིག་ཆོས་ཀྱི་རྒྱལ་པོའི་སྐུ་བརྙན་ལ། ། གུ་ཤྲཱི་ནམ་མཁའ་རྒྱལ་མཚན་ལ་སོགས་པའི། ། བཞི་ཐོག་བླ་བྲང་གདུང་རྒྱུད་ཀྱིས་བསྐོར་བ། ། བི་ཤྭ་ཀརྨའི་སྒྱུ་འཕྲུལ་བཞེངས་པའི་མཐུས། ། བུ་རམ་ཤིང་པའི་སོགས། ༈ ཐེག་ཆེན་ལ། མཚུངས་མེད་རྒྱལ་ཀུན་སྲས་ཀྱི་ཐུ་བོ་པ། །
དྷཱིཿཡིག་ལས་འཁྲུངས་འཇམ་དཔལ་མི་ཡི་ཟོལ། ། རླབས་ཆེན་བསོད་ནམས་ཡེ་ཤེས་ཚོགས་གཉིས་ཀྱིས། ། དཔལ་གྱི་མངོན་པར་མཐོ་ལ་གསོལ་བ་འདེབས། ། ཐུགས་ཀའི་བདག་ཉིད་དཔལ་ལྡན་ཆོས་ཀྱི་རྗེ། ། ས་ཡི་བརྒྱ་བྱིན་མཆོག་གི་བཀའ་ལུང་ལས། ། མངོན་པར་མཐོ་བར་བསྔགས་པའི་དགེ་མཚོན་ཅན། ། སྲིད་ཞིའི་རྒུད་སེལ་ཆོས་རྗེའི་སྐུ་བརྙན་ལ། ། ཏ་དབེན་ཀུན་དགའ་ཉི་མ་ལ་སོགས་པའི། ། རིན་སྒང་བླ་བྲང་གདུང་གིས་བསྐོར་བ་ཡི། ། ངོ་མཚར་རི་མོའི་བཀོད་པ་བཞེངས་པའི་མཐུས། །
བུ་རམ་ཤིང་པ་སོགས། ༈ ས་ལོ་ལ། རྒྱལ་བའི་མཁྱེན་བརྩེ་གཅིག་བསྡུས་འཇམ་པའི་དབྱངས། ། ཀུན་དགའ་ལེགས་བཤད་ཟབ་དོན་སྙིང་པོའི་མཆོག ། བསོད་ནམས་རྩེ་སོགས་གྲགས་པའི་འོད་དཀར་གྱི། ། བསྟན་པའི་རྒྱལ་མཚན་འཛིན་ལ་གསོལ་བ་འདེབས། ། དཔལ་ལྡན་ཀུན་ཏུ་གཟིགས་པའི་ཡེ་ཤེས་ཀྱིས། ། གདུལ་བྱའི་བློ་གྲོས་མུན་པ་རབ་བསལ་ནས། ། བཟང་པོའི་ལམ་གྱིས་རྒྱུད་ཀུན་སྨིན་མཛད་པའི། ། རྗེ་བཙུན་འགྲན་བྲལ་འཇམ་པའི་རྡོ་རྗེ་ལ། །
རྒྱ་གར་ཤེར་བཟང་བློ་གྲོས་རྒྱལ་མཚན་སོགས། ། རིན་སྒང་གདུང་དང་ཏི་ཤྲཱི་ཀུན་ལེགས་སོགས། ། ལྷ་ཁང་བླ་བྲང་གདུང་གིས་བསྐོར་བ་ཡི། ། ངོ་མཚར་དུ་མའི་བཀོད་པ་བཞེངས་པའི་མཐུས། ། བུ་རམ་ཤིང་པ་སོགས། ༈ སྔགས་འཆང་ཆེན་པོ་ལ། གྲངས་མེད་བསྐལ་པར་མངོན་དུ་སངས་རྒྱས་ཀྱང་། ། མ་དག་གདུལ་བྱའི་སྣང་ངོར་མཁས་གྲུབ་ཀྱི། ། རྣམ་འཕྲུལ་དུ་མས་གར་བསྒྱུར་ས་སྐྱ་པ། ། ཀུན་དགའ་རིན་ཆེན་ཞབས་ལ་གསོལ་བ་འདེབས། །
བདེ་གཤེགས་ཀུན་གྱི་མཐུ་སྟོབས་ནུས་པའི་རྒྱུན། ། གང་ཁྱོད་མི་ཟད་རྒྱུན་གཅིག་གིས་དྲངས་པའི། ། སྙིགས་དུས་བསྟན་ལ་གནོད་བྱེད་བདུད་ཀྱི་དཔུང་། ། ཕྱེར་འཐག་རྗེ་བཙུན་མཆོག་གི་སྐུ་བརྙན་ལ། ། ཐེག་ཆེན་ཆོས་རྗེ་ཀུན་དགའ་བཀྲ་ཤིས་སོགས། ། ལྷ་ཁང་བླ་བྲང་གདུང་གིས་བསྐོར་བ་ཡི། ། ཕུན་ཚོགས་མིག་གི་བདུད་རྩི་བཞེངས་པའི་མཐུས། ། བུ་རམ་ཤིང་པའི་སོགས། ༈ བསོད་ནམས་དབང་པོ་ལ། རྒྱ་མཚོའི་གླིང་དུ་པདྨའི་སྤོ་ལས་འཁྲུངས། །
ཨོ་ཌི་ཡ་ནར་རྒྱལ་པོའི་སྲས་སྐལ་མཛད། ། བོད་ལྗོངས་འདྲེ་སྲིན་གདུག་པའི་གཉའ་གནོན་མཆོག ། པདྨ་དབང་པོའི་ཞབས་ལ་གསོལ་བ་འདེབས། ། གང་གི་བཀའ་མཆིད་རབ་འབར་རྡོ་རྗེའི་ཕྲེང་། ། དྲེགས་ལྡན་ཡོངས་ཀྱི་གཙུག་ཏུ་བསྙིལ་བ་ཡིས། ། སྲིད་གསུམ་མགོན་ཞེས་གྲགས་པ་ལྗོངས་འདིར་གསལ། ། འཁྲུལ་ཞིག་དབང་པོ་མཛེས་སྐུའི་སྣང་བརྙན་ལ། ། དོན་གྲུབ་རྒྱལ་མཚན་ལ་སོགས་ལྷ་ཁང་པའི། ། གདུང་གིས་ལེགས་བསྐོར་ངོ་མཚར་བཞེངས་པའི་མཐུས། ། བུ་རམ་ཤིང་པའི་སོགས།
༈ གྲགས་བློ་ལ། འཕགས་པའི་ཡུལ་དུ་རྒྱལ་པོའི་རིགས་ལས་འཁྲུངས། ། བོད་ཡུལ་མུན་གླིང་དམ་ཆོས་སྒྲོན་མེ་སྦར། ། སངས་རྒྱས་བསྟན་པ་འཕེལ་བའི་མཛད་འཕྲིན་ཅན། ། སྔགས་འཆང་མཆོག་གི་མཛེས་སྐུའི་སྣང་བརྙན་ལ། ། ལྷ་ཁང་གདུང་རྒྱུད་ཀུན་དགའ་བློ་གྲོས་དང་། ། དུས་མཆོད་བླ་བྲང་གདུང་རྒྱུད་ཉི་དཔལ་སོགས། ། ངོ་མཚར་བཀོད་པས་ལེགས་བཞེངས་དགེ་བའི་མཐུས། ། བུ་རམ་ཤིང་པའི་སོགས། ༈ སྔགས་འཆང་ཀུན་དགའ་བསོད་ནམས་ལ།
རྣམ་མང་ཏིང་འཛིན་ཆུ་ཀླུང་བྱེ་བ་བརྒྱ། ། ཟུང་འཇུག་རྒྱ་མཚོའི་ཀློང་དུ་འདྲེས་པ་ལས། ། དངོས་གྲུབ་ནོར་བུའི་འབྱུང་གནས་ས་སྐྱ་པ། ། སྔགས་འཆང་ཐམས་ཅད་མཁྱེན་པར་གསོལ་བ་འདེབས། ། ངག་དབང་ལྷ་ལྟར་མཚན་དཔེས་བརྒྱན་པའི་སྐུ། ། ཀུན་དགའི་མཁྱེན་རབ་བསོད་ནམས་བྱེ་བའི་དབུས། ། རྣམ་དཀར་གྲགས་པའི་རྒྱལ་མཚན་མངོན་མཐོ་བའི། ། དཔལ་ལྡན་འཕྲིན་ལས་བཟང་པོའི་སྐུ་བརྙན་ལ། ། ཆོས་ཀྱི་རྒྱལ་མཚན་ལ་སོགས་དུས་མཆོད་པའི། ། གདུང་གི་ཕྲེང་བས་ལེགས་བསྐོར་བཞེངས་པའི་མཐུས།
བུ་རམ་ཤིང་པའི། ༈ བསོད་ནམས་དབང་ཕྱུག་ལ། དཔལ་ལྡན་རིགས་བརྒྱའི་རྣམ་རོལ་ཀུན་དགའི་མཚན། ། གང་གི་ཆོས་དང་རིགས་སྲས་ཀུན་གྱི་གཙོ། ། བསྐལ་བཟང་སྒྲོན་མེ་བཞི་པ་ཐུབ་དབང་གི ། རྒྱལ་ཚབ་དམ་པའི་ཞབས་ལ་གསོལ་བ་འདེབས། ། མཐོང་བས་ཡིད་ཀྱི་གདུང་སེལ་འཇམ་པའི་དབྱངས། ། བརྩེ་བས་འཁོར་བའི་འཕྲང་སྒྲོལ་སྤྱན་རས་གཟིགས། ། མཐུ་སྟོབས་ནུས་པའི་འགྲན་བྲལ་རྡོ་རྗེ་འཛིན། ། མཁྱེན་བརྩེའི་མངའ་བདག་གང་སྐུའི་བཀོད་པ་ལ། །
ངག་གི་དབང་ཕྱུག་གྲགས་པ་རྒྱལ་མཚན་སོགས། ། རྩེ་གདོང་བླ་བྲང་གདུང་གིས་བསྐོར་བ་ཡི། ། ངོ་མཚར་རི་མོའི་བཀོད་ལ་བཞེངས་པའི་མཐུས། ། བུ་རམ་ཤིང་པའི་སོགས། ༈ ཀུན་དགའ་བཀྲ་ཤིས་ལ། གང་གིས་མཚན་ཙམ་འཛིན་ཞིང་དྲན་པས་ཀྱང་། ། ཐར་པའི་ལམ་ལ་ཡུད་ཀྱིས་འདྲེན་པ་པོ། ། དཔལ་ལྡན་ས་སྐྱ་པ་ཞེས་སྙན་བསྒྲགས་པའི། ། ཀུན་དགའ་བཀྲ་ཤིས་ཞབས་ལ་གསོལ་བ་འདེབས། ། རྒྱལ་བསྟན་ཡོངས་ཀྱི་བདག་པོ་ས་སྐྱ་པ། །
འཇམ་མགོན་མཁས་པའི་དབང་པོ་གྲུབ་པའི་རྗེས། ། ངག་གི་དབང་ཕྱུག་འགྲོ་ཀུན་དགའ་བའི་དཔལ། ། བཀྲ་ཤིས་གྲགས་པའི་རྒྱལ་མཚན་སྣང་བརྙན་ལ། ། འཇིག་རྟེན་དབང་ཕྱུག་ལ་སོགས་རྩེར་གདོང་པའི། ། གདུང་གི་འཕྲེང་བས་བསྐོར་བ་བཞེངས་པའི་མཐུས། ། བུ་རམ་ཤིང་པའི་སོགས། ༈ རྩ་བའི་བླ་མ་ལ། མཐུ་སྟོབས་མངའ་བདག་རྡོ་རྗེ་འཛིན་པའི་རྗེ། ། མི་ཤེས་སྨག་རུམ་ཀུན་འཕྲོག་རང་བཞིན་གྱི། ། འོད་གསལ་ཉིན་མོར་བྱེད་པའི་དཔལ་ཡོན་ཅན། །
བསོད་ནམས་རིན་ཆེན་ཞབས་ལ་གསོལ་བ་འདེབས། ། མཁས་ཞིང་གྲུབ་བརྙེས་སྔགས་འཆང་ཐམས་ཅད་མཁྱེན། ། ལེགས་བྱས་ཆ་ཤས་ཡོངས་གང་བསིལ་ཟེར་གྱིས། ། སྐྱེ་འགྲོའི་གདུང་སེལ་འཇམ་མགོན་ཟླ་བའི་དབང་། ། གང་སྐུའི་བཀོད་པ་འདྲེན་བྱེད་དཔལ་སྟེར་ལ། ། བསྟན་པའི་ཉི་མ་སྔགས་འཆང་ཆོས་ཀྱི་རྗེ། ། ངག་གི་དབང་པོ་ཀུན་དགའ་རིན་ཆེན་དང་། ། གང་དེའི་རིགས་སྲས་དབོན་སྲས་མུ་ཏིག་ཕྲེང་། ། ངོ་མཚར་ཕྲེང་བས་ལེགས་བསྐོར་བཞེངས་པའི་མཐུས། ། བུ་རམ་ཤིང་པའི་སོགས།
༈ སྦྱིན་བདག་ལ། དྭ་ན་པ་ཏི་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་རྗེ་བཙུན་ས་སྐྱ་པ་ཡབ་སྲས་བརྒྱུད་པ་དང་བཅས་པའི་ཞབས་ལ་ཕྱག་འཚལ་ཞིང་སྐྱབས་སུ་མཆིའོ། ། སྐྱེ་བ་དང་ཚེ་རབས་ཐམས་ཅད་དུ་རྗེས་སུ་གཟུང་དུ་གསོལ། རྗེ་བཙུན་དམ་པ་རྣམས་ཀྱི་རིགས་དབོན་གྱི་ཐ་ཤལ་བ་བདག་ལ་དབང་པོའི་གྲངས་ལྡན་བརྒྱུད་པ་དང་བཅས་པས་བྱིན་གྱིས་བརླབ་ཏུ་གསོལ། བདག་གི་སྐྱེ་བ་འདི་དང་འདས་མ་འོངས་ད་ལྟ་བའི་དུས་དག་ཏུ་ཞེ་སྡང་མེད་པ་དང་། ཕྲག་དོག་མེད་པ་དང་། གཏི་མུག་མེད་པས་ཀུན་ནས་བསླངས་ཤིང་སྐྱེས་པའི་དགེ་བའི་རྩ་བ་དང་། ཁྱད་པར་དུ་ཡང་རྗེ་བཙུན་འཇམ་པའི་དབྱངས་ཀྱི་གདུང་རབས་ཀྱི་བཀོད་པ་ངོ་མཚར་རྒྱ་མཚོའི་དཔལ་ཡོན་ཅན་འདི་བཞེངས་པའི་མཐུ་དང་ནུས་པ་ལ་བརྟེན་ནས་ཕན་བདེའི་འབྱུང་གནས་རྒྱལ་བསྟན་རིན་པོ་ཆེ་སྤྱི་དང་བྱེ་བྲག་འཁྲུལ་ཟད་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་འདི་ཉིད་ལྷ་དང་བཅས་པའི་འཇིག་རྟེན་གྱི་ཁམས་འདིར་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག བསྟན་འཛིན་གྱི་སྐྱེས་བུ་སྤྱི་དང་བྱེ་བྲག་བདག་གི་དྲིན་ཆེན་རྩ་བའི་བླ་མ་དམ་པ་རྡོ་རྗེ་འཆང་ཆེན་པོ་རྣམས་ཞབས་པད་བསྐལ་པའི་བར་བརྟན་པར་གྱུར་ཅིག ཆོས་གྲྭ་ཆེན་པོ་ཐུབ་བསྟན་ལྷ་ཆེན་གསང་སྔགས་བདེ་ཆེན་གླིང་ཨེ་ཝཾ་ཆོས་ལྡན་གོང་དཀར་རྡོ་རྗེ་གདན།
བཀྲ་ཤིས་ཆོས་སྡེ་སོགས་གོང་མའི་བཞེད་གཞུང་དྲི་མེད་འཛིན་པའི་འདུས་གྲྭ་ཐམས་ཅད་དུའང་བཤད་སྒྲུབ་ཀྱི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག ཡུལ་ཕྱོགས་འདིས་མཚོན་འཇིག་རྟེན་གྱི་ཁམས་ཐམས་ཅད་དུ་བདེ་ལེགས་ཀྱི་དཔལ་ཕུན་སུམ་ཚོགས་པ་ཡར་ངོའི་ཟླ་བ་བཞིན་དུ་འཕེལ་ཞིང་རྒྱས་པར་གྱུར་ཅིག ཁྱད་པར་དུ་བདག་གི་ཚེ་འཁོར་བ་ཐོག་མ་མེད་པ་ནས་ད་ལྟ་ཡན་ཆད་དུ་ཉན་ཐོས་ཀྱི་བསླབ་པ་དང་འགལ་བ། བྱང་ཆུབ་སེམས་དཔའི་སྡོམ་པ་དང་འགལ་བ། གསང་སྔགས་ཀྱི་དམ་ཚིག་ཉམས་པ་ལ་སོགས་པ་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་བྱང་ཞིང་དག་པར་གྱུར་ཅིག དམ་པས་ཆོས་སྒྲུབ་པའི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་གྱུར། ཚེ་དང་བསོད་ནམས་དཔལ་དང་འབྱོར་པ། འཁོར་དང་ལོངས་སྤྱོད་མཐུ་དང་དབང་ཕྱུག་ལུང་རྟོགས་ཀྱིས་ཡོན་ཏན་ལ་སོགས་པ་ལེགས་ཚོགས་ཐམས་ཅད་འཕེལ་ཞིང་རྒྱས་པ་དང་། ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ལ་བདེ་བླག་ཏུ་འགྲུབ་པ་སོགས་མདོར་ན་འདི་དང་ཕྱི་མའི་དོན་ཐམས་ཅད་འབད་མེད་ལྷུན་གྱིས་འགྲུབ་པར་རྗེ་བཙུན་ས་སྐྱ་པ་ཡབ་སྲས་བརྒྱུད་པ་དང་བཅས་པས་བྱིན་གྱིས་བརླབས་ཏུ་གསོལ། ཀ་ལྱཱ་ན་ཝརྡྷནྟུ།
༈ ཡང་གཅིག་ལ། མ་མ་བྷུ་མི་པཎྜུ་ཝ་གིནྡྲ་ཨཱ་ནནྡ་པུ་ཎྱ་ཨ་ནུ་བྷ་ཝ་བཱ་ལེ་ཤྭ་ར་མངྒ་ལ་ཀཱིརྟི་དྷྭ་ཛ་ཤྲཱི་བྷ་ཨ་དྷིཥྛ་ན། ཧི་ཏ་སུ་ཁཱ་ཀཱ་ར་ཤཱ་ས་ན་རཏྣ་དཱ་ཤ་ཝརྡྷ་ཨ་དྷིཥྛ་ན། ཤཱ་ས་ན་དྷཱ་ར་པུ་རུ་ཥད་སངྒུ་རུ་པཱ་དཱ་ཏིཥྛནྟུ་ཨ་དྷིཥྛ་ན་སངྒ་སེ་ན་ཝརྡྷ་ཨ་དྷཱིཥྛ་ན། ལོ་ཀ་དྷཱ་ཏུ་སྭ་སྟི་སུ་བྷཱ་ཝརྡྷཱ་ཨ་དྷཱིཥྛ་ན། མ་མ་སརྦ་སིདྡྷི་མེ་པྲ་ཡཙྪནྟུ་སྭཱཧཱ། བྱེ་བྲག་ཏུ་ཡང་འཇམ་མགོན་ས་སྐྱ་པའི་རིགས་རྒྱུད་དྲི་མ་མེད་པ་མུ་ཏིག་བསྟར་ལ་བརྒྱུས་པ་བཞིན་འབྱོན་པ་དང་བྱོན་ནས་ཀྱང་བསྟན་པ་རིན་པོ་ཆེ་ཉི་འོད་ལྟར་ཆེས་ཆེར་གསལ་ཞིང་། འགྲོ་བ་ཀུན་གྱི་མགོན་དུ་འགྱུར་བར་བྱིན་གྱིས་བརླབ་ཏུ་གསོལ། བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་ཞིང་མཐུན་རྐྱེན་ཕུན་སུམ་ཚོགས་པ་ཐམས་ཅད་འཕེལ་ཞིང་རྒྱས་པ་དང་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་བྱིན་གྱིས་བརླབ་ཏུ་གསོལ། རྒྱལ་བ་ཀུན་གྱི་མཁྱེན་བརྩེ་ནུས་པའི་སྐུ། །
ས་བཅུའི་མགོན་པོར་བསམ་ཞིང་སྒྱུ་འཕྲུལ་མཁན། ། འཇམ་པའི་རྡོ་རྗེའི་རོལ་རྩེད་ས་སྐྱ་པའི། ། འཇམ་མགོན་བླ་མ་རྣམས་ཀྱིས་བྱིན་གྱིས་བརླབས། ། བདག་ནི་སྐྱེ་ཞིང་སྐྱེ་བ་ཐམས་ཅད་དུ། ། ཡང་དག་བླ་མ་དམ་པ་ཉེར་བསྟེན་ཞིང་། ། མདོ་རྒྱུད་ཟབ་མོའི་དགོངས་དོན་རྟོགས་པ་དང་། ། རྒྱལ་བའི་བསྟན་ལ་བྱ་བ་བྱེད་པར་ཤོག ། ཐོག་མའི་དུས་ནས་ཉོན་མོངས་ལས་དབང་གིས། ། མི་དགེ་བགྱིས་དང་བགྱིད་དུ་བསྩལ་བ་དང་། ། རྗེས་སུ་ཡི་རངས་ཉེས་ཀུན་བཤགས་ཤིང་བསྡམ། །
ཕྱིན་ཆད་རྣམ་སྨིན་མྱོང་བར་མ་གྱུར་ཅིག ། སྦྱིན་དང་ཚུལ་ཁྲིམས་བསྒོམས་པ་ལས་བྱུང་བའི། ། དགེ་འབྲས་དཀར་པོའི་ཕྱོགས་ཀྱི་ཟླ་དབང་དེས། ། ལས་ཉོན་སྡུག་བསྔལ་མུན་ཆེན་ཀུན་བསལ་ནས། ། ཚོགས་གཉིས་ཀུ་མུད་རྒྱས་པར་བྱིན་གྱིས་རློབས། ། ཁྱད་པར་འཇམ་མགོན་བླ་མ་ས་སྐྱ་པའི། ། གདུང་རབས་ཡོངས་འདུ་གསར་བུའི་མེ་ཏོག་འཕྲེང་། ། རི་མོའི་སྣང་བརྙན་མཚར་དུ་དངར་བའི་མཐུས། ། ས་བསྟན་འཕེལ་ཞིང་རྒྱས་པར་བྱིན་གྱིས་རློབས། ། བདག་ཀྱང་ཚེ་རིང་ནད་མེད་ཆོས་སྤྱོད་འཕེལ། །
རིགས་རྒྱུད་དྲི་མེད་དབྱར་མཚོ་ལྟར་དུ་རྒྱས། ། སྙན་གྲགས་དཔལ་འབྱོར་ངལ་གསོས་དབང་དང་མཚུངས། ། བདེ་སྐྱིད་དཔལ་ལ་སྤྱོད་པར་བྱིན་གྱིས་རློབས། ། མདོར་ན་འདི་ཕྱིའི་ཡིད་ལ་རེ་བའི་འབྲས། ། ཀུན་འགྲུབ་ས་སྐྱའི་རྗེ་བཙུན་བཞེད་གཞུང་རྒྱུན། ། ལྗོངས་འདིར་མེས་པོའི་རལ་རླུང་ལྟར་རྒྱས་ཤིང་། ། བསམ་དོན་ཆོས་བཞིན་འགྲུབ་པའི་བཀྲ་ཤིས་ཤོག ། ཤུ་བྷཾ་མསྟུ་སརྦ་ཛ་ག་ཏཾ།། ༈ །སྐུ་ཐང་དང་པོའི་རྟེན་གཙོ་ས་ཆེན་ལ། རྡོ་རྗེ་འཆང་བླ་མ་ས་སྐྱ་ཆེན་པོ་ཀུན་དགའ་སྙིང་པོ་ལ་ན་མོ།
དེ་སྟེང་སྤྱི་རིང་ལ། འཇམ་དབྱངས་གདུང་གི་ཐོག་མ་སྤྱི་རིང་ལ་ན་མོ། གཡས་པར་གཡུ་རིང་ལ་ན་མོ། གཡོན་པར་གཡུ་སེ་ལ་ན་མོ། གཙོ་གཡས། མ་སངས་སྤྱི་རྗེ་ལ་ན་མོ། གཡོན་དཔའ་བོ་སྟག་ལ་ན་མོ། འོག་གཡས། སྟག་པོ་འོད་ཅན་ལ་ན་མོ། གཡོན་གཡའ་སྤང་སྐྱེས་ལ་ན་མོ།
དབུས་འཁོན་བར་སྐྱེས་ལ་ན་མོ། ༈ གཉིས་པའི་རྟེན་གཙོ། འཇམ་པའི་དབྱངས་བསོད་ནམས་རྩེ་མོ་ལ་ན་མོ། སྟེང་དབུས་དཔལ་བོ་ཆེ་ལ་ན་མོ། གཡས་ཀླུའི་དབང་པོ་ལ་ན་མོ། གཡོན་རྡོ་རྗེ་རིན་ཆེན་ལ་ན་མོ། གཙོ་གཡས་ཤེས་རབ་ཡོན་ཏན་ལ་ན་མོ། གཡོན་ཡོན་ཏན་འབྱུང་གནས་ན་མོ། འོག་གཡས་ཚུལ་ཁྲིམས་རྒྱལ་པོ་ལ་ན་མོ། གཡོན་རྡོ་རྗེ་གཙུག་ཏོར་ལ་ན་མོ།
དབུས་དགེ་སྐྱབས་ལ་ན་མོ། ༈ གསུམ་པའི་རྟེན་གཙོ། གསང་བའི་བདག་པོ་གྲགས་པ་རྒྱལ་མཚན་ལ་ན་མོ། སྟེང་དབུས་དགེ་མཐོང་ལ་ན་མོ། གཡས་འཁོན་སྟོན་བལ་པོ་ལ་ན་མོ། གཡོན་ཤཱཀྱ་བློ་གྲོས་ལ་ན་མོ། གཙོ་གཡས་ཤེས་རབ་ཚུལ་ཁྲིམས་ལ་ན་མོ། གཡོན་དཀོན་མཆོག་རྒྱལ་པོ་ལ་ན་མོ། འོག་གཡས་ས་ཆེན་ཀུན་དགའ་སྙིང་པོ་ལ་ན་མོ། གཡོན་གཅེན་ཀུན་དགའ་འབར་བ་ལ་ན་མོ།
དབུས་སློབ་དཔོན་བསོད་ནམས་རྩེ་མོ་ལ་ན་མོ། ༈ བཞི་པའི་རྟེན་གཙོ། ས་པཎྜི་ཏ་འཇམ་དབྱངས་ཀུན་དགའ་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་རྗེ་བཙུན་རིན་པོ་ཆེ་གྲགས་པ་རྒྱལ་མཚན་ལ་ན་མོ། གཡས་གཅུང་དཔལ་ཆེན་འོད་པོ་ལ་ན་མོ། གཡོན་ས་སྐྱ་པཎ་ཆེན་ལ་ན་མོ། གཙོ་གཡས་ཟངས་ཚ་བསོད་ནམས་རྒྱལ་མཚན་ལ་ན་མོ། གཡོན་འཕགས་པ་རིན་པོ་ཆེ་ལ་ན་མོ། འོག་གཡས་འགྲོ་མགོན་ཕྱག་ན་རྡོ་རྗེ་ལ་ན་མོ། གཡོན་སློབ་དཔོན་རིན་ཆེན་རྒྱལ་མཚན་ལ་ན་མོ།
དབུས་ཡེ་ཤེས་འབྱུང་གནས་ལ་ན་མོ། ༈ ལྔ་པའི་རྟེན་གཙོ། འགྲོ་བའི་མགོན་པོ་འཕགས་པ་བློ་གྲོས་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་དྷརྨ་ཕ་ལ་ལ་ན་མོ། གཡས་རཏྣ་བྷ་དྲྭ་ལ་ན་མོ། གཡོན་བདག་ཉིད་ཆེན་པོ་བཟང་པོ་དཔལ་ལ་ན་མོ། གཙོ་གཡས་བསོད་ནམས་བཟང་པོ་ལ་ན་མོ། གཡོན་རཏྣ་ཤྲཱི་ལ་ན་མོ། འོག་གཡས་ཀུན་དགའ་བློ་གྲོས་ལ་ན་མོ། གཡོན་ནམ་མཁའ་ལེགས་པ་ལ་ན་མོ།
དབུས་ནམ་མཁའ་བཤེས་གཉེན་ལ་ན་མོ། ༈ དྲུག་པ། རྟེན་གཙོ་ཆོས་རྗེ་བླ་མ་དམ་པ་བསོད་ནམས་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་ནམ་མཁའ་རྒྱལ་མཚན་ལ་ན་མོ། ༈ གཡས་ཏ་དབེན་ཀུན་དགའ་རིན་ཆེན་ལ་ན་མོ། གཡོན་བློ་གྲོས་རྒྱལ་མཚན་ལ་ན་མོ། གཙོ་གཡས་གྲགས་པ་བློ་གྲོས་ལ་ན་མོ། གཡོན་ཀུན་དགའ་བློ་གྲོས་ལ་ན་མོ། འོག་གཡས་ཀུན་དགའ་དབང་ཕྱུག་ལ་ན་མོ། གཡོན་བློ་གྲོས་དབང་ཕྱུག་ལ་ན་མོ།
༈ བདུན་པའི་རྟེན་གཙོ། ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་ཏ་དབེན་ཀུན་དགའ་ཉི་མ་ལ་ན་མོ། གཡས་དོན་ཡོད་རྒྱལ་མཚན་ལ་ན་མོ། གཡོན་ཆོས་རྗེ་བླ་མ་དམ་པ་ལ་ན་མོ། གཙོ་གཡས་ཉི་མ་རྒྱལ་མཚན་ལ་ན་མོ། གཡོན་ཀུན་དགའ་རྒྱལ་མཚན་ལ་ན་མོ། འོག་གཡས་ནམ་མཁའ་རྒྱལ་མཚན་ལ་ན་མོ། གཡོན་མཐུ་སྟོབས་དབང་ཕྱུག་ལ་ན་མོ། ༈ བརྒྱད་པའི་རྟེན་གཙོ།
ས་ལོ་ཙཱ་བ་འཇམ་པའི་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ན་མོ། སྟེང་དབུས་རྒྱ་གར་ཤེས་རབ་རྒྱལ་མཚན་དཔལ་བཟང་པོ་ལ་ན་མོ། གཡས་བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོ་ལ་ན་མོ། གཡོན་གྲགས་པ་རྒྱལ་མཚན་དཔལ་བཟང་པོ་ལ་ན་མོ། གཙོ་གཡས་ཀུན་དགའ་ལེགས་པ་ལ་ན་མོ། གཡོན་ཀུན་དགའ་རྒྱལ་མཚན་ལ་ན་མོ། འོག་གཡས་ཆོས་རྒྱལ་མཚན་ལ་ན་མོ། གཡོན་བློ་གྲོས་རྒྱལ་མཚན་ལ་ན་མོ། ༈ དགུ་པའི་རྟེན་གཙོ། སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ལ་ན་མོ།
སྟེང་དབུས་ཐེག་ཆེན་ཆོས་ཀྱི་རྒྱལ་པོ་ལ་ན་མོ། གཡས་ཆོས་རྒྱལ་མཚན་ལ་ན་མོ། གཡོན་རྡོ་རྗེ་རིན་ཆེན་ལ་ན་མོ། གཙོ་གཡས་བསོད་ནམས་བཀྲ་ཤིས་ལ་ན་མོ། གཡོན་བདེ་ལེགས་བཀྲ་ཤིས་ལ་ན་མོ། འོག་གཡས་བསོད་ནམས་རྒྱལ་མཚན་ལ་ན་མོ། གཡོན་ཤཱཀྱ་སེང་གེ་ལ་ན་མོ། ༈ བཅུ་པའི་རྟེན་གཙོ། འཇམ་པའི་དབྱངས་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་དོན་གྲུབ་རྒྱལ་མཚན་ལ་ན་མོ།
གཡས་བསམ་འགྲུབ་རྒྱལ་མཚན་ལ་ན་མོ། གཡོན་ཀུན་དགའ་བཀྲ་ཤིས་ལ་ན་མོ། གཙོ་གཡས་ཀུན་དགའ་རྒྱལ་མཚན་ལ་ན་མོ། གཡོན་ཀུན་དགའ་སྙིང་པོ་ལ་ན་མོ། འོག་གཡས་རིན་ཆེན་རྒྱལ་མཚན་ལ་ན་མོ། གཡོན་ཆོས་རྒྱལ་མཚན་ལ་ན་མོ། ༈ བཅུ་གཅིག་པའི་རྟེན་གཙོ། བྱང་ཆུབ་སེམས་དཔའ་སེམས་དཔའ་ཆེན་པོ་སྔགས་འཆང་གྲགས་པ་བློ་གྲོས་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་ཀུན་དགའ་བློ་གྲོས་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ལ་ན་མོ། གཡས་ཉི་མ་དཔལ་ལ་ན་མོ།
གཡོན་ཀུན་དགའ་ལེགས་པའི་འབྱུང་གནས་རྒྱལ་མཚན་དཔལ་བཟང་པོ་ལ་ན་མོ། གཙོ་གཡས་བསོད་ནམས་བློ་གྲོས་ལ་ན་མོ། གཡོན་གྲགས་པ་རྒྱལ་མཚན་ལ་ན་མོ། འོག་གཡས་ཀུན་དགའ་ལེགས་པ་ལ་ན་མོ། གཡོན་རྣམ་སྲས་རྒྱལ་མཚན་ལ་ན་མོ། ༈ བཅུ་གཉིས་པའི་རྟེན་གཙོ། དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་ཆོས་རྒྱལ་མཚན་ལ་ན་མོ། གཡས་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་ལ་ན་མོ། གཡོན་ནམ་མཁའ་ལེགས་པའི་རྒྱལ་མཚན་དཔལ་བཟང་པོ་ལ་ན་མོ།
གཙོ་གཡས་ནམ་མཁའ་རྒྱལ་མཚན་དཔལ་བཟང་པོ་ལ་ན་མོ། གཡོན་ནམ་མཁའ་རིན་ཆེན་དཔལ་བཟང་པོ་ལ་ན་མོ། འོག་གཡས་ནམ་མཁའ་བཀྲ་ཤིས་རྒྱལ་མཚན་དཔལ་བཟང་པོ་ལ་ན་མོ། གཡོན་ས་ལོ་འཇམ་པའི་རྡོ་རྗེ་ལ་ན་མོ། ༈ བཅུ་གསུམ་པའི་རྟེན་གཙོ། འཇམ་པའི་དབྱངས་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་ལ་ན་མོ། གཡས་འཇམ་དཔལ་གྲགས་པ་ལ་ན་མོ། གཡོན་འཇམ་དབྱངས་ནམ་མཁའ་དོན་གྲུབ་སངས་རྒྱས་ཚེ་བརྟན་བཀྲ་ཤིས་རྒྱལ་མཚན་དཔལ་བཟང་པོ་ལ་ན་མོ། གཙོ་གཡས་ཀུན་དགའ་བསམ་འགྲུབ་ལ་ན་མོ།
གཡོན་ཀུན་དགའ་བདེ་ལེགས་ལ་ན་མོ། གཡས་འཇམ་དབྱངས་ཀུན་དགའ་བསོད་ནམས་ལྷུན་གྲུབ་ལ་ན་མོ། གཡོན་ཚེ་དབང་ཧོར་སོགས་བསོད་ནམས་རྒྱལ་མཚན་ལ་ན་མོ། ༈ བཅུ་བཞི་པའི་རྟེན་གཙོ། སྔགས་འཆང་ངག་དབང་ཀུན་དགའ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་འཇིག་རྟེན་དབང་ཕྱུག་ལ་ན་མོ། གཡས་བྱམས་པ་ངག་དབང་བསོད་ནམས་རྒྱལ་མཚན་ལ་ན་མོ། གཡོན་ངག་དབང་ལྷུན་གྲུབ་ལ་ན་མོ། གཙོ་གཡས་བསོད་ནམས་བསྟན་འཛིན་དབང་པོ་བྱམས་པ་ཆོས་ཀྱི་རྒྱལ་མཚན་དཔལ་བཟང་པོ་ལ་ན་མོ། གཡོན་ངག་དབང་ནོར་བུ་བསོད་ནམས་དབང་གི་རྒྱལ་པོ་ལ་ན་མོ།
འོག་གཡས་ཀུན་དགའ་ཚེ་དབང་རིག་འཛིན་ལ་ན་མོ། གཡོན་ངག་དབང་ནོར་བུ་རྒྱལ་མཚན་ལ་ན་མོ། ༈ བཅོ་ལྔ་པའི་རྟེན་བཙོ། དྲིན་ཆེན་རྩ་བའི་བླ་མ་ཁྱབ་བདག་འཁོར་ལོའི་མགོན་པོ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ལ་ན་མོ། སྟེང་དབུས་སྔགས་འཆང་ཆོས་ཀྱི་རྒྱལ་པོ་ལ་ན་མོ། གཡས་འཇམ་དབྱངས་བསོད་ནམས་དབང་པོ་ལ་ན་མོ། གཡོན་སྔགས་འཆང་གྲགས་པ་བློ་གྲོས་ལ་ན་མོ། གཙོ་གཡས་སྒར་ཆེན་མཐུ་སྟོབས་དབང་ཕྱུག་ལ་ན་མོ། གཡོན་ཀུན་དགའ་དབང་རྒྱལ་ལ་ན་མོ། འོག་གཡས་རྡོ་རྗེ་འཆང་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ལ་ན་མོ།
གཡོན་འཇམ་དབྱངས་བསོད་ནམས་དབང་ཕྱུག་ལ་ན་མོ། དབུས་སྔགས་འཆང་ཀུན་དགའ་བཀྲ་ཤིས་ལ་ན་མོ། ༈ བཅུ་དྲུག་པར། བདག་སྦྱིན་པའི་བདག་པོ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་རྗེ་བཙུན་ས་སྐྱ་པ་ཡབ་སྲས་བརྒྱུད་པ་དང་བཅས་པ་ལ་ཕྱག་འཚལ་ཞིང་སྐྱབས་སུ་མཆིའོ། ། སྟེང་ཡབ་རྗེ་ལ་རྡོ་རྗེ་འཆང་བསོད་ནམས་རིན་ཆེན་ལ་ན་མོ། ཐར་རྩེ་ལ་གྲུབ་པའི་དབང་ཕྱུག་ནམ་མཁའ་བསམ་གྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོ་ལ་ན་མོ། ཞབས་དྲུང་ལ་ཐམས་ཅད་མཁྱེན་པ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་ལ་ན་མོ། གོང་དཀར་ཆོས་རྗེ་ལ་ན་མོ། ཆོས་ཀྱི་རྗེ་བསོད་ནམས་བློ་གྲོས་ལ་ན་མོ། བིརྺ་དཔལ་ལ་ན་མོ།
འཁོར་ལོ་བདེ་མཆོག་ལ་ན་མོ། ཚེ་དཔག་མེད་ལ་ན་མོ། ཚེ་སྦྱིན་མ་ལ་ན་མོ། རྣམ་སྲས་དཀར་པོ་ཚེ་འཕེལ་ལ་ན་མོ། རྡོ་རྗེ་གུར་གྱི་མགོན་པོ་ལ་ན་མོ། ཨེ་ཀ་ཛ་ཊི་ལ་ན་མོ། དཔལ་ལྡན་ལྷ་མོ་ལ་ན་མོ། ཞལ་བྲམ་གཟུགས་ལ་ན་མོ། རིག་བྱེད་མ་ལ་ན་མོ། ཚོགས་བདག་ལ་ན་མོ།
འདོད་རྒྱལ་ལ་ན་མོ། ༈ བཅུ་བདུན་པར་བདག་སྦྱིན་པའི་བདག་པོ་ངག་དབང་ཀུན་དགའ་བསོད་ནམས་མཐུ་སྟོབས་དབང་ཕྱུག་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་རྗེ་བཙུན་ས་སྐྱ་པ་ཡབ་སྲས་བརྒྱུད་པ་དང་བཅས་པ་ལ་ཕྱག་འཚལ་ཞིང་སྐྱབས་སུ་མཆིའོ། ། འཁྲུལ་ཞིག་ཀུན་དགའ་བསྟན་པའི་ཉི་མ་ལ་ན་མོ། སྦས་པའི་སངས་རྒྱས་བློ་གསལ་བསྟན་འཛིན་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་ལ་ན་མོ། འཇམ་མགོན་སངས་རྒྱས་ཡེ་ཤེས་ལ་ན་མོ། ཀྱཻ་རྡོ་རྗེ་ལ་ན་མོ། རྣམ་རྒྱལ་མ་ལ་ན་མོ། ཞལ་དཀར་པོ་ཚེ་འཕེལ་ལ་ན་མོ། དམ་ཅན་མོན་བུ་པུ་ཏྲ་ལ་ན་མོ། རྣམ་སྲས་སེར་ཆེན་ལ་ན་མོ།
ཛཾ་སེར་ལ་ན་མོ།། །། ཞེས་དཔལ་ས་སྐྱ་པའི་གདུང་རབས་རིན་པོ་ཆེའི་བྲིས་ཐང་ངོ་མཚར་ཅན་བཅུ་བདུན་ལ་ཞིང་བཀོད་སྣ་ཚོགས་དང་། བླ་མ་ཡི་དམ་ཆོས་སྐྱོང་ནོར་ལྷའི་སྐུ་བརྙན་རགས་བསྡུས་རྣམས་དང་བཅས་བཞེངས་པའི་ཚེ། ས་སྐྱ་པ་ཀུན་བློས་བླ་མ་སོ་སོའི་མངོན་རྟོགས་རྣམས་མུས་སྲས་ཀྱིས་མཛད་པའི་ཡིག་རྙིང་ཁུངས་ཐུབ་རྣམས་དང་། གདན་ས་ཆེན་པོའི་བླ་མ་གོང་མ་རྣམས་ཀྱིས་བཞེངས་པར་མཛད་པའི་བྲིས་ཐང་ཁྱད་པར་ཅན་རྣམས་ལ་གཞི་བྱས། དེ་དག་ཏུ་མི་གསལ་བ་རྣམས་སོ་སོའི་རྣམ་ཐར་དང་མཐུན་པའི་ཆ་ལུགས་དང་བགྲེས་གཞོན་གྱི་རྣམ་གཞག་དང་བཅས་བཀོད་ཅིང་། རྒྱབ་གཟུངས་འདོད་གསོལ་མཚན་བྱང་དང་བཅས་ཕྱོགས་གཅིག་ཏུ་བསྒྲིགས་པའི་དགེ་བས། དཔལ་ས་སྐྱའི་གདུང་རབས་རིན་པོ་ཆེའི་ཕྲེང་བ་ཇི་སྲིད་འཁོར་བ་མ་སྟོངས་ཀྱི་བར་རྒྱུན་མི་ཆད་པའི་རྒྱུར་གྱུར་ཅིག། །། སརྦ་མངྒ་ལཾ།། །། PAGE * MERGEFORMAT 28 ཀུན་དགའ་བློ་གྲོས།
ས་སྐྱ་པའི་གདུང་རབས་རིན་པོ་ཆེའི་བྲིས་ཐང་བཞེངས་ཚུལ། PAGE * MERGEFORMAT 27
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
