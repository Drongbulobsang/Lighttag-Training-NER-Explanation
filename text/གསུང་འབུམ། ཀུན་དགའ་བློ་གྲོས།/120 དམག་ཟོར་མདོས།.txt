གསུང་འབུམ། ཀུན་དགའ་བློ་གྲོས།
པོད ༡༢༠
དམག་ཟོར་མདོས།
༄༅། །དམག་ཟོར་མདོས་བཞུགས་སོ།། སྭསྟི། དམག་ཟོར་ལྷ་མོའི་མདོས་ཀྱི་ཆོ་ག་བྱ་བ་ནི། ཀ་ཏོ་ར་ལྟ་བུའི་སྣོད་ཆེན་ནས་འབྲུ་དངོས་གཙང་གིས་གང་བའི་ནང་སྙུག་མ་སྣལ་མ་སོགས་འོག་ཏུ་དགོས་པའི་ཡོ་བྱད་ཐམས་ཅད་སྤུངས་པའི་དྲུང་ལྷ་མཆོད་པ་དང་རང་འཐུང་བའི་ཆང་བཤམས་པའི་ཕུད་ཀྱིས་དངུལ་ཕོར་གཙང་མ་བཀང་ལ། སངས་རྒྱས་ཆོས་ཚོགས་མ་ལན་གསུམ། ཡི་དམ་གང་རུང་གིས་བདུད་རྩི་བྱིན་བརླབས་དང་། ཕུར་མཆོད་ཀྱིས་འཐུས་པས། འདིར་ཕུར་པ་ལ་སྦྱར་ན། དེའི་བདུད་རྩི་བྱིན་བརླབས་དང་། གསེར་སྐྱེམས་རྒྱས་བསྡུས་གང་རུང་བྱས་ལ།
ཚིག་བསྒྱུར་ནི། མི་མངོན་དབྱིངས་ནས་ཐུགས་རྗེ་ཡིས། ། ཉེར་དགོངས་བྱིན་བརླབས་དཔལ་བསྐྱེད་ལ། ། ཡུལ་ཕྱོགས་འདིས་མཚོན་འཇིག་རྟེན་དུ། ། ནད་རིམས་མུག་འཁྲུགས་མི་འབྱུང་ཞིང་། ། གྲུབ་གཉིས་སོགས་སམ་ཡང་ན་འཇིག་རྟེན་དུ་ཡན་གོང་བཞིན་ལ། ཆར་ཆུ་ཕེབས་ཤིང་ལོ་ཕྱུགས་ལེགས། ། གྲུབ་གཉིས་འཕེལ་ཞེས་སོགས་ལྟ་བུ། དེ་བཞིན་དུ་མདོར་ན་སུམ་བརྒྱ་དྲུག་ཅུ་རྣམས། ། གསེར་སྐྱེམས་གཙང་མ་འདིར་བཞེས་ལ། །
ཡུལ་ཕྱོགས་གོང་བཞིན། གུར་ཞལ་ལའང་དེ་བཞིན་སྦྱར། ཕྱོགས་སྐྱོང་དང་འབྱུང་པོ་ལ་ཚིམས་བྱས་ནས་ཞེས་པའི་རྗེས་སུ། ཡུལ་ཕྱོགས་འདིས་མཚོན་འཇིག་རྟེན་དུ། ། ནད་རིམས་མུག་འཁྲུགས་བསྲུང་བ་ལ། ། བྱེར་དང་འཁུ་ལྡོག་སོགས་ཞེས་སོགས་དང་། རུང་ང་ཕྲག་དོག་ཅེས་སོགས་དང་། ཡང་གོང་གི་ལོ་ཕྱུགས་སྤེལ་ཚིག་ལྟར་ན། ཆར་ཆུ་ལོ་ཕྱུགས་ལེགས་ཐབས་ལ། བྱེར་དང་སོགས༞ རུ་ང་སོགས༞ ཆང་ལྷག་དེ་དྲོང་དང་གྲོགས་རྣམས་ཀྱིས་སྐབས་གང་བབས་སུ་བཏུང་བས་ཆོག
དེ་ནས་ཐལ་མོ་སྦྱར་ལ། དཀོན་མཆོག་གསུམ་ལ་ཕྱག་འཚལ་ལོ། ། ཉི་མ་ཐམས་ཅད་དགེ་བ་ཡིན། ། རྒྱུ་སྐར་ཐམས་ཅད་བཟང་བ་ཡིན། ། དགྲ་བཅོམ་ཐམས་ཅད་ཟག་པ་ཟད། ། སངས་རྒྱས་ཐམས་ཅད་རྫུ་འཕྲུལ་ཆེ། ཞེས་ལན་ཅིག་དང་། ཨོཾ་ཨ་ཀ་ནི། ནི་ཀ་ནི། ཨ་བྱི་ལ།
མཎྜལ་ལ་མ་ཡེ་སྭཱཧཱ། ཞེས་ལན་བདུན་བརྗོད་ལ། གསོ་གང་བྱས་ཀྱི་དེ་ཐམས་ཅད་ཀྱི་སྣེ་དང་ཕུད་རྣམས་ནས་ཅུང་ཟད་རེ་བསྡུས་ལ་སྣོད་གཅིག་ཏུ་བཤམས་ནས་ཐོག་ཀའམ་མགོན་ཁང་གང་རུང་དུ་བསྐྱལ་ལ། འདི་སྐད་བརྗོད། རྩ་བརྒྱུད་ཀྱི་བླ་མ་དཀོན་མཆོག་གསུམ་ཡི་དམ་དཀྱིལ་འཁོར་གྱི་ལྷ་ཚོགས། ཆོས་སྐྱོང་། ཕྱོགས་སྐྱོང་གཞི་བདག་རྣམས་དང་། ཁྱད་པར་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། དམག་ཟོར་དགྲ་ལྷའི་རྒྱལ་མོ་འཁོར་དང་བཅས་པ་ལ་གསོག་ཕུད་འདི་རྣམས་འབུལ་ལོ། ། བདག་གི་འདོད་པའི་དོན་ཐམས་ཅད་བདེ་བླག་ཏུ་འགྲུབ་པར་མཛད་དུ་གསོལ།
ཞེས་བརྗོད་ལ་འོག་ཏུ་བཤད་པ་བཞིན། མདོས་ཀྱི་གསོབ་ཅི་དགོས་བྱས་པ་དེའི། སྙུག་མ་བཤགས་ནས་ཡོན་བདག་གི་རྒྱུ་ཆའི་ཚོད་དང་བསྟུན་ལ་མདོས་ཆེ་ཆུང་གང་བྱེད་ཀྱི་ཚད་ཀྱི་སྙུག་མ་བཤགས་ནས། འ་མོའི་གསུམ་ཆ་ཙམ་ད་ལག་པ་ལ་བྱ། ལག་དོ་རིང་བཤོས་ཀྱི་རྩེ་མོ་ནས་མཉམ་ལ། སྣེ་མོ་བྱུང་སར་ལག་སྒར། སྙུག་མའི་རྩ་བ་དང་རྩེ་མོ་མ་ནོར་བར་བྱ། རྩེ་ཕྱིར་བསྟན་ལ་བཙུགས། ཚོན་སྣ་དཀར་དང་དམར་གྱིས་དྲངས། ཞེས་པས་ནང་ནས་དཀར་སེར་སྔོ་དམར།
ནག་པོ་ཕྱིར་བྱས་ལ། རིན་པོ་ཆེའི་ནམ་མཁའ་གཅིག དཀར་རྐྱང་གཅིག སྔོ་རྐྱང་གཅིག དམར་རྐྱང་གཅིག སེར་རྐྱང་གཅིག ནག་པོ་བརྒྱད། དེ་བཅུ་གསུམ་བྱས་ལ། ནམ་མཁའ་རྣམས་ཀྱི་རྩེ་མོར་བྱ་ནག་གི་སྒྲོ་རེ། ཕོད་དུ་གཟུགས།
ལག་ལ་བལ་ནག་གི་འཕན་གདགས། རྒྱང་བུ་ནག་པོ་བཅུ་གསུམ། མདའ་ནག་བཅུ་གསུམ་གྱི་སྟེང་ལ་དར་ནག་རེ་རེ་དང་། ཡང་མདའ་བཞི་ལ་དར་དཀར། སྔོ་དམར། སེར་གདགས། སོམ་གྱི་འཕང་ནག་བཅུ་གསུམ་བྱའོ། ། ས་གུར། གནམ་གུར་རྩིབས་བཅུ་གཉིས་མ་དང་། རྩིབས་བརྒྱད་མ་སོགས་སྐབས་སུ་གང་བབས་ནང་ནས་དཀར་སེར།
སྔོ་དམར། ནག་པོའི་འཇའ་ཅན་གཉིས་བརྩེགས་ཀྱི་རྩེར་བསྐང་མདོས་ལ་ཙིཏྟ་རིས་འཛུགས་པར་གསུངས་པས། དེའི་དབྱངས་ནི་ནམ་མཁའ་སྟོད་རིང་ལ་སྨད་ཐུང་བའོ། ། དེ་ནས་རློན་གསོག་བྱ་བ་ནི། འཇིམ་པ་ནག་པོ་ལ་འབྲུ་སྣ་ཚོགས་དང་། ཁྱད་པར་འབྲུ་ནག་པོ་དང་། རིན་ཆེན་སྣ་ལྔ་དང་། དྲི་བཟང་པོའི་སྨན་སྣ་ལྔ་དང་སྦྱར་ལ། གཙོ་མོའི་སྐུ་དྲེལ་རྟ་ལ་ཞོན་པ། དམོད་མོའི་མཚོན་ཆ་ལྔ་ནི།
ནད་རྐྱལ། ཁྲམ་ཤིང་། ཆོ་ལོང་། རྡེའུ་དཀར་ནག ཚོན་སྣ་ལྔའི་དྲུ་བུ་དང་བཅས་པ་སོགས་ལྷ་མོའི་མངོན་རྟོགས་གཞུང་ནས་ཇི་ལྟར་བཤད་པ་བཞིན་བྱ། མི་ནག་བཅུ་གསུམ་བྱའོ། ། ལུག་ལྤགས་ནག་པོ་ཆེ་བ་ཞིག་ལ་ལུག་པགས་གཟུགས་ཡོངས་རྫོགས་ཀྱི་རྣམ་པ་བཅུ་གསུམ་སྤྲས་པའི་མགོ་དང་རྨིག་བཞི་འཇིམ་པ་སོགས་ལ་བཅོས་པ། དེ་ནས་ཟན་ལ་རིན་པོ་ཆེ་སྣ་བརྒྱད། དྲིའི་སྨན་ལྔ། འབྲུ་སྣ་ལྔ་རྣམས་སྦྱར་ལ།
ངར་གླུད་ཁྲུ་གང་པར་བྱ་སྟེ། དེ་དང་ཞོ་ཤའི་སྙིང་། ལུང་ཐང་མིག མགྲོན་བུའི་སོ། ཐོད་པ་ལྦལྐུ། མུ་ཏིག་གི་ཀླད་པ། ཟེར་མོའི་སྐྲ། ལག་པ་གཉིས་ལ་དབང་པོ་ལག་པ། རྐང་པ་གཉིས་ལ་ཆུ་སྲིན་སྡེར་མོ། རྐང་གཡས་ལྕགས།
གཡོན་ཟངས་ལ་བྱ་བར་གསུངས་པས། གནས་དེ་དང་དེ་དག་ཏུ་རྫས་སོ་སོར་བཅུག་ལ་ངོ་བོ་མོ་གཟུགས་མཛེས་མ་བོད་ཆས་ཅན་ལྟ་བུ་ཕྱག་ལེན་ལ་མཛད་སྲོལ་ཡོད་ཅིང་། ལག་གཡས་སུ་གསེར། གཡོན་དུ་གཡུ། ཡོན་བདག་གང་ཡོད་ཀྱི་ཕོའི་གཡས་དང་མོའི་གོས་གང་གཡོན་ནས་རས་མལ་བསྡུས་ལ་གླུད་ཀྱི་གཡས་གཡོན་དུ་བཞག དེའི་མཐར་མེ་ཏོག བཟའ་བཏུང་། ཟང་ཟིང་དངོས་པོ། དྲི་སྣ། སྨན་སྣ།
ལ་ཟས་ལུང་ཟས་འབྲུ་སྣ། རིན་ཆེན་སྣ། པགས་རིགས་གོས་དར་སྣ་ཚོགས་དང་ཁྱུང་སོགས། གནམ་ལ་འཕུར་དགུ། སེང་གེ་སོགས་རི་ཀླུང་དུ་འགྲོ་དགུ། ཆུ་སྲིན་སོགས་ཆུ་སར་འཇུག་དགུ་སྣ་ཚོགས་ཀྱིས་བསྐོར་ཟན་གྱི་བཤོས་བུ་ནག་པོ་བཅུ་བཞི། འབྲང་རྒྱས་ནག་པོ་བཅུ་གསུམ། བྱ་ནག་བཅུ་གསུམ་རྣམས་བཤམ་མོ། ཐུགས་དམ་བསྐང་བའི་རྫས་བཤམས་པ་ནི། སྣོད་སོ་སོར།
མེ་ཏོག་ནག་པོ། ཁྲག་སྣ་ཚོགས་ཚད། གྲིར་བསད་པའི་ཤ་ཆེན། སྙིང་། ཁྱད་པར་སྐྱེས་པ་དར་མ་གཡུལ་དུ་བསད་པའི་ཤ་སྙིང་། བྱ་ནག་གི་སྙིང་། བཙོད། ཞུ་མཁན། རྒྱ་སྐག་རྣམས་དང་། གཡང་གཞི།
རྐང་དུང་། གཡབ་དར་ནག་པོ། དངོས་སམ་བྲིས་འབུར་གང་རུང་གི ལུག་ནག་མོ། བྱ་མོ་ནག་མོ། དྲེས་ནག་རྣམས་རྟ་རུ་གཟུགས་པ་ནི་རྫས་བཤམས་པའོ། ། བདག་བསྐྱེད་ཕུར་ཆེན་བྱེད་ན་དེའི་སྨན་རཀ་གཏོར་གསུམ་དང་རྗེས་འབྲེལ། ཡི་དམ་ཆོས་སྐྱོང་གཞན་གྱི་གཏོར་བསྔོ་བསྐང་གསོ་བྱེད་ན་སོ་སོའི་མཆོད་གཏོར་རང་རང་གི་ཕྱག་ལེན་བཞིན། ཁྱད་པར་དམག་ཟོར་རྒྱལ་མོའི་གཏོར་བསྔོ་བསྐང་གསོའི་མཆོད་གཏོར་ནི་སྔགས་འཆང་ཆེན་པོའི་གསུང་རབ། དམག་ཟོར་མའི་སྒོས་བསྐང་ལས།
སྟེགས་ཀྱི་སྟེང་དུ་ནས་ལ་སོགས་པའི་འབྲུ་བཀྲམ། དེ་སྟེང་རྫས་ལ་སོགས་པའི་སྣོད་གཙང་མ་གཉིས་ཀྱི་གཅིག་ཏུ་འདི་ཉིད་ཀྱི་དམ་རྫས་གཏོར་མ་དཀར་གཏོར་ཟླུམ་པོ་པད་འདབ་བརྒྱད་ཀྱིས་བསྐོར་བ་མར་གྱིས་རྒྱན་ཅི་མཛེས་དང་ཤས་བརྒྱན་པ། སྣོད་གཅིག་ཏུ་བསྐང་བའི་གཏོར་མ་ཟུར་གསུམ་ལ་ཁྲག་གཙང་མའམ། སྨུག་རྩིས་བྱུག་པ་ལ་མར་གྱིས་ཐོད་པའི་སྟེང་དུ་ནོར་བུ་འབར་བ། གཏོར་མཐའ་ལ་མེ་རི་ཅི་མཛེས་བྱེད། མདུན་དུ་བཤོས་བུ་དམར་པོ་བཞི་སྟེ་གཏོར་མ་ལྔ་ཀ་མར་དང་ཤས་བརྒྱན་པ། གཙོ་གཏོར་བྱ་ནག རྟ་གཡག ཁྱི་ལུག དོམ།
སྤྱང་ཀི། བྱ་མོ་རྣམས་ཀྱི་གཟུགས་ཟན་ནག་པོ་ལས་བཟོས་པ་བཙུགས། འབྱོར་ན་མདའ་དར་ནག་པོ་ཡང་གཟུགས། གཏོར་མའི་གཡས་སུ་སྨན་ཕུད་ཆང་གཙང་མ་ལ་འབྱོར་ན་བདུད་རྩི་རིལ་བུ་བཏབ་པ་གཡོན་དུ་རཀྟ་ཁྲག་གཙང་མའམ་ཆང་ལ་ཤ་དམར་བཏབ་ལ། སྨན་རཀ་སྣོད་མི་ཐོད་དམ་ཏིང་ལ་སོགས་པ་གང་འབྱོར་དུ་བཤམས། དེའི་མདུན་དུ་ཆུ་གཉིས་སྔོན་འགྲོའི་ཉེར་མཆོད་ལྔ་དང་། ཕུད་ཆང་གཙང་མ། ལྷ་མོའི་སྒོས་ཀྱི་སྤོས་ཚིལ་ཆེན་ནམ། ཤ་ཆེན། གུ་གུལ།
ཅོང་བཞི། མངལ་ཁྲག་རྣམས་བསྲེས་པའི་བདུག་སྤོས། མ་འབྱོར་ན་གུ་གུལ། རང་གི་མདུན་དུ་སྟེགས་ཇི་ལྟར་རིགས་པ་ལ་རྡོར་དྲིལ། ཌཱ་མ་རུ། ནང་མཆོད་དང་། གཞན་ཡང་རྔ་སིལ། མི་རྐང་གི་གླིང་བུ་སོགས་དགོས་པའི་ཡོ་བྱད་མ་ཚང་བ་མེད་པར་འདུ་བྱའོ། ། ཞེས་གསུངས་པ་ལྟར་བཤམས། ཐུགས་དམ་བསྐང་བའི་མདོས་བཤམས་པ་ནི།
སླང་ངའམ། ཕུབ་ཀྱི་སྟེང་དུ་གོང་དུ་བཤད་པའི་སྐུ་རྒྱུའི་རི་རབ་ཟླུམ་པོ་བང་རིམ་གསུམ་པའི་སྟེང་དུ་གྲུ་གསུམ་ཁྲག་གི་རྒྱ་མཚོའི་སྟེང་དུ་ལྷ་མོའི་སྐུ་དར་ནག་གི་ན་བཟའ་ཅན་བཞག དེའི་རྒྱབ་ཏུ་སྲོག་ཤིང་ལ་ས་གུར་གནམ་གུར་གཉིས་བརྩེགས་ནང་དར་ལྗང་ཁུས་གཡོགས་པའི་ཕྱིའི་རྩེར་ཙིཏྟ་རིས་བྱ་རོག་སྒྲོའི་ཕོད་ཆེན་བཙུགས། ལྷ་མོའི་མདུན། རིན་ཆེན་ནམ་མཁའ་རི་རབ་ཀྱི་དབུས་སུ་གཟུགས། བང་རིམ་དང་པོའི་ཤར་ལྷོ་ནུབ་བྱང་རྣམས་སུ། དཀར་སྔོ་དམར་སེར་གྱི་ནམ་མཁའ་དང་ནམ་མཁའ་ནག་པོ་རེ། རྒྱང་བུའི་གྲངས་ཀྱང་དེ་མཚུངས་མཚམས་བཞི་ཡང་རྒྱང་ནག་པོ་རེ། བར་མ་ལ་ཤར་དུ་མདའ་གསུམ་དང་། ལྷོ་བྱང་ནུབ་གསུམ་དུ་གཉིས་རེ།
མཚམས་བཞི་རེ་རེ། འོག་མ་ལ་འཕང་ནག་འཛུགས་ཚུལ་མདའ་བཞིན་གྱི་རྩེ་མོར་བྱ་ནས་དེར་བསྐྱོན་པ་དང་ཕྱོགས་བཞིར་གླིང་བཞིའི་མདོག་དང་མཐུན་པའི་མདའ་དར་དང་གོང་གི་པགས་ནག་བཅུ་བཞི་མདའ་འཕང་བཀོད་པ་ལྟར་གཟུགས། རི་རབ་ཀྱི་མཐར་མི་ནག་ཡན་ལག་དང་སྐྱེ་མཆེད་རྣམས་དོད་པར་བྱས་པ་གཙོ་མོར་ཁ་བསྟན་ལ་འགོད། དེའི་ཕྱིར་བཤོས་བུ། དེའི་ཕྱིར་འབྲང་རྒྱས་ཀྱིས་བསྐོར། ཀུན་གྱི་མཐའ་ནས་འཇིམ་ནག་གི་ལྕགས་རིས་བསྐོར། སླང་སྣོད་ཡིན་ན་ལྕགས་རི་མི་དགོས། ལྷ་མོའི་གཡོན་སླང་ངའི་ནང་དུ་ངར་མིའི་ཁ་ལྷ་མོ་ལ་བསྟན་པ་ཏིང་ལོ་སྦར་ཆོག་མ་གསུམ་བཅས་བཞག མདོས་ཀྱི་དྲུང་དུ་སྨན་རཀ་དྲག་པོའི་མཆོད་པ་རྣམས་གོང་གཏོར་དྲུང་བཞིན་བཤམས་པ་སྟེ། མདོས་དང་གླུད་བཤམས་པའོ། །
འདོན་པའི་རིམ་འདིར་བདག་བསྐྱེད་ཕུར་ཆེན་བྱ་བའི་དབང་དུ་བཏང་ནས་ཐོག་མར་གནས་ཡོ་བྱིན་བརླབས་ཀྱི་རོལ་མོ་བྱིན་འབེབས་རྒྱས་འབྲིང་བསྡུས་གསུམ་གང་རུང་། ཕུར་ཆེན། དབྱངས་ཡོད་མེད་གང་རུང་རིག་འཛིན་བསྐུལ་རྫོགས་པའི་བར་བྱ། ཡི་དམ་ཆོས་སྐྱོང་གཞན་གྱི་གཏོར་བསྔོ་བསྐང་བ་དང་དམག་ཟོར་མའི་གཏོར་བསྔོ་སྒོས་བསྐང་སོགས་གང་དགོས་བྱས་ལ། རྡོར་གླུ། བཀྲ་ཤིས་སྨོན་ལམ་ཕུལ་པའི་ཚོགས་འབུལ་བཤགས་པའི་བར་བྱ། དེ་ནས་རྔ་བརྡུང་དང་བཅས། སངས་རྒྱས་ཐམས་ཅད་འདུས་པའི་སྐུ། ། རྡོ་རྗེ་འཛིན་པའི་ངོ་བོ་ཉིད། ། ཞེས་སོགས་བླ་མ་སྤྱི་བསྟོད་ཤླཽ་ཀ་གཅིག
སྟོན་པ་བླ་མེད་སངས་རྒྱས་རིན་པོ་ཆེ་སོགས་མཆོག་གསུམ་སྤྱི་བསྟོད་ཤླཽ་ཀ་གཅིག དེ་མཚམས་བདག་བསྐྱེད་གང་བྱས་ཀྱི་ཡི་དམ་ལ་བསྟོད་དགོས་པས་འདིར། གྲུ་གསུམ་མཐིང་ནག་སོགས་ཕུར་བསྟོད་ཤླཽ་ཀ་གཅིག ཕན་བདེའི་བསྟན་པ་སྐྱོང་མཛད་ཅིང་སོགས་མགོན་པོ་སྤྱི་བསྟོད་གུར་མགོན་གཟུངས་ཆོག་ནས་འབྱུང་བ་བཞིན་ཤླཽ་ཀ་གཅིག བདུད་བཞི་པོ་ནི་རྣམ་པར་འཇོམས། ། དཔའ་བོ་གདུག་པ་འདུལ་མཛད་པ། ། རྡོ་རྗེ་གཞོན་ནུར་ཕྱག་འཚལ་ཞིང་། ། ཕྱོགས་སྐྱོང་བཅུ་ཡི་ཚོགས་ལ་བསྟོད། ། ཅེས་ཤླཽ་ཀ་འཁྱར་བསྡུས་འདི་རྣམས་ཡུག་གཅིག་ལ་བཏང་ནས་ཕྱོགས་སྐྱོང་གི་མཐར་ཚིག་རོལ་བྱ། སྔགས་འཆང་ཆེན་པོའི་དམག་ཟོར་སྒོས་བསྐང་བསྡུས་པ་ནས་འབྱུང་བའི་བཅོམ་ལྡན་གཤིན་རྗེ་གཤེད་སོགས་བསྟོད་པ་ཤླཽ་ཀ་གཅིག་ལ་རྡོ་རྗེ་འཆང་དབང་མའི་དབྱངས་རོལ་ཚར་གཉིས་ཀྱེ་ཀྱེ་མ་གཅིག་སོགས་ནས་འདུར་ཤུར་གང་རུང་།
དགྲ་བགེགས་རྩད་ནས་ལ་ཚིག་རོལ་བདེ་གཤེགས་སྤྱི་བསྐུལ་ལམ། དཀོན་མཆོག་སྤྱི་བསྐུལ་རྟ་མགྲིན་ཡང་གསང་ནས་འབྱུང་བ་དེ་འདིར་སྦྱར་བ་ལ་འགལ་བ་ཅུང་ཟད་ཀྱང་མེད་དེ་ཕུར་པ་བསྒྲུབ་པ་བཀའ་བརྒྱད་ཀྱི་གྲས་ཡིན་པས་སོ། ། དེས་ན་བདེ་གཤེགས་སྤྱི་བསྐུལ་དཔལ་ལྡན་སེང་གེས་མཛད་པ་འདིར་བྱས་ལ། དབང་ཆེན་ཁྲག་འཐུང་ཞེས་སོགས་ཀྱི་ཚིག་བསྒྱུར་དཔལ་ཆེན་རྡོ་རྗེ་གཞོན་ནུ་འཁོར་དང་བཅས་ཞེས་པ་བསྒྱུར། རྣལ་འབྱོར་བཅོལ་བའི་ལ་ཚིག་རོལ་གསུམ་བརྡུང་བཅས་ཀྱི་མཐར་ཉིས་བརྡེག་འཕར་མ་དུས་མདོས་ནམ་གྲུ་མའི་འོག་བཞིན་བླང་ལ་རྐང་གླིང་གཡབ་དར་སྤོས་དུད་བཅས། སྤྱན་འདྲེན་ཕྱོགས་ཕྱོགས་མ་ཤླཽ་ཀ་གསུམ་ལ་དེ་ཝི་ཀོ་ཊིའི་དབྱངས་ཤླཽ་ཀ་རེའི་མཚམས་སུ་རོལ་མོ་རྐང་གླིང་གཡབ་དར། བེ་ཅོན་ནས་འདུར་ཤུར་གང་རིགས་དམག་ཟོར་ལྷ་མོ་ལ་ཚིག་རོལ་གྱི་མཐར་ཆེམས་བརྡུང་ནག་མོ་གདུག་ཅན་སོགས་ཤླཽ་ཀ་གཅིག་ལ་ཚིག་རོལ་ཆེམས་བརྡུང་གསུམ་བརྡེག་ལེན་ཅན་རོལ་བསྐོར་འབེབས་བཅས། མདོས་ཀྱི་མཆོད་པ་མགོན་པོ་དྲུག་ཅུ་པའི་འགོ་བཞིན་བྱིན་གྱིས་བརླབས་ལ་དགྲ་བགེགས་རྣམས་ཀྱིས་སོགས་ལ་བདུད་རྩི་ལྔ་མཆོད་ཀྱི་གདངས། ལོ་རིམ་ཡིན་ན་འབུལ་གྱི་རྗེས་སུ་འཇིག་རྟེན་བདེ་ཞིང་སོགས་ཤླཽ་ཀ་གཅིག ཨོཾ་ཤྲཱི་ཡེ་དེ་ཝི་མ་ཧཱ་ཀཱ་ལི་ས་པ་རི་ཝ་ར་མ་ཧཱ་རཀྟ་ས་མུ་དྲ་སོགས་བདུད་རྩི་ལྔ་མཆོད་ནང་བཞིན།
འོག་གི་ཚིགས་བཅད་སོ་སོའི་མཐར་ཡང་མཚན་སྔགས་འདི་བཞིན་དང་མཆོད་སྔགས་བདུད་རྩི་ལྔ་མཆོད་བཞིན་ཤེས་པར་བྱའོ། ། རྒྱུན་དུ་ནི་བཞེས་ནས་མི་མཐུན་རྐྱེན་དབང་བཟློག ། ཅེས་སོགས་ལས་འཇིག་རྟེན་བདེ་ཞིང་སོགས་བརྗོད་མི་དགོས། རྐང་གླིང་རྔ་སྒྲའི་འགོར་བཅོམ་དུང་བཅོམ་རོལ་རྐང་གླིང་སོགས་དྲིལ་བུ་དམ་ཚིག་མ་བཞིན། དེའི་དབྱངས་བཅས་ཚིག་རྐང་དང་པོའི་དབྱངས་ལ་རྐང་གླིང་འབུད། ལོ་རིམ་ལ། ཡིད་ལ་འདོད་ཀུན་འགྲུབ་པ་དང་། བཅོལ་བའི་སོགས། དབྱངས་རོལ་ཐམས་ཅད་དྲིལ་བུ་དམ་ཚིག་མ་བཞིན་ནོ། ། དེ་ནས་ཕྲ་མོ་སྦོམ་པོ་ནས་སྔགས་བསྔོའི་ཕྲིན་བཅོལ་རྫོགས་པའི་བར་སྒོས་བསྐང་བཞིན།
ཆོས་དབྱིངས་སྤྲོས་བྲལ་མ་དབྱངས་བཅས་རྒྱུན་བཞིན། དཔལ་ལྡན་རྩ་བརྒྱུད་སོགས་བཤགས་པ་རྒྱས་པ་དབྱངས་བཅས། མདོས་སྔགས་དྲུག་གི་བྱིན་གྱིས་བརླབས། བཅོམ་དུང་བཅོམ་རོལ་བསངས་བཞིན་བྱས་ལ། བྷྱོཿམ་ནི་དགེས་ཆེན་སོགས་ཤླཽ་ཀ་གཅིག་ལ་ཤར་ཕྱོགས་སྒོ་སྲུང་མའི་དབྱངས་རོལ། མ་ནི་སྐུ་གསུང་སོགས་ནས་འདུར་ཤུར་གང་རུང་། དབང་དུ་བསྡུས་ལ་ཚིག་རོལ། ང་རྒྱལ་བསྐྱེད་པ་ཤླཽ་ཀ་གཅིག་ལ་དེའི་དབྱངས་དང་། སྐྱེ་མེད་མའི་རོལ་མོ་དབྱངས་ཚོ་གཉིས་ཀའི་འགོར་ཧཱུྃ་ང་ང་ཞེས་སྦྱར། ཁྲོ་རྒྱལ་གཤིན་རྗེ་གཤེད་ཅེས་པ་འདིར་བདག་བསྐྱེད་གང་བྱས་ལ་ཚིག་བསྒྱུར་དགོས་པས་ད་ལན།
ང་ནི་ཁྲོ་རྒྱལ་ཀི་ལ་ཡ་ཞེས་བསྒྱུར། ང་ནི་ཁམས་གསུམ་ནས། ཡོན་བདག་ལ་ཚིག་རོལ། ཧཱུྃ་ཁམས་གསུམ་ནས། དེ་རིང་སྲིད་གསུམ་ལ་ཚིག་རོལ་བྷྱོཿདེང་འདིར་ནས། བཟློག་བསྒྱུར་ལ་ཚིག་རོལ། མ་མོ་སྲིད་རྒྱལ་ཤླཽ་ཀ་གཅིག་ལ། གཞན་ཡང་མ་འབྲིང་པོ་ནམ་གྲུ་མའི་དབྱངས་རོལ། ཤཱཀྱ་ཐུབ་པ་ནས་རྫས་བདག་ཆེན་མོ་ལ་ཚིག་རོལ། དེ་ནས་ངར་མའི་མདུན་གྱི་ཏིང་ལོ་གསུམ་སྦར་ལ་ཧཱུྃ་བྷྱོཿ
གླུད་མཆོག་ནས་བྱིན་བརླབས་པའི་བར་ལ་ཡང་དག་དོན་དུ་མའི་དབྱངས་རོལ། འབྲས་བུ་སྐུ་གསུམ་ནས་སྒྱུར་བྱེད་མའི་དུས་ལ་བབ་ལ་ཚིག་རོལ། འདིར་ཡན་འདུར་ཤུར་གང་རུང་ཡིན། འདི་མན་ཐམས་ཅད་ལ་རྔ་སྟབས་འཕར་བརྡུང་དང་བཅས་ཧཱུྃ་བྷྱོཿ སྣ་ཚོགས་སོགས་ཀྱི་མཐར། མ་མོ་མཁའ་ལྡིང་གི་རྗེས་ཀྱི་རྫས་བདག་ལ་ཚིག་རོལ། ཀྱེ་བྷྱོཿསོགས་ཀྱི་མཐར། བཟློག་བསྒྱུར་ལ་ཚིག་རོལ་ཧཱུྃ་བྷྱོཿ ལྔ་བརྒྱ་སོགས་ཀྱི་མཐའི་བཟློག་བསྒྱུར་ཐམས་ཅད་ལ་ཚིག་རོལ། བྷྱོཿ
དཔལ་ལྡན་གཉེན་གྱི་ནས། བཞེས་ཤིག་གི་བར་ལ། ཤྭ་ཐུང་གི་དབྱངས་རོལ་བྷྱོ། དཔལ་ལྡན་གཉན་གྱི་རེ་མ་ཏི། འབར་བ་མི་བྱེད་སོགས་ནས། ཕྱི་འཁོར་སྐྱོང་ཞིང་གི་མཐའི་རྫས་བདག་ལ་ཚིག་རོལ། ཀྱེ་བྷྱོཿརི་ཏི་མགོ་ཡག་ནས། ཡོན་བདག་དྲིན་ལན་ལ་ཚིག་རོལ། ཧཱུྃ་བྷྱོཿ གསང་ཆེན་ནས་དམ་ཚིག་ཉམས་ཆགས་བསྐང་ལ་ཚིག་རོལ།
འདི་གྲས་ཐོད་རྔ་རྐང་གླིང་སྒྲ་ཡིས་མཆོད་ལ་རྐང་གླིང་གདངས་བཅས། དེ་ནས་ཞྭ་གྱོན་ལ། ཧཱུྃ་བྷྱོཿ དཔལ་ཆེན་ནས། མི་མཐུན་ཞེས་པ་ཐམས་ཅད་ལ། ཚིག་རོལ་ཆེ་གསུམ། དགུ་བརྡུང་གསུམ་ཆེ་གཅིག་རྣམས་ལ་རྐང་གླིང་། བྱང་གི་མཐའི། མི་མཐུན་ཚིག་རོལ་དགུ་བརྡུང་གསུམ་ཆེ་གཅིག་རྣམས་རྫོགས་ནས། ཆེམས་བརྡུང་གསུམ་བརྡེག་ལེན་ཅན།
དཔལ་ལྡན་ལྷ་མོ་རེ་མ་ཏི་སོགས་སངས་རྒྱས་བསྟན་སྲུང་མ་རྒྱས་པར་བཞིན། འདོད་པའི་དོན་ཀུན་འགྲུབ་གྱུར་ཅིག་གི་རྗེས་སུ། རོལ་མོ་བླངས་ལ་དགུ་བརྡུང་གཉིས། སྒོས་བསྐང་གི་བཟློག་པ་རྒྱས་པ། དགུ་བརྡུང་ཆེམས་བརྡུང་དཀར་དུང་ལ་དྲག་དུང་ཟངས་དུང་ལ་ཏིལ་གསུམ་བརྡེག་ལེན་ཅན། སྤྱི་བསྟབས་སོགས་འཕྲོས་རྣམས་རྒྱུན་བཞིན་ནོ། ། འཛུགས་མདོས་ཡིན་ན། དཔལ་ཆེན་མགོན་པོ་སོགས་ཕྱོགས་བཞིའི་བསྐུལ་རྫོགས་ནས་གང་དུ་འཛུགས་ས་དེར་བསྐྱལ་གྲུབ་ནས་བསྟོད་བཟློག་སོགས་བྱ། གཏོར་མདོས་ཡིན་ན་གཏོར་འབུལ་དང་མཉམ་དུ་ཕྱིར་རི་རྩེ་སོགས་སུ་བསྐྱལ། འདི་བདག་བསྐྱེད་ཕུར་ཆེན་བྱས་པའི་དབང་དུ་བཏང་ནས་བསྒྲལ་མཆོད་ལྷག་མ་བསྟན་སྐྱོང་རྣམས་ཉིན་རྗེས་མ་ལ་བྱ་དགོས་པས་དེ་ཉིན་བསྒྲལ་མཆོད་རྫོགས་ནས་མདོས་གཞུང་བཟློག་པ་བཅས་བཏང་མཐར་ལྷག་མ་སྤྱི་བསྟབས་བསྟན་སྐྱོང་སོགས་བྱའོ། །
ཞེས་པའང་ས་སྐྱ་པ་ཀུན་བློས་བྲིས། ཡང་གཏོར་འབུལ་ཕྱིར་བྱེད་པ་དང་ཆབས་ཅིག མདོས་འབུལ་བ་སྤྲོ་ན། ལྷག་མའི་དབང་ཕྱུག་མ་རྫོགས་པའི། བཅོལ་པའི་ཕྲིན་ལས་བསྒྲུབ་པར་མཛོད་ཀྱི་རྗེས་སུ་གསུམ་བརྡེག་ལེན་ཅན་བླངས། རང་རང་གི་གྲལ་ནས་ལངས་ལ། ལས་ཀྱི་རྡོ་རྗེ་སོགས་ཀྱིས་ཐོག་མར་གསེར་སྐྱེམས། མཆོད་གཏོར། བསྟན་སྐྱོང་གི་གཏོར་མ་སོགས་ཁྱེར་མི་བསྒྲིགས་པའི་རྗེས་སུ་མདོས་གླུད་རྣམས་སྒོ་ཕྱོགས་ལ་ཞལ་བསྒྱུར་ནས་ཁྱེར་ཆོག་བྱ། རེ་མ་ཏི་དང་བདུད་འདུལ་མའི་དབྱངས་ལེ་ཚན་གཞུང་རྣམས་དང་བཅས་པ་རྫོགས་ནས།
བཞི་བརྡུང་རྗེས་མ་རིམ་མྱུར་དང་བསྟུན་ལྷག་འགྲོས་ཀྱིས་ལྷག་མ་འདི་གཏོར་མ་སྒོའི་ཕྱིར་ཐོན་པ་དང་རོལ་མོ་དེ་ཁའི་མུར་སྒང་དུང་དང་སརྦ་ཨ་ན་ཡའི་སྔགས། དེ་ནས་རྐང་གླིང་གཡབ་དར་གཏོར་བཟློག་བཞིན་རོལ་མོ་དེ་ཁའི་མུ་ནས་ཕྱིར་ཐོན་རན་པ་དང་དར་མདུང་རྒྱ་གླིང་སྤོས་ཕོར་བ་གོང་གི་ལྷག་གཏོར་གྱི་རྗེས་སུ་མཆོད་གཏོར་མདོས་རྔ་རོལ་སོགས་ཕྱིན་ལ་མཚམས་མཚམས་སུ་སྒང་དུང་དང་རྐང་གླིང་གཡབ་དར་བྱ་ཞིང་གསེར་སྐྱེམས་གཏོར། ཕྱི་རོལ་ཇི་ལྟར་རིགས་པར་ལྷག་མ་གཏོར་མདོས་རྣམས་བཞག རྔ་རོལ་གྲལ་བསྒྲིགས་ཚར་བ་དང་ཆེམས་བརྡུང་གི་རྗེས་སུ་གསུམ་བརྡེག་ལེན་ཅན། དེ་ནས་འཕར་ཆེན་གཅིག འཐེན་རྐང་གཉིས། ལྔ་བརྡེག འཐེན་རྐང་ཆེ་གཅིག པུ་ཏྲ་བསྐུལ་རྒྱུན་བཞིན་ལ་རོལ་མོ་ཐམས་ཅད་ལ་རྐང་གླིང་སྒང་དུང་ཆིག་བརྡུང་གི་མུ་ནས་མདོས་སྐྱེལ་ས་དེར་ཕྱིན་གྲལ་གོང་བཞིན་བསྒྲིགས་ཚར་རྗེས། སྒང་དུང་བཅུ་བཞི་བརྡེག་སོགས།
ཇ་ཡོད་ན་བཅོམ་དུང་བཅོམ་རོལ་སོགས་རྒྱུན་བཞིན། མེད་ན་སྤྱི་བཏབ་ནམ་མཁའ་འབྲུག་སྒྲའི་དབྱངས་ཚུགས་ལ། གོང་ལྟར་གཏོར་འབུལ་གྱི་མཐའི་བླ་མེད་མའི་རོལ་མོ་གསུམ་བརྡེག དེ་ནས་ཆེ་གཅིག་ཉིས་བརྡེག་ལེན་མེད། དམག་ཟོར་མའི་སྒོས་བསྟབས་ལ་ངེད་རང་དྲན་སྐབས་ཐམས་ཅད་དབང་སྡུད་མའི་དབྱངས་མཛད་སྲོལ་འདུག་ཀྱང་དེ་མ་ཡིན་ཏེ། གལ་ཏེ་ཐམས་ཅད་དབང་སྡུད་མའི་དབྱངས་ཡིན་ན། བྷྱོཿཝཱ་ཝཱ། དཔལ་ལྡན་ཞེས་འབྱུང་རིགས་པ་དང་། དེའི་སྔོན་དུ་འགྲོ་བའི་སྤྱི་བསྟབས་དཔལ་ལྡན་གྲུ་འཛིན་མར་ཡང་དེ་དང་གཉིས། གཉིས་མེད་མའི་དབྱངས་འཇོག་མི་དགོས་པས།
ད་ལྟ་དམག་ཟོར་མའི་སྒོས་བསྟབས་ཀྱི་ཚེ་སྤྱི་བསྟབས་ལ་དཔལ་ལྡན་གྲུ་འཛིན་མ་ངེས་པར་མཛད་པ་ནི། དམག་ཟོར་མའི་སྒོས་བསྟབས་ལ་དེ་དང་གཉིས་མེད་མ་ཡིན་ནོ། ། ཞེས་སྟོན་བྱེད་ལ་ཐེ་ཚོམ་མེད་པས། དེས་ན་དམག་ཟོར་མའི་སྒོས་བསྟབས་ཀྱི་དབྱངས་ནི་དེ་དང་གཉིས་མེད་མ་ཡིན་པས་ཤླཽ་ཀ་གཅིག་དང་། དེ་ནས་ཚིག་རྐང་ལྔ། ཡང་ཚིག་རྐང་ལྔ་བཅས་གསུམ་ལ་དེ་དང་གཉིས་མེད་མའི་དབྱངས་རོལ་ཚར་གསུམ་འདིར་གཤེགས་མ་ལ་མི་ཕམ་མའི་མ་བྷྱོཿམ་བཅུག་སྟེ། ད་བཅོལ་ལེགས་པའི་གསོལ་འདེབས་ཆེན་པོར་དབུལ་བར་ལ་མ་བྷྱོཿམའི་དབྱངས་རོལ་ཚར་གསུམ། དཔོན་སློབ་སྲུང་ཞིང་མན་རྒྱུན་བཞིན་འདུར་ཤུར་གང་རུང་གི་རོལ་མོ་རྐང་གླིང་བཅས་ཀྱི་མཐར་ཆེམས་བརྡུང་ལན་གཉིས། དྲག་དུང་ལན་གཉིས་ཀྱི་རྗེས་མར་རྐང་གླིང་བཅས་ལྷག་གཏོར་ཕུད་ཆང་གཏོར་བསྔོ་དང་བསྐང་བའི་གཏོར་མ་ཕུལ། མདོས་མ་བསྒྱེལ་བ་དྲང་པོར་བཞག་པ་དེ་ཉིད་ཀྱི་མཐའ་ནས་ཤིང་གིས་བསྐོར་མ་མེ་སྦར་ཏེ་ཞུགས་སུ་ཕུལ་བས་འགད་གཙང་།
ཞུགས་མེ་བཞེས་པ་འཇིམ་སྐུ་དང་གླུད་སྲོག་ཆགས་ཀྱི་གཟུགས་འགྲོས་རྣམས་ཆུས་སྦྱངས། དེ་ལྟར་རུང་བའི་ཤེས་བྱེད་ཀྱང་སྦྱིན་བསྲེག་དང་། ཟོར་མདོས་མེར་སྦྱོང་བར། སྐུ་དང་སཱཙྪ་ཆུ་སྦྱོངས་བ་དེ་ཉིད་ཀྱི་རིགས་འགྲེས་ཤེས། འདི་མན་ལ་རྐང་གླིང་མི་དགོས། དེ་ནས་རྔ་རོལ་བཞག་བསྟན་སྐྱོང་གི་འགོའི་ཚིག་ལྷུག་དང་། ཡང་རྔ་རོལ་བྱས་ལ་བསྟན་སྐྱོང་གི་དབྱངས་དང་རོལ་མོ་སོགས་རྒྱུན་བཞིན། ཕུར་པའི་གཙོར་གཏོར་གྱི་སྨད་དང་བསྟན་སྐྱོང་གི་གཏོར་མ་ཕུད་ཆང་བཅས་ཕུལ། ཆེམས་བརྡུང་རྫོགས་མཐར། སྦྲཾ་སྦྲཾ་གཅིག་གཉིས་གསུམ་ཞེས་དང་།
ཚིག་བརྡུང་གི་མུ་ནས་སྒྲུབ་ཁང་ཕྱོགས་སུ་ལོག་ལ། མཚམས་མཚམས་སུ་སྒང་དུང་རེ་འབུད་ཅིང་། བདེ་ཡང་ལྟ་བུར་སླེབས་པ་དང་བྱང་ཕྱོགས་སུ་ཁ་བལྟས་ལ་སྲིད་ཞི་དཔལ་འབྱོར་མའི་དབྱངས་རོལ་རྒྱུན་བཞིན། སྒྲུབ་ཁང་དུ་ལོག གྲལ་ལ་འཁོད་ནས། ཡེ་ཤེས་ལྔ་ལྡན་སོགས་མཇུག་ཆོག་བྱ་ཞིང་། བླ་མ་ཡི་དམ་ཆོས་སྐྱོང་ནོར་ལྷའི་བཀྲ་ཤིས་དང་། ཚེ་རིང་ནད་མེད་བསམ་དོན་འགྲུབ་པ་སོགས་ཤིས་པ་བརྗོད་པའི་ཚིག་དུ་མ་མེ་ཏོག་གི་ཆར་དང་བཅས་པའི་མཐར་རོལ་མོའི་སྒྲ་རྒྱ་ཆེར་བྱའོ།། །། ཞེས་པའང་ས་སྐྱ་པ་ཀུན་བློས་བྲིས།། །། PAGE * MERGEFORMAT 2 ཀུན་དགའ་བློ་གྲོས།
དམག་ཟོར་མདོས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
