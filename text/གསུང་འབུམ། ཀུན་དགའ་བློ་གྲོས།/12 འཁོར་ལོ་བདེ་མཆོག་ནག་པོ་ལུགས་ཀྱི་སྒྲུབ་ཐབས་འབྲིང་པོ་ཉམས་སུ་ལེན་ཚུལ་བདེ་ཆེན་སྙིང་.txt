གསུང་འབུམ། ཀུན་དགའ་བློ་གྲོས།
པོད ༡༢
འཁོར་ལོ་བདེ་མཆོག་ནག་པོ་ལུགས་ཀྱི་སྒྲུབ་ཐབས་འབྲིང་པོ་ཉམས་སུ་ལེན་ཚུལ་བདེ་ཆེན་སྙིང་པོ།
༄༅། །འཁོར་ལོ་བདེ་མཆོག་ནག་པོ་ལུགས་ཀྱི་སྒྲུབ་ཐབས་འབྲིང་པོ་ཉམས་སུ་ལེན་ཚུལ་བདེ་ཆེན་སྙིང་པོ་བཞུགས་སོ།། ན་མོ་གུ་རུ་ཤྲཱི་ཙཀྲ་སམྦྷ་ར་ཡ། འདིར་དཔལ་འཁོར་ལོ་བདེ་མཆོག་ནག་པོ་ལུགས་ཀྱི་སྒྲུབ་ཐབས་འབྲིང་པོ་ཉམས་སུ་ལེན་ཚུལ་མཁན་ཆེན་ངག་དབང་ཆོས་གྲགས་ཀྱིས་མཛད་པའི་བདེ་མཆོག་ནག་པོ་ལུགས་ཀྱི་ཉམས་ལེན་བྱ་ཚུལ་རྒྱས་འབྲིང་བསྡུས་གསུམ་གྱི་རིམ་པ་གསལ་བ་གཞིར་བཞག་དེ་ཉིད་ཀྱི་ངག་འདོན་རྣམས་ས་ལོ་འཇམ་པའི་རྡོ་རྗེས་མཛད་པའི་སྒྲུབ་ཐབས་ངེས་དོན་ཟླ་བའི་འོད་ཟེར་བཞིན་ཉམས་སུ་ལེན་ཚུལ་ནི། མདུན་གྱི་ནམ་མཁར་ཞེས་པ་ནས་གོ་འཕང་མཆོག་ལ་འགོད་པར་བྱའི་བར། དེ་ནས་བདུད་རྩི་རིལ་བུ་མྱོང་བའམ། མེད་ན་ནང་མཆོད། ཐོད་ཆང་དངོས་འབྱོར་ཡིད་སྤྲུལ་གང་རུང་ཨོཾ་ཨཱཿཧཱུྃ་ཧ་ཧོ་ཧྲཱིཿ ཕྱག་རྒྱ་དང་བཅས་པས་བྱིན་གྱིས་བརླབས། འབྲུ་གསུམ་བརྗོད་ལ་གཡོན་པའི་མཐེབ་སྲིན་གྱིས་ལྕེ་ལ་བཞག་ཅིང་མྱང་། ཤྲཱི་ཧེ་རུ་ཀོ྅ཧཾ་ནས།
མཎྜལ་ས་པ་རི་ཝཱ་ར་བྷྱཿཀྱི་བར། ཨོཾ་སརྦ་བིད་ནས། ཨ་ཝརྟ་ཡ་ཧོ་བར་ཕྱག་རྒྱ་སེ་གོལ་བཅས། ཛཿཧཱུྃ་བཾ་ཧོཿ ཚོགས་ཞིང་རྣམས་རང་ལ་ཐིམ་ཞེས་པ་ནས། ཨཏྨ་ཀོ྅ཧཾ་བར། སྟོང་པའི་ངང་ལས་པཾ་ལས་པདྨ་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེ། ཤར་སྔོ། བྱང་ལྗང་། ནུབ་དམར།
ལྷོ་སེར། ལྟེ་བ་མཐིང་ནག་ལ་ཧཱུྃ་གིས་མཚན་པ། ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་རྡོ་རྗེའི་ས་གཞི། རྭ་བ། དྲྭ་བ། གུར། བླ་བྲེ། མདའི་དྲྭ་བ། ཡེ་ཤེས་ཀྱི་མེ་རབ་ཏུ་འབར་བ་དང་བཅས་པའི་སྲུང་བའི་འཁོར་ལོར་གྱུར། ཨོཾ་མེ་དྷེ་ནི་ནས།
ཧཱུྃ་རཾ་ཧཱུྃ་གི་བར་ལན་གསུམ་གསུམ་ཕྱག་རྒྱ་དང་བཅས་བརྗོད། དེ་ལྟ་བུས་སྲུང་བའི་འཁོར་ལོའི་ནང་དུ་ནས། འདྲེས་པ་ལས་བར། རླུང་མེ་ཆུ་སའི་རི་རབ་བང་རིམ་བཞི་པ་རྣམས་ཀྱི་སྟེང་དུ་སྣ་ཚོགས་རྡོ་རྗེའི་སྟེགས་བུ་ལ་གནས་པའི་རིན་པོ་ཆེའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞི་རྩིག་པ་ལྔ་ཕ་གུ་དྲྭ་བ་དྲྭ་ཕྱེད་མདའ་ཡབ་པུ་ཤུ་འདོད་སྣམ་དང་བཅས་པ་སྟེང་ཐོག་རིམ་པར་ཕུབ་ཅིང་རྒྱན་སྣ་ཚོགས་ཀྱིས་བརྒྱན་པའི་ནང་གི་ལྷ་སྣམ། ཤར་སྔོ། བྱང་ལྗང་། ནུབ་དམར། ལྷོ་སེར་བའི་མཚམས་བཞིར་རིན་པོ་ཆེའི་བུམ་པ་བཅུད་ཀྱིས་གང་བ་གཉིས་གཉིས་ཏེ་བརྒྱད་ཀྱིས་མཛེས་པར་བརྒྱན་པའི་དབུས་སུ་གར་བུ་སྔོན་པོ་གྲུ་བཞི་པའི་སྟེང་དུ་སྐུའི་འཁོར་ལོ་དཀར་པོ་འཁོར་ལོས་མཚན་པའི་རྭ་བ་ཀ་གདུང་ཐོག་ཕུབ་བཅས། དེའི་སྟེང་དུ་གསུང་འཁོར་དམར་པོ་པདྨས་མཚན་པའི་རྭ་བ་ཀ་གདུང་ཐོག་ཕུབ་བཅས། དེའི་སྟེང་དུ་ཐུགས་འཁོར་སྔོན་པོ་རྡོ་རྗེས་མཚན་པའི་རྭ་བ་ཀ་གདུང་ཐོག་ཕུབ་བཅས།
དེའི་སྟེང་དུ་བདེ་ཆེན་འཁོར་ལོ་སྣ་ཚོགས་པདྨ་འདབ་མ་བརྒྱད་པ་གྲི་གུག་གིས་མཚན་པའི་རྭ་བ་ཀ་གདུང་ཐོག་ཕུབ་དང་བཅས་པ། ལྷའི་གནས་སུམ་ཅུ་སོ་བདུན་པོ་ཐམས་ཅད་དུ་ཉི་མའི་དཀྱིལ་འཁོར་རེ་རེ། དབུས་སུ་འཇིགས་བྱེད་དུས་མཚན་བསྣོལ་བའི་གདན། འཁོར་གྱི་གནས་ཐམས་ཅད་དུ་རོའི་གདན་རེ་རེ་དང་བཅས་པ། གཞལ་ཡས་ཁང་གི་ཕྱི་རོལ་དུ་དུར་ཁྲོད་ཆེན་པོ་བརྒྱད། དེ་དག་ལ་གནས་པའི་ཤིང་བརྒྱད། ཕྱོགས་སྐྱོང་བརྒྱད། ཞིང་སྐྱོང་བརྒྱད། སྤྲིན་བརྒྱད། ཀླུ་བརྒྱད།
ཆུ་བརྒྱད། མེ་བརྒྱད། མཆོད་རྟེན་བརྒྱད། དཔའ་བོ། རྣལ་འབྱོར་མ། འདྲེ། སྲིན་པོ་རེ་རེ་ལའང་ཤ་ཟ། ལྕེ་སྤྱང་ལ་སོགས་པས་ཡོངས་སུ་གང་བའི་དུར་ཁྲོད་བརྒྱད་ཀྱིས་བསྐོར་བའོ། ། གཞལ་ཡས་ཁང་གི་དབུས་ཀྱི་གདན་གྱི་ཞེས་པ་ནས། རྒྱབ་སེར།
གཡོན་སྔོ་བར་ཕྱག་བཅུ་གཉིས་ཕྱག་མཚན་དང་བཅས་པ། ཡུམ་རྡོ་རྗེ་ཕག་མོ་དམར་མོ་གྲི་ཐོད་འཛིན་པ་དང་མཉམ་པར་སྦྱར་བའི་སྐུ་ཅན་དུ་གྱུར། ཞེས་པའམ། ཡང་ན་སྒྲུབ་ཐབས་བཞིན་བརྗོད་ཀྱང་ཆོག ཡབ་ཀྱི་གསང་གནས་ནས། གཉིས་ཀའང་ཡེ་ཤེས་ཀྱི་མེ་རབ་ཏུ་འབར་བའི་དབུས་སུ་བཞུགས་པའོ་བར། ཡང་ཡབ་ཀྱི་གསང་གནས། སོགས་མཁའ་གསང་བྱིན་གྱིས་བརླབས་ལ། ཡབ་ཡུམ་སྙོམས་པར་ཞུགས་པས་ཟག་པ་མེད་པའི་བདེ་བ་ཆེན་པོས་རྒྱུད་གང་། ཨོཾ་སརྦ་ནས།
མ་ཀུའི་རྣམ་པ་ཅན་ནོའི་བར། ཡབ་ཡུམ་སྙོམས་པར་ཞུགས་ཏེ་འོག་རླུང་བསྐྱོད་པས་དཀྱིལ་འཁོར་གྱི་གཙོ་བོ་ཡབ་ཡུམ་རྡོ་རྗེའི་ལམ་ནས་ཡར་དྲངས་སྙིང་ཁའི་རྣམ་པར་ཤེས་པའི་རྟེན་ཁམས་དཔའ་བོ་ཧཱུྃ་གི་རྣམ་པར་གསལ་བ་ལ་ཡབ་དང་། ཕྱི་ཤུན་གྱི་རྩ་ཧཱུྃ་གི་དབྱིབས་ཅན་ལ་ཡུམ་ཐིམ་པས་ནང་གི་ཧེ་རུ་ཀ་ཡབ་ཡུམ་དུ་གྱུར་པ་ནི། བཅོམ་ལྡན་འདས་འཁོར་ལོ་བདེ་མཆོག་སྐུ་མདོག་སྔོན་པོ་ཞལ་བཞི་ཕྱག་བཅུ་གཉིས་པ། ཡུམ་རྡོ་རྗེ་ཕག་མོ་དམར་མོ་ཞལ་གཅིག་ཕྱག་གཉིས་མ་དང་མཉམ་པར་སྦྱོར་བའི་སྐུ་ཅན་དུ་གྱུར། ཡར་དྲངས་པ་ཕྱིར་སྤྲོས། ཕྱིའི་གཙོ་བོ་ཡབ་ཡུམ་ལ་ཐིམ། མཁའ་ནང་གི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་རྡོ་རྗེའི་ལམ་ནས་ཡར་དྲངས། རང་གི་ལུས་ཀྱི་རྩ་གནས་སོ་སོར་རེག་པས་ནང་གི་རྟེན་དང་བརྟེན་པར་བཅས་པའི་དཀྱིལ་འཁོར་ཐམས་ཅད་གསལ་བར་བྱས་ཡར་དྲངས་པ་རྣམས་ཕྱིར་སྤྲོས། ཕྱིའི་རྟེན་དང་བརྟེན་པར་བཅས་པའི་དཀྱིལ་འཁོར་སོ་སོར་གྱུར་པ་ནི།
སྙིང་ཁའི་ནང་འཁོར་གྱི་ཤར་དང་ཕྱིའི་བདེ་ཆེན་འཁོར་ལོའི་ཤར་དུ་མཁའ་འགྲོ་མ་སྔོ་སྐྱ། ཞེས་པ་ནས། རོའི་གདན་ལ་བཞུགས་པའོ་བར། སྙིང་ཁའི་ནང་འཁོར་གྱི་མཚམས་ཀྱི་རྩ་བཞི་དང་། ཕྱི་བདེ་ཆེན་འཁོར་ལོའི་མཚམས་བཞིར་ཐོད་པབདུད་རྩིས་གང་བ་བཞི་ལ་སངས་རྒྱས་ཀྱི་གཟུགས་ཀྱིས་མཚན་པའོ། ། ནང་གི་སྤྱི་བོ་སོ་དང་། སེན་མོའི་ཁམས་དང་ཞེས་པ་ནས། ཉི་མ་རོའི་གདན་ལ་བཞུགས་པའོ་བར། སྙིང་ཁའི་ཕྱི་སྐོར་གྱི་རྩ་འདབ་བརྒྱད་ཀྱི་ཤར་དང་། ཕྱི་དམ་ཚིག་གི་འཁོར་ལོའི་ཤར་སྒོར་ཁྭ་གདོང་མ་ནས།
མེ་འབར་བའི་དབུས་ན་བཞུགས་པའོ་བར། རང་གི་སྤྱི་བོར་སྣ་ཚོགས་རྡོ་རྗེ་ནས། བརྒྱད་རྣམས་སུ་གྱུར་བར། ཕྱི་གཞལ་ཡས་ཁང་དུར་ཁྲོད་བསྲུང་འཁོར་དང་བཅས་པ་གསལ་བར་གྱུར། བདག་གིས་སྒོམ་པའི་ནས། བྱང་ཤར་བ་རྣམས་ལ་དོན་ཡོད་གྲུབ་པས་དབུ་བརྒྱན་གྱི་བར། སྔགས་མཆོད་དོར་ལ། ཕྱི་མཆོད་བསངས་སྦྱངས་བྱིན་རླབས་ཆུ་གཉིས་སྔོན་འགྲོའི་ཉེར་མཆོད་རོལ་མོ་བཅས་པ་མཚན་སྔགས་སྦྱར་ལ། ཨོཾ་ཨཱཿཧཱུྃ་ཧ་ཧོ་ཧྲཱིཿ བདུད་རྩི་བྱིན་རླབས།
དྲིན་ཆེན་རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་ཞལ་དུ་ཨོཾ་ཨཱཿཧཱུྃ། མཁའ་འགྲོ་ཆོས་སྐྱོང་སྲུང་མ་རྣམས་ཀྱི་ཞལ་དུ༞ རིགས་དྲུག་གི་སེམས་ཅན་ཐམས་ཅད་ལ་སྦྱིན་ནོ། ། ཨོཾ་ཨཱཿཧཱུྃ་ཞེས་བརྗོད་ལ་རང་གིས་མྱང་། ཡི་གེ་བདུན་མ་འཁྱུད་རྒྱ་སྔགས་དང་བཅས་པ་ནས། ཀོ྅ཧཾ་གི་བར། ཨོཾ་སརྦ་བིད་ནས། ཨ་ཝརྟ་ཡ་ཧོ་བར། ཆོས་དབྱིངས་རྣམ་དག་དབྱིངས་ལས་མ་གཡོས་ཀྱང་། ། ཐབས་ཀྱིས་ཁྲོ་བོའི་སྐུར་སྟོན་གདུག་པ་འདུལ། །
ཆེ་བའི་ཆེ་མཆོག་ལྷག་པའི་ལྷ་གྱུར་པ། ། ཧེ་རུ་ཀ་དཔལ་ཡབ་ཡུམ་འཁོར་བཅས་བསྟོད། ། བདག་གི་བློ་ལ་སྣང་བའི་ཕྱི་ནང་གི་ལྷ་སུམ་ཅུ་རྩ་བདུན་པོ་འདི་རྣམས་ནི་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ངོ་བོར་རྣམ་པར་དག་ལ། བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་ཡང་། ལྷ་སུམ་ཅུ་རྩ་བདུན་གྱི་ངོ་བོར་རྣམ་པར་དག་གོ ། རྫོགས་རིམ་བཟླས་པ་བསྡུ་བ། གོ་ཆ་གསུམ་གྱི་བསྲུངས་ནས་སྒོ་མཚམས་མའི་བར་ཡིག་འབྲུར་གྱུར། ཞེས་པའི་བར་དུ་སྒྲུབ་ཐབས་བཞིན། གཏོར་མ་འབུལ་ན་ནང་མཆོད་ལྟར་བྱིན་གྱིས་བརླབས་ལ། སྐད་ཅིག་གིས་མདུན་གྱི་ནམ་མཁར་སྲུང་འཁོར་དུར་ཁྲོད་ཅེས་པ་ནས།
ལྷ་མོ་རྣམས་ཀྱིས་བདག་ལ་ཤིན་ཏུ་རྗེས་བརྩེར་མཛད་དུ་གསོལ་གྱི་བར། གདན་ས་འདི་ཉིད་དུ་མཛད་པའི་གཏོར་བསྔོ་ཆེན་མོ་བྱ་བའམ། ཡང་ན། ཨོཾ་ཨཱཿཧཱུྃ་ཧོ་ནས། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བའི་ཕྲིན་ལས་མཛོད་ཀྱི་བར། དུར་ཁྲོད་བདག་པོའི་གཏོར་བསྔོ་དང་། རྒྱལ་བའི་ཐུགས་ཀྱི་ཕྲིན་ལས་སོགས། ཤླཽ་ཀ་གཅིག རྣལ་འབྱོར་བདག་ཅག་དཔོན་སློབ་ལ། ། ཆོས་ཀྱི་བར་ཆད་ཉེར་ཞི་ནས་སོགས་ལ་དྲིལ་གསིལ་བྱ།
མཁའ་འགྲོ་སྤྱི་གཏོར་རྒྱུན་བཞིན་ལ། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བའི་འཕྲིན་ལས་མཛོད་ཀྱི་རྗེས་སུ་ལྷ་ཡི་ཚོགས་རྣམས་ནས། ཀུན་འགྲུབ་ཤོག་གི་བར་བདེ་མཆོག་སྔོན་འགྲོའི་གཏོར་མ་བཞིན། རྡོར་གླུ་བཀྲ་ཤིས་སྨོན་ལམ་རྣམས་རྒྱུན་བཞིན། སྨོན་ལམ་གྱི་ཚིག་འདི་ལ། བླ་མ་གོང་མ་ཕལ་ཆེར་དཀྱིལ་འཁོར་སྒྲུབ་མཆོད་གང་མཛད་ཀྱང་། སྨྱོ་མེད་ཀྱཻ་རྡོ་རྗེ་སྟོན། ། ཞེས་གསུངས་པ་དེ་ཁ་ལས་ཚིག་བསྒྱུར་མི་མཛད། ས་བཟང་མ་ཏི་པཎ་ཆེན་སོགས་ཁ་ཅིག སྨྱོ་མེད་འཁོར་ལོ་བདེ་མཆོག་སྟོན།
སྨྱོ་མེད་དུས་ཀྱི་འཁོར་ལོ་སྟོན་སོགས་ཡི་དམ་གང་ཡིན་ལ་ཚིག་བསྒྱུར་མཛད་པའང་བྱུང་འདུག་པས་གང་བདེ་བྱས་ཆོག རྗེས་ཡིག་བརྒྱ། ནོངས་བཤགས། བརྟན་བཞུགས། གཤེགས་གསོལ་རྣམས་སྐབས་སུ་གང་བབས་སྤྱི་འགྲེ། ཆོ་ག་གསུམ་གྱིས་བསྲུང་བ་དང་། ཚམ་རྔམ་སྔགས་བསྲུང་དགའ་བ་གསུམ་དྲན་པ། བསྔོ་བ་སྨོན་ལམ་དང་བཀྲ་ཤིས་གང་ཞིག་སོགས་ཤླཽ་ཀ་གཅིག་དང་གཞན་ཡང་བཀྲ་ཤིས་ཀྱི་ཚིག་ཅི་རིགས་པ་བརྗོད་དོ། ། སྤྱོད་ལམ་གྱི་རྣལ་འབྱོར་རྣམ་པ་ལྔ་ནི་སྒྲུབ་ཐབས་བཞིན་ཉམས་སུ་བླངས་པས་མཆོག་དང་ཐུན་མོང་གི་དངོས་གྲུབ་ཐམས་ཅད་ཐོབ་པར་འགྱུར་རོ། ། ཞེས་བདེ་མཆོག་ནག་པོ་ལུགས་ཀྱི་སྒྲུབ་ཐབས་འབྲིང་པོ་ཉམས་སུ་ལེན་ཚུལ་འདི་ཡང་ལྷ་ཆེན་རབ་འབྱམས་པ་རྒྱལ་མཚན་ཡར་འཕེལ་ནས་བདེ་མཆོག་གཞི་བསྙེན་བགྱིས་སྐབས་འདི་སོགས་གསལ་བྱེད་འགའ་རེ་དགོས་ཞེས་བསྐུལ་ངོར།
ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་དམ་པ་གོང་མའི་གསུང་རབ་དང་མཐུན་པར་སྦྱར་ཞིང་། དེ་དག་དང་མི་འདྲ་བའི་ཁྱད་པར་ཕྱི་ནང་གི་དཀྱིལ་འཁོར་གསལ་འདེབས་སྐབས་རྟེན་གྱི་དཀྱིལ་འཁོར་ལ་ཟུང་འབྲེལ་མེད་པ་དང་། དཀྱིལ་འཁོར་བསྡུས་ནས་གཏོར་མ་འབུལ་བ་གཉིས་བྲིས་ཀྱང་དོན་གྱི་འགལ་ཆར་འགྲོ་མིན་མཁས་གྲུབ་རྣམས་ཀྱིས་གཟིགས་པས་གསལ་ཞིང་། དེ་ཕྱིན་བླ་མ་གོང་མའི་གསུང་དང་མཐུན་པ་ཁོ་ནའོ། ། ཡི་གེ་པ་ནི་གཞུ་ལུང་པས་སོ། ། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ནག་པོ་ལུགས་ཀྱི་བདེ་མཆོག་སྒྲུབ་ཐབས་འབྲིང་པོ་ཉམས་སུ་ལེན་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
