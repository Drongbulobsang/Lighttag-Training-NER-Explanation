གསུང་འབུམ། ཀུན་དགའ་བློ་གྲོས།
པོད ༡༤༨
དཔལ་རྡོ་རྗེ་ནག་པོ་ཆེན་པོ་གུར་མགོན་དཀར་པོའི་ཚེ་སྒྲུབ་འཁོར་འདས་བཅུད་ལེན།
༄༅། །དཔལ་རྡོ་རྗེ་ནག་པོ་ཆེན་པོ་གུར་མགོན་དཀར་པོའི་ཚེ་སྒྲུབ་འཁོར་འདས་བཅུད་ལེན་བཞུགས་སོ།། ན་མོ་གུ་རུ་ཤྲཱི་མ་ཧཱ་ཀཱ་ལཱ་ཡ། འདིར་གུར་མགོན་དཀར་པོའི་ཚེ་སྒྲུབ་མདུན་བསྐྱེད་ལ་བརྟེན་པ་ནི། ཀྱཻ་རྡོར་སོགས་བླ་མེད་ཡི་དམ་གང་རུང་གི་གཞི་བསྙེན་ནམ་བྲག་རྫོང་མའི་བསྙེན་པ་སོང་བས་དབེན་པའི་གནས་སུ་སྟེགས་བུ་ཁེབས་ལྡན་ནས་འབྲས་སོགས་བཀྲམ་ཁར་བདུད་རྩི་རིལ་བུ་སོགས་གཏོར་རྫས་སྐུ་བག་ཅན་བསྲེས་པའི་ཟླུམ་གཏོར་པདྨའི་སྙིང་པོ་པདྨ་འདབ་བཞིས་བསྐོར་ཞིང་། མར་རྒྱན་ཅི་མཛེས་དམར་རྒྱན། མདའ་དར་དཀར་པོ་བཙུགས་པ་མཉྫི་སོགས་ཀྱི་ཁར་བཞག དྲུང་ཟླུམ་གཏོར་དེ་མཚུངས་ཆུང་བ་བཞི་བཞག གཏོར་མ་ཆེ་བའི་གཡས་སུ་ཚེ་རིལ། བུམ་རྫས་སོ་ལྔ། ཤུག་འབྲུ།
བ་ལུ་དཀར་པོའི་མེ་ཏོག ལུག་མཚེ། མཁན་དཀར་ཏེ་རྩི་བཞི། བྲག་ཞུན། ལྕགས་ཞུན། ཅོང་ཞི་དམར་པོ། བུར་དཀར། གྲོག་མོ་སྦྲང་མར་སོང་བའི་སྦྲང་རྩི། དབྱར་གུང་འབྲི་མར་ཏེ། དྭངས་མ་ལྔ་རྣམས་ཀྱང་ཞིབ་བཏགས་བཏབ་པ།
གཡོན་དུ་ཀ་ལི་ཚེ་ཆང་། མདུན་དུ་ཆུ་གཉིས་ཉེར་མཆོད། ཐུན་གསུམ་མམ་བཞིར་གསོ་རུའི་མཐེབ་སྐྱུ་ཞལ་ཟས། རང་མདུན་རྡོར་དྲིལ་ནང་མཆོད་སོགས་བཤམས་ལ། ཡར་ཚེས་བཟང་བ་ནས་མཚམས་ལ་ཞུགས་ཏེ། མཆོད་པ་རྣམས། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཕཊ་ཀྱིས་བསངས། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ་གིས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བའི་ནང་དུ་ཧཱུྃ་ལས་མཆོད་ཡོན། ཞབས་བསིལ།
མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པར་གྱུར། ཨོཾ་ཨརྒྷཾ། པཱ་དྱཾ། པུཥྤེ། དྷཱུ་པེ།
ཨཱ་ལོ་ཀེ གནྡྷེ། ནཻ་ཝི་དྱེ། ཤཔྟ་ཨཱཿཧཱུྃ། སོ་སོའི་ཕྱག་རྒྱས་བྱིན་གྱིས་བརླབས། རྡོར་འཛིན། དྲིལ་གསིལ། ཨོཾ་བཛྲ་དྷརྨཱ་ར་ཎི་སོགས་གསུམ། བྲག་རྫོང་མའི་བདག་བསྐྱེད་སྐྱབས་འགྲོ་ནས་ཁྲོ་བཅུ་རང་ལ་ཐིམ་གྱི་བར་བྱས་ལ། མདུན་གྱི་ཚེ་གཏོར།
ཚེ་རིལ། ཚེ་ཆང་གོང་བཞིན་བསངས་སྦྱངས། སྟོང་པའི་ངང་ལས་འོད་སྔོན་པོ་ནམ་མཁའ་ལྟར་དྭངས་ཤིང་གསལ་བའི་དབུས་སུ་པཾ་ལས་པདྨ། རཾ་ལས་ཉི་མ་མི་རོ་དམར་སེར་མགོ་གཡས་སུ་བསྟན་པའི་སྟེང་དུ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་སྐུ་མདོག་གངས་རིའི་ཕུང་པོ་ལ་ཉི་མ་ཤར་བ་ལྟ་བུ། གཡས་རྡོ་རྗེའི་གྲི་གུག གཡོན་ཐོད་པ་ཁྲག་གིས་གང་བ་ཐུགས་ཀར་སྟེང་འོག་ཏུ་འཛིན་པ། ཕྱག་གཉིས་ཀྱི་དབུས་ན་རྣམ་འཕྲུལ་གསེར་གྱི་གཎྜེ་བསྣམས་པ། སྤྱན་གསུམ་པ་དགེས་ཤིང་འཛུམ་པའི་ཉམས་ཅན། སྨ་ར་དང་སྨིན་མ། དབུ་སྐྲ་དམར་སེར་གྱེན་དུ་བརྫེས་པ།
མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱིས་བཀླུབས་པ། མིའུ་ཐུང་གེལ་པའི་འདུག་སྟངས་ཀྱིས་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་རྡོ་རྗེ་ནག་པོ་ཆེན་པོ་ལ་སངས་རྒྱས་བྱང་སེམས་ཚེའི་ལྷ་ཚོགས་དཔའ་བོ་དང་རྣལ་འབྱོར་མས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ
སླར་ཡང་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་ཨ་བྷི་ཥཱིཉྩ་ཏུ་མཾ། ཨོཾ་བཛྲི་བྷ་ཝ་ཨ་བྷི་ཥཱིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། དེའི་ཐུགས་ཀར་ཉི་ཟླ་གའུ་ཁ་སྦྱོར་གྱི་ནང་ཧཱུྃ་དཀར་པོ་ལས་འོད་ཟེར་འཕྲོས་པས་རང་དང་སྦྱིན་བདག་གི་བླ་ཚེ་ཡར་བ་འཐོར་བ་ཉམས་པ་ཐམས་ཅད་བཀུག་ནས་ཧཱུྃ་ལ་ཐིམ། ཡང་འོད་ཟེར་འཕྲོས་པས་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་དང་བཅས་པའི་ཐུགས་རྗེ་ནུས་པ་མཐུ་སྟོབས་རྣམས་དང་། སྣོད་བཅུད་ཀྱིས་བསྡུས་པའི་ཚེ་དང་བསོད་ནམས་ཡེ་ཤེས་ཐམས་ཅད་འོད་ཟེར་དཀར་པོའི་རྣམ་པར་བསྡུས་ནས་ཧཱུྃ་ལ་ཐིམ།
དེ་ལས་འཆི་མེད་བདུད་རྩིའི་ཆུ་རྒྱུན་དཀར་ལ་དམར་བའི་མདངས་ཆགས་པ་དཔག་ཏུ་མེད་པ་ཆིལ་ལི་ལི་བྱུང་ནས་མགོན་པོའི་སྐུའི་ནང་ཐམས་ཅད་མེར་གྱིས་ཁེངས་ཏེ་བ་སྤུའི་བུ་ག་ཐམས་ཅད་ནས་བདུད་རྩིའི་རྒྱུན་སྤྲིན་ལས་ཆར་པ་བབས་པ་ལྟར་བབས། རང་དང་སྦྱིན་བདག་གི་རྩ་གསུམ་འཁོར་ལོ་ལྔ། དེ་ལས་གྱེས་པའི་རྩ་ཕྲན་སྟོང་ཕྲག་བདུན་ཅུ་རྩ་གཉིས་བ་སྤུ་བྱེ་བ་ཕྲག་ཕྱེད་དང་བཞི་ལ་སོགས་པའི་རྩ་གནས་ཀྱི་ནང་དང་། ལུས་ཀྱི་ཆ་ཤས་ཐམས་ཅད་ཁྱབ་ཅིང་ཁེངས་པས་སྐད་ཅིག་དེ་ཉིད་ལ་ནད་གདོན་སྡིག་སྒྲིབ་ཁྱད་པར་དུས་མ་ཡིན་པའི་འཆི་བའི་འཇིགས་པ་བག་ཆགས་དང་བཅས་པ་ཉི་ཟླའི་འོད་ཟེར་ཤར་བས་མུན་པ་རང་སངས་སུ་སོང་བ་ལྟར་བྱང་ཞིང་དག ལུས་སེམས་ཐམས་ཅད་བདེ་ཆེན་གྱི་ཡེ་ཤེས་སུ་གནས་གྱུར་པར་བསམ་པའི་དམིགས་པ་ཡང་ཡང་གསལ་བཏབ་ཅིང་། ངག་ཏུ། ཨོཾ་ཤྲཱི་མ་ཧཱ་ཀཱ་ལ་ཡ་མ་མ་ཨཱ་་་་་་ཡང་ན་དཱ་ན་པ་ཏི། ཡུཿཔུཥྚིཾ་ཀུ་རུ་ཡེ་ཧཱུྃ་ཧཱུྃ་ཕཊ་སྭཱཧཱ། ཞེས་པ་འདི་བརྒྱ་སྟོང་ལ་སོགས་པ་ཅི་ནུས་བཟླས་མཐར། ཐུན་སྡུད་པ་ན།
དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོས་བདག་དང་སྦྱིན་བདག་གི་ཚེའི་བར་ཆད་ཐམས་ཅད་ཞི་བ་དང་། ཚེ་དང་བསོད་ནམས་ཡེ་ཤེས་སོགས་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ། གཏོར་མ་ཆུང་བ་དེ། ཀྱཻ་རྡོར་གཏོར་བསྔོ་ལྟར་བྱིན་གྱིས་བརླབས། རྡོར་ཐལ་ཁ་ཕྱེའི་མཐར་སེ་གོལ་གཏོགས་ལ། ཨོཾ་ཤྲཱི་མ་ཧཱ་ཀཱ་ལཱ་ཡ་ས་པ་རི་ཝ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤྭ་མུ་ཥེ་བྷྱཿསརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྞེ་དཾ་བཱ་ལྱཱ་དེ་སྭཱཧཱ། གསུམ་སོགས་ཀྱིས་བསྔོ། ཨོཾ་ཨརྒྷཾ། སོགས་གོང་བཞིན།
ཨོཾ་ཨཱཿཧཱུྃ། གིས་ནང་མཆོད་ཕུལ། རྡོར་འཛིན་དྲིལ་གསིལ་གྱིས། ཧཱུྃ་སངས་རྒྱས་བསྟན་པ་སྲུང་བ་པོ། ། མགོན་པོ་གྲི་ཐོད་གཎྜེ་ཅན། ། རབ་དཀར་པད་ཉི་རོ་གདན་བཞུགས། ། ཚེ་སྩོལ་གུར་གྱི་མགོན་པོར་བསྟོད། ། བདག་དང་རྒྱུ་སྦྱོར་ཡོན་བདག་ལ། ། སྔོན་ལས་འཕྲལ་རྐྱེན་ལས་བྱུང་བའི། ། སྡིག་སྒྲིབ་ནད་གདོན་སྡུག་བསྔལ་སོགས། །
ཚེ་ཡི་བར་ཆད་ཀུན་སྲུངས་ཤིག ། ཚེ་དང་བསོད་ནམས་ཡེ་ཤེས་སོགས། ། མ་ལུས་འཕེལ་ཞིང་རྒྱས་གྱུར་ནས། ། སྲིད་ཞིའི་དཔལ་འབྱོར་ཅི་བསམ་ཀུན། ། ཡིད་བཞིན་འགྲུབ་པའི་ཕྲིན་ལས་མཛོད། ། གུར་གྱི་མགོན་པོ་ཞུ་བ་ལས་བྱུང་བའི་ཚེ་རྫས་སུ་གྱུར། རང་གི་དཔྲལ་བར་ཨོཾ་སོགས་གནས་གསུམ་བསྲུང་། སྔོན་དུས་འཁོར་བར་ལན་མང་འཁོར་བའི་ཚེ། ། གཞན་སྲོག་བཅད་དང་འཚོ་བ་འཕྲོག་པ་སོགས། ། ཚེ་ཐུང་གྱུར་པའི་ལས་སྒྲིབ་ཅི་བསགས་པ། །
དེ་ཀུན་བྱང་ཞིང་དག་པའི་རྒྱུར་གྱུར་ཅིག ། ཆོས་མཐུན་འབྱོར་པས་ཚེ་རིང་གནས་པ་དང་། ། བྱང་ཆུབ་སེམས་མཆོག་རིམ་གཉིས་རྣལ་འབྱོར་སོགས། ། རྩེ་གཅིག་ཟབ་མོའི་ཏིང་འཛིན་སྒོམ་པ་ལ། ། བར་ཆད་མེད་ཅིང་མཐུན་རྐྱེན་རྒྱས་པར་ཤོག ། དཔོན་སློབ་མི་འབྲལ་ལྷན་ཅིག་འགྲོགས། ། སྐུ་ཚེ་མི་འགྱུར་སྲ་ཞིང་བརྟན། ། ཇ་ཆང་ཞལ་དྲོ་རྒྱུན་མི་ཆད། ། སྐྱིད་ལ་ཆོས་འཕེལ་བཀྲ་ཤིས་ཤོག། །། ཅེས་གུར་མགོན་དཀར་པོར་མདུན་བསྐྱེད་ཚེ་རིལ་ཚེ་ཆང་ཡོད་པའི་གཞུང་མ་མཐོང་ཡང་འགལ་བ་ཆེར་མི་འདུག་པས་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་བསམ་ཡས་སྨན་གོང་ཆོས་དགོན་ཟུར་འཆད་ཀུན་དགའ་ཆོས་འཕེལ་ཞེས་བྱ་བས་བསྐུལ་བ་བཞིན་སྦྱར།། །།
PAGE * MERGEFORMAT 2 ཀུན་དགའ་བློ་གྲོས། དཔལ་ནག་པོ་ཆེན་པོ་གུར་མགོན་དཀར་པོའི་ཚེ་སྒྲུབ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
