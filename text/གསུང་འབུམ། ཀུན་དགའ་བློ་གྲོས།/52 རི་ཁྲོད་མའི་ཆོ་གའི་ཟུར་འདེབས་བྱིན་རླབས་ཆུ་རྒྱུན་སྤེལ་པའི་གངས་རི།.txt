གསུང་འབུམ། ཀུན་དགའ་བློ་གྲོས།
པོད ༥༢
རི་ཁྲོད་མའི་ཆོ་གའི་ཟུར་འདེབས་བྱིན་རླབས་ཆུ་རྒྱུན་སྤེལ་པའི་གངས་རི།
༄༅། །རི་ཁྲོད་མའི་ཆོ་གའི་ཟུར་འདེབས་བྱིན་རླབས་ཆུ་རྒྱུན་སྤེལ་པའི་གངས་རི་བཞུགས་སོ།། སྭ་སྟི། རི་ཁྲོད་ལོ་མ་གྱོན་མའི་ཆོ་གའི་ཁྲིགས་ཆགས་ཀྱི་རིམ་པར། གཙུག་ལག་ཁང་ལ་སོགས་པའི་གནས་སུ་སྟེགས་མཐོ་ཞིང་ཡངས་པར་རས་དཀར་དང་སྟན་ཁེབས་སོགས་གཞི་གཙང་མ་དྲི་ནོག་མེད་པའི་སྟེང་དུ་ནས་འབྲས་གྲོ་སོགས་འབྲུ་དངོས་གཙང་ལྷད་མེད་བཀྲམ་པའི་དབུས་སུ་པདྨ་འདབ་བརྒྱད་དཀར་པོའི་སྟེང་དུ་མཉྫི་བུམ་པ་བཀོད་པའི་ཁར་རིན་པོ་ཆེའི་ཕོར་པ་ཤིང་འབྲས་གཙང་མས་བཀང་བའི་དབུས་སུ་མཆོད་རྟེན་གྱི་བྲེ་ལ་གཟུངས་ཐག་བཏགས་པ་བཞག བུམ་པའི་རྒྱབ་ཏུ་རི་ཁྲོད་མ་སྔོན་མོའི་ཐང་སྐུ་ཅོད་པན་ཅན་རང་ལ་ཞལ་ཕྱོགས་པར་བཀྲམ། དེའི་སྟེང་དུ་གདུགས་མེ་ཏོག་གི་ཕྲེང་བ་ཅན་ཕུབ། མཐར་ཆུ་གཉིས་སྔོན་འགྲོའི་ཉེར་སྤྱོད་གཡས་བསྐོར་མཚམས་འཛིན་དང་བཅས་པ་བཤམས། དེའི་མཐའ་སྤོས་མི་ཟན་བརྒྱ་མཆོད་ཙམ་འགྲུབ་ཀྱང་མཆོག་ཏུ་ལེགས། དེའི་མཐའ་བཀྲ་ཤིས་རྫས་རྟགས་རྒྱལ་སྲིད་སྣ་བདུན་འདོད་ཡོན་སྣ་ལྔ་སོགས་ཀྱི་ཙཀླི་ཡོད་ནའང་འཁོར་མོར་བཀྲམ། གདུགས་རྒྱལ་མཚན་བ་དན་སོགས་དངོས་སུ་ཡོད་ནའང་བཙུགས་པའི་ཤར་དུ་ལི་མ་ཡིན་པ་གསེར་དངུལ་ཟངས་ལྕགས་ལ་སོགས་པའི་སྣོད་དམ།
ཡེ་མ་འབྱོར་ན་རྫ་སྡེར་རྡོ་གཡམ་སོགས་ཀྱི་སྟེང་དུ་གཙོ་མོའི་གཏོར་མ་ཁྲུ་གང་ཙམ་ཟླུམ་པོ། པད་འདབ་བཞི་བསྐོར་ཞིང་རྩེ་བརྒྱད་དང་ལྟེ་བ་སོགས་མར་རྒྱན་སྣ་ཚོགས་ཀྱིས་ནོར་བུ་དང་ཤིང་འབྲས་མེ་ཏོག་ལོ་མ་སོགས་ཀྱི་རི་མོ་མཛེས་ཚོན་དུ་མ་དང་། སྒོར་རྒྱན་ཅི་མཛེས་ཀྱིས་བརྒྱན་པའི་མཐར་སྨན་དང་དཀར་གསུམ་མངར་གསུམ་ཕུང་པོར་སྤུངས་པ་ལ་སྨྱུག་མ་གཙང་མའི་ཀུ་ཤ་ལ་བརྟེན་པའི་གཏོར་གདུགས་ཕུབ། དེ་བཞིན་དུ་འོག་ནས་འབྱུང་བའི་གཏོར་མ་རྣམས་ཀྱང་སྣོད་སོ་སོར་ཆེ་ཆུང་མཐོ་གང་ཙམ་དཀར་གཏོར་རྣམས་ཟླུམ་གཏོར་པདྨའི་སྙིང་པོ་ཅན་པད་འདབ་བཞིས་བསྐོར་བ་དང་། དམར་གཏོར་རྣམས་པདྨ་ནས་རྩེ་བར་བྱིན་གྱིས་ཕྲར་སོང་ཞིང་ཟུར་རྩེ་མི་རྣོ་བ་ལ་མདུན་དུ་ཐེབ་ཀྱུ་ཐོད་གཟུགས་ཅན། གཏོར་མ་དེ་ཐམས་ཅད་ལ་རྩེ་དང་དཀྱིལ་དུ་སྒོར་རྒྱན་རེ། འབྱོར་ན་ཐམས་ཅད་ལ་གཏོར་གདུགས་དཀར་པོ་བཅས་གཞུང་བཞིན་ལ། བདུན་པ་བརྒྱད་པ་གཉིས་ཕྱིར་བཏང་ན་ལེགས་པས་དྲུག་པ་དམར་གཏོར་གྱི་རྗེས་སུ་དགུ་པ་དཀར་གཏོར་བཤམ་ཞིང་ཕྱི་རོལ་གཏོར་མ་དཀར་དམར་གཉིས་སྟེགས་ལ་བཤམས་ལ། ཆུ་གཙང་བྲན། གུ་གུལ་གྱིས་བདུག་སྦྱར་སྤོས་རེངས་བུ་ཕལ་ཆེར་ལ་གླ་རྩི་དང་ཆང་འདྲེས་པས་བྱ་རྒྱུད་ལ་མི་རུང་།
དཔོན་སློབ་རྣམས་ཀྱི་དྲུང་དུ་རྡོར་དྲིལ། འཐོར་ནས། རོལ་སིལ། རྔ་དུང་སོགས་དང་། འོག་ཏུ་དགོས་པའི་སྦྱོང་ཆས། གུ་གུལ། ཡུངས་དཀར། ཁྲུས་ལོང་། སྐུ་ཕྱིས་སོགས་ཡོ་བྱད་གང་དགོས་འདུ་བྱའོ། ། ཆོ་ག་བྱེད་པའི་ཐོག་མར་ཡན་ལག་ལྔའི་ཁྲུས་བྱ་བའམ་ཡང་ན་གདོང་ལག་པ་ཙམ་བཀྲུ།
རབ་བྱུང་ཡིན་ན་ཆོས་གོས་དང་སྣམ་སྦྱར་གྱོན། སྒྲུབ་ཁང་དུ་བཞུགས་ནས་རྟེན་ལ་ཁ་ཕྱོགས་པར་རང་གི་སྙིང་ཁ་ནས་ཞེས་སོགས་ཀྱིས་ཚོགས་ཞིང་སྤྱན་དྲངས། ཕུང་པོས་ལྕོགས་ན་ཚིགས་བཅད་ཐམས་ཅད་ལ་ཕྱག་བྱ། མ་ལྕོགས་ན་བླ་གོས་ཕྲག་པ་གཅིག་ཏུ་གཟར། ཐལ་མོ་སྙིང་ཁར་སྦྱར་ཏེ་ཕྱག་འཚལ་ལོ་དང་འདུད་ཅེས་ན་མ་བྱུང་བའི་ཚེ་ལུས་དང་མགོ་དུད་ཙམ་རེ་བྱས་ལ་ཕྱག་འཚལ་གྱི་ཚིག་དམའ་བས་གདངས་མེད་པར་འདུར་ཤུར་གང་རུང་གིས་བྱས་ལ། བསྔོ་བ་རྫོགས་ནས་རང་རང་གི་གྲལ་ལ་འཁོད་སྡིག་བཤགས་དང་གསོ་སྦྱོང་བླང་། སྔོན་འགྲོ་གཏོར་མ་ལ་གདངས་དང་དྲིལ་གསིལ་ཕྱག་ལེན་བཞིན་བྱེད། གཏོར་མ་ཕྱིར་དོར་བའི་ཚེ་རོལ་མོ་དྲག་དུང་སོགས་བགེགས་གཏོར་ལ་བྱེད་པ་བཞིན་བྱ། ཚོགས་ཞིང་གི་མཆོད་པ་ལ་མགོར་མཚན་སྔགས་དང་མཇུག་ཏུ་པྲ་ཏཱིཙྪ་ཨཱཿཧཱུྃ། ཀུན་ལ་སྦྱར།
སྙིང་པོ་ཉེ་སྙིང་ཤུབ་བུར་ཅི་རིགས་དང་། རྩ་སྔགས་དང་རྫས་སྔགས་ཉེར་གཅིག་འུར་འདོན་བྱས་པའི་རྗེས་སུ་བཅོམ་ལྡན་འདས་མས་བདག་དང་སེམས་ཅན་སོགས་གསོལ་གདབ་དང་གདན་བསྡུ། མཆོད་པ་བྱིན་བརླབ་བུམ་བསྐྱེད་བྱ། ཕྱིར་འབྲང་གི་བགེགས་བསྐྲད་ལ་དུང་དང་རོལ་མོ་རབ་གནས་བཞིན་མཆོད་པའི་ཚིགས་བཅད་དང་སྔགས་གདངས་ཕྱག་རྒྱ་བཅས། གཞུང་དུ་མི་གསལ་བ་རྒྱལ་སྲིད་སྣ་བདུན།་་་་་ ཡོ་ག་ལྟར། འདོད་ཡོན་ལྔ་རྣམས་ཕུལ་ནས། བཅོམ་དྲིལ་བྱས་ལ་བསྟོད་པ་གདངས་སམ་འདུར་གང་རིགས། སྙིང་པོ་སྟོང་། ཉེ་སྙིང་ལྔ་བརྒྱ་ཤུད་བུར།
རྩ་སྔགས་ཕྲེང་འཁོར་འུར་འདོན་བྱས་མཐར། བཅོམ་ལྡན་འདས་མས་བདག་དང་ནས་སྩལ་དུ་གསོལ་གྱི་བར་བདག་བསྐྱེད་ཀྱི་མཇུག་བཞིན་མཆོད་པ་བྱིན་བརླབ་རབ་འབྱམས་རྒྱ་མཚོ་མའམ་བསྟོད་པ་གོང་བཞིན་བྱས་ལ་སྦྱིན་སྲེག་ལ་འཇུག རྫས་རྣམས་རིལ་བུ་མཐེའུ་ཆུང་གི་མགོ་ཙམ་བྱས་ནས་ཕུལ་ན་དྲི་ཆུང་ཞིང་འགད་གཙང་། གཏོར་མའི་མཆོད་པའི་མཐར་མཆོད་རོལ་བཅས་ལ་བསྟོད་པ་ཤླཽ་ཀ་གཅིག དྲིལ་བུ་སུམ་རྡུང་དང་བཅས་མཆོད་སྦྱིན་གཏོར་མ་ནས་ཡིད་ལ་འདོད་པ་ཀུན་འགྲུབ་ཤོག་གི་མཐར་རོལ་མོ་འབུད་དཀྲོལ་བྱ། སྦྱིན་སྲེག་དང་འདིའི་མཆོད་སྔགས་གདངས་མེད་པས། གཏོར་མ་འོག་མ་རྣམས་ལ་གདངས་མ་བྱུང་ཀྱང་ཆོག་ཅིང་། རོལ་མོ་ཐོབ་མཚམས་དྲིལ་གསིལ་བྱ། ནད་བདག་དམར་དཀར་གྱི་གཏོར་མ་ཕྱིར་དོར། གཞི་བདག་གཏོར་མའི་རྗེས་སུ་ནད་བདག་དཀར་དམར་གྱི་གཏོར་མ་མཆོད་པ་དང་བཅས་དང་རྡོར་དྲིལ་རོལ་མོ་དུང་སོགས་ཁྱེར།
ཞྭ་གྱོན། གྲོང་ཁྱེར་གྱི་ཕྱི་ལམ་གྱི་བཞི་མདོ་ལྟ་བུར་ཕྱིན་ལ། གཏོར་མ་དམར་དཀར་ཨ་མྲྀ་ཏས་བསང་བ་སོགས་གཙོ་གཏོར་བྱིན་རླབས་བཞིན་དང་། ཆོ་ག་གཞུང་ནས་འབྱུང་བ་བཞིན་ལ་དཀར་གཏོར་རྒྱང་རིང་དུ་དོར་བའི་བར་གྱིས་བྱ། དེ་ནས་ནང་དུ་ལོག་པའི་ཚེ་རོལ་མོའི་སྒྲ་སོགས་ཅི་ཡང་མི་དགོས་པར་ལོག་ལ་གྲལ་ལ་འཁོད་ནས། ཏདྱ་ཐཱ། ཙ་ལེ་ཞེས་པ་ནས་མ་འདུག་ཅིག་སྭཱཧཱའི་བར་བརྗོད། དེ་ནས་མཇུག་ཆོ་ག་བྱའོ། ། རང་བདག་གཏོར་མ་འདི་དག་ཡི་གེ་སྔོན་མ་རྣམས་ནང་དུ་བྱ་བར་གསུངས་པ་བཞིན་ངེད་རང་གི་ཆོ་ག་ཁྲིགས་སུའང་བྲིས་ནས་ལག་ལེན་དེ་ལྟར་བྱས་པ་ཡིན་ཀྱང་དོན་ལ་ཕྱིར་གཏང་བ་འདི་ལེགས་ཤིང་འགད་གཙང་བས་སླར་འདི་ལྟར་བྱའོ། ། ཚེ་དྲག་རོལ་དྲག་དུང་བྱེད།
མཆོད་པ་ཁ་གསོས། བསང་སྦྱང་བྱིན་བརླབ། མཆོད་ཡོན་ཕལ་ཆེར་མ་ལ། བདག་ཉིད་ཆེན་མོ་ལོ་མ་གྱོན་མ་མཆོད། ཅེས་སོགས་སྦྱར། བསྟོད་པ། ཐལ་མོ་སྦྱར་ནས་ནད་ཞི་བའི་འདོད་གསོལ་རྣམས་གདངས་མེད་པར་བྱ། སྒྲུབ་ཞག་ཇི་ལྟར་བྱེད་རིང་བསྒྲུབ་ཁང་གི་རྩེ་ནས་སྦྱར་ཁྲུས་བྱེད། གྲོལ་ཉིན་གཞི་བདག་གཏོར་མ་རྫོགས་པར་གཏོང་། ཐོག་མར་མཆོད་ཕྲེང་དང་།
རྔ་རོལ། སྐུ་བྲིས་པའི་བ་དན། གླེགས་བམ། གཙོ་གཏོར། སྦྱང་ཆས། ཁྲུས་བུམ་རྣམས་མི་རེ་རེས་གཙང་སྦྲ་དང་ལྡན་པས་ཁྱེར། དེའི་རྗེས་སུ་གཟུངས་ཆོག་བྱེད་མི་དང་། དགེ་འདུན་གྱི་ཚོགས་དང་། སྐྱེ་བོའི་དམག་མི་ཤིན་ཏུ་མང་བ་བཅས་བྱས་ལ། ཐོག་མར་སྒྲུབ་པ་པོ་རྣམས་སྒྲུབ་ཁང་དུ་ལངས་ནས་སྙིང་པོའི་སྔགས་འུར་འདོན་ལན་གཅིག་བྱས་པའི་མཐར།
སློབ་དཔོན་རང་ཉིད་བཅོམ་ལྡན་འདས་ཤཱཀྱ་ཐུབ་དང་། ལས་ཀྱི་རྡོ་རྗེ་འཕགས་པ་ཀུན་དགའ་བོ། གཞན་ཡང་སྒྲུབ་གྲོགས་རྣམས་དང་། དགེ་འདུན་གྱི་ཚོགས་སྐྱེ་བོའི་དམག་དཔུང་དང་བཅས་པ་བྱང་ཆུབ་སེམས་དཔའི་དགེ་འདུན་དང་། ཕྱོགས་སྐྱོང་བ་དང་འཇིག་རྟེན་སྐྱོང་བའི་རྣམ་པར་གྱུར་ནས་ཡུལ་ཕྱོགས་འདིའི་ནད་གདོན་སྐྲོད་ཅིང་ཡམས་ཞི་བ་དང་འཇིག་རྟེན་ལ་ཕན་གདགས་པའི་ཕྱིར་གཤེགས་སོ། ། ཞེས་བརྗོད་པས་རོལ་མོའི་བྱེ་བྲག་ཀུན་བསྒྲགས་ཤིང་། ཐམས་ཅད་གྱིས་པི་ཤཱ་ཙི་དང་སུམྦྷ་ནས་བཛྲ་སཏྭ་ཀྲོ་དྷ་སོགས་འཇིག་རྟེན་གསུམ་རྒྱལ་གྱི་སྔགས་དང་། ན་མོ་བཛྲ་ཀྲོ་དྷཱ་ཡ་སོགས་བགེགས་སྐྲོད་ཀྱི་སྔགས་དང་། གཞན་ཡང་ཕྱག་རྡོར་རྟ་མགྲིན་སོགས་ཁྲོ་བོའི་སྔགས་ཤེས་ཚད་བཏོན་ལ་གྲོང་ཁྱེར་ཡུལ་ལྗོངས་བསྐོར་བའི་མཐར། ལྷོ་ཕྱོགས་ས་གཙང་ཞིང་མཐོ་བར་མེ་ལོང་ཆེན་མོ་ཕྱར་ལ་ཡུལ་གྱི་གཟུགས་བརྙན་སྣང་བ་དེ་ལ་ལས་ཀྱི་རྡོ་རྗེ་ཁ་ཕྱོགས་པས་གཏོར་མ་ཏིང་ལོ་ཆངས་བུ་རྣམས་བསྐོར་ནས་སྣོད་གཅིག་ཏུ་གསག
དཔོན་སློབ་རྣམས་ཀྱིས་ཞི་བ་དང་། ཞི་དྲག་ཕྱེད་མ་དང་། དྲག་པོའི་སྦྱང་བ་རྣམས་བྱས་ལ་བདེན་བདར་ལན་གསུམ་གྱི་དང་པོ་རྫོགས་ནས་སྦྱོང་ཆས་མི་ཞིག་ལ་བསྐུར། ཆུ་གཞུང་ཐག་ཤིན་ཏུ་རིང་བར་སྐྱེལ་དུ་བཏང་བ་རོལ་མོ་དྲག་སྔགས་ཡུངས་དཀར་གྱིས་བྲབ། དགེ་འདུན་རྣམས་ཀྱིས་བདུད་ཟློག སྐྱེ་བོ་རྣམས་ཀྱི་གོ་རྡེབ་པ་དང་། ཀི་འདོན་པ་སོགས་དེ་ལྟར་ལན་གསུམ་བྱས་ལ་གྲོང་ཁྱེར་སོ་སོར་སྟེང་འོག་བར་གསུམ་ལ་རྫས་རིག་སྔགས་ཅན་གྱི་དུད་པས་བདུག་པའི་བརྡ་སྦྱར། སྡིག་པ་སྦྱོང་བའི་ཏིལ་ལན་གསུམ་མ་ཡིན་པར་ཉེར་གཅིག་ཙམ་གྱི་བར་དུ་བསྲེག འདིའི་དམིགས་པ་ལ་མིའི་འགྲོ་བ་ཁོ་ན་མ་ཡིན་པར་སེམས་ཅན་ཐམས་ཅད་ཀྱི་སྡིག་སྒྲིབ་སོ་སོར་སྣ་སྒོ་ནས་ཐོན། ཏིལ་ལ་ཐིམ་པས་ཏིལ་འབྲུ་རེ་རེ་བཞིན་ཀཾ་ཡིག་གི་སྡིག་པ་རྭ་ཅན་གྱི་རྣམ་པ་ཅན་གྱི་རྣམ་པར་གྱུར་པ་དེ་ཡེ་ཤེས་ཀྱི་མེ་ཕུང་ཤིན་ཏུ་ཆེ་བ་དང་།
ཐུགས་རྗེའི་ཆུ་རྒྱུན་རྒྱ་མཚོ་ལྟར་འཁྱིལ་པ་ལ་བཏབ་པས་གཙང་སིང་གིས་དག་པའི་དམིགས་པ་བསྒོམ། མེ་ལོང་གི་ནང་དུ་གཟུགས་བརྙན་ཤར་བ་ལ་ཁྲུས་རྣམས་བྱས་ནས་ཕར་ཕྱིན་དྲུག་གི་ཁྲུས་མཇུག་གི་ཤླཽ་ཀ་གསུམ་པོ་སོ་སོར་སྔགས་དང་བཅས་པ་བྱས་ནས་སྐུ་ཕྱིས། རང་གི་སྙིང་ག་ནས་ཞེས་པ་ནས། དགོངས་པ་རྩེ་གཅིག་ཏུ་མཛད་པར་གྱུར། ཞེས་དང་། བི་ས་ར་ཏ་ནས་ཡམས་ཀྱི་ནད་རྣམས་ཞི་བར་གྱུར་ཅིག ཅེས་པའི་རྗེས་སུ་དྲག་རོལ་དྲག་དུང་དང་། སློབ་དཔོན་གྱིས་རྡོར་དྲིལ་དང་བཅས་པས་བུམ་ཆུ་ཕྱོགས་ཐམས་ཅད་དུ་གཏོར། དེ་བཞིན་དུ་འོག་མ་རྣམས་ལའང་རིགས་འགྲེ། སུ་མུ་སོགས་མང་པོ་འདབ་ནས་བརྗོད་དགོས་རྣམས་ལ་མཛུབ་མོ་སོ་སོ་ལ་ཉིས་བགྲང་དང་ཚིག་བགྲད་བྱས་པས་གྲངས་མི་འཁྲུལ་ཞིང་འདོན་པ་དེ།
ཚིགས་སུ་བཅད་པ་འདི་དག་ནི་གྲུབ་བོ་ཞེས་པའི་རྗེས་སུ་གཞན་རྣམས་ཀྱི་གང་ལ་སེར་སྣ་མ་གདངས་དང་དྲིལ་བསིལ་བྱེད། སློབ་དཔོན་གྱིས་པི་ཤཱ་ཙི་ཅི་རིགས་བརྗོད་པའི་རྗེས་སུ། བུམ་ཆུ་ཡུལ་ཕྱོགས་ཐམས་ཅད་དུ་གཏོར་ལ་ཤཱནྟིཾ་ཀུ་རུའི་སྤེལ་ཚིག་ཡོད་པ་རྣམས་གྲངས་ཅི་རིགས་བརྗོད། གང་ལ་སེར་སྣ་དང་སློབ་དཔོན་གྱི་འདོན་ཆ་རྣམས་རྫོགས་ནས་ཐལ་མོ་སྦྱར་ལ། ནད་གཞི་ཚིགས་བཅད་ཐུང་ངུ་རྣམས་ལ་བར་གདངས་དང་། ས་སྐྱ་ནད་གྲོལ་མ་ལ་རྒྱུན་གྱི་གདངས་བྱས་ནས་དེར་གང་ཡོད་པ་ཁྲུས་ཆུ་འགྱེད། བཀྲ་ཤིས་ཀྱི་ཚིག་ཇི་ལྟར་རིགས་པ་བརྗོད་རྗེས་རོལ་མོ་འབུད་དཀྲོལ་དང་བཅས་པས་ཚང་མ་ལོག་ལ་གྲོང་ཁྱེར་ལྕགས་རིས་བསྐོར་ཞིང་སྒོ་བཞི་ཡོད་པ་ལྟ་བུ་ཡིན་ན་ལྷོ་སྒོའི་ཐེམས་པ་ལ་སྒྲུབ་པ་པོ་རྣམས་ཀྱི་རྐང་པ་གཡས་པ་བཞག་ལ་འདིའི་གཟུངས་འདོན། བཏོན་ཚར་རྗེས་ཁ་རྒྱན་ལ་བཅིངས་པའི་གཟུངས་ཀྱི་ཐུམ་བུ་གཅིག་སྒོ་གོང་ལ་བཏགས། དེ་བཞིན་དུ་ནུབ་བྱང་། ཤར་རྣམས་སུ་དེ་ལྟར་བྱ་བ་ནི་ཅུང་ཞི་བ་དང་།
ནད་ཚབས་ཆེན་ལྷོ་སྒོ་ནས་ཤར། བྱང་ནུབ་ཏུ་བསྐོར། དེ་ལྟར་མ་ཡིན་ན་ཡུལ་དེའི་གཙོ་ཆེ་བའི་རྒྱལ་སྒོ་ལ་བྱ་བའམ། ཡང་ན་ས་ཡི་མདུད་གཅིག་ཏུ་མཚམས་གཅོད་བྱས་ལ་གཟུངས་སྔགས་ཀྱི་ཐུམ་བུ་ལྔ་ལས། བཞི་ཡུལ་གྱི་ཕྱོགས་བཞིར་ཐོ་བརྩིགས་པའི་ནང་དུ་གཞུག གཅིག་དབུས་ཀྱི་རྒྱལ་མཚན་གྱི་རྩེ་མོ་ལ་འདོགས་པ་ནི་གོང་འོག་ཀུན་ལ་འདྲ་བས་དེ་ལྟར་མཚམས་བཅད་པའི་རྗེས་སུ། དགེ་འདུན་སྐྱེ་བོ་སོགས་རང་རང་གི་གནས་སུ་ལོག སྒྲུབ་པ་པོ་རྣམས་ཡུལ་དེའི་དབུས་མཁར་གྱི་རྩེ་མོ་ལ་ཕྱིན་ཏེ་རྒྱལ་མཚན་ལ་གཟུངས་གདགས། མཆོད་བསྟོད། འདོད་གསོལ།
གཟུངས་འདོན། བཀྲ་ཤིས་སོགས་བྱས་ནས་ནང་དུ་ལོག་ལ་མཇུག་ཆོག་དཀྱུས་བཞིན་བྱས་ཏེ་ལས་ཀྱི་རྗེས་མི་མངོན་པར་བྱའོ། ། ཞེས་རི་ཁྲོད་མའི་ཆོ་གའི་ཟུར་འདེབས་འདིའང་ས་སྐྱ་པ་ཀུན་བློས་རང་ཉིད་ཀྱིས་བསྒྲིགས་པའི་ལོ་མ་གྱོན་མའི་ཆོ་ག་བྱིན་རླབས་རྒྱུན་གྱི་གསལ་བྱེད་དུ་བྲིས་པ་འདི་ལ་གདན་ས་ཆེན་པོ་དཔལ་ལྡན་ས་སྐྱ་པའི་ཕྱག་ལེན་རྣམས་གཙོ་བོར་འཁོད་སོང་བས་གཞན་གྱིས་ཉམས་སུ་ལེན་ཚེ་གདངས་དབྱངས་རོལ་མོ་སོགས་ནི་རང་རང་གི་བླ་མ་གོང་མའི་ཕྱག་ལེན་བཞིན་བགྱིས་པས་དོན་གྲུབ་བོ།། །། ཡི་གེ་པ་ནི་བསོད་ནམས་འོད་ཟེར་གྱིས་བགྱིས་པས་དགེ་ལེགས་འཕེལ་བར་གྱུར་ཅིག། །། སརྦ་མངྒ་ལཾ།། །། PAGE * MERGEFORMAT 6 ཀུན་དགའ་བློ་གྲོས། རི་ཁྲོད་མའི་ཆོ་གའི་ཟུར་འདེབས PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
