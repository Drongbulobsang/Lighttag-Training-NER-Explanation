གསུང་འབུམ། ཀུན་དགའ་བློ་གྲོས།
པོད ༣༣༦
དཀྱུས་མཆན་ལྷན་ཅིག་བསྡེབ་ཅིང་ཨ་མེས་ཞབས་ཀྱི་གསུང་ནས་ཀྱང་ཅུང་ཟད་ཁ་བསྐངས་བ།
༄༅། །དཔལ་རྡོ་རྗེ་ཕུར་པའི་བསྙེན་སྒྲུབ་གསལ་བྱེད་བདུད་རྩིའི་འོད་ཅན་ཞེས་བྱ་བ་ས་ལོ་ཆེན་པོའི་གསུང་ལ་སྔགས་འཆང་ཆེན་པོས་མཆན་གནང་བ་དཀྱུས་མཆན་ལྷན་ཅིག་བསྡེབ་ཅིང་ཨ་མེས་ཞབས་ཀྱི་གསུང་ནས་ཀྱང་ཅུང་ཟད་ཁ་བསྐངས་བ་བཞུགས་སོ། ཤྲཱི་བཛྲ་ཀུ་མཱ་ར་ཀྲོ་དྷ་ཡ་ན་མ་མྱ་ཧཾ། སངས་རྒྱས་ཀུན་གྱི་ཕྲིན་ལས་དྲག་པོའི་སྐུ། ། རྡོ་རྗེ་གསུམ་གྱི་ཞལ་ལྡན་ཕ་རོལ་ཕྱིན། ། ཕྱག་གི་ཡལ་གས་རབ་བརྗིད་དབང་སྔོན་མདངས། ། ཁྲོ་བོའི་དབང་པོ་མཆོག་ལ་གུས་བཏུད་ནས། ། དེ་ཉིད་སྒྲུབ་ཐབས་འཁྲུལ་མེད་བརྒྱུད་པའི་གསུང་། ། ཞལ་གྱི་བདུད་རྩི་ལས་རྙེད་བསྙེན་སྒྲུབ་ཚུལ། ། གསལ་བར་སྟོན་པའི་མན་ངག་འདིར་བཤད་ཀྱི། ། དོན་གཉེར་ཤེས་ལྡན་གུས་པའི་ཚུལ་གྱིས་ཉོན། །
དཔལ་རྡོ་རྗེ་གཞོན་ནུའི་ལུགས་སུ་གྲགས་པ་འདི་ལ། རྩ་བ་རྡོ་རྗེ་ཁྲོས་པའི་རྒྱུད་ཀྱི་ལེའུའི་ལག་ཟུར་དུ་ཕྱུང་བ། ཕུར་པ་རྩ་དུམ་གྱི་རྒྱུད་ཆུང་འདི་ཉིད་ལ་བརྟེན་ནས་སློབ་དཔོན་པདྨ་འབྱུང་གནས་ཀྱིས་མཛད་པའི་དཀྱིལ་ཆོག་རྡོ་རྗེ་ལས་རིམ་རྩ་འགྲེལ་ནས་ཇི་ལྟར་བཤད་པ་བཞིན། རྗེ་བཙུན་རིན་ཆེན་གྲགས་པ་རྒྱལ་མཚན་གྱིས་ཕུར་པའི་བསྙེན་སྒྲུབ་ཀྱི་ཐོབ་ཡིག་མཛད་པ་གཞིར་བཞག་ནས། དཔལ་ལྡན་བླ་མ་དམ་པ་བསོད་ནམས་རྒྱལ་མཚན་གྱིས་སྒྲུབ་ཐབས་ཆེ་འབྲིང་ཆུང་ངུ་གསུམ་མཛད་པ་ལས་རྒྱུན་དུ་ཉམས་སུ་ལེན་པ་དང་། དུས་དང་། གྲངས་ཀྱི་བསྙེན་པ་བྱེད་པའི་ཚེ། སྒྲུབ་ཐབས་ཆུང་བ་འདི་ཉིད་དོན་ཚང་ལ་ཉམས་སུ་ལེན་བདེ་བས་དེའི་ཚུལ་དཀྱུས་སུ་མི་གསལ་བ་ཅུང་ཟད་བརྗོད་ན། ཐོག་མར་གོང་དུ་བསྙེན་པ་བྱ་བའི་ས་ཕྱོགས་དབེན་ཞིང་ཉམས་དགའ་བའི་སྒྲུབ་ཁང་བླ་མ་གོང་མ་ཡིད་ཆེས་པ་རྣམས་ཀྱི་བཞུགས་གནས་ཡིན་པའམ། ཡང་ན་འདྲེ་སྲིན་གདུག་པ་ཅན་གནས་པའི་ས་མ་ཡིན་པའི་སར།
རང་གི་མདུན་དུ་བླ་མ་ཡི་དམ་གྱི་རྟེན་གང་རིགས་དང་། ཁྱད་པར་རྡོ་རྗེ་ཕུར་པའི་སྐུ་ལུགས་མའམ། བྲིས་སྐུ་རབ་གནས་ཅན་གྱི་མདུན་དུ། འདིའི་གཏོར་མ་སྟོད་ཟུར་གསུམ། སྨད་ཟླུམ་པོ་མཐེབ་སྐྱུས་བསྐོར་བ་ལ། ཆེད་དུ་བསད་པ་མ་ཡིན་པའི་ཤ་ཁྲག་གིས་བརྒྱན་པ་དབུས་སུ་བཞག དེའི་གཡོན་དུ་བྷནྡྷ་ལྕང་ལོ་ཅན་གྱི་ནང་དུ་རཀྟ། ཁྲག་མ་འབྱོར་ན་ཆང་ལ་ཤ་དམར་པོ་བཏབ་པ། གཏོར་མའི་གཡས་སུ་ཐོད་པ་མཚན་ལྡན་གྱི་ནང་དུ་སྨན་ཕུད་གཙང་མ། དེ་རྣམས་ཀྱི་མདུན་དུ་ཆུ་གཉིས་སྔོན་འགྲོའི་མཆོད་པ།
མེ་ཏོག བདུག་སྤོས། མར་མེ། དྲི། ཞལ་ཟས་སྦྲེང་ཚར་དུ་བཤམས། རང་ཉིད་ཤར་རམ་ལྷོར་ཁ་ཕྱོགས་པས་སྟན་བདེ་བ་ལ་འདུག་སྟེ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ། ཚིནྡྷ་ཚིནྡྷ་ཧཱུྃ་ཕཊ་ཀྱིས་བསངས། ཨོཾ་སྭ་བྷ་ཝ་ཤུདྡྷཿསརྦ་དྷརྨཱཿསྭ་བྷཱ་ཝ་ཤུདྡྷོ྅་ཧཾ་གིས་སྦྱངས། སྟོང་པའི་ངང་ལས་ཨ་ལས་བྷནྡྷ་འབར་བའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན།
ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་ལ་སོགས་པའི་མཆོད་རྫས་བསམ་གྱིས་མི་ཁྱབ་པ་དྭངས་ཤིང་ཐོགས་པ་མེད་པ་དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་ཞིག་བླ་མ་དང་དཀྱིལ་འཁོར་གྱི་འཁོར་ལོ་རྒྱལ་བ་སྲས་དང་སློབ་མར་བཅས་པའི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨ་ཧ་ར་ལི་ཧཱུྃ་ཕཊ། ཨོཾ་བཛྲ་པུཥྤེ་ཧཱུྃ། དྷཱུ་པེ།
ཨཱ་ལོ་ཀེ། གནྡྷེ། ནཻ་ཝི་དྱ། ཨོཾ་བཛྲ་ཨུ་ཐ་པ་ལ་ཧཱུྃ་ཕཊ། ཨོཾ་བཛྲ་བིད་པུ་ར་ཡ་ཧཱུྃ་ཕཊ། ཨོཾ་བཛྲ་དྷརྨཱ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ནི། པྲཛྙཱ་པ་ར་མི་ཏཱ།
ནཱ་ད་སྭ་བྷ་ཝེ་ན་བཛྲ་དྷརྨཱ་ཧྲྀ་ད་ཡ་ནི་སནྟོ་ཥ་ཎི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ། ཌཱ་དྲིལ་དང་བཅས་པས་ལན་གསུམ་བརྗོད། ནམ་མཁར་བླ་མ་ཡི་དམ་ཆོས་སྲུང་རྣམས་མངོན་སུམ་ལྟར་བཞུགས་པར་མོས་ནས་སྐྱབས་འགྲོའི་ཁྱད་པར་བཞི་གཞན་ནས་འབྱུང་བ་ལྟར་གསལ་བཏབ། བསྡུ་ན་སྐྱབས་འགྲོའི་ཡུལ་བླ་མ་དང་གཉིས་སུ་མེད་པའི་རྡོ་རྗེ་གཞོན་ནུ་ཡབ་ཡུམ་གྱི་སྐུ་དགེ་འདུན། གསུང་དམ་ཆོས། ཐུགས་སངས་རྒྱས་ཐམས་ཅད་འདུས་པའི་ངོ་བོར་བསམ། སྐྱབས་སུ་འགྲོ་བ་ཕ་མ་རིགས་དྲུག་གིས་སྐྱབས་འགྲོ་བྱེད་པར་བསམ། རྒྱུ་འཇིགས་དད་སྙིང་རྗེ་གསུམ། དུས་སངས་རྒྱས་མ་ཐོབ་བར་རོ། ། ངག་ཏུ།
བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ་ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཉི་ཤུ་རྩ་གཅིག་ཙམ་བྱས་པའི་རྗེས་སུ། རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བསྟེན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། །
དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། ། དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུ་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང་། ། དག་པའི་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དགོས་པ་གསུམ་གྱི་ལུས་འབུལ་ལོ། །
ཚེ་རབས་བགྲངས་པའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ། ། ལན་ཅིག སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་དག་དང་བྲལ་བར་ཤོག ། བདེ་དང་རྟག་ཏུ་མི་འབྲལ་ཞིང་། ། ཆོས་ཀུན་མཉམ་ཉིད་རྟོགས་པར་ཤོག ། ཚར་ཅིག ཨོཾ་མ་ཧཱ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཕྱི་ནང་སྣོད་བཅུད་ཀྱིས་བསྡུས་པའི་ཆོས་ཐམས་ཅད་སྟོང་པ་ཉིད་དུ་གྱུར།
སྟོང་པའི་ངང་ལས་རང་ཉིད་སྐད་ཅིག་གིས་དཔལ་རྡོ་རྗེ་གཞོན་ནུ་སྐུ་མདོག་མཐིང་ནག་ཞལ་གསུམ་ཕྱག་དྲུག་པ། ཡུམ་ཆེན་འཁོར་ལོ་རྒྱས་འདེབས་མ་དང་མཉམ་པར་སྦྱོར་བའི་སྐུ་ཅན་དུ་གྱུར། ས་མཱ་ཡ་སཏྭཾ། བཛྲ་ཨཉྫ་ལི་ཧཱུྃ། བཛྲ་བནྡྷ་བཛྲ་ཨཉྫ་ལི་ཛ། ཡབ་ཡུམ་སྦྱོར་མཚམས་ནས་ཁྲོ་བོ་མཚོན་ཆ་ཐོགས་པ་མང་པོ་བྱུང་སྟེ་དགྲ་བགེགས་གདུག་པ་ཅན་ཐམས་ཅད་རྒྱང་རིང་དུ་བསྐྲད། རྡོ་རྗེ་གསོར་ཞིང་དྲིལ་བུ་དྲག་ཏུ་བརྡུངས་ལ། ཕཊ། གདུག་ཅིང་སྡང་སེམས་ལྡན་པ་རྣམས། ། སོངས་ཤིག་ལྷ་མིན་ལྷ་ཡང་རུང་། །
ང་ལ་བར་ཆད་བྱེད་པའི་བདུད། ། མཐུ་དང་རྫུ་འཕྲུལ་མེད་པར་བྱོས། ། ཨོཾ་བཛྲ་ཀཱི་ལ་ཀཱི་ལ་ཡ་སརྦ་བིགྷྣན་བནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ་གརྫ་གརྫ་ཧཱུྃ་ཕཊ། ཨོཾ་བཛྲ་ཀྲོ་དྷ་བི་ཛ་ཡ་ཧཱུྃ་ཧ་ན་ཧ་ན་ཧཱུྃ་ཕཊ། ཨོཾ་བཛྲ་ཀྲོ་དྷ་ནཱི་ལ་དཎྜ་ཧཱུྃ་ད་ཧ་ད་ཧ་ཧཱུྃ་ཕཊ། ཨོཾ་བཛྲ་ཀྲོ་དྷ་ཡ་མཱནྟ་ཀ་ཧཱུྃ་པ་ཙ་པ་ཙ་ཧཱུྃ་ཕཊ། ཨོཾ་བཛྲ་ཀྲོ་དྷ་ཨཱརྻ་ཨ་ཙ་ལ་ཧཱུྃ་བནྡྷ་བནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་ཧ་ཡ་གྲཱི་ཝ་ཧཱུྃ་ཧུ་ལུ་ཧུ་ལུ་ཧཱུྃ་ཕཊ། ཨོཾ་བཛྲ་ཀྲོ་དྷ་ཨ་པ་ར་ཛི་ཏ་ཧཱུྃ་ཏིཥྛ་ཏིཥྛ་ཧཱུྃ་ཕཊ།
ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་ཏྲཻ་ལོ་ཀྱ་བི་ཛ་ཡ་ཧཱུྃ་བྷིནྡྷ་བྷིནྡྷ་ཧཱུྃ་ཕཊ། ཨོཾབཛྲ་ཀྲོ་དྷ་མ་ཧཱ་བ་ལ་ཧཱུྃ་སྥོ་ཊ་སྥོ་ཊ་ཧཱུྃ་ཕཊ། ཧཱུྃ་ཁྲོ་བོ་རྣམས་རང་གི་ཐུགས་ཁར་ཐིམ། རང་གི་ཐུགས་ཀའི་ཧཱུྃ་ལས་མཚོན་ཆ་རྣམ་པ་སྣ་ཚོགས་བྱུང་། སྣ་བུག་ནས་ཐོན། གཡས་ནས་བསྐོར་བས་བགེགས་བསྐྲད་དེ་རྭ་བར་གྱུར། སེམས་ཀྱི་སྙིང་གའི་ཧཱུྃ་ལས་རྡོ་རྗེ། རལ་གྲི། འཁོར་ལོ།
རྒྱ་གྲམ། དབྱུག་ཐོ་རྣམས་སྤྲོས་ནས་འོག་ཏུ་དེ་དག་གི་ས་གཞི། ལོགས་སུ་རྭ་བ་སྟེང་དུ་གུར་ལ་སོགས་པར་གྱུར་པར་བསམ་སྟེ། ལག་པ་གཉིས་རྡོ་རྗེ་ཁུ་ཚུར་རྒྱབ་སྦྱར་མཐེའུ་ཆུང་སྦྲེལ་མཐེ་བོས་སྲིན་མཛུབ་མནན། གུང་མཛུབ་གཉིས་གྱེན་དུ་སྦྲེལ་བའི་ཕྱག་རྒྱ་གཡོན་དུ་བསྐོར་ཞིང་བགེགས་བསྐྲད། ཕྱག་རྒྱ་གཡས་སུ་བསྐོར་བས་རྭ་གུར་དུ་གྱུར་པར་བསམས་ལ། ཧཱུྃ་ང་ཡི་དཀྱིལ་འཁོར་བརྟན་བྱའི་ཕྱིར། ། ཁྲོ་རྒྱལ་བྱིན་རླབས་ལས་བྱུང་བའི། ། མཚོན་ཆ་རྣམ་པ་སྣ་ཚོགས་ཀྱིས། ། དཀྱིལ་འཁོར་རིམ་པ་ཚུལ་བཞིན་སྲུངས། །
ཨོཾ་བཛྲ་ཨ་ཡུ་དྷ་རཀྵ་ཧཱུྃ་ཕཊ། གོང་གི བཛྲ་ཨ་ཡུ་དྷ་རཀྵ། ཚར་གཉིས་བརྗོད་པའི་རྟིང་མ་ལ་ཕཊ་བཞག་པ། འོག་མ་གཉིས་ལའང་རིགས་འགྲེ་སྦྱར་བ་ལ་མཐེབ་མཛུབ་གཉིས་རྩེ་སྤྲད་པ་རིན་པོ་ཆེའི་རྣམ་པར་བྱས་པ་དང་། བསྲུང་བའི་འཁོར་ལོ་ཤིན་ཏུ་བརྟན་ཞིང་གཟི་བརྗིད་དང་ལྡན་པར་གྱུར། སྲིད་པའི་རྩེ་མོ་མན་ཆད་ནས། ། དམྱལ་བའི་ས་གཞི་ཡན་ཆད་ཀྱི། ། ལོག་པར་ལྟ་བའི་དགྲ་དང་བགེགས། ། འདི་རུ་མ་འདུག་གཞན་དུ་དེངས། །
ཨོཾ་བཛྲ་ཏེ་ཛ་ཏིཥྛ་ཙཀྲ་རཀྵ་ཧཱུྃ་ཕཊ། ཅེས་པ་དང་། ཐལ་མོ་རྒྱབ་སྦྱར་བའི་སོར་མོ་གཞན་བསྣོལ་མཐེ་བོང་རྩེ་སྤྲད་པ་དང་། རྭ་བ་དེ་རྣམས་ལས་འཕྲོས་པའི་མེ་འོད་ཀྱིས་བགེགས་ཐམས་ཅད་བསྲེགས། ཕྱི་རོལ་ཀུན་ཏུ་འོད་འཕྲོས་པས། ། བདུད་ཕུང་ངེས་པར་སྲེག་བྱེད་པ། ། ས་དང་མཁའ་ཀུན་ཁྱབ་པ་ཡིས། ། འབར་བ་མེ་ཡི་ཕུང་པོར་གྱུར། ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ། མཚམས་བཅད་ཅིང་བསྲུང་འཁོར་བསྒོམས་པའོ། །
རང་གི་སྙིང་ག་ནས་འོད་ཟེར་འཕྲོས་པས། མདུན་གྱི་ནམ་མཁར་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་དཔའ་བོ་མཁའ་འགྲོ་དམ་ཅན་སྲུང་མའི་ཚོགས་དང་བཅས་པ་བསྲུང་འཁོར་གྱི་ནང་མདུན་གྱི་ནམ་མཁར་བཛྲ་ས་མཱ་ཛཿ ན་མོ་གུ་རུ་བྷྱཿ ན་མོ་བཛྲ་ཀཱི་ལི་ཀཱི་ལ་ཡ་མཎྜལ་ས་པ་རི་ཝཱ་རེ་བྷྱེཿ དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་བཟུང་། ། ཚར་གསུམ། མདུན་གྱི་ཚོགས་ཀྱི་ཞིང་དེ་དག་ཐམས་ཅད་ཛཿཧཱུྃ་བཾ་ཧོཿ
རང་གི་སྙིང་གར་ཐིམ། ཡང་རང་གི་སྙིང་ག་ནས་འོད་འཕྲོས་པས་བདེ་བར་གཤེགས་པ་ཐམས་ཅད་ཀྱི་ཐུགས་རྗེ་དང་། བྱིན་རླབས་བསྡུས་ནས་བདག་དང་དཀྱིལ་འཁོར་གྱི་གནས་སུ་ཐིམ་པས། བྱིན་གྱིས་བརླབས་པར་གྱུར། ཨ་ལ་ལ་ཧོ། ཧཱུྃ་ཧཱུྃ་ཧཱུྃ་ཛཿཧཱུྃ་བཾ་ཧོཿ ས་མ་ཡ་ཧོ། ས་མ་ཡ་སཏྭཾ། ཞེས་བརྗོད་དོ། ། དེའི་དུས་ཀྱི་དམིགས་པ་ནི།
སྙིང་ག་ནས་འོད་འཕྲོས་པས་བླ་མ་ཡི་དམ་སངས་རྒྱས་ཐམས་ཅད་རྡོ་རྗེ་གཞོན་ནུ་ཡབ་ཡུམ་གྱི་རྣམ་པས་མདུན་གྱི་ནམ་མཁའ་གང་བར་བཞུགས་པ་ཐམས་ཅད་ཡབ་ཡུམ་མཉམ་པར་སྦྱོར་བས་བྱང་ཆུབ་ཀྱི་སེམས་དཀར་དམར་འདྲེས་པ་འོད་ཀྱི་རྣམ་པ་ཅན་སྦྱོར་མཚམས་ནས་བྱུང་བས་རང་དང་གནས་ལ་ཐིམ་པས་བྱིན་གྱིས་བརླབས་པར་གྱུར། རྫས་བྱིན་གྱིས་བརླབས་པ་ནི། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ། རང་གི་ཐུགས་ཀ་ནས་རཾ་དམར་པོ་སྤྲོས་པས་མེས་བདུད་རྩི་དང་གཏོར་མའི་སྣོད་ལ་རེག་པས་མི་གཙང་བ་བསྲེགས། ཡཾ་སྤྲོས་པས་རླུང་གིས་གཏོར། ཁཾ་སྤྲོས་པས་ཆུས་བཀྲུས་ཏེ་དག་པར་བྱས། བྷྲཱུཾ་སྤྲོས་པས་བྷནྡྷ་འབར་བའི་སྣོད་ཆེན་པོར་གྱུར། ཨོཾ་སྤྲོས་པས་མཆོད་རྫས་རྣམས་འདོད་པའི་ཡོན་ཏན་བསམ་གྱིས་མི་ཁྱབ་པས་གང་བར་གྱུར། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱཿསྭ་བྷཱ་ཝ་ཤུདྡྷོ྅ཧཾ། སྟོང་པར་གྱུར།
སྟོང་པའི་ངང་ལས་ཡཾ་ལས་རླུང་། རཾ་ལས་མེ་ཡི་སྟེང་དུ་ཀཾ་ལས་མི་མགོའི་སྒྱིད་པུ་གསུམ་གྱི་སྟེང་དུ། ཨ་ལས་བྱུང་བའི་ཐོད་པ་ཡངས་པར། ཧཱུྃ་ཨོཾ་ཏྲཾ་ཧྲཱིཿཨཱཿལས་ཤ་ལྔ་བདུད་རྩི་ལྔ་ཡེ་ཤེས་ལྔའི་ངོ་བོར་གྱུར། རླུང་གཡོས་མེ་སྦར་རྫས་རྣམས་འོད་དུ་ཞུ་བའི་རླངས་པ་ཧཱུྃ་ཨོཾ་སྭཱ་ཨཱཿཧ་ལས་ཕྱག་མཚན་ལྔར་གྱུར། ཧཱུྃ་བཛྲ་དྷྲྀཀ། ཨོཾ་ཛི་ན་ཛྀག་སྭ་རརྣ་དྷྲྀཀ། ཨཱཿཨ་རོ་ལྀཀ། ཧཱ་པྲཛྙཱ་དྷྲྀཀ། ཅེས་བརྗོད་པས།
ཧེ་རུ་ཀ་ཡབ་ཡུམ་བཅུར་གྱུར། ས་མ་ཡ་སཏྭཾ། ཞེས་བརྗོད་པས། སྦྱོར་བའི་མེ་འོད་དུ་ཞུ་ཨོཾ་ཨཱཿཧཱུྃ་དུ་གྱུར། དེ་ལས་འོད་འཕྲོས་པས་འཇིག་རྟེན་དང་འཇིག་རྟེན་ལས་འདས་པའི་བདུད་རྩི་བཀུག་ནས་བསྟིམ། འོག་གི་བདུད་རྩི་གཏོར་མ་དང་འདྲེས་པས་ཁ་དོག་དྲི་རོ་ནུས་མཐུ་ཕུན་སུམ་ཚོགས་པར་གྱུར་པར་བསམ་ཞིང་དུང་ཕོར་འཁྱིལ་པའི་ཕྱག་རྒྱ་དང་། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཐཿ ཞེས་བརྒྱ་རྩ་བརྒྱད་དང་རྒྱུན་དུ་གསུམ་ཏེ་གཞོང་པ་འཁྱིལ་པའི་ཕྱག་རྒྱ་དང་། ཨོཾ་ཨཱཿཧཱུྃ་ཏེ་ཛོ་བ་ལིནྟ་བ་ལ་བཱ་ཏེ་གུ་ཧྱ་སིདྡྷི་ས་མ་ཡ་ཧཱུྃ་ཧྲཱིཿཐཿ ཞེས་བདུན་གྱིས་བྱིན་གྱིས་བརླབས།
རྒྱུན་དུ་གསུམ་སྟེ། རཀྵའི་སྣོད་ཨ་ལས་ཐོད་པ་ཡངས་པར་རཾ་ལས་དགྲ་བགེགས་བསྒྲལ་བའི་ཁྲག་ལས་བདུད་རྩིར་བྱིན་གྱིས་བརླབས་ལ། མཾ་སུརྻ་མཎྜལ་ར་སྥ་ར་ཎ་ཕཊ། པཾ་ཧ་ར་ཎ་ཧཱུྃ། པདྨ་འཁྱིལ་བའི་ཕྱག་རྒྱ་དང་། ཨོཾ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜ་ལ་ཧཱུྃ་ཧྲཱིཿཐཱཿ ཞེས་བདུན་གྱིས་བྱིན་གྱིས་བརླབས་སོ། ། ཡཾ་ཧཱུྃ་སྥ་ར་ཎ་ཕཊ། སཾ་ཧ་ར་ཎ་ཧཱུྃ། བཛྲ་ཀཱི་ལི་ཀཱི་ལ་ཡ།
ཞེས་བརྗོད་པས། ཕུར་པ་རྡོ་རྗེ་གཞོན་ནུའི་ལུས་ལ་ཁྲོ་བོ་བཅུས་བརྒྱན་པར་གྱུར་པར་བསྒོམས་ལ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བནྡྷེ་ཧཱུྃ་ཕཊ། རྒྱུན་དུ་སྨན་རཀ་གཏོར་གསུམ་དང་བསྙེན་ཕུར་མ་བཤམས་ཀྱང་བསམས་ནས་བྱིན་རླབས་རུང་བ་འཇམ་མགོན་ཨ་མེས་ཞབས་ཀྱི་གདོང་དགའ་བའི་དྲིས་ལན་ན་ཡོད། དངོས་གཞི་ནི། དང་པོ་རང་གི་སེམས་མ་བཅོས་པ་སྟོང་པ་ཉིད་སྤྲོས་པ་དང་བྲལ་བ་ཆོས་ཐམས་ཅད་ཀྱི་རང་བཞིན་དེ་བཞིན་ཉིད་ཀྱི་ཏིང་ངེ་འཛིན་དང་། སྟོང་པ་ཉིད་དེས་འཁོར་འདས་ཀྱི་ཆོས་ཐམས་ཅད་ལ་ཁྱབ་ཅིང་། དེ་ལྟར་མ་རྟོགས་པ་རྣམས་ལ་རབ་ཏུ་བརྩེ་བའི་ཕྱིར་སྙིང་རྗེ་བསྒོམ་པ་ཀུན་ཏུ་སྣང་བའི་ཏིང་ངེ་འཛིན་དང་། ཐབས་ཤེས་གཉིས་མེད་རང་རིག་གསལ་ལ་མ་འགགས་པ་དེ་ཡི་གེ་ཧཱུྃ་སྔོན་པོ་གཅིག་ཏུ་གྱུར་པ་རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་པའི་རྒྱུའི་ཏིང་ངེ་འཛིན་ཏེ། ཨོཾ་མ་ཧཱ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
༈ ཨོཾ་དྷརྨ་དྷཱ་ཏུ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། རྡོ་རྗེ་ཁྲོ་བོས་ཞེ་སྡང་གཅོད། ། མཚོན་ཆེན་སྔོན་པོ་ཆེར་འབར་བ། ། ནམ་མཁའི་དཀྱིལ་དུ་ཐིག་ལེ་ཤར། ། སྲོག་གི་གོ་རུ་ཤར་བ་དང་། ། སྙིང་གི་དཀྱིལ་དུ་བསྒོམ་པར་བྱ། ། ཧཱུྃ་རཾ་ཡཾ་ཁཾ། སྥ་ར་ཎ་ཕཊ། ཧཱུྃ་ལས་རཾ་མཆེད་སྣོད་བཅུད་ཀྱི་འཇིག་རྟེན་བསྲེགས། ཡཾ་སྤྲོས་པས་རླུང་གིས་གཏོར།
ཁཾ་སྤྲོས་པས་ཆུས་བཀྲུས། སྐྱོན་ཐམས་ཅད་དག་པར་བྱས། ཨེ། ཡཾ། བཾ། རཾ། ལཾ། རཾ། ཀེཾ། ཨེ།
སྥ་ར་ཎ་ཕཊ། ཧཱུྃ་ལས་ཡི་གེ་དེ་དག་སྤྲོས་པས་རྟེན་གྱི་དཀྱིལ་འཁོར་དུ་གྱུར། ཨེ་ལས་མཁའ་དབྱིངས་དག་པ་ནམ་མཁའི་དཀྱིལ། ། ཡཾ་ལས་རླུང་ཆེན་རྒྱ་གྲམ་སྲ་ཞིང་བརྟན། ། དེ་སྟེང་བཾ་ལས་བྱུང་བའི་ཆུ་དཀྱིལ་དཀར། ། རཾ་ལས་མེ་བྱུང་བསྐྱེད་པ་དེ་ཡི་ཕྱེད། ། ལཾ་ལས་ས་ཡི་དཀྱིལ་འཁོར་བརྟན་པར་གྱུར། ། དེ་སྟེང་རཀྵའི་རྒྱ་མཚོ་རྦ་ཀློང་འཁྲུགས། ། དབུས་སུ་ཀེང་རུས་རི་རབ་བརྩེགས་པའི་སྟེང་། ། གྲུ་གསུམ་མཐིང་ནག་མུ་ཁྱུད་རྡོ་རྗེས་སྤྲས། །
ཛཿས་པདྨ་མཎྜལ། མ་སུརྻ་མཎྜལ། ཨ་ཙནྡྲ་མཎྜ་ལ། མ་ཧཱ་དེ་ཝཱི་ཛ། ཨུ་མ་དེ་ཝཱི་ཛ། པདྨ་ཉི་མ་ཟླ་བ་དབང་ཕྱུག་ཕོ་མོ་བསྣོལ་བའི་གདན་གྱི་སྟེང་དུ། རྒྱུའི་ཏིང་ངེ་འཛིན་ཧཱུྃ་དེ་བབས་པ་ལས་འོད་འཕྲོས། དོན་གཉིས་བྱས་ཚུར་འདུས་ཏེ་འོད་དུ་ཞུ་བ། རང་རྡོ་རྗེ་གཞོན་ནུའི་སྐུར་གྱུར་པ་ནི། ཧཱུྃ་སྥ་ར་ཎ་ཕཊ།
སཾ་ཧ་ར་ཎ་ཧཱུྃ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བནྡྷ་ཧཱུྃ་ཕཊ། ཧཱུྃ་གདན་སྟེང་བདག་ཉིད་ཁྲོ་བོའི་རྒྱལ། ། བཅོམ་ལྡན་རྡོ་རྗེ་གཞོན་ནུའི་སྐུ། ། མཐིང་ནག་ཞལ་གསུམ་ཕྱག་དྲུག་པ། ། གཡས་དཀར་གཡོན་དམར་དབུས་མཐིང་ཞལ། ། རྡོ་རྗེ་རྩེ་དགུ་རྩེ་ལྔ་དང་། ། མེ་དཔུང་འབར་བ་རྩེ་གསུམ་བསྣམས། ། གཡས་གཡོན་གཉིས་གཉིས་ཕྱག་གིས་བསྣམས། ། མཐའ་གཉིས་ཕུར་འདྲིལ་སྐུ་ཆེ་རགས། །
མཆེ་གཙིགས་སྤྱན་གསུམ་ཟླུམ་ཞིང་དམར། ། རལ་པ་ཁམ་པ་གྱེན་དུ་བརྫེས། ། གླང་ལྤགས་ཞིང་ཆེན་གཡང་གཞི་གསོལ། ། སྟག་གི་པགས་པའི་འོག་པགས་ཅན། ། དཀར་དམར་ལྗང་ནག་སྦྲུལ་གྱིས་བརྒྱན། ། དབུ་རྒྱན་སེ་རལ་སྐེད་ཆིངས་དང་། ། ཕྱག་དང་ཞབས་རྣམས་རྣམ་པར་སྤྲས། ། ཐོད་སྐམ་ལྔ་ཡིས་དབུ་ལ་བརྒྱན། ། རློན་པ་ལྔ་བཅུའི་དོ་ཤལ་ཅན། ། རཀྟ་ཞག་དང་ཐལ་ཆེན་གྱི། །
ཐིག་ལེ་ཟོ་རིས་ཚོམ་བུར་བྱས། ། སྣ་ཚོགས་རིན་ཆེན་རྒྱན་གྱིས་སྤྲས། ། ཞབས་བཞི་གཡས་བསྐུམ་གཡོན་བརྐྱངས་ནས། ། དབང་ཕྱུག་ཁ་བུབ་མགོ་བོ་དང་། ། ཨུ་མའི་ནུ་མ་རབ་བརྫིས་ཤིང་། ། ཡེ་ཤེས་མེ་དཔུང་དབུས་ན་བཞུགས། ། རང་གི་ཕུང་པོ་ཁམས་དང་སྐྱེ་མཆེད། སྐྲ་ཉི་ཁྲི་ཆིག་སྟོང་། བ་སྤུ་བྱེ་བ་ཕྲག་ཕྱེད་དང་བཞི་ལ་སོགས་པ་ཐམས་ཅད་ཀྱང་རྡོ་རྗེ་གཞོན་ནུ་རང་དང་འདྲ་བ་གོ་མཚམས་མེད་པས་བལྟམས་པར་གྱུར། སྙིང་རྗེས་བསྒྲལ་བའི་དམ་ཚིག་ནི། །
བཅད་ཅིང་མནན་པ་ཉིད་མིན་ཏེ། ། ཕུང་པོ་རྡོ་རྗེའི་བདག་ཉིད་དེ། ། རྣམ་པར་ཤེས་པ་རྡོ་རྗེར་བསྒོམ། ། བྷྲཱུཾ་བི་མཱ་ན་མ་སཱུརྻ་ཧཱུྃ། ཛྙཱ་ན་ས་ཏྭ་ཀྲྀཥྞ་ཤུ་ཀ་པཉྩ་བཛྲ་ཧཱུྃ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བནྡྷ་ཧཱུྃ་ཕཊ། ཨོཾ་དིཔྟ་ཙཀྲ་ཧ་ན་ཧ་ན་ཧཱུྃ་ཕཊ། ཡུམ་ཆེན་འཁོར་ལོ་རྒྱས་འདེབས་སྔོ། ། ཞལ་གཅིག་ཕྱག་གཉིས་གཡས་འཁོར་ལོ། ། གཡོན་པས་ཐོད་ཁྲག་ཡབ་ལ་སྟོབས། །
གཟིག་གི་པགས་པའི་ཤམ་ཐབས་ཅན། ། རུས་པའི་རྒྱན་ལྔས་སྐུ་ལ་བརྒྱན། ། ཐོད་སྐམ་ལྔ་ཡིས་དབུ་ལ་བརྒྱན། ། སྐམ་པོ་ལྔ་བཅུའི་དོ་ཤལ་བྱས། ། སྦྲུལ་དང་རིན་ཆེན་རྒྱན་གྱིས་བརྒྱན། ། རཀྟ་ཞག་དང་ཐལ་ཆེན་གྱིས། ། ཐིག་ལེ་ཟོ་རིས་ཚོམ་བུར་བྱས། ། ཞབས་གཉིས་གཡས་གཡོན་བརྐྱངས་བསྐུམས་ཀྱིས། ། ཡབ་ཀྱི་གཡོན་ནས་འཁྱུད་པས་བཞུགས། ། རྡོ་རྗེ་གཞོན་ནུའི་རིག་འཛིན་རྣམས། །
འཁོར་བ་རྡོ་རྗེར་བསྒྲུབ་པར་མཛོད། ། ཨོཾ་སྥ་ར་ཎ་ཕཊ། སཾ་ཧ་ར་ཎ་ཧཱུྃ། འཁོར་བ་རྡོ་རྗེ་ཕུར་པའི་ལྷ། ། ཡེ་ཤེས་ཁྲོ་བོ་གྲུབ་པར་མཛོད། ། ཨོཾ་བཛྲ་ཀཱི་ལི་ཀཱི་ལཱ་ཡ་སརྦ་ཏ་ཐཱ་ག་ཏ་ས་པ་རི་ཝཱ་ར་ས་མཱ་ཛཿ ཨོཾ་བཛྲ་ཡཀྵི་ཎཱི་ཧཱུྃ་ཛཿ ཨོཾ་བཛྲ་བཻ་ར་བཱི་ཧཱུྃ་ཧཱུྃ། ཨོཾ་བཛྲ་ཨ་མྲྀ་ཏ་ཧཱུྃ་བཾ། ཨོཾ་བཛྲ་མ་ར་ཎཱི་ཧཱུྃ་ཧོཿ
འགུགས་འདྲེན་འཆིང་སྡོམ་མཉེས་བྱེད་ཀྱི་ཕྱག་རྒྱ་ཀྱཻ་རྡོར་བཞིན། སྐུ་གསུང་ཐུགས་ཀྱི་བྱིན་གྱིས་བརླབས་པའི་སྐབས་སུ། དཔྲལ་བ། མགྲིན་པ། སྙིང་གར། ཨོཾ་ཨཱཿཧཱུྃ་བསམས་ནས། དེ་དག་འོད་འཕྲོས་པས་སངས་རྒྱས་ཐམས་ཅད་ཀྱི་སྐུ་གསུང་ཐུགས་རྡོ་རྗེ་འབྲུ་གསུམ་གྱི་རྣམ་པར་སྤྱན་དྲངས་ནས་རང་གི་གནས་གསུམ་དུ་ཐིམ་པས་ལུས་ངག་ཡིད་གསུམ་རྡོ་རྗེ་གསུམ་དུ་གྱུར་པར་བསམ་ལ། སངས་རྒྱས་ཀུན་གྱི་ཡེ་ཤེས་སྐུ། ། རྡོ་རྗེ་དེ་ཉིད་རང་བཞིན་ལས། ། ཆོས་ཀྱི་དབྱིངས་ཀྱི་ངོ་བོ་ཉིད། །
འབར་བའི་ཁྲོ་བོ་མི་ཟད་པ། ། སྐུ་ཡི་གཏེར་དུ་བདག་བསྐྱེད་ཅིག ། ཨོཾ་སརྦ་ཏ་ཐཱ་ག་ཏ་ཀ་ཡ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སངས་རྒྱས་ཀུན་གྱི་ཡེ་ཤེས་གསུང་། ། རྡོ་རྗེ༞ ། ཆོས་ཀྱི༞ ། འབར་བའི༞ ། གསུང་གི་གཏེར༞ ། ཨོཾ་སརྦ་ཏ་ཐཱ་ག་ཏ་ཝཱཀ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སངས་རྒྱས་ཀུན་གྱི་ཡེ་ཤེས་ཐུགས། །
རྡོ་རྗེ༞ ། ཆོས་ཀྱི༞ ། འབར་བའི༞ ། ཐུགས་ཀྱི་གཏེར་དུ༞ ། ཨོཾ་སརྦ་ཏ་ཐཱ་ག་ཏ་ཙིཏྟ་བཛྲ་སྭཱ་བྷཱ་ཝ་ཨཱཏྨ་ཀོ྅ཧཾ། ཡང་ཐུགས་ཀ་ནས་འོད་འཕྲོས་པས་ཁྲོ་བོ་རིགས་ལྔ་དཔག་ཏུ་མེད་པ་སྤྱན་དྲངས་ཏེ། དབང་བསྐུར་བར་གསོལ་བ་གདབ་པར་བསམ་ཞིང་། ཐབས་ཀྱི་སྤྱོད་པས་སེམས་ཅན་དོན། ། བྱམས་དང་སྙིང་རྗེས་གང་འདུལ་བ། ། སངས་རྒྱས་ཕྲིན་ལས་རྫོགས་པར་མཛོད། །
དབང་དང་བྱིན་རླབས་འདིར་སྩོལ་ཅིག ། ཅེས་བརྗོད། དེ་ནས་ཡེ་ཤེས་ཀྱི་ཆུས་དབང་བསྐུར་བས་ལུས་ཐམས་ཅད་གང་དྲི་མ་ཐམས་ཅད་དག ཆུའི་ལྷག་མ་ཡར་ལུད་པ་ལས། སྤྱི་བོར་ཧེ་རུ་ཀ་རིགས་ལྔ་ཡབ་ཡུམ་གྱིས་དབང་བསྐུར་བར་བསམ་ཞིང་། ཨོཾ་བཛྲ་ཤྲཱི་ཧེ་རུ་ཀ་བཛྲ་ཀྲོ་དྷི་ཤྭ་རི་ཧཱུྃ། ཨོཾ་བུདྡྷ་ཤྲཱི་ཧེ་རུ་ཀ་བུདྡྷ་ཀྲོ་དྷི་ཤྭ་རི་ཨོཾ། ཨོཾ་རཏྣ་ཤྲཱི་ཧེ་རུ་ཀ་རཏྣ་ཀྲོ་དྷི་ཤྭ་རི་ཏྲཾ། ཨོཾ་པདྨ་ཤྲཱི་ཧེ་རུ་ཀ་པདྨ་ཀྲོ་དྷི་ཤྭ་རི་ཧྲཱིཿ ཨོཾ་ཀརྨ་ཤྲཱི་ཧེ་རུ་ཀ་ཀརྨ་ཀྲོ་དྷི་ཤྭ་རི་ཨཱཿ
དེ་ཡན་ཆད་བདག་ཉིད་རྩ་བའི་དཀྱིལ་འཁོར། ཕུར་པ་རྫས་ཀྱི་དཀྱིལ་འཁོར་ནི། ཨེ་སྥ་ར་ཎ་ཕཊ། ཅེས་བརྗོད་པས་ཕུར་གདན་ཨེ་ལས་གྲུ་གསུམ་མཐིང་ནག་འབར་བ་བསྐྱེད། སརྦ་ཤ་ཏྲུཾ་བིགྷྣཱན་ཛཿཧཱུྃ་བཾ་ཧོཿ བརྗོད་དུས་གྲུ་གསུམ་གྱི་དབུས་སུ་དགྲ་བགེགས་ཐམས་ཅད་བཀུག་པར་བསམ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ། ཚིནྡྷ་ཚིནྡྷ་ཧཱུྃ་ཕཊ། ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣན་རཀྵ་རཀྵ། བརྗོད་པའི་ཚེ།
མདུན་གྱི་ཕུར་པ་ལ་གུ་གུལ་གྱིས་བདུག་ཅིང་། ཡུངས་དཀར་གྱིས་བྲབ། བསྙེན་པ་ལ་སོགས་དགོས་པའི་སྐབས་སུ་ཡུངས་དཀར་གུ་གུལ་རྣམས་ཀྱི་ཐུམ་བུ་དང་ཅོད་པཎ་ལྔ་བརྩེགས་བཏགས་པ་དེ་གོ་ཆོད་པར་མཛད། ཁྲོ་བོའི་དྲག་པོ་ལ་ནི་རཀྟི་ཐུམ་བུའང་འདོགས་དགོས་སྙམ་ཏེ། སྒྲོལ་དབང་ན་འདི་ཐམས་ཅད་ལ་རྗེས་ཡོད་པས་སོ། ། རང་གི་སྙིང་གའི་ཧཱུྃ་ལས་ཧཱུྃ་གཅིག་མཆེད་པ་མདུན་དུ་སྲས་མཆོག་ཞལ་གསུམ་ཕྱག་དྲུག་ཞབས་བཞི་དང་ལྡན་པའི་སྐུར་བསམས་ལ། སྐྱེ་མེད་རྣམ་དག་ཆོས་ཀྱི་དབྱིངས་ཉིད་ལས། ། སྐྱེ་བའི་ཆོ་འཕྲུལ་འཇིགས་པའི་སྐུར་སྟོན་པ། ། ཕྱོགས་བཅུའི་རྒྱལ་བ་ཡབ་ཡུམ་མ་ལུས་ཀུན། ། སངས་རྒྱས་འདུས་པའི་སྲས་མཆོག་ཀཱི་ལ་ཡ། །
སྲིད་པ་རྡོ་རྗེ་ཕུར་བུ་བསྒྲུབ་པའི་ལྷ། ། བཞེངས་ཤིག་བཞེངས་ཤིག་ཆོས་ཀྱི་དབྱིངས་ནས་བཞེངས། ། ཞེས་པས་ཆོས་སྐུ་ལས་ལོངས་སྐུ་ཧེ་རུ་ཀར་བཞེངས་པར་བསྐུལ་བས་མཁའ་ནས་ལོངས་སྐུ་ཡབ་ཡུམ་སྤྲུལ་པར་བསམ་སྟེ། ཕྱག་མཚན་གཙོ་བོ་དང་འདྲའོ། ། དེ་ནས་ལོངས་སྐུ་ལས། སྤྲུལ་སྐུ་སྲས་མཆོག་སྤྲུལ་པར་གསོལ་བ་གདབ་པའི་ཕྱིར། ཧཱུྃ་དབུས་ཀྱི་མཐིང་ནག་གྲུ་གསུམ་དཀྱིལ་འཁོར་ནས། ། རྡོ་རྗེ་འདུས་པའི་སྲས་མཆོག་ཀཱི་ལ་ཡ། ། ཞེ་སྡང་བདུད་འདུལ་ཁྲོ་རྒྱལ་དབྱིངས་ནས་བཞེངས། ། སྲིད་པ་རྡོ་རྗེ་ཕུར་པ་བསྒྲུབ་པའི་ཕྱིར། །
མཐིང་ནག་གྲུ་གསུམ་འབར་བའི་གནས་འདིར་གཤེགས། ། བཛྲ་ཀཱི་ལི་ཀཱི་ལཱ་ཡ་ཛཿ ཨོཾ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བནྡྷ་ཧཱུྃ་ཕཊ། ཅེས་པས་ལོངས་སྐུ་ལས་སྤྲུལ་སྐུ། སྲས་མཆོག་སྐུ་སྟོད་ཁྲོ་བོ་ཞལ་གསུམ་ཕྱག་དྲུག་སྨད་ཕུར་བུའི་རྣམ་པ་ཅན་དུ་བསམ། དེའི་སྤྱི་བོར་ཨོཾ། སྐེད་པར་ཧྲཱིཿ རྩེ་མོར་ཕཊ། ཅེས་པས་སྐུ་གསུང་ཐུགས་བྱིན་གྱིས་བརླབས། བཛྲ་ས་མཱ་ཛཿ
ཡེ་ཤེས་པ་སྤྱན་དྲངས། ས་མ་ཡ་ཧོ། ས་མ་ཡ་སཏྭཾ། ཛཿཧཱུྃ་བཾ་ཧོཿ ཡེ་ཤེས་པ་བསྟིམ། ཨོཾ་བཛྲ་ཤྲཱི་ཧེ་རུ་ཀ་བཛྲ་ཀྲོ་དྷི་ཤྭ་རི་ཧཱུྃ། སོགས་ལྔས་གོང་བཞིན་དབང་བསྐུར། མ་སཱུརྻ་མཎྜལ། ཨ་ཙཎྜ་མཎྜལ། ཧཱུྃ་ཨཱཿ
ཨོཾ་ཧཱུྃ་སྭཱ། ཨཱཿ ཧཱ། སཾ། མཾ། ལཾ། པཾ། ཏཾ། ས་མ་ཡ་སཏྭཾ། བཛྲ་ཨཉྫ་ལི་ཧཱུྃ།
བཛྲ་བནྡྷ། བཛྲ་ཨཉྫ་ལི་ཛཿ ཕུར་པ་ཆུ་སྲིན་རྣམ་གྲོལ་གྱི་ཕྱག་རྒྱས་བཟུང་ནས། དཱིཔྟ་ཙཀྲ་ཕུར་པའི་ལྷ། ། མཐིང་ནག་གཅེར་བུ་རལ་པ་ཅན། ། སྐུ་སྟོད་ཁྲོ་བོ་ཆེན་པོ་ལ། ། ཞལ་གསུམ་ཕྱག་ཀྱང་དྲུག་པ་སྟེ། ། དབུ་ལ་རིགས་ལྔའི་སངས་རྒྱས་རྫོགས། ། ལྟེ་བ་མན་ཆད་སྐུ་ཡི་ཆ། ། ཨུཏྤལ་སྔོན་པོའི་འདབས་འདྲ་བ། །
འབར་བའི་ཕྲེང་བ་འཁྲིགས་པའི་འོད། ། ལྕགས་ཀྱི་ཕུར་བུ་ཟུར་གསུམ་པ། ། དྲག་པོར་གྱུར་པའི་ཕུར་པ་སྟེ། ། བཏབ་ན་ལྷ་ཡང་བརླག་པར་འགྱུར། ། གནོད་བྱེད་བགེགས་ལ་སྨོས་ཅི་དགོས། ། ཨོཾ་བཛྲ་ཀཱི་ལི་ཀཱི་ལཱ་ཡ་སརྦ་བིགྷྣཱན་བནྡྷ་ཧཱུྃ་ཕཊ། བཛྲ་ཨ་བྷི་ཥཱིཉྩ། སྤྱི་གཙུག ཨོཾ་དིཔྟ་ཙཀྲ་ཀཱི་ལི་ཀཱི་ལ་ཡ་སརྦ་བིགྷྣཱན་ཧཱུྃ་ཕཊ། ཙཀྲ་ཨ་བྷི་ཥཱིཉྩ།
དཔྲལ་བ། ཨོཾ་དིཔྟ་རཏྣ་ཀཱི་ལི་ཀཱི་ལ་ཡ་སརྦ་བིགྷྣཱན་བནྡྷ་ཧཱུྃ་ཕཊ། རཏྣ་ཨ་བྷི་ཥཱིཉྩ། རྣ་ལྟག་གཡས། ཨོཾ་དིཔྟ་པདྨ་ཀཱི་ལི་ཀཱི་ལ་ཡ་སརྦ་བིགྷྣཱན་བནྡྷ་ཧཱུྃ་ཕཊ། པདྨ་ཨ་བྷི་ཥིཉྩ། ལྟག་པ། ཨོཾ་དཱིཔྟ་ཀརྨ་ཀཱི་ལི་ཀཱི་ལཱ་ཡ་སརྦ་བིགྷྣཱན་བནྡྷ་ཧཱུྃ་ཕཊ། ཀརྨ་ཨ་བྷི་ཥཱིཉྩ། རྣ་ལྟག་གཡོན།
ཨོཾ་སརྦ་ཏ་ཐཱ་ག་ཏ་ཀ་ཡ་ཨ་བྷི་ཥཱིཉྩ་ཨོཾ། དཔྲལ་བ། ཨོཾ་སརྦ་ཏ་ཐཱ་ག་ཏ་ཝཱཀ་ཨ་བྷི་ཥཱིཉྩ། མགྲིན་པ། ཨོཾ་སརྦ་ཏ་ཐཱ་ག་ཏ་ཙིཏྟ་ཨ་བྷི་ཥཱིཉྩ་ཧཱུྃ། སྙིང་ག་ནས་དེ་རྣམས་སུ་རེག་པས། ཁྲོ་བོ་ཁྲོ་མོ་ཐམས་ཅད་ཀྱི་ཕྲིན་ལས་བདག་ལ་འདུས་པར་བསམ་མོ། ། བསྙེན་ཕུར་མ་བཤམས་པའི་སྐབས་གོང་གི་ཕྱག་རྒྱ་དེ་གནས་དེ་རྣམས་སུ་གཏུགས་པས་གོ་ཆོད་པར་མཛད། དེ་ནས་རང་གི་སྙིང་ག་ནས་འོད་འཕྲོས་པས་རྡོ་རྗེ་གཞོན་ནུ་ལྷ་ལྔ་བཅུ་རྩ་གཅིག་གི་དཀྱིལ་འཁོར་ལ་དམ་ཅན་སྲུང་མའི་ཚོགས་ཀྱིས་བསྐོར་བ་མདུན་གྱི་ནམ་མཁར་བཛྲ་ས་མཱ་ཛཿ རྡོ་རྗེ་གཡབ་དྲིལ་བུ་གསིལ་ལ།
བཅོམ་ལྡན་རྡོ་རྗེ་གཞོན་ནུ་ཡབ་ཡུམ་དང་། ། སྤྲུལ་པ་ཡང་སྤྲུལ་བཀའ་སྡོད་སྲུང་མའི་ཚོགས། ། གློག་ལྟར་མྱུར་བའི་ཐུགས་རྗེས་འདིར་གཤེགས་ནས། ། ཀཱི་ལ་ཡ་ཡི་དངོས་གྲུབ་སྩལ་དུ་གསོལ། ། ཨོཾ་བཛྲ་ཀཱི་ལི་ཀཱི་ལ་ཡ་ས་པ་རི་ཝཱ་ར་ས་མཱ་ཛཿ ཛཿཧཱུྃ་བཾ་ཧོཿ ཡང་དག་དོན་དུ་དག་མོད་ཀྱང་། ། འགྲོ་བ་ཀུན་གྱི་དོན་སླད་དུ། ། ཕྱག་དང་ཞབས་ནི་བསིལ་ནས་ཀྱང་། ། རྡོ་རྗེའི་གདན་ལ་བཞུགས་སུ་གསོལ། །
ཨོཾ་ཤྲཱི་ཧེ་རུ་ཀ་ས་པཱ་རི་ཝཱ་ར་ཧསྟ་ཙ་པཱ་དྱཾ་པྲ་ཏིཙྪ་བཛྲ་ཨཱ་ས་ན་ཏིཥྛནྟུ། ཞེས་པས་ཞབས་བསིལ་གདན་ཕུལ། བདེ་བར་གཤེགས་སོ་ཁྲོ་རྒྱལ་གཙོ། ། རྒྱལ་བ་རྒྱ་མཚོའི་ཡེ་ཤེས་ཀྱིས། ། སྲིད་པའི་རྒྱ་མཚོ་མཐའ་ཡས་ཀུན། ། ཀུན་བཟང་མཆོད་སྤྲིན་མཆོག་ཏུ་རོལ། ། ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ཞེས་མཆོད་པ་ཐམས་ཅད་ཀྱིས་མཆོད། སྒེག་ཕྲེང་གླུ་གར་བདུག་པ་མེ་ཏོག་མ། །
མར་མེ་དྲི་མ་ཉེར་སྤྱོད་རོལ་མོའི་སྒྲ། ། ཕྱོགས་བཅུའི་འཇིག་རྟེན་ནམ་མཁའི་ཁམས་བཀང་ནས། ། བླ་མ་དཀྱིལ་འཁོར་དམ་ཅན་སྲུང་མ་ལ། ། རྣམ་དག་བློ་ཡི་མོས་བློས་བདག་འབུལ་ན། ། བཞེས་ཤིག་ཀཱི་ལ་ཡ་ཡི་དངོས་གྲུབ་སྩོལ། ། ཌཱ་དྲིལ་དང་བཅས་པས། བཛྲ་ལཱ་སྱེ་ཧཱུྃ། བཛྲ་མཱ་ལེ་ཏྲཾ། བཛྲ་གཱིར་ཏི་ཧྲིཿ བཛྲ་ནཱིརྟི་ཨཱཿ
བཛྲ་དྷུ་པེ་ཧཱུྃ། བཛྲ་པུཥྤེ་ཏྲཾ། བཛྲ་ཨཱ་ལོ་ཀེ་ཧྲིཿ བཛྲ་གནྡྷེ་ཨཱཿ བཛྲ་པུཥྤེ་ཨཱཿཧཱུྃ། བཛྲ་དྷུ་པེ་ཨཱཿཧཱུྃ། བཛྲ་ཨ་ལོ་ཀེ་ཨཱཿཧཱུྃ། ཨོཾ་བཛྲ་གནྡྷེ་ཨཱཿཧཱུྃ། ཨོཾ་བཛྲ་ནཻ་ཝི་དྱེ་ཨཱཿཧཱུྃ། ཨོཾ་བཛྲ་ཤཔྟ་ཨཱཿཧཱུྃ།
རྣམས་ཀྱི་ཕྱི་མཆོད་དང་། ནང་མཆོད་མཐེབ་སྲིན་གྱིས་བདུད་རྩི་གཏོར་ལ། རང་བྱུང་གདོད་ནས་དག་པ་ཡི། ། རྩ་བརྒྱད་སྟོང་ལ་སྦྱར་བའི་སྨན། ། རིགས་ལྔ་དམ་ཚིག་ལྔ་ཡི་དངོས། ། ཡེ་ཤེས་ལྔ་རྫོགས་གྲུབ་པའི་རྫས། ། རྒྱུད་ལྔའི་སེམས་ཅན་ཀུན་བསྒྲལ་ཕྱིར། ། དུག་ལྔ་སེལ་བའི་བདུད་རྩི་འདི། ། ཇི་སྙེད་སངས་རྒྱས་ཐམས་ཅད་དང་། ། བྱང་ཆུབ་སེམས་དཔའི་ཚོགས་ཆེན་པོ། །
ཐུགས་དམ་དབྱིངས་ཉིད་བསྐུལ་བའི་ཕྱིར། ། ཕྱོགས་བཅུའི་སངས་རྒྱས་སྲས་བཅས་ལ། ། སྐུ་གསུང་ཐུགས་ཀྱི་ངང་ཉིད་དུ། ། བདག་ཅག་དད་པས་འབུལ་ལགས་ཀྱི། ། བཞེས་ཏེ་ཀུན་ཏུ་དགེས་མཛོད་ལ། ། འཕྲུལ་གྱི་དངོས་གྲུབ་བསྩལ་དུ་གསོལ། ། ན་མཿསརྦ་ཏ་ཐཱ་ག་ཏ་ཤྲཱིཿཀ་པཱ་ལ། བནྡྷ་མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། རྒྱལ་བ་ཀུན་དངོས་རྩ་བའི་བླ་མ་དང་། ། རིག་འཛིན་བརྒྱུད་པའི་བླ་མ་ཐམས་ཅད་དང་། །
དཔལ་ཆེན་རྡོ་རྗེ་གཞོན་ནུ་ཡབ་ཡུམ་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཐུགས་རྗེ་ཆེ་དགོངས་དབང་དང་དངོས་གྲུབ་སྩོལ། ། མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། འཇིགས་བྱེད་ཆེན་པོ་ཁྲོ་བོ་ཡབ་ཡུམ་བཅུ། ། སྤྲུལ་པའི་ཕྲ་ཐབས་ཡབ་ཡུམ་ཉི་ཤུ་དང་། ། སྒོ་མ་བཞི་དང་སྲས་མཆོག་ཕུར་བུའི་ཚོགས། ། རྣམ་དག་སོགས། ༞༞ ཕྱི་ནང་མཁའ་འགྲོ་འཁོར་བཅས་ཐམས་ཅད་དང་། ། གིང་ཆེན་བཅོ་བརྒྱད་གིང་ཕྲན་འབུམ་སྡེ་དང་། །
དཔག་བསམ་ཤིང་ལྔ་རེ་མ་ཏཱི་རྣམས་ལ། ། རྣམ་དག ༞ ཤྭ་ན་མུ་ཁ་བདག་ཉིད་ཆེན་མོ་དང་། ། བསེའི་ལྷ་མོ་ཕྱོགས་བཅུའི་རྣལ་འབྱོར་ཚོགས། ། དམ་སྲུང་མཆེད་ལྕམ་བསྟན་མ་བཅུ་གཉིས་ལ། ། རྣམ་དག ༞ དྲིན་ཅན་རྩ་བའི་བླ་མའི་ཞལ་དུ་ཁཱ་ཧི། ། བརྒྱུད་པའི་བླ་མ་རྣམས་ཀྱི༞ ཆོས་སྐུ་ཀུན་ཏུ་བཟང་པོའི༞ ལོངས་སྐུ་རྡོ་རྗེ་སེམས་པའི༞ སྤྲུལ་སྐུ་པདྨ་འབྱུང་གནས༞ དཀྱིལ་འཁོར་ལྷ་ཚོགས་རྣམས་ཀྱི༞ ཁྱད་པར་ཆོས་སྐྱོང་སྲུང་མའི་ཞལ་དུ་ཁ་ཁ་ཁཱ་ཧི་ཁཱ་ཧི། རང་གི་ལྕེ་དང་གནས་གསུམ་དུ་ནང་མཆོད་བཞག་ནས། བྱང་ཆུབ་མཆོག་ཏུ་ཐུགས་བསྐྱེད་ནས། །
དུས་གསུམ་རྒྱལ་བའི་གདུང་འཚོབ་པའི། ། རིག་འཛིན་བདག་ཅག་ཐམས་ཅད་ལ། ། སྐུ་གསུང་ཐུགས་ཀྱི་དངོས་གྲུབ་སྩོལ། ། ཀ་ཡ་སིདྡྷི་ཨོཾཿ ཝཀྐ་སིདྡྷི་ཨཱཿ ཙིཏྟ་སིདྡྷི་ཧཱུྃ། གསང་མཆོད་ནི། འཁྲིལ་བའི་མཆོད་ཆེན་མཉམ་སྦྱོར་བ། ། ཐབས་དང་ཤེས་རབ་གཉིས་མེད་པའི། ། པདྨོ་ལ་ནི་རྡོ་རྗེ་ཞུགས། །
བདག་ཉིད་མཆོད་པས་མཉེས་པར་བྱོས། ། ས་མ་ཡ་ཧོ། ས་མ་ཡ་སཏྭཾ། རཱ་གོ་ཨ་ནུ་རཱ་ག་ཡ་མི་བོ་དྷི་ཙིཏྟ། དེ་ཁོ་ན་ཉིད་ཀྱི་མཆོད་པ་ནི། མཉམ་པའི་སྒྲུབ་རྫས་ཆེན་པོ་སྟེ། ། བདག་དང་མཉམ་པའི་ཚོགས་ལ་འབུལ། ། བཟའ་དང་བཅའ་དང་བཏུང་ནས་བགོ ། ལོངས་སྤྱོད་ལྔ་ལྡན་ཐམས་ཅད་ལ། ། དཀྱིལ་འཁོར་ལ་ཡང་དཀྱིལ་འཁོར་ཐིམ། །
ཨ་ལ་ལ་སྟེ་དཀྱིལ་འཁོར་ཐིམ། ། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ་མ་ཧཱ་བཛྲ་ཨ་ཝེ་ཤ་ཡ་ཨ་ཝེ་ཤ་ཡ། པྲ་བེ་ཤ་ཡ། པྲ་བེ་ཤ་ཡ། མ་ཧཱ་སུ་ཁ་པྲ་ཏཱིཙྪ་ཧོཿ པྲ་ཏི་གྲྀཧྞ་ཁཱ་ཧི། གསང་མཆོད་དང་དེ་ཁོ་ནའི་མཆོད་པ། འདི་གཉིས་ལ་ཕྱག་རྒྱ་མེད། བསྒྲལ་མཆོད་ནི།
རང་གི་ཐུགས་ཀ་ནས་ཁྲོ་བོ་ཁྲོ་མོ་ཕྲ་ཐབས་སྒོ་མ། སྲས་མཆོག་དམ་ཅན་གྱི་ལྷ་ཚོགས་དཔག་ཏུ་མེད་པ་སྤྲོས་ནས་དགྲ་བགེགས་གདུག་པ་ཅན་ཐམས་ཅད་བསྒྲལ་བར་བསམ་ཞིང་། རྡོར་དྲིལ་གསོར་དཀྲོལ་གྱིས། དམ་ཚིག་ཆེན་པོའི་དུས་ལ་བབས། ། སྤྲུལ་པ་ཆེན་པོའི་དུས་ལ༞ ། ཕོ་ཉ་ཆེན་པོའི་དུས་ལ༞ ། བདག་ཉིད་ཆེན་པོའི་དུས༞ ། ས་བདག་རྒྱལ་མོའི༞ ། ཁྱི་ཡི་གདོང་ཅན༞ ། བསྒྲལ་བར་བྱ་བའི་དུས་ལ་བབས། །
བྱང་ཆུབ་མཆོག་ཏུ་སེམས་བསྐྱེད་ནས། ། དུས་གསུམ་སངས་རྒྱས་སྲས་བཞིན་དུ། ། རིག་འཛིན་བདག་ཅག་རྣམས་ལ་ནི། ། གནོད་ཅིང་གདུག་པའི་དགྲ་དང་བགེགས། ། བདུད་དང་བར་དུ་གཅོད་པ་རྣམས། ། ཁྲོ་བོ་ཆེན་པོའི་བྱིན་རླབས་ཀྱིས། ། ཡུད་ཙམ་གྱིས་ནི་དེ་བཀུག་ནས། ། མངོན་སྤྱོད་ཚུལ་གྱིས་བསྒྲལ་བ་དང་། ། ལུས་ངག་ཕྱེ་མར་མཛད་ནས་ཀྱང་། ། སྡུག་བསྔལ་ཉམས་སུ་མྱོང་བར་མཛོད། །
ཨོཾ་ལཾ། ཧཱུྃ་ལཾ། སཏྭཾ་བྷ་ནི་མོ་ཧཾ་གྷཱ་ཏ་ཡ་བྷ་ག་ཝཱན་ཧྲཱི་ཥྚཱིཿ བི་ཀྲི་བཛྲ་ཧཱུྃ་ཀཱ་ར་ཧཱུྃ། བཛྲ་ཀཱི་ལི་ཀཱི་ལ་ཡ། ཛཿཧཱུྃ་བཾ་ཧོཿ སརྦ་བིགྷྣཱན་བཛྲ་ཀཱི་ལི་ཀཱི་ལ་ཡ་ཕཊ། ཁ་ཏཾ་ཁ་ཏཾ་ཁ་ཏཾ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ། བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི། ཧ་ཧ།
ཧཱུྃ་ཧཱུྃ། ཕཊ་ཕཊ། རཀྟའི་མཆོད་པ་ནི། དགྲ་བགེགས་བསྒྲལ་བའི་ཤ་རུས་ཀྱིས་མཆོད་པར་བསམས་ལ། ཌཱ་དྲིལ། ཧེ་རུ་ཀ་ཡི་གནས་བཅུ་དང་། ། དུར་ཁྲོད་ཆེན་པོའི་གནས་བརྒྱད་ནས། ། དཔལ་ཆེན་འཁོར་བཅས་སྤྱན་དྲངས་ཏེ། ། དུར་ཁྲོད་མཆོག་གི་གནས་འདི་རུ། ། ཞིང་ཆེན་གསར་རྙིང་ཏི་རར་བཅས། །
དམར་གྱི་ཨརྒྷཾ་རྒྱ་མཚོར་བསྐྱིལ། ། མཁའ་འགྲོ་འབར་བའི་ཚོགས་རྣམས་ཀྱི། ། མ་ལུས་གཤེགས་ནས་བསྣམས་སུ་གསོལ། ། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ་མ་ཧཱ་ས་མ་ཡ་རཀྟ་ས་མུ་དྲ་ཁ་ཁ་ཁཱ་ཧི་ཁཱ་ཧི། ཧྲྀ་ཏ་ད་ཡ་པི་པ་ཐ་ཧཱུྃ་ཕཊ། ཁམས་གསུམ་ཡོངས་སྒྲོལ་གྱི་མཆོད་པ་ནི། ང་ནི་ཟ་བྱེད་ཆེན་པོ་སྟེ། ། ཁམས་གསུམ་མ་ལུས་བསྒྲལ་བ་དང་། ། གདུལ་དཀའ་མཐའ་དག་འདུལ་བའི་ཕྱིར། །
ཤ་རུས་ལ་སོགས་བཟའ་བར་བྱ། ། ང་ནི་ཁྲག་འཐུང་ཆེན་པོ་སྟེ། ། དམར་གྱི་མཆོད་པ་རྒྱ་མཚོར་བསྐྱིལ། ། འཁོར་བའི་དྲྭ་བ་གཅོད་པའི་ཕྱིར། ། འཁོར་གྱི་ཕྲ་མན་ཚོགས་རྣམས་ཀྱིས། ། མ་ལུས་གཤེགས་ནས་བསྣམས་སུ་གསོལ། ། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ་མ་ཧཱ་རུ་དྷི་ར་ཁཱ་ཧི། མ་ཧཱ་མཾ་ས་ཁཱ་ཧི། མ་ཧཱ་མ་ཏ་ཀ་ཁཱ་ཧི།
མ་ཧཱ་ཨསྡྱི་ཁཱ་ཧི། དེ་ཐམས་ཅད་གཏོར་མའི་སྟེང་དུ་རཀྵ་བསྒྲེངས། རྡོ་རྗེ་གཞོན་ནུ་ཡབ་ཡུམ་གྱི་ལྗགས་ལས་བྱུང་བའི་འོད་ཀྱི་སྦུ་གུས་གཏོར་མ་གསོལ་བར་བསམ་ཞིང་། བླ་མེད་མཆོག་གི་མཆོད་པ་དམ་པ་འདི། ། ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། ། འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། ཐུགས་དམ་བཞིན་དུ་ཅི་བདེར་བཞེས་སུ་གསོལ། ། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ་ཨི་དཾ། པུཥྤཾ།
དྷཱུ་པཾ། དཱི་པཾ། གནྡྷཾ། བྷ་ལིནྟ་པྲ་ཏཱིཙྪ་ཧོ། གྲྀཧྞ་ཁཱ་ཧི། བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི། སྔགས་འདི་གསུམ་མམ་བདུན་གྱིས་གཏོར་མ་ཕུལ། བསྟོད་པ་ནི། རྡོ་རྗེ་ཕྱག་འཚལ་བའི་ཚུལ་དང་དྲིལ་བུ་གསིལ། རྒོད་དང་གཤེ་དང་འཇིགས་སུ་རུང་བ་དང་། །
སྙིང་རྗེ་རྔམས་དང་ཞི་བ་ལ་སོགས་པ། ། གར་དགུའི་རོལ་མཛད་རྡོ་རྗེ་གཞོན་ནུའི་སྐུ། ། ཨེ་ཀ་ཛ་ཊཱི་གུ་ཧྱ་གསང་བའི་ཡུམ། ། ཧཱུྃ་མཛད་སྒྲ་འབྱིན་ཕག་དང་སྨིག་བུའི་མགོ ། རྣམ་རྒྱལ་སྒེག་མོ་སྟག་དང་བྱ་རྒོད་མགོ ། དབྱུག་སྔོན་སྡེར་མོ་གཡག་དང་བྱ་རོག་མགོ ། གཤིན་རྗེ་དུར་ཁྲོད་ཤ་བ་འུག་པའི་མགོ ། མི་གཡོ་གཏུན་ཁུང་གཟིག་དང་ཁ་ཏའི་མགོ ། རྟ་མགྲིན་གཏུམ་མོ་བྱི་ལ་པུ་ཤུད་མགོ ། གཞན་གྱིས་མི་ཐུབ་མདའ་སྙེམས་སྤྱང་ཁྲའི་མགོ །
འཁྱིལ་པ་སྒྲ་མཛད་སེང་གེ་ཕ་ཝཾ་མགོ ། ཁམས་གསུམ་གསོད་མ་དོམ་དང་དྲེད་མོང་མགོ ། སྟོབས་ཆེན་རིག་བྱེད་དོམ་དང་བྱི་བའི་མགོ ། གནོད་སྦྱིན་འཇིགས་མ་བདུད་རྩི་གསོད་བྱེད་མ། ། དངོས་གྲུབ་མཆོག་སྩོལ་ཡེ་ཤེས་ཆེན་མོའི་དངོས། ། དཀྱིལ་འཁོར་ཆེན་པོའི་བཀའ་སྲུང་དམ་ཅན་ཚོགས། ། ཕྲིན་ལས་བཞི་བསྒྲུབ་དམ་ཚིག་རྗེས་གཅོད་པའི། ། དཀྱིལ་འཁོར་ལྷ་ཚོགས་རྣམས་ལ་ཕྱག་འཚལ་བསྟོད། ། གྲུ་གསུམ་མཐིང་ནག་འབར་བའི་དཀྱིལ་འཁོར་ནས། ། ཁྲོ་རྒྱལ་འདུས་པའི་སྲས་མཆོག་ཀཱི་ལ་ཡ། །
རིགས་ལྔ་ཁྲོ་བཅུ་སྒོ་མ་རྣམ་པ་བཞི། ། བགེགས་འདུལ་བྱང་ཆུབ་སེམས་ཀྱི་དངོས་ལ་བསྟོད། ། འཇམ་མཆོད་ནི། བཟླས་པའི་སྐབས་སུ། ཧཱུྃ་བཛྲ་ཛྙ་ན་ཀཱི་ལི་ཀཱི་ལ་ཡ། ཞེས་བརྗོད་དུས། རང་གི་སྙིང་གའི་ཡེ་ཤེས་སེམས་དཔའ་ལས། དེ་དང་འདྲ་བ་ཡུམ་མེད་གཅིག་མདུན་དུ་བྱེ་ནས་རང་ལ་ཞལ་ཕྱོགས་པར་བཞུགས། ཛྙ་ན་སཏྭ་ཨེ་ཏྲི་ཁོ་ཎ་བི་མ་ན། པཾ་པདྨ་མཎྜལ།
མ་སཱུརྻ་མཎྜལ། ཨ་ཙནྡྲ་མཎྜལ། ཧཱུྃ་བཛྲ་ཀཱི་ལི་ཀཱི་ལ་ཡ་སརྦ་བིགྷྣཱན་བནྡྷེ་ཧཱུྃ་ཕཊ། བརྗོད་དུས། རང་གི་སྙིང་གར་གྲུ་གསུམ་མཐིང་ནག་གི་དབུས་སུ་པདྨ་ཉི་ཟླའི་གདན་ལ་ཡེ་ཤེས་སེམས་དཔའ་རང་འདྲ་ཡུམ་མེད་པའི་ཐུགས་ཀར་ཉི་མའི་དཀྱིལ་འཁོར་ལ། རྡོ་རྗེ་ནས་འབྲས་ཙམ་གྱི་ཧཱུྃ་སྔོན་པོ་ཡུངས་འབྲུ་ཙམ་གྱི་མཐར་ཀཱི་ལ་ཡའི་སྔགས་ཁ་དོག་སྔོན་པོ་སྐྲ་ཤད་ཀྱིས་བྲིས་པ་ལྟ་བུ་གཡས་བསྐོར་དུ་བསམས་ནས། གྲུ་གསུམ་མཐིང་ནག་འབར་བའི་དཀྱིལ་འཁོར་དུ། ། དབང་ཕྱུག་ཕོ་མོ་བསྣོལ་བའི་གདན་སྟེང་ནས། ། བཅོམ་ལྡན་དཔལ་ཆེན་རྡོ་རྗེ་གཞོན་ནུ་ནི། ། སྐུ་མདོག་མཐིང་ནག་འཇིགས་པའི་སྐུར་སྟོན་པ། །
ཡབ་ཡུམ་ཐབས་དང་ཤེས་རབ་གཉིས་སུ་མེད། ། འཁོར་གྱི་ཕྲ་མན་ཕོ་ཉའི་ཚོགས་ལ་སོགས། ། ཡུན་རིང་དུས་ནས་བསྙེན་ཅིང་བསྒྲུབ་པའི་ལྷ། ། དྲག་པོ་རང་བྱུང་དབང་དང་དངོས་གྲུབ་སྩོལ། ། རང་གི་སྙིང་གའི་ཏིང་ངེ་འཛིན་སེམས་དཔའ་ལས་སྔགས་ཕྲེང་ཁ་དོག་སྔོན་པོ་འོད་ཟེར་དམར་པོ་འཕྲོ་བ་ལྕགས་སྒྲོགས་སྦྲེལ་བ་ལྟ་བུ་རྡོ་རྗེའི་དབུས་རྭ་ནས་བྱུང་། ཡེ་ཤེས་སེམས་དཔའ་དང་རང་གི་སྣ་བུག་གཡས་ནས་ཕྱིར་ཐོན། མདུན་གྱི་སེམས་དཔའི་སྣ་བུག་གཡོན་ནས་ཞུགས་དེའི་ཐུགས་ཀའི་ཧཱུྃ་ལ་ཐིམ། ཡང་དེ་ལས་སྔགས་ཕྲེང་བྱུང་མདུན་གྱི་སྣ་བུག་གཡས་ནས་ཐོན། རང་དང་ཡེ་ཤེས་སེམས་དཔའི་སྣ་བུག་གཡོན་ནས་ཞུགས། རྡོ་རྗེའི་དབུས་རྭ་ནས་སོང་།
རང་གི་སྙིང་ཁའི་ཧཱུྃ་ལ་ཐིམ་པར་བསམ་ཞིང་། སྔགས་ཕྲེང་ཕྱིར་འགྲོ་དུས་དེ་ལས་རྡོ་རྗེ་གཞོན་ནུའི་སྐུ་དཔག་ཏུ་མེད་པ་སྤྲོས། སེམས་ཅན་ཐམས་ཅད་ཀྱི་སྡིག་སྒྲིབ་དང་བགེགས་དང་བར་ཆད་ཐམས་ཅད་ཞི་བར་བྱས། སེམས་ཅན་ཐམས་ཅད་ཡི་དམ་གྱི་ལྷར་གྱུར། སྔགས་ཕྲེང་ནང་དུ་འོང་དུས་སངས་རྒྱས་བྱང་སེམས་བླ་མ་ཡི་དམ་ཐམས་ཅད་ཀྱི་བྱིན་རླབས་རྡོ་རྗེ་གཞོན་ནུའི་སྐུར་བྱོན་ནས་རང་ལ་ཐིམ་པས་རྒྱུད་བྱིན་གྱིས་བརླབས། རང་གི་སྔགས་བརྗོད་པའི་ཚེ་གོང་དུ་བཅོམ་ལྡན་རྡོ་རྗེ་གཞོན་ནུ་སོགས་ཀྱིས་སྤྱན་དྲངས་པས། མདུན་གྱི་བསྒྲུབ་པའི་དཀྱིལ་འཁོར་བླ་མ་ཡི་དམ་ནམ་མཁའ་གང་བར་བཞུགས་པ་རྣམས་དང་། སེམས་ཅན་ཡི་དམ་གྱི་སྐུར་གྱུར་པ་ཐམས་ཅད་ཀྱིས་རང་གི་སྔགས་བཟླ་གྲོགས་བྱེད་པར་བསམ་ཞིང་། སྔགས་ཕྲེང་རྒྱུན་མི་ཆད་པར་འཁོར་བ་ལ་སེམས་གཏད་པ་ནི་མན་ངག་དམ་པ་ཡིན་པས་འདིའི་ངང་ནས་ཀཱི་ལ་ཡ་ཁོ་ནར་གྲངས་བཟུང་། གཞན་ཡང་དམིགས་པའི་རྣམས་གྲངས་རྣམས་རྣམ་བཤད་ཆེན་མོ་ན་ཡོད་དོ།།
བཟླས་འཕྲོ་འཇོག་པ་ན། ཨོཾ་དཱིཔྟ་ཙཀྲ་ཧ་ན་ཧ་ན་ཧཱུྃ་ཕཊ། ཅི་རིགས་པ་དང་། མ་རཀྨོ། ཡཀྨོ། ཀཱ་ལ་རཱུ་པ་སྙིང་རྩ་ལ་ཡཾ་ཡཾ། སྲོག་རྩ་ལ་ཡཾ་ཡཾ། སྙིང་ལ་ཁྲིལ་ཁྲིལ། སྲོག་ལ་ཆུམ་ཆུམ། ཙིཏྟ་སྲོག་ལ་ཏུམ་ཏུམ།
ཐུམ་རིལ་རིལ། སྙིང་ཁྲག་སྲོག་ལ་ཤན་ཤན། སྙིང་ཚག་ཚག འུར་འུར། ཤིག་ཤིག གུལ་གུལ། ཉག་ཉག སོད་སོད། དྷ་ཏི། མ་མ་ཤཱི་གྷྲཾ།
ཀརྨ་ཀ་ར་མཱ་ར་སེ་ན། པྲ་མརྡྷ་ནི་ཧཱུྃ་ཕཊ། གཞི་སྙིང་གཅིག་ཏུ་དྲིལ་བ་ཅུང་ཟད་བཟླས་ལ་ལག་པ་ཐལ་མོ་སྦྱར་བའི་བར་དུ་ཕྲེང་བ་བཅུག་ནས་ཁ་རླངས་ཕོག་པ་བྱས་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་སྒོ་ནས་བྱིན་གྱིས་བརླབས་ཏུ་གསོལ། མྱུར་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་དཔལ་ཆེན་རྡོ་རྗེ་གཞོན་ནུའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབས་ཏུ་གསོལ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་བགེགས་དང་བར་དུ་གཅོད་པ་ཉེ་བར་ཞི་བ་དང་། ཚེ་དང་བསོད་ནམས་དཔལ་དང་འབྱོར་པ་ཐམས་ཅད་འཕེལ་ཞིང་རྒྱས་ནས། བྱམས་དང་སྙིང་རྗེ་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། ཞེས་བརྗོད་ལ་ཕྲེང་བ་སྤྱི་བོར་རེག མདུན་གྱི་ཡེ་ཤེས་སེམས་དཔའ་འོད་དུ་ཞུ་ནས་རང་ལ་ཐིམ་པས་རང་ཉིད་བཀྲག་མདངས་གཟི་བརྗིད་ནུས་མཐུ་ཕུན་སུམ་ཚོགས་པ་དང་ལྡན་པར་གྱུར།
དེ་ནས་སྒེག་ཕྲེང་སོགས་ཀྱི་སྔགས་ལ་ཌཱ་དྲིལ་བཅས་ཕྱི་མཆོད་དང་། རང་བྱུང་གདོད་ནས་དག་པ་ཡི། ། རྩ་བརྒྱད་སྟོང་ལས་སྦྱར་བའི་སྨན། ། བཞེས་ཏེ་ཀུན་ཏུ་དགྱེས་མཛོད་ལ། ། འཕྲུལ་གྱི་དངོས་གྲུབ་སྩལ་དུ་གསོལ། ། ན་མཿསརྦ་ཏ་ཐཱ་ག་ཏ་ཤྲཱི་ཀ་པཱ་བནྡྷ་མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། ནང་མཆོད་ཕུལ་ནས། རྡོ་རྗེས་ཕྱག་འཚལ་བའི་ཚུལ་དང་དྲིལ་བུ་གསིལ་ལ། གྲུ་གསུམ་མཐིང་ནག་འབར་བའི་དཀྱིལ་འཁོར་ནས། ། མི་བཟད་དཔལ་ཆེན་རྡོ་རྗེ་གཞོན་ནུའི་སྐུ། །
ཞེ་སྡང་ཐུགས་མཆོག་ཡཀྵ་ཧེ་རུ་ཀ། ། ཡེ་ཤེས་ཁྲོ་བོ་ཆེ་ལ་ཕྱག་འཚལ་བསྟོད། ། ཅེས་དང་། འདི་ནི་བསྙེན་པའི་སྐབས་ལྟར་ཡིན་ལ་གཏོར་བསྔོའི་བདག་བསྐྱེད་སོགས་རྒྱུན་པ་ལྟར་ན། བདེ་བར་གཤེགས་པ་ནས་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ་གྱི་རྗེས་སུ་མདུན་གྱི་ནས་ལྡན་པར་གྱུར་བར། ལྷ་ཚོགས་སྩོལ་བར་བརྗོད་ལ་གཏོར་བསྔོ་སོགས་ལ་འཇུག་གོ ། ལྷ་ཚོགས་འཁོར་བཅས་མ་ལུས་ཀུན། ། སྔོན་གྱི་ཐུགས་དམ་རྗེས་དགོངས་ལ། ། གདུག་པའི་དགྲ་བགེགས་སྒྲོལ་བ་དང་། ། ཀཱི་ལ་ཡ་ཡི་དངོས་གྲུབ་སྩོལ། །
དེ་ནས་གུར་ཞལ་སོགས་ཆོས་སྐྱོང་ལ་གཏོར་མ་སྔར་ནས་འབུལ་བཞིན་པ་ཡིན་ན་འདིར་འབུལ། ཡང་ན་ཐུན་དང་པོ་རྣམས་ལ། དཀར་བདུད་དམ་ཅན་རྣམས་ལ་འབུལ་བ་ཙམ་གྱིས་ཆོག་པས། དེ་དག་གི་གཏོར་མ་དཀར་མོ་བ་ལ་ཟླུམ་གཏོར་དཀར་པོ། བདུད་རྒྱལ་ཕུར་སྲུང་ལ་དམར་གཏོར་གྲུ་གསུམ་རེ་བཤམས་ལ་ནང་མཆོད་ཆུ་ཆང་གིས་སྦྱངས་ལ། ཨོཾ་བཛྲ་ཀྲོ་དྷ་ཨ་མྲྀ་ཏ་སོགས་ཀྱིས་བསངས། རང་གི་ཐུགས་ཀ་ནས་རཾ་དམར་པོ་སྤྲོས་པ་གཏོར་མའི་སྣོད་ལ་རེག་པས་མི་གཙང་བ་བསྲེགས། སོགས་ནས། འཇིག་རྟེན་དང་འཇིག་རྟེན་ལས་འདས་པའི་བདུད་རྩི་བཀུག་ནས་བསྟིམ།། བར་གོང་བཞིན།
འོག་གི་གཏོར་མ་དང་འདྲེས་པས་ཁ་དོག་དྲི་རོ་སོགས་ནས། གྱུར་བར་ཡང་གོང་བཞིན། ཨོཾ་ཨཱཿཧཱུྃ། ལན་གསུམ་བརྗོད་པས་བྱིན་གྱིས་བརླབས། མདུན་གྱི་ནམ་མཁའི་གནས་སུ་པདྨ་དང་ཉི་ཟླའི་གདན་གྱི་སྟེང་དུ་བྷྱོཿདཀར་པོ་ཡོངས་སུ་གྱུར་པ་ལས། དཀར་མོ་ཉི་ཟླ་སྟོང་གི་ཕྲེང་བ་ཅན་སྐུ་མདོག་དཀར་པོ་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། ཕྱག་གཡས་པས་རི་རབ་བསྒོངས་རྡོར་འཕེན་ཅིང་། གཡོན་པས་གླིང་བཞི་བྱོ་ལྡོག་ཏུ་མཛད་པ། ཉི་ཟླ་བརྒྱ་ཡིས་དབུ་ལ་བརྒྱན་ཅིང་། ཉི་ཟླ་དགུ་བརྒྱས་དོ་ཤལ་བྱས་པ།
རིན་པོ་ཆེའི་རྒྱན་དང་དར་དཀར་པོའི་ན་བཟའ་ཅན། ཡེ་ཤེས་ཀྱི་མེ་འབར་བའི་དབུས་ན་ཞབས་གཉིས་མཉམ་པའི་སྟབས་གྱིས་བཞེངས་པ། དེའི་གཡོན་དུ་རྟ་ནག་པོའི་སྟེང་དུ་ཧཱུྃ་ལས་བདུད་ཀྱི་རྒྱལ་པོ་ཐོད་པའི་ཕྲེང་བ་ཅན་སྐུ་མདོག་ནག་པོ་ཞལ་གཅིག་ཕྱག་གཉིས་པ་སྤྱན་གསུམ་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། ཕྱག་གཡས་པས་བ་དན་ནག་པོ་ནམ་མཁའ་ལ་ཕྱར་ཞིང་། གཡོན་པས་རུས་ཕྲེང་ཕྱར་སྟབས་སུ་འཛིན་པ། དར་ནག་གི་ན་བཟའ་ཅན། མི་མགོའི་ཕྲེང་བ་དང་། སྦྲུལ་གྱིས་བརྒྱན་པ། འཁོར་འཆི་བདག་ནག་པོ་རང་དང་འདྲ་བ་བརྒྱད་ཀྱིས་བསྐོར་བ།
གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་ཧཱུྃ་ལས་འོད་འཕྲོས་པས། རང་བཞིན་གྱི་གནས་ནས་དཀར་མོ་ཉི་ཟླ་དང་། བདུད་ཀྱི་རྒྱལ་པོ་འཁོར་དང་བཅས་པ་བཛྲ་ས་མཱ་ཛཿ རྡོ་རྗེ་གཡབ་དྲིལ་བུ་གསིལ། བྷྱོཿ ཆེ་བའི་ཆེ་མཆོག་གསང་བའི་གཟུགས། ། ཐིག་ལེ་སྦྱོར་བའི་ཡུམ་གཅིག་མ། །
དཀར་མོ་ཉི་ཟླའི་ཐོད་ཕྲེང་ཅན། ། སྲོག་བདག་བདུད་ཀྱི་རྒྱལ་པོ་ཡང་། ། གནས་འདི་ཉིད་དུ་གཤེགས་སུ་གསོལ། ། ཨོཾ་ཨེ་ཧྱེ་ཧི་ས་མཱ་ཛཿ ཛཿཧཱུྃ་བཾ་ཧོཿ པདྨ་ཀ་མ་ལ་ཡ་སཏྭཾ། ཨོཾ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས་ནམ་མཁར་བཞུགས་པའི་སངས་རྒྱས་རྣམས་ཀྱིས། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་དབང་བསྐུར།
སྐུ་གང་། དྲི་མ་དག ཆུའི་ལྷག་མ་ཡར་ལུད་པ་ལས། རྡོ་རྗེ་སེམས་དཔའ་རེ་རེས་དབུ་བརྒྱན། དེ་ནས་རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ། བཛྲ་ས་མཱ་ཡ་སཏྭཾ། བཛྲ་ས་མ་ཡ་ཧོ། དཀར་མོ་ཉི་ཟླ་དང་། བདུད་རྒྱལ་ཐོད་པའི་ཕྲེང་བ་ཅན། འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ།
རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང་། རྡོ་རྗེ་ཕུར་པའི་ལྷ་ཚོགས་རྣམས་ཀྱི་བཀའ་དང་དམ་ལས་མ་འདའ་བར། དམ་ཚིག་སྲུངས། བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། ཁྱད་པར་དུ་ཡང་སངས་རྒྱས་ཀྱི་བསྟན་པ་དང་། བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་ཚར་བཅད་པ་དང་། བསམ་སྦྱོར་ཆོས་མཐུན་ཡིད་བཞིན་དུ་འགྲུབ་པར་མཛད་དུ་གསོལ། རྡོ་རྗེ་ཐལ་མོ་ཁ་ཕྱེ་མཐར་སེ་གོལ་དང་།
ཨོཾ་བཛྲ་ཤཱནྟིཾ་པདྨ་ཀུནྟིཾ་བྷྱོཿ ཨོཾ་སརྦ་མཱ་ར་ཀྲྀཥྞ་ཀ་པཱ་ལ་ལ་མཱ་ལ་དྷ་ར་ས་པཱ་རི་ཝཱ་ར་ཨི་དཾ་བ་ལིཾ་བྷུཉྫ་ཁ་ཁ་ཁཱ་ཧི་ཁཱ་ཧི། སརྦ་ཤ་ཏྲུན་བིགྷྣཱན་མཱ་ར་ཡ་ཧཱུྃ་ཕཊ། ཅེས་པ་གསུམ་མམ་ལྔས་གཏོར་མ་ཕུལ། ཨོཾ་ཨརྒྷཾ པཱ་དྱཾ། པུཥྤཾ། དྷཱུ་པཾ། ཨཱ་ལོ་ཀཾ། གནྡྷཾ། ནཻ་ཝི་དྱེ།
ཤཔྟ་ཨཱཿཧཱུྃ། ཨོཾ་ཨཱཿཧཱུྃ། ཤནྟིཾ་ཀུ་རུ། པུཥྚིཾ་ཀུ་རུ། བ་ཤཾ་ཀུ་རུ། དཀར་མོ་ཉི་ཟླ་དང་། བདུད་རྒྱལ་ཐོད་པའི་ཕྲེང་བ་ཅན་འཁོར་དང་བཅས་པ་ཁྱེད་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ཞེས་པས་ནང་མཆོད་ཕུལ་ནས། སངས་རྒྱས་ཀྱི་བསྟན་པ་དར་བ་དང་། བླ་མ་དམ་པ་རྣམས་ཀྱི་སྐུ་ཚེ་དང་མཛད་པ།
ཕྲིན་ལས་ཀྱི་བར་ཆད་ཐམས་ཅད་ཞི་བ་དང་། བདག་ཅག་འཁོར་དང་བཅས་པ་རྣམས་ཀྱི་བསམ་དོན་ཆོས་ལྡན་ཡིད་བཞིན་དུ་འགྲུབ་པར་མཛད་དུ་གསོལ། ཨོཾ་ཨཱཿཧཱུྃ་ཧོཿ ལན་གསུམ་གྱིས་བྱིན་རླབས་དྲན་པར་བྱས། རྡོ་རྗེ་གཡབ་དྲིལ་བུ་གསིལ། ཧཱུྃ་བྷྱོཿ སློབ་དཔོན་ཆེན་པོ་པདྨ་འབྱུང་གནས་ཀྱི། ། སྤྱན་སྔར་ཕུར་པའི་སྲུང་མར་ཞལ་བཞེས་པ། ། བདག་ཉིད་ཆེན་མོ་ཤྭ་ན་བསེ་མོའི་ཚོགས། ། དཔལ་གྱི་ཕོ་ཉ་མཐུ་རྩལ་རྫུ་འཕྲུལ་ཅན། །
དམ་ཚིག་དབང་གིས་གནས་འདིར་གཤེགས་སུ་གསོལ། ། ཨོཾ་བཛྲ་ཀཱི་ལི་ཀཱི་ལ་ཡ་དྷ་ཏི་མ་མ་ཤྲི་གྷྲཾ་ཀརྨ་ཀ་ར་མཱ་ར་སེ་ན་པྲ་མར་དྷ་ནི་ས་པཱ་རི་ཝཱ་ར་བཛྲ་ས་མཱ་ཛཿ ཡང་ས་པཱ་རི་ཝཱ་ར། ཡན་གྱི་ཡན། ཨི་དཾ་བ་ལིཾ་བྷཱུཉྫ་ཁ་ཁ་ཁཱ་ཧི་ཁཱ་ཧི། ལན་གསུམ་མམ་ལྔ་ཡིས་གཏོར་མ་ཕུལ་ལ་ནང་མཆོད་གཏོར་ཞིང་། ཨོཾ་མ་ཧཱ་པཉྩ་ཨ་མྲྀ་ཏ་ཁཱ་ཧི། མ་ཧཱ་རཀྟ་ཁཱ་ཧི། བདག་ཉིད་མ་བཞི། ས་བདག་མ་བཞི་འཁོར་དང་བཅས་པ་རྣམས་ཀྱི་ཞལ་དུ་མཆོད་པ་འབུལ་ལོ། །
སངས་རྒྱས་ཀྱི་བསྟན་པ་དར་བ་དང་། བླ་མ་དམ་པ་རྣམས་ཀྱི༞ སོགས་ཕྲིན་ལས་གོང་བཞིན་བཅོལ་ལ། བསྟོད་པ་ནི། རྡོ་རྗེ་ཕྱག་འཚལ་བའི་ཚུལ་དང་དྲིལ་བུ་གསིལ། བྷྱོཿ དཔལ་ལྡན་དཀར་མོ་ཆེན་མོ་ནི། ། སྔོན་ཚེ་ཆེ་མཆོག་ཧེ་རུ་ཀའི། ། སྤྱན་སྔར་ཁས་བླངས་དེ་བཞིན་དུ། ། བདུད་དང་མུ་སྟེགས་འདུལ་བ་དང་། ། དགྲ་བགེགས་ཐམས་ཅད་བསྒྲལ་བ་དང་། །
སྒྲུབ་པོ་འཁོར་བཅས་བསྲུང་བ་དང་། ། བསམ་པ་ཐམས་ཅད་བསྒྲུབ་པ་དང་། ། བཅོལ་བའི་ཕྲིན་ལས་འགྲུབ་པར་མཛོད། ། ཧཱུྃ་སྔོན་ཚེ་བདུད་ཀུན་གྱི་ནི་བདག་པོ་ཆེ། ། ཤིན་ཏུ་མི་བཟད་རྡོ་རྗེ་ཁྲག་འཐུང་གི ། སྤྱན་སྔར་དམ་བཅས་བདུད་རྒྱལ་ཐོད་ཕྲེང་ཅན། ། མཐུ་རྩལ་རྨད་བྱུང་ནག་པོ་ཆེ་ལ་བསྟོད། ། ཧཱུྃ་སློབ་དཔོན་ཆེན་པོ་པདྨ་འབྱུང་གནས་ཀྱི། ། སྤྱན་སྔར་ཕུར་པའི་སྲུང་མར་ཞལ་བཞེས་པ། ། བདག་ཉིད་ཆེན་མོ་ཤྭ་ན་བསེ་མོའི་ཚོགས། །
དཔལ་གྱི་ཕོ་ཉ་མཐུ་རྩལ་རྫུ་འཕྲུལ་ཅན། ། དམ་ཅན་མ་མོ་སྡེ་གསུམ་མཆེད་བཅུ་གཉིས། ། རྣམ་ལྔ་རྒྱན་གྱི་གཏོར་མ་འདི་བཞེས་ལ། ། མ་སྲིང་མཛའ་མོའི་ཚུལ་གྱིས་གྲོགས་མཛོད་ཅིག ། ཐུགས་དམ་རྗེས་དགོངས་བཅོལ་པའི་ཕྲིན་ལས་མཛོད། ། ཐུན་ཐ་མའི་མཇུག་ཏུ་ཡི་དམ་ཀྱཻ་རྡོར་སོགས་དང་ལྷན་ཅིག་གཏོར་མ་འབུལ་ན། གཏོར་མ་བྱིན་བརླབས་ཀྱཻ་རྡོར་བཞིན་བྱས་པས་ཆོག་གི གཞན་བྱིན་རླབས་ཟུར་དུ་མི་དགོས། ཡེ་ཤེས་ལྔ་ལྡན་རིགས་ལྔ་བདེ་བར་གཤེགས། ། སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། །
འཁོར་ལོ་རབ་བསྐོར་ཞི་ཁྲོའི་སྐུར་སྟོན་པ། ། ཐུགས་དམ་བཞིན་དུ་བདག་ལ་བརྩེར་དགོངས་ནས། ། དྲག་པོའི་སྟོབས་ཀྱིས་དགྲ་བགེགས་བསྒྲལ་བ་དང་། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། དངོས་གྲུབ་བླངས། ཡི་གེ་བརྒྱ་པ་ཚར་གསུམ་དང་། མ་འབྱོར་པ་དང་། སོགས་ཀྱིས་ལྷག་ཆད་ཁ་བསྐངས་ནས་རྟེན་ཡོད་པ་རྣམས་ལ་བརྟན་བཞུགས་མེད་པ་ལ་གཤེགས་གསོལ་རྣམས་སྤྱི་དང་མཐུན་པར་བྱ་ཞིང་། ཨོཾ་ཤྲཱི་བཛྲ་ཀུ་མཱ་ར་ཀྲོ་དྷ་རཀྵ་ཧཱུྃ་ཕཊ། ཨོཾ་བཛྲ་ཀཱ་ཝ་ཙེ་ཧཱུྃ་ཕཊ།
ལུས་བསྲུང་ཞིང་གོ་ཆ་བགོ དགེ་བ་འདི་ཡིས་མཐའ་ཡས་སེམས་ཅན་ཀུན། ། བདུད་ལས་རྣམ་རྒྱལ་བར་ཆད་ཀུན་བཅོམ་ནས། ། རྡོ་རྗེ་གཞོན་ནུ་མྱ་ངན་འདས་པ་ཡི། ། འབྲས་བུ་བྱང་ཆུབ་ངེས་པར་འགྲུབ་གྱུར་ཅིག ། སོགས་ཀྱིས་བསྔོ་བ་དང་། སྐྱེ་མེད་ཆོས་སྐུའི་རང་བཞིན་རྣམ་དག་ལས། ། ཐུགས་དམ་དབང་གིས་གཟུགས་ཀྱི་སྐུར་སྤྲུལ་པ། ། བཅོམ་ལྡན་རྡོ་རྗེ་གཞོན་ནུ་ཡབ་ཡུམ་གྱི། ། སྐྱེ་ཤི་མེད་པ་དོན་གྱི་བཀྲ་ཤིས་ཤོག །
སོགས་ཀྱིས་བཀྲ་ཤིས་རྣམས་སྐབས་དང་སྦྱོར་ལ་བྱའོ། ། ཐུན་ཐ་མ་ལ་སྲུང་མ་རྣམས་ཀྱི་གཏོར་མ་ཕུལ་རྗེས་བསྟོད་པ་བྱས་ལ་མགྱོགས་གཏོར་ཕུལ་ནས། ཡེ་ཤེས་ལྔ་ལྡན་མན་ཆད་བྱ་ཞིང་། དུས་རྒྱུན་དུ་བསྙེན་པ་བྱེད་ཚུལ་འདི་ཙམ་གྱིས་ཆོག་ལ་སྐབས་སུ་དུས་བཟང་བ་རྣམས་དང་། བསྙེན་པ་ཐོན་རྗེས་ཚོགས་བསྡུས་པ་ནི། ཨོཾ་བཛྲ་ཀྲོ་དྷ། སོགས་དང་། རང་གི་ཐུགས་ཀ་ནས་རཾ་དམར་པོ་སྤྲོས་པས་མེའི་ཚོགས་ཀྱིས་སྣོད་ལ་རེག་པས་མི་གཙང་བ་བསྲེགས། ཞེས་སོགས་ཀྱིས་སྨན་དང་གཏོར་མར་བྱིན་རླབས་ཀྱི་སྐབས་བཞིན་ལས། འོག་གི་ཚོགས་དང་འདྲེས་པས་ཁ་དོག་དྲི་རོ་ནུས་པ་ཕུན་སུམ་ཚོགས་པར་གྱུར།
ཨོཾ་ཨཱཿཧཱུྃ། ཚོགས་ཞིང་སྤྱན་དྲངས་ཤིང་ཚོགས་འབུལ་བའི་ཚིག་ནི། དམིགས་མེད་མཁའ་ལྟར་དག་ཅིང་ཁྱབ་པའི་སྐུ། ། སྤྱན་དྲངས་གཤེགས་སུ་གསོལ་བར་མི་དམིགས་ཀྱང་། ། ཐུགས་རྗེའི་ངང་ཉིད་ཆོས་སྐུ་དག་པ་ལ། ། ཡེ་ཤེས་སྒྱུ་མར་རོལ་ཏེ་གཤེགས་སུ་གསོལ། ། ཨོཾ་ཨེ་ཧྱེ་ཧི་བྷ་ག་ཝཱན། མ་ཧཱ་ཀ་རུ་ཎི་ཀ་ས་པཱ་རི་ཝཱ་ར་ཏྲི་ཤྱ་ཧོ། ས་མ་ཡ་སཏྭཾ། ཨེ་ཨ་ར་ལི་ཧྲིཾ་ཧྲིཾ།
གཟུགས་ཀྱི་མཆོད་པ་ཁྱད་པར་ཆེ། ། སྒྲ་ཡི་མཆོད་པ་ཡིད་འོང་ལྡན། ། དྲི་ཡི་མཆོད་པས་ཚིམ་པར་བྱེད། ། རོ་ཡི་མཆོད་པས་བདེ་མཆོག་ལྡན། ། རེག་བྱའི་མཆོད་པ་བླ་ན་མེད། ། མཆོད་པ་རྣམ་པ་ལྔ་རྣམས་ཀྱིས། ། ཕྱོགས་བཅུའི་ནམ་མཁའི་ཁམས་བཀང་ནས། ། དཀྱིལ་འཁོར་ཀུན་ལ་རྒྱས་པར་འབུལ། ། བླ་མེད་མཆོག་གི་མཆོད་པ་དམ་པ་འདི། ། ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། །
འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། ཐུགས་དམ་བཞིན་དུ་ཅི་བདེར་བཞེས་སུ་གསོལ། ། ཛཿཧཱུྃ་བཾ་ཧོཿ ཤྲཱི་ཧེ་རུ་ཀ། ཨི་དཾ། པུཥྤེ། དྷཱུ་པཾ། དཱི་པཾ། གྷནྡྷཾ། བ་ལིཾ་ཏ་པྲ་ཏཱིཙྪ་ཧོ།
གྲྀཧྞ་ཁཱ་ཧི། བཛྲ་ཡཀྵ་ཀྲོ་དྷ་ཁ་ཁ་ཁཱ་ཧི་ཁཱ་ཧི། ཞེས་བརྗོད། བཤགས་པ་ནི། ལུས་ཀྱིས་སྡིག་པ་བགྱིས་པ་མངོན་སུམ་དུ། ། ངག་གིས་ཚིག་འཁྱལ་སྨྲས་པ་ངག་ཏུ་བརྗོད། ། སེམས་ཀྱིས་བློ་ནོར་ལོག་པར་བསམ་པ་སོགས། ། འདོད་ཁྲོ་གཏི་མུག་དབང་གིས་ནོངས་བགྱིས་པ། ། བཀྲ་བའི་ལྷ་ཚོགས་ཁྱེད་ལ་བཟོད་པར་གསོལ། ། བཟོད་པར་གསོལ་ལོ་ཚངས་པར་བསྩལ་དུ་གསོལ། །
ཡེ་ཤེས་ལྷ་ལ་རྟོག་པ་མི་མངའ་ཡང་། ། དེ་ཡི་འཁོར་དུ་གཏོགས་པའི་དམ་ཅན་རྣམས། ། མི་ཡི་སྐྱོན་མཐོང་ཙམ་ན་བརླག་པར་མཛད། ། ཆགས་ཉམས་འགལ་འཁྲུལ་ཅི་མཆིས་མཐོལ་ལོ་བཤགས། ། མཐོལ་བཤགས་ཚངས་པའི་དངོས་གྲུབ་སྩལ་དུ་གསོལ། ། ཕྱག་ལེན་ལ་མཚམས་འདིར་སྤྱི་བསྟབས་དང་བསྟན་སྐྱོང་མཛད་པས། བསྟན་སྐྱོང་ནི། ཧོཿ བོད་ཁམས་སྐྱོང་བའི་བསྟན་མ་བཅུ་གཉིས་དཔལ་ཆེན་པོའི་ཕམ་འབབ་ལ། མནོས་ཏེ་རྣལ་འབྱོར་པའི་སྟོང་དང་གྲོགས་ལ།
ནག་མོ་བཞིན་མི་སྡུག་པའི་བུ་མོ་བདུད་མོ་ཆེན་མོ་བཞི་དང་། དམར་མོ་ཁྲོ་གཉེར་ཅན་གྱི་བུ་མོ་གནོད་སྦྱིན་ཆེན་མོ་བཞི་དང་། དཀར་ཤམ་བཞིན་བཟང་གི་བུ་མོ་སྨན་བཙུན་མ་ཆེན་མོ་བཞི་རྣམས་སྔོན་ཀྱི་ཐུགས་དམ་ལས་མ་འདའ་བར་འདིར་གཤེགས་ཤིག ཛཿཧཱུྃ་བཾ་ཧོཿ ཌཱ་ཀི་ནི་ཧཱུྃ་ཛཿཨེ་ཨ་ར་ལི་ཧྲིཾ་ཧྲིཾ་བྷྱོཿ བཀའ་ཡི་ཚོགས་དང་བཅས་ཉིད་དུ། ། ཁྲག་འཐུང་དེ་བཞིན་ནམ་མཁའི་སྐུ། ། ཚུར་གཤེགས་བསྟན་མ་སྐྱོང་བ་རྣམས། ། འདིར་བྱོན་དམ་དགོངས་ཕྲིན་ལས་མཛོད། ། བདག་ཉིད་ཆེན་མོ་ལ་སོགས་པའི། །
བདུད་མོ་ཆེན་མོ་མཆེད་བཞི་དང་། ། ཁ་རག་ཁྱུང་བཙུན་ལ་སོགས་པའི། ། གནོད་སྦྱིན་ཆེན་མོ་མཆེད་བཞི་དང་། ། སྨན་བཙུན་ཆེན་མོ་མཆེད་བཞི་རྣམས། ། བྲན་གཡོགས་མང་པོའི་ཚོགས་དང་བཅས། ། ལྷབ་ལྷུབ་མང་པོའི་རྒྱན་དང་བཅས། ། སིལ་སྙན་མང་པོའི་སྒྲ་དང་བཅས། ། འདིར་གཤེགས་མཆོད་སྦྱིན་གཏོར་མ་བཞེས། ། བར་ཆད་རྐྱེན་རྣམས་བཟློག་པ་དང་། ། རྣལ་འབྱོར་བཅོལ་པའི་ཕྲིན་ལས་མཛོད། །
ཅེས་བརྗོད་ལ། ཡ་ཧི་གཙྪ། ཞེས་པས་གཤེགས་སུ་གསོལ། ཚོགས་ཀྱི་ལྷག་མ་རྣམས་བསྡུས་ལ། ལྷག་མ་ཟ་བའི་བྱེ་བྲག་ཕོ་ཉ་ཕྲ་མེན་མ། འབར་མ། དབང་ཕྱུག་མ། མ་བདུན། སྲིང་བཞི་སོགས་ཕོ་ཉ་སུམ་བརྒྱ་དྲུག་ཅུ་རྣམས་བློས་བཀུག་ལ་མཆོད་པར་བསམ་ཞིང་། བཅོམ་ལྡན་རྡོ་རྗེ་གཞོན་ནུ་དང་། །
ཡུམ་ཆེན་འཁོར་ལོ་རྒྱས་འདེབས་མ། ། སྤྲུལ་པའི་ཕོ་ཉ་དཔག་ཡས་ལས། ། གྲུབ་པ་གསང་བ་འབར་མའི་ཚོགས། ། ཚུར་གཤེགས་གཏོར་མ་འདི་བཞེས་ལ། ། རྡོ་རྗེ་ལྕམ་དྲལ་བསྲུང་བ་དང་། ། རྐྱེན་ལས་བྱུང་བའི་དགྲ་བོ་རྣམས། ། ཡུད་ཙམ་གྱིས་ནི་མེད་པར་མཛོད། ། ཅེས་བརྗོད་ཅིང་དམར་གྱི་ཨརྒྷཾ་བསྒྲེངས། དེ་ནས་རྡོ་རྗེའི་འགྲོས་ཀྱིས་ཕྱིར་ནུར་ལ། དཔལ་གྱི་མཁའ་འགྲོ་མ་རྣམས་སྤྱན་དྲངས་ཤིང་མཆོད་པར་བྱ་སྟེ།
དཔལ་ཆེན་ཁྲོ་རྒྱལ་ཡབ་ཡུམ་གྱི། ། ཕོ་ཉ་འཇིག་རྟེན་འཇིག་རྟེན་འདས། ། དེ་ཡི་བཀའ་ཉན་ཕོ་ཉའི་ཚོགས། ། ཕྱོགས་བཅུ་དག་ནས་གཤེགས་སུ་གསོལ། ། ཁྱོད་ཀྱི་ཐུགས་དམ་དུས་ལ་བབས། ། སྔོན་གྱི་ཐུགས་དམ་རྗེས་དགོངས་ཏེ། ། མཆོད་པ་དམ་པ་འདི་བཞེས་ལ། ། བཅོལ་བའི་ཕྲིན་ལས་བསྒྲུབ་པར་མཛོད། ། གཞན་ཡང་ཕྲ་མེན་ཚོགས་དང་བཅས། ། འབར་མ་ཆེན་མོ་ཁྱེད་རྣམས་ཀྱང་། །
སྔོན་གྱི་ཐུགས་དམ་རྗེས་དགོངས་ལ། ། བཅོལ་བའི་ཕྲིན་ལས་བསྒྲུབ་པར་མཛོད། ། ཨོཾ་བཛྲ་ཌཱ་ཀི་ནི་པྲ་ཏཱིཙྪ་ཨི་མཾ་བ་ལིཾ་ཧཱུྃ། ཨོཾ་བུདྡྷ་ཌཱ་ཀི་ནི་པྲ་ཏིཙྪ་ཨི་མཾ་བ་ལིཾ་ཨོཾ། ཨོཾ་རཏྣ་ཌཱ་ཀི་ནི་པྲ་ཏཱིཙྪ་ཨི་མཾ་མ་ལིཾ་ཏྲཾ། ཨོཾ་པདྨ་ཌཱ་ཀི་ནི་པྲ་ཏཱིཙྪ་ཨི་མཾ་བ་ལིཾ་ཧྲཱི། ཨོཾ་ཀརྨ་ཌཱ་ཀི་ནི་པྲ་ཏཱིཙྪ་ཨི་མཾ་བ་ལིཾ་ཨཱཿ ཞེས་པས་གཙོ་མོ་བརྒྱད་ལ་གཏོར་མ་བྱིན། ཨོཾ་ཨུ་ཙིཥྛ་བ་ལིཾ་ཏ་བྷཀྵ་སི་སྭཱཧཱ། ཞེས་པས་ལྷག་མ་ལ་ཁ་ཆུས་བཏབ་ལ།
བསྔོ་བ་ནི། ཁྲོ་རྒྱལ་དཔལ་གྱི་ཕོ་ཉ་མོ། ། མ་མོ་བདུན་དང་སྲིང་མོ་བཞི། ། དཔལ་ལྡན་ལྷ་མོ་རེ་མ་ཏཱི། ། བདུད་འདུལ་ནག་མོ་མཆེད་བཞི་ཡང་། ། སྔོན་གྱི་ཐུགས་དམ་རྗེས་དགོངས་ཤིག ། ཤ་ཁྲག་གཏོར་མ་འདི་བཞེས་ལ། ། ཁྱོད་ཀྱི་ཐུགས་དམ་དུས་ལ་བབས། ། བཅོལ་བའི་ཕྲིན་ལས་འགྲུབ་པར་མཛོད། ། སརྦ་ཨ་པ་ན་ཡ་ཧཱུྃ་ཕཊ།
ཏ་ཐཱ་ཡ་ཏ་ཐཱ་ཡ་ཧཱུྃ་ཕཊ། ཅེས་བརྗོད། བསྙེན་པའི་ཚད་ནི་སྟོད་ལས་བྱང་ཆུབ་བསྒྲུབ་པ་ལ་ནི་ཚད་མེད་ལ། སྨད་ལས་དགྲ་བགེགས་སྒྲོལ་བའི་དབང་དུ་བྱས་ན་ཀཱི་ལ་ཡ་ལ་ཡི་གེ་སྲོག་ཅན་བཅུ་དྲུག་ཡོད་པས་འབྲུ་བཅུ་གསུམ་གྱི་འབུམ་ཕྲག་བཅུ་དྲུག དེའི་ཁ་སྐོང་ཁྲི་ཚོ་བཅུ་དྲུག སྟོང་ཕྲག་བཅུ་དྲུག་རྣམས་བཟླས་ནས་བསྙེན་པའི་མཐར་ཁ་སྐོང་གི་སྦྱིན་སྲེག་ནི་ཞི་བའི་སྦྱིན་སྲེག་སྤྱི་དང་མཐུན་ཞིང་། གྲངས་ནི་རྫས་རིལ་ལམ། ཡུངས་དཀར་གང་རུང་དང་སྔགས་ཀི་ལ་ཡ་ཁོ་ན་ལ་གྲངས་བཟུང་ནས་སྐབས་སུ་སྔགས་ལྷག་ཆད་ཀྱི་ཉེས་པ་ཐམས་ཅད་ཤནྟིཾ་ཀུ་རུ་སྭཱཧཱ། ཞེས་སྤེལ་ཚིག་ཅན་ཅི་རིགས་བྱ། བསྙེན་པའི་དུས་ཀྱང་ཀཱི་ལ་ཡ་ཁོ་ན་ལ་སྔགས་ཀྱི་གྲངས་བཟུང་བས་ཆོག་གོ །
གཞན་ཡུམ་དང་འཁོར་རྣམས་ལ་བསྙེན་པ་ཟུར་དུ་མི་དགོས་པར་ཕུར་པའི་ཡི་གེ་རྙིང་པ་ལས་བཤད་པས་ཕྱག་ལེན་ཡང་གོང་དུ་བཀོད་པ་འདི་ཁོ་ན་ལ་མཛད་པ་བཞིན་ཡིད་གཉིས་ཐེ་ཚོམ་མི་ཟ་བའི་ཚུལ་གྱིས་སྒྲུབ་པ་ལ་ཞུགས་ན། ཡི་དམ་འདི་ཉིད་ཕྲིན་ལས་ཀྱི་ལྷ་ཡིན་པས་སྒྲུབ་ཐག་ཉེ་ཞིང་། ཁྱད་པར་བཀའ་སྲོལ་བརྒྱུད་པ་རྣམས་ལ་བསྙེན་བསྒྲུབ་ཀྱི་དུས་བར་ཆད་མི་འབྱུང་བར་མྱོང་བས་གྲུབ་ཅིང་། དེ་ཡང་བླ་མ་རྣམས་ཀྱི་བྱིན་རླབས་ཀྱི་རྟགས་མཚན་ཐོབ་པ་ཤ་སྟག་ཡིན་པས་འདི་ལྟ་བུའི་བསྙེན་སྒྲུབ་མཐར་ཕྱིན་ན་གནས་སྐབས་སུ་ཡི་དམ་གཞན་གྱིའང་གེགས་སེལ་བོགས་འདོན་དུ་འགྱུར་ལ་མཐར་ཐུག་བསླུ་བ་མེད་པ་རྡོ་རྗེ་འཆང་ལྔའི་སྐུ་རང་བཞིན་དུ་ངེས་པར་འགྱུར་རོ། ། མ་ནོར་བརྒྱུད་པ་གཉིས་ལས་ལེགས་འོངས་པའི། ། ཤིན་ཏུ་ཟབ་པའི་མན་ངག་གནད་འདི་དག ། སྙིགས་དུས་བློ་དམན་རྣམས་ཀྱི་ཡུལ་མིན་ཡང་། ། གཞན་ལ་ཕན་པའི་སེམས་ཀྱིས་འདི་བྲིས་པའི། ། དགེ་བ་དྲི་མེད་གང་དེས་སྐྱེ་དགུ་ཀུན། ། འཁྲུལ་མེད་དམ་པའི་རྗེས་སུ་རབ་ཞུགས་ཏེ། །
ཡང་དག་ལམ་ལ་བརྩོན་པས་ལྷུར་བླངས་ནས། ། དཔལ་ལྡན་ཀུན་ཏུ་བཟང་པོ་ཉིད་གྱུར་ཅིག། །། ཅེས་པ་འདི་ནི་རྡོ་རྗེ་ཕུར་པའི་བསྙེན་བསྒྲུབ་བྱེད་ཚུལ་ཡི་གེ་རྙིང་མ་རྣམས་སུ་ཅུང་མི་གསལ་བ་གསལ་བར་བྱ་བའི་ཕྱིར། བླ་མའི་མན་ངག་གིས་བརྒྱན་ཏེ། མིའི་དབང་པོ་སྒྲོལ་མ་རབ་བརྟན་དཔལ་བཟང་པོའི་བཀས་བསྐུལ་བ་བཞིན། དཔལ་ས་སྐྱ་པཎྜི་ཏ་ཤཱཀྱའི་དགེ་སློང་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་སྒྲོལ་བྱེད་ཀྱི་ལོ་ནག་པ་ཟླ་བའི་མཁའ་འགྲོ་འདུ་བའི་དུས་ཉི་ཤུ་ལྔ་ལ། དཔལ་སྣར་ཐང་གི་གཙུག་ལག་ཁང་ཆེན་པོར་སྦྱར་བའི་ཡི་གེ་པ་ནི་རྣམ་དཔྱོད་དང་ལྡན་པ་ཟླ་བ་གྲགས་པས་བྲིས་པའོ། ། ཨི་དཾ་སརྦ་སཏྭ་སྱ་ཧི་ཏོ་བྷ་ཝནྟུ། ཞེས་ས་ལོ་ཆེན་པོ་འཇམ་པའི་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་གསུང་རབ་ལ། སྔགས་འཆང་ཆོས་ཀྱི་རྒྱལ་པོས་མཆན་གནང་བ་དེ་བཞིན།
གོང་གི་རིགས་དཔོན་གྱི་ཐ་ཤལ། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་ལས་དང་པོ་རྣམས་ཀྱིས་རྟོགས་སླ་བའི་ཆེད་ནག་འགྲོས་སུ། ལུགས་འདི་ལ་མཁོ་ཞིང་ཕྱག་ལེན་དུ་མཛད་པ་རྣམས། གོང་མ་ཁུ་དབོན་ཡང་དབོན་རྣམས་ཀྱི་གསུང་རབ་ལས་བཏུས་ནས། ཕན་པའི་ལྷག་བསམ་རྣམ་པར་དག་པས་སྦྱར་བའོ།། །། བཀྲ་ཤིས།། །། PAGE * MERGEFORMAT 10 ཀུན་དགའ་བློ་གྲོས། དཔལ་རྡོ་རྗེ་ཕུར་པའི་བསྙེན་སྒྲུབ་གསལ་བྱེད་བདུད་རྩིའི་འོད་ཅན། PAGE * MERGEFORMAT 11
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
