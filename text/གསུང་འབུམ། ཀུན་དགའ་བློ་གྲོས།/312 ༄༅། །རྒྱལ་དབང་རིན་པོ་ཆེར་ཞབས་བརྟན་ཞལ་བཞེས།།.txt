གསུང་འབུམ། ཀུན་དགའ་བློ་གྲོས།
པོད ༣༡༢
༄༅། །རྒྱལ་དབང་རིན་པོ་ཆེར་ཞབས་བརྟན་ཞལ་བཞེས།།
༄༅། །རྒྱལ་དབང་རིན་པོ་ཆེར་ཞབས་བརྟན་ཞལ་བཞེས།། སྭསྟི། སྲིད་ཞིའི་ཕུན་ཚོགས་འདོད་དགུར་སྩོལ་མཛད་འཁོར་འདས་བརྟན་གཡོའི་བདག་ཉིད་སྐྱབས་གནས་དམ་པ་གདུལ་བྱ་སྤྱི་དང་བྱེ་བྲག་གི་མགོན་སྐྱབས་དཔུང་གཉེན་ཕྱོགས་དུས་གནས་སྐབས་ཀུན་ཏུ་དགེ་ལེགས་ཆར་ཆེན་འབེབས་མཛད་ཀུན་གྱི་ཤིས་པས་དེང་འདིར་བསམ་དོན་ཡིད་བཞིན་འགྲུབ་པའི་དངོས་གྲུབ་སྩལ་དུ་གསོལ། དེ་ལ་འདིར། ཇི་སྐད་དུ། རྒྱལ་སྲས་ཀུན་ཏུ་བཟང་པོའི་ཐུགས་བསྐྱེད་སྨོན་ལམ་ལས། ། བསྐལ་པ་ཞིང་གི་རྡུལ་སྙེད་བཞུགས་པ་ཡང་། ། བདག་གིས་ཐལ་མོ་རབ་སྦྱར་གསོལ་བ་འདེབས། ། ཞེས་དང་། མགོན་པོ་ཞི་བ་ལྷས།
རྒྱལ་བ་མྱ་ངན་འདའ་བཞེད་ལ། ། ཐལ་མོ་སྦྱར་ཏེ་གསོལ་བ་ནི། ། འགྲོ་འདི་ལྡོངས་པར་མི་འགོད་ཅིང་། ། བསྐལ་པ་གྲངས་མེད་བཞུགས་པར་གསོལ། ། ཞེས་དང་། བླ་ཆེན་ཆོས་ཀྱི་རྒྱལ་པོ་འཕགས་པ་རིན་པོ་ཆེས། སེམས་ཅན་ཇི་སྲིད་གནས་ཀྱི་བར། ། མྱ་ངན་མི་འདའ་རྟག་བཞུགས་ནས། ། འགྲོ་བ་ཀུན་གྱི་དོན་མཛད་པར། ། ཐལ་མོ་སྦྱར་ནས་གསོལ་བ་འདེབས། །
ཞེས་སོགས་མདོ་དང་བསྟན་བཅོས་རྣམས་ནས་ཇི་སྙེད་ཅིག་གསུངས་པ་ལྟར། ཡང་དག་པར་རྫོགས་པའི་སངས་རྒྱས་ཆོས་སྐུ་མཁའ་ཁྱབ་ཏུ་བཞུགས་པ་དང་། ལོངས་སྐུ་ངེས་པ་ལྔ་ལྡན་རྣམས་ལ་མྱ་ངན་ལས་མི་འདའ་བར་གསོལ་བ་འདེབས་མི་དགོས་ཏེ། གཏན་ཚིགས་དེ་ཉིད་ཀྱི་ཕྱིར་དེ་ལས་མ་གཡོས་བཞིན་དུ། འཇམ་མགོན་ས་སྐྱ་པཎྜི་ཏས། ཁྱོད་ནི་རྒྱལ་དང་རྒྱལ་བའི་སྲས། ། རབ་བྱུང་དགེ་བསྙེན་ཁྱིམ་པ་སོགས། ། འགྲོ་བ་ཀུན་གྱི་གཟུགས་མཛད་ནས། ། གདུལ་བྱ་ཐམས་ཅད་སྨིན་པར་མཛད། ། ཅེས་རྒྱལ་དང་རྒྱལ་སྲས་སྤྲུལ་པའི་གཟུགས་འཛིན་རྣམས་དང་།
འཆི་མེད་ཚེའི་རིགས་འཛིན་བཞེས་པ་རྣམས་མ་གཏོགས་བསྟན་འཛིན་མཁས་གྲུབ་གང་ལ་གང་འདུལ་དུ་སྟོན་པར་མཛད་པ་རྣམས་ལ་མྱ་ངན་ལས་མི་འདའ་བར་ཞབས་པད་བསྐལ་པ་རྒྱ་མཚོའི་བར་དུ་བརྟན་པར་བཞུགས་པར་གསོལ་བ་འདེབས་དགོས་པར་གསུངས་པ་བཞིན། སྐབས་སུ་བབས་པ་ནི་ཐུགས་རྗེའི་དབང་ཕྱུག་འཕགས་མཆོག་སྤྱན་རས་གཟིགས་དབང་ཞེས་རྒྱལ་སྲས་རྣམས་ཀྱི་ཏོག་ཏུ་གྱུར་པ་དེ་ཉིད་ཀྱིས་སྤྱིར་མཁའ་མཉམ་འགྲོ་བའི་མགོན་དང་། སྒོས་གདུལ་བྱའི་ཞིང་གང་ན་ཡོད་པ་དེར་ངོ་མཚར་སྒྱུ་འཕྲུལ་རོལ་པའི་ཟློས་གར་བསམ་གྱི་མི་ཁྱབ་པ་ལས་འཕགས་པའི་ཡུལ་དུ་ཆོས་ཀྱི་རྒྱལ་པོ་དཀོན་མཆོག་འབངས་སོགས་ཀྱི་རྣམ་རོལ་དུ་བསྟན་ནས། བླ་མ་དྲི་མེད་འོད་དང་། ཡེ་ཤེས་ཀྱི་མཁའ་འགྲོ་མ་གསང་བ་ཡེ་ཤེས་སོགས་དང་བཅས་པས་མ་འོངས་པ་དུ་མ་ལུང་བསྟན་པ་ལྟར། དུས་སྐབས་དེ་དང་དེར་ལུང་བསྟན་བཞིན་གྱི་བོད་ཆོས་རྒྱལ་སོགས་ཀྱི་རྣམ་པར་ཕེབས་ནས་བསྟན་འགྲོའི་བདེ་སྐྱིད་སྤེལ་བར་མཛད་པ་སོགས་ཀྱི་ལོ་རྒྱུས་མཐའ་ཡས་ཤིང་ཁྱད་པར་ངུར་སྨིག་འཛིན་པ་བདུན་གྱི་སྐུ་ཕྲེང་དུ་ཕེབས་པའི་མཚན་མ་ཡང་དག་པར་མངའ་བ་བཞིན། ཐམས་ཅད་མཁྱེན་པ་དགེ་འདུན་གྲུབ། རྗེ་དགེ་འདུན་རྒྱ་མཚོ། རྗེ་བསོད་ནམས་རྒྱ་མཚོ། རྗེ་ཡོན་ཏན་རྒྱ་མཚོ།
ཐམས་ཅད་མཁྱེན་པ་ངག་དབང་བློ་བཟང་རྒྱ་མཚོ་འཇིགས་མེད་གོ་ཆ་ཐུབ་བསྟན་ལང་ཚོའི་སྡེའི་ཞལ་སྔ་ནས། རྗེ་རིན་ཆེན་ཚངས་དབྱངས་རྒྱ་མཚོ། བཀའ་དྲིན་མཚུངས་མེད་གོང་ས་རྡོ་རྗེ་འཆང་བློ་བཟང་སྐལ་བཟང་རྒྱ་མཚོ་ཕྱོགས་ཐམས་ཅད་ལས་རྣམ་པར་རྒྱལ་བའི་ཞལ་སྔ་ནས་རྣམས་ཀྱི་བར་དུ་བྱོན་པ་རྣམས་ཀྱིས་མཐའ་དབུས་བསྟན་འཛིན་ཀུན་གྱི་གཙུག་གི་ནོར་བུར་བཞུགས་པའི་ངོ་མཚར་མཛད་ཕྲིན་སོ་སོའི་རྣམ་པར་ཐར་པར་མངའ་བ་ལ་གཟུ་བོའི་བློས་ལེགས་པར་བརྟགས་ན་སྙིགས་དུས་དམུ་རྒོད་དཔལ་མགོན་དམ་པར་ངེས་པ་གཏིང་ནས་ཚུགས་པ་བཞིན། དེ་ནས་ཀྱང་བསྟན་འགྲོའི་དོན་འཁོར་བ་ཇི་སྲིད་བར་མཛད་པའི་རྣམ་པར་སྤྲུལ་སྲིད་ཞིའི་དགེ་ལེགས་ངང་གིས་འདུ་བའི་གྲུ་འཛིན་ཕོ་བྲང་ཆེན་པོའི་གསེར་ཁྲི་རིན་ཆེན་སྐྱེ་དགུའི་གཙུག་ནོར་ལ་བར་རྒྱུན་མི་འཆད་པར་འབྱོན་པ་ཡང་དག་པའི་ལུང་དང་། དྲི་མ་མེད་པའི་རིག་པས་གྲུབ་པ་ལྟར། བདག་སོགས་ལྷ་དང་བཅས་པའི་མགོན་སྐྱབས་དཔུང་གཉེན་དམ་པ་མཁས་པའི་ཡང་རྩེ། གྲུབ་པའི་ཁྱུ་མཆོག སྲིད་པའི་རེ་སྐོང་། ཞི་བའི་ཕུལ། དགོས་འདོད་ཀུན་འབྱུང་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་དམུ་རྒོད་རྒུད་སེལ་བསམ་བཞིན་སྲིད་པ་བཟུང་སྟེ།
དཀོན་མཆོག་གསུམ་གྱི་བསྟན་པའི་སྲོག་གཅིག་པུ་པར་གྱུར་པའི་རྣམ་འདྲེན་དམ་པ་ཉིད་ནི་ཇི་སྐད་དུ། ལྔ་བརྒྱ་ཐ་མར་གྱུར་པ་ན། ། ང་ཉིད་སློབ་དཔོན་གཟུགས་འཛིན་ཏེ། ། ང་ཡིན་སྙམ་དུ་ཡིད་བྱོས་ལ། ། དེ་ཚེ་དེ་ལ་གུས་པ་བསྐྱེད། ། ཅེས་གསུངས་པ་ལྟར། རྒྱལ་བ་ངུར་སྨྲིག་འཛིན་པ་བདུན་གྱི་སྐུ་ཕྲེང་རིན་པོ་ཆེ་ལས་བདུན་པ་ཐམས་ཅད་མཁྱེན་པ་སྐལ་བཟང་མཚན་གྱི་དགེ་ལེགས་ཉེས་བརྒྱའི་གདུང་སེལ་དུ་གྱུར་པ་འདི་ཉིད་རྒྱལ་བསྟན་སྤྱི་དང་བྱེ་བྲག་རྣམ་འདྲེན་འཇམ་དཔལ་སྙིང་པོའི་ལུང་རྟོགས་བསྟན་པ་རིན་པོ་ཆེའི་སྒོ་ནས་མཁའ་མཉམ་འགྲོ་ཀུན་རྣམ་གྲོལ་ཐར་ལམ་དུ་བཀྲི་བར་སྤྲུལ་པའི་ཟླ་ཞལ་འཁྲུལ་མེད་ལུང་གིས་ཟིན་ཅིང་། ངོ་མཚར་མཛད་ཕྲིན་གྱིས་རྒྱ་མཚོའི་གོས་ཅན་ཕྱུར་པོར་དགེངས་པར་མཛད་པ་འདི་བཞིན་ཚད་མེད་བཀའ་དྲིན་གྱིས་བདག་སོགས་རྗེས་སུ་བཟུང་བར་བུ་གཅིག་པ་ལ་མས་བརྩེ་བ་ལྟར་ལགས་ན། བསིལ་ལྡན་རྭ་བས་བསྐོར་བའི་གྲུ་འཛིན་ཕོ་བྲང་རྒྱལ་བ་རྒྱ་མཚོའི་བསྟི་གནས་དམ་པའི་གསེར་ཁྲི་རིན་པོ་ཆེ་གཞོམ་བྲལ་རྡོ་རྗེའི་ཕ་ལམ་ལས་གྲུབ་པ་འདི་ཉིད་དུ། སྐུ་གསུང་ཐུགས་ཀྱི་རོལ་པ་འདི་ལས་ནམ་ཡང་གཡོ་བ་མེད་པར་བསྐལ་པ་རྒྱ་མཚོར་ཞབས་ཟུང་འཁོར་ལོའི་རི་མོ་ཅན་བརྟན་པར་བཞུགས་ནས་མདོ་སྔགས་རིག་གནས་དང་བཅས་པའི་ཆོས་ཀྱི་འཁོར་ལོ་གདུལ་བྱ་སོ་སོའི་སྐལ་བ་དང་འཚམས་པར་སྩལ་ཏེ་ཐུན་མོང་མཆོག་གི་དངོས་གྲུབ་འབྱུང་གནས་དམ་པར་བཞུགས་སུ་གསོལ།
ཞེས་བཅོས་མིན་གདུང་ཤུགས་ཆེན་པོས་གསོལ་བ་ཕུར་ཚུགས་སུ་འདེབས་པར་མཛད་པ་པོ་ནི་བདག་གི་དྲིན་ཅན་རྩ་བའི་བླ་མ་དམ་པ་བློ་གྲོས་ཀྱི་ཞལ་སྔ་ནས་དང་། བདག་སྙིང་པོ་དང་། བཟང་པོའི་མཐའ་ཅན་ལྟོས་པར་བཅས་པ་རྣམས་ནས་མགྲིན་གཅིག་ཏུ་གསོལ་བ་ལགས་ན་དེ་བཞིན་གྱི་བཀའ་བཞེས་བཟང་པོ་སྙིང་གི་བཅུད་དུ་སྨིན་པ་ཞིག་ཅི་ནས་ཀྱང་མཁྱཻན། ཞེས་མཎྜལ་དར་བཅས་སྐུ་ཞབས་རིན་པོ་ཆེ་རྗེ་བཙུན་གྱི་མཚན་ཐོགས་ཅན་ལ་འབུལ་རྒྱུར་ས་སྐྱ་པ་ཀུན་བློས་དབུས་འགྲུལ་སྒར་ཐོག་ཉིན་གསུམ་ཙམ་གྱི་རིང་ལ་ཕྲན་བུ་རེ་བྲིས་ནས་རང་གི་བུ་དབང་གི་མིང་ཅན་ལ་ཞུར་བཅུག་པ་དགེ། །། PAGE * MERGEFORMAT 2 ཀུན་དགའ་བློ་གྲོས། རྒྱལ་དབང་རིན་པོ་ཆེར་ཞབས་བརྟན་ཞལ་བཞེས། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
