གསུང་འབུམ། ཀུན་དགའ་བློ་གྲོས།
པོད ༦༠
གདན་ས་ཆེན་པོའི་བྱ་བ་ལས་ཀྱི་སྣེ་མོར་མངགས་པ་རྣམས་ཀྱི་བཅའ་ཡིག
༄༅། །གདན་ས་ཆེན་པོའི་བྱ་བ་ལས་ཀྱི་སྣེ་མོར་མངགས་པ་རྣམས་ཀྱི་བཅའ་ཡིག་བཞུགས་སོ།། སྭ་སྟི། འཛམ་གླིང་བསྟན་པའི་མངའ་བདག་ས་སྐྱ་པའི། ། བསྟན་པ་རིན་ཆེན་འཛིན་སྐྱོང་སྤེལ་བ་ལ། ། གཞན་དང་མཚུངས་པ་མེད་པའི་བཀའ་དྲིན་ཅན། ། སྔགས་འཆང་མཆོག་དང་ཨ་མེས་ཞབས་ལ་འདུད། ། འདིར་བདེ་བར་གཤེགས་པའི་བསྟན་པ་རིན་པོ་ཆེ་དར་ཞིང་རྒྱས་ནས་འཇིག་རྟེན་གྱི་ཁམས་སུ་དགེ་ལེགས་རྒྱ་ཆེན་པོ་འབྱུང་བའི་ཕྱིར། འཆི་མེད་འཁོན་གྱི་གདུང་བརྒྱུད་བླ་ཆེན་དཀོན་མཆོག་རྒྱལ་པོས་དཔལ་ས་སྐྱའི་དགོན་གནས་ཁྱད་པར་ཅན་འདི་ཐོག་མར་བཞེངས། རིགས་སྲས་བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ་མདོ་རྒྱུད་བསྟན་བཅོས་ཐམས་ཅད་ཀྱི་བདག་པོ་པ་མཉམ་མེད་ཤཱཀྱའི་རྒྱལ་པོའི་བྱང་ཕྱོགས་ཀྱི་རྒྱལ་ཚབ་ཏུ་གྱུར་པ་དེ་ཉིད་ཀྱི་དབོན་ཆོས་རྗེ་ཁུ་དབོན་གྱི་སྐུ་དྲིན་ལ་འཛམ་གླིང་བསྟན་པའི་མངའ་བདག་ས་སྐྱ་པ་ཞེས་གྲགས་ཤིང་མཁས་གྲུབ་རིམ་པར་བྱོན་པའི་གདན་ས་ཁྱད་པར་ཅན་འདི་ཉིད་དུ། སྙིགས་དུས་བསྟན་པའི་གསལ་བྱེད་སྔགས་འཆང་ཆོས་ཀྱི་རྒྱལ་པོ་དང་།
འཇམ་མགོན་ཨ་མེས་ཞབས་སོགས་དམ་པ་གོང་མ་དེ་དག་གི་རིགས་དབོན་གྱི་ཐ་ཤལ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་བདག་འདྲ་ཙནྡན་སྡོང་པོའི་ཤུལ་དུ་ཡོར་མོ་མགོ་ཟིང་སྐྱེས་པས་རྗེ་བཙུན་གོང་མའི་བསྟན་པ་ཉམས་པའི་སྔ་ལྟས་ཡིན་པ་གདོན་མི་ཟ་ཡང་། གོང་མ་དེ་དག་གི་ཞབས་ནས་མི་འདྲེན་ཅིང་། གདན་སའི་ལུགས་གཉིས་ཀྱི་ཁྲིམས་མགོ་མེད་མཇུག་མེད་དུ་མི་འགྲོ་བའི་ཕྱིར་རང་གཅིག་པུས་གདན་ས་ཆེན་པོའི་ཁུར་མ་ཐག་པ་རྣམས་ལ་སྔོན་གྱི་བླ་མ་གོང་མ་རྣམས་ཀྱིས་ཆོས་སྲིད་ཕྱག་ལས་སོ་སོ་ལ་མགོ་ཡོད་རེ་བསྐོ་བཞག་མཛད་འདུག་པ་རྣམས་ནས་གདན་ས་ཆེན་པོར་ཕན་སླེབས་ཆེ་བའི་བགྱི་བ་མཐའ་དག་འཆུག་མེད་དགོས་ཚུལ་བརྡ་སྤྲོད་བརྗེད་ཐོའི་ཚུལ་དུ་ཞུ་ན། ཆོས་གྲྭ་ལྷོ་བྱང་གི་མཁན་རིན་པོ་ཆེ་རིམ་ཅན་རྣམས་ལ་ལས་ཚན་མ་མཛད་གོང་སྐུ་ཡོན་སོགས་གང་ཅིར་རྣམ་དཔྱོད་ཡོད་གྲས་ནས་བརྟག་སྒྲིལ་ལ་བཟང་ཐོན་བསྐོ་བཞག་ཞུས་དོན་ལྟར། གཙོ་བོར་མདོ་སྔགས་རིག་གནས་གང་ལའང་ཐོགས་པ་མེད་པའི་སྦྱོང་བརྡར་མཛད་ངོས། ཐེག་དམན་ཐེག་ཆེན་རྡོ་རྗེ་ཐེག་པ་དང་བཅས་པའི་བསྟན་པའི་སྲོག་ཤིང་མཆོག་ཏུ་འགྱུར་བ་ཞིག་དང་། ཆོས་གྲྭ་ལྷོ་བྱང་གི་སྒྲིག་ལམ་ཀུན་སྤྱོད་ཚང་མ་བཅའ་ཡིག་རིམ་ཅན་སོར་བཞག སྤྱི་པ། དབུ་ཆོས། ལས་ཐོག་པ།
གླིང་དཔོན་སོ་སོ་ལ་ལེགས་སློབ་ཉེས་བཅོས་ཀྱི་བཀོད་ཁྱབ་རིམ་ཅན་དང་། དེ་མཚུངས་བརྒྱ་དཔོན། ཆོས་ལས་པ། བན་གཙང་པའི་དབུ་བྱེད། མཆོད་དཔོན། བསྙེན་སོང་དབུ་ཆོས་ལས་ཐོག་པ་རྣམས་ལའང་བདེ་ཆེན་གླིང་བཅའ་ཡིག་བཞིན་བྱེད་དགོས་ཚུལ་ཡང་བཀའ་ཁྱབ་ཆེ་ངོས། ཆོས་གྲྭ་ལྷོ་བྱང་གི་སྒྲིག་ལམ་ཀུན་སྤྱོད་ཚང་མ་རྗེ་བཙུན་གོང་མའི་དགོངས་བཞེད་དང་མཐུན་པར་འཕེལ་རྒྱས་ཡོང་བའི་ཐུགས་བསམ་ཆེ་བསྐྱེད་གནང་དགོས་ལ། མཆོག་གསུམ་དང་ལས་འབྲས་ཁྱད་གསོད་ལུགས་གཉིས་ཁྲིམས་ཀྱོག་ཏུ་མ་སོང་བ་ཞིག་དགོངས་འཇགས་ཞུ། ༈ སྔ་ཐོག་ཆོས་རྗེ་ཁུ་དབོན་གྱི་སྐབས་ལས་ཚན་བཅུ་གསུམ་བསྐོ་བཞག་མཛད་པའི་ཐོག་མ་གསོལ་དཔོན་ནས་ཡིན་ཀྱང་། འཇམ་མགོན་ཨ་མེས་ཞབས་ཀྱི་སྐུ་ཐོག་ཙམ་ནས་བཟུང་ཕྱག་གཉེར་གཉིས་ལས་ཚན་ཐམས་ཅད་ཀྱི་གཙོ་འཛིན་དུ་འཇོག་པར་མཛད་ཅིང་།
དེའི་ནང་ནས་ཀྱང་མཛོད་པ་ལ། སྔགས་འཆང་ཀུན་དགའ་བཀྲ་ཤིས་ཀྱི་སྐུ་ཐོག་ནམ་མཁའ་བསམ་འགྲུབ་ནས་བཟུང་གཞན་ལས་མཐོང་བཟོས་བདག་རྐྱེན་ཆེ་བར་མཛད་པའི་དགོས་པ་ཞལ་ངོ་གདུང་བརྒྱུད་རྣམས་ཆོས་འཆད་ཉན་སོགས་གནང་དགོས་པས། གཞན་ལ་ལུགས་གཉིས་དང་འབྲེལ་བའི་བཀའ་བཀོད་ཞི་དྲག་སོགས་ཁྲིམས་གཅུར་ཡང་ཡང་གནང་དགོས་བྱུང་ན་དམ་ཚིག་གི་ཉེས་པ་གསོག་པའི་རྒྱུར་འགྲོ་བར་དགོངས་ནས་མཛོད་པ་ཡོང་ངེས་འོས་ཐོའི་ཐོག་བརྟག་སྒྲིལ་བཟང་ཐོན་དེ་ལ་ཐོག་མར་བསྐོ་བཞག་མཛད་སྐབས་སོགས་རིམ་ཅན་དུ་བསྟན་དོན་ལར་རྒྱའི་བབས་ཡུལ་ཚང་མར་འཛིན་སྐྱོང་སྤེལ་གསུམ་གྱི་བཀའ་བཀོད་གནང་། ལག་ལེན་ཆེ་ཕྲ་ཚང་མ་མཛོད་པ་དེས་ཁུར་ཁུར་ནས་བགྱིས་ཚེ་ནང་དོན་ཚང་ཞིང་ཕྱིའི་བལྟ་ཡུལ་མཛེས་པ་ཞིག་ཡོང་བའི་དགོངས་གཞི་ཐུན་མོང་མིན་པར་འདུག་པས་ན། མཛོད་པ་རིམ་ཅན་ནས་ངེས་དགོས། དལ་འབྱོར་གྱི་མི་ལུས་རིན་པོ་ཆེ་ཆུད་ཟོས་སུ་མ་སོང་བར་དོན་ཡོད་པ་གལ་ཆེ་ཞིང་། དེ་ཡང་རང་རང་གིས་ལས་བསགས་པའི་གྲུབ་མཐའ་དང་ཡུལ་སྣ་ཚོགས་ཀྱི་སྐལ་བ་མྱང་སྐབས་སོ་སོའི་ལུགས་གཉིས་ཀྱི་ཁྲིམས་དང་མི་འགལ་ཞིང་དེ་དག་དྲང་པོར་སྲོང་ཐུབ་པ་ཞིག་ལ་ལས་གནག་རྣམ་སྨིན་དཀར་བ། འཕེན་བྱེད་སྡིག་པས་འཕངས་ཀྱང་རྫོགས་བྱེད་དགེ་བས་རྫོགས་པའི་ལས་ཞེས་བྱ་བ་ཡིན་པས་ན་ངོ་སྐལ་དུ་གྱུར་པ་དཔལ་ས་སྐྱའི་བསྟན་སྲིད་ལར་རྒྱ་འདི་ཉིད་ཀྱི་ཕྱིར་ལུས་སྲོག་ལོངས་སྤྱོད་ཐམས་ཅད་ཕངས་མེད་དུ་གཏོང་ནུས་པའི་སྙིང་སྟོབས་དང་། བླ་མ་གོང་མ་གདུང་བརྒྱུད་ཆོས་སྡེ་དང་བཅས་པའི་ཞབས་ཏོག་དུས་ཁོར་མོ་ཡུག་ཏུ་སྒྲུབ་ནུས་པའི་བརྩོན་འགྲུས་དང་། གདན་སའི་མངའ་ཞབས་རྣམས་དར་ཞིང་རྒྱས་ལ་ཡུན་རིང་དུ་གནས་པའི་ལྷག་བསམ་རྣམ་དག་སྙིང་ཁོངས་སུ་བཅངས་ངོས།
གདུང་བརྒྱུད་གོང་མ་ལུགས་གཉིས་གང་སར་མཁྱེན་རླབས་ཕུན་སུམ་ཚོགས་པ་ཞིག་ཡོད་ན་དེའི་བཀའ་གང་གནང་གསུང་ཅི་འགྲུབ་དང་། སྐུ་གཞོན་ནུའི་དུས་སམ་གལ་ཏེ་ཧ་ཅང་གི་མཁྱེན་རྒྱ་ཆེ་བ་ཞིག་མེད་ན་བསྟན་དོན་ལར་རྒྱ་ལ་ཕན་པའི་ཕྱིར་འཕྲལ་ཕུགས་སུ་བལྟས་པའི་སྙན་སྒྲོན་ཡང་ཡང་དང་། དེ་དང་ཆ་མཚུངས་རང་གི་ས་ནས་ཕྱི་ནང་གསང་གསུམ་གྱི་ལར་རྒྱ་ལ་འཆུག་མེད་སྲ་ཐང་གི་བྱེད་སྒོ་འཛོལ་མེད་བྱེད་ཅིང་། དེ་དག་ལའང་ཡུས་ཀྱིས་སྣང་བ་དང་། ང་རྒྱལ་གྱི་དབང་དུ་སོང་ནས་རང་མ་གཏོགས་ཞལ་ངོ་གདུང་བརྒྱུད་རྣམས་ས་སྐྱ་པ་མིན་པ་ལྟ་བུས་དབང་ཆེ་ཤེ་མང་ལས་འབྲས་ཁྱད་བསད་དེ་རིགས་གཏན་ནས་མི་བྱེད། ཕན་བདེའི་རྩ་བ་གདུང་བརྒྱུད་ཀྱི་གཞི་རྟེན་སྲིད་འཛིན་ཁབ་ལེན་གྱི་སྐོར་ཡང་རིགས་རུས་ཆོ་འབྲང་ཕུན་སུམ་ཚོགས་ཤིང་བརྟན་བརླིང་ཁེལ་བ་ཁ་ཤས་བརྟག་སྒྲིལ་གྱི་ཐོག་ནས་བཟང་ཐོན་དེ་ལེན་པ་དང་ཆབས་ཅིག་གང་ཅིའི་སྐོར་ཞིབ་ཆ་བྱེད། མཁན་རིན་པོ་ཆེས་མཚོན་ཆོས་གྲྭ་ལྷོ་བྱང་གི་ལས་ཚན་རྣམས་བསྐོ་བཞག་བྱེད་སྐབས་སོ་སོའི་བཅའ་ཡིག་གི་དོན་བཞིན་ལས་ཚན་བྱ་སྤུ་གནོན་མགོ་འོག་ལུས་ཁྱུར་གྱི་སྒྲིག་ལམ་ཀུན་སྤྱོད་སྲ་ཐང་དུ་སྐྱོང་དགོས་ཚུལ་དང་། དེ་དག་གི་རྒྱབ་སྐྱོར་ཁ་ཞེ་མེད་པ་བྱེད་ཅིང་། སྒྲིག་འགལ་སྣ་ཚོགས་བྱུང་ཚེ་ལས་ཚན་སོ་སོར་ཉེས་པ་ཆེ་ཆུང་ལ་དཔག་པའི་འཇུན་ཐར་ཡོད་ཚུལ་སོགས་ལེགས་སློབ་ཉེས་འཆོས་ཞིབ་གསེད་བགྱིས་ངོས། རང་གིས་ཤེས་པའམ་གཞན་དྲག་ཞན་འབྲིང་གསུམ་སྣ་ཚོགས་ལ་འདྲི་རྩད་བགྱིས་པའི་གོང་བཀོད་ཁ་ཏ་བཞིན་མ་བྱུང་ན་ལན་འགལ་ཡར་གྱི་བར་ལ་ཞི་དྲག་གི་བསླབ་བྱ་ཡང་ཡང་དང་།
དེས་ཀྱང་མ་འཐུས་ན་ལས་ཚན་འཕོ་ལེན་བྱེད་པའམ། ཁྲིམས་ཞི་དྲག་གང་རུང་གིས་གཅུར། དེ་བཞིན་དུ་གཉེར་དཔོན་གསོལ་གཟིམ་སྐུ་གཞོགས་པ་ཚང་མ་དང་། མགྲོན་གཉེར་གཉེར་ཚང་པ་སོགས་དྲུང་འཁོར་ཚང་མར་ཡང་གདུང་བརྒྱུད་དང་བསྟན་དོན་ལར་རྒྱ་ལ་བསམ་པ་རྒྱ་གང་ཆེ་བགྱིས་ངོས། རང་རང་གི་རྩ་བའི་ལས་གང་ཡིན་པ་དེ་ལ་འཆུག་མེད་བསྟར་ཆགས་ཀྱི་ཐོག་ནས། གཞན་ཕྱི་ནང་གསང་གསུམ་གང་དུ་མངགས་ཀྱང་འབྲས་བུ་དོན་སྨིན་ལས་རྗེས་ངོ་མཚར་ཅན་ལྟོ་དང་གོས་སྦྱིན་མཐོ་བར་བཞག་པ་ལ་རྗེས་ཡོད་པ་ཞིག་དགོས་ཚུལ་དང་། གནས་སྐབས་སུའང་དེ་དག་ལ་ལེགས་སློབ་ཉེས་འཆོས་འཐུས་མ་ཤོར་བ་བགྱིས་ཀྱང་སྐྱེད་མ་ཐོན་པ་བྱུང་ན་ཞིབ་ཏུ་བརྟག་ལ་དེ་རང་གི་ལུས་ངག་ཡིད་གསུམ་གྱིས་བབས་ནས་དེ་མ་གཏོགས་མི་ཐོན་པ་ཞིག་ཡིན་ན་ལས་ཚན་བརྗེ་འཕྲུལ་བྱེད། ཤེས་ཡོན་ཅན་འདར་ཡམས་སུ་སོང་བ་སོགས་སྣང་ཤེས་སྤྲ་འཆལ་མ་འཆུན་པ་ཞིག་ཡིན་ན་བསླབ་བྱ་ཞིབ་གསོད་བགྱིས་ཚེ་ཕྱིས་ནས་གོ་བ་ཞིག་ཡོང་འགྲོ་སྙམ་ཞིང་། རང་གི་ཕུགས་རིགས་རྒྱང་གསུམ་མནོ་བསམ་མཐོང་བ་སོགས་ཤེས་བཞིན་དུ་མི་བྱེད་པར་རྫུ་ཆེ་བའམ། བསམ་པ་སྐྱོན་ཅན་གྱིས་ཐམས་ཅད་དཀྲུགས་པའམ།
ཤེས་ཡོན་གི་ང་རྒྱལ་ནས་རང་གིས་ཁྲིམས་དྲང་བསྲངས་ཀྱང་དེ་དག་ལ་མི་བརྩི་བྱེད་སྒོ་སྣ་ཚོགས་བྱུང་ན། སྤྱིར་ཆོས་འཇིག་རྟེན་གྱི་རྒྱུ་འབྲས་བསླབ་བྱ་དང་། བྱེ་བྲག་རང་གི་ས་ནས་དཀོན་མཆོག་དཔང་བཞག་གི་བྱ་བ་བྱས་པ་ཡིན་ཀྱང་དེ་ལ་མི་བརྩི་བའི་རྒྱུ་མཚན་རང་ས་ན་ཉེས་པ་ཡོད་ཚེ་སྔ་ཕྱི་བར་གསུམ་ཤིག་མཛུབ་སྤྲད་པའི་དག་ཐེར་དགོས་ཚུལ་དང་། དེ་ལྟར་མིན་ན་བསྟན་དོན་ལར་རྒྱ་ཚང་མར་ལས་ཚན་གྱི་བཀོད་པ་བགྱིས་པ་བཞིན་ཉན་ན་ཁེ་ཆེ་བ་ཡོང་ཞིང་། དེས་ཀྱང་མ་འཐུས་ཚེ་དཀར་ནག་བདེན་བརྫུན་གྱི་དབྱེ་འབྱེད་འཕྲལ་དུ་ཡོང་ཚུལ་སོགས་གླེང་ལ་དོན་གྱི་ལག་ལེན་ཀྱང་བཀལ། རང་གི་ས་ནས་དཀོན་མཆོག་གསུམ་དང་ཤེས་ལྡན་གཟུར་གནས་རྣམས་མི་ཁྲེལ་ཞིང་། ཞི་དྲག་གི་ཁྲིམས་གང་ལ་ཐུག་ཀྱང་གཡོ་སྒྱུ་ཟོལ་ཟོག་གིས་ཐོན་མི་དགོས་པར་རང་བཞིན་གྱི་ཉེས་མེད་དཀར་སིང་དུ་ཐོན་ཡོང་བ་ཞིག་བྱ། དེ་བཞིན་དུ་བླ་མ་གོང་མའི་ཚུལ་སྒྲུབ་མཆོད་དཀར་མེ་དུས་ཇ་སྟེ་བསྟན་པ་འཛིན་སྐྱོང་སྤེལ་གསུམ་གྱི་ཐབས་སྟོད་སྨད་བར་གསུམ་གྱི་འབུལ་སྡུད་བླ་རིགས་ཚོང་ཁག མི་སེར་མངའ་ཞབས་བཅས་ལ་བཀོད་པ་བྱེད་ཚུལ་ནི། འབུལ་སྡུད་པ་རྣམས་ལ་བསྟན་དོན་ལར་རྒྱ་བསམ་པའི་ལྷག་བསམ་རྣམ་དག་ངོས་སོ་སོའི་དགོན་སྡེ་སྦྱིན་བདག་སྒེར་པ་སྐྱོང་དགོས་ཚང་མར་ལུགས་གཉིས་ཀྱི་ཁྲིམས་གཞུང་དྲང་པོར་བསྲངས་བའི་བབས་ནས།
ཆོས་འཆད་ཉན། གསོན་པོའི་ཡར་འདྲེན། གཤིན་པོའི་རྗེས་འཇུག དགོན་སྡེ་དང་ཆབ་འབངས་སྐྱོང་དགོས་ཐམས་ཅད་ལ་ལེགས་སློབ་ཉེས་འཆོས་བསྟན་དོན་ལར་རྒྱ་རང་གཞན་ལ་འདི་ཕྱིར་དགེ་བ་ཀུན་འཐུད་མ་ཤོར་བར་རྟག་འགྲུས་སུ་བགྱིས་ངོས། སྒར་དགོན་སྦྱིན་བདག་ཆོས་གཞིས་སོགས་རང་རང་གི་ངོ་སྐལ་དུ་གྱུར་པ་ཐམས་ཅད་ཡར་བསྐྱེད་ཕུན་ཚོགས་ཡོད་ཐོག་ནས་ཤི་གསོན་གྱི་དངོས་པོ་ཇི་སྙེད་བྱུང་བ་ཐམས་ཅད་ཆུད་མི་ཟ་བའི་ཕྱིར་གདན་ས་གཞུང་འདི་ཉིད་དུ་ཡོངས་རྫོགས་བཏབ་པའི་ལྷག་མ་ནས་སྒེར་པ་དྲག་ཞན་ཚང་མར་ངོ་འཛིན་བྱེད་དགོས་རྣམས་གཞུང་གནོད་མེད་པ་ཞིག་བྱེད་ཅིང་། དེ་དག་གི་མཐུན་རྐྱེན་གྱི་གཙོ་བོ་བླ་གྲྭ་རྣམས་བསླབ་པ་གཙང་ཞིང་གཉེར་ལག་དོ་དཔོན་གཡོག་ཚང་མ་མཐུན་གྲུབ་ཀྱི་ཐོག་ནས་སྒར་ཆས་རྟ་དྲེལ་མཛོ་གཡག་སོགས་ཆ་རྐྱེན་ཐམས་ཅད་ལ་ཆུད་ཟོས་མེད་ཅིང་བཅག་དག་རང་གཞན་དང་བ་འགྲོ་བ་ཞིག་དགོས་ཚུལ་དང་བླ་གྲྭ་དཔོན་གཡོག་སོགས་མི་མཐུན་པ་བྱུང་ན་ཐོག་མར་བླ་གཉེར་གཉིས་ནས་གཅིག་གིས་གཅིག་ལ་ལེགས་སློབ་ཉེས་འཆོས་མཐུན་གྲུབ་བྱེད་པའམ། བླ་མ་མཁྱེན་རླབས་ཆེ་ན་གཉེར་པར་བཀོད་ཁྱབ་དང་། གཉེར་པ་ཤེས་སྒོ་ཡངས་ཐང་ཆེ་ན་བླ་མར་སྙན་སྒྲོན་ཞབས་འགྱུར་ངོས། གྲྭ་པ་ལག་དོ་རྣམས་ལ་ཉེ་འགྱང་མེད་པའི་ཟས་དང་རྐང་གོས་སོགས་སྦྱིན། ལས་ཀྱི་རིམ་པའང་ཆ་སྙོམས་ནས་བྱེད་བཅུག་ལ་གང་དང་མ་མཐུན་པ་དེ་དང་དེ་ལ་སྐྱོན་སེལ་གྱི་ཁ་ཏ་བྱེད།
སྤྱོད་རྩིང་བག་མེད་རྣམས་ལ་འཇུར་ཐག་སོགས་ཀྱིས་གཅུན། གལ་ཏེ་དེ་དག་གིས་ཀྱང་མ་འཐུས་ཚེ་འདི་གར་སྔ་ཕྱི་བར་གསུམ་གྱི་རྒྱུ་མཚན་ཞིབ་ཆ་དགོས་ཚུལ་དང་། གདན་སའི་ལར་རྒྱ་གདུང་བརྒྱུད་དང་ཆོས་སྡེའི་ཞབས་འདེགས་ལ་བསམ་བྱེས་འགྲོ་བ་ཚང་མས་ལུས་སྤྱོད་པ་དུལ་ཞིང་ངག་བཙུན་པ་དང་། ཡིད་ལ་རྣམ་རྟོག་ངན་པ་བསྲུང་གང་ཐུབ་ངོས། ས་ཕྱོགས་གང་དུ་ཕྱིན་ཀྱང་བཟང་ཞིང་ལེགས་པའི་དཔེ་ལ་ས་སྐྱའི་སྒར་པ་དཔོན་སློབ་ལྟ་བུ་དགོས་ཞེས་གཞན་གྱི་བསྟོད་བཀུར་བསྔགས་གསུམ་བྱེད་ཐུབ་པ་ཞིག་དང་། སྒར་ཆས་ཚང་མ་འབུལ་བའི་རིགས་མཐའ་དག་ལ་བརྣབ་སེམས་དང་མ་བྱིན་ལེན་སྤངས་པའི་གཞུང་བསམ་གང་ཆེ་དགོས་ཚུལ་གྱི་བསླབ་བྱ་དང་། སྟོད་སྨད་བར་གསུམ་གྱི་ཚོང་པ་རྣམས་ལ་གདན་ས་ཆེན་པོའི་ཕྱག་རྫས་ཚོང་སྤུས་བསྒྱུར་དུ་གནང་བ་འདི་ཐམས་ཅད་སྦྱིན་བདག་དད་ཅན་ཤི་གསོན་རྣམས་ནས་བླ་མ་གོང་མ་གདུང་བརྒྱུད་དང་བཅས་པ་ལ་དད་གུས་ཀྱི་སྒོ་ནས་ཕུལ་བ་འདི་དག་རྣམ་དཀར་དགེ་རྒྱུན་གྱི་ཐབས་སུ་སྤུས་བསྒྱུར་ནས་སྨིན་པར་བྱེད་རྒྱུ་ལ། ཕྱག་རྫས་སྟོབས་ཆེན་འདི་དག་ཆུད་མི་ཟ་ཞིང་གདན་ས་ཆེན་པོའི་དགེ་ཐབས་རྒྱ་ཆེ་སྤོམ་མཐོ་འབྱུང་བའི་ཕྱིར་དུས་གནས་དང་བསྟུན་པའི་གོང་ཐང་ཆེ་ཆུང་ཟོག་གང་ལ་གང་འགྲོ་སོགས་ཚང་མ་ཞིབ་ཆ་བགྱིས་པའི། སྟོད་སྨད་བར་གསུམ་ནས་རང་རང་གི་ངོ་སྐལ་གྱི་ཚོང་སྤུས་བསྒྱུར་ཚང་མ་ཞེ་ཐག་བགྱིས་ངོས། གདན་ས་ཆེན་པོར་ཕྱག་འབྱོར་གང་ཆེ་ཡོང་བའི་དོ་དམ་ཧུར་བསྐྱེད་བདག་དོན་བདག་གཅེས་དང་།
གདན་སའི་ཕྱག་རྫས་རྣམས་ལ་རང་དབང་བདག་འདུས་ཀྱིས་བག་མེད་ལོངས་སྤྱོད་ལག་མི་གཙང་བའི་ཆ་ནས་སྦ་བསྲི་རྐུང་བསུབས་ཚོང་ལུགས་མཐུན་མ་བྱས་པའི་ཁྲོལ་བརླག་ཏུ་སོང་བ་དང་། ལུགས་མཐུན་བྱས་ཀྱང་གཞུང་སླེབས་མེད་པ་སོགས་བྱུང་ན་དོ་དམ་ཕྱི་ལམ་ཁེག་པ་ཡོང་ཚུལ་དང་། དེ་དག་གི་ཡོ་བྱད་རྟ་དྲེལ་གཡག་སོགས་ཁལ་འགྲོས་ཚང་མ་དང་སྒར་ཆས་ཡོངས་རྫོགས་ལ་བཅག་དག་རུས་ཐོན་དགོས་ཚུལ་ཚོང་གཉེར་ལག་དོ་རྣམས་མཐུན་གྲུབ་བགྱིས་ངོས། ལུས་ངག་ཡིད་གསུམ་གྱི་སྤྱོད་པ་བག་མེད་དུ་མ་སོང་བའི་སྒར་པའི་མིག་རྒྱན་ལ་ཕན་པ་ཞིག་དང་། ཚོང་གཉེར་རྣམས་ཀྱིས་ལག་དོ་བྱིངས་ལ་བསླབ་བྱ་བྱས་དོན་བཞིན་ཚང་མས་འཁུར་དགོས་པ་སོགས་ལེགས་སློབ་ཉེས་འཆོས་མཐའ་དག་ཡང་ཡང་བྱས་ལ། འབུལ་སྡུད་པ་རྣམས་དང་། ཚོང་པ་རྣམས་ཀྱིས་བྱེས་སུ་ལེགས་ཉེས་ཇི་ལྟར་བྱས་ཚུལ་རང་བཞིན་གྱིས་མི་རྒྱུས་ཅན་རྣམས་ལ་དྲི་རྟོགས་ཀྱིས་ཉ་མགོ་གང་ནོན་བྱས་ངོས་འཐུས་མིན་ཡོད་ཚེ་དེ་རྣམས་ལ་འཇུར་དག་ཞི་དྲག་གང་རུང་གིས་ཁྲིམས་མེད་དུ་མ་སོང་བར་བྱེད། དེ་བཞིན་དུ་མངའ་ཞབས་བྱིངས་ལའང་གཞིས་གཉེར་སོ་སོ། རྒན་བཅུ་དཔོན་སོགས་མགོ་ཡོད་ཚང་མར་གདན་ས་ཆེན་པོའི་ཞབས་ཕྱི་སྒྲུབ་པའི་མངའ་ཞབས་རྣམས་ལ་སྐྱོང་བརྡར་བྱེད་ཚུལ། གདན་ས་ནས་དུས་དང་དམིགས་བསལ་གྱི་ཁྲལ་རིགས་སོ་ནམ་ཞིང་གཡོག་སོགས་སྐུལ་དགོས་རྣམས་གདན་ས་ཆེན་པོའི་བཀའ་བཞིན་བསྒྲུབས་ཕྱིན་དོན་མེད་དུ་རང་དོན་མ་འགྲུབ་པའམ་དཀར་སྐྱོང་ནག་འདེད་ཕྱོགས་ཆ་ཉེ་རིང་ལྟ་བུས་མི་སེར་ལ་སྦྱོང་སྤྱོད་སྣ་ཚོགས་དང་།
ལག་གིས་དངོས་པོ་རྣམས་བག་མེད་དུ་ལེན་གང་ཐུབ་དང་། གཞུང་དང་མི་སེར་གྱི་ས་ཆ་རང་གིས་ཡུག་གཅིག་ཏུ་འདེབས་པ་དང་། ཉ་རྒྱ་རི་རྒྱ་སོགས་ལ་དོ་དམ་མི་བྱེད་པར། དེ་དག་གི་གཙོ་བོ་ལྟ་བུས་རི་དྭགས་ཀྱི་པགས་ཁྲལ། རུས་པ། ཤ་སོགས་མཁོ་ཆེ་བ་རྣམས་ངན་སློང་དང་མི་སེར་གྱི་ལག་ནས་ཐབས་མཁས་ཀྱིས་ལེན་པ་དང་། ཁྱད་པར་ཆོས་སྡེ་དང་འབྲེལ་ཆགས་གཉེར་པ་སེར་མོ་བའི་རིགས་འགྲོ་ཁུངས་རྣམས་སུ་ཆང་བག་མེད་དུ་འཐུང་ཞིང་། གླུ་ལེན་པ། མདའ་འཕེན་པ། རྟ་རྒྱུག་བྱེད་པ་སོགས་ཆོས་སྡེའི་སྒྲིག་དང་འགལ་བར་བྱས་པ་དང་།
དབྱར་ཁྲིམས་དགུན་ཁྲིམས་སོགས་ལུང་པ་དེ་རང་ན་སྔར་སྲོལ་བཟང་པོ་གང་ཡོད་དང་མི་མཐུན་པ་བྱས་པ་ཤར་ཚེ་རྩ་ར་བརྡ་འདེད་ཀྱིས་རྗེས་གནོན་ཡོང་ཚུལ་དང་། གཞུང་དོན་བསྡུ་ཁྲལ་གྱི་རིགས། ས་ཆའི་འདུལ་སྐྱོང་རྣམས་འཐུས་མ་ཤོར་བ་དང་། རྫོང་མགོ་སོ་སོ་སོགས་མི་ཆེན་རྣམས་ཀྱི་སྐུ་མདུན་དུ་བཅར་སྐབས་རང་ཕྱོགས་ཀྱི་གཏན་ཚིགས་ངག་རྒྱུན་མཐོང་བརྒྱུད་ཐོས་བརྒྱུད་རྣམས་ལ་ཞིབ་ཆ་ངེས་འགྲོངས་ཀྱི་ཞུ་དོན་འཛེམ་ཆགས་ཅན་ཚིག་ངར་དུ་མ་སོང་བའི་ཞུ་བ་ཁུངས་འགྲོངས་དང་། དེས་ཀྱང་མ་འཐུས་ཚེ་གཏན་ཚིགས་སོགས་སྤྱན་བརྡར་ཞུ་བ་དང་བསྟུན་རང་ཕྱོགས་དང་མཚུངས་པ་གཞན་ལ་རྒྱས་འགེབས་ཡོད་ཚེ་དེ་དག་ཀྱང་ལུང་དུ་དྲངས་པའི་ཞུ་བ་ནན་ཆེན་བགྱིད་རྒྱུར་མི་སེར་སོགས་ཀྱི་ལག་ནས་བྱུང་བའི་དངོས་པོ་རྣམས་ཕངས་མེད་དུ་གཏང་བའི་ཁྲ་བཟུང་དང་། དེས་ཀྱང་མ་འཐུས་ན་འདི་ནས་རྩ་བའི་འབྱུང་ཁུངས་གང་ཡིན་པ་དེ་ཞབས་སུ་ཞུ་དོན་བགྱིད་རྒྱུ་ཡིན་ཚུལ་སོགས་ཞིབ་ཆ་དང་། མི་སེར་རྣམས་ལའང་རང་རང་གི་ཁང་གཞིས་ས་རྟེན་རྣམས་འདུལ་སྐྱོང་སྙིང་ཐག་པ་ནས་བྱས་ངོས་བུད་སྟོངས་སོགས་ཁུངས་རྙེད་ཚེ་ཁུངས་འཇུག་དང་། མི་ལག་རགས་ཤིང་སྟོབས་ཀྱིས་འཆུན་པ་རྣམས་ལ་སྟོད་སྨད་དུ་ཚོང་སོགས་ལ་ཕྱིན་ངོས་གྲོང་ཡར་རྒྱས་ཡོད་པ་དང་། ཕ་མ་བུ་ཚ་སོགས་ནང་ཚང་ཚང་མ་མཐུན་ཞིང་བཀྲ་ཤིས་པ་དང་། མི་མཐུན་པ་རྣམས་ལ་འདུམ་དཀར་གཟུ་སོགས་ཁ་ཏས་ཁྱབ་པ་དང་།
མགོན་མེད་ཉམས་ཆུང་རྣམས་ལ་མགོ་འདོན་གང་དྲག་དང་། རང་བཞིན་གྱི་ས་ནས། བརྐུ་བརྫུན། ཆོམ་པོ། ཟས་མིན། མཐུ་གཏད། རྩོད་པ་ལོངས་པ་སོགས་བྱུང་ན་དེ་དང་དེའི་ཁྲིམས་རྗེས་མཐུན་གྱི་བདེན་ཤན་དྲང་པོར་བསྲངས་བ་དང་། མ་འཐུས་པ་ངན་པ་ཚབས་ཅན་རྣམས་ལ་འདི་གར་རྒྱུ་མཚན་བྱས་ཐོག་ནས་གདན་ས་ཆེན་པོའི་ཆོས་གཞིས་རྣམས་ལ་ཉེས་བྲལ་ཡར་རྒྱས་ཡོང་བ་ཞིག་དགོས་ཚུལ་དང་། གཞུང་དོན་བློས་བཏང་གི་རང་ཁོ་ན་ཟ་སྒོར་ཐོན་པ་ལྟ་བུའི་རྗེས་ངན་བྱུང་ན་ཁྲིམས་ཀྱིས་ཚར་གཅོད་བྱ་དགོས་པས་དེ་ལྟར་དུ་མ་སོང་བ་ཞིག་གོ་དགོས་ཞེས་བསླབ་བྱ་བྱས་རྟིང་སླད་མར་དེ་དོན་ལ་མ་གནས་ན་དཀར་ནག་ཤན་འབྱེད་ཁྲིམས་གཞུང་དྲང་པོ་ལག་འགེལ་བྱེད་ཅིང་། ཡང་གཙུག་ལག་ཁང་གི་སྐུ་གཉེར།
གད་པ་ཁང་གཉེར། སྒྲུབ་སྡེ་གོང་འོག བསམ་གླིང་རིན་སྒང་སོགས་ན་ཡོད་པའི་དོ་དམ་ལས་བྱེད་པ་རྣམས་ལ་དེ་དག་གི་གཙོ་བོ་ཁང་དཔོན་དང་། ལས་བྱེད་སོ་སོ་ལ་གཙུག་ལག་ཁང་གི་ཞབས་ཏོག་བྱེད་ཚུལ་བདེ་གླིང་བཅའ་ཡིག་ན་གསལ་བ་དེ་བཞིན་དང་། ལྷ་ཁང་ཆེན་མོ་དང་། བཞི་ཐོག་ཕོ་བྲང་། ཕུན་ཚོགས་གླིང་གི་ཐོག་དྲངས་ཁང་མིག་སོ་སོ་ལ་ཞབས་ཏོག་བྱེད་པའི་གད་པ་ཁང་གཉེར་ཚང་མ་ནས། སྟེང་གི་ཐུགས་རྒྱལ་མཚན། སྤེན་བད། སྤང་བད།
ཝ་ཁ་ཐིགས་ཚགས་ཚང་མར་ཉམས་གསོ་གང་དགོས་རུས་ཐོན་བཅག་དག་དང་། བར་གྱི་ཁང་མིག་སོ་སོའི་གད་ལོགས་ཞལ་རྩི་ཚོན། རབ་གསལ་སྐར་ཁུང་རྣམས་ཀྱི་ནག་མཐོང་། ལྷགས་སྐྱོར། ཆར་ཁེབས་སོགས་གང་དགོས་དེ་དང་དེ་ལ་འགད་གཙང་ཡོང་བ་དང་། འོག་གི་སྒོ་སྐྲས། གསང་སྤྱོད། ལམ་གཞུང་ལ་ཕྱགས་མ་དགོས་པ། མི་ཁྱི་སོགས་སྲོག་ཆགས་བསྲུང་བ། དངོས་པོ་བཙོག་ཅན་བསྡུ་བ་སོགས་མདོར་ན་གཙུག་ལག་ཁང་དང་ཕོ་བྲང་མི་མཛེས་པ་མཐའ་དག་བསྲུང་ཞིང་བཅག་དག་བྱས་པའི་རྟགས་སུ་ཁང་རྙིང་ལོ་མང་ཅན་ཡིན་ཀྱང་བཟོ་བསམ་ཞིང་རང་གཞན་བཞུགས་སྤྲོ་བ།
བླ་མ་གོང་མའི་ཕྱག་ནས་བྱིན་རླབས་མི་ཡལ་བ་ཞིག་དགོས་རྒྱུར་ཁང་དཔོན་གྱིས་ཡང་ཡང་ལྟ་རྟོགས་དང་གཞན་རྣམས་ཀྱིས་མཐུན་རྐྱེན་གང་ལ་གང་དགོས་བསྐུལ་བ་ལ་དེའི་བདག་རྐྱེན་གཞུང་ནས་ཁ་ཞེ་མེད་པར་བྱས་ངོས། གལ་ཏེ་དེ་དག་གི་གོང་ཚིག་ལ་མི་གནས་པ་ཤར་ཚེ་ཁ་ཏ་ཚ་དྲག་ཅན་ནམ་ཆད་པ་སྣང་ཆེ་ཆུང་གང་རིགས་འགེལ་བ་དང་། ལས་ཚན་སྤོ་བ་སོགས་སྐབས་སུ་བབས་པའི་དོ་དམ་གང་ཆེ་དང་། ཚུལ་བཞིན་དུ་སྒྲུབ་པ་རྣམས་ལ་མགོ་འདོན་རྒྱབ་སྐྱོར་ཉེ་འགྱངས་མེད་པར་གལ་ཆེ། ངོར་ཨེ་ཝཾ་ཆོས་ལྡན་སོགས་ས་ལུགས་དབུས་གཙང་གི་དགོན་ཁག་རྣམས་སུ་བླ་མ་བསྐོ་བཞག་བྱེད་སྐབས་བཀོད་ཡིག་དེར་དགོན་གྱི་སྒྲིག་ལམ་ཀུན་སྤྱོད་ཚང་མ་སོ་སོའི་བཅའ་ཡིག་བཞིན་བྱས་ངོས། མདོ་སྔགས་གང་ཡིན་གྱི་གྲྭ་དེ་ས་སྐྱའི་རྗེ་བཙུན་གོང་མའི་བཀའ་སྲོལ་དང་མཐུན་པར་དར་ཞིང་རྒྱས་པ་དང་། དགོན་པར་ཉམས་ཆག་མི་འབྱུང་བ་སོགས་གྲྭ་ཚང་གི་སྤྱི་བྱུས་ཚང་མ་ལ་ལྷག་བསམ་རྒྱ་གང་ཆེ་བྱེད་དགོས་ཚུལ་འབྲི་བ་དང་། ངོས་འཕྲད་བྱུང་ཚེ་དངོས་སུའང་དེ་བཞིན་གླེང་། དེ་བཞིན་དུ་གདན་ས་ཆེན་པོ་འདིར་རང་ཕྱོགས་ཀྱི་བླ་མ་མཁས་གྲུབ་རྣམས་ཀྱིས་ཐོག་དྲངས་རིས་མེད་དགེ་བའི་བཤེས་གཉེན་ཇི་སྙེད་ཅིག་བྱོན་པ་དང་། ས་སྐྱོང་སྡེ་དགེ་སྐུ་ཞབས་ཀྱིས་ཐོག་དྲངས་སྦྱིན་པའི་བདག་པོ་ཆེ་ཕྲ་ཆུང་གསུམ་ཇི་སྙེད་ཅིག་བྱོན་པ་དེ་དག་ཐམས་ཅད་ལའང་སོ་སོའི་སྐུ་གནང་ཆེ་ཆུང་དང་།
ལྷག་པར་གདན་ས་ཆེན་པོ་འདི་ཉིད་དང་འབྲེལ་ཆགས་ཚུལ་ཇི་ལྟར་ཡོད་ཞིབ་འཇུག་ངོས། སྐབས་ཐོབ་དང་བསྟུན་པའི་བདག་རྐྱེན་གོ་འཛོལ་དུ་མ་སོང་བ་ཞིག་དང་། མཆོག་དམན་གང་ཡིན་ཡང་སྒོ་མགྲོན་གཉིས་ཀྱིས་འཕྲལ་དུ་སྣེ་སྦྱོར་བྱས་དོན་བཞིན་ལ་རང་རང་གི་བློ་མཐུན་བཞིན་མཇལ་འཕྲད་དང་འབྱོར་ལེན་སོགས་སྒུགས་མི་དགོས་པར་འཕྲལ་དུ་ཐོན་པ་ཞིག་དང་། དུས་མདོས་སོགས་ཕྱོགས་མི་ཤིན་ཏུ་བུངས་ཆེན་སྐབས་དེ་དག་ཕན་ཚུན་ལབ་ཟེར་དུ་མི་འགྲོ་བའི་དོ་དམ་ཁྲིམས་པ་རྣམས་ལ་བརྗིད་ནོན་གང་ཆེ་དང་། ཕུར་སྒྲུབ་ཆེན་མོའི་ལྟད་མོ་བ། དགོངས་རྫོགས་ཁག་གི་སེར་འདུ་རྣམས་ལའང་ཟིང་བཤིག་མེད་ཅིང་འཇམ་དར་གྱིས་རང་གཞན་བསམ་པ་རྫོགས་པ་ཞིག་དང་། ལྷག་པར་སེར་འདུ་རྣམས་ཀྱི་སྐབས་ཆོས་གྲྭ་ལྷོ་བྱང་ནས་བཟུང་སེར་མོ་བ་ཚང་མར་གསེར་དངོས་གཏོང་རྒྱུ་ཡོད་ན་དེ་བཞིན་དང་། མེད་ཚེ་ཊཾ་དུས་གནས་ཀྱིས་རྒྱུགས་ཕེར་ན་གསེར་དོ་དང་། གྲྭ་པ་མ་ཡིན་པའི་རྟོགས་ལྡན་བཙུན་མ་སོགས་སེར་མོ་བ་བྱིངས་ལ་རིན་པོ་ཆེ་དེ་དག་གིས་མ་འཕྲུལ་ན་གསེར་དོད་དུ་ཇའམ་དར་དེའི་དོད་ཕེར་ངེས་རེ། སྐྱེ་བོ་བྱིངས་རྣམས་ལ་ཐུབ་ན་སྔར་སྲོལ་ལ་མེད་པའི་སྐྱེ་བོ་སྦྱིན་གཏོང་སྣེ་གཏོགས་ཞིག་གསར་འཕར་དུ་གཏོང་བའམ།
དེ་མིན་ངན་སློང་སོགས་འཁྲུགས་ཟིང་གི་རྒྱུ་དང་། བྱུང་བ་རྣམས་ལ་ཡང་ཡང་མ་བྱུང་བ་རྣམས་ལ་གཏན་ནས་མེད་པ་སོགས་ཤིན་ཏུ་མི་སྙོམ་པས་སྔར་སྲོལ་བཞིན་སེར་འདུ་ཁོ་ན་ལ་ཐག་བཅད་ན་འགད་གཙང་བས་དེ་བཞིན་དང་། བླ་མ་གོང་མའི་ཚུལ་སྒྲུབ་མཆོད་དཀར་མེ་དུས་ཇ་རྒྱུན་གྱི་ཞལ་ཇ། སྐྱོགས་འགྱེད། ཕྱོགས་དགོན་གྱི་མང་བཀོལ། སྦྱིན་བདག་རྣམས་ཀྱི་ཐུམ་བུ་རྟེན་བཅས་ཀྱི་སློག འུལ་ལག་གི་མང་ཇ་སྐོར་ཞལ། མི་སེར་གྱི་དཀར་སྐྱིན། ཉེ་འཁོར་གྱི་སྤུས་བསྒྱུར་གཏོང་དགོས་སོགས་ཚང་མར་གདན་ས་ཆེན་པོ་འདི་ཉིད་ལ་ཐས་ངན་མི་ཡོང་ཞིང་ཞབས་འགྱུར་གང་ཆེ་ཡོང་བའི་ལྷག་བསམ་རྣམ་དག་དཀོན་མཆོག་ཐུགས་ཞེ་མི་ཁྲེལ་བ་ཞིག་དང་། ཆེ་བཙུན་སྐུ་ཡུལ་གཉེན་པོ་རྣམས་ནས་བཟུང་སྦྱིན་བདག་ཐ་ཤལ་གྱི་བར་དུ་ཡིག་བསྐུར་བྱེད་དགོས་རྣམས་ལའང་རང་རང་གི་འབྱོར་ལན་ཞིབ་གསལ་དང་།
བྱིན་རྟེན་སོགས་བསྐུར་འོས་རྣམས་ལ་སོ་སོའི་འབྱོར་པ་དང་བསྟུན་པའི་སློག་ལུགས་དང་། དེ་མིན་ཕྱི་ནང་གསང་གསུམ་གྱི་དོན་རྩ་ཚང་མ་ཆལ་ཆོལ། ཕ་རོལ་པོས་ཞེ་ཁྲེལ་ཞིང་། རང་དོན་མི་འགྲུབ་པའི་གྱ་ཚོམ་མ་ཡིན་པར་གང་ཡིན་དེ་ལ་ཁུངས་དག་ངེས་འགྲོངས་རེ་དང་། གདན་ས་ནས་བཀའ་ཤོག་རྒྱབ་སྣོན་སྟེར་བའམ་བཅའ་ཡིག་དེབ་གཞི་སྤྱི་འགྲོ་སོགས་གང་གཏོང་ཡང་འཕྲལ་ཕུགས་སུ་སླེབས་རྒྱང་ཆེ་བ་ཞིག་གདུང་བརྒྱུད་རྣམས་ལ་ཞུ་སྦྱོར་རམ། ཡང་ན་རྗེས་སུ་གནང་བའི་བཀའ་ལྟ་བུས་བླ་མ་གོང་མའི་གསུང་རབ་སྔོན་མ་ལ་གཞི་བྱས། གནས་སྐབས་ཀུན་ཏུ་ཕན་ཐོགས་པའི་ཚིག་བརླིང་ཞིང་དོན་ཟབ་པ་རེ་འདྲི་ལུགས་དང་། མཁན་རིན་པོ་ཆེས་མཚོན་ལས་ཚན་གང་བཀོད་ཀྱང་མི་ཁུངས་ཆོས་འཇིག་རྟེན་གྱི་རྣམ་དཔྱོད་ཡོང་ཐང་སོགས་རང་ལ་རྒྱུས་ཡོད་པའམ། གཞན་མང་པོ་ལ་གོ་བསྡུར་གྱིས་ཡོང་ངེས་རེ་ལ་ཟེར་ཞིང་། ལྷག་པར་ཟླ་བོ་ནང་མའི་རིགས་བློ་ཐུབ་སེམས་ཆུང་རྒྱུ་འབྲས་ལ་བརྩི་འཇོག་བྱེད་པ་ཞིག་ལ་ངེས་པར་ཟེར་དགོས་དེ་བཞིན་དང་།
གཞན་ཡང་གདན་སའི་བསྟན་དོན་ལ་རྒྱར་དགོས་པའི་གཙུག་ལག་ཁང་ཕོ་བྲང་། སྐུ་གསུང་ཐུགས་རྟེན། གྲྭ་ཁང་། མགྲོན་ཁང་། ཐ་མལ་པའི་ཁྱིམ། ལྕང་རྭ། རུ་ཁག་སོགས་གང་སྒྲུབ་དགོས་ཀྱང་བརྟན་བརླིང་ཁེལ་ཞིང་འཕྲལ་ཡུན་ཀུན་ཏུ་བདེ་ཆོད་པ་གདན་སའི་མཛེས་རྒྱན་དམ་པ་རེ་མ་གཏོགས་དགོས་མེད་རང་གི་སྣང་བ་ལ་གང་དྲན་ནམ། གཞན་གྱི་ངོ་བལྟས་རྩིང་འཆོས་མིག་ལྟོས་ངན་པའི་རིགས་གཏན་ནས་མི་བྱེད་ཅིང་། དེ་དག་གི་གནས་སྐབས་སུ་དགོས་པའི་བཟོ་རིགས་པ་ཚང་མ་ལའང་ཁོ་རང་གི་ལག་ལེན་འགད་གཙང་མིན་དང་། ཞག་ཟླ་སོགས་ཇི་ཙམ་སོང་གི་གླ་ཡོན་མ་ཕམ་ཙམ་སྟེར་བ་ལས།
འགའ་ཞིག་ལ་ཤིན་ཏུ་རྒྱ་ཆེ་ཞིང་འགའ་ཞིག་ལ་ཉུང་ངུ་ལས་མེད་པ་སོགས་མི་སྙོམས་པའི་རིགས་ཀྱང་གཏན་ནས་མི་བྱེད་པ་གལ་ཆེ་བས་སྔར་སྲོལ་བཟང་པོ་ལྟར་ཉི་དྲོས་ནས་གསོལ་བ་ཡན་དང་། དགོང་ཇ་ནས་བསྐྱར་ཞུས་ཀྱི་བར་ཕྱག་གཞུང་དུ་བསྟན་དོན་ལར་རྒྱ་སྒྲུབ་དགོས་ཚང་མ་བསྟར་ཆགས་སུ་བྱེད་པ་དང་། ཕྱག་མཛོད་དུ་མི་དགོས་མིན་ཀུན་ཐལ་བྱུང་དུ་ཡོང་ན་རང་གི་དེ་ཉིད་སྟོན་ཞིང་ཕྱག་རྫས་རྣམས་ལ་སངས་རྒྱས་ཀྱི་ཞིང་དུ་སེམས་ཅན་གྱི་སྦར་ཚོད་བྱེད་པ་ལྟ་བུས་ཕྱི་ནང་གསང་གསུམ་གང་ཡིན་ངོ་མི་ཤེས་པའི་ཆལ་ཆོལ་དུ་འགྲོ་བས་དྲུང་འཁོར་སོགས་དགོས་ངེས་རྣམས་མ་གཏོགས་གཞན་ཚང་མ་མགྲོན་གཉེར་བརྒྱུད་ཅིང་དངོས་པོ་སྤྲོད་ལེན་སོགས་ལྡེ་ཆུང་པ་གཉིས་ཀྱིས་བྱེད་པ་མ་གཏོགས་ལུགས་སུ་བདེས་བྱས་ན་གང་དགོས་དེ་དང་དེ་ལ་སྟབས་མི་བདེ་ཞིང་ཐབས་རྡུགས་པ་ཞིག་ཡོང་འདུག་པས་སླན་ཆད་བྱ་བ་གང་ལའང་ཡོ་ཡེངས་མེད་པ་དང་། གདན་ས་འདི་མཆོད་ཡུལ་གཞན་དང་མ་འདྲ་བས་ཁྲིམས་གནག་རྣམས་བབས་འཆོལ་དུ་མི་བྱེད་ཅིང་། དཔལ་ས་སྐྱའི་བསྟན་པ་བཤིག་པ། ཟས་མིན་མཐུ་གཏད་སོགས་ངན་གཡོ་སྣ་ཚོགས་བྱེད་པ། གདན་ས་གཞན་དང་གཙུག་ལག་ཁང་གི་སྐུ་ཆས་གནང་ཆེ་བ་རྣམས་ཁྱེར་བ་སོགས་ནག་ཅན་ལུགས་གཉིས་ཀྱི་ཁྲིམས་ལས་འདས་པ་རྣམས་ལ་ཁྲིམས་ཡིག་ཞལ་ལྕེ་ཆེན་མོའི་དོན་བཞིན་བྱེད། སྲོག་སྐྱོབ་ཞུ་མི་ས་ཕྱོགས་རིས་གང་ནས་བྱུང་ཡང་གདན་སའི་གཞུང་དོན་ལ་མི་གནོད་ཅིང་སྐྱོབ་ཐུབ་ངེས་རྣམས་ལ་ངེས་པར་མགོ་འདོན་བྱེད་པ་དང་། དེ་མིན་ཁྲིམས་བདག་གང་ཡིན་དེ་ལ་གསེད་བཀྲོལ་ཞུ་ངོ་བགྱིས་ཀྱང་མ་ཐུབ་པར་ངེས་པར་སྲོག་ལ་བབས་པ་ཞིག་ཡོད་ན། དེ་མ་ཡིན་པའི་ཁྲིམས་ཞིག་ལ་དགོངས་པ་ཨེ་ཡོང་ལྟ་བ་སོགས་བླ་མ་གོང་མའི་མཚན་དོན་ལ་ཕན་གང་ཐུབ་བྱེད་ཅིང་།
མདོར་ན་རྒྱལ་ཁྲིམས་གསེར་གྱི་གཉའ་ཤིང་རྣམ་པ་ཀུན་ཏུ་ཆུད་ཟོས་སུ་མ་སོང་ཞིང་། གདུང་བརྒྱུད་རྣམས་གནས་སྐབས་སུ་ཐུགས་བློ་བདེ་ཞིང་བསྟན་དོན་ལ་རྒྱ་ཆོད་ཆེ་བ་དང་། མཛོད་པ་རང་གི་སྒྲིབ་བྱང་ཚོགས་རྫོགས་རང་གཞན་གྱི་འདི་ཕྱིའི་དོན་འགྲུབ་པ་ཞིག་གོ་བ་བསྐྱེད་པ་གལ་ཆེ། ༈ དེ་བཞིན་དུ་གཉེར་དཔོན་རིམ་ཅན་ནས། གདན་སའི་ཆོས་གཞིས་གཉེར་ཚང་དུ་འདུ་དགོས་རྣམས་ལ་བྱམས་སྐྱོང་གི་མགོ་འདོན་བྱས་ངོས། གཞུང་དང་མི་སེར་གྱི་ས་ཆའི་འདུལ་སྐྱོང་ཚང་མ་བར་མ་ལུས་པར་ཡར་སྐྱེད་ཡོང་བའི་དོ་དམ་གང་ཆེ་བྱེད་པ་དང་། ཞལ་ངོ་རྣམས་གཙོ་གྱུར་ཐོག་དེ་ཕྱིན་མཁན་ཕྱག་གཉེར་ནས་བཟུང་རློན་ཆས་གང་ཡིན་ལ་ཉིན་རེ་ཙམ་ལྕགས་གཟར་ཚད་ལྡན་དོ་རེ་ཕོགས་པ་རྣམས་ལ་ད་ལྟ་བཞིན། དེ་མཚུངས་ཀྱང་མཁན་ཕྱག་ནས་བཟུང་ཤ་ཐོབ་གང་ཡིན་ལ་ཕྱེད་འདྲེན་སྒང་ཐོབ་ཀྱི་བྱེད་སྤྱོད་ཐོག་ཅི་དགོས་ཚང་མ་རང་རང་གི་ཐོབ་ཐང་དང་བསྟུན་པའི་གྲིམ་ལྷོད་ཡོ་ཡང་དུ་མ་སོང་བ་ཞིག་དང་། ཆོས་སྡེའི་གཏོང་སྒོ། སྦྱིན་བདག་གི་ཁ་འཛིན།
མི་སེར་ལ་དཀར་སྐྱིན་གཏོང་འོས་ཚང་མར་ཡང་སྔར་སྲོལ་བཟང་པོ་བཞིན་མཐོང་ཐོས་བརྒྱུད་པ་ལ་ཡོད་པ་རྣམས་སྲ་ཐང་ཧུར་བསྐྱེད་རེས་འཇོག་ཏུ་མ་སོང་བ་ཞིག་དང་། གདན་ས་གཞུང་ལ་ཕན་པའི་དཀར་རྒྱ་སོགས་འཇུག་གང་ཐུབ་དང་། གཏོར་མ་དང་ཆོས་རྫས་དང་ཡོ་བྱད་ཚང་མར་གཙང་སྦྲ་གང་ཆེ་སོགས་མདོར་ན་གཉེར་ཁང་གི་བྱེད་སྒོ་ཚང་མ་སྡེ་བསྟན་པའི་ཞབས་ཏོག་ཏུ་འགྱུར་བ་ཞིག་དང་། དེ་དོན་བཞིན་ཡོང་བའི་ཁ་ཏ་གཉེར་ཚང་པ་ནས་བཟུང་གཞིས་གཉེར་ཆུང་ངུའི་བར་དུ་ཁྱབ་པར་བྱས་དོན་བཞིན་ལ་ཚང་མས་ཐག་པ་ཁུར་བླངས་དང་དཔོན་གཡོག་ཚང་མ་བློ་རྩེ་གཅིག་ཏུ་སྒྲིལ་བའི་གཉེར་ཚང་གཞུང་དོན་ཀུན་འཆུག་མེད་སྲ་ཐང་དུ་ཡོང་བ་གལ་ཆེ། ༈ བརྒྱ་དཔོན་ཆོས་ལས་པ། བན་གཙང་དབུ་བྱེད་གསུམ། མཆོད་དཔོན་པ། སྤྱི་ཆེན། བསྐོར་དཔོན་པ་སོགས་སྟོད་སྨད་ཀྱི་བླ་མ་ཚང་མས་ངེས་དགོས། གདན་ས་ཆེན་པོའི་ཆོས་ཀྱི་བྱ་བ་ཚུལ་སྒྲུབ་མཆོད་གཏོར་བཟློག་སོགས་གནས་སྐབས་ཀུན་ཏུ་དབྱངས་རོལ་ཆོ་ག་ཕྱག་ལེན་གྲྭ་ཚང་བྱིངས་ལ་སློབ་དགོས་ཚང་མ་བརྒྱ་དཔོན་དབུ་བྱེད་རྣམས་ཀྱིས་འགན་བླངས།
ངེད་རང་གིས་བརྩམས་པའི་བཅའ་ཡིག་དེ་ནང་བཞིན་སྒྲིག་ལམ་ཀུན་སྤྱོད་འཆུག་མེད་ཡོང་བའི་དོ་དམ་གང་ཆེ་དང་། ཆོས་ལས་པ་གཉིས་ནས་ཀྱང་གཞིས་བྱེས་ཀྱི་བསྟན་པའི་རྣམ་གཞག་པ་རྣམས་ལ་གང་ཅིའི་སྐོར་ལེགས་སློབ་ཉེས་འཆོས་བཤད་པ་སྦྱོར་གཞུང་ཚང་མར་སྔོན་གྱི་མཁས་པ་དག་གི་སྤྱན་ལྟོས་བཟང་པོ་སོགས་ངོ་སྐལ་དུ་གྱུར་པ་རྣམས་འཆུག་མེད་དང་། སྤྱི་ཆེན་ནས་ལྷོ་བྱང་དགེ་འདུན་གྱི་ཞབས་ཏོག་ཕོགས་ཇ་ཚུལ་རྣམས་འཐུད་ཤོར་མེད་པའི་ཡར་བསྐྱེད་དང་། ཆོས་སྡེའི་སྤྱི་རྫས་ལ་བདག་རྐྱེན་གང་དྲག་ངོས་སྤྱི་མི་བྱེད་དགོས་ཚང་མ་གོ་ཆོད་པ་ཞིག་དང་། མཆོད་དཔོན་པ་ནས་རྡུལ་ཚོན་གཏོར་བཟོ། བྲིས་ཐིག་སོགས་ལག་ལེན་རྣམས་གྲྭ་ཚང་ལ་ངེས་དག་ཏུ་སློབ་ཅིང་། མཆོད་གཏོར་རྣམས་ལ་གཙང་སྦྲ་གང་ཆེ་རང་གི་བྱེད་ཅིང་གཞན་ལ་ཁ་ཏ་དང་། མཆོད་ཁང་གི་མཆོད་ཆས་ཚང་མར་བདག་རྐྱེན་དོ་དམ་ཤིན་ཏུ་ཆེ་ངོས། སྒྲིག་ལམ་ཀུན་སྤྱོད་འཆུག་མེད་དུ་སྐྱོང་བ་སོགས་བྱད་དགོས་ཚང་མར་དོ་གལ་གང་ཆེ་དང་། གཟིམ་ཆུང་བསྐོར་དཔོན་པ་སོགས་བླ་རིགས་རྣམས་ནས་སྦྱིན་བདག་དང་དགོན་གནས་སྐྱོང་དགོས་རྣམས་ཉམས་ཆག་ཏུ་མི་འགྲོ་ཞིང་གདན་སའི་འབུལ་སྡུད་འགྲོ་ཕན་ཕྱག་འབྱོར་སྟོབས་ཆེ་བ་དང་།
དཔོན་གཡོག་མཐུན་པ་སོགས་བསྟན་པའི་ཞབས་འདེགས་ཚང་མ་ཧུར་བསྐྱེད་གལ་ཆེ། ༈ གསོལ་གཟིམ་སོགས་སྐུ་གཞོགས་པ་རྣམས་ནས་ངེས་དགོས། གསོལ་དཔོན་གྱི་ལབ་ཀར་རྩེ་ཐབ། བར་ཐབ་ཀྱི་ཆུ་ལེན་སོགས་ཀྱིས་སྣོད་རྣམས་དང་། བཀོལ་འདུ་ཚང་མ་གཙང་སྦྲ་གང་ཆེ། ལག་ལེན་རུས་ཐོན་དགོས་ཚུལ་སོ་སོར་ཐོ་ཟུར་གསལ་བཞིན་ལ་རྗེས་གནོན་དོ་དམ་གང་ཆེ་དང་། བཟའ་ཆས་དང་འདྲེན་ཆས་སྐོར་ཚང་མར་བཅག་དག་སོགས་ངོ་སྐལ་དུ་གྱུར་པ་རྣམས་འཆུག་མེད་དུ་ཡོང་བ་དང་། གཟིམ་དཔོན་ནས་བྱེད་དགོས་ངེད་རང་སོགས་གདུང་བརྒྱུད་རིམ་ཅན་གྱི་གཟིམ་ཆུང་ཕྱག་རྫས་ཉེར་མཁོ་རྣམས་ལ་བཅག་དག་ངོས་གང་ལ་གང་དགོས་ངེད་རང་གི་བློ་མཐུན་བཞིན་ཐོགས་མེད་དུ་ཡོང་བ་དང་། གཞན་ཡང་དེ་དག་གི་གནས་སྐབས་སུ་ཕྱི་ནང་གསང་བའི་བྱ་བ་གང་ལའང་འཆུག་མེད་སྲ་ཐང་ངོས་ཕྱི་རྒྱ་ཆོད་ཅིང་ནང་དོན་ཚང་བ་སོགས། མིག་ཉེ་མེད་ཅིང་ལག་གཙང་བློ་ཐུབ་ཡོང་བ་གལ་ཆེ།
དྲུང་ཡིག་ནས་བྱེད་དགོས་ཕྱོགས་དང་རིས་སུ་མ་ཕྱེད་པའི་ཡི་གེ་ཆེ་ཕྲ་ཚང་མར་སོ་སོའི་ལེན་འཚེམ་ལུས་མེད་ཅིང་དོན་ཕིགས་པ་ཞིག་དགོས་རྒྱུར་ཡི་གེ་རྣམས་ལ་ཞིབ་འཇུག་བགྱིས་ངོས། ཕྱག་མཛོད་དུ་དེ་རྩིས་ཀྱི་རྒྱུ་མཚན་མོལ་ཐོག་ནས་ལན་བྱེད་ལུགས་དང་ཆོས་འབྱུང་ཡིག་བསྐུར་གྱི་དཔེ་དག་ཡིག་སོགས་བསྟན་བཅོས་མཁོ་ཆེ་བ་རྣམས་ལ་ལྟ་རྟོགས་ཕུལ་ཕྱིན་བགྱིས་ངོས། རྩོམ་པ་དོན་བཟང་ཚིག་བརླིང་དང་། བསྒྲིགས་ཆགས་ནོར་འཁྲུལ་མེད་པ་ཆེ་ཆུང་ལན་བར་སོགས་ཡིག་རིས་གང་ལའང་ཐོགས་མེད་ཡོང་བ་ཞིག་དང་། སྒྲ་སྙན་དངགས་དུས་རྩིས་ལག་རྩིས་རྣམས་ཀྱང་ཁོང་དུ་ཆུད་པའི་གནས་སྐབས་གང་ལ་གང་དགོས་ཐོགས་མེད་ཡོང་བ་གལ་ཆེ། ལྡེ་ཆུང་པ་གཉིས་ནས་མཛོད་པའི་བཀོད་པ་བཞིན་གདན་སའི་ཕྱག་རྫས་ཆེ་ཕྲ་ཆུང་གསུམ་ཚང་མར་བཅག་དག་གི་གཞུང་དོན་ལ་གཏོང་ཤེས་པ་དང་། དགོས་མིན་ལ་བསྲི་ཤེས་པ་སོགས་བདག་དོན་བདག་གཅེས་བགྱིས་ངོས་ཕྱག་མཛོད་ནས་གཞུང་དོན་ལ་དངོས་པོ་གང་ཡང་འཛད་མེད་ལྟ་བུར་ལོངས་སྤྱོད་ཆོག་པ་སོགས་ངོ་སྐལ་དུ་གྱུར་པ་ཚང་མ་འཆུག་མེད་དང་། སྐུ་གཞོགས་པ་བྱིངས་ནས་ལྡེ་ཆུང་བའི་ཟླ་བོ་བྱེད་དགོས་ཚང་མ་དང་། གཏམ་ཡིག་རྩིས་སོགས་འཇིག་རྟེན་རྗེས་འབྲེལ་རྣམས་དགོས་དུས་འཕེར་རྒྱ་ཆེ་བ་དང་། རིག་གནས་གང་ལའང་བྱང་ཆུབ་པའི་གཞིས་བྱེས་ཀུན་ཏུ་རྨོངས་མི་དགོས་པ་སོགས་སྔོན་འགྲོའི་གདན་སའི་ཕྱི་ནང་གི་ལར་རྒྱ་སྒྲུབ་དགོས་རང་གི་ངོ་སྐལ་དུ་གྱུར་པ་གང་ཡིན་པ་དེ་འགད་གཙང་ཡོང་བ་གལ་ཆེ།
དྲུང་འཁོར་མི་སྐྱ་བྱིངས་ནས་གཏམ་ཡིག་རྩིས་སོགས་རང་གི་དབང་པོས་འཆུན་ཚོད་སྦྱོང་བརྡར་བྱེད་ཅིང་། སྔ་ཐོག་གི་ཆ་ལུགས་སྐྲ་པ་ལྕོག དཔྱིད་དབྱར་གྱི་ཟླ་བར་ཕོད་གོས་སྔོན་པོ། སྟོན་དགུན་གྱི་ཟླ་བར་ལྡིང་སློག ཟན་ཏལ་མ་དང་སྟོད་གོས་གང་འབྱོར། སྦུར་གུ་སྒར་ཞྭ་སོགས་སྔ་ཐོག་གི་ཆས་འདི་རྣམས་དུས་ཕྱིས་གྱོན་དུ་རུང་ངམ་སྙམ་པས་སླན་ཆད་སྔ་ཐོག་བཞིན་གྱོན་པའི་དོ་དམ་མགྲོན་གཉེར་གཉིས་དང་འགག་པས་ཡང་དག་བྱེད། མགྲོན་གཉེར་གཉིས་ནས་མགྲོན་ཆེ་འབྲིང་ཆུང་གསུམ་གྱི་ངོ་འཛིན་སྣེ་སྦྱོར་གང་དགོས་དང་། གཞིས་ཕྱོགས་ཀྱི་ཡིག་འབུལ་ཞུ་བརྒྱུད་ཚང་མར་ཞིབ་ཆ་བྱས་ངོས། མགྲོན་པོ་རྣམས་ལ་ཐོབ་ཐང་ཡོད་པའི་གདན་མགྲོན་ཇ་སོགས་རྣམ་གཞག་རྣམས་མ་འཆུག་པ་དང་། ངེད་རང་གི་ཁྲི་བསྒྱུར་བཀོད།
དགེ་འདུན་གྱི་བཞུགས་གདན་འགྲེམས་སྡུད་སོགས་གདན་གྱི་སྐོར་རྣམས་དང་། སྐྱ་ཧོ། རྩི་དམར། དུང་རྒྱ་གླིང་སོགས་ལ་དོ་དམ་བྱེད་དགོས་དང་། ངེད་རང་དང་མཛོད་པ་ནས་ཕྱི་ནང་དུ་བཀོད་པ་བྱེད་དགོས་མངགས་པ་རྣམས་ནོར་འཁྲུལ་མེད་ཅིང་དོན་ཕིགས་པ་སོགས་མགྲོན་གཉེར་གྱིས་བགྱི་བ་དོན་ལྡན་ཡོང་བ་ཞིག་དང་། གཉེར་ཚང་པ་གཉིས་ནས་མར་ཤ་ཐུད་སོགས་གཏུབས་སྐབས་ཐོབ་ཐང་ཡང་ཡིན་ལ་ཆེ་ཆུང་མ་ཤོར་བ་ཆས་གཏོང་དང་སོན་འདེབས་ཡོངས་སྡུད་སོགས་གཉེར་ཁང་གི་ལས་ཀ་ཚང་མར་ཉེ་འགྱང་བབ་ཆོལ་དུ་མ་སོང་བའི་དོ་དམ་གང་ཆེ་དང་། ཁང་དཔོན་ནས་འུལ་ལག་སོགས་ཁྲལ་རིགས་རྣམས་ལ་མི་སེར་ཡོངས་ལ་གཟན་རྒྱགས་དང་ཉེ་འགྱང་མེད་ཅིང་གང་དང་གང་བཟོ་བ་དེ་འགད་གཙང་ཡོང་བ་དང་། གཙུག་ལག་ཁང་གིས་མཚོན་ཁང་པ་ཐམས་ཅད་ལ་ལྟ་རྟོགས་ངེས། སོ་སོར་ལེགས་སློབ་ཉེས་འཆོས་ཀྱི་ཁ་ཏ། སྒོ་སྐྲས།
ཆར་སྐྱོར་སོགས་བཅོས་དགོས་རྣམས་ལེ་ཤོར་མེད་པ་དང་། བཞི་ཐོག་ལྟག་སྒོ་བདེ་ཡངས། ས་ཚོགས་གཞུང་། ལྷ་ཆེན། ཕུན་གླིང་ཉེ་འདབས་སོགས་ས་ཁུངས་གནད་ཆེ་བར་མི་ཁྱིའི་ལུད་དང་ཆུ་ངན་པ་རྡོ་ལྷན་དུམ་སོགས་མི་གཙང་བའི་དངོས་པོ་རྣམས་རང་རང་གི་ས་ཁུངས་དེ་ལ་བསྲུང་དགོས་གད་དར་གྱི་བཀོད་ཁྱབ་ཟླ་རེ་བཞིན་བསྟར་ཆགས་བྱེད་པ་དང་། ས་རྩི་གཏོང་སྐབས་སོ་སོར་འགད་གཙང་ཡོང་བ་སོགས་ཁང་ལས་ཚང་མར་དོ་དམ་གང་ཆེ་དང་། འགག་པ་གཉིས་ནས་གཟིམ་ཆུང་རྣམས་ལ་གད་ཕྱིས། མཐོངས་དང་རབ་གསལ་སོགས་ལ་བདག་རྐྱེན། ཡོན་ཆབ། མཆོད་མེ།
མཆོད་རོལ། རྩེ་སྐོར་ལ་མི་ཡན་བསྲུང་བ། ཕྱག་མཛོད་ཀྱི་ལས་ཁུངས་སོགས་ངོ་སྐལ་དུ་གྱུར་པ་ཚང་མ་འཐུས་མ་ཤོར་བ་ཞིག་དང་། རྩ་ཤིང་ཆིབས་གསུམ་འདྲེན་སྒོ་མི་དཔོན་རྣམས་ནས་བྱེད་དགོས། རྩྭ་རྔའི་སྐབས་མི་སེར་ལ་སྦྱོང་གཅོད་མེད་ཅིང་གཞུང་རྩྭ་འབོར་ཆེན་ཡོང་བ་དང་། རྩྭ་གཏོགས་འོས་ཚང་མར་ཡང་སྲིད་གཏོང་ཤེས་པ། རགས་དང་རྩྭ་ཆུ་འགྲེལ་པ་སོགས་རྩྭ་གཉེར་གྱིས་ལས་ཀ་ཚང་མ་འཆུག་མེད་དང་། ཐབ་ཁག་ཏུ་དགོས་པའི་བཟང་ལྕི་རྣམས་མི་སེར་གྱི་ལག་ནས་རློན་པ་བྱུང་ཚེ་སྐམས་ནས་ཤིང་ར་སོ་སོར་བཅུག་པའི་གཏོང་ལུགས་དང་། སེར་འདུའི་ཚོགས་ཤིང་། རྟ་སྦངས་སོགས་མདོར་ན་མཐོ་དམན་བར་མ་ལ་གཏོང་དགོས་ཀྱི་ཤིང་རྣམས་མི་སེར་ལ་སྦྱོང་གཅོད་མེད་ཅིང་གཞུང་སླེབས་ཆེ་བ་སོགས་ཤིང་གཉེར་གྱིས་ལས་ཀ་ཚང་མ་སྲ་ཐང་ཡོང་བ་དང་།
ངེད་རང་གི་བཞོན་པའི་མཚོན་རྟ་རྣམས་ལའང་རྩྭ་ཆུ་གཞུང་སྒེར་གྱི་ཆག་ཆུ་ལྡུར་རྣམས་ཁྲོལ་བརླག་ཏུ་མ་སོང་བར་སོ་སོར་སྟེར་ལུགས་དང་། སྒ་སྟན་སོགས་འཕྲོད་ཅིང་རྟ་རབ་འབྲིང་ཐ་གསུམ་གྱི་བབས་ཡུལ་ངེས་པར་བྱས་ནས་གནས་སྐབས་སུ་གང་དགོས་དེ་ལ་འདི་དང་འདི་ཡིན་ཞེས་ཐོགས་མེད་ཤུར་ཐོན་གྱིས་གཞིས་བྱེས་རིང་ཐུང་གང་དུའང་བད་ཆོད་ཡོང་བ་དང་། རྟ་གཡོག་མི་སེར་རྣམས་ལ་ཁག་སྦྱོང་མེད་ཅིང་། ཨ་དྲུང་རྣམས་ངན་ལང་དུ་མ་ཤོར་བ་སོགས་རྟ་དཔོན་གྱི་ལས་ཀ་ཚང་མར་ཧུར་བསྐྱེད་དང་། གཉེར་ཚང་དང་སྤྱི་པའི་མི་དཔོན་རྣམས་ནས་གདན་ས་གཞུང་གི་ཕྱག་འདེབས་འདུལ་སྐྱོང་ཚང་མར་ལུད་ནས་བཟུང་གཡུལ་གྱི་བར་རུས་ཐོན་དགོས་རྒྱུ་ལ་བཞི་ཐོག་ལྟག་སྒོའི་གཞུང་དང་བདེ་ཡངས་ལྷ་ཁང་ཆེན་མོའི་མཐའ་སྐོར་སོགས་སུ་ལུད་མི་གསོག་ཅིང་། སྤྱོད་ལམ་སོ་སོར་རེས་པ་རྒྱགས་སྐབས་ལྟ་རྟོགས་དོ་དམ་གང་ཆེའི་ངོས་ལུད་ལ་ཕན་ཞིང་སྤྱོད་གཞུང་ཆུད་ཟོས་སུ་མི་འགྲོ་བ་དང་། མི་སེར་ལས་བྱེད་སྐབས་ཞིང་ཁ་སོ་སོར་བསྐོར་གཡེང་ལྟ་རྟོགས་སོགས་ཡང་ཡང་བགྱིས་ངོས་གཞུང་སླེབས་ཆེ་ཞིང་མི་སེར་ལ་ངན་ཁ་ཐལ་དུ་མ་སོང་བའི་བསམ་པ་རྒྱ་གང་ཆེ་གལ་ཆེ། རྒྱལ་པོ་ལོ་གསར་གཞིས་ལེན་ཆེན་མོ་རྣམས་ཀྱིས་ཐོག་དྲངས་གསོལ་སྟོན་ཆེ་ཁ་དང་། ཆོས་སྡེར་སྡེར་ཁ་དཀར་ཡོལ་གཏོང་དགོས་ཀྱི་རིགས་རྒྱུན་མགྲོན་གྱི་སྡེར་ཁ་སོགས་འདྲེན་པ་ནས་བྱེད་དགོས་ཚང་མར་འགད་གཙང་རང་གཞན་དང་བ་འདྲེན་པ་ཞིག་དང་། ཡོ་བྱད་ཚང་མར་བཅག་དག་གལ་ཆེ་ཞིང་།
སྒོ་སྲུང་པ་རྣམས་ནས་རྒྱལ་སྒོ་དང་ཁད་ཉེ་འབྲེལ་མཚུངས་ལ་བསྟར་ཆགས་སུ་མ་བསྡད་ན་མགྲོན་པོ་དྲག་ཞན་འབྲིང་གསུམ་ཁྲེལ་བའི་རྒྱུ་དང་། མི་འཁྱམས་ཁྱི་སོགས་བག་མེད་དུ་འཇུག་པས། ངེད་རང་ཡས་མས་སུ་འགྲོ་སྐབས་གནས་དེར་བཅར་སྡོད་བྱེད་དགོས་ན་མ་གཏོགས་གཞན་རྒྱལ་སྒོ་དང་འབྲས་མེད་བྱས་ངོས་སྣེ་སྦྱོར་མགྲོན་གཉེར་ལ་འཕྲལ་འཕྲལ་དུ་བྱེད་ཅིང་། མི་འཚོགས་ཆེ་སར་ཐོག་མ་ནས་ལྷུས་ཐིང་གི་བཀོད་པ་བྱེད་པ་མ་གཏོགས། བརྡེག་བཙོག་དང་ཁ་ངན་དབང་ཡོད་ཀྱི་རིགས་གནས་སྐབས་ཀུན་ཏུ་མི་བྱེད་ཅིང་། གལ་ཏེ་དགོས་ངེས་ལ་གཞན་གནོན་པའི་ཕྱིར་འཇིགས་རྔམས་གང་ཆེ་དང་། མི་ཁྱི་སོགས་སྲུང་དགོས་ཚང་མ་ཐབས་མཁས་ཀྱིས་བསྲུངས་ནས་མི་གཏོང་བ་དང་ཕོ་བྲང་ལ་མི་འོས་པའི་སྐད་ཆེན། རྒྱང་འབོད་རྒྱུག་བཤར། ཡོ་ག མཉེད།
ཟོན་པ་སོགས་ཚེམས་པ། དུ་བ་འཐུང་བ། ཆང་སྣོད་མངོན་མཚན་ཅན་ཁྱེར་བ་སོགས་མི་འཐད་ཅིང་མི་འོས་པའི་རིགས་ཐམས་ཅད་སྲུང་སྡོམ་བྱེད་པ་དང་། རྒྱལ་སྒོ་སྡོམ་པའི་ཚེ་ཕོ་བྲང་ནང་ཁུལ་གྱི་མི་ཡན་རྣམས་ལ་བསྐོར་གཡེང་བྱས་ངོས། ཕྱིར་རྫོང་བརྡའ་དང་སྒོ་རྒྱ་གྲུབ་བསྟུན་ལྡེ་མིག་སྔར་སྲོལ་བཞིན་སྐྱེལ་ལེན་བྱེད་པ་སོགས་སྒོ་སྲུང་པས་ལས་ཀ་ཚང་མར་དོ་དམ་སྦྱོར་དངོས་རྗེས་གཙང་ཡོད་པ་གལ་ཆེ། རྔོད་རྒྱབ་པ་གཉིས་ནས་འཁྲུས་མ་དང་། རྔོད་སྐབས་ནས་བཟུང་ཆུ་སྐོར་རྔོད་འཐག་པ་སོགས་ལ་བཀོད་པ་བྱས་པའི་ཞིབ་རྣམས་གཙང་ཞིང་། ཞིབ་ཆེན། ཞིབ་འདྲ། རྩིང་།
རྗེན་བཏགས་སོགས་གང་བྱེད་ཀྱང་སོ་སོར་དངོས་གཙང་གཞུང་སླེབས་ཆེ་ཞིང་། དྲག་ཞན་འབྲིང་གསུམ་སུས་ལོངས་སྤྱད་ཀྱང་གོ་ཆོད་ངེས་ཡོང་བ་སོགས་རྔོད་རྒྱབ་པའི་ལས་ཁུར་ཚང་མར་ཐག་པ་ཁུར་བླངས་དང་། ཁྲུང་ར་ལྷོ་བྱང་པ་རྣམས་ནས་ཀྱང་ཁྲུང་དཔོན་གྱི་ཁ་འོག་ཏུ་འདུས་ངོས། ཆང་གི་ལག་ལེན་ཚང་མ་གཙང་དག་ནས་འཕྲོ་བརླག་ཏུ་མི་འགྲོ་བ་དང་། དུད་འགྲོ་རྣམས་ལ་བཅག་དག་བྱས་ངོས། མར་འོ་མ་ཞོ་དར་ཕྱུ་བ་སོགས་ཁྲུང་ར་ནས་ཡོང་ཁུངས་ཚང་མ་གཞུང་དུ་བསླེབས་གང་ཆེ་ཐོགས་མེད་དུ་ཡོང་བའི་དོ་དམ་གལ་ཆེ། ཚོས་བལ། བཟོ་རིས། སྟོད་སྨད་བར་གསུམ་གྱི་ཚོང་པ། རུ་ཁག་ལས་བྱེད་སོགས་མདོར་ན་གདན་ས་ཆེན་པོའི་འཕྲལ་བདེ་ཉེར་སྤྱོད་ལ་གཏོགས་སོ་འཚལ་ཐམས་ཅད་ཀྱི་མགོ་ཡོད་པོས་གཞུང་དོན་ཁོ་ན་གཙོར་འདོན་བྱེད་དགོས་རྒྱུར།
ཕྱག་གཉེར་སོགས་ལས་ཚན་གོང་མ་རྣམས་ལ་ངེད་རང་ནས་བཀོད་ཁྱབ་བྱས་དོན་བཞིན་ཁྲིམས་གཞུང་དྲང་པོ་བསྲངས་ཕྱིན་དབུ་ཆེ་ཚང་མ་གོང་འཁུར་གྱིས་རང་རང་གི་འོག་གཅུར་དགོས་རྣམས་ལ་ཁ་ཏས་ཁྱབ་པ་བྱེད་དགོས་ཤིང་། མགོ་ཡོད་དང་བྱིངས་ཀྱི་ས་ནས་གཞུང་དོན་བློས་བཏང་གིས་སྒེར་དོན་ཁོ་ན་བྱས་པ་ཤར་ཚེ་དེ་དང་དེའི་ས་ཁུངས་ནས་འབུད་པའམ། ཉེས་པ་ཆེ་ཆུང་ལ་དཔག་པའི་ཆད་པ་ཕྱི་ལམ་ཁེག་པ་གཏོང་རྒྱུ་ཡིན་པས་སོ་སོ་ནས་གོ་དགོས། འདི་ཐམས་ཅད་ལ་གནད་དུ་ཆེ་བ། མི་ཆོས་སྒོར་འཇུག་པ་ལ་རང་བནྡྷེ་གཙང་མ་ཞེས་དང་། གཡག་གདང་མགོ་ནས་མ་དཀྲུགས་ཞེས་དང་། ཆུ་མགོ་ནས་རྙོག་མ་སློང་ཞེས་འཇིག་རྟེན་རྒན་པོའི་ངག་རྒྱུན་ལ་གྲགས་པ་ལྟར་ཐམས་ཅད་ཀྱི་མགོ་བསྡོམས་སུ་མཁན་ཆེན། ཕྱག་གཉེར་སོགས་ལས་ཚན་ཆེ་ཁ་རྣམས་ཡོད་པས་ཁྱེད་ཚང་མས་རང་གིས་རང་གཅུར་ནས་གཞན་ཤུགས་ལ་འཆུར་ཐུབ་པ་ཞིག་མ་བྱུང་ན། སྤྱིར་སྨྲ་ཤེས་དོན་གོའི་མི་ཡིན་པ་དང་། སྒེར་ལམ་ལྔ་བརྒྱ་ཐ་མ་རྨུ་རྒོད་བསམ་ངན་ཅན་མང་བས།
དོ་དམ་པ་རང་གི་ས་ནས་ཚུལ་ལྡན་མ་བྱུང་ན་དེའི་རྗེས་སུ་ཐམས་ཅད་ཞུགས། རྒྱལ་བའི་བཀའ་དང་བོད་ཀྱི་ཁྲིམས་ཡིག་སོགས་ཀྱི་ལོ་རྒྱུས་བརྗོད་ན། དེ་ལྟར་དགོངས་དག་ཀྱང་དུས་ཀྱིས་མ་ལྕོགས་ཤིང་སོ་སྐྱེ་ལས་དང་པོ་པས་ཅི་ལ་འགྲུབ། ཡང་ན་ཟེར་བ་པོ་རང་ཡང་གྱིས་དང་ལྟ་བུའི་ཚིག་འཇམ་པོ་སྨྲས་ནས་དོན་ལག་ལེན་ཏིལ་འབྲུ་ཅིག་མི་བྱེད། རང་རང་གི་བློ་ལ་ཡོད་ན་སྲིད་པའི་རྩེ་མོ་དམྱལ་བར་འབེབས་ཀྱང་དུས་དང་སོར་སྐྱེས་མི་ལྕོགས་པའི་སྐད་ཆ་མེད་པར་བདེ་བླག་ཏུ་འགྲུབ་པ་ཞིག་ཡོང་འདུག་པས་མི་ལ་སྐྱོན་འདོན་པའི་སྔོན་དུ་རང་གི་སྐྱོན་ལ་རྟོགས་ཤིང་ཐོན་ཐུབ་པ་ཞིག་ཅིས་ཀྱང་གལ་ཆེ་བས། གང་ལྟར་ངོས་ཀྱིས་བསླབ་བྱ་བྱས་པ་འདི་དག་འོང་རྒྱུ་རྒྱ་འབྱམས། ཉི་རིང་མ་འཁྱོལ་བའི་ཁ་དལ་དོན་མེད་དུ་སྨྲས་པའམ། དབང་ཡོད་ཁོ་ན་ཟོང་དུ་ཁུར་བའི་ཕྱག་འཚལ་མགོ་ལ་རྡོ་རྒྱག་གི་དཔེས་རང་གི་ཟླ་བོ་རྣམས་ལ་དོན་མེད་ཀྱིས་བརྙས་བསྐོའམ། ངས་འདི་ལྟར་བྲིས་ན་གཞན་གྱིས་སྙན་གྲགས་བརྗོད་ཡོང་སྙམ་པའི་འདུན་པ་སོགས་ཡོད་མིན་དཀོན་མཆོག་རིན་པོ་ཆེ་རྣམ་པ་གསུམ་དཔང་དུ་བཞུགས། དོན་གྱི་སྙིང་པོ་དཔལ་ས་སྐྱའི་བསྟན་དོན་ལར་རྒྱ་ཚང་མ་དུས་ངན་མཚན་གྱི་ལྷག་མར་ཉེ་བ་འདི་བློས་མ་ཐོངས་པར་རང་ལྟོས་རྣམས་ལ་ཤ་ཚའི་བསླབ་བྱ་བྱས་པ་ཡིན་པས་སོ་སོ་ནས་གོ་བའི་བློ་སྐྱེད་འདོན་དགོས།
ངོས་ཀྱིས་འདི་ལྟར་ཟེར་མི་འོས་པ་ལྟ་བུ་དང་། ཡི་གེ་འདི་ཐོན་ནས་ཇེ་རྡུགས་སུ་སོང་བ་སོགས་བྱུང་ན་རྗེ་བཙུན་གོང་མ་ངོས་དང་བཅས་པ་ཁྱེད་རྣམས་ཀྱི་སྐྱབས་གནས་ཞུ་བའི་བླ་མ་ཡིན་ཁུལ་བྱས་ཀྱང་དོན་གྱི་ལས་འབྲེལ་མེད་པས། ཇི་སྐད་དུ། དད་པ་མེད་པའི་མི་རྣམས་ལ། ། དཀར་པོའི་ཆོས་རྣམས་མི་འབྱུང་སྟེ། ། ས་བོན་མེ་ཡིས་འཚིག་པ་ལ། ། མྱུ་གུ་སྔོན་པོ་འབྱུང་མི་སྲིད། ། ཅེས་དང་། ས་བོན་ཁ་དོག་དཀར་པོ་བཏབ་ན་འབྲས་བུ་དཀར་པོ་སྐྱེ་ལ། ནག་པོ་བཏབ་ན་ནག་པོ་འབྱུང་བ་ལྟར།
རྒྱུ་དད་པ་མ་བྱས་ན་འབྲས་བུས་བྱིན་རླབས་མི་འཇུག་པའི་ཕྱིར། འདི་ཕྱིའི་སྡུག་བསྔལ་ལས་སྐྱོབ་མི་ནུས་པས་ན། བླ་མ་དང་སློབ་མ་སོ་སོར་རང་དབང་མེད་པར་བྲལ་འགྲོ་བས། དེ་ལྟར་གོ་ཆ་ཆེ་ངོས། ས་སྐྱའི་རྗེ་བཙུན་གོང་མའི་རིང་ལུགས་འདི་ལ་སྙིང་ནས་དད་པ་ཡོད་པ་རྣམས་ཀྱིས་ངོས་ཀྱི་ཁ་ཏ་འདི་ནང་བཞིན་བྱེད་པ་གལ་ཆེ། ཞེས་གོ་བར་བྱ་བའི་ཡི་གེ་གཟེ་མ་ར་མགོ་སྐྱོན་མཚང་ཡུལ་འདོན་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་བྲིས།། །། སརྦ་མངྒ་ལཾ།། །། PAGE * MERGEFORMAT 18 ཀུན་དགའ་བློ་གྲོས། གདན་ས་ཆེན་པོའི་བྱ་བ་ལས་ཀྱི་སྣེ་མོར་མངགས་པ་རྣམས་ཀྱི་བཅའ་ཡིག། PAGE * MERGEFORMAT 17
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
