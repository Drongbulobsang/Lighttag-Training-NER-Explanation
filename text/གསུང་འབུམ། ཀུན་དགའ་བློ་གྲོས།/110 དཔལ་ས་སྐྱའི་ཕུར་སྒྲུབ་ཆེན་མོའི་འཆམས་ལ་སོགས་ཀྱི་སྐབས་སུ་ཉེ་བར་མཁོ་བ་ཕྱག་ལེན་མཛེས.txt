གསུང་འབུམ། ཀུན་དགའ་བློ་གྲོས།
པོད ༡༡༠
དཔལ་ས་སྐྱའི་ཕུར་སྒྲུབ་ཆེན་མོའི་འཆམས་ལ་སོགས་ཀྱི་སྐབས་སུ་ཉེ་བར་མཁོ་བ་ཕྱག་ལེན་མཛེས་རྒྱན།
༄༅། །དཔལ་ས་སྐྱའི་ཕུར་སྒྲུབ་ཆེན་མོའི་འཆམས་ལ་སོགས་ཀྱི་སྐབས་སུ་ཉེ་བར་མཁོ་བ་ཕྱག་ལེན་མཛེས་རྒྱན་བཞུགས་སོ།། དཔལ་ས་སྐྱའི་འཆམས་ལ་ཉེ་བར་མཁོ་བའི་ཡི་གེ་ཕུར་སྒྲུབ་ཆེན་མོ་འདི་ལ་སྔགས་འཆང་ཆོས་ཀྱི་རྒྱལ་པོའི་སྐུ་ཐོག་ནས་བཟུང་། འཇམ་མགོན་ཨ་མེས་ཞབས་བར་འཆམས་སྦྱོང་ཡང་ལན་གཉིས་རེ་མཛད་ནས། བཞི་པད་མཆོངས་པད་རྣམས་རེ་རེ་ལ་བསྡུས་པ་དང་ཇི་བཞིན་མཛད་པ་སོགས་གྲངས་མང་ཉུང་སྣ་ཚོགས་དང་། རྡོ་རྗེ་གསུམ་དང་། འབྱུང་ལྔའི་འཆམས་གཉིས་རེ་སྤོར་བ་དང་། རེ་རེ་མཛད་པ་སོགས་སྣ་ཚོགས་དང་། རཀྟ་ཀེང་རུས་རྣམས་ཅི་རིགས་མཛད་ཅིང་། གཞལ་ཡས་ཁང་ལ་སྒོ་བཞི་ཀ་མཛད། དངོས་གཞི་ལའང་པད་སྐོར་རྒྱས་བསྡུས་སྣ་ཚོགས་མཛད་པ་ཞིག་བྱུང་འདུག་པ་སོ་སྐྱེ་བྱིངས་ཀྱི་བློར་མ་ཤོངས་པ་ལྟ་བུའི་འཆམས་འཆུག་རྐྱེན་ལྟ་བུར་སོང་འདུག་པས།
ནང་གི་ཡལ་འཆམས་ལ་ཞུ་དག་བྱས་པ་ནས་བཟུང་། ཇི་སྲིད་བསྟན་པ་གནས་ཀྱི་བར་གྲོ་བཞིན་ཚེས་གཅིག་རྩ་འཆམས་འཆམས་སྦྱོང་རྡོ་རྗེ་ཕྱེད་རྐྱང་གཉིས་ཚར་གཉིས་རེ། རྒྱ་གྲམ་གཅིག་འབྱུང་ལྔ་སོ་སོའི་འཆམས་ཚར་གཉིས་རེ། རཀྟ་འཆམས་ཚན་དྲུག་གདབ། ཀེང་རུས་གར་བྱེད་ནས་ཐལ་སྦྱར་གྱི་བར་གདབ། གཞལ་ཡས་ཁང་ལ་སྒོ་བཞི། ལིང་རོ་ཤར་སྒོའི་ཕྱོགས་ལ་དོར། བཟློག་པའི་ཕུར་བསྒྲིལ་ཀཱི་ལ་ཡ་འུར་ཆིལ་གྱི་འདོན། དངོས་གཞི་ལ་ཕུར་ཁ་བསྒྱུར་བའི་ཆེམ་བརྡུངས་ལ་འགྱུར་ཐུབ་ལས། ཐམས་ཅད་ཀྱི་ཕུར་པ་ཕྱིར་བསྒྲིལ་ལ་གསུངས་པས་འཆམས་གྲལ་སྒོར་མོ་དེ་ཉིད་ལས་ཁ་ཕྱིར་བལྟས་ཏེ་ཕུར་པ་བསྒྲིལ།
རྡོ་རྗེ་ཕྱེད་རྐྱང་གཉིས་གསུམ་རེ། རྒྱ་གྲམ་འབྱུང་ལྔ་པོའི་འཆམས་གསུམ་རེ་རཀྟ་དང་ཀེང་རུས་གསུམ་གདབ། གཞལ་ཡས་ཁང་འདྲ་སྦྲུལ་ནག་འཁྱོག་འགྲོས་རྗེས་ཀྱི་ཇ་གྲུབ་ནས་རོལ་མོ་བཅམས་ལ་ཡང་པའི་པད་བསྐོར་གཅིག བནྡྷ་ཁ་སྦུབས་པ་སོགས་སོ། ། ལིང་རོ་ཚོགས་ཀྱི་ནུབ་སྒོ་ཕྱོགས་སུ་དོར། འཆམས་སྦྱོང་དང་དངོས་གཞི་ཐམས་ཅད་དུ་པད་འགྲོས་རྫོགས་ནས། རོལ་འགྲོས་ཀྱི་གོང་དུ་པད་སྐོར་གཅིག་གཞན་བཞི་པད་མཆོངས་པད་ཚངས་མ་འཆམས་ཡིག་ནང་བཞིན་དང་། འགྱིངས་ཆེན་ཡུམ་ཆེན་རྫོགས་པའི་བར་གྱི་བཞི་པད་རྣམས་འཆམས་ཡིག་ལས་འདི་ཀར་གསུངས་པས་རེ་རེ། བསྟན་སྐྱོང་གི་སྐབས་སུ་འཆམས་དཔོན་གྱི་གོང་དུ་འཆམས་སྣ་བ་འགྲོ་བ་སོགས་སྔོན་གྱི་ཕྱག་ལེན་ལ་མེད་དམ་སྙམ་པས་གཡོན་གྲལ་གྱི་འགོར་འགྲོ། བསྟན་སྐྱོང་གྲུབ་ནས་ལོག་འཆམས་ཀྱི་སྐབས་སུ་སྣང་བ་འགྱུར་ཐུབ་ཀྱི་དགོངས་པ་འཆམས་སྣ་བས་སྣ་དྲངས།
སློབ་དཔོན་གྱི་གཞུག་སྡོད་ཡིན་ཡང་ཕྱིས་སུ་ངེད་རང་ཕྱོགས་མཚུངས་ཙམ་མཛད་ནས་སློབ་དཔོན་གྱི་སྔོན་ལ་ལོག་ཀྱང་། ཟམ་སྣེ་སོགས་སུ་བསྒུགས་ནས། འཆམས་པའི་གཞུག་སྡུད་མཛད་པས་དེ་བཞིན་མ་འགྱུར་བར་བསྟན་སྐྱོང་གྲུབ་ནས་འཆམས་པ་རྣམས་ཕྱོགས་གཅིག་ཏུ་བསྡུས་ཏེ། སློབ་དཔོན་གྱི་རྗེས་སུ་འཆམས་སྣ་བ་སོགས་གང་བཤོམ་གྲལ་བསྒྲིགས་ཏེ་འཆམས་ལ་རྡོ་རྗེ་དང་མེ་རིས་འགྲོས་ཀྱིས་སྒོ་དང་ཇེ་ཉེར་ཇེ་ཉེར་སོང་བ་དང་། དེ་འགྲོས་ཀྱི་འཆམས་པ་རྣམས་ཀྱི་མཇུག་མཐུད་པའི་ཚེ་གཡས་ཀྱི་རྡོ་རྗེ་བྲིས་ནས་སྒོ་ཙམ་སློབ་དཔོན་ལོག་གྲུབ་པ་དང་། འཆམས་སྣ་བ་ནས་འཆམས་གཞུག་པའི་བར་གྱི་གཡས་གཡོན་གྱིས་རྡོ་རྗེ་ཚར་རེ་བྲིས་ལ་ལོག འཆམས་གཞུག་པའི་གཡས་གཡོན་གྱིས་རྡོ་རྗེ་ཚར་གསུམ་བྲིས་ལ་ལོག འཆམས་བཤད་དང་འཆམས་ཡིག་གཉིས་ཀའི་དགོངས་པ་སྔོན་འགྲོ། དངོས་གཞི། རྗེས་གསུམ་ལས།
རྗེས་ཀྱི་བྱ་བ་བརྟག་དཔྱད་མཐའ་གསལ། བསྔོ་བ་སྨོན་ལམ་ཤིས་བརྗོད་བྱ་བ་ནི་འགྱུར་ཐུབ་ལས་སྲུང་འཁོར་གསུངས་ཚར་བའི་རྗེས་སུ་ཕྱག་རྒྱའི་གར་འཆམས་ཀྱི་སྒོ་ནས་བསྐྱེད་པའི་ཞེས་སོགས་ནས་ཞེས་བརྗོད་ལ་ལུས་བསྲུང་ཞིང་ཞེས་སོགས་བར། བདག་བསྐྱེད་ཕུར་ཆུང་གི་མཇུག་ཆོག་ལས་ཟུར་པ་ཞིག་གསུངས་པ་འདི་ངེས་པར་བརྗོད་ཅིང་སྒོམ་དགོས་ཀྱང་སྔ་ཐོག་རང་ནས་མཛད་སྲོལ་མེད་རུང་། དེང་ཕྱིན་ཆད་ངེས་པར་མ་ཆད་པ་ཞིག་བརྗོད་བསྒོམ་བྱའོ། ། རྔ་འཆམས་འཆམས་སྦྱོང་ལ་ཇཾ་སྤོས་འཁྱིལ་འཆམས་ནས། དཔག་བསམ་འཇོ་འཆམས་བར་འཇོལ་འཆམས་སྔོན་མའི་རྗེས་སུ་རྩེ་གསུམ་གཅིག་རྗེས་མ་གཉིས་ཏེ་ཁྱོམ་གསུམ། རྡོ་རྗེ་ཕྱེད་རྐྱང་གཉིས་སོ་སོར་ནས་ཚར་གཉིས་རེ། རྐྱང་འགྲོས་པའི་བརྡའ་སྤྲོད་དང་། རྔ་ཡོམ་རྫོགས་ནས་འགྲོས་ཀྱི་སློབ་དཔོན་འཆམས་གྲལ་གྱི་འཆམས་སྣ་བའི་འགོར་འགྲོ། དེར་བརྡའ་སྤྲོད་དང་རྔ་ཡོམ་གྲུབ་ནས།
རྒྱ་གྲམ་གཅིག་རྫོགས་མཚམས་བརྡའ་སྤྲོད་དང་། རྔ་ཡོམ་གྲུབ་ནས་དོ་རྭ་བསྐོར་ཞིང་འགྲོས་ཇེ་མྱུར་ཇེ་མྱུར་ལ་བཏང་སྟེ་འཆམས་ཁང་སྒོར་སླེབས་པ་དང་། སློབ་དཔོན་ལོག་འཆམས་ཐམས་ཅད་གཡོན་ལ་ཁེལ་བ་ཞིག་ངེས་པར་དགོས་ཏེ། འགྱུར་ཐུབ་ལས་འགྲོས་ཀྱི་སྐབས་སུ་རྫོགས་མཚམས་གཡོན་ཕྱོགས་ངོས། ཞེས་གསུངས་པ་འདི་རྔ་ཡོམ་རྗེས་ཀྱི་འགྲོས་ཐམས་ཅད་ལ་རིགས་འགྲེ་ཡིན་པས་སོ། ། དེ་ནས་འཆམས་པ་རྣམས་དལ་དུ་མ་སོང་བ་བྱས་ལ་འཆམས་སྣ་བ་སོགས་རིམ་བཞིན་ལོག འཆམས་གཞུག་པས་བྱིངས་ལས་འགྲོ་ཡུན་རིང་ཙམ་བྱས་ལ་ལོག རྔ་འཆམས་དངོས་གཞི་ལ་གོང་དུ་གཉིས་ཡོད་པ་ཐམས་ཅད་གསུམ་དུ་སྤར། འབྱོར་འཆམས་སྔོན་མ་ལ་རྩེ་གསུམ་གཅིག་དང་རྗེས་མར་གཉིས་ཀ་ལ་གཉིས་རེ་སྟེ་ཁྱོན་ལྔ་འཆམས་ཡིག་གི་དགོངས་པའོ། ། རྒྱ་གྲམ་གཉིས་རྣམས་སོ། །
གྲུབ་འཆམས་ཀྱི་འཆམས་སྦྱོང་ལ་མྱུག་འཆམས་ཚོ་གསུམ་དང་། འཆམས་དངོས་ལ་ཐོན་འཆམས་ཀྱི་རྐྱང་འགྲོས་རྫོགས་ནས་དགུག་གཞུག་གཅིག བརྗིད་ནས་འཆམས་རྒྱུག་འཆམས་ཀྱི་བར་གཉིས་རེ། བརྗིད་འཆམས་གཉིས་པའི་རྗེས་སུ་གཉིས་འགྲོས། ཇ་གྲུབ་ནས་རོལ་མོ་བཅམས་ལ་གོང་དགུག་གཞུག་གི་རྗེས་བཞིན། བཅོམས་དང་པད་སྐོར་ཇཾ་ལྔའི་རྗེས་རྔམ་འཆམས་སོགས་སོ། ། རྒྱུག་འཆམས་གཉིས་པའི་རྗེས་སུ་རྐྱང་འགྲོས། དགུག་གཞུག་གི་དོད་ཆེམས་བརྡུང་། གདབ་ཚུལ་གཉིས། གདབ་ཁ་དྲུག་དང་།
ཕྱི་ནང་གསང་བ་མ་ཡས་བསྡུ་མས་བསྡུ་ཕྱོགས་གཅིག་ཏུ་བསྡུས་ནས་བཞི་འགྲོས་ཀྱི་གཤེགས་མས་ལོག གྲུབ་འཆམས་དངོས་གཞི་ལ། འབག་རྔ་སྒྲོག་རིམ་འབག་ཤིང་གི་རྩ་བ་སྔོན་པོ་དེ་སྟེང་དམར་པོ། དེ་སྟེང་པགས་ཁང་གི་ཧྲིག་ལ་སྔོན་པོ་ཡར་འཐེན། དེ་སྟེང་ལྗང་གུའི་པགས་ཁང་གི་ཧྲིག་ལ་དམར་པོ་ཡར་འཐེན། དེ་སྟེང་ནག་པོས་པགས་ཁང་ཧྲིག་ལ་ལྗང་གུ་འཐེན། དེ་སྟེང་དར་སྣ་ཚོགས་ཀྱིས་བརྒྱན་པ་སྟེ་འགྱུར་ཐུབ་དང་སྔགས་འཆང་གྲགས་པའི་མཚན་གྱི་ཞལ་བཀོད་འཁྲུལ་མེད་ཡིན། རྔ་འཆམས་གྲུབ་ནས་གསེར་སྐྱེམས་སོགས་མཛད་པ་འདི་འཆམས་ཡིག་དང་སྔོན་གྱི་ཕྱག་ལེན་ལ། སློབ་དཔོན་དང་འཆམས་སྣ་བ་གཉིས་ཀ་བྱོན་ནས་སློབ་དཔོན་གདན་ཁར་བཞུགས། གསེར་སྐྱེམས་འཐོར་བ་སོགས་འཆམས་ཕལ་ཆེར་འཆམས་སྣ་བས་བྱེད་པ་ཡོད་ཀྱང་།
ཡབ་རྗེ་རྡོ་རྗེ་འཆང་གི་སྐུ་ཐོག་ནས་བཟུང་། ཚངས་མ་སློབ་དཔོན་གྱི་བྱེད་པ་འདི། དོན་གྱི་འགལ་བ་ཆ་ཅུང་ཟད་ཙམ་ཡང་མ་སོང་བས་ད་ལྟ་བཞིན་བྱེད། བཅོམ་རོལ་སྔོན་འགྲོའི་ཉུང་འཆམས་དུར་ཁྲོད་བདག་པོ་རྣམས་དང་། བསྒྱུར་ཐུབ་རྣམས་དངོས་གཞིར་འཐོན་འཆམས་སྐབས། ལག་ཁྱེར་བ་དང་རྔ་རོལ་རྣམས་འཆམས་པའི་མདུན་ལ་རིམ་བཞིན་ཕྱིན་ཏེ། སོ་སོ་གྲལ་དུ་སླེབས་པ་དང་། དུང་རྒྱ་གླིང་མ་གཏོགས་པའི་ལག་འཁྱེར་བ་ལངས་འདུག་གང་བདེ་དང་། རྔ་པ་རྣམས་གྲལ་ལ་སྡད། རོལ་སིལ་གཉིས་ལངས།
དགུག་གཞུག་གྲུབ་ནས་རོལ་སིལ་གཉིས་ཡང་སྡོད་པ་དང་། ཕྱི་ནང་གསང་བ་མར་རོལ་སིལ་ལངས་པའི་གསལ་ཁ་གང་ཡང་མ་གསུངས་ཡང་། ད་ལྟའི་ཕྱག་ལེན་ལ་དོན་གྱི་འགལ་ཆར་འགྲོ་བ་གཏན་ནས་མི་འདུག་པས་སྔར་བཞིན་འཐོན་འཆམས་རྐྱང་འགྲོས་རྫོགས་ནས། དགུག་གཞུག་གསུམ་དང་ལྷ་དབྱེ། བརྗིད་འཆམས་གསུམ་གྱི་སྔོན་མར་རྐྱང་འགྲོས་དང་། རྗེས་མ་གཉིས་དང་ཉིས་འགྲོས། ཇ་གྲུབ་ནས་འཆམས་ཚུལ་གོང་འདྲ། རྔམ་འཆམས། འདུར་འཆམས། རྒྱུག་འཆམས་རྣམས་གསུམ་རེ།
རྒྱུག་འཆམས་གཉིས་སོང་མཚམས། ཇ་གྲུབ་ནས་འཆམས་ཚུལ་གོང་འདྲ་ལ། པད་བསྐོར་བཞི་ནས་བཙན་འཇུས་བྱེད། རྒྱུག་འཆམས་རྗེས་མ་ལ་རྐྱང་འགྲོས་དགུག་གཞུག་ལྷ་དབྱེ་བཅས་གཅིག་གདབ་ཚུལ་གདབ་ཁ་ཕྱི་ནང་གསང་བ་རྣམས་ཡོངས་རྫོགས། གདབ་ཚུལ་གདབ་ཁའི་བཞི་འགྲོས། གྲི་བསྐོར་མར་འཆམས་དལ་བྲེལ་གྱི་རྣམ་གཞག འགྱུར་ཐུབ་དུ་མ་གསུངས་ཀྱང་། ཕྱག་ལེན་ལ་རྒྱུག་འཆམས་དང་དགུག་གཞུག་རྫོགས་པའི་གཡས་འགྱིང་། གཡོན་འགྱིང་སོགས་ཀྱི་མཐར་བཞི་འགྲོས་བྲེལ་བར། གདབ་ཚུལ་གཉིས་ལ་དལ་བ།
གདབ་ཁ་དང་པོ་བྲེལ་བ། གཉིས་པ་དལ་བ། གསུམ་པ་བྲེལ་བ། བཞི་པ་དལ་བ། ལྔ་པ་བྲེལ་བ་རྣམས་མཛད་ཁུལ་ལྟར་དང་། འགྱུར་ཐུབ་ཏུ་གདབ་ཁ་དང་པོས་ཆེམས་བརྡུང་ལ། འཆམས་དཔོན་གྱི་ཕུར་པ་ལེན་པར་གསུངས་ཀྱང་། ད་ལྟར་དབྱངས་ཀྱི་ཚེ་ལེན་པ་ཞིག་འདུག་རུང་གང་བྱས་ཀྱང་མི་འགལ་བས་སྟབས་གང་བདེར། ཕྱི་ནང་གསང་བ་མའི་རྗེས་ཀྱི་བཞི་བརྡུངས་ཇི་མྱུར་ཇི་མྱུར་ལ་གཏོང་བ་གསུངས་ཤིང་ལོག་འཆམས་ནི་གོང་བཞིན་ནོ། ། འཆམས་ཀྱི་གྲལ་ལ་འཆམས་བཤད་དང་།
འཆམས་ཡིག་ལས་གྲལ་གྱི་ཕྲེང་བ་བལ་ཐག་ལྟར་སྙོམས་ཤིང་གསུངས་པ། དཔེར་ན་སྐུད་པ་རིང་པོ་ལ་ཕྲེང་བ་བརྒྱུས་པ་རེ་རེའི་བར་དུ་གཉིས་རེ་ཤོང་ཚོད་བཞག་པའམ། ཡང་ན་རེ་རེའི་ཤོང་ཚོད་བཞག་པ་ལྟ་བུ་དཔེར་མཛད་པའི། དོ་རྭ་ཡངས་ཤིང་འཆམས་པ་ཉུང་བ་རེ་རེའི་བར་དུ་གཉིས་རེ་གཤོང་ཚོད་དང་། དོ་རྭ་དོག་ཅིང་འཆམས་པ་མང་ན་རེ་རེ་གཤོང་ཚོད་ཀྱི་གྲལ་འགོ་པ་རྣམས་གྲོས་བསྟུན་གྱི་བསྒྲིགས་ལ། དེ་ལས་ཡང་དོག་ཏུ་མི་འགྲོ་བའི་དོ་དམ་འགོ་པ་སོ་སོས་བྱེད་ཅིང་། བྱང་སེམས་རྣམས་ཀྱིའང་སྒྲིམ། རྔ་འཆམས་ལ་ནི་གཉིས་རེ་གཤོང་པའི་བར་ངེས་པར་དགོས་ཏེ། འགྱུར་ཐུབ་ལས་གྲལ་གྱི་ཕྲེང་བ་བལ་ཐག་ལྟར་སྙོམས་ཤིང་ཅུང་ཡངས་པར་བྱས་ལ། ཞེས་གསུངས་སོ། །
ཅེས་དཔལ་ས་སྐྱའི་ཕུར་སྒྲུབ་ཆེན་མོ་ལ་ཉེ་བར་མཁོ་བ་འདི་ས་སྐྱ་པ་ཀུན་བློས་བྲིས་པ་ཡི་གེ་པ་ནི་བསོད་འོད་དོ། ༈ །ལྕགས་འཐེན་མི་འདྲ་བའི་ཁྱད་པར་ནི། སྣང་བ་འགྱུར་ཐུབ་ཀྱི་ཇབ་ཉུག་དང་པོའི་སྐབས་སུ་འདི་ལྟར་གསུངས་ཏེ། ལག་གཉིས་འཐེན་ཅིང་སྡུད་པ་ལྕགས་འཐེན་བྱེད། དེའང་ལག་གཡས་ཟུང་དུ་ས་ལ་བསྐྱངས། གཡོན་པ་བྲང་ལ་གཞར་ནས་ལག་འགོ་དཔུང་གཡོན་སྟེང་སླེབས་པ་དང་། གྲུ་མོ་གཡོན་ཕབ་ཅིང་། དཔུང་གཡོན་རྒྱབ་ཕྱོགས་སུ་བཅུག རྐང་གཡོན་ས་ལ་དྲུད། རྐང་གཡས་ཀྱི་བོལ་མཚམས་སླེབས་པ་དང་།
བགྱིད་ལྡེམས་ངོས་ནས་སིག་ཆེ་ཞིང་། མགོ་བོ་བསྐོར་ནས་རྔ་མ་དཔུང་པ་ཕྱིར་རྒྱབ་ལ་གང་བཅུ་བའི་རྒྱབ་ཕྱོགས་སུ་དཀྲུག རྔ་རོལ་ཡོད་ན་རྩེར་པད་ཀོར་ལྟར་འཁྱིལ་བ་གཅིག་དགོས། གཡོན་ལ་བསྣུན་དུས་ལག་གཉིས་འདུད་ཚེ་གཞན་འདྲ་བ་ལས། རྐང་གཡས་ས་ལ་དྲུད། རྐང་གཡོན་བོལ་མཚམས་སླེབས་པ་སོགས་འདྲ། འདི་ལག་གཉིས་སྙིང་གར་མཉམ་འདུད་བྱུང་ན་གྲུ་ཐག་འཐེན་ཞེས་འཆམས་ཀྱི་སྐྱོན་རང་དུ་མཛད་པས་ཐུགས་རིགས་སྒྲིམ་དགོས་སོ། ། འོག་ཏུ་ལྕགས་འཐེན་ཅེས་པ་གང་བྱུང་དུས་འཆམས་ཚུལ་འདི་དྲན་པ་གལ་ཆེ་ཞེས་དང་། ཡང་དེ་ཉིད་ཀྱི་བརྡབ་ཚུལ་དགོས། དགུག་གཞུག་གྲུབ་པའི་འཆམས་ཚུལ་དེའི་སྐབས་སུ་འདི་རང་གསུངས་ཏེ།
དཔྲལ་བའི་ཐད་ཙམ་དུ་གཡས་ཀྱི་ལག་མགོས་གཡོན་ལ་ནང་ནས་བསྐོར་ཞིང་ལག་གཉིས་བརྐྱངས་ཏེ་ཕྱག་མཚན་གཡོབ་པ་རྔ་མ་མདུན་ལ་བསེག གཡས་སྐོར་དུ་དགུ་བརྡུང་དྲག་མྱུར་གྱི་མདུན་ལ་རོལ་མོ་ལུས་རྔ་མ་སོགས་གཡས་སུ་མནན་ཅིང་ལག་གཉིས་ཡོམ་བྱ། བརྒྱད་ལ་རྐང་གཡོན་བཏེག་ཙམ་ངོས་དེ་ཕྲལ་གཡོན་ཕྱོགས་འཕྱོང་ཞིང་དགུ་ལ་ཕབ། རྐང་གཡས་ས་ལ་དྲུད་གཡོན་གྱི་འཁྲིས་སུ་སླེབས་པ་དང་། ལན་གྱི་རོལ་མོ་ཆུང་བ་གཅིག་སྟེ། བཅུ་པ་ལ་ལག་གཉིས་འཐེན་བྱེད། འཐེན་རྐང་གཅིག་ལ་གཡས་ཕྱོགས་ནས་ལྕགས་འཐེན་རྫོགས་མཚམས་བཞི་བརྡུང་གི་གཅིག་དང་བཞི་ལ་ཆེ་བ། གཉིས་དང་གསུམ་ལ་ཆུང་བ་སྟེ་རོལ་མོའི་རྣམ་དབྱེ་ཤེས་དགོས་སོ། ། ཞེས་དང་། ཡང་དེ་ཉིད་ཀྱི་གདབ་ཚུལ་སྟབས་ལས་བཞི་བརྡུང་གཅིག་ལ་པད་སྐོར།
འཐེན་རྐང་གསུམ་ལ་གཡས་གཡོན་གཡས་རྣམས་སུ་ལྕགས་འཐེན་བྱས་ནས་གོང་བཞིན་བཞི་འགྲོས། གྲི་བསྐོར་ལ་ཇི་ལྟར་རིག་པ་བྱེད། ཅེས་དང་། ཡང་དེ་ཉིད་ཀྱི་གདབ་ལས་དངོས་གཞིའི་སྐབས་འདི་ལྟར་གསུངས་ཏེ། གཡས་ཕྱོགས་སུ་འཕར་ཏེ་བཞི་བརྡུང་གཅིག་ལ་པད་བསྐོར་བྱས་ནས། འཐེན་རྐང་བཞིའི་བར་གཡོན་ཟུར་མདུན་དུ་བསྟན་པ་ངོས་སུ་ཇཾ་ལྕགས་འཐེན་བྱེད། དེའི་རྒྱབ་གཡས་ཟུར་གོང་བཞིན་གཡོན་དང་གཡས་ཟུར་དུ་ལྕགས་འཐེན་རེ། ཞེས་གསུངས་པས་བརྡབ་ཚུལ་གོང་དང་། གདབ་ལས་དངོས་ཀྱི་ལྕགས་འཐེན་མ་གཡས་སྔོན་དང་། གཞན་ཇཾ་མྱུག་གྲུབ་འཆམས་པུ་ཊ་འཆམས་ཀྱི་ལྕགས་འཐེན་ཐམས་ཅད་ལག་གཡོན་སྔོན་མ་ཡིན་ནོ། །
ཞེས་པའང་ས་སྐྱ་པ་ཀུན་བློས་བྲིས། ༈ །རྡོ་རྗེ་ཕུར་པའི་མངོན་རྟོགས་རྒྱས་པ་བཀླགས་པས་དོན་འགྲུབ་ལས། གསུམ་པ་མཇུག་གི་ཆོ་ག་ལ་ཚོགས་ལྷག་མ་ལས་མཇུག་གསུམ་གྱི། དང་པོ་ལ་གསུམ་ལས། ཚོགས་མཆོད་བཤགས་པ། བསྒྲལ་མཆོད་གསུམ་གསུངས་པའི་བསྒྲལ་མཆོད་ལ་རྒྱས་པ་བྱེད་ན་སྔར་བཞིན་བྱ། བསྡུ་ན་དམ་ཚིག་ཆེན་པོ་ཞེས་སོགས་གསུངས་པ་ལས། ཕུར་པའི་རྣམ་བཤད་ན་བསྒྲལ་མཆོད་བསྡུས་པ་དམ་ཚིག་ཆེན་པོ་སོགས་ཀྱི་བསྐུལ་དང་། ཀི་ལ་ཡ་ཉིད་གཅིག་བརྗོད་ནས་ཕུར་པ་གཅིག་གིས་སྒྲོལ་བར་གསུངས་པ་དེ་ཕྱག་ལེན་ཕལ་ཆེར་ལ་མི་མཛད། བཀླགས་པས་དོན་འགྲུབ་ཏུ་རྒྱས་པར་བྱས་ན་སྔར་བཞིན་བྱ་གསུངས་པ་དེ་སྒྲུབ་ཐབས་སུ་གདབ་ཁ་དྲུག་གསུངས་པ་བཞིན་འདིར་བྱེད་དགོས་པ་ནི་སྒྲུབ་ཐབས་རྒྱས་པ་ལ་ཚོགས་ལྷག་མ་རྣམས་ཀྱང་རྒྱས་པ་དང་།
འབྲིང་བསྡུས་ལ་བསྡུས་པ་དགོས་པ་ནི་བླ་མ་གོང་མ་རྣམས་ཀྱི་ཡིག་ཆ་སོ་སོར་མཛད་པས་ཤེས། རྒྱས་པའི་བསྒྲལ་ཁའི་ཕྱག་ལེན་ནི་དགུ་གཏོར་ཆེན་མོའི་ཉེར་བརྒྱད་ལ་མཛད་པ་འདིར་སོར་བཞག་ལ་བསྒྲལ་ཁ་གྲུབ་ནས་ལྷག་མ་རྒྱས་པ་གཏོང་ན་ཕྱི་ནང་གསང་བའི་ཚེ་ཆེམས་བརྡུང་རྫོགས་ནས་གསུམ་བརྡེག་ལེན་ཅན་དགོས་པའི་ཕུར་བཟློག་གི་རིགས་འགྲེ་སྦྱར་བས་ཤེས། ལྷག་མའི་རྗེས་སུ་གསུམ་བརྡེག་ལེན་ཅན་དགོས་པ་ནི་ཕུར་སྒྲུབ་ཀྱི་རིགས་འགྲེ་སྦྱར་བས་ཤེས། བསྒྲལ་ཁའི་རྗེས་སུ་ཐུན་གཏོར་འབུལ་བ་དང་སྦྲེལ་ན་དགུ་གཏོར་ཆེན་མོ་བཞིན་ཡིན། ས་བཅད་གཉིས་པ་ལྷག་མའི་ནང་སེལ་གྱི་ས་བཅད་རྣམས་འདྲི་མ་དགོས། གསུམ་པ་ལས་མཇུག་ལ་བསྟན་སྐྱོང་། ཟོར། བྲོ་བརྡུང་། དངོས་གྲུབ་བླང་བ། བཟོད་གསོལ།
དཀྱིལ་འཁོར་བསྡུ་བ། བདག་སྲུང་། ལས་རྗེས་བསྡུ་བ། བསྔོ་བ་སྨོན་ལམ། ཤེས་བརྗོད་དེ་བཅུ་གཉིས་ལས་བསྟན་སྐྱོང་ནི་བླ་མ་གོང་མའི་ཕྱག་ལེན་ལ་སྒྲུབ་པ་རྒྱས་འབྲིང་བསྡུས་གསུམ་གང་མཛད་ཡང་བསྟན་སྐྱོང་ནང་དུ་མཛད་ནས་བསྡུས་པ་དང་། ཕྱིར་མཛད་ན་རྒྱས་པ་ཁོ་ན་མཛད། ད་ལྟ་རང་རེའི་ཕྱག་ལེན་ལ་དཀྱིལ་འཁོར་བསྡུ་བ་འདི་དྲག་པོ་སྒྲོལ་དབང་ཁོ་ནའི་ཁྱད་ཆོས་ཡིན་པ་ལྟ་བུ་ཞིག་མཛད་ཁུལ་འདུག་ཀྱང་ཁོ་བོས་རྟོག་པ་ལ་སྔར་བསྡུ་དགོས་མིན་གྱི་ཐེ་ཚོམ་མེད་པ་བཞིན་ཉེ་དུས་སྒྲུབ་ཐབས་རྒྱས་འབྲིང་གཉིས་དཀྱིལ་ཆོག་ཕུར་བཟློག་སྟོད་སྨད་ཀྱི་རྣམ་བཤད་རྣམས་ལ་ཞིབ་པར་བལྟས་པས་ཕུར་སྒྲུབ་ཀྱི་སྟ་གོན་ལ། བདག་མདུན་སོ་སོར་ཡོད་པས་སྟ་གོན་གྱི་དཀྱིལ་འཁོར་ནམ་མཁར་བཏེག བདག་བསྐྱེད་ཀྱི་དཀྱིལ་འཁོར་བསྡུ་དགོས་པར་གསུངས། དངོས་གཞི་ལ་བདག་མདུན་ཐ་མི་དད་དུ་སྒྲུབ་ནས་རང་གཙོ་བོ་ལས་དབྱེ་བའི་གཙོ་བོ་གཉིས་པས་རིག་འཛིན་བསྐུལ་དང་།
ཕྱི་རོལ་གཏོར་མ། བསྐོར་བ་བཟོད་གསོལ་བྱས། དཀྱིལ་འཁོར་གསོལ་བཏབ་ཀྱི་ཚེ་དཀྱིལ་འཁོར་གཙོ་བོས་ཐུགས་ཀ་ནས་དབྱེ་བའི་གཙོ་བོ་གཉིས་པ་རང་མིན་པ་ཞིག་དབྱེ་བ་དེས་རང་གི་བདག་འཇུག་ལེན་པའམ། སློབ་མ་ལ་དབང་བསྐུར་བར་གསོལ་བ་བཏབ་ནས་གཙོ་བོའི་ཐུགས་ཀར་ཐིམ། རང་གཙོ་བོ་ལས་དབྱེ་བ་དེས་བུམ་བསྐྱེད་བདག་འཇུག་སོགས་བྱས་ནས་རས་བྲིས་ལྟར་ན་བརྟན་བཞུགས་དང་། རྡུལ་ཚོན་ལྟར་ན་ཉིན་དང་པོ་རྣམས་ལ་རྟེན་དང་རྗེས་མ་གཤེགས་གསོལ་ལས་བདག་བསྐྱེད་ཀྱི་དཀྱིལ་འཁོར་ལོགས་སུ་བསྡུ་མི་དགོས་པར་གསུང་། དྲག་པོ་སྒྲོལ་དབང་ནི་བདག་མདུན་སོ་སོར་ཡིན་པར་མདུན་བསྐྱེད་གཤེགས། བདག་བསྐྱེད་ཀྱི་དཀྱིལ་འཁོར་བསྡུ་བར་གསུངས། ཕུར་བཟློག་ལ་ནི་ཉིན་དང་པོ་ཏིང་ངེ་འཛིན་རྣམ་གསུམ་བསྒོམ་པ་ནས་ནུབ་ཐ་མར་ཟོར་གཏོར་གྱི་དམ་ཡེ་མ་བྲལ་བར་ལ། བདག་མདུན་ཐ་མི་དད་ཀྱི་དཀྱིལ་འཁོར་དང་།
དམ་ཡེ་བྲལ་ནས་ཟོར་གཏོར་གྱི་ཡེ་ཤེས་པ་རྟེན་དང་བརྟེན་པར་བཅས་པ་ནམ་མཁར་བཞུགས། དམ་ཚིག་པ་རྟེན་དང་བརྟེན་པར་བཅས་ཟོར་རྫས་སུ་བསྒྱུར་བ་དང་རྗེས་འབྲེལ་བཟློག་དཀྱིལ་འཁོར་ལ་གཤེགས་གསོལ་ལོགས་སུ་མི་དགོས་པར་བསྡུས་ནས་རྡུལ་ཚོན་ལྟར་ན་གཏོར་མ་བླུག ཐིག་རྗེས་བསུབ། རས་བྲིས་ལྟར་ན་དབེན་པར་བཞག གཏོར་མ་རྣམས་སྒོ་ལ་ཞལ་ཕྱོགས་པར་སྒྲིགས། བདག་བསྐྱེད་དམ་ཡེ་རྟེན་དང་བརྟེན་པར་བཅས་པ་ལོགས་སུ་ཕྱེ་ནས་འཁོར་ལོ་རྩིབས་བཅུ་བཟློག་གཞུང་སོགས་བྱས་ལ། ཟོར་འཕངས་གྲུབ་པ་དང་མཇུག་ཆོག་གི་དཀྱིལ་འཁོར་བསྡུ་མཚམས་སུ་སླེབས་པའི་ཚེ་བདག་བསྐྱེད་ཀྱི་དཀྱིལ་འཁོར་བསྡུ་བར་གསུངས་པ་འདི་ནི་གནམ་ལྕགས་རྡོ་རྗེའི་མེ་དབལ་ན་མི་གསལ་ཡང་དེའི་རྣམ་བཤད་ན་ཤིན་ཏུ་གསལ། དགུ་གཏོར་ཆེན་མོ་སོགས་བདག་བསྐྱེད་ཕུར་ཆེན་གྱིས་བྱས་པ་འདི་རྣམས་ལ་ནི་དཀྱིལ་འཁོར་ངེས་པར་བསྡུ་དགོས་ཏེ། བདག་བསྐྱེད་ཁོ་ན་ལས་བདག་མདུན་ཐ་དད་མེད་ཅིང་། སྒེག་ཅིང་མི་ཚེ་མཆོད་ཡོན་དུ་སྤྱན་དྲངས་པའི་དཀྱིལ་འཁོར་དེ་ནི་སྐུ་ཐང་སོགས་རྟེན་ཡོད་ན་བརྟན་བཞུགས་དང་།
རྟེན་མེད་ན་གཤེགས་གསོལ་གྱི་གྲས་ལ་འགྲོ་བས་ན་རྣམ་དབྱེ་འདི་དག་ཤེས་པར་བྱས་ནས། ས་སྐྱ་པ་ཀུན་བློ་རང་ལོ་སོ་བརྒྱད་ལོན་པ་མེ་ཁྱི་ལོ་འདི་ནས་བཟུང་། ཕུར་སྒྲུབ་ཀྱི་སྟ་གོན་དང་། ཕུར་བཟློག་གི་ཉིན་རྗེས་མར་དྲག་པོ་སྒྲོལ་དབང་དགུ་གཏོར་ཆེན་མོའི་ཕུར་འབྲིང་དང་ཕུར་ཆེན་གནས་སྐབས་གཞན་དུ་སྒྲུབ་ཐབས་རྒྱས་འབྲིང་བདག་བསྐྱེད་བྱས་པ་རྣམས་ལ་དཀྱིལ་འཁོར་བསྡུ་བ་འདི་བླ་མ་གོང་མའི་ཡིག་ཆ་དང་མཐུན་པར་བཙུགས་པ་ཡིན་པས། དེའི་ངག་འདོན་ནི་རྟེན་ལ་མ་བརྟེན་པའི་གཏོར་མགྲོན་གཤེགས་གྲུབ་ནས། རང་གི་སྙིང་ག་ནས་འོད་ཟེར་འཕྲོས་པས་ཁམས་གསུམ་སྣོད་བཅུད་ཐམས་ཅད་འོད་དུ་ཞུ་ནས་སྲུང་བའི་འཁོར་ལོ་ལ་ཐིམ། དུར་ཁྲོད་བརྒྱད་གཞལ་ཡས་ཁང་ལ་ཐིམ། གཞལ་ཡས་ཁང་འཁོར་གྱི་ལྷ་རྣམས་ལ་ཐིམ། འཁོར་གྱི་ལྷ་རྣམས་གཙོ་བོ་ཡབ་ཡུམ་ལ་ཐིམ། ཡུམ་ཡབ་ལ་ཐིམ།
ཨོཾ་ཤྲཱི་བཛྲ་ཀུ་མ་ར་སོགས་དང་། ཨོཾ་བཛྲ་ཀཱ་ཝཱ་ཙི་སོགས་དང་། རང་བཞིན་སེམས་སོགས། ཕུར་བཟློག་ལ་མི་འདྲ་བའི་ཁྱད་པར་དུར་ཁྲོད་བརྒྱད་འཁོར་ལོ་རྩིབས་བཅུ་ལ་ཐིམ། འཁོར་ལོ་རྩིབས་བཅུ་སྒོ་མ་བཞི། ཁྲོ་བཅུ་ཡབ་ཡུམ་ཕྲ་ཕྱག་དང་བཅས་པ་གཙོ་བོ་ཡབ་ཡུམ་ལ་ཐིམ་པ་སོགས་གོང་བཞིན་ནོ། ། སྒྲུབ་ཐབས་རྒྱས་འབྲིང་རྣམ་བཤད་དང་བཅས་པ་ན་ཡུམ་བསྡུ་བར་བཤད། སྔགས་འཆང་ཆེན་པོའི་དྲག་པོ་སྒྲོལ་དབང་ན་ཡུམ་མི་བསྡུ་བར་གསུངས་སོ། ། ཞེས་པའང་ཕྱག་ལེན་དག་པ་སྒྲུབ་པའི་ཡི་གེའོ། ། ཡང་རྡོ་རྗེ་ཕུར་པའི་གཏོར་བཟློག་གནམ་ལྕགས་རྡོ་རྗེའི་མེ་དབལ་ཞེས་པ་ས་ལོ་འཇམ་པའི་རྡོ་རྗེས་མཛད་པ་དེ་ཉིད་ལས་བདུད་རྒྱལ་གྱི་བསྐུལ་ཆེ་ཆུང་གསུང་ཚར་བའི་རྗེས་སུ་བཟློག་པའི་ཛམ་འགྲོས་ཀྱི་གཏོར་མ་བརྡེག་པར་ཕྱིན་ལ་ཞེས་དང་།
དེ་ཉིད་ཀྱི་རྣམ་བཤད་འཇམ་མགོན་ཨ་མེས་ཞབས་ཀྱིས་མཛད་པའི་འཕྲིན་ལས་འོད་ཟེར་ལས། བཟློག་པའི་ཛམ་འགྲོས་བྱེད་པར་སྤྲོ་ན་རོལ་མོ་བཞི་བརྡུང་གསུམ་གྱི་བར་ལ་རྔ་པ་རྣམས་གཡས་གཡོན་ལོགས་དང་། དགུ་བརྡུང་གཅིག་ལ་མཆོང་ཞིང་། ཡང་སྔར་བཞིན་གཡས་ལོགས་གཡོན་ལོགས་དགུ་བརྡུང་སོགས་སྐབས་སུ་གང་བབས་བྱས་པའི་མཐར་རོལ་མོ་བཞི་འགྲོས་ཆེ་ཆུང་དལ་བྲེལ་སྙོམས་ཤིང་མཚམས་ཆོད་པའི་ངང་ནས་ཞེས་གསུངས་པ་ལས། འགྲོས་འདི་རྡོ་རྗེ་དང་རྩེ་གསུམ་དང་མེ་རིས་ཀྱི་འགྲོས་གང་ཡིན་གྱི་གསལ་ཁ་གཏན་ནས་མ་བྱུང་བས། ད་ལྟའི་ཕྱག་ལེན་ལའང་གཡས་ལོགས་གཡོན་ལོགས་ལས་འདི་ཡིན་གྱི་ངོས་འཛིན་མི་འདུག་ཀྱང་། ཁོ་བོས་ལེགས་པར་བརྟགས་ཚེ་རྩེ་གསུམ་གྱི་འགྲོས་ངེས་པ་རྙེད་པས་ན་དེའི་ཚུལ་ནི་ཐོག་མར་བདུད་རྒྱལ་གྱི་བསྐུལ་ཆེན་རྫོགས་པའི་ཚིག་རོལ་དགུ་བརྡུང་ལས་དགུ་ཞེས་ནེམ་དང་ཝེ་ཞེས་ཆེ་བ་ལ་རྔ་རོལ་ཞལ་སྤྲོད་དེ་ཀའི་ངང་ནས་མདུན་དུ་སྒུར་བ་དང་རྒྱབ་རྒྱེར་བ་བྱས། བཞི་བརྡུང་གི་གཅིག་ལ་རྐང་གཡས་བཏེག གཉིས་ལ་རྔ་པ་རྣམས་ཀྱི་རྒྱབ་དང་། རོལ་མོ་བ་རྣམས་ཀྱི་མདུན་ཕབ་པ་ཡུ་སྨད་དང་།
གསུམ་དང་བཞི་ལ་རྐང་གཡོན་གོམས་རྫུས་ཀྱིས་ཕྱིར་སྤོ་བ་ཡུ་སྟོད་དང་། ཡང་བཞི་བརྡུང་གཅིག་གི་གཅིག་ལ་རྐང་གཡས་བཏེག་བསྐོར་ཞིང་ཟོར་ལས་པ་རྔ་རོལ་ཚང་མ་གཏོར་མ་འགྲོ་བར་ཕྱོགས་པའི་རང་གི་མདུན་གཡོན་དུ་གཉིས་ལ་ཕབ་པ་ནི་གཡོན་རྩེ་གསུམ་ལ་རྐང་གཡོན་གཡས་རྒྱབ་ཏུ་རྩེ་གསུམ་བཙུགས་བཞི་ལ་རྐང་གཡོན་དེ་ཉིད་དུ་ཕབ། ཡང་བཞི་བརྡུང་གཅིག་གི་གཅིག་ལ་རྐང་གཡས་བཏེག ཁ་ཕྱིར་བལྟས་དེ་ཉིད་ཀྱི་མདུན་གཡས་ཟུར་དུ་གཉིས་ལ་ཕབས་པ་གཡས་རྩེ་གསུམ་དང་བཞི་ལ་རྐང་གཡོན་གོང་བཞིན། དེ་ནས་གཅིག་དང་གཉིས་ལ་རྐང་གཡས་བཏེག་ནས་རྩེ་གཉིས་ཀྱི་དབུས་སུ་ཕབ། དེ་བཞིན་དུ་གསུམ་དང་བཞི་ལ་རྐང་གཡོན་བཏེག་ནས་རྩེ་གཉིས་ཀྱི་བར་དུ་འབེབས་པ་སོགས་དགུའི་བར་ལ་གཉིས་འགྲོས་ཀྱིས་འགྲོ་བ་ནི་དབུ་རྩེ་སྟེ་རྩེ་གསུམ་གྱི་རྩེ་གཏོར་རམ་འགྲོ་ཕྱོགས་སུ་སྟོན་ཅིང་ཡུ་བ་རང་ངོས་བྱུང་བས་ན་བཟློག་པ་དང་སྲུང་བའི་རྐང་སྟབས་ཤིན་ཏུ་འགྲིག ཡང་འདབ་ནས་བྱ་ན་ཡུ་བ་འབྲི་བ་བཟུང་གོང་བཞིན་ཡིན་ལ། འོ་ན་འདི་རྩེ་གསུམ་གྱི་འགྲོས་ཡིན་པ་རྒྱུ་མཚན་གང་གིས་ཤེས་ན། རྡོ་རྗེ་ཕུར་པའི་འཆམས་དཔེ་སྔགས་འཆང་ཆེན་པོས་མཛད་པའི་སྣང་བ་འགྱུར་ཐུབ་ལ་གྲུབ་འཆམས་ཀྱི་སྔོན་འགྲོ་རྔ་འཆམས་ཀྱི་པད་གཟུགས་དཔག་བསམ་འཇོལ་འཆམས་ཀྱི་རྩེ་གསུམ་འབྲི་སྐབས་ལས་གཅིག་ལ་རྐང་གཡས་བཏེག གཉིས་ལ་རྐང་གཡས་ཀྱི་རྒྱབ་ཟུར་དུ་ཕབས་ཡུ་བ་ཡིན་པ་གསུངས་པ་ནི།
འདིར་ཡུ་བ་འབྲི་སྐབས་ཡང་རྔ་པ་རྣམས་ཀྱི་གཡས་ཀྱི་རྒྱབ་ཟུར་དུ་རྐང་གཡས་སླེབས་པས་འཁྲུལ་མེད་ཤེས། རྐང་གཡས་བཏེག་མདུན་ནས་གཡོན་གྱི་རྒྱབ་ཟུར་དུ་བཞག་པ་གཡོན་རྭ་ཡིན་གསུངས་པ་ནི་གཡོན་རྭ་འབྲི་བའི་བསྐོར་ཚུལ་འདྲ་ཞིང་། འདིར་བཟློག་བསྲུང་གི་རྐང་སྟབས་མི་འཆོལ་བའི་ཕྱིར་གཡོན་གྱི་མདུན་ཟུར་དུ་འབྱུང་། རྐང་གཡས་བཏེག་གཡོན་གྱི་མདུན་ཟུར་དུ་བཞག་པ་གཡས་རྭ་ཡིན་གསུངས་པ་ནི། འདིར་ཁ་ཕྱིར་བལྟས་ཀྱི་གཡས་ཟུར་དུ་འབྱུང་། དབུས་རྭ་ནི་དགུ་བརྡུང་ལ་འཕྱོངས་ཤིང་འགྲོ་བ་དེ་ཁོ་ན་ཡིན་ཞིང་། འཕྱོང་ཚུལ་འདི་ནི་དཔག་བསམ་འཇོལ་འཆམས་ཀྱི་རྩེ་གསུམ་འབྲི་སྐབས་ཀྱི་འཕྱོང་ཚུལ་དང་། ཡང་གྲངས་མི་འདྲ་བ་མ་གཏོགས་ངོ་བོ་གཅིག་པ་ནི་འཆམས་དཔེ་རྒྱུས་ཡོད་ཀུན་གྱིས་ཤེས་པས། དེས་ན་རྡོ་རྗེ་ཕུར་པའི་བཟློག་པའི་ཛམ་འགྲོས་འདི་ནི་རྩེ་གསུམ་གྱི་འགྲོས་ཁོ་ན་ཡིན་ནོ།། །། ཞེས་པའང་ས་སྐྱ་པ་ཀུན་བློས་བྲིས།། །།
PAGE * MERGEFORMAT 2 ཀུན་དགའ་བློ་གྲོས། ས་སྐྱའི་ཕུར་སྒྲུབ་ཆེན་མོའི་འཆམས་སོགས་ཀྱི་སྐབས་སུ་ཉེ་བར་མཁོ་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
