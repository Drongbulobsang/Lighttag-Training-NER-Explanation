གསུང་འབུམ། ཀུན་དགའ་བློ་གྲོས།
པོད ༣༢༣
བླ་མ་དགོངས་པ་འདུས་པ་ལས་བཙྭའ་བསྲུང་རྡོ་རྗེ་ཕ་ལམ་གྱི་གསལ་བྱེད་རྡོ་རྗེའི་ངར་བསྐྱེད་པ་ཕ་ལམ་རབ་གསལ།
༄༅། །བླ་མ་དགོངས་པ་འདུས་པ་ལས་བཙྭའ་བསྲུང་རྡོ་རྗེ་ཕ་ལམ་གྱི་གསལ་བྱེད་རྡོ་རྗེའི་ངར་བསྐྱེད་པ་ཕ་ལམ་རབ་གསལ་བཞུགས་སོ།། ན་མོ་གུ་རུ་དེ་ཝ་ཌཱ་ཀི་ནཱི་ཡེ། ། བྱམས་མགོན་སྤྱན་རས་གཟིགས་དབང་དང་། ། དབྱེར་མེད་པདྨ་ཀཱ་ར་ལ། ། གུས་བཏུད་སྙིགས་འགྲོ་སྐྱབས་པའི་ཕྱིར། ། དགོངས་འདུས་བཙྭའ་བསྲུང་གསལ་བྱེད་འདྲི། ། དེ་ལ་རང་བཞིན་གྱི་བཙྭའ་དང་། སྡེ་བརྒྱད་ཀྱི་བཙྭའ་གཉིས་ལས། རང་བཞིན་བཙྭའ་ལ་སྐམ་རློན་གཉིས་ཀྱི། སྐམ་བཙྭའ་ནི་ཐན་པས་བསྐྱེད་པའི་དམར་སྐྱ་ཞིག་སོག་མའི་སྐེད་མན་ཆད་ཀྱི་ཚིགས་བར་དུ་འབྱུང་བ་དེ་ནི་ཆར་བབས་པ་དང་སངས་འགྲོ།
མ་སངས་ན་ཆུ་ནན་ཆེད་བྱ། རང་བཞིན་རློན་བཙྭའ་ནི་ཆར་ཞོད་ཆེས་པའམ་འོག་རློན་སྐྱོན་གྱི་མདོག་དང་ཡོང་ས་གོང་མཚུངས་འབྱུང་ཡང་ཉི་མ་ཚ་མོ་ཞག་སྦྲེལ་ནས་བྱུང་བས་སངས་འགྲོ། གལ་ཏེ་རང་བཞིན་གྱི་སྐམ་རློན་གྱི་བཙྭའ་དེ་གཉིས་ཀྱང་ཆར་ཆུ་དང་ཉི་མས་འཕྲལ་དུ་སངས་མི་ཐུབ་པ་བྱུང་ན། རིམ་འགྲོར་ཆབ་ཀླུ་བཏང་། རྔན་གཏོར་ཞིང་ཡུར་ཞེས་པ་སླེས་སོགས་བཙྭའ་ཡན་རྣམས་འདོན་པ་དང་ཆབས་ཅིག་བཙྭའ་དམར་སྐྱ་ཡོད་པ་རྣམས་ཀྱང་འཐོག ཤིང་སྣའི་དུད་པ་ཞེས་རི་ཀླུང་ལ་སྐྱེས་པའི་ཤིང་སྣ་གང་འཛོམས་ལས་ལྕི་སྦངས་ལ་སོགས་སྲོག་ཆགས་ལས་བྱུང་བའི་མེ་ཤིང་མིང་བཏགས་རྣམས་མི་གཏོང་། གང་ལྟར་ཡང་ཐབས་དེས་མི་ཕན་པ་མི་སྲིད་དོ། ། གཉིས་པ་སྡེ་བརྒྱད་ཀྱི་བཙྭའ་ལའང་སྐམ་རློན་ཁྲ་གསུམ་ལས། དང་པོ་ཐན་པས་བསྐྱེད་པའི་སྐམ་བཙྭའ་ལ་སེར་དམར་གཉིས་ཀྱི། སེར་པོ་རྒྱལ་པོའི་བཙྭའ་ནི་སྙེ་ཐོན་དང་།
སྙེ་ཁ་འགྲིག་ནས་སེར་སྐྱ་དྲི་ངན་བྲོ་བ་ཞིག་གི་སྙེ་སྟོང་འབྱུང་བས། རྒྱལ་གསོལ་རྒྱལ་མདོས་སོགས་བྱ། དམར་པོ་བཙན་དང་མ་མོའི་བཙྭའ་ནི། ལྗང་པ་ཐོན་འཕྲལ་སྨུག་ནག་རྩེར་ཆགས་ཤིང་། སྡོང་བུའི་ཚིགས་ལའང་ཆུ་སྦུར་ལྟ་བུ་དང་ལོ་མར་དམར་ཐིག་འཆར་བས་ཞིང་ལ་ཁྲག་རིས་ཀྱི་སྐམ་ནས་སོག་མའང་མི་འབྱུང་བས། བཙན་གསོལ། བཙན་མདོས། མ་གསོལ་མ་མདོས་སོགས་བྱ། གཉིས་པ་རློན་བཙྭའ་ཀླུ་གཉེན་བདུད་ཀྱི་བཙྭའ་ནི་ཆར་ཆུ་ཆེས་པས་བྱེད་ཅིང་། ལོ་ཤིན་ཏུ་ལེགས་པ་འདྲ་བ་ཞིག་ལ་རྩ་བར་དམར་ནག་ཁྲག་རྡུལ་ལྟ་བུ་ཆགས་ནས་རིམ་གྱིས་ཐམས་ཅད་ཟ་བས་ས་བདག་ཀླུ་གཉེན་མཉེས་པའི་ཆོ་ག་དང་།
བདུད་ཀྱི་མདོས་སོགས་བྱ། འདི་དག་ནི་ལུང་པ་གཅིག་ཏུའང་ཞིང་འགའ་རེར་འབྱུང་བ་ལས་སྤྱི་ཁྱབ་ཏུ་མི་འབྱུང་། བཙྭའ་ཁྲ་བོ་ཞེས་པ་སེར་སྐྱ། དམར་སྐྱ། དམར་ནག ཁྲ་ཐིག་ལ་སོགས་པ་འབྱུང་བ་དེ་ནི་སྡེ་བརྒྱད་ཀྱི་བཙྭའ་སྟེ་ལུང་པ་གཅིག་ཏུ་ཞིང་ཡོངས་རྫོགས་ལ་འབྱུང་ཞིང་། ལྗང་པ་དང་སྡོང་བུ་དང་། སྙེ་མ་ཐོན་པ་སོགས་གནས་སྐབས་ཐམས་ཅད་ལ་ཁྱབ་ནས་ཤིན་ཏུ་གནོད་ཚབ་ཆེ་བས་རྒྱ་བརྔན། ཆབ་ཀླུ། བརྒྱ་བཞིའི་གླུད་སོགས་རིམ་འགྲོ་རྒྱ་ཆེར་བྱ་དགོས་པར་གསུངས་སོ། །
དེ་ལྟར་སྐམ་རློན་ཁྲ་གསུམ་ལས། དང་པོ་སྐམ་བཙྭའ་བསྲུང་བ་ནི། ཁྱེའུ་གྲོང་པའི་ཆོས་ཀྱིས་མ་གོས་པ་དབང་པོ་ལ་སྐྱོན་མ་ཞུགས་པས་ཉིན་གསུམ་བཞི་སོགས་ཀྱིས་བར་དུ་ཤ་ཆང་སྒོག་ཙོང་ཐ་མ་ཁ་སོགས་སྤང་ཏེ། ནང་རེ་བཞིན་ལ་ཁ་ལག་བཀྲུ། ཨ་ཀ་རུ་དང་མཁན་པ། སྤང་སྤོས་སོགས་སྤོས་གཙང་མ་གང་རུང་གི་ལུས་བདུགས། ཆུ་ཁམས་ཀྱི་གཟའ་སྐར་བཟང་པོ་འཛོམས་ཉིན་བཟང་། ཁྲོ་ལྕགས་སྣོད་མ་ཡིན་པ་གསེར་དངུལ་ལི་རྫ་ཤིང་སྣོད་སོགས་གཙང་མར། ཆུ་མིག་ཁ་ཤར་བལྟས་ཀྱི་ཆུ་གཙང་སྦྲས་བླངས་ལ། དེ་ལ་ཆུ་སྣ་གཙང་མ་མང་པོ་དང་།
ར་དཀར་བ་དམར་གཉིས་ཀྱི་འོ་མ། ཀླུ་སྨན། དུག་རིགས་མ་ཡིན་པའི་འབྲུ་སྣའི་ཕྱེ་མ་བཏབ་པའི་རློན་ཐུན་བཤམས་ལ། བསྲུང་ཆོག་བྱེད་པ་པོ་གསར་རྙིང་གང་རུང་བླ་མེད་ཀྱི་ལུགས་ཀྱི་དབང་ཐོབ་ཅིང་གུ་རུ་ཞི་དྲག་གམ་ཀྱཻ་རྡོར་སོགས་ཀྱི་བསྙེན་པ་ལས་སུ་རུང་བ་ཞིག་གིས་སྡེ་དཀར་བྱས་ལ་བཟླས་བསྒོམ་གྱི་རིམ་པ་ནི། ན་མོ་ཐུགས་རྗེའི་བདག་ཉིད་འཇིག་རྟེན་དབང་། ། མཆོག་གསུམ་རྩ་གསུམ་ཀུན་འདུས་ལ། ། བདག་དང་འགྲོ་དྲུག་སེམས་ཅན་རྣམས། ། བྱང་ཆུབ་བར་དུ་སྐྱབས་སུ་མཆི། ། ཞེས་ཉེར་གཅིག་སོགས། སེམས་བསྐྱེད་འགྲོ་བ་ཀུན་དོན་དུ། །
སྤྱན་རས་གཟིགས་དབང་བསྒྲུབ་ནས་ཀྱང་། ། གང་ལ་གང་འདུལ་ཕྲིན་ལས་ཀྱིས། ། འགྲོ་དོན་བྱེད་པ་སེམས་བསྐྱེད་དོ། ། ལན་གསུམ། སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་དག་དང་བྲལ་བར་ཤོག ། བདེ་དང་རྟག་ཏུ་མི་འབྲལ་ཞིང་། ། ཆོས་ཀུན་མཉམ་ཉིད་རྟོགས་པར་ཤོག ། ལན་གཅིག དང་པོ་སྟོང་པའི་ངང་ཉིད་ལས། །
མཁའ་ཁྱབ་འགྲོ་ལ་སྙིང་རྗེ་ཤར། ། ཟུང་འཇུག་ངོ་བོ་གཟུགས་ཀྱི་སྐུ། ། རང་ཉིད་སྤྱན་རས་གཟིགས་དབང་དཀར། ། ཞལ་གཅིག་ཕྱག་གཉིས་ཞི་ཞིང་འཛུམ། ། སྤྱན་གཉིས་དབུ་སྐྲ་ཐོར་ཚུགས་ཅན། ། སྐུ་ལ་ཤེལ་དཀར་གོས་ཟུང་བསྣམས། ། སྣ་ཆོགས་རིན་ཆེན་རྒྱན་གྱི་སྤྲས། ། ཕྱག་གཡས་ཤེལ་དཀར་ཕྲེང་བ་དང་། ། གཡོན་པས་ཤེལ་བུམ་བདུད་རྩི་ཅན། ། མཉམ་བཞེངས་འགྲོ་དོན་མཛད་པའི་ཚུལ། །
འོད་ཟེར་སྣ་ཚོགས་འཕྲོ་བ་ཡིས། ། ཐུགས་ཀར་ཟླ་སྟེང་ཧྲཱིཿཡིག་ལ། ། རྩ་གསུམ་སྔགས་ཀྱི་ཐ་མ་རུ། ། གང་བསྲུང་བཤམ་བུའི་བསྐོར་བ་ལས། ། འོད་འཕྲོས་འགྲོ་ལ་གནོད་བྱེད་དང་། ། སེར་དམར་རྒྱལ་བཙན་མ་མོའི་བཙྭའ། ། སྐམ་བཙྭའི་གནོད་པ་ཅི་མཆིས་ཀུན། ། སྐད་ཅིག་ཉིད་ལ་འཇོམས་ནུས་པར། ། རྒྱལ་བས་བྱིན་གྱིས་བརླབས་པར་གྱུར། ། ཞེས་དང་ཤེལ་དཀར་སོགས་ཀྱི་ཕྲེང་བ་བཟུང་ལ།
རྩ་གསུམ་གྱི་སྔགས་ནི། ཨོཾ་ཨཱཿཧཱུྃ་ཧྲཱིཿབཛྲ་གུ་རུ་དེ་ཝ་ཌཱ་ཀི་ནི་སརྦ་སིདྡྷི་ཕ་ལ་ཧཱུྃ་ཨཱཿ ཞེས་པ་འདི་ཡིན། བཤམ་བུ་ནི། ཨོཾ་ན་ག་བུཾ་པ་ཤིག ཛ་ཏི་ཆུཾ་བྲ་བ་རྩད་ནས་དྲོངས། ནཱ་ག་རཱ་ཛ་ཁ་ཐཾ། ཞེས་སྦྲེལ་ལ། བརྒྱ་སྟོང་ཁྲི་འབུམ་ལ་སོགས་ཅི་འགྲུབ་བཟླས་པའི་ཕུ་མཆིལ་མ་མ་འཆོར་བར་ཆུ་ལ་བཏབ་ཐུན་མཐར། དགེ་བ་འདི་ཡིས་མྱུར་དུ་བདག །
སྤྱན་རས་གཟིགས་དབང་འགྲུབ་གྱུར་ནས། ། སོགས། སྤྱན་རས་གཟིགས་དབང་ཁྱེད་སྐུ་སོགས། འཇིག་རྟེན་བདེ་ཞིང་ལོ་ལེགས་སོགས། བགེགས་རིགས་སྟོང་ཕྲག་སོགས། བསྔོ་སྨོན་ཤེས་བརྗོད་ཅི་ཤེས་བྱས་ནས། གང་ལ་བྱ་བའི་ཞིང་ཁར་སོང་ལ། མི་བྱི་ཕག་ལོ་པ་གོས་ལྷྭམ་སྐྱ་བོ་གྱོན་ཞིང་རྡོར་དཀར་ལ་གནས་པ་ཁ་ཤས་མདུན་དུ་བོས་ལ། སྐྱབས་སེམས་གོང་སྔོན་འགྲོའི་དེ་རྣམས་གོང་བཞིན་སྤྱན་རས་གཟིགས་དབང་དུ་བསྐྱེད་པ་ནི། གཞན་འདྲ་བ་ལས།
འདི་རྣམས་སྤྱན་རས་གཟིགས་དབང་དཀར། ། ཞེས་པ་ནས། རྒྱལ་བས་བྱིན་གྱིས་བརླབས་པར་གྱུར། ། ཞེས་པའི་བར་བརྗོད་ལ། དེ་རྣམས་ཀྱི་གོང་གི་རློན་ཐུན་སྔགས་ཆུ་རྫ་སྣོད་སོགས་སུ་གཡོན་པས་བཟུང་། གཡས་པས་རྔ་ཡབ་དཀར་པོ་སོགས་ཀྱི་འཐོར་ཡབ་ཐོགས་ལ། ཞིང་གི་དཀྱིལ་ནས་ཕྱིར་བབས་བཞིན་གཏོར་ལ། གོང་གི་སྔགས་འདོན་ཤེས་ན་སྐད་ཆེན་པོས་བཟླར་གཞུག མི་ཤེས་ན་རང་ཉིད་ཀྱང་དེ་དག་དང་ལྷན་དུ་སོང་ལ་སྔགས་སྐད་ཆེན་པོས་བཟླ་ཞིང་། སྤྱན་རས་གཟིགས་ཀྱི་ཕྱག་གཡོན་གྱི་བདུད་རྩིའི་བུམ་པ་ལས་ཆུ་རྒྱུན་བསམ་གྱིས་མི་ཁྱབ་པ་བབས་པས་བཙྭའ་དམར་སྐམ་བརྩྭའི་རིགས་ཐམས་ཅད་བཀྲུས་ནས་ཞིང་རྡོ་རྗེའི་ས་གཞི་ལོ་ཐོག་ཐམས་ཅད་རྡོ་རྗེས་འགྲེང་བུར་གྱུར་བའི་ཕྱི་ནས་རྡོ་རྗེའི་རྭ་དྲྭ་གུར་བླ་བྲེས་བསྟུམ་པས་སྐམ་བཙའི་གནོད་པ་སྐད་ཅིག་ཀྱང་མི་འབྱུང་བར་བསམ་ལ་གོང་བཞིན་བསྔོ་སྨོན་ཤེས་བརྗོད་བྱ་བ་ནི་སྐམ་བཙྭའ་བཀྲུ་བ་སྟེ།
དེ་ལྟ་བུ་ལན་གཉིས་གསུམ་སོགས་གང་དགོས་བྱའོ། ། གཉིས་པ་རློན་བཙྭའ་བསྲུང་བ་ནི་གོང་གི་ཁྱེའུ་མེ་རླུང་ས་ཁམས་གཟའ་སྐར་བཟང་པོ་ལ། སྔར་མིས་མ་འགོམ་པའི་གཙང་པོའི་གད་ཕུགས་ཀྱི་བྱེ་མ་བླངས་ལ། ཁྱི་འབྲུག་གླང་གི་རུས་པ་ཁམས་ས་ཆུ་མ་ཕོག་པ། ནས་དཀར། གཡུ། དུང་། མུ་ཏིག་རྣམས་ཞིབ་པར་བཏགས་ནས་བསྲེས་ལ་སྣམ་དཀར་གྱི་ཁུགས་མར་བླུགས་པའི་ཐུན་བྱ་ཞིང་བདག་བསྐྱེད་གོང་བཞིན་ལ། མི་འདྲ་བའི་ཁྱད་པར། འོད་འཕྲོས་འགྲོ་ལ་གནོད་བྱེད་པའི། །
ནག་ཅིང་གཤེར་བ་ས་བདག་ཀླུ། ། གཉན་བདུད་རློན་བཙྭའ་ཅི་མཆིས་ཀུན། ། སྐད་ཅིག་ཉིད་ལ་འཇོམས་ནུས་པར། ། སོགས་གོང་བཞིན་བརྗོད། རྩ་གསུམ་སྔགས་ལ་བཤམ་བུ་ནི། ཀཾ་ཀཾ། ཀིང་ཀིང་། ཀུང་ཀུང་། བཙྭའི་མཆུ་ཆིངས། པདྨ་ར་ཙའི་མཆུ་ཆོག
ཅེས་བཏགས་གྲངས་མང་བཟླས་པའི་ཕུས་བཏབ་ལ་བསྔོ་སྨོན་ཤིས་བརྗོད་བྱས་ཏེ་ཞིང་ཁར། ཁྱི། འབྲུག གླང་། ལུག་ལོ་པ། ཞྭ་གོས་ནག་པོ་རྡོར་དཀར་ཅན་རྣམས། སྐྱབས་སེམས་སྔོན་འགྲོའི་སྤྱན་རས་གཟིགས་སུ་བསྐྱེད་ལ། གཡོན་གྱི་སྣམ་དཀར་གྱི་ཁུག་མར་གོང་གི་སྐམ་ཐུན་བཟུང་། གཡས་ཀྱིས་ས་བོན་འདེབས་པ་བཞིན་ཞིང་གི་མགོ་ནས་ཞིང་གཞུག་གི་བར་གཏོར་ལ། སྔགས་བཟླ་ཤེས་པའམ་རང་གིས་སྐད་ཆེན་པོས་བཟླས་ལ།
དམིགས་པ་ནི། སྤྱན་རས་གཟིགས་ཀྱི་གཡས་ཀྱི་ཤེལ་འཕྲེང་ལས་འོད་དཀར་པོ་བསམ་གྱིས་མི་ཁྱབ་པ་འཕྲོས་པས་བཙྭའ་ཐམས་ཅད་བཅོམ་པར་བསམ་ཞིང་བསྲུང་འཁོར་བསྔོ་སྨོན་སོགས་གོང་བཞིན་བྱ་བ་སྟེ། རློན་བཙྭའ་བསྲུང་བའོ།། ༈ །གསུམ་པ་བཙྭའ་ཁྲ་བོ་བྱུང་ན། གཞུང་ནས་གསུངས་པའི་རྫས། རྟེན་འབྲེལ། ཏིང་འཛིན། སྔགས་རིམ་འགྲོ་རྗེས་གཅོད། དྲུག་ཀ་བྱ་དགོས་པས། དེ་ལྟར་གསུངས་པའི་ས་གཅོད་རྣམས་བཀྲུགས་ཏེ།
ཐོག་མར་རིམ་འགྲོ་ནི། དོན་ཡོད་ཞགས་པ། སྨན་བླ། གཟི་བརྗིད་རྒྱལ་མོ། རྣམ་འཇོམས། སྣང་བརྒྱད། སྡོང་བརྒྱན། ཀླུའི་གཟུངས་ནས་འབྱུང་བའི་ཆོ་ག་རྣམས་ལས་ཅི་འགྲུབ་བྱ་ཞིང་། ཆ་གསུམ་གཏོར་མ་དང་། ཆབ་ཀླུ་ནི་ངེས་པར་དགོས་སམ་སྙམ།
དེ་ནས་གོང་དུ་བཤད་པའི་སྐམ་རློན་བསྲུང་བའི་རྫས་རྣམས་དང་། ཁམས་ས་དང་བྱེ་མ་བསྲེས་པ། ཡུངས་དཀར། ཡང་གཙང་འགྲམ་གྱི་བྱེ་མ། མཆོད་རྟེན་མང་པོའི་ས། དགེ་འདུན་མང་པོས་ཕྱག་བསིལ་པའི་ས། དངུལ་ཐལ་ལམ། དངུལ་ཕྱེ་སྟེ་འདི་རྣམས་ལྷན་ཅིག་བསྲེས་ནས་སྣོད་གང་ཡང་རུང་བར་བཤམས་ལ། གོང་བཞིན་བསྒོམ་བཟླས་བྱས་ཏེ། སྐམ་རློན་སྲུང་བའི་རྫས་རྣམས་ལ།
སོ་སོའི་སྔགས་དང་། ཁམས་ས་ཕྱེ་མ་བསྲེས་པ་ལ། ཨོཾ་ན་ག་བུཾ་ས་ཤིག་སོགས་བཤམ་བུར་བཏགས་པ། ཡུངས་དཀར་ལ་ཀཾ་ཀཾ་སོགས་བཤམ་བུར་བཏགས་པ་གྲངས་ཅི་རིགས་དང་། གཙང་འགྲམ་བྱེ་མ་མཆོད་རྟེན་གྱི་ས་སོགས་ལྷན་ཅིག་བསྲེས་པ་དེ་ལ། ཨོཾ་ན་ག་བུཾ་ས་སོགས་བཤམ་བུར་བཏགས་པ་ལྔ་ཁྲི་བཟླས་ནས་བཏབ། རྫས་ཐམས་ཅད་བཛྲ་གུ་རུ་དང་ཕུར་པ་སོགས་རང་ཉིད་གང་ལ་ཡི་དམ་དུ་བྱ་བ་དེ་ལ། སྨེ་རྩེགས་ཀྱི་སྔགས་དང་། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཞེས་འཁྱིལ་པའི་སྔགས་དང་།
ཨོཾ་པྲི་ཐི་ཝི་བྷྱ༔ སྭཱཧཱ། ཞེས་པའི་ལྷ་མོ་བསྟན་མའི་སྙིང་པོ་དང་། ཡེ་དྷརྨ་རྣམས་ཀྱང་སོ་སོ་ནས་ཅི་འགྲུབ་རེ་བཟླས་ལ་ཕུས་བཏབ་སྟེ་གོང་བཞིན་གྲུབ། ཤོག་བུ་ལ་མི་གཟུགས་གཅེར་བུ་ཁ་ཤས་བྲིས་པའི་མདོག་སེར་པོའི་སྙིང་ཁར་ར། དམར་པོའི་སྙིང་ཁར་ཙ། སྔོན་པོའི་སྙིང་ཁར་ན། སེར་པོའི་སྙིང་ཁར་བྷ། སྨུག་པོ་དང་ནག་པོའི་སྙིང་ཁར་མ་བྲིས་པ་སྟེ་འདི་དག་ལ་གྲངས་མེད་པས་གང་མང་བྲིས་ཀྱང་ཆོག ཤོག་བུའམ་གྲོ་ག་ལ་རྩ་གསུམ་སྔགས་ཀྱི་མཐར།
ཨོཾ་ས་དུ་རྦད་སྭཱཧཱ། བདུད་ཏྲམ་ཡ་རྦད༔ ཏྲི་མཱ་ར་ཡ་ཁ་ཧྲིལ་ཛཿཛཿརྦད༔ ཞིང་འདི་ཞེས་བྱ་བ་ལ་རཀྵ་རཀྵཿ ཞེས་བྲིས་ལ་ཡེ་དྷར་གྱིས་སྔགས་པའི་མེ་ཏོག་གཏོར་ཏེ་འཇག་དཀར་སྦོམ་པོའི་རྩེ་ལ་དཀྲིས་པ་དུ་མ་དང་། རས་གཞི་ལ་རའི་གཡང་གཞི་བྲིས་པར་ལོའི་བཙྭའ་དང་། བཙག་བསྲེས་པའི་རྒྱ་གྲམ་དང་ཐིག་ལེ་མང་པོ་བྱས་པ་གསུམ་མམ་ལྔ། ཤིང་རྩེར་བསྐྱོན་པ་དང་། ལྕགས་བཙྭས་ཁྱེར་བ་དུམ་ཙམ་ཅིག རྡོ་ལ་ཞིང་གི་བཙྭའ་བཀུས་པ་གཅིག་སྟེ་དེ་གཉིས་ལ་ར་ཚིལ་གྱིས་བྱུག་ར་ལྤགས་ཀྱིས་བསྟུམ་པ་བརྒྱ།
སཱཙྪ་དཀར་པོ་རབ་གནས་ཅན་བརྒྱ་རྣམས་གྲབས་བྱས་ལ། དེ་ནས་ཟླ་བ་གང་ཡང་རུང་བའི་གཟའ་ཚེས་ཤིས་པ་ཞིག་ལ་བྱ་བའི་ཞིང་དེར་སོང་སྟེ། ཐོག་མར་སྡེ་བརྒྱད་ཆ་སྙོམས། གཏོར་མ་བརྒྱ་རྩ། ཆབ་ཀླུ། མདོ་ཐིག སྣང་བརྒྱད། བཀྲ་ཤིས་བརྩེགས་པ། སྡོང་བརྒྱན་རྣམས་ཀླགས་ལ། མི་ཞྭ་གོས་དམར་པོ་རྡོར་དཀར་ཅན་གྱི་ལག་ཏུ་མདའ་དར་དམར་པོ་དང་།
སྣམ་རས་དམར་པོ་གཡས་གཡོན་གང་བ་རེ་བཟུང་ཞིང་སྐད་ཆེན་པོས་ཡུལ་འདི་ཞེས་བྱ་བའི་ཞིང་འདི་ཞེས་བྱ་བ་ལ། བཙྭའ་སེར་རྒྱལ་པོའི་ཁ་རླངས་བྱུང་ངོ་། ། བཙྭའ་དམར་བཙན་དང་མ་མོའི༞ ། བཙྭའ་ནག་ས་བདག་ཀླུ་གཉན་བདུད་ཀྱི༞ ། བཙྭའ་ཁྲ་བོ་སྡེ་བརྒྱད་ཀྱི་ཁ་རླངས་བྱུང་ངོ་། ། ཟེར་ཞིང་ཞིང་གི་མཐའ་འཁོར་བར་རྒྱུགས་ལ་མདའ་དར་སྣམ་རས་རྣམས་གཡབ་ཅིང་འཁོར་བ་དང་། དོང་ཁྲུ་གང་པའི་ནང་དུ་མདའ་དར་སྣམ་རས་རྣམས་སྦས། ཞྭ་གོས་ལྷྭམ་དམར་རྣམས་ཕུད་དེ་སྐྱ་བོ་སོགས་གང་བདེར་བསྒྱུར། དེ་ནས་ཞིང་དཀྱིལ་དང་མཐའ་སྐོར་སྣ་ཚོགས་སུ་མི་ཞྭ་གོས་ལྷྭམ་ནག་གྱོན་པ་ཁ་ཤས་དང་ཞྭ་གོས་ལྷྭམ་སྐྱ་གྱོན་པ་ཁ་ཤས་བཅས་རྡོར་དཀར་ལ་གནས་པས་ཐོག་མར། མི་འགྱུར་ལྷུན་པོ་སྐུ་ཡི་བཀྲ་ཤིས་ཤོག །
ཞེས་སོགས་ཤིས་པ་གང་ཤེས་འདོན། དེ་ནས་གོང་དུ་བྲིས་པའི་ལྷ་འདྲེའི་ལིངྒ་མིང་ཡིག་རྣམས་ལག་མཐིལ་གཡོན་པར་གན་བརྒྱལ་དུ་བསྒྱེལ། གཡས་པ་དེའི་སྟེང་དུ་ཐལ་མོ་དྲག་ཏུ་བསྡེབ་ཅིང་། བཙྭའ་གཏོང་བའི་ལྷ་འདྲེ་ཐམས་ཅད་རང་རང་གི་གནས་སུ་སོང་ཅིགཿ བྱེར་ཅིགཿ བྲོས་ཅིགཿ ཞེས་དང་། ཀུ་དྲག་ཏུ་བཏོན་ལ་ཕྱོགས་ཐམས་ཅད་ཟིང་ཞིང་རྒྱུགས་ཚར་བ་དང་ཞིང་གི་མཐའ་སྐོར་དུ་ཤིང་སྣའི་དུད་པ་མེ་ལྕེ་མེད་པ་བཏང་། གོང་དུ་འཇག་མར་དཀྲིས་པའི་སྔགས་རྣམས་ཞིང་གི་མཐའ་དབུས་མེད་པ་གང་ཁྱབ་བཙུགས། གྲབ་སྐྱེར་གྱི་ཕྱི་རོལ་མཚམས་བརྒྱད་དུ་ཐོ་དཀར་པོ་མི་གཟུགས་ཙམ་མགོ་ནག་པོར་ཡོད་པ་བཏབ།
དེ་ནས་སྐམ་བཙྭའ་བསྲུང་བའི་སྐབས་སུ་བཤད་པ་ལྟར། རློན་ཐུན་གྱིས་བྲབས་ཚར་བ་དང་གཙང་འགྲམ་མཆོད་རྟེན་གྱི་ས་སོགས་ལྷན་ཅིག་བསྲེས་པའི་སྐམ་ཐུན་དེ་ཡང་། རློན་ཐུན་ཐོར་མི་རྣམས་ཀྱིས་འཐོར་ཚུལ་རློན་ཐུན་བཞིན་འཐོར་ཞིང་། རློན་ཐུན་གྱི་སྔགས་དང་གོང་དུ་བཤད་པའི་བླ་མ་ཡི་དམ་སོགས་ཀྱི་སྔགས་གང་ཤེས་བཟླ། དེ་ནས་ཁྱེའུ་གཙང་མས། ཁྲུས་སྣ་ཀླུ་སྨན་དང་ཆུ་སྦྱར་བ། ཆབ་གཏོར་གྱི་ཆུ་རྣམས་ཁྱེར་ལ་འཐོར་ཚུལ་སྔགས་བཅས་རློན་ཐུན་བཞིན་ལ། ཡང་རློན་བཙྭའ་བསྲུང་བའི་སྐབས་སུ་བཤད་པ་ལྟར་གྱི་སྐམ་ཐུན་གཏོར་ཚར་བ་དང་། མི་དེ་རྣམས་ཀྱིས་བྱེ་མ་དང་ཁམས་ས་བསྲེས་པ་སྐམ་ཐུན་ལྟར་འཐོར་ཞིང་། རློན་ཐུན་གྱི་སྔགས་དང་བླ་མ་ཡི་དམ་སོགས་ཀྱི་སྔགས་བཟླ།
ཡུངས་དཀར་སྐམ་ཐུན་ལྟར་འཐོར་ཞིང་། སྐམ་ཐུན་གྱི་སྔགས་དང་བླ་མ་ཡི་དམ་སོགས་གྱི་སྔགས་བཟླ། དེ་ནས་གོང་གི་གཡང་གཞི་མི་རྣམས་ཀྱི་ཞིང་གི་མཐའ་སྐོར་དུ་འཕྱར་ནས། བསོ་དང་ཀི་ལ་སོགས་པ་ཅ་ཅོ་སྣ་ཚོགས་འདོན་པས་སྐོར། རང་ཉིད་ཀྱི་སྐད་ཆེན་པོས་ཡུལ་འདི་ཞེས་བྱ་བའི། ཞིང་འདི་རྣམས་ལ་གནོད་པའི་བཙྭའ་ཐམས་ཅད་བསྟན་འགྲོར་གནོད་པའི་གདུག་པ་ཅན་གང་དུ་གནས་པའི་ཡུལ་དུ་སོང་ནས་ད་མེད་དོ། ། རའི་གཡང་གཞི་འདྲེ་སྲིན་ཚོགས་པའི་རུ་དར་གྱི་ལོགས་ལ་བཙྭའ་ཐམས་ཅད་ཐིམ་འདུག་གོ ། བཙྭའ་ཐམས་ཅད་རའི་གཡང་གཞིའི་ལོགས་ལ་ཐིམ་ཅིག ཞེས་ལན་གསུམ་ལ་སོགས་པ་བརྗོད། རའི་གཡང་གཞི་རྣམས་མི་རྣམས་ཀྱིས་ཁྱེར་ཏེ་ཡུལ་དེའི་འཐུང་ཆུ་ཞིང་ཆུ་མིན་ངེས་ཞིག་ལ་དག་པར་བཀྲུས།
བསྲུང་འཁོར་གོང་བཞིན་བསྒོམ་ལ། ཕྱི་རོལ་གྱི་ཐོ་རྣམས་ལ་དམིགས་ལ་སྦྱངས་འཁྲུས་སྤྱི་འགྲེ་ལྟར་བྱས་ཏེ། ཨ་མྲྀ་ཏས་བསངས། སྭ་བྷཱ་ཝས་སྦྱངས། ཐོ་རྣམས་མི་དམིགས་སྟོང་ཉིད་ལས། ། པདྨ་ཉི་མའི་གདན་སྟེང་དུ། ། རྡོ་རྗེ་རྒྱ་གྲམ་ཧཱུྃ་གིས་མཚན། ། དེ་ལས་འཕྲོ་འདུ་ཡོངས་གྱུར་ལས། ། ཁྲོ་ཆེན་བདུད་རྩི་འཁྱིལ་པ་ལྗང་། ། ཞལ་གཅིག་མཆེ་གཙིགས་དམར་ཟླུམ་སྤྱན། །
སྨ་ར་སྨིན་མ་དབུ་སྐྲ་འབར། ། སྦོམ་ཐུང་ཤ་རྒྱས་རགས་ཤིང་གྲིམས། ། ཕྱག་གཡས་རྒྱ་གྲམ་ཐུགས་ཀར་འཛིན། ། གཡོན་པ་དེས་མཚན་དྲིལ་ཀུར་བསྟན། ། རིན་ཆེན་སྦྲུལ་དང་སྟག་ཤམ་ཅན། ། གཡས་བསྐུམ་གཡོན་བརྐྱང་མེ་འབར་དབུས། ། རབ་བརྗིད་བཞུགས་པའི་གནས་གསུམ་དུ། ། རྡོ་རྗེ་གསུམ་དངོས་ཨོཾ་ཨཱཿཧཱུྃ། ། ཐུགས་ཀར་ཉི་སྟེང་ཧཱུྃ་ཡིག་ལས། ། འོད་འཕྲོས་རང་འདྲའི་ཡེ་ཤེས་པ། །
སྤྱན་དྲངས་དམ་ཡེ་དབྱེར་མེད་འགྱུར། ། ཞེས་དང་། ཛཿཧཱུྃ་བཾ་ཧོཿ ཉེར་གཅིག་སོགས་གྲངས་མང་བརྗོད། ནམ་མཁར་བཞུགས་པའི་སངས་རྒྱས་ཀྱིས། ། དབང་བསྐུར་དོན་ཡོད་གྲུབ་པས་མཚན། ། མཆོད་ཡོན་མེ་ཏོག་སྤོས་མར་མེ། ། དྲི་དང་ཞལ་ཟས་རོལ་མོ་སོགས། ། མཆོད་སྤྲིན་རྒྱ་མཚོས་མཉེས་པར་གྱུར། ། འཇིགས་པའི་ཧཱུྃ་སྒྲ་ངེས་སྒྲོག་ཅིང་། །
བགེགས་རྣམས་མ་ལུས་འཇོམས་མཛད་པ། ། དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། ཨོཾ་ཙཀྵུ་ཙཀྵུ་ས་མནྟ་ཙཀྵུ་བི་ཤོ་དྷ་ནེ་སྭཱཧཱ། ལན་གསུམ་གྱིས་སྤྱན་དབྱེ། ཐུགས་ཀར་ཉི་སྟེང་ཧཱུྃ་ཡིག་ལས། ། རང་སྔགས་ཀྱིས་བསྐོར་འོད་ཟེར་གྱིས། ། ལོ་དགྲ་གནོད་པ་མ་ལུས་པ། ། བསྲུང་ཞིང་སྐྱོབས་པའི་ལས་མཛད་གྱུར། ། ཞེས་དང་།
གོང་དུ་བཤད་པའི་ཨ་མྲྀ་ཏའི་སྔགས་འཕྲེང་འཁོར་སོགས་བཟླས་ལ། ཡེ་དྷརྨས་བརྟན་བཞུགས་རབ་གནས་སོགས་ནས་འབྱུང་བ་བཞིན་ལ། བྱེ་བྲག་ཏུ་ཡང་ཁྲོ་ཆེན་བདུད་རྩི་འཁྱིལ་བ་ཐོ་འདི་ལ་བརྟན་པར་བཞུགས་སུ་གསོལ། བརྟན་པར་བཞུགས་ནས་ལོ་དགྲ་ཐམས་ཅད་བསྲུང་དུ་གསོལ། ཞེས་དང་། དྲིལ་བུ་གསིལ་མེ་ཏོག་གི་ཆར་ཡེ་དྷར་ལན་གསུམ་སོགས་བྱས་མཐར་བཀྲ་ཤིས་ཅི་ཤེས་བརྗོད་ལ། ནམ་མཁའི་ཁམས་ནས་རང་གིས་བསྒོམ་པ་དང་འདྲ་བའི་འཕགས་པ་སྤྱན་རས་གཟིགས་དབང་ཕྱུག་དཔག་ཏུ་མེད་པར་བྱོན་ནས་ལོ་ཏོག་ལ་ཐིམ་པས་བྱིན་གྱིས་བརླབས་པར་གྱུར། ཞེས་དང་། མེ་ཏོག་གཏོར་ལ། འཇིག་རྟེན་བདེ་ཞིང་སོགས།
ལྷས་ཀྱང་དུས་སུ་ཆར་སོགས། མཁའ་ལ་གློག་འཕྲེང་སོགས། དེ་རྣམས་རྩྭ་དང་སོགས། ཡུལ་ཕྱོགས་ཀུན་ཏུ་ཆར་ཆུ་སོགས། འབྱུང་པོ་གང་དག་འདིར་ནི་སོགས། དེ་ནས་བཀྲ་ཤིས་ཀྱི་ཚིགས་གང་ཤེས་བརྗོད་ལ་མེ་ཏོག་གི་ཆར་དབབ། དགེ་བ་འདི་ཡི་མྱུར་དུ་བདག ། སོགས་གོང་བཞིན་བརྗོད་ལ། གོང་དུ་མདའ་དར་དམར་པོ་སྣམ་རས་དམར་པོ་སྦས་པ་དེ་བཏོན། ཞིང་གི་ཕྱི་རོལ་ཕྱོགས་མཚམས་བརྒྱད་དུ་དོང་ཁྲུ་གང་པ་བརྐོས་ཏེ།
གོང་དུ་བཤད་པའི་རྫས་ལྕགས་བཙྭའ་རྡོ་བཙྭའ་ཚིལ་བྱུགས་ལྕགས་བསྟུམ་མ་རྣམས་བཅུག་ལ་ས་རྡོས་བཀབ་སྟེ། དེའི་སྟེང་དུ་ཐོ་ཆེ་ཆུང་ཅི་རིགས་བརྟན་པར་རྩིགས་པའི་ནང་། སཱཙྪ་རབ་གནས་ཅན་དཀར་པོ་དེ་བཞུགས་ལ་ཡེདྷར་བཟླས་པའི་མེ་ཏོག་གཏོར་ཏེ་བཀྲ་ཤིས་ཀྱི་ཚིག་བརྗོད་དོ། ། སྟོན་ཀ་རྩས་མ་ཚར་བ་དང་ཞིང་ཁར་སོང་ལ་སྤྱན་རས་གཟིགས་ཀྱི་བདག་བསྐྱེད་བྱས་ཏེ་སྔགས་བཟླ་མི་དགོས་པར། མཆོད་ཡོན་མེ་ཏོག་ནས་ཕྱག་འཚལ་བསྟོད་ཀྱི་བར་བརྗོད་ལ་ཁུ་ཚུར་རྒྱབ་སྦྱར་མཐེབ་སྲིན་གྱི་སེ་གོལ་དང་བཛྲ་མུཿ ཐོ་བདུད་རྩི་འཁྱིལ་པའི་ཡེ་ཤེས་པ་གཤེགས། དམ་ཆིག་པ་རང་ལ་ཐིམ། ཞེས་བརྗོད་ལ་བསྡུས། དགེ་བ་འདི་ཡིས་མྱུར་དུ་བདག ། སོགས་བྱའོ།། །།
ཅེས་དགོངས་འདུས་ནས་གསུངས་པའི་བཙྭའ་བསྲུང་རྡོ་རྗེ་ཕ་ལམ་གྱི་གསལ་བྱེད་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་བྲིས།། །། མངྒ་ལཾ།། །། PAGE * MERGEFORMAT 6 ཀུན་དགའ་བློ་གྲོས། བླ་མ་དགོངས་འདུས་ལས་བཙྭའ་བསྲུང་རྡོ་རྗེ་ཕ་ལམ་གྱི་གསལ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
