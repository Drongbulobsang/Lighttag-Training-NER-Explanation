གསུང་འབུམ། ཀུན་དགའ་བློ་གྲོས།
པོད ༡༥༨
༄༅། །འདོད་རྒྱལ་རྗེས་གནང་།།
༄༅། །འདོད་རྒྱལ་རྗེས་གནང་།། འོ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེས་སུ་གནང་བ་ཟབ་མོ་གསན་སྙམ་པས་བྱང་ཆུབ་མཆོག་ཏུ་ཐུགས་བསྐྱེད་པ་གསལ་བཏབ་ནས་གསན་པར་ཞུ། དེ་ལ་འདིར་གང་གསན་པར་བྱ་བའི་ཆོས་ནི། རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཟབ་ཆོས་དབང་སྡུད་ཀྱི་མཐར་ཐུག་ཁྲོ་ཆེན་འདོད་པའི་རྒྱལ་པོའི་འདོད་པ་ལྷ་དང་གསང་སྔགས་སྒྲའི་རྗེས་སུ་གནང་བ་གཉིས་ལས། འདིར་འདོད་པ་ལྷ་ཡི་རྗེས་སུ་གནང་བ་ཟབ་མོ་སྒྲུབ་པར་བྱེད་པ་ལ། སློབ་དཔོན་གྱི་བྱ་བ་རྣམས་གྲུབ་ནས། ད་ཁྱེད་རང་རྣམས་ཀྱི་སྐུ་སྐལ་དུ་གྱུར་པ་ལ་རྗེས་གནང་ཟབ་མོ་ཞུ་བའི་ཡོན་དུ་དམིགས་ནས་མཎྜལ་ཞིག་དབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། རྡོ་རྗེ་རྣལ་འབྱོར་དབང་ཕྱུག་གཙོ། །
གསང་བའི་ཆོ་ག་བླ་ན་མེད། ། དབང་དུ་བྱེད་པའི་རིག་སྔགས་མཆོག ། བདག་ལ་ངེས་པར་སྩལ་དུ་གསོལ། ། ཞེས་ལན་གསུམ། རྒྱུད་དག་པའི་ཆེད་དུ་དམིགས་པ་འདི་བཞིན་དུ་མཛོད། མདུན་གྱི་ནམ་མཁར་བླ་མ་དང་གཉིས་སུ་མེད་པའི་འདོད་པའི་རྒྱལ་པོ་ལ་སྐྱབས་གནས་དམ་པ་ཐམས་ཅད་ཀྱིས་བསྐོར་བའི་སྤྱན་སྔར་ཁྱེད་རང་རྣམས་འཁོད་ནས་ཡན་ལག་བདུན་པ་བགྱི་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད། དཀོན་མཆོག་གསུམ་ལ་སོགས་དེ་ལྟར་རྒྱུད་དག་པར་བྱས་ནས་རྗེས་གནང་གི་གཞི་འགོད་པའི་ཕྱིར་སློབ་དཔོན་གྱི་ཐུགས་ཀའི་འོད་ཀྱིས་ཁྱེད་རང་རྣམས་ཀྱི་སྡིག་སྒྲིབ་དང་གདོས་བཅས་ཀྱི་ལུས་སྦྱངས། ཨོཾ་སྭ་བྷཱ་ཝ་སོགས། སྟོང་པའི་ངང་ལས་པདྨ་དམར་པོ་འདབ་མ་སུམ་ཅུ་རྩ་གཉིས་པའི་ཞེས་པ་ནས། ཉི་མའི་དཀྱིལ་འཁོར་གྱི་སྟེང་དུ་བར་སྒྲུབ་ཐབས་བཞིན།
ཁྱེད་རང་རྣམས་ཀྱི་སེམས་ཉིད་གཉིས་སུ་མེད་པའི་ཡེ་ཤེས་ནས། ཞུ་བ་ལས་བར་སྒྲུབ་ཐབས་བཞིན། ཁྱེད་རང་རྣམས་ཁྲོ་ཆེན་འདོད་པའི་རྒྱལ་པོ་ནས། དེ་བཞིན་གཤེགས་པ་ཐམས་ཅད་ཀྱི་བར་སྒྲུབ་ཐབས་བཞིན། འདི་ལ་མངོན་པར་དབང་བསྐུར་བ་སྩལ་དུ་གསོལ་ནས། དབུ་བརྒྱན་བར་སྒྲུབ་ཐབས་བཞིན། ཁྱེད་རང་རྣམས་ཀྱི་དཔྲལ་བར་ཨོཾ་ལས་འཁོར་ལོ་ནས་ཞུ་ནས་བར་སྒྲུབ་ཐབས་བཞིན། ཁྱེད་རང་རྣམས་ཀྱི་ལུས་ངག་སོགས་སྒྲུབ་ཐབས་བཞིན། ཁྱེད་རང་རྣམས་འདོད་རྒྱལ་ཡབ་ཡུམ་དུ་གསལ་བའི་ཡབ་ཀྱི་ཐུགས་ཀར་ཧཱུྃ་ཡིག་དམར་པོ་སློབ་དཔོན་གྱི་ཐུགས་ཀར་ཉི་མ་ལ་ཧཱུྃ་ཡིག་དམར་པོ་སྔགས་ཕྲེང་གིས་བསྐོར་བར་དམིགས་ནས་བཟླས་ལུང་ཟབ་མོ་ཞུ་བའི་ཡོན་དུ་ཙནྡན་དམར་པོས་བྱུགས་པའི་མཎྜལ་ལ་མེ་ཏོག་དམར་པོས་མཎྜལ་ཕུལ་བའི་མོས་པ་མཛོད་ལ། མཎྜལ་ཞིག་དབུལ་བར་ཞུ།
དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། དུས་གསུམ་སངས་རྒྱས་ཐམས་ཅད་ཀྱི། ། དམིགས་མེད་ཐུགས་རྗེ་ལས་འཁྲུངས་པའི། ། འཕྲིན་ལས་དངོས་གྲུབ་འབྱུང་བའི་ཕྱིར། ། འདིར་ནི་རྗེས་སུ་གནང་བར་མཛོད། ། དེ་ལྟར་གསོལ་བ་བཏབ་ནས། སློབ་དཔོན་གྱིས་སྤྲོའམ་དྲི་བ་ནི། འགྲོ་བ་སེམས་ཅན་དོན་སླད་དུ། ། དུས་གསུམ་སངས་རྒྱས་ཐམས་ཅད་ཀྱི། ། དམིགས་མེད་ཐུགས་རྗེ་ལས་བྱུང་བའི། །
ཐབས་ཀྱི་ཕྲིན་ལས་ཟབ་མོའི་དོན། ། བདེན་ཞིང་བསྡུ་བར་མི་འགྱུར་བའི། ། གསང་ཆེད་འདི་ལ་ཁྱོད་དད་དམ། ། ཞེས་དྲིས་པས་ལན་བཏབ་པར་མོས་པ་མཛོད་ནས། འདིའི་རྗེས་ཟློས་ལན་གཅིག་མཛོད། འགྲོ་བ་སོགས་གོང་བཞིན་ལ། གསང་ཆེན་འདི་ལ་བདག་དད་དོ། ། ཞེས་ལན་བཏབ་ནས། སློབ་དཔོན་གྱི་ཐུགས་ཀ་ནས་སྔགས་ཕྲེང་བྱུང་། ཞལ་ནས་ཐོན།
ཁྱེད་རང་རྣམས་ཀྱི་ཞལ་དུ་ཞུགས། ཐུགས་ཀའི་ཧཱུྃ་ཡིག་གི་མཐར་འཁོད་པའི་མོས་པ་མཛད་ནས་སྔགས་འདིའི་རྗེས་ཟློས་ལན་གསུམ་གྱི་བར་དུ་མཛོད། ཨོཾ་ཝ་ཤཾ་ཀུ་རུ་ཧོཿ ནས། བྷ་ན་ཏེ་མཱ་ར་ཎཾ། འགྲོ་བ་མང་པོ་ཝ་ཤཾ་ཀུ་རུ་ཧོཿ བར་ཚར་གསུམ། དེ་ལྟར་བཟླས་པ་དེ་ཉིད་བརྟན་པའི་ཕྱིར། སློབ་དཔོན་གྱིས་ཁྱེད་རང་རྣམས་ཀྱི་སྤྱི་བོར་མེ་ཏོག་བཞག་ནས་བརྟན་པར་བྱས་པའི་མོས་པ་མཛོད། བདག་ལ་ཇི་ལྟར་ཡོད་པ་བཞིན། །
འདི་ལ་བགོ་བར་མཛད་དུ་གསོལ། ། དེ་ནས་སློབ་དཔོན་གྱིས་གཏོར་མ་ཁྱེད་རང་རྣམས་ཀྱི་མགོ་ཐོག་ཏུ་བཞག་ནས་བྱིན་གྱིས་བརླབས་པའི་མོས་པ་མཛོད། ཞེས་གཏོར་མ་སློབ་མ་རེ་རེ་བཞིན་གྱི་མགོ་བོར་བཞག་ལ། དུས་གསུམ་སངས་རྒྱས་ཐམས་ཅད་ཀྱི། ། ཞི་བའི་ཕྲིན་ལས་ཆེན་པོ་ཡིས། ། ནད་དང་གནོད་པ་ཞི་བར་མཛོད། ། ཚེ་དང་བསོད་ནམས་རྒྱས་པར་གྱིས། ། གདུལ་བྱ་དབང་དུ་འདུ་བར་གྱིས། ། བསྟན་ལ་གནོད་པ་གསད་པར་གྱིས། ། དུས་གསུམ་སངས་རྒྱས་ཐམས་ཅད་ཀྱི། །
བྱིན་གྱིས་བརླབས་ཀྱི་ཁྲོ་བོ་ནི། ། དབང་བསྐུར་ཕོ་ཉའི་ལས་མཛད་པ། ། ཁྲོ་བོ་འདོད་པའི་རྒྱལ་པོ་ཡི། ། འདི་ཡི་བསྒྲུབ་བྱ་འགྲུབ་པར་གྱིས། ། དུས་གསུམ་སངས་རྒྱས་ཐམས་ཅད་ཀྱི། ། གདུལ་བྱ་སེམས་ཅན་འདུལ་བའི་ཕྱིར། ། མཁའ་འགྲོའི་གཟུགས་སུ་སྣང་མཛད་དེ། ། དམ་ཚིག་སྡོང་གྲོགས་མཛད་གྱུར་པའི། ། མཁའ་འགྲོ་སུམ་ཅུ་རྩ་གཉིས་ཀྱི། ། འདི་ཡི་བསྒྲུབ་བྱ་འགྲུབ་པར་གྱིས། །
དུས་གསུམ་སངས་རྒྱས་ཐམས་ཅད་ཀྱི། ། འགྲོ་བ་སེམས་ཅན་གདུལ་བྱའི་ཕྱིར། ། དམིགས་མེད་ཐུགས་རྗེ་ལས་བྱུང་བའི། ། ཐབས་ཀྱི་ཕྲིན་ལས་ཟབ་མོའི་དོན། ། བདེན་ཞིང་བསླུ་བར་མི་འགྱུར་བའི། ། གསང་ཆེན་འདི་ནི་བསྒྲུབ་པར་གྱིས། ། ཐམས་ཅད་ལ་ཚར་བ་དང་། གཏོར་མ་སྔར་ཤུལ་དུ་བཞག་ལ། དེ་ནས་དམ་ཚིག་བསྒོ་བ་འདི་ལ་གསན་པས་ཁྱབ་པར་གདའ་སྟེ། འདི་ནི་མཆོག་ཏུ་ངོ་མཚར་ཆེ། །
ཕྲིན་ལས་སྙིང་པོ་ཁྱད་པར་ཅན། ། གསང་བ་ལས་ཀྱང་ཆེས་གསང་ནས། ། སྒྲུབ་ལ་འབད་ན་འགྲུབ་འགྱུར་བས། ། ནམ་ཡང་དོར་བར་མི་བྱ་ཞིང་། ། སྤེལ་ན་དངོས་གྲུབ་ཉམས་པར་འགྱུར། ། དེས་ན་ཁྱེད་ཀྱིས་ནམ་ཡང་ནི། ། སྤེལ་ཞིང་བསྒྲག་པར་མི་བྱ་ཞིང་། ། སྣོད་ལྡན་གཅིག་ལ་ནུབ་མི་བྱ། ། ཚོགས་ཀྱི་མཆོད་པས་མཉེས་པར་བྱ། ། ཞེས་གསུངས་པས་དེ་ལྟ་བུའི་དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་གཟུང་བར་བགྱིའོ་སྙམ་པས་འདིའི་རྗེས་ཟློས་ལན་གསུམ་གྱི་བར་དུ་མཛོད།
གཙོ་བོས་སོགས་སྤྱི་འགྲེ་ཡིན་ནོ། ། ཞེས་འདི་ངོར་ཆེན་དཀོན་མཆོག་ལྷུན་གྲུབ་ཀྱིས། ། འདོད་རྒྱལ་རྗེས་གནང་གོང་མའི་གསུང་མཆན་གྱི། ། གསལ་བྱེད་ས་སྐྱ་ཀུན་བློས་གོང་དཀར་དུ། ། རང་གི་ཆོ་མོས་འདུས་པར་སྤེལ་ཕྱིར་སྦྱར།། །། PAGE * MERGEFORMAT 2 ཀུན་དགའ་བློ་གྲོས། འདོད་རྒྱལ་རྗེས་གནང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
