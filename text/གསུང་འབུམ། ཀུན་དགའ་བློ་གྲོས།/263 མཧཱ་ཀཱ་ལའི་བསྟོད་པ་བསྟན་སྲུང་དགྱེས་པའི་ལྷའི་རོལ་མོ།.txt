གསུང་འབུམ། ཀུན་དགའ་བློ་གྲོས།
པོད ༢༦༣
མཧཱ་ཀཱ་ལའི་བསྟོད་པ་བསྟན་སྲུང་དགྱེས་པའི་ལྷའི་རོལ་མོ།
༄༅། །མཧཱ་ཀཱ་ལའི་བསྟོད་པ་བསྟན་སྲུང་དགྱེས་པའི་ལྷའི་རོལ་མོ་ཞེས་བྱ་བ་བཞུགས་སོ།། ན་མཿཤྲཱི་མ་ཧཱ་ཀཱ་ལ་ཡ། ཧཱུྃ། རྒྱལ་ཀུན་བསྐྱེད་པའི་ཡབ་གྱུར་རྡོ་རྗེ་འཆང་། ། གདུག་པ་འདུལ་ཕྱིར་སྲིན་པོ་ཁྲོས་པའི་སྐུར། ། ཉེར་བསྟན་སྲུང་མའི་དབང་པོ་ཀུན་གྱི་གཙོ། ། འཇིགས་པའི་གཟུགས་ཅན་ཁྱོད་ལ་བསྟོད་པར་གྱི། ། གང་སྐུ་བཻཌཱུརྻ་ཡི་ལྷུན་པོ་ལ། ། ཚ་ཟེར་ཆུ་འཛིན་གྱིས་དབེན་བྱུགས་འདྲའི་མདོག ། ཞལ་གཅིག་ཕྱག་གཉིས་གྲི་གུག་ཐོད་ཁྲག་གིས། །
ཉེ་བར་མཛེས་པ་ཁྱོད་ལ་བསྟོད་པར་བགྱི། ། བསྟན་ལ་གནོད་བྱེད་དགྲ་བགེགས་ཚོགས་རྣམས་ཀྱིས། ། བདེ་སྐྱོང་ཤ་ཆེན་དྭངས་མ་འགེམས་མཛད་པའི། ། རྣམ་སྤྲུལ་གསེར་ལས་ལེགས་གྲུབ་གྷནྜེ་མཆོག ། ཐུགས་ཀར་བཟུང་བ་ཁྱོད་ལ་བསྟོད་པར་བགྱི། ། དེ་བཞིན་གཤེགས་པ་རིགས་ལྔའི་རང་བཞིན་གྱི། ། མི་མགོ་སྐམ་པོས་དབུ་སྐྱེས་མཚམས་མཛེས་ཤིང་། ། མགོ་རློན་ཁྲག་འཛག་རྒྱུ་མ་ལ་བརྒྱུས་པའི། ། དོ་ཤལ་བྱས་པ་ཁྱོད་ལ་བསྟོད་པར་བགྱི། ། ལྟོ་འགྲོ་དབང་པོ་རིགས་བཞིས་ཕྱག་སོགས་མཛེས། །
དུང་ཆེན་ཕྲེང་བའི་དྲྭ་བ་དྲྭ་ཕྱེད་ཀྱིས། ། དབུ་མགུལ་གསུས་ཁྱིམ་ཕྱག་ཞབས་ཚོགས་རྣམས་བརྒྱན། ། སྟག་ལྤགས་ཤམ་ཐབས་གསོལ་ཁྱོད་བསྟོད་པར་བགྱི། ། དབང་ཞུའི་མདངས་ཅན་ལྷ་གོས་ལྷབ་ལྷུབ་ཀྱིས། ། དཔུང-སྟག་གཡས་གཡོན་ངོས་ནས་ཐུར་དུ་འཕྱངས། ། འདམ་སྐྱེས་ཚ་ཟེར་བཅས་པའི་ལྟེ་བའི་སྟེང་། ། དམ་ཉམས་དབུགས་བྲལ་གདན་བཞུགས་བསྟོད་པར་བགྱི། ། རབ་འབར་འཇིགས་རུང་དྲག་པོའི་མེ་འབར་དབུས། ། བཞུགས་པའི་བསྟན་སྲུང་དབང་པོ་ཁྱོད་བསྟོད་མཐུས། ། གདུག་ཅན་བསྟན་འགྲོའི་ཚོགས་རྣམས་འཇོམས་པ་དང་། །
རྣལ་འབྱོར་ཅི་བསམ་དོན་ཀུན་འགྲུབ་པར་མཛོད། ། དཔལ་ལྡན་མགོན་པོ་སོགས། ༈ བྷྱོཿ གྲངས་མེད་མཁའ་འགྲོའི་གཙོ་མོ་ཨུ་མ་ཡི། ། སྲས་མོའི་ཚུལ་བཟུང་དཔལ་ལྡན་ནམ་གྲུ་མ། ། རྒྱལ་བསྟན་སྐྱོང་མཛད་ནག་ཕྱོགས་འཇོམས་པའི་དཔལ། ། ནག་མོ་འཇིགས་རུང་ཁྱོད་ལ་བསྟོད་པར་བགྱི། ། དགྲ་བགེགས་སྙིང་ཁྲག་འཁྱིལ་བའི་རྒྱ་མཚོའི་དབུས། ། རླུང་གི་ཤུགས་ལྡན་མགྲིན་བཟང་གྭ་དམར་སྟེང་། ། དམ་ཉམས་ཞིང་ཆེན་གཡང་གཞིའི་ཟར་གྱིས་མཛེས། །
སྲིན་པོའི་གདོང་གི་སྒ་བསྟད་བསྟོད་པར་བགྱི། ། ཞོན་པའི་གོང་སྨེད་བྲང་འགྲོའི་ཕྲེང་བས་བརྒྱན། ། སྔ་ཤ་ནད་རྐྱལ་ཕྱི་ཤ་ཚོན་གྲུས་མཛེས། ། ཤོ་རྡེའུ་དཀར་ནག་ལ་སོགས་དྲག་མོ་ཡི། ། ཆ་ལུགས་ཡོངས་སུ་རྫོགས་ཁྱོད་བསྟོད་པར་བགྱི། ། ཆར་སྤྲིན་མུན་ནག་འཐིབས་འདྲའི་མདངས་ལྡན་སྐུ། ། ཞལ་ཕྱག་སྐུ་ལུས་ཚོགས་རྣམས་ཤིན་ཏུ་རིད། ། ཁྲོ་འཁྲུགས་རྔམས་པའི་ཞབས་གཉིས་བརྐྱང་བསྐུམ་གཡོ། ། ནད་ཀྱི་བདག་མོ་ཁྱོད་ལ་བསྟོད་པར་བགྱི། ། གཡས་ཀྱི་དང་པོས་སྲིན་རལ་འབར་བ་བསྣམས། །
འོག་མ་དམ་ཉམས་ཀླད་ཁྲག་ཐུགས་ཀར་འཛིན། ། གཡོན་གྱི་དང་པོས་མདུང་རྣོན་རྟིང་རྩར་བཟུང་། ། འོག་མས་བ་དན་འཛིན་ཁྱོད་བསྟོད་པར་བགྱི། ། དབུ་གཙུག་མགྲིན་སྔོན་མཇུག་སྒྲོའི་གདུགས་ལྡིང་ཞིང་། ། ཐོད་སྐམ་ལྔ་ཡི་དབུ་བརྒྱན་སྙན་གཉིས་ལ། ། བྲང་འགྲོ་གདོང་ལྔས་ལེགས་སྤྲས་གླང་ལྤགས་གསོལ། ། རེ་ལྡེ་བ་གླང་ཀོ་གྱོན་བསྟོད་པར་བགྱི། ། དཔལ་ལྡན་ལྷ་མོ་མི་ཕམ་སྲིད་གསུམ་བདག་སོགས། ༈ ཧཱུྃ། ལོག་འདྲེན་གདུག་པའི་བསམ་པ་ཉེར་འཆང་རྣམས། །
མིང་གི་ལྷག་མར་མཛད་ཕྱིར་རྒྱལ་ཀུན་གྱི། ། མཐུ་སྟོབས་ནུས་ཚོགས་གཅིག་བསྡུས་མ་རུང་སྐུར། ། སྤྲུལ་པའི་ཁྲོ་རྒྱལ་ཁྱོད་ལ་བསྟོད་པར་བགྱི། ། འདམ་སྐྱེས་རྟ་ལྗང་མི་རོའི་གདན་སྟེངས་སུ། ། སྐུ་མདོག་མཐིང་ནག་ཞལ་བཞི་ཕྱག་བཞི་པ། ། ཞབས་ཟུང་བརྐྱང་བསྐུམ་འགྱིངས་བག་གར་དགུའི་ཉམས། ། རྣམ་པར་གཡོ་བ་ཁྱོད་ལ་བསྟོད་པར་བགྱི། ། རྩ་ཞལ་མིག་སྨན་མདོག་ཅན་མི་རོ་གསོལ། ། གཡས་ཞལ་ཟླ་བ་ཟིལ་གནོན་ཁྲོ་ཞིང་འཛུམ། ། གཡོན་ཞལ་པདྨ་རཱ་གར་རྒྱ་ཆེར་བཞད། །
སྟེང་ཞལ་དུང་མདོག་རབ་ཁྲོས་བསྟོད་པར་བགྱི། ། གཡས་གཡོན་ཕྱག་བཞིས་གྲི་གུག་ཐོད་ཁྲག་དང་། ། རལ་གྲི་མདུང་རྣོན་གདེངས་པས་དགྲ་ལ་འཕྱར། ། ཕྱག་འགག་རུས་ཕྲེང་གིས་མཛེས་མཆན་ཁུང་དྲྭ། ། གསེར་བུམ་བདུད་རྩིས་གང་ཐོགས་བསྟོད་པར་བགྱི། ། ཐོད་སྐམ་དབུ་བརྒྱན་མགོ་རློན་དོ་ཤལ་བྱས། ། སྦྲུལ་ནག་ཚངས་སྐུད་ཕྲེང་བ་མཆོད་ཕྱིར་ཐོགས། ། དྲིལ་བུ་གཡེར་ཁའི་སིལ་སིལ་དུ་མས་སྤྲས། ། སྟག་ལྤགས་ཤམ་ཐབས་གསོལ་ལ་བསྟོད་པར་བགྱི། ། གཡས་གཡོན་མདུན་རྒྱབ་ངོས་ནས་མཆོངས་རྒྱུག་པའི། །
གཡུང་མོ་གཏུམ་མོ་སྲིང་མོ་སིང་ག་ལཱི། ། སྐུ་མདོག་དམར་ནག་སེར་ལྗང་གྲི་ཐོད་འཛིན། ། རྒྱུ་མའི་ག་ཤལ་ཅན་རྣམས་བསྟོད་པར་བགྱི། ། ཡབ་ཡུམ་འཁོར་བཅས་དམར་ནག་མེ་འབར་དབུས། ། དམ་ཉམས་དགྲ་བགེགས་སྒྲོལ་ཞིང་རྣལ་འབྱོར་སྐྱོང་། ། ཧཱུྃ་ཕཊ་ཀྵིཾ་གི་ང་རོ་འབྲུག་ལྟར་སྒྲོག ། རིག་འཛིན་དགྲ་ལྷ་འཁོར་བཅས་བསྟོད་པར་བགྱི། ། ཞིང་སྐྱོང་ཆེན་པོ་འཁོར་དང་བཅས་པ་རྣམས་སོགས། ཞེས་པ་འདི་ནི་ས་སྐྱ་པ་ཀུན་བློས་ཞབས་དྲུང་ཐམས་ཅད་མཁྱེན་པ་ས་སྐྱ་པའི་ཡབ་ཆོས་ཆོས་སྲུང་གུར་ཞལ་གཉིས་ཀྱི་ནང་ནས་མགོན་པོ་ཞལ་གྱི་ཆོས་སྐོར་ཞུས་པའི་སྐབས་ཞིག་རྨི་ལམ་དུ་རྗེ་བླ་མ་དང་མཇལ་ཞིང་དགེས་པའི་རྣམ་འགྱུར་དུ་མ་ཞིག་མཛད་པའི་ངང་ནས་ཆོས་སྲུང་ཆེ་ཆུང་གཉིས་ལ་བསྟོད་པ་ཤླཽ་ཀ་བདུན་པ་དེ་བརྩམ་ཞེས་གསུངས་པར་རྨིས་པའི་རྒྱུ་མཚན་ཞབས་དྲུང་དུ་ཕུལ་བར་གཏང་རག་ཅིག་དང་བསྟོད་པ་ཞིག་བརྩོམས་དགོས་པའི་བརྡར་འདུག་ཅེས་བཀའ་སྩལ་བར་བརྟེན་མི་ཕྱེད་དད་པ་ཆེན་པོས་ཀུན་ནས་བསླངས་ཏེ་སྦྱར་བའི་ཡི་གེ་པ་ནི་གསོ་འཛིན་པ་བསོད་ནམས་འོད་ཟེར་གྱིས་བགྱིས་པའོ། ། སྨྲས་པ།
རང་ལ་ཉམས་རྟོགས་ཡོན་ཏན་མེད་གྱུར་ཀྱང་། ། བླ་མའི་ཐུགས་རྗེའི་འོད་ཟེར་གྱིས་འཚོ་བའི། ། བསྟན་སྲུང་ཀུན་གྱིས་བུ་གཅིག་བཞིན་དུ་སྐྱོང་། ། ཨེ་མ་ངོ་མཚར་འདི་འདྲ་གསར་དུ་ཤར། ། མ་དཔེ་ལྟར་ཞུས་དག་པར་བཀྲ་ཤིས་སོ།། །། དགེའོ།། །། PAGE * MERGEFORMAT 2 ཀུན་དགའ་བློ་གྲོས། མཧཱཀཱལའི་བསྟོད་པ་བསྟན་སྲུང་དགྱེས་པའི་ལྷའི་རོལ་མོ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
