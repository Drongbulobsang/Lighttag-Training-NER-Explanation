གསུང་འབུམ། ཀུན་དགའ་བློ་གྲོས།
པོད ༡༧༤
བདེ་མཆོག་ནག་པོ་ལུགས་ཀྱི་གཞི་བསྙེན་བྱེད་ཚུལ་གྲུབ་པའི་གསང་གཏམ།
༄༅། །བདེ་མཆོག་ནག་པོ་ལུགས་ཀྱི་གཞི་བསྙེན་བྱེད་ཚུལ་གྲུབ་པའི་གསང་གཏམ་བཞུགས་སོ།། ན་མོ་གུ་རུ་ཤྲཱི་ཧེ་རུ་ཀཱ་ཡ། འཁོར་ལོ་བདེ་མཆོག་ནག་པོ་ལུགས་ཀྱི་གཞི་བསྙེན་བྱེད་ཚུལ་གོ་བདེའི་ངག་གིས་བརྗོད་ན། འདིའི་དབང་ལུང་ཁྲིད་སོགས་ཐོབ་པའི་གང་ཟག་གིས་མཚན་ཉིད་དང་ལྡན་པའི་གནས་སུ་འགྲིགས་ན་རང་ཉིད་ཁ་ལྷོར་ཕྱོགས་པའི་མལ་དང་། དེ་མིན་ཁང་པའི་བབས་དང་བསྟུན་མལ་བཅས་པའི་མདུན་ནམ་གཡས་ཕྱོགས་སུ་བདེ་མཆོག་བྲིས་འབུར་གང་རུང་གི་རྟེན་དང་། ཆོས་སྐྱོང་གི་བྲིས་སྐུ་སོགས་བཀྲམ་པའི་དྲུང་སྟེགས་བང་རིམ་ཅན་ལ་བདུད་རྩི་རིལ་བུ་དང་སྦྱར་བའི་གཏོར་མ་ཟླུམ་པོ་ལྔའམ་གསུམ་སོགས་འོག་ཏུ་གཏོར་བསྔོ་གང་བྱེད་དང་བབས་བསྟུན་གྱི་གཏོར་མ་ཆུ་གཉིས་སྔོན་འགྲོའི་ཉེར་སྤྱོད་དང་བཅས་པ་དང་། ཐུན་གཞན་ལ་ཁ་གསོ་བའི་མཐེབ་སྐྱུ་བཅས་དང་རང་གི་མལ་དྲུང་ལྕོགས་སྟེང་རྡོར་དྲིལ་ཌཱ་མ་རུ་ནང་མཆོད་འཐོར་ནས་བཅས་བཤམ། ཕྲེང་བ་མི་ཐོད་མཚན་ཉིད་དང་ལྡན་པའམ། དེ་མིན་བོདྷིའི་འཕྲེང་བ་གཤིན་པོ་དང་ཐ་མལ་པས་ལོངས་སྤྱད་པ་སོགས་མ་ཡིན་པའམ་ཡང་ན་བོ་དྷི་ཙིཏྟ་བརྒྱ་དང་བཅུ་གཅིག་ཆུ་གྲང་གྲོ་ཆང་བདུད་རྩི་རིལ་བུའི་ཁུ་བ་རྣམས་ཀྱིས་བཀྲུས། བླ་མའམ་རང་གང་རུང་གི་སྔགས་གུལ་གྱིས་བདུག
གཞོན་ནུ་མས་བཀལ་བའི་སྲད་བུ་དགུ་སྒྲིལ་དམར་པོའམ་མདོག་གང་ཡང་རུང་བ་ལ་ཧཱུྃ་བཞི་པའི་སྔགས་དང་གཙོ་བོ་ཡབ་ཡུམ་གྱི་སྙིང་པོ་བཟླ་ཞིང་བརྒྱུས་བརྒྱ་སྟོང་ཁྲི་འབུམ་གྱི་གྲངས་འཛིན་བཅུ་ཤད་མདོ་འཛིན་ཉིས་བརྩེགས་བཅས་ཤིན་ཏུ་གཙང་སྦྲ་དང་ལྡན་ཞིང་གཞན་ལག་མ་བརྒྱུད་པ་དང་གཞན་ཡང་ཟླ་བ་དྲུག་སོགས་ཇི་ཙམ་བྱེད་པ་ལ་འདོད་པའི་མཐུན་རྐྱེན་རྣམས་ཚང་ཞིང་དཀོར་དང་གྲིབ་ཀྱི་རིགས་ལ་འཛེམ་ཆ་དང་། སྨན་པ་མཚམས་གཡོག་རྣམས་ཀྱང་གཉིས་གསུམ་སོགས་ཐོག་མ་ནས་ལྷུས་ཐིངས་དམིགས་འོག་ཏུ་བཅུག འོག་དལ་བར་གྲིམས། མཇུག་ཇེ་ལྷོད། ཁ་ལག་མི་བཀྲུ། སྐྲ་མི་འབྲེག མལ་དྲོད་མ་ཡལ་བ། གནས་ཁང་ལ་བྱི་དོར་མི་བྱེད། སྐྱིད་སྡུག་ལེགས་ཉེས་ཅི་འདྲ་བྱུང་སོང་ཡང་ཐོག་མར་དམ་བཅས་པ་དེ་ལས་མི་འདའ་སྙམ་པའི་སྙིང་ཁམས་བསྐྱེད་དེ་དངོས་ཉམས་རྨི་ལམ་སོགས་ལ་བཟང་ཞིང་ལེགས་པ་བྱུང་ཡང་ཆེད་འཛིན་མི་བྱེད་ངན་ཞིང་སྡུག་པ་བྱུང་ཡང་རྣམ་རྟོག་གི་དབང་དུ་མི་གཏོང་བར་ཐུགས་དམ་གང་བྱེད་དེ་ལ་སེམས་སྒྲིམས་ནས་བྱེད་དགོས་པས་མངོན་རྟོགས་ཀྱང་བཤར་སྦྱངས་ཙམ་མ་ཡིན་པར་ཚིག་རྗེས་སུ་སེམས་ཕྲི་ལི་ལི་འགྲོ་བ་ཞིག་བསྒོམ། རླུང་སྦྱོར་ཤེས་ན་རྫོགས་རིམ་གྱི་སྐབས་སུ་བུམ་ཅན་ཅི་ནུས་འཛིན།
བཟླས་པའི་སྐབས་སུ་ཕར་འཁོར་གྱི་དམིགས་པ་སོགས་ས་ལོའི་སྒྲུབ་ཐབས་སུ་གསུངས་པ་བཞིན་དང་། དེ་ཁོ་ནས་མ་འཁྱོལ་བ་ལྟ་བུ་བྱུང་ན་བསྐྱེད་རིམ་རྣམ་བཤད་རྣམས་ནས་གསུངས་པ་བཞིན་རྟེན་དང་བརྟེན་པར་བཅས་པའི་དཀྱིལ་འཁོར་ལ་སེམས་འཛིན་ཅིང་བཟླ་བ་དང་། སྐབས་འགར་སྔགས་ཀྱི་སྒྲ་གྲག་སྟོང་ལ་སེམས་གཏད་ནས་བཟླ་བ་དང་། སྐབས་འགར་འདས་པའི་རྗེས་མི་གཅོད་མ་འོངས་པའི་འདུན་མི་བསུ། ད་ལྟའི་ཤེས་པ་ལ་བཟོ་བཅོས་མི་བྱ་བར་ཧད་དེ་ཕྱད་དེའི་ངང་ནས་བཟླ་བ་སོགས། མདོར་ན་སྒོ་གསུམ་འཇུག་པ་གཅིག་ཏུ་སྒྲིལ་ནས་བཟླས་པས། ཐོག་མར་ལུས་ལ་ནད་དང་སེམས་ལ་རྣམ་རྟོག་སོགས་སྔར་ཡེ་མེད་པ་རྣམས་ཀྱང་བུན་གྱིས་ལངས་མོད་ཡང་། དེ་དག་གི་དབང་དུ་མ་བཏང་བར་དགེ་སྦྱོར་ལ་རྟག་འགྲུས་དང་། སྨན་དང་ཟས་སྤྱོད་སོགས་བྱིང་རྒོད་སེལ་བའི་ཐབས་སྤྱི་འགྲེ་ཉམས་སུ་བླངས་པས་རིམ་གྱིས་དགེ་མཚན་རྣམས་འབྱུང་བས་ན་དེ་དག་ངེས་པར་བྱས་ནས། མཚམས་ལ་འཇུག་པའི་སྔོན་དུ་བརྒྱད་ཏོག་སོགས་མདོ་རྣམས་ཅི་ནུས་བཀླག
སཱཙྪཱ་དང་གཏོར་མ་འགྲུབ་ཚད་བྱ། ཟླ་བ་གང་རུང་གི་ཡར་ངོའི་ཚེས་བཅུའམ། མར་ངོའི་ཉེར་ལྔ་སོགས་ལ་ཐོག་མར་སྒྲུབ་ཁང་དུ་ཆ་གསུམ་གཏོར་མ་ཡིད་ཆེས་པ་གསུམ་ལ་སོགས་པ་བཏགས། བགེགས་གཏོར་ཕྱིར་དོར་བའི་ཚེ་ལུས་ཀྱི་རྡོ་དྲིལ་གསོར་དཀྲོལ་དང་ཐུན་ཡུངས་ཀྱིས་སྒྲུབ་ཁང་ལ་བྲབ་ཅིང་སྔགས་གུལ་བདུག ངག་ཏུ་དྲག་སྔགས་ཤེས་ཚད་བཟླ། སེམས་ཀྱིས་སྒོ་མཚམས་མ་བརྒྱད་སོགས་ཁྲོ་མོ་དང་ཁྲོ་བོ་མཚོན་ཆ་ཐོགས་པ་དཔག་ཏུ་མེད་པས་སྒྲུབ་པ་ལ་བར་དུ་གཅོད་པ་ཐམས་ཅད་ཕྱི་རྒྱ་མཚོའི་ཕ་རོལ་ཏུ་བསྐྲད་པར་བསམ། སྒྲུབ་ཁང་གི་ཕྱིར། ཐོ་དཀར་པོ་མངོན་མཚན་ཅན་བཙུགས། འདི་ལ་རྒྱས་པར་ན་རྒྱལ་ཆེན་བསྐྱེད་ཆོག་སོགས་དང་། འབྲིང་པོ་ལ་བགེགས་སྐྲོད་མངའ་གསོལ་ཤིས་བརྗོད་མཛད་པ་ཅིག་འདུག་ཀྱང་།
བསྡུ་ན་བཙུགས་པ་རང་གིས་གོ་ཆོད་དེ་ནང་དུ་ལོག་མལ་ལ་འཁོད་ནས་ཐོག་མར་བདེ་མཆོག་བརྒྱུད་འདེབས་དང་། རྩ་བའི་བླ་མའི་སྐུ་བསྟོད་གང་ཤེས་བཏོན། ཐུན་གསུམ་པའམ་ཐུན་བཞི་མ་གང་རུང་གསུངས་ཀྱང་། ལས་དང་པོ་པ་ལ་ཐུན་བཞི་མ་བདེ་བས། འདིར་གོང་ཐུན་ལ་དབུ་བཙུགས་པའི་དབང་དུ་བཏང་ནས། ཐོག་མར་གནས་ཡོ་བྱིན་རླབས་བྱ། དེ་ནས་སྐྱབས་ཡུལ་གསལ་འདེབས་ནས་བཟུང་གོ་ཆ་གསུམ་གྱིས་བསྲུངས་ལ་ལུས་དཀྱིལ་ཡིག་འབྲུར་བསྒྱུར་བའི་བར་བྱ། དེ་ནས་གཏོར་བསྔོ་རྒྱས་བསྡུས་གང་རུང་། ཚོགས་འཁོར་བསྡུས་པ་བཅས་བྱས་ལ། མཇུག་བསྡུས་ནས།
ལུང་པ་དེའི་རི་ལ་ཉི་མ་མ་བྱོན་ཙམ་ལ་གྲོལ། ཡང་ས་སྲིབ་ནས་ནམ་ཕྱེད་ཙམ་བར་སོགས་ཅི་ནུས་ལ་སྲོད་ཐུན་བླངས་ལ་སྐྱབས་འགྲོ་ནས་བཀྲ་ཤིས་ཀྱི་བར་ཁོ་བོས་བརྩམས་པའི་སྒྲུབ་ཐབས་འབྲིང་པོ་བཞིན་བྱས་ལ། ཉལ་བའི་རྣལ་འབྱོར་གྱིས་ཉལ།་་་་་ དགོང་ཐུན་དང་སྲོད་ཐུན་གྱི་གྲོལ་མཚམས་འདི་ནི་འོག་གདོང་བཞིའི་སྐབས་དང་སྟབས་གཅིག་ཏུ་བྲིས་པ་ཡིན་ཞིང་ཚུལ་ཉིན་གྱི་ཐུན་གཉིས་པོ་འདི་ལ་དེ་ཙམ་གྱི་ཡུན་མི་ཐོག ཐུན་འདི་གཉིས་ལ་སྐྱབས་འགྲོ་ཡིག་བརྒྱ་རྣམས་ཉེར་གཅིག་རེ་དང་རྩ་སྔགས་གཉིས་མེད་གསུང་། སྙིང་པོ་གཉིས་མེད་འཕྲེང་འཁོར་ཉེ་སྙིང་གཉིས་མེད་ནས། གོ་ཆ་གཉིས་མེད་ཀྱི་བར་གསུམ་རེ། ཞལ་བཞི་པའི་སྔགས། སུམྦྷ་ནི་ཚར་གསུམ་རེ་བཟླའོ། ། སང་ཐོ་རེངས་སྔ་ཕྱི་ཇི་ཙམ་རིགས་པར་ལྡང་བའི་རྣལ་འབྱོར་གྱིས་ལངས་ལ་སྐྱབས་འགྲོ་ནས་བཀྲ་ཤིས་ཀྱི་བར་སྒྲུབ་ཐབས་རྒྱས་པ་བཞིན་དང་གཏོར་བསྔོ་བསྡུས་པ་བྱས་ལ་ལུང་པར་དེར་ཉི་མ་མ་ཤར་ཙམ་ལ་གྲོལ།
དེ་ནས་གཏོར་མ་སོགས་ཐུགས་དམ་ཆགས་མེད་གཞན་ཡོད་ན་བར་འདིར་བྱས་ལ་ཉི་མ་ཤར་དྲོས་ནས་བཟུང་ཕྱེད་མ་ཟིན་བར་སྔ་ཐུན་ལ་སྒྲུབ་ཐབས་འབྲིང་པོ་དང་གཏོར་བསྔོ་བསྡུས་པ་བྱ། དེ་ནས་དགོང་སྲོད་ཀྱི་ཐུན་གཉིས་ནི་སྔར་དང་འདྲ་བར་བྱ་ཞིང་། མཚམས་ལ་ཞུགས་པའི་སང་དེ་ནས་བཟུང་ཞག་གཅིག་གཉིས་སོགས་ལ་ཐུན་གྱི་དངོས་གཞི་སྐྱབས་འགྲོ་ཁོ་ན་ལ་གྲངས་བཟུང་། བཟླས་པ་འཕྲེང་འཁོར་ཁ་རེ་བསགས། དེ་ནས་ཞག་གྲངས་ཅི་རིགས་ལ་སྐྱབས་འགྲོ་ཉེར་གཅིག་སོགས་ཅི་ནུས་དང་ཐུན་དངོས་ཡིག་བརྒྱ་ལ་གྲངས་བཟུང་། འདིའི་སྐབས་སུ་ཐུན་བཞི་ཆར་ལ་རྡོ་རྗེ་སེམས་དཔའི་སྒོམ་བཟླས་སྦྱར། དེ་ནས་སྐྱབས་འགྲོ་ཡིག་བརྒྱ་རྣམས་ཇི་ལྟར་འོས་པ་དང་ཐུན་བཞི་ཆར་ལ་རྩ་སྔགས་གཉིས་མེད་ཚར་གསུམ་རེ། སྙིང་པོ་གཉིས་མེད་བརྒྱ་སྟོང་སོགས་ཅི་འགྲུབ་ཐུན་གྱི་མཐར། ཉེ་སྙིང་གཉིས་མེད་ནས་སྒོ་མཚམས་མ་གཉིས་མེད་ཀྱི་བར་གསུམ་རེ། གོ་ཆ་གཉིས་མེད་དང་ཞལ་བཞི་པའི་སྔགས་བདུན་རེ་བཟླ།
དེ་ལྟ་བུའི་ཚུལ་གྱིས་སྙིང་པོ་གཉིས་མེད་ལ་འབུམ་བཞི་ཁ་སྐོང་བཅས་སོང་བ་དང་། ཐུན་རྣམས་ལ་གཞན་གོང་འདྲ་ལ། སྙིང་པོ་གཉིས་མེད་གསུམ་ཙམ་བཟླས་ནས། ཉེ་སྙིང་གཉིས་མེད་ལ་གྲངས་བཟུང་ལ་ཆིག་འབུམ་མམ་བཞི་འབུམ་གང་རུང་བཟླ། དེ་སོང་བ་དང་སྙིང་པོའི་རྣལ་འབྱོར་མའི་སྔགས་ལ་ཞལ་བཞི་པ་སྤེལ་བའམ་སྤེལ་མེད་གང་རུང་དང་། འཁོར་ལོ་གསུམ་གྱི་སྔགས། སྒོ་མཚམས་མ་བརྒྱད་ལ་རྐང་བརྒྱད་སྤེལ་བའམ་སྤེལ་མེད་གང་རུང་སོ་སོ་ནས་བཞི་ཁྲི་རེ་བཟླ། ཆོ་ག་གཉིས་མེད་ལ་བཞི་འབུམ་ཁ་སྐོང་བཅས་བཟླ་དགོས་པས། དེ་དག་ལ་གཉིས་མེད་ཀྱི་ངོས་འཛིན་ནི། ཨོཾ་ན་མོ་ནས།
དྷི་ལི་དྷི་ལིའི་བར་དང་། ན་མོ་བྷ་ག་ཝ་ཏེ་ནས། སྭཱཧཱ་བར་རྩ་སྔགས་གཉིས་མེད་དེ་ཡབ་ཀྱི་ཧཱུྃ་ཕཊ་དང་ཡུམ་ཀྱི་ཨོཾ་བཞག་པ་ལ་ཟེར། སྙིང་པོ་གཉིས་མེད་ནི་ཨོཾ་ཤྲཱི་ནས། ཌཱ་ཀི་ནི་ཛ་ལ་སམྦྷ་རཾ་བཛྲ་བཻ་རོ་ཙ་ནཱི་ཡེ་སོགས། ཉེ་སྙིང་གཉིས་མེད་ནི་ཨོཾ་ཧྲཱིཿཧ་ཧ་སརྦ་བུདྡྷ་ཌཱ་ཀི་ནཱི་ཡེ་སོགས། སྙིང་པོ་རྣལ་འབྱོར་མ་བཞི་ལ་ཞལ་བཞི་པ་སྤེལ་བ་ནི་གསུང་རྒྱུན་བཞིན་དང་། དཔའ་བོ་ཉེར་བཞི་དང་དཔའ་མོ་ཉེར་བཞི་ལ་རྐང་འདོན་དུ་བཟླ་བ་དང་གཉིས་མེད་དུ་བཟླ་བ་གཉིས་ལས། ས་ལོའི་གསུང་རབ་ལ་གཉིས་མེད་དུ་བཟླ་བར་གསུང་བ་བཞིན་སྟབས་བདེ། སྒོ་མཚམས་མ་བརྒྱད་ལ་རྐང་བརྒྱད་སྤེལ་ལུགས་གསུང་རྒྱུན་བཞིན།
ཆོ་ག་གཉིས་མེད་ནི་གོ་སླའོ། ། ཡང་ས་ལོའི་གསུང་རབ་ལ། རྩ་སྔགས། སྙིང་པོ། ཉེ་སྙིང་གཉིས་མེད་རྣམས་ལའང་ཧཱུྃ་ཕཊ་དང་། ཨོཾ་མ་བཞག་པར་བཟླས་ཀྱང་གཉིས་མེད་དུ་འགྲོ་བར་གསུངས་པས་རང་གང་བདེ་བྱའོ། ། དེ་ལྟ་བུའི་ཚུལ་གྱིས་གྲངས་འཛིན་ཚུལ་ནི་གོང་དུ་བཤད་པ་ལྟར། སྙིང་པོ་ཉེ་སྙིང་། ལྷ་རེ་རེའི་སྔགས་ཀྱི་གྲངས་རྫོགས་པ་ན་དེ་ཉུང་ཞིང་རྗེས་མ་རྣམས་རིམ་བཞིན་གྲངས་གསོག་བྱེད་པ་ནི་རིམ་གྱིས་པའི་ལུགས་དང་། ཅིག་ཅར་བའི་ལུགས་ལ་ཐུན་རེ་ལ་སྙིང་པོ་ཉེ་སྙིང་གོ་ཆ་རྣམས་སྟོང་བཟླས་ན་གཞན་རྣམས་བརྒྱ་རེ་བཟླས་པས་གཙོ་འཁོར་ཐམས་ཅད་ཀྱི་གྲངས་གཅིག་ལ་འགྲོ་བ་ཞིག་འབྱུང་ཡང་ལས་དང་པོ་པ་རྣམས་ཀྱིས་འདི་ཤིན་ཏུ་དཀའ་བས་སྔ་མ་ཁོ་ན་ལེགས་སོ། །
དེ་ནས་མཚམས་ནང་དེ་ཉིད་དུ་སྦྱིན་སྲེག་བྱའམ། གནས་གཞན་དུའང་རུང་། ཁ་སྐོང་སྦྱིན་སྲེག་བྱེད་ཚུལ་ནི་ཟུར་གསལ་བཞིན་དང་། དེ་སྐབས་སུ་ཐོར་ཐུན་དང་སྔ་ཐུན་གཉིས་སྦྱིན་སྲེག་གིས་གོ་བཅད། སྲོད་ཐུན་མ་ཆག་ཙམ་རེ་བྱས་ནས་མཚམས་གྲོལ་བའམ། ཡང་ན་མཚམས་ཡོངས་རྫོགས་གྲུབ་ནས་སྦྱིན་སྲེག་བྱས་ཀྱང་འགལ་བ་མེད་དོ། ། གང་ལྟར་ནའང་མཚམས་གྲོལ་བའི་ཚེ་ཧབ་ཐོབ་ཏུ་མི་གྲོལ་གསུངས་པས་མི་རྣམས་ཇེ་མང་ཇེ་མང་ལ་འཕྲད་ནས་རིམ་གྱིས་གྲོལ་ན་ལེགས་པ་ཡིན་ནོ། ། ཞེས་འཁོར་ལོ་བདེ་མཆོག་ནག་པོ་ལུགས་ཀྱི་གཞི་བསྙེན་འབྲིང་པོ་བྱེད་ཚུལ་ཉུང་ངུ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་སྦྱར་ཞིང་འདིའི་དུས་ཀྱི་བསྙེན་པ་ཟླ་བ་དྲུག་ཙམ་ཡིན་པར་གསུངས་ཀྱང་། མཚན་མ་དང་གྲངས་ཁོ་ན་གཙོ་ཆེ་བས་ལོ་མཚམས་ལྟ་བུར་ཐོགས་ཀྱང་འགལ་བ་མེད་པར་སེམས་སོ། ། ཞེས་ལྷ་ཆེན་རབ་འབྱམས་པ་རྒྱལ་མཚན་ཡར་འཕེལ་གྱི་རེ་སྐོང་དུ་བྲིས་པའི་ཡི་གེ་པ་ནི་གཞུ་ལུང་པ་བསོད་ནམས་འོད་ཟེར་གྱིས་བགྱིས་པ་དགེ་ལེགས་འཕེལ།། །།
མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། བདེ་མཆོག་ནག་པོ་ལུགས་ཀྱི་གཞི་བསྙེན་བྱེད་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
