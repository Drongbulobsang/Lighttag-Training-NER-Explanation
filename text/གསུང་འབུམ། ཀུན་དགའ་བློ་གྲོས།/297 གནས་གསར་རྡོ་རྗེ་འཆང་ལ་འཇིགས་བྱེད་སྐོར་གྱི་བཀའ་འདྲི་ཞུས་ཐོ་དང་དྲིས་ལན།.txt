གསུང་འབུམ། ཀུན་དགའ་བློ་གྲོས།
པོད ༢༩༧
གནས་གསར་རྡོ་རྗེ་འཆང་ལ་འཇིགས་བྱེད་སྐོར་གྱི་བཀའ་འདྲི་ཞུས་ཐོ་དང་དྲིས་ལན།
༄༅། །གནས་གསར་རྡོ་རྗེ་འཆང་ལ་འཇིགས་བྱེད་སྐོར་གྱི་བཀའ་འདྲི་ཞུས་ཐོ་དང་དྲིས་ལན་བཞུགས་སོ།། ལགས་ཚར་ཆེན་གྱི་ཡིག་ཐོག་ནས་འཇིགས་བྱེད་བཅུ་གསུམ་མའི་སྒྲུབ་མཆོད་བརྒྱ་ཚར་གྲངས་གསོག་དབུ་ཚུགས་ཙམ་ལགས་པར། ཅུང་ཟད་དོགས་པའི་གནས་བཤམ་གྱི་སྐབས་ཆུ་གཉིས་སྔོན་འགྲོའི་ཉེར་མཆོད་གསུངས་ཀྱང་འདོན་ཆར་དྲག་མཆོད་པ་ཡོད་པས་དེ་བཞིན་བཤམས་ན་འཐུས་མིན་དང་། སྔོན་འགྲོ་གཏོར་མའི་སྐབས་ཕྱོགས་སྐྱོང་སོ་སོའི་མིང་མཐའི་ཡ་ལ་དཔེ་རྣམས་སུ་འགྲེང་བུ་ཡོད་མེད་སྣ་ཚོགས་འདུག་ཀྱང་ཚར་ཆེན་གྱི་ཕྱག་དྲག་ཅན་ན་འགྲེང་བུ་མཆིས་པས་དེ་བཞིན་འཐད་མིན་དང་། དབྱངས་བཅུ་གསལ་བྱེད་ཧ་ལ་དྲངས་པ་འདི་ཚར་ལུགས་ཁོ་ནའི་ཁྱད་ལགས་སམ་ཇི་འདྲ་དང་། འཇིག་རྟེན་སྐྱོང་བ་འཁོར་བཅས་རྣམས་ཞེས་པ་ཆད་སྐྱོན་ཡིན་ཞེས་ངག་དབང་ཆོས་གྲགས་ཀྱིས་གསུང་བས་འཇུག་དགོས་མིན་དང་། གནས་ཡོ་བྱིན་རླབས་ཀྱི་སྐབས་མཆོད་པ་སོ་སོའི་སྔགས་འདི་རྣམས་དོན་ཡོད་རྡོ་རྗེས་མཛད་པའི་སྒྲུབ་ཐབས་ནས་འབྱུང་བ་དེ་འདྲ་ཡང་། ཚར་ཆེན་རིན་པོ་ཆེའི་ལྷན་ཐབས་སུ་གསུངས་པ་དང་ཚིག་ཟུར་ཅུང་ཟད་མ་མཐུན་ཞིང་ཆད་ལྷག་ཡོད་འདྲ་ལ་གང་འཐད་དང་། ཚོགས་ཞིང་མཆོད་པའི་སྐབས་སུ་ལྷ་མོ་རྣམས་ཀྱི་སྐུ་མདོག་འདི་ཚར་ཆེན་གྱིས་དཔའ་གཅིག་སྒྲུབ་ཐབས་སུ་འདོན་ཆར་གསུང་ཞིང་། ལྷན་ཐབས་སུ་སྒེག་མོའི་སྔགས་ཀྱི་གཞུག་ཏུ་ཕྲེང་བ་མ་མཐུད་ནས་འདོན་མི་དགོས་འདྲ་བ་ཇི་འདྲ་དང་།
བསྲུང་འཁོར་གྱི་སྔགས་འདི་ལ་ཡི་གེ་མ་དག་པའི་རྒྱུན་འབྱམས་འདྲ་བས་མཁྱེན་བརྩེའི་དབང་ཕྱུག་གི་ཕྱག་བྲིས་ངོ་མ་ནས་དྲུང་ཡིག་ཞིང་གཤེགས་དཔེ་བཤུས་པ་ཟུར་གསལ་འདི་ལྗགས་བཟླས་གནང་བ་དང་མཐུན་མིན་དང་། ཕྲེང་བ་བྱིན་རླབས་རྡོ་རྗེ་འཆང་དབང་ཕྱུག་རབ་བརྟན་གྱིས་མཛད་པ་དེ་མ་རྙེད་པས་ཕྲན་རང་ནས་ཚར་ཆེན་གྱི་གསུང་ལ་དཔག་ཞལ་ལས་ཁོང་དཔའ་གཅིག་སྒྲུབ་ཐབས་ཀྱི་དེ་དང་། ལྷ་ལས་བུམ་བཞིན་བསྐྱེད། སྐྱེ་མཆེད་བྱིན་རླབས་དང་། ཡེ་ཤེས་པ་འདྲེན་བསྟིམ་བྱས། དབང་བསྐུར་མན་དཔའ་གཅིག་སྒྲུབ་ཐབས་སུ་གསུངས་པ་སོར་བཞག་ཞུས་པས་འཐུས་མིན་དང་། བཟླས་པ་བསྡུ་བའི་འདོད་གསོལ་དཔའ་གཅིག སྒྲུབ་ཐབས་ནང་བཞིན་ཞུས་པས་འཐུས་མིན་དང་། དཀྱིལ་འཁོར་བསྡུ་བ་ངག་དབང་ཆོས་གྲགས་ཀྱིས་དཔྱད་པ་ཞིག་མཛད་ནས་སྣོད་གཞལ་ཡས་ཁང་ལ་བསྡུ་སྐབས་བསྲུང་འཁོར་དུར་ཁྲོད་གཞལ་ཡས་ཁང་རྣམས་བསྡུ། བཅུད་འཁོར་གྱི་ལྷ་ལ་བསྡུ།
དེ་རྣམས་ཡུམ་ལ་བསྡུ། དེ་གཙོ་བོ་ལ་བསྡུ། དེ་ཡེ་ཤེས་སེམས་དཔའ་དང་ཏིང་ངེ་འཛིན་སེམས་དཔའ་ལ་བསྡུས་ནས་མི་དམིགས་པའི་ངང་ལ་གཞག་པ་ཙམ་ལས་མ་གསུངས་ཀྱང་། རང་གིས་གོ་ཚོད་བསྡུ་ཚུལ་དེ་སྲོད་ཐུན་གྱི་སྐབས་སུ་ཡིན་ནམ་སྙམ་ཞིང་། སྒྲུབ་མཆོད་སྐབས་ལམ་དུས་ནས་ཇི་སྐད་གསུངས་པ་བཞིན་བྱས། བསྲུང་འཁོར་གྱི་ལྷ་རྣམས་ཡུམ་ལ་བསྟིམ། ཡབ་ཀྱི་ཞལ་ཕྱག་ཞབས་ལྷག་མ་གདན་དང་བཅས་པ་རྩ་བའི་ཞལ་ཕྱག་ལ་བསྟིམ་ནས་འཇིགས་བྱེད་ཕྱག་གཉིས་པའི་ང་རྒྱལ་གྱིས་གནས་དགོས་སམ་སྙམ་པའི་ལུགས་འདི་ནི་དཀོན་མཆོག་ལྷུན་གྲུབ་ཀྱིས་མཛད་པའི་བཅུ་གསུམ་པའི་སྒྲུབ་དཀྱིལ་དུ་གསུངས་པས་ཇི་ལྟར་ལགས་དང་། དྲུག་ཅུ་རྩ་བཞིའི་གཏོར་མ་ལ་ཟན་ལེབ་གྲས་ནས་རྩིག་པ་དང་། ཟླུམ་པོ་མཐེབ་སྐྱུ་ཅན་འདམ་གར་གསུངས་པའི་ཟན་གྲས་འདི་ལྕགས་མཁར་དངོས་གནས་ཡིན་ནམ་སྙམ་པས་ཇི་འདྲ་དང་། དངོས་སྟ་མདུན་བསྐྱེད་ཀྱི་སྐབས་བསྐྱེད་ཆོག་སྒྲུབ་ཐབས་བཞིན་བྱ་གསུངས་པར་དགའ་བ་གསུམ་གྱི་སྐབས་སུ་ཞེས་པ་རྣམས་འདུས་དེ་ལ་ཕོག་པའི་རྐྱེན་གྱིས་ཞེས་དང་།
སྤྱན་དྲངས་དེ་ལ་ཕོག་པའི་རྐྱེན་གྱིས་ཞེས་པའི་ཚིག་བསྒྱུར་དགོས་འདྲ་བ་ཇི་འདྲ་དང་། སྒྲུབ་ཐབས་དཀྱིལ་ནག་འགྲོས་མ་རྟ་ར་བའི་ཞལ་སློབ་གཅིག་གིས་མཛད་དམ་སྙམ་པས་ཡི་གེ་ན་སྟ་གོན་གྱི་སྐབས་བསྟོད་པ་སྔོན་ལ་བཏང་བདུད་རྩི་ཕུལ་རྗེས་སྙན་གསན་དབབ་རྒྱས་བཏབ་དང་མཆོད་བསྟོད་ཐམས་ཅད་ལ་ང་རྒྱལ་བཟུང་བའི་སྔགས་སྦྱར་བ་ཞིག་འདུག་ཀྱང་། ཚར་ཆེན་རིན་པོ་ཆེའི་ལྷན་ཐབས་ན་བསྟོད་པའི་རྗེས་ལ་སྙན་གསན་དབབ། མཆོད་བསྟོད་རྣམས་ལས་ལ་བཟུང་བའི་སྔགས་མེད་འདྲ་ན་ཇི་འདྲ་ཞུ་དགོས་དང་། བུམ་བསྐྱེད་དང་མཇུག་ཆོག་གི་མཆོད་པའི་སྐབས་ནག་འགྲོས་མ་ན་རོལ་མོའི་རྗེས་སུ་འདོད་ཡོན་ལྔའི་སྔགས་བཤད། ལྷན་ཐབས་ན་རོལ་མོའི་རྗེས་སུ་ཡིད་བྱུང་གི་མཆོད་པ་གསུངས་པས་ཇི་འདྲ་དང་། སྒྲུབ་མཆོད་སྐབས་ལས་གཤིན་བཅུ་གསུམ་མ་ལ་གཏོར་མ་ཕུལ་ན་འཐུས་མིན་དང་། དཀྱིལ་འཁོར་གྱི་གཙོ་བོའི་ཞལ་གཟིགས་ཕྱོགས་རྭ་འཁྲིད་སྔོན་འགྲོའི་དབང་གནང་སྐབས་གཙོ་བོའི་མདུན་སེར་སྣ་གཤིན་རྗེ་གཤེད་དང་། ཞལ་གཏི་མུག་གཤེད་པོ་ལ་གཟིགས་པ་ཡིན་གསུངས་པ་ཞིག་ངེས་འདུག་ཀྱང་། ངག་དབང་ཆོས་གྲགས་ཀྱིས་འདི་སྐོར་མཁས་གྲུབ་མང་པོ་ལ་དོགས་སློང་མཛད་མཐར་སྒྲུབ་དཀྱིལ་ལ་གོང་བཞིན་དང་།
བདག་འཇུག་ལ་གཏི་མུག་གཤེད་པོ་ལ་མདུན་ལྟ་བར་གསུངས་པས་དཔེ་ན་ཕྲག་དོག་གཤེད་པོ་ལ་ཞལ་གཟིགས་དགོས་པས་དག་བྱ་དག་བྱེད་ཅུང་མ་འགྲིག་པས་ཞལ་གཟིགས་ཕྱོགས་ཅི་ཡིན་དང་། མཁན་ཆེན་གྱི་གསུང་འདི་ལ་དཔག་ན་བདག་བུམ་གཉིས་ལ་མདུན་ལྷོར་བསྟན། མདུན་བསྐྱེད་ལ་ཤར་བསྟན་ཡིན་འདྲ་བས། ཁ་ནང་དུ་བསྐྱེད་སྐབས་ཀྱང་དེ་རྩིས་ཀྱི་ཕྱོགས་མ་འཛོལ་བ་ཞིག་དགོས་སམ་སྙམ་པས་འདི་སྐོར་ཚང་མར་དོགས་སེལ་གྱི་བཀའ་གསལ་མཁྱེན། ༈ །དཔལ་རྡོ་རྗེ་འཇིགས་མཛད་རྭ་ལུགས་ཀྱི་སྐོར་བཀའ་འདྲི་ཕེབས་པ་ན་ནིང་ཕྱིས་གཟུགས་གཅོང་གིས་ཟིན་པ་ནས་བཟུང་དོན་གཉིས་གང་ཡང་སྒྲུབ་མི་ནུས་ཤིང་དབང་ལུང་འཕྲལ་མཁོ་ཁ་ཤས་བྱེད་ཐུབ་རིགས་ཀྱང་ངོས་འཛིན་གཡར་ཁྲལ་ལྟ་བུ་ལས་ཞིབ་དཔྱད་མ་ནུས་པ་དང་། ད་ལམ་ཀྱང་འཕྲལ་མར་དཔེ་ལྟ་བ་སོགས་མ་ནུས་ཤིང་། བློ་ངན་བརྗེད་ངས་ཆེ་བས་ཐུགས་དོགས་སེལ་ནུས་འབུལ་རྒྱུ་མ་མཆིས་ཀྱང་། སྔོན་མ་སྐུ་ཞབས་སུ་ཆོས་བཀའ་འབུལ་སྐབས་རང་ལ་བསྙེན་སྒྲུབ་ཉམས་མྱོང་གི་བྱིན་ནུས་མ་མཆིས་པ་དང་། ཕྲ་ཞིབ་དཔྱད་ནུས་ཀྱི་བློ་ནུས་མེད་ཙམ་ལས་དབང་ཁྲིད་ལུང་རྗེས་གནང་གང་སར་གང་ཤེས་གང་ནུས་ཀྱིས་རང་གིས་གང་ཐོབ་བརྩོན་པ་ཆེན་པོས་ཕུལ་བ་བཞིན། སྐུ་ཞབས་ཉིད་ནས་དཔྱད་བརྡར་ཞིབ་གཟིགས་གནང་བ་ལས་ལྷག་པའི་གསུང་རྒྱུན་ཡིད་ལ་ཟིན་པ་དང་།
ལུང་རིག་ཚད་མས་སྒྲུབ་པའི་འདི་གསལ་འབུལ་རྒྱུ་མ་མཆིས་ལགས། ཕྱི་རོལ་དྲུག་ཅུ་པ་རྭ་ལོའི་དབང་ཆོག་ཆེན་མོར་ཆོ་ག་ཚར་རྗེས་རོལ་མོ་གོ་མཚོན་བཅས་ཕྱི་རོལ་དུ་གཏོར་བཟློག་ལྟ་བུ་བྱེད་སྤྲོ་ན་བྱས་ཆོག་ཕུལ་ཡོད་བསམ་ཞིང་། འཇམ་མགོན་མཁྱེན་བརྩེ་ཡང་ནུབ་རེ་བཞིན་དྲུག་ཅུ་པ་གནང་ཚུལ་དང་། དེ་ཉིད་ཀྱི་སློབ་དཔོན་མངའ་རིས་བླ་ཆེན་གྱིས་ཀྱང་ནུབ་རེས་ཀྱི་གཏོར་མ་འཕང་བའི་ལས་སྦྱོར་རྟགས་ཐོན་གནང་ཚུལ་ལ་དཔྱད་ན་སྒྲུབ་མཆོད་དང་ཞར་སྒྲུབ་ལྟ་བུ་གཏོར་མ་ཡང་ཟན་གྲས་ལྕགས་མཁར་ལྟ་བུ་དྲག་པོ་གཙོ་ཆེར་བཟོ་བ་སོགས། བདག་ཆེན་རྡོ་རྗེ་འཆང་དང་། སྔགས་འཆང་རྟ་ར་བ་ཆེན་པོའི་དྲུག་ཅུ་པའི་གཏོར་བཟློག་ནང་གསལ་གཏོར་བཟློག་གཙོར་སྒྲུབ་ལྟ་བུའི་དགོས་ཆོས་ཕྲན་རྣམས་དོར་བའི་ཐུན་གཏོར་འཕེན་པ་ལྟ་བུའི་སྤྲོས་པ་འབྲིང་པོ་ཞིག་བཀའ་དྲིན་བསྐྱངས་པར་འགལ་བ་གང་མེད་ལགས། ད་ལྟར་དྲུག་ཅུ་པའི་དོན་ཚང་བའི་སྤྲོས་པ་ཆུང་བའི་ཞི་བ་གཙོ་ཆེ་བའི་དབང་གིས་གཏོར་མ་ཟླུམ་པོ་མཐེབ་སྐྱུ་དང་སྔགས་གྲངས་ཅན་འདི་ཁ་སྒྲུབ་མཆོད་རིགས་དང་། དབང་སྒྲུབ་རིགས་ལ་འདི་ལས་མི་མཛད་འདུག དེ་བཞིན་མཆོད་པ་དང་། དཀྱིལ་འཁོར་གྱི་བཅས་བཤམ་བུམ་པ་འཇོག་ཚུལ་སོགས་ཚར་ཆེན་རྡོ་རྗེ་འཆང་གིས་འཇུག་པ་བདེ་བའི་དབང་མཛད་པ་ལས།
རྒྱས་པ་རྭ་ལོའི་དབང་ཆོག་ཆེན་མོར་གསལ་བ་ལྟར་དེ་ནང་བཞིན་གནང་བ་ད་ལྟར་དེའི་བཀའ་ལུང་ཡོད་བཞིན་ལ་ཕྱག་ལེན་གནང་བ་ཤིན་ཏུ་ལེགས་པ་ལས་འགལ་བ་ཅི་ལ་ཡོད་ལགས། མཆོད་སྔགས་དང་ཕྱོགས་སྐྱོང་གི་སྔགས་སོགས་གང་ཅིའི་དཔེ་དག་མཐུན་པ་ཤིན་ཏུ་དཀོན་ཞིང་། དག་མིན་སྒྲ་རིག་ལ་གོ་བ་ལེགས་ཆགས་ཞིག་གིས་སྤྱིར་དཔྱད་པ་དང་། བྱེ་བྲག་གོང་མའི་གསུང་རྒྱུན་གཉིས་གོ་བསྟུན་རང་གལ་ཆེ། ཡང་དེ་རིགས་དཀའ་ཞིང་ཕྲན་ནས་ཀྱང་སྡེ་དགེར་དབང་བརྒྱ་ཚར་འབུལ་སྐབས་རྭ་པོད་ཡིག་རྙིང་རྣམས་ལ་ལྟ་ཁུལ་བྱས་ཀྱང་། དོན་ཡོད་རྡོ་རྗེའི་དེ་རང་ཕྱོགས་འདྲ་བ་ལས་གོ་དོན་མཐའ་ཆོད་མ་བྱུང་ཞིང་། ཕྱིས་ཀྱི་སྒྲ་པ་རྣམས་ཧམ་ཆེ་ང་རྒྱལ་ཅན་གྱི་གསུང་རབ་ལ་ཡང་རང་དབང་བསྒྱུར་ཆེས་པས་དེ་ལ་ཡང་ཡིད་གཏོད་མི་ནུས་འདུག ཕྲན་ལ་སྒྲ་རིག་གི་ཕྱོགས་སྟོན་ལྟ་བུའི་སློབ་དཔོན་ཀརྨ་དཔལ་གྲུབ་དང་། དྲུང་ཡིག་ཆེན་མོ་སོགས་གསུང་རབ་རྒྱ་མཚོ་ལྟ་བུ་གཟིགས་པའི་མཐའ་རྒྱ་ཆོད་ན་ངེས་པར་མཛད་པ་མ་གཏོགས་ཐུགས་ཤིན་ཏུ་མཛངས་པ་བཅས་ཡིད་ཆེས་ཀྱི་ཡུལ་བླ་ན་མེད་པ་ཡིན་ཀྱང་། ད་ཆ་ནམ་མཁའི་འཇའ་ཚོན་ལྟ་བུར་ལགས།
དྲུང་ཡིག་ཆེན་མོའི་གསུང་རྒྱུན་ལ་སྒྲ་རིག་ནང་ནས་ཀ་ལཱ་པ་འདི་རང་མང་ཉུང་རན་པ་གསལ་བ་ལེགས་ཤིང་། འགྲེལ་པ་ཞྭ་ལུ་པའི་འདི་རང་གསང་སྔགས་ཆོ་ག་ལ་ཕན་ཐོགས་ཆེ་བ་ཡོང་ཞེས་ཐུགས་རྩིས་གནང་འདུག་པས། དེ་རིགས་ལ་ཡང་ཐུགས་གཞིབས་གནང་བ་གལ་ཆེ་ཞིང་། དཔང་ལོས་ཞུ་དག་གནང་བའི་རྒྱང་རྩེ་གཟུངས་འབུམ་ཀྱང་ཕལ་ཆེར་ཡིད་ཆེས་པ་དག་པ་ཡོད་འགྲོ་བས་དེ་ལ་ཆོ་གའི་སྔགས་མཆོད་སྔགས་ཨེ་ཡོད་བསམ་ལགས། ཆོ་གའི་ངག་འདོན་ཀྱང་ཚིག་རིགས་གོང་འོག་འདྲ་ལ་མི་འདྲ་འདོན་ཤིན་ཏུ་དཀའ་བ་སོགས། ས་ལུགས་ཀྱཻ་རྡོར་ལྟ་བུའི་འདོན་བདེ་ཞིག་མི་འདུག་ཀྱང་། བདག་གི་བླ་མ་ཡབ་སྲས་ཡན་ཆོད་གྲུབ་བརྙེས་ཤ་སྟག་གི་བྱིན་རླབས་ཚན་ཁ་མངོན་གྱུར་གཞན་དང་མི་འདྲ་བ་བཅས། སྐུ་ཞབས་ཉིད་ནས་མཁན་ཆེན་ངག་དབང་ཆོས་གྲགས་ཀྱི་དྲི་བ་དྲིས་ལན། རྭ་པོད་ཡིག་རྙིང་ལ་ཐུགས་གཞིབས་དཔྱད་པའི་ཟིན་བྲིས་དང་། ཆོ་ག་ནག་འགྲོས་འདོན་བདེ་ཐེ་ཚོམ་མེད་པ་ཞིག་བཀའ་དྲིན་བསྐྱངས་ཐུབ་ན་ཤིན་ཏུ་ལེགས་པར་ཡོང་འདུག་ཅིང་།
ཕྲེང་བ་བྱིན་རླབས་དང་བཟླས་དམིགས་རྒྱས་པ་དཔའ་གཅིག་སྒྲུབ་ཐབས་ཚར་ཆེན་གསུང་ལྟར་ལ་ཚིག་རིས་རྒྱས་བསྡུས་ལ་འགལ་བ་མི་འདུག་ཅིང་ངོར་ཆེན་དཀོན་མཆོག་ལྷུན་གྲུབ་ཀྱི་སྒྲུབ་ཐབས་ནས་ཕྱོགས་མཐུན་བྱུང་ན་ཚིག་གི་ལེགས་ཆ་བཞེས་པར་འགལ་བ་མི་འདུག་ཅིང་། རྭ་ལུགས་ཚང་མ་རང་ལ་རྭ་ལོ་ཆེན་པོའི་གསུང་སྒྲུབ་ཐབས་ལྔ་དང་དབང་དཀྱིལ་བཀའ་འགྲེལ་སོགས་དང་། ཚར་ཆེན་གྱི་ལྷན་ཐབས་སྒྲུབ་ཐབས། འཇམ་དབྱངས་མཁྱེན་བརྩེ་ཡབ་སྲས་རྣམས་ཀྱི་ཆོ་ག་སྦྱིན་སྲེག་གཏོར་བཟློག་རྣམས་ན་གང་གསལ་རང་གོ་བསྟུན་གནང་ན་ལེགས་ལགས།། །། PAGE * MERGEFORMAT 2 ཀུན་དགའ་བློ་གྲོས། གནས་གསར་རྡོ་རྗེ་འཆང་ལ་འཇིགས་བྱེད་སྐོར་གྱི་བཀའ་འདྲི་ཞུས་ཐོ་དང་དྲིས་ལན། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
