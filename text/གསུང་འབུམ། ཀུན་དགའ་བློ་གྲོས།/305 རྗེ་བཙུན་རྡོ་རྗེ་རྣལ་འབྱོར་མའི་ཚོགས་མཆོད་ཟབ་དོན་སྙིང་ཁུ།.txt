གསུང་འབུམ། ཀུན་དགའ་བློ་གྲོས།
པོད ༣༠༥
རྗེ་བཙུན་རྡོ་རྗེ་རྣལ་འབྱོར་མའི་ཚོགས་མཆོད་ཟབ་དོན་སྙིང་ཁུ།
༄༅། །རྗེ་བཙུན་རྡོ་རྗེ་རྣལ་འབྱོར་མའི་ཚོགས་མཆོད་ཟབ་དོན་སྙིང་ཁུ་ཞེས་བྱ་བ་བཞུགས་སོ།། ན་མོ་གུ་རུ་བཛྲ་ཝཱ་ར་ཧི། སྐྱབས་གནས་ཀུན་འདུས་མཁའ་སྤྱོད་དབང་མོ་དང་། ། དབྱེར་མེད་བླ་མའི་ཞབས་ལ་གུས་བཏུད་ནས། ། ཕྱི་ནང་མཁའ་འགྲོ་མཆོད་པས་མཉེས་ཕྱིར་དུ། ། ཟབ་དོན་སྙིང་ཁུ་ཚོགས་མཆོད་ཆོ་ག་བྲི། ། འདིར་རྗེ་བཙུན་ས་སྐྱ་པའི་ཡབ་ཆོས་མཐའ་དག་གི་ཡང་རྩེ་སྐལ་བ་དང་ལྡན་པའི་གང་ཟག་ལ་དུས་འདིར་མཆོག་གི་དངོས་གྲུབ་འབད་མེད་དུ་རྩོལ་བའི་དཔེ་ཚིག་བརྒྱུད་དང་རྒྱ་བོད་ཀྱི་མཁས་གྲུབ་རྣམས་ཀྱིས་མགྲིན་གཅིག་ཏུ་བསྔགས་པའི་དོན་བཞིན་མི་བསླུ་བའི་བདག་ཉིད་དཔལ་མོ་མཁའ་སྤྱོད་དགའ་མའི་ཚོགས་མཆོད་དམ་པ་མང་པོའི་གསུང་རབས་ལས་འབྱུང་བ་བཞིན་ལྷན་ཅིག་ཏུ་རང་གཞན་འཇུག་པ་བདེ་བའི་ཕྱིར་བཀོད་པ་ལ། སྤྱི་དོན་དང་གཞུང་དོན་གཉིས་ལས། དང་པོ་ནི་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོས་མཛད་པའི་རྡོ་རྗེ་ཐེག་པའི་བཟའ་བའི་དམ་ཚིག་གི་རྣམ་པར་བཤད་པ་བདུད་རྩིའི་རོལ་མཚོ་ལས་འདི་ལྟར་འབྱུང་སྟེ། ༈ །ན་མོ་གུ་རུ་བུདྡྷ་དྷྭ་ཛཿཡེ།
འདིར་རྡོ་རྗེ་འཛིན་པ་རྣམས་ལ་ཉེ་བར་མཁོ་བའི་བཟའ་བའི་དམ་ཚིག་གི་རྣམ་གཞག་ཅུང་ཟད་བཤད་པར་བྱ་བ་ལ་དོན་གཉིས་ཏེ། རྒྱུན་གྱི་དང་། ཁྱད་པར་གྱིས་སོ། ། དང་པོ་ལ་བདུད་རྩི་རིལ་བུ་བསྒྲུབ་པའི་ཚུལ། དེ་ཇི་ལྟར་བསྟེན་པའི་ཚུལ། བསྟེན་པ་ལས་བྱུང་བའི་ཕན་ཡོན་ནོ། ། དང་པོ་ནི་རྒྱུད་ལས། ན་དང་ག་ཧ་དང་པོ་དང་། ། མཐའ་ཡི་ཤ་དང་དང་པོའི་ཤ ། ཀྱཻ་རྡོ་རྗེའི་དངོས་གྲུབ་ཕྱིར། །
བདུད་རྩི་ལྔ་ཡང་དེ་བཞིན་བཟའ། ། ཞེས་སོགས་དང་། སཾ་ཊ་ལས། ཡེ་ཤེས་ལྕགས་ཀྱུ་རབ་དབྱེ་བས། ། ཡིད་ཀྱི་ཐམས་ཅད་འགུགས་པའོ། ། ཞེས་དང་། ཕྱག་ཐིག་ལས། མི་བསྐྱོད་པ་ནི་དྲི་ཡི་ཆུ། ། རིན་ཆེན་དབང་པོའི་ཁྲག་ཅེས་བཤད། ། སྣང་བ་མཐའ་ཡས་ཁུ་བར་བརྗོད། །
དོན་ཡོད་གྲུབ་པ་ཤ་ཆེན་ཏེ། ། རྣམ་པར་སྣང་མཛད་རྟུག་པར་བཤད། ། འདི་རྣམས་བདུད་རྩི་ལྔ་མཆོག་གོ ། ཞེས་སོགས་ཀྱི་རྫས་དང་། རྩ་རྒྱུད་ལས། དང་པོར་རྣམ་སྣང་དེ་རྗེས་སུ། ། རྡོ་རྗེ་མ་ཡི་མཐའ་རུ་ཧཱུྃ། ། བཟའ་བ་དང་བཏུང་བ་བྱིན་གྱིས་བརླབས་པའི་སྔགས་སོ། ། ཞེས་དང་། སཾ་ཊ་ལས།
ཧ་ཡིས་ཁ་དོག་འཕྲོག་པར་བྱེད། ། ཧོཿས་ནི་དྲི་ནི་འཇིག་པར་བྱེད། ། ཧྲཱིཿནི་བརྩོན་འགྲུས་འཇིག་པར་བྱེད། ། རིམ་པ་འདི་ནི་བརྗོད་པར་བྱ། ། རྣམ་གསུམ་ལན་གསུམ་བརྗོད་པས་ནི། ། གསུམ་གྱིས་ལྷ་རྣམས་འཚིམ་པར་བྱ། ། ཞེས་སོགས་ཀྱིས་གཏོར་མ་ཐུན་མོང་དུ་བྱིན་བརླབས་བསྟན་ལ། དེ་ཡི་དབུས་ནས་བླངས་ནས་ནི། ། དེ་ནས་བདུད་རྩི་མྱང་བར་བྱ། ། ཞེས་སོགས་ཀྱིས་མྱང་བའི་ཚུལ་བསྟན་ཏོ། །
རྒྱས་པ་ཕྱག་ཐིག་ལེའུ་བཅུ་གཉིས་པར་འབྱུང་ཞིང་། ལག་ཏུ་བླང་བ་ནི་མན་ངག་གི་སྐབས་སུ་ཤེས་པར་བྱའོ། ༈ །གཉིས་པ་བསྟེན་ཚུལ་ནི། ཐུན་གྱི་ཐོག་མཐའ་འམ། ཐུན་རེའམ། ཟླ་བ་རེ་ལ་རེ་རེ་བསྟེན་ལ། དེ་མ་གྲུབ་ན་ཟླ་བ་དྲུག་ནས་སམ། ཐ་ནའང་ལོ་རེའི་དཔྱིད་ཟླ་འབྲིང་པོའི་ཚེས་གཅིག་གམ་བཅོ་ལྔ་ལ་རེ་རེ་བསྟེན་ཏོ། ། དེ་ལྟར་ཡང་དུས་འཁོར་འགྲེལ་ཆེན་ལས། རྣམ་པར་སྣང་མཛད་ལ་སོགས་པའི་རིལ་བུ་ཡུངས་ཀྱི་ཚད་ཙམ་ཉི་མ་སོ་སོར་དམ་ཚིག་བསྟེན་པའི་དོན་དུའོ། །
ཞེས་སོ། ། གསུམ་པ་ཕན་ཡོན་ནི། རྡོ་རྗེ་རྣལ་འབྱོར་མ་རྣམས་ཀྱིས་བྱིན་གྱི་རློབ་པ་དང་། ཚེ་དང་ལུས་ཀྱི་བཅུད་ལེན་འགྱུར་བ་སྟེ། རྒྱུད་ལས། རྒ་ཤིའི་ཟིལ་གྱིས་མི་གནོན་ཞིང་། ། རྟག་ཏུ་བསྲུང་བར་འགྱུར་བ་ཡིན། ། སོགས་དང་། གུར་ལས། མི་བསྐྱོད་བསྟེན་པའི་རྣལ་འབྱོར་པས། །
ནད་རྣམས་ཐམས་ཅད་རྣམ་པར་སྤངས། ། ཞེས་སོ། ། མཐར་ཐུག་ཕན་ཡོན་ནི། གསང་འདུས་ལས། ཤ་ཆེན་དམ་ཚིག་མཆོག་གིས་ནི། ། རྡོ་རྗེ་གསུམ་མཆོག་གྲུབ་པར་འགྱུར། ། ཞེས་སོ། ། འདི་དག་ཀྱང་དེ་ཁོ་ན་ཉིད་ཤེས་པས་ཡིན་གྱི། གང་ཟག་གཞན་གྱི་ནི་དེ་ལྟར་མ་ཡིན་ཏེ། དགོངས་པ་ལུང་སྟོན་ལས།
གསང་བ་འདུས་པ་མི་ཤེས་པར། ། སྦས་པའི་བརྟུལ་ཞུགས་སྤྱོད་བྱེད་པ། ། ཁྱི་དང་ཕག་དང་ཝ་རྣམས་ནི། ། སྤྱོད་པ་དག་ནི་སྟོན་པར་བྱེད། ། ཅེས་སོ། ། དེ་ཁོ་ན་ཉིད་གང་ཡིན་ཞེ་ན། སྦྱང་གཞི་མཚོན་བྱེད་ཤ་ལྔ་དང་བདུད་རྩི་ལྔ། སྦྱོང་བྱེད་རིགས་ལྔས་སྦྱངས་པས། སྦྱངས་འབྲས་ཡེ་ཤེས་ལྔ་འབྱུང་བར་ཤེས་ནས་ཉོན་མོངས་པ་ལྔ་ཡེ་ཤེས་ལྔར་འགྱུར་བའི་ཕྱིར་དག་མ་དག་གི་རྣམ་རྟོག་མེད་པར་བསྟན་པ་སྟེ། གདན་བཞི་ལས།
ལྕགས་ཀྱུ་ཆེ་ལ་བཀོད་པ་ནི། ། ཡེ་ཤེས་ལྷར་ནི་དགོད་པ་སྟེ། ། རྡོ་རྗེ་ལྕགས་ཀྱུ་མི་བསྐྱོད་པ། ། གནས་ཀྱི་ལྕགས་ཀྱུ་རིན་ཆེན་དབང་། རྒྱལ་པོའི་ལྕགས་ཀྱུ་དོན་ཡོད་གྲུབ། ། གཡོ་བའི་ལྕགས་ཀྱུ་འོད་དཔག་མེད། ། ལྕགས་ཀྱུ་ལྔ་ལ་སོགས་པ་ལ། ། དེ་ཉིད་ཐམས་ཅད་སྦྱར་བར་བྱ། ། ཞེས་སོ། ། ཤ་ལྔ་ལ།
ཅིའི་ཕྱིར་ལྕགས་ཀྱུ་ཞེས་བྱ་ཞེ་ན། དཔལ་ལྡན་རྩེ་མོ་ཞབས་ཀྱིས། དངོས་གྲུབ་ཐམས་ཅད་འགུགས་པར་བྱེད་པས་ལྕགས་ཀྱུའོ། ། ཞེས་སོ། ། གཉིས་པ་ཁྱད་པར་གྱི་དམ་ཚིག་ཚོགས་འཁོར་ལ་མིང་དོན་དང་། ཇི་ལྟར་བྱ་བའི་ཚུལ་ལོ། ། དང་པོ་ལ་གང་ཟག་གི་སྒོ་ནས་དཔའ་བོ་དང་དཔའ་མོ་གཉིས་ཀ་འཚོགས་ན་ཚོགས་ཀྱི་འཁོར་ལོ། དཔའ་བོ་འབའ་ཞིག་འཚོགས་ན་དཔའ་བོའི་སྟོན་མོ། དཔའ་མོ་འབའ་ཞིག་འཚོགས་ན་དཔའ་མོའི་སྟོན་མོ་སྟེ། ཌོམྦྷི་ཝས།
དཔའ་བོ་དང་བྲལ་བའི་དཔའ་མོ་དང་། དཔའ་མོ་དང་བྲལ་བའི་དཔའ་བོ་དག་གིས་ཚོགས་ཀྱི་འཁོར་ལོ་བསྐོར་བར་མི་བྱའོ། ། ཞེས་སོ། ། དུས་ཀྱིས་བྱེད་ན། དབང་བསྐུར་དང་རབ་གནས་ཀྱི་དུས་འབྲེལ་བ་ལ་ཙཱ་རུའི་བཟའ་བའམ། དགའ་སྟོན་ཞེས་བྱའོ། ། རྣལ་འབྱོར་གྱི་སྒོ་ནས་ལྷའི་རྣལ་འབྱོར་རིགས་མི་འདྲ་བ་བསྒོམ་པ་དུ་མ་འཚོགས་ན། མཛའ་བ་འདུས་པ་ཞེས་བྱ་སྟེ། མཉམ་སྦྱོར་ལས། ལྷ་རྣམས་ཐམས་ཅད་འཚོགས་པ་ན། །
སྐྱེ་བོ་དམ་པ་ཀུན་འཚོགས་པ། ། ཚོགས་ཀྱི་འཁོར་ལོ་དམ་པ་ནི། ། མཛའ་བ་ཐམས་ཅད་འདུས་པ་སྟེ། ། སངས་རྒྱས་ཀུན་གྱི་བརྡ་དག་གིས། ། དེ་བཞིན་མཛའ་བ་འདུས་པར་བཏགས། ། ཞེས་སོ། ། དགོས་པའི་སྒོ་ནས་རིམས་དང་མུ་གེ་ལ་སོགས་པ་ཟློག་པའི་དོན་དུ་ལྷའི་གྲངས་དང་མཉམ་པའི་གང་ཟག་འདུས་ནས་དཀྱིལ་འཁོར་གྱི་ལྷའི་བཀོད་པ་ལྟར་འཁོད་དེ། ཐམས་ཅད་ཀྱི་དཀྱིལ་འཁོར་གཅིག་གི་ལྷའི་རྣལ་འབྱོར་བསྒོམས་ནས་ཚོགས་ཀྱི་ཡོ་བྱད་ཀྱིས་མཆོད་དེ། སོ་སོའི་དམ་ཚིག་ལ་བསྐུལ་བ་ལ་སངས་རྒྱས་ཀྱི་གར་ཞེས་བྱའོ། ། མཆོད་བྱའི་སྒོ་ནས་འཇིག་རྟེན་དང་འཇིག་རྟེན་ལས་འདས་པའི་མཁའ་འགྲོ་མ་མཆོད་པ་ལ་རིགས་ལྡན་མ་མཆོད་པ་ཞེས་བྱ།
གྲོང་གི་ཆོས་ཀྱིས་མ་གོས་པའི་བུ་མོ་ལྷར་དམིགས་ཏེ་མཆོད་པ་ལ་གཞོན་ནུ་མའི་སྟོན་མོ་ཞེས་བྱའོ། ། གཉིས་པ་ལ། གནས་དང་དུས་དང་ཡོ་བྱད་དང་། ། གང་ཟག་ཆོ་ག་དགོས་པའོ། ། དང་པོ་ལ། ལས་དང་པོ་པའི་གནས་ནི། དུར་ཁྲོད་རི་ཡི་བྱ་སྐྱིབས་དང་། ། དེ་བཞིན་མི་མེད་གྲོང་ཁྱེར་དང་། ། ཡང་ན་དབེན་པའམ་རྒྱ་མཚོའི་མཐར། ། བཟའ་བ་འདི་ནི་རབ་ཏུ་བཟའ། །
ཞེས་སོགས་དང་། ཌོམྦྷི་ཝས། དུར་ཁྲོད་དང་ནི་ཤིང་གཅིག་གམ། ། སྐྱེད་མོས་ཚལ་དང་ཀུན་དགའ་དང་། ། དེ་བཞིན་རང་གི་ཁྱིམ་དང་ནི། ། གཞན་ཡང་དབེན་པའི་ཁྱིམ་རྣམས་དང་། ། ཞེས་སོ། ། སེམས་བརྟན་པའི་གནས་ནི། གནས་དང་ཉེ་བའི་གནས་དང་ནི། ། ཞིང་དང་ཉེ་བའི་ཞིང་དང་ནི། །
ཚནྡྷོ་ཉེ་བའི་ཚནྡྷོ་དང་། ། དེ་བཞིན་འདུ་བ་ཉེ་འདུ་བ། ། འཐུང་གཅོད་ཉེ་བའི་འཐུང་གཅོད་ཉིད། ། དུར་ཁྲོད་ཉེ་བའི་དུར་ཁྲོད་ཉིད། ། ཅེས་སོགས་དང་། གནས་ནི་ཛ་ལནྡྷ་རར་བཤད། ། དེ་བཞིན་ཨོ་ཌི་ཡ་ན་ཉིད། ། ཅེས་བྱ་བ་ལ་སོགས་པའི་གནས་སོ། ། གཉིས་པ་དུས་ལ། རྒྱུན་གྱི་དུས་ནི།
རྒྱུད་ལས། ཡི་དྭགས་ཟླ་ཕྱེད་བཅུ་བཞི་དང་། ། དེ་བཞིན་དུ་ཡང་བརྒྱད་པ་ཉིད། ། སོགས་དང་། སཾ་བུ་ཊ་ལས། ཟླ་བ་མར་ངོའི་བཅུ་བཞི་དང་། ། ཁྱད་པར་དུ་ནི་བརྒྱད་པ་དང་། ། ཡར་གྱི་ངོ་ཡི་བཅུ་པ་ལ། ། མཆོད་པའི་མཆོད་པ་ཉིད་དུ་འགྱུར། ། ཞེས་སོགས་དང་།
ཌོམྦྷི་ཝས། ཡར་ངོའི་བརྒྱད་དང་བཅུ་གཅིག་དང་། ། བཅོ་ལྔ་དག་ནི་རབ་ཏུ་བསྔགས། ། དེ་བཞིན་མར་ངོའི་བརྒྱད་དང་ནི། ། བཅུ་བཞི་དང་ནི་བཅོ་ལྔ་ལ། ། ཞེས་སོ། ། ཁྱད་པར་གྱི་དུས་ནི། དབང་རྒྱུད་རབ་གནས་དང་འབྲེལ་བ་དང་། ཉེར་འཚེ་ཟློག་པའི་དུས་ཏེ། གུར་ལས།
འཆི་བས་འཚེའམ་མུ་གེ་འམ། ། ཕས་ཀྱི་འཁོར་ལོས་གནོད་པའམ། ། རབ་གནས་དཀྱིལ་འཁོར་སྦྱིན་སྲེག་དང་། ། ཆར་མེད་པ་དང་ཞི་བ་ལ། ། སྔགས་དང་སྒོམ་པར་ལྡན་པ་ཡིས། ། གང་ཞིག་བདག་ནི་རྟག་རོལ་བ། ། དེ་ཡི་མདུན་དུ་བདག་འདུག་སྟེ། ། དེ་ནི་རྫུན་དུ་མི་འགྱུར་རོ། ། ཞེས་སོགས་སོ། ། གསུམ་པ་ནི།
དཀྱིལ་འཁོར་དང་གང་ཟག་མཆོད་པའི་ཡོ་བྱད། ཅི་འབྱོར་པ་དང་། མེད་དུ་མི་རུང་བ་ཁ་ན་མ་ཐོ་བ་མེད་པའི་ཤ་དང་། ཆོ་ག་བཞིན་དུ་བཙོས་པའི་ཆང་སྟེ། རྒྱུད་ལས། རྒྱལ་མཚན་དང་ནི་མཚོན་བསྣུན་དང་། ། ལན་བདུན་པ་ཡང་བཟའ་བར་བྱ། ། ཞེས་སོགས་དང་། སྐྱེས་པའི་ཐོད་ཆེན་ཆ་གཅིག་པར། ། ཆང་ནི་བཟང་པོས་ཡང་བཀང་སྟེ། །
ཞེས་སོགས་དང་། ཌོམྦྷི་ཝས། ཉ་དང་ཤ་ལ་སོགས་པར་ལྡན། ། མི་འཚེ་བ་དང་སྐྱོན་ཀུན་བྲལ། ། སྡིག་པ་མེད་དང་མ་བླང་པའོ། ། ཞེས་སོ། ། བཞི་པ་གང་ཟག་ནི། དབང་ཐོབ་ཅིང་དམ་ཚིག་དང་ལྡན་པ་ཉོན་མོངས་པ་དང་རྣམ་རྟོག་ཤས་ཆུང་བའི་ལས་དང་པོའམ། སེམས་ཅུང་ཟད་བརྟན་པ་ཡན་ཆད། ཕྱག་ཐིག་ལས།
ཐམས་ཅད་དམ་ཚིག་གཅིག་པ་དང་། ། ཐམས་ཅད་རྟོག་པ་མེད་པ་དང་། ། སེར་སྣ་ང་རྒྱལ་སྤངས་པ་དང་། ། འདོད་ཆགས་ཞེ་སྡང་བྲལ་བ་དང་། ། བླ་མ་ལ་གུས་བསམ་གཏན་ལྡན། ། ཕྲག་དོག་མེད་ཅིང་རྩེ་གཅིག་པ། ། དེ་ལྟར་དགོས་པ་ཚོགས་འཁོར་ལོ། ། མཁས་པས་འབད་དེ་གཞུག་པར་བྱ། ། ཞེས་སོ། ། གྲོགས་ཀྱང་ལས་དང་པོ་པ་མཚན་ཉིད་དེ་དག་དང་ལྡན་པའམ།
རིགས་ལྡན་མའམ། རྒྱས་བཏབ་པའི་གཞོན་ནུ་མའམ། རོ་རས་ལ་ཐོད་པ་ལ་སོགས་པའི་མཚན་མ་བྲིས་པ་ལྷར་བསྐྱེད་ནས་མཆོད་པ་སྟེ། སཾ་ཊ་ལས། ཐོད་པ་དགྲ་སཏྭ་མཆེ་བ་དང་། ། ཆུ་སྲིན་རྒྱལ་མཚན་རལ་གྲི་དང་། ། འཕང་མདུང་དུང་དང་བདུན་དུ་གསུང་། ། ཡང་དག་སྦྱོར་བའི་ཆོ་ག་འདི། ། རྣལ་འབྱོར་རིག་པས་རྟག་ཏུ་མཆོད། ། ཞེས་སོགས་གསུངས་སོ། །
དྲོད་ཆུང་འབྲིང་ཆེ་སོགས་ཐོབ་པས་ནི། རྟོག་པ་མཉམ་པའམ། དཔའ་བོ་དང་རྣལ་འབྱོར་མ་དང་བརྡ་དང་བརྡའི་ལན་བྱས་ནས་ཚོགས་ལ་འདུ་བ་སྟེ། ཕྱག་རྒྱ་ཕྱག་རྒྱའི་ལན་གྱིས་ནི། ། དམ་ཚིག་གི་ནི་རྣམ་པར་དབྱེ། ། དེ་ལ་རྣལ་འབྱོར་མས་སྨྲས་པ། ། ཨེ་མ་བུ་ནི་སྙིང་རྗེ་ཆེ། ། གལ་ཏེ་ཕྲེང་བ་ལག་བསྟེན་ན། ། འདུ་བར་བྱ་ཞེས་སྨྲ་བ་ཡིན། ། ཕྲེང་བ་མངོན་པར་བཏང་བྱས་ནས། །
དམ་ཚིག་མ་མནོས་བརྟུལ་ཞུགས་བཟང་། ། དེ་ལ་ཕྱི་རོལ་ཞེས་འདུ་བ། ། བཟང་པོའི་སྤྱོད་ཡུལ་གནས་པ་ནི། ། དེ་ལ་འདུ་བར་རྣལ་འབྱོར་མས། ། གང་སྨྲས་ཐམས་ཅད་དེ་ལྟར་བྱ། ། སོགས་སོ། ། ལྔ་པ་ཆོ་ག་ལ་སྦྱོར་དངོས་རྗེས་གསུམ་གྱི། དང་པོ་ལ། གནས་ཁང་བརྒྱན་ཏེ་ཚོགས་གཏོར་བཤམ་པ། སློབ་དཔོན་ནང་དུ་བྱོན་ནས་སྔོན་ལ་བཞུགས་པ།
སྒོ་བས་བརྡ་དང་བརྡའི་ལན་བྱས་ཏེ་ཤེས་ནས་ནང་ཏུ་འཇུག་པ། དབང་ལ་སོགས་པའི་རྒན་རིམ་བཞིན་གྲལ་བྱ་བ། ལྷའི་རྣལ་འབྱོར་ལ་གནས་པར་གསོལ་བ་བཏབ་ལ་ཡིག་བརྒྱས་རྒྱུད་སྦྱངས་ཤིང་བསྲུང་འཁོར་བསྒོམ་པའོ། ། དང་པོ་ནི། ཌོམྦྷི་ཝས། ས་གཞི་བ་ཡི་ལྔས་བྱུགས་ལ། ། མེ་ཏོག་དྲི་ཞིམ་སྣ་ཚོགས་དགྲམ། ། ཞེས་དང་། ཕྱག་ཐིག་ལས། དང་པོ་ཡིད་འཕྲོག་དགེས་པ་ཡིས། །
མེ་ཏོག་དཀྱིལ་འཁོར་བྲི་བར་བྱ། ། དེ་རྒྱུ་སྣ་ཚོགས་མཆོད་པ་ནི། ། རྩེ་གཅིག་གིས་ནི་ལེགས་པར་བྱ། ། ཞེས་སོ། ། གཉིས་པ་ནི། དེ་ཉིད་བཅུ་ནི་ཡང་ཤེས་ཤིང་། ། གསུམ་པོ་དག་ལས་དགེ་སློང་མཆོག ། འབྲིང་པོ་དགེ་ཚུལ་ཞེས་བྱ་སྟེ། ། དེ་དག་ཐ་མལ་ཁྱིམ་པའོ། ། ཞེས་སོ། །
གལ་ཏེ་དགེ་སློང་ཡིན་ཡང་རྨོངས་ལ། དགེ་ཚུལ་ལམ། དགེ་བསྙེན་མཁས་ཤིང་རྒྱུད་སྟོན་ནུས་ན། ཅིག་ཤོས་དེ་ཁྱིམ་གཞན་དུ་ཡོ་བྱད་བཟང་པོས་མཉེས་པར་བྱས་ལ། དགེ་ཚུལ་ལམ་དགེ་བསྙེན་གྱིས་གཙོ་བོ་བྱའོ། ། དེ་བཞིན་དུ་གཞན་གཉིས་ལའང་ཤེས་པར་བྱའོ། ། གསུམ་པ་ནི། ཕྱི་ནས་འོང་བ་རྣམས་ཀྱིས། ཁྱོད་ཀྱི་དམ་ཚིག་ལ་ནི་ཁྲོ་བོ་དབྱུག་པ་སྔོན་པོས་མཛེས། ། དངོས་གྲུབ་ཕྱག་ན་དབྱིག་ཐོ་དང་ནི་རིན་ཆེན་བཅིང་པ་འཛིན། །
དཔལ་ལྡན་དཔའ་བོ་དཔའ་མོ་འདུ་བར་འཁོར་སྒྲོལ་འཁུམ། ། མཁས་མཛེས་རྣལ་འབྱོར་མ་ཡིན་ནགས་སུ་བདག་ཐོངས་ཤིག ། ཅེས་སོགས་ཀྱིས་གསོལ་བ་བཏབ། དང་པོའི་འདུན་པ་ནས་བྱུང་བའི་བརྡ་དང་བརྡའི་ལན་བྱ། ཤེས་པ་རྣམས་ནང་དུ་འཇུག་གོ ། བཞི་པ་ནི། དབང་དང་བརྟུལ་ཞུགས་དང་། ཡེ་ཤེས་དང་། སྐྱེ་བ་དང་། རིམ་པས་རྒན་པའི་གོ་རིམ་བཞིན་གྲལ་བྱ་སྟེ།
ཌོམྦྷི་ཝས། དེ་ནས་སློབ་དཔོན་སྟན་བཟང་ལ། ། དབུས་ཀྱི་ཕྱོགས་སུ་ཡང་དག་བཞུགས། ། དེ་བཞིན་སྟན་ནི་བཟང་པོ་ལ། ། རྣལ་འབྱོར་པ་ཡི་འཁོར་ལོ་གཡས། ། རྣལ་འབྱོར་མ་ཡི་གཡོན་དུ་བཤད། ། ཅེས་སོ། ། ལྔ་པ་དང་དྲུག་པ་ནི་རྟོགས་པར་སླའོ། ། གཉིས་པ་དངོས་གཞི་ལ། ཏིང་ངེ་འཛིན་གྱི་དཀྱིལ་འཁོར་མཆོད་པས་ཚིམ་པ།
སྙིང་ཁའི་དཀྱིལ་འཁོར་བདུད་རྩི་མྱང་བས་ཚིམ་པ། ཆོས་སྐྱོང་དང་འབྱུང་པོ་གཏོར་མས་ཚིམ་པ། དམ་ཚིག་དང་ལྡན་པའི་སྐྱེ་བོ་ཁ་ཟས་ཀྱིས་ཚིམ་པ། སྐྱེ་མཆེད་ཀྱི་ལྷ་ཀླུ་གར་དང་རོལ་མོས་ཚིམ་པ། བདེ་ཆེན་ལྷན་སྐྱེས་ཀྱི་ཡེ་ཤེས་ཀྱིས་ཚིམ་པའོ། ། དང་པོ་ནི། རྩ་རྒྱུད་དང་གུར་གྱི་དགོངས་པས། དངོས་གཞི་བདག་གི་རྣལ་འབྱོར་རྫོགས་པ་གཅིག་ལ་ཚིམ་པ་དྲུག་བྱ་བ་དང་། སཾ་ཊའི་དགོངས་པས་བདག་དང་མདུན་སྐྱེད་གཉིས་ཀ་བྱས་ནས་ཚིམ་པ་དྲུག་བྱ་བ་སྟེ། གང་ལྟར་ཡང་ཚིམ་པ་དྲུག་ཏུ་ཐམས་ཅད་འདུས་སོ། །
གཉིས་པ་ཕྱག་ཐིག་ལས། དུམ་བུ་གཅིག་པའི་མཚན་ལྡན་སྣོད། ། བླ་མའི་མདུན་དུ་གཞག་པར་བྱ། ། ཡང་ན་དུམ་བུ་གསུམ་པ་ནི། ། ལྷ་ཡི་ཆང་གིས་བཀང་བར་བྱ། ། ཞེས་སོ། ། གསུམ་པ་ནི། དེ་ཉིད་ལས། བཟའ་བ་སྣ་ཚོགས་དང་ལྡན་པའི། ། དང་པོར་གཏོར་མ་ཆེན་པོ་སྦྱིན། །
ཞེས་དང་། བཞི་པའང་། དམ་ཚིག་མཆོག་གི་ཡེ་ཤེས་ཏེ། ། དད་པ་ཡིས་ནི་གཏའ་རུ་བཟའ། ། ཞེས་སོ། ། ལྔ་པའང་། ཤིན་ཏུ་དབྱངས་ནི་སྙན་པ་ཡིས། ། ཡིད་འཕྲོག་པ་ཡི་གླུ་བླང་བྱ། ། ཞེས་སོགས་དང་། དྲུག་པའང་།
དགོས་པའི་དམ་ཚིག་ཟིན་ནས་སུ། ། འཁོར་ལོ་དང་བཅས་རིག་རབ་ཚིམ། ། ཞེས་སོ། ། དེར་དམ་ཚིག་སྦྱིན་པ་ནི། འདིར་ནི་ཆོས་རྣམས་བཟང་པོར་ལྟོས། ། འདུས་པ་རྣམས་ལ་ཐེ་ཚོམ་མེད། ། བྲམ་ཟེ་ཁྱི་དང་གདོལ་པ་དང་། ། རང་བཞིན་གཅིག་པ་ཉིད་དུ་ཟོ། ། ཞེས་སོགས་དང་། བདེ་གཤེགས་ཆོས་ལ་རིན་ཐང་མེད། །
འདོད་ཆགས་དྲི་མ་རྣམ་པར་སྤངས། ། གཟུང་དང་འཛིན་པ་དང་བྲལ་བ། ། དེ་བཞིན་ཉིད་ལ་གུས་ཕྱག་འཚལ། ། ཅེས་སོགས་སོ། ། གསུམ་པ་རྗེས་ལ་རྡོ་རྗེའི་གླུས་བྱིན་གྱིས་བརླབ་པ། བཀྲ་ཤིས་ཀྱི་ཚིག་གིས་ཤིས་པར་བརྗོད་པ། ལྷག་གཏོར་བཏང་ཞིང་ལྷག་ཆད་ཁ་བཀང་བ། སྨོན་ལམ་གདབ་ཅིང་འདོད་དོན་གསོལ་བ། བཟོད་པར་གསོལ་ནས་གཤེགས་སུ་གསོལ་བ། བསྲུང་བ་བྱས་ནས་ལས་རྗེས་བསྡུ་བའོ། །
དེ་དག་ཀྱང་ཕྱག་ཐིག་ལས། དེ་རྣམས་མཆོད་པས་དངོས་གྲུབ་ནི། ། གང་ཞིག་སེམས་ལ་བསམ་པ་ཡོད། ། ལྷག་མའི་གཏོར་མ་བཟུང་ནས་ནི། ། དགོན་པ་ཆེན་པོར་གཏང་བར་བྱ། ། ཞེས་བྱ་བ་ལ་སོགས་པ་གསུངས་སོ། ། ཚུལ་འདི་དག་རྒྱས་པར་གྲུབ་ཆེན་ཌོམྦྷི་པའི་གཞུང་ན་བཞུགས་ཤིང་། ལག་ཏུ་བླང་བ་ནི་མན་ངག་གི་རིམ་པ་ལས་ཤེས་པར་བྱའོ། ། དྲུག་པ་དགོས་པ་ལ་གཙོ་བོར་གྱུར་པ། མཐར་ཐུག་གི་དགོས་པ་སྟེ།
ཚོགས་རྫོགས་ནས་འཚང་རྒྱ་བ་ནི། གུར་ལས། བདེ་དང་རང་བཞིན་གར་དང་ནི། ། གླུ་དང་རོལ་མོའི་སྒྲ་བྱེད་དང་། ། དྲི་དང་ཕྲེང་བ་བྱུག་པ་ཡི། ། ཞེས་སོགས་ནས། རིག་པའི་རྒྱལ་པོར་རབ་ཏུ་འགྲུབ། ། ཞེས་དང་། ཕྱག་ཐིག་ལས། དམ་ཚིག་བསྲུང་ན་གྲུབ་པ་ནི། །
ལྷ་ཡི་དབང་ཕྱུག་རྙེད་པའོ། ། ཞེས་སོ། ། གནས་སྐབས་ཀྱི་དགོས་པ་ནི། ཐུན་མོང་དངོས་གྲུབ་ཅི་འདོད་པ་འགྲུབ་སྟེ། རྒྱུད་ལས། གང་དུ་བཟོས་པས་འདོད་དོན་ཀུན། ། འགྲུབ་པ་ཅན་གྱི་དངོས་གྲུབ་འགྱུར། ། ཞེས་སོ། ། ཞེས་བཟའ་བའི་དམ་ཚིག་གི་རྣམ་པར་བཤད་པ་བདུད་རྩིའི་རོལ་མཚོ་ཞེས་བྱ་བ་འདི་ནི་ཁམས་གསུམ་ཆོས་ཀྱི་རྒྱལ་པོ་འཇམ་པའི་དབྱངས་དབང་པོའི་མཚན་ཅན་དང་། རྒྱལ་སྲས་སྦས་པའི་རྣལ་འབྱོར་སེམས་དཔའ་ཆེན་པོ་གྲགས་པའི་མཚན་ཅན་དང་།
དཀྱིལ་འཁོར་རྒྱ་མཚོའི་ཁྱབ་བདག་རྒྱལ་བ་མུས་པ་ཆེན་པོ་སྟེ་ཡོངས་འཛིན་སྤྲུལ་པའི་སྐུ་དུ་མས་རྗེས་སུ་བཟུང་བའི་རྣལ་འབྱོར་པ་ས་སྐྱ་པ་ཤཱཀྱའི་དགེ་བསྙེན་ངག་དབང་ཀུན་དགའ་བསོད་ནམས་ཀྱིས་རྗེ་བཙུན་གོང་མའི་གསུང་རབ་དགོངས་འགྲེལ་དང་བཅས་པ་རྣམས་ལ་བརྟེན་ནས་རང་གཞན་ལ་ཕན་པའི་ཕྱིར་ལེགས་པར་སྦྱར་བ་འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། ༈ །གཉིས་པ་ནི། ཚོགས་མཆོད་ཚོགས་གཉིས་མྱུར་འགྲུབ་ཤོག་འབྱུང་བ་བཞིན་ལ་བར་སྐབས་ཀྱི་ཆོ་གའི་ཡན་ལག་ཁ་ཡར་བསྣན་པ་ནི། ཚོགས་མཆོད་ཀྱི་ཡི་གེ་དེ་ཉིད་ལས། བླ་མ་མཆོད་དང་རྣལ་འབྱོར་མ། ། གཉིས་དེ་ཞབས་ལ་གུས་བཏུད་ནས། ། རྗེ་བཙུན་ནཱ་རོ་མཁའ་སྤྱོད་མའི། ། ཚོགས་མཆོད་ཆོ་ག་འདིར་བཤད་བྱ། ། འདིར་ནཱ་རོ་མཁའ་སྤྱོད་ཀྱི་ཚོགས་མཆོད་བྱ་བ་ལ། ས་སྐྱ་པ་ཆེན་པོ་ཀུན་དགའ་སྙིང་པོས།
སྔོན་འགྲོར། གནས། དུས། རྟེན་བཤམ་པ། མཆོད་རྫས་ཏེ་བཞི་དང་། དངོས་གཞིའི་ཆོ་ག རྗེས་སོགས་བཤད་པ་ལྟར། དང་པོ་གནས་ནི། གནས་ཁང་ཕྱགས་བདར་བྱ་ཞིང་ཆག་ཆག་གདབ་མཎྜལ་མེ་ཏོག་རྟེན་དགྲམ་པ་སོགས་དང་། གཉིས་པ་དུས་ནི།
ཚོགས་བསགས་པར་འདོད་ན་ཡར་ངོའི་ཚེས་བཅུ། སྒྲིབ་པ་དག་པར་འདོད་ན་མར་ངོའི་ཚེས་བཅུར་བྱ་བར་གསུངས། གསུམ་པ་རྟེན་ནི། སྤྲོ་ན་བདག་འཇུག་སྐབས་ལྟར་དཀྱིལ་འཁོར་གསུམ་པོ་བཤམས་པའམ། ཡང་ན་སིནྡྷུ་རའི་དཀྱིལ་འཁོར་ཆོས་འབྱུང་སྔགས་ཕྲེང་སོགས་ཕྱག་ལེན་ལྟར་དང་། བསྡུ་ན་མེ་ལོང་ལ་ཆང་གིས་ཆོས་འབྱུང་བྲིས་པའི་དབུས་སུ་མེ་ཏོག་དམར་པོའི་ཚོམ་བུ་གཅིག་བཀོད་པ་སྟེགས་ལ་བཤམ། བཞི་པ་མཆོད་རྫས་ནི། མེ་ཏོག་བདུག་སྤོས་མར་མེ་གསུམ། རྟེན་གྱི་གཡོན་དུ་བཤམ། དྲི་ཆབ་གཏོར་མ་ཞལ་ཟས་གསུམ་གཡས་སུ།
ཀ་པཱ་ལ་བདུད་རྩིས་གང་བ་མདུན་དུ་བཤམ་མོ། ། ཚོགས་ཀྱི་ཡོ་བྱད་ནི་ཅི་འབྱོར་པ་བཤམ་མོ། ། གཞན་འདི་བཞིན་ལ་གཏོར་མ་གསུམ་དགོས་སོ། ། དངོས་གཞིའི་ཆོ་ག་ལ། མཎྜལ་ཞུ་འབུལ་སོགས་བྱེད་པར་གསུངས་པ་ཚོགས་པ་ཡོད་ན་ཞུ་འབུལ་ཕྱག་བཅོ་བརྒྱད་བདེ་ཀྱཻ་ནས་གསུངས་པ་ལྟར་ཡིན་ཀྱང་། རང་གཅིག་པུས་ཉམས་སུ་ལེན་པར་སྤྲོས་པ་མི་དགོས། ཆོ་ག་གཞན་རྣམས་ས་ཆེན་གྱིས་དེ་ཙམ་ལས་མ་གསུངས་པས་འཕགས་པ་རིན་པོ་ཆེའི་གསུང་ལྟར་དོན་བསྡུས་ཏེ་བརྗོད་ན་འདི་ལྟར། སྔོན་འགྲོ་གཏོར་མ་དམར་གཏོར་ཆབ་ཀྱིས་སྦྲན་ལ་ལྷའི་ང་རྒྱལ་གྱིས་ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་གྱུར། ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་ནས་ག་ག་ན་ཁཾ་གྲྀཧྣེ་དཾ་བ་ལིཾ་ཏེ་སྭཱཧཱ། ལན་གསུམ་གྱིས་བསྔོས།
བགེགས་དང་འབྱུང་པོའི་ཚོགས་ཐམས་ཅད་མཆོད་སྦྱིན་གྱི་གཏོར་མ་རྒྱ་ཆེན་པོ་འདིས་ཚིམ་པར་གྱིས་ལ་དེ་བཞིན་གཤེགས་པ་ལ་མཆོད་པའི་ལས་རྩོམ་པ་ལ་བར་དུ་གཅོད་པ་མ་བྱེད་པར་གཞན་དུ་དེངས་ཤིག ཅེས་དང་། སུམྦྷ་བརྗོད་ཅིང་རོལ་མོའི་སྒྲ་དང་བཅས་ཏེ་བསྐྲད། རང་རྣལ་འབྱོར་མར་གསལ་བའི་ལག་པ་གཡས་པའི་མཐེབ་མཛུབ་བསྐྱེད་པའི་སེ་གོལ་ཤར་ནས་ཕྱོགས་བཞིར་གཡས་བསྐོར་དང་མཚམས་བཞི་གཡོན་དུ་གདབ་ཅིང་ཞལ་བཞི་པའི་སུམྦྷ་རྐང་པ་རེ་རེ་བརྗོད་པ་སྟེ་ཚར་གཉིས་ཀྱིས་བགེགས་བསྐྲད། མདུན་གྱི་ནང་མཆོད་མངོན་རྟོགས་ལྟར་བྱིན་བརླབས་བྱས་ཏེ་ལག་པ་གཡོན་པའི་མཐེབ་སྲིན་གྱིས་བདུད་རྩིར་གཡོན་བསྐོར་དུ་ཆོས་འབྱུང་ཉིས་བརྩེགས་བྲི་ཞིང་ཨོཾ་གསུམ་མའི་སྔགས་བརྗོད་པས་ཡེ་ཤེས་ཀྱི་བདུད་རྩིར་བྱིན་གྱིས་བརླབ། བདུད་རྩི་དེས་ལག་པ་གཡས་གཡོན་ཕན་ཚུན་དུ་གཏོར་ཞིང་མཉེ་ཚུལ་བྱ། གཡོན་པའི་མཐེབ་སྲིན་གྱིས་རང་གི་དཔྲལ་མགྲིན་སྙིང་ཁ་གསུམ་དུ་ཐིག་ལེ་རེ་བཀོད་ནས་རང་ལུས་དག་པར་བྱས། གནས་ཁང་དང་སྤྱི་མཆོད་རྣམས་ལ་གཏོར་བས་ལྷ་རྫས་ལས་གྲུབ་པའི་གཞལ་ཡས་ཁང་དུ་མཆོད་པ་རྒྱ་ཆེན་པོ་དྭངས་ཤིང་ཐོགས་པ་མེད་པར་དམིགས་ནས། ཨོཾ་ཨཱཿཧཱུྃ་ཞེས་བརྗོད་པའི་སྤྱིར་གནས་དང་ཡོ་བྱད་བྱིན་གྱིས་བརླབས་པ་ཡིན་ནོ། ། སྐབས་འདིར་སྐྱབས་སེམས་དང་ཁྱད་པར་རྡོ་རྗེ་སེམས་དཔའི་བསྒོམ་བཟླས་ནན་ཏན་དུ་བྱས་ལ་སྡིག་སྒྲིབ་སྦྱངས་ནས།
བླ་མའི་རྣལ་འབྱོར་ནས་བཟུང་སྒྲུབ་ཐབས་ལྟར་མངོན་རྟོགས་བཟླས་པ་སོགས་དཀྱུས་བཞིན་བསམ་མི་ཁྱབ་ཀྱི་བར་དུ་བྱས་ཏེ་ཐུན་མཚམས་ཀྱི་ལྷར་ལངས་ནས་མཆོད་རྫས་རྣམས་ལ་ནང་མཆོད་ཀྱི་བདུད་རྩིས་གཏོར་ཞིང་། སུམྦྷས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨཱ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞེས་སོགས་ནས། རྒྱས་པར་གྱུར་ཅིག་གི་བར་དང་། ཨོཾ་ཨརྒྷཾ་ཨཱཿཧཱུྃ་ནས། ཤཔྟ་ཨཱཿཧཱུྃ་གིས་བྱིན་གྱིས་བརླབས་པ་སྒྲུབ་མཆོད་ལྟར་རོ། ། དེ་ནས་མདུན་གྱི་དཀྱིལ་འཁོར་གསུམ་བཀོད་པའམ། སིནྡྷུ་རའི་དཀྱིལ་འཁོར་རམ།
མེ་ལོང་ཚོམ་བུ་དང་བཅས་པ་གང་ཡིན་བསངས་སྦྱངས། སྟོང་པའི་ངང་ལས་མདུན་བསྐྱེད་ཀྱི་རིམ་པ་སྒྲུབ་མཆོད་བདག་འཇུག་གི་ཡི་གེ་ལྟར་ལྷར་བསྐྱེད་པ་ནས་བཟུང་བསྟོད་པའི་བར་བྱའོ། ། སྐབས་འདིར་གཏོར་མ་འབུལ་བར་གསུངས་པས། དང་པོ་སྒྲུབ་ཐབས་ལྟར་རྣལ་འབྱོར་མ་ལ་འབུལ། གཉིས་པ་ཆོས་སྐྱོང་ནི་གུར་ཞལ་ལ་གཙོ་བོར་བྱེད་པ་ས་སྐྱ་པའི་རང་ལུགས་ཡིན། གསུམ་པ་མཁའ་འགྲོ་སྤྱི་གཏོར་གྱིས་འབུལ་ལོ། ། དེ་ནས་ཚོགས་ཀྱི་ཡོ་བྱད་རྣམས་སྒྲུབ་ཐབས་ཀྱི་གཏོར་མ་ལྟར་བྱིན་གྱི་བརླབས་ནས། ཚོགས་ཕུད་ཚང་བ་སྣོད་གཅིག་ཏུ་བཤམ་པ་བླ་མ་དང་སངས་རྒྱས་བྱང་སེམས་རྣམས་ལ་འབུལ་ཏེ། ཞལ་ཟས་རོ་བརྒྱ་ལྡན་པའི་ཡིད་འཕྲོག་པ། ། ལེགས་སྦྱར་འདི་ནི་བླ་མ་ལྷར་བཅས་ལ། །
དད་པས་ཕུལ་བས་འགྲོ་བ་འདི་དག་ཀུན། ། འབྱོར་ལྡན་ཏིང་འཛིན་ཟས་ལ་སྤྱོད་པར་ཤོག ། ཨོཾ་ཨཱཿཧཱུྃ། རྡོ་རྗེ་འཆང་དང་རྡོ་རྗེ་རྣལ་འབྱོར་མ། ། དྲིལ་བུ་ཌེཾ་ཀི་ཨནྡར་ཏཻ་ལོ་པ། ། ནཱ་རོ་ཕམ་ཐིང་ཀློག་སྐྱ་མལ་ལོའི་ཞབས། ། བརྩེ་ཆེན་སྙིང་པོ་ཚོགས་མཆོད་བཞེས་སུ་གསོལ། ། རྗེ་བཙུན་སྐུ་མཆེད་ཆོས་རྗེ་ཁུ་དབོན་དང་། ། དཀོན་མཆོག་དཔལ་དང་གྲུབ་ཆེན་བྲག་ཕུག་པ། ། ཆོས་རྗེ་བླ་མ་སེང་གེ་རྒྱལ་མཚན་ཞབས། །
རྒྱལ་བ་མཆོག་དབྱངས་ཚོགས་མཆོད༞ ། ནམ་མཁའ་རྒྱལ་མཚན་བདག་ཆེན་རྡོ་རྗེ་འཆང་། ། རྡོ་རིངས་པ་དང་ཚར་ཆེན་ཆོས་ཀྱི་རྗེ། ། འཇམ་མགོན་མཁྱེན་བརྩེ་བསླབ་གསུམ་རྒྱལ་མཚན་ཞབས། ། དབང་ཕྱུག་རབ་བརྟན་ཚོགས༞ ། བསོད་ནམས་མཆོག་ལྡན་བསོད་ནམས་མཆོག་གྲུབ་དང་། ། མཁྱེན་རབ་བྱམས་པའི་མཚན་དང་རྨོར་ཆེན་རྗེ། ། བཀའ་དྲིན་མཉམ་མེད་རྩ་བའི་བླ་མ་སོགས། ། རྩ་བརྒྱུད་བླ་མ་ཚོགས༞ ། གཞན་ཡང་དཔལ་ལྡན་ཚུལ་ཁྲིམས་ཤར་ཆེན་རྗེ།་་་་་
ཡེ་ཤེས་རྒྱལ་མཚན། ། ཀུན་དགའ་བཟང་པོ་་་་་་། རྡོ་རྗེ་འཆང་དང་མུས་ཆེན་སེམས་དཔའ་ཆེ། ། བསོད་ནམས་སེང་གེ་བུདྡྷ་རཏྣའི་ཞབས། ། ས་སྐྱ་ལོ་ཙཱ་ཚོགས་མཆོད༞ ། སྙིགས་དུས་བསྟན་པའི་ཉི་མ་སྔགས་འཆང་རྗེ། ། གང་གི་ཐུགས་སྲས་འཇམ་དབྱངས་སྐུ་མཆེད་དང་། ། སངས་རྒྱས་དཔལ་བཟང་དཔལ་ལྡན་རྒྱལ་པོའི་ཞབས། ། བྷ་དྲྭ་ཤྲཱི་ཚོགས༞ ། ནམ་མཁའ་དབང་ཕྱུག་ཆོས་ཀྱི་དབང་ཕྱུག་དང་། །
སངས་རྒྱས་རྒྱལ་མཚན་འཇམ་དབྱངས་ཀུན་དགའི་མཚན།་་་་་ ཨ་མེས་ཞབས། ། བསོད་ནམས་དབང་ཕྱུག་ཀུན་དགའ་བཀྲ་ཤིས་དང་། ། པུཎྱ་རཏྣ་ཚོགས་མཆོད་བཞེས་སུ་གསོལ། ། ཨོཾ་མ་ཧཱ་གུ་རུ་བཛྲ་ནཻ་ཝི་ཏེ་ཨཱཿཧཱུྃ། རིགས་ལྔའི་རང་བཞིན་དངོས་གྲུབ་འགུགས་བྱེད་པའི། ། བ་གླང་ཁྱི་རྟ་གླང་ཆེན་མི་ཤ་ཏེ། ། སྒྲུབ་པའི་དམ་རྫས་ལྕགས་ཀྱུ་རྣམ་ལྔ་དང་། ། ཡུམ་ལྔའི་རང་བཞིན་དྲི་ཆེན་དྲི་ཆུ་དང་། ། བྱང་སེམས་དཀར་དམར་ཤ་ཆེན་དྭངས་མ་ལྔ། །
ཟག་མེད་ཡེ་ཤེས་བདུད་རྩིར་བྱིན་བརླབས་འདི། ། ལྷན་སྐྱེས་ཞིང་སྐྱེས་སྔགས་སྐྱེས་མཁའ་འགྲོ་མ། ། འཁོར་ལོ་གསུམ་བདག་ཧེ་རུ་ཀ་དཔལ་དང་། ། རྗེ་བཙུན་མཁའ་སྤྱོད་དབང་མོའི་དཀྱིལ་འཁོར་ལ། ། མཆོད་པ་འབུལ་ལོ་དངོས་གྲུབ་རྣམ་གཉིས་སྩོལ། ། ཨཱོཾ་བཛྲ་ཨ་ཧ་ར་ལི་ཧོ། ཛཿཧཱུྃ་བཾ་ཧོཿ ཌ་ཀི་ནི་ས་མ་ཡ་སཏྭཾ་ཏྲེ་ཤྱ་ཧོཿ ཨོཾ་བཛྲ་ཌཱ་ཀི་ནི་ཁ་ཁ་ཁཱ་ཧཱི་ཁཱ་ཧི། ཨི་མཾ་བྷ་ལིཾ་བྷུ་ཛ་ཐ་པི་པ་ཐ།
མཱ་མ་ཀརྨ་པཱ་དྷ་ཡ་ཨོཾ་ཨཱཿཧཱུྃ། ཕཻཾ་ཕཻཾ་ཕཻཾ་སྭཱཧཱ། ལན་གསུམ་དང་། ཨོཾ་ཨོཾ་ཨོཾ་སརྦ་བུདྡྷ་ཌ་ཀི་ནཱི་ཡེ། བཛྲ་ཝརྞན་ནཱི་ཡེ། བཛྲ་བཻ་རོ་ཙ་ནཱི་ཡེ་ཧཱུྃ་ཧཱུྃ་ཧཱུྃ་ཕཊ་ཕཊ་ཕཊ་སྭཱཧཱ། ལན་གསུམ། གཞན་ཡང་རྒྱུད་སྡེ་བཞི་ཡི་དཀྱིལ་འཁོར་ལྷ། ། སངས་རྒྱས་བྱང་སེམས་དཔའ་བོ་རྣལ་འབྱོར་མ། ། ཆོས་སྐྱོང་ནོར་ལྷར་བཅས་པ་ཐམས་ཅད་ལ། །
ཚོགས་མཆོད་གུས་པས་འབུལ་ལོ་བཞེས་སུ་གསོལ། ། རང་གང་བྱེད་ཀྱི་ཡི་དམ་དང་ཆོས་སྐྱོང་ཚང་མའི་གཏོར་སྔགས་མཐར་ཨ་ཀཱ་རོ་བཏགས་པས་ཕུལ། ཚོགས་ཆང་གི་ཕུད་ཀྱང་སྣོད་དུ་བླུག་སྟེ། བླ་མ་དང་ལྷ་ཚོགས་རྣམས་ལ་འབུལ་ཞིང་། དམན་པའི་ཡུལ་ལས་རབ་འདས་ཤིང་། ། རྒྱལ་བ་ཀུན་གྱི་དམ་ཚིག་མཆོག ། དངོས་གྲུབ་ཀུན་གྱི་གཞིར་གྱུར་པ། ། བདུད་རྩི་མཆོག་གིས་མཆོད་པར་བགྱི། ། སྒྲིབ་པའི་དྲི་མ་ཀུན་བསལ་ནས། ། རྟོག་པ་ཀུན་ལས་རྣམ་གྲོལ་བའི། །
བླ་ན་མེད་པའི་བྱང་ཆུབ་སེམས། ། བདེ་བ་ཆེན་པོས་མཉེས་གྱུར་ཅིག ། ས་ཡི་སྙིང་པོ་འགྲོ་བའི་ཉེར་འཚོ་དང་། ། དེ་བཞིན་མེ་ཏོག་འབྲས་བུའི་ཚོགས་རྣམས་དང་། ། རྩི་སྨན་སྣ་ཚོགས་སྦྱར་བའི་ཕབས་དང་ནི། ། འགྲོ་བའི་དག་བྱེད་གྱུར་པའི་ཆུ་གཙང་རྣམས། ། སྣོད་དང་རྐྱེན་དང་སྣ་ཚོགས་སྦྱོར་བ་དང་། ། དུས་ཀྱི་འགྱུར་བ་བཟང་པོས་ཡོངས་སྨིན་པར། ། སྦྱངས་ཤིང་དྭངས་མའི་དྭངས་མ་ལས་བྱུང་བའི། ། འདི་ཡི་རྒྱུ་རྐྱེན་ཕུན་སུམ་ཚོགས་པ་ཡི། །
ཆེར་དྭངས་ཤེལ་ལྟར་སྣང་བའི་ལྦུ་བ་ཡི། ། ཕྲེང་བ་མུ་ཏིག་ཕྲེང་བས་སྤྲས་འདྲ་བ། ། མཐོང་བས་མིག་གི་དཔལ་སྟེར་ཆིལ་ཆིལ་སྒྲ། ། ཐོས་པས་རྣ་བའི་དཔལ་ལ་བསུང་ངད་ཀྱིས། ། དྲི་འཛིན་དབང་པོ་ཚིམ་པར་བྱེད་པ་ཡིན། ། ཀུན་ནས་མྱངས་པས་ལྕེ་ཡི་དཔལ་ཡང་བདེ། ། གྲང་དང་ཚ་བའི་ཚེ་ན་དྲོད་དང་ནི། ། བསིལ་བྱེད་ལུས་ཀྱི་དབང་པོ་བདེ་བའི་རྒྱུ། ། མྱ་ངན་འཐིབས་པ་སེལ་བའི་ཉི་མ་སྟེ། ། དགའ་བདེའི་བསིལ་བ་སྐྱེད་པའི་ཟླ་བའང་ཡིན། །
ཤེས་རབ་མེ་ལྕེ་སྦར་བྱེད་རླུང་ཡིན་ལ། ། སྨྲ་འདོད་རྣམས་ཀྱི་སྤོབས་པའི་དཔལ་ཡང་ཡིན། ། གཡུལ་ངོར་ཞུགས་པའི་བརྟུལ་ཞུགས་སྐྱེད་བྱེད་ཅིང་། ། འདོད་ལྡན་རྣམས་ཀྱི་བདེ་བའང་རྒྱས་བྱེད་ཡིན། ། ཞི་འདོད་རྣམས་ཀྱི་རྒྱུད་ལ་འདི་ཡིས་ནི། ། ཏིང་འཛིན་དམ་པ་ལྷུག་པར་སྐྱེད་པ་ཡིན། ། དེ་ཕྱིར་འདི་ནི་བཏུང་བའི་ཕུལ་ཡང་ཡིན། ། ལོངས་སྤྱོད་རྣམས་ཀྱི་སྙིང་པོར་གྱུར་པ་ཡིན། ། དེ་སླད་འདི་ནི་མཆོད་འོས་མཆོད་པ་དང་། ། སྦྱིན་འོས་རྣམས་ལ་སྦྱིན་པར་བྱེད་པ་ཡིན། །
ཁ་དོག་དྲི་རོ་ལྡན་པའི་བདུད་རྩི་འདི། ། ཨོཾ་ཨཱཿཧཱུྃ། རྡོ་རྗེ་འཆང་དང་རྡོ་རྗེ་རྣལ་འབྱོར་མ། ། དྲིལ་བུ་ཌེཾ་ཀི་ཨནྟར་ཏཻ་ལོ་པ། ། ནཱ་རོ་ཕམ་ཐིང་ཀློག་སྐྱ་མལ་ལོའི་ཞབས། ། བརྩེ་ཆེན་སྙིང་པོའི་ཞལ་དུ་ཨོཾ་ཨཱཿཧཱུྃ། ། རྗེ་བཙུན་སྐུ་མཆེད་ཆོས་རྗེ་ཁུ་དབོན་དང་། ། དཀོན་མཆོག་དཔལ་དང་གྲུབ་ཆེན་བྲག་ཕུག་པ། ། ཆོས་རྗེ་བླ་མ་སེང་གེ་རྒྱལ་མཚན་ཞབས། ། རྒྱལ་བ་མཆོག་དབྱངས་ཞལ་དུ་ཨོཾ་ཨཱཿཧཱུྃ། །
ནམ་མཁའ་རྒྱལ་མཚན་བདག་ཆེན་རྡོ་རྗེ་འཆང་། ། རྡོ་རིངས་པ་དང་ཚར་ཆེན་ཆོས་ཀྱི་རྗེ། ། འཇམ་མགོན་མཁྱེན་བརྩེ་བསླབ་གསུམ་རྒྱལ་མཚན་ཞབས། ། དབང་ཕྱུག་རབ་བརྟན་ཞལ་དུ་ཨོཾ་ཨཱཿཧཱུྃ། ། བསོད་ནམས་མཆོག་ལྡན་བསོད་ནམས་མཆོག་གྲུབ་དང་། ། མཁྱེན་རབ་བྱམས་པའི་མཚན་དང་རྨོར་ཆེན་རྗེ། ། བཀའ་དྲིན་མཉམ་མེད་རྩ་བའི་བླ་མ་སོགས། ། རྩ་བརྒྱུད་བླ་མའི་ཞལ་དུ་ཨོཾ་ཨཱཿཧཱུྃ། ། གཞན་ཡང་དཔལ་ལྡན་ཚུལ་ཁྲིམས་ཤར་ཆེན་རྗེ། ། རྡོ་རྗེ་འཆང་དང་མུས་ཆེན་སེམས་དཔའ་ཆེ། །
བསོད་ནམས་སེང་གེ་བུདྡྷ་རཏྣའི་ཞབས། ། ས་སྐྱ་ལོ་ཙཱའི་ཞལ་དུ་ཨོཾ་ཨཱཿཧཱུྃ། ། སྙིགས་དུས་བསྟན་པའི་ཉི་མ་སྔགས་འཆང་རྗེ། ། གང་གི་ཐུགས་སྲས་འཇམ་དབྱངས་སྐུ་མཆེད་དང་། ། སངས་རྒྱས་དཔལ་བཟང་དཔལ་ལྡན་རྒྱལ་པོའི་ཞབས། ། བྷ་དྲྭ་ཤྲཱི་ཞལ༞ ། ནམ་མཁའ་དབང་ཕྱུག་ཆོས་ཀྱི་དབང་ཕྱུག་དང་། ། སངས་རྒྱས་རྒྱལ་མཚན་འཇམ་དབྱངས་ཀུན་དགའི་མཚན། ། བསོད་ནམས་དབང་ཕྱུག་ཀུན་དགའ་བཀྲ་ཤིས་དང་། ། པུཎྱ་རཏྣའི་ཞལ་དུ༞ །
གཞན་ཡང་འཕགས་པའི་ཡུལ་དང་གངས་ཁྲོད་འདིར། ། བདེ་གཤེགས་བསྟན་པ་འཛིན་སྐྱོང་སྤེལ་བ་ལ། ། འགྲན་ཟླ་བྲལ་བའི་མཁས་གྲུབ་ཇི་སྙེད་ཚོགས། ། ཟག་མེད་བདུད་རྩིའི་མཆོད་པ་བཞེས་སུ་གསོལ། ། རྒྱུད་སྡེ་རྒྱ་མཚོའི་དཀྱིལ་འཁོར་ལྷ་ཚོགས་དང་། ། རྒྱལ་བ་རྒྱ་མཚོ་སྲས་དང་སློབ་མར་བཅས། ། བསྟན་པ་རྒྱ་མཚོའི་སྲུང་མ་དྲག་ཤུལ་ཅན། ། འཁོར་དང་བཅས་ལ་མཆོད་པ་དམ་པ་འབུལ། ། བླ་མ་ལྷ་དང་མཁའ་འགྲོའི་ཚོགས་བཅས་ལ། ། དངོས་བཤམ་ཡིད་སྤྲུལ་མཆོད་པ་འདི་ཕུལ་བས། །
བདག་དང་མཁའ་མཉམ་འགྲོ་བ་མ་ལུས་ལ། ། མཆོག་དང་ཐུན་མོང་དངོས་གྲུབ་རྩལ་དུ་གསོལ། ། དེ་ནས་དམ་ཚིག་སྦོལ་བའི་ཕྱིར་རྡོ་རྗེ་སློབ་དཔོན་གྱི་དྲུང་དུ་མ་ད་ནའི་ཆང་སྣོད་པདྨ་ཐོད་པ་བྷཉྫ་དཔྲལ་བ་རང་ལ་བསྟན་ལ་བཞག དེའི་སྟེང་དུ་ཤ་བ་ལ་ཅུང་ཞིག་བཞག་ལ་ལས་ཀྱི་རྡོ་རྗེས་ཕྱག་གསུམ་བཙལ། པད་ཀོར་བྱས་ལ། རྡོ་རྗེ་འཛིན་སོགས་དགོངས་སུ་གསོལ། ། བདག་གི་ཚོགས་ཀྱི་ཁྱད་པར་འདི། ། དད་པའི་སེམས་ཀྱིས་འབུལ་ལགས་ཀྱིས། ། ཅི་བདེ་བར་ནི་བཞེས་སུ་གསོལ། ། ཞེས་བརྗོད།
དཔོན་སློབ་རྣམས་ཀྱིས། ཨེ་མ་ཞི་བ་ཆེན་པོ་ཀྱེ། ། ཚོགས་ཆེན་འབར་བས་ཉོན་མོངས་སྲེག ། དེ་འདིའི་བདེ་བ་ཆེན་པོ་སྟེ། ། ཀུན་ཀྱང་ཨ་ཧོ་སུ་ཁ་ཆེ། ། ཨ་ཧོ་མ་ཧཱ་སུ་ཁ་ཆེ། ། ཞེས་བརྗོད། ཡང་ཕྱག་གསུམ་དང་པད་ཀོར་བྱས་ལ། འདི་ནི་ཆོས་རྣམས་བཟང་པོར་ལྟོས། ། འདུས་པ་ལ་ནི་ཐེ་ཚོམ་མེད། །
བྲམ་ཟེ་གདོལ་པ་ཁྱི་དང་ཕག ། རང་བཞིན་གཅིག་ཏུ་རོལ་དུ་གསོལ། ། ཞེས་པའི་ལན་དུ། བདེ་གཤེགས་ཆོས་ལ་རིན་ཐང་མེད། ། འདོད་ཆགས་ལ་སོགས་དྲི་མ་བྲལ། ། གཟུང་དང་འཛིན་པ་རྣམ་སྤངས་པ། ། དེ་བཞིན་ཉིད་ལ་གུས་ཕྱག་འཚལ། ། ཨ་ཧོ་མ་ཧཱ་སུ་ཁ་ཧོ། ། ཞེས་བརྗོད། དེ་ནས་ལས་ཀྱི་རྡོ་རྗེས་ལག་པ་གཉིས་པདྨའི་ཕྱག་རྒྱ་ལས་སྲིན་ལག་གཡས་ཀྱིས་སྟེང་གི་བ་ལ་འཛིན་པས་རྡོ་རྗེ་སློབ་དཔོན་ནས་རིམ་བཞིན་མ་ད་ན་འགྲིམ་ཚར་བ་དང་བར་བྱ་ཞིང་།
ཨ་ཧོ་མ་ཧཱ་སུ་ཁ་ཧཱོ། སྐབས་འདིར་འཕགས་པ་རིན་པོ་ཆེ་ནས་ལག་མཆོད་བྱེད་པར་གསུངས་པ་བདེ་མཆོག་ལྟར་དགོས་པ་ཧ་ཅང་རྒྱས་དྲག་པས། འདིར་འཕགས་པའི་གསུང་བདེ་མཆོག་ནག་པོ་ལུགས་ཀྱི་མཆོད་ཕྲེང་ལས་བཏུས་པ་ནི་ལག་པ་གཡོན་པ་ལ་བདུད་རྩི་གཏོར་ཞིང་། ཨོཾ་ཨཱཿཧཱུྃ་ཞེས་བརྗོད་ཅིང་མཉེས་ནས་ལག་མཐིལ་དུ་སོར་མོ་ལྔ་བསྡུས་པའི་དབུས་སུ་སེན་མོ་ལྔ་ལ་མེ་ཏོག་གི་ཐིག་རེ་བཀོད་པ་ཟླ་བའི་གདན་དྲུག་ཏུ་བསམ་པའི་མཐེ་བོར་ཨོཾ་ཧ་དཀར་པོ། མཛུབ་མོར་ན་མ་ཧི་སེར་པོ། གུང་མོ་ལ་སྭཱཧཱ་ཧུ་དམར་པོ། སྲིན་ལག་ལ་བཻ་ཥཊ་ཧེ་ནག་པོ། མཐེའུ་ཆུང་ལ་ཧཱུྃ་ཧཱུྃ་ཧོ་དམར་པོ། སེན་མོ་ལྔའི་དབུས་སུ་ཕཊ་ཧཾ་ལྗང་ཁུ། ལག་མཐིལ་དུ་ཚོམ་བུ་ལྔ་བཀོད་པ་ཟླ་གདན་དུ་བསམས་པའི་ལྟེ་བར་ཨོཾ་བཾ་དམར་པོ།
མདུན་ནས་བརྩམས་ཏེ་གཡས་བསྐོར་གྱིས་རིམ་བཞིན་ཧཾ་ཡོཾ་སྔོན་མོ། ཧྲེཾ་མོཾ་སེར་མོ། ཧྲེཾ་ཧྲེཾ་སེར་མོ། ཧཱུྃ་ཧཱུྃ་ལྗང་ཁུ། ཕཊ་ཕཊ་དུད་ཁ་རྣམས་དཔའ་བོ་དཔའ་མོ་ལྷའི་རྣམ་པར་བསྒོམ་དགོས་ཀྱང་གསལ་མ་ཐེབས་ན་ཡིག་འབྲུའི་རྣམ་པར་བསྒོམས་པས་དོན་ལྷའི་རང་བཞིན་ཡིན་ནོ། ། ལག་པའི་ས་ཆུ་མེ་རླུང་ནམ་མཁའི་ཁམས་ལྔ་ལྟུང་བྱེད། གསོད་བྱེད། འགུགས་བྱེད། པདྨ་གར་དབང་མ། པདྨའི་དྲྭ་བ་ཅན་མ་སྟེ་སྙིང་པོའི་རྣལ་འབྱོར་མ་ལྔར་ཤེས་པར་བྱ།
དེ་ནས་མདུན་གྱི་དཀྱིལ་འཁོར་གྱི་གཟུགས་བརྙན་ལག་པའི་རྒྱབ་ཏུ་ཤར་བར་བལྟ་བའམ། མདུན་བསྐྱེད་དང་མ་འབྲེལ་ན་ལག་པར་མེ་ཏོག་གི་ཐིག་ལེ་བཀོད་པ་རྡོ་རྗེ་རྣལ་འབྱོར་མར་མོས་ལ། ཕཻཾ་ཞེས་ཕོ་ཉ་གསུམ་དབྱེར་མེད་བྱེད་པར་གྱུར་པར་བསམས་ལ། ཨོཾ་གསུམ་མ་དང་དཔའ་བོ་དཔའ་མོའི་གོ་ཆའི་སྔགས་རྣམས་གོང་ལྟར་བརྗོད། པུཥྤེ་སོགས་རྣམ་ལྔས་མཆོད་ཅིང་ཚོགས་རྫས་ནས་ཅུང་ཟད་རེ་ལག་མཐིལ་དུ་བཞག་ནས་མཆོད་པས་མཉེས་པར་བསམ། དེ་ནས་ལག་པ་གཡོན་པ་ལ་བདུད་རྩི་གཏོར་ཞིང་ལག་པ་གཉིས་ཕན་ཚུན་མཉེས་པས་ལྷ་རྣམས་སྙོམས་པར་ཞུགས་པར་བསམས་ལ། གཡོན་པའི་སྲིན་ལག་གིས་དཔྲལ་མགྲིན་སྙིང་ཁར་རེག་ཅིང་མཐར་ལུས་ཐམས་ཅད་ལ་བྱུགས་པས་ལྷ་ཐམས་ཅད་ཀྱང་ལུས་ལ་ཐིམ་པར་བསམ་ཞིང་། ཨོཾ་ཨཱཿཧཱུྃ། ལན་གསུམ་བརྗོད་དོ། ། ལག་མཆོད་འདི་བདེ་མཆོག་གི་དགོངས་དོན་ཡིན་ལ།
བསྡུ་ན་གོང་དུ་བཤད་པའི་བདུད་རྩིས་ལག་གཡས་གཡོན་ཕན་ཚུན་དུ་གཏོར་མཉེས་བྱེད་པ། གནས་གསུམ་ཐིག་ལེ་བྱེད་པ་དཔེ་ཀྱང་གོ་ཆོད་པར་སྣང་། དེ་ནས་ལག་གཡོན་པའི་ཀུན་སྤྱོད་ཀྱི་འཁྲིད་ཡིག་ཏུ་བཤད་པ་ལྟར་ཁ་ཟས་ཀྱི་རྣལ་འབྱོར་རྒྱས་འབྲིང་བསྡུས་གསུམ་ཡང་རུང་བའི་རྣལ་འབྱོར་གསལ་བཏབ་ལ། ནང་གི་སྦྱིན་སྲེག་གི་ཚུལ་གྱིས་ཞེན་མེད་དུ་ཚིམ་པར་ལོངས་སྤྱད་པར་བྱའོ། ། གཡེང་བར་མི་འགྱུར་བའི་གླུ་གར་དང་རོལ་མོའི་སྒྲ་སོགས་ཕྱི་ནང་གི་ལྷ་མཆོད་པའི་བསམ་པས་བྱ་ཞིང་། དུས་ཀུན་བདག་དང་སྣང་བ་ཐམས་ཅད་རྗེ་བཙུན་མའི་སྐུ་དང་། སྒྲ་ཐམས་ཅད་གྲག་སྟོང་རྣལ་འབྱོར་མའི་སྔགས་དང་། བསམ་པ་ཐམས་ཅད་ཡེ་ཤེས་ཀྱི་ཆོ་འཕྲུལ་དུ་དམིགས་ལ། ཕྱི་ནང་གི་ཉམས་མྱོངས་བདེ་བ་ཐམས་ཅད་ཀྱིས་རྣལ་འབྱོར་མ་མཆོད་པར་བསམ་ཞིང་། ཡང་ཡང་ལྷའི་རྣམ་པར་གསལ་འདེབས་དགོས་པར་གསུངས།
དེ་ནས་ལྷག་མ་བསྡུས་པ་ལ་འབར་བའི་ཕྱག་རྒྱའི་ནང་ནས་ཆང་གིས་ཁ་ཕྲུ་བཏབ་ལ། ཨོཾ་ཨཱཿཧཱུྃ་གིས་བདུད་རྩིའི་རྒྱ་མཚོར་བྱིན་གྱིས་བརླབས་ལ། ཨོཾ་ཁ་ཁ་ཁཱ་ཧི་ཁཱ་ཧི་ཨུ་ཙིཥྚ་བ་ལིནྟ་བྷཀྵ་སི་སྭཱཧཱ། ལན་གསུམ་གྱིས་སྦྱིན། ཀོལླ་ཨེ་རི་སོགས་ཀྱི་རྡོ་རྗེའི་གླུ་བླངས་ལ། བཀྲ་ཤིས་གང་ཞིག་ཆོས་ཀྱི་དབྱིངས་ལས་འབྱུང་འགྱུར་ཞིང་། ། ཧེ་རུ་ཀ་དཔལ་འཇིགས་བྱེད་རྒྱལ་པོ་འབར་བའི་སྐུ། ། ཤེས་རབ་ཕག་མོའི་པདྨ་རྡོ་རྗེས་རོལ་མཛད་པ། ། བཀྲ་ཤིས་དེས་ནི་བདེ་མཆོག་ལ་གནས་བཀྲ་ཤིས་ཤོག ། མདུན་བསྐྱེད་ཀྱི་ལྷ་ལ་བདག་གི་སྡིག་པ་དང་།
སྒྲིབ་པ་དང་། དམ་ཚིག་གི་ཉེས་པ་དང་། བར་དུ་གཅོད་པ་དང་། མི་མཐུན་པའི་ཕྱོགས་ཐམས་ཅད་ཞི་བ་དང་། ཚེ་དང་དཔལ་དང་འབྱོར་པ་དང་། སྐུ་གསུང་ཐུགས་ཀྱི་དངོས་གྲུབ་མ་ལུས་པ་སྩལ་དུ་གསོལ། འཆི་བའི་ཚེ་མཁའ་ལ་སྤྱོད་པའི་གནས་སུ་འཁྲིད་པ་དང་། མཐར་ཐུག་བླ་ན་མེད་པ་ཡང་དག་པར་རྫོགས་པའི་སངས་རྒྱས་རྡོ་རྗེ་འཆང་ཆེན་པོའི་གོ་འཕང་ཐོབ་པར་མཛད་དུ་གསོལ། ཞེས་ལན་གསུམ་གསོལ་བ་བཏབ་ལ། ལྷ་མོ་ཚད་མ་དམ་ཚིག་ཚད་མ་དང་། །
དེས་གསུངས་ཚིག་ཀྱང་ཚད་མའི་མཆོག་ཡིན་པས། ། བདེན་པ་དེས་ནི་ལྷ་མོ་འདི་དག་རྣམས། ། བདག་ལ་རྗེས་སུ་འཛིན་པའི་རྒྱུར་གྱུར་ཅིག ། ཅེས་པའི་བདེན་སྟོབས་ལན་གསུམ་བརྗོད། སེམས་ཅན་ཐམས་ཅད་བདེ་གྱུར་ཅིག ། སེམས་ཅན་ཐམས་ཅད་སྐྱོན་མེད་པར། ། གང་གི་ལམ་གྱིས་གྲོལ་གྱུར་པ། ། དེས་ནི་སངས་རྒྱས་ཉིད་ཐོབ་ཤོག ། ཅེས་པའི་སྨོན་ལམ་བཏབ། ཧེ་རུ་ཀའི་ཡིག་བརྒྱ་ལན་གསུམ་དང་།
མ་འབྱོར་བ་དང་སོགས་ཀྱིས་བཟོད་གསོལ་བྱ། མདུན་བསྐྱེད་བྲིས་འབུར་གྱི་རྟེན་ཡོད་ན། འདིར་ནི་གཟུགས་དང་ཞེས་སོགས་དང་། སུ་པྲ་ཏིཥྛས་བརྟན་བཞུགས་བྱ། དཀྱིལ་འཁོར་དང་སིནྡྷུ་ར་སོགས་ཀྱི་རྟེན་ཡོད་ན། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་དང་། བཛྲ་མུཿཡེ་ཤེས་པ་གཤེགས་སུ་གསོལ། དམ་ཚིག་པ་བདག་ལ་བསྡུ། གཏོར་མ་གསུམ་རོལ་མོའི་སྒྲ་དང་བཅས་ཏེ་བསྐྱལ།
རང་གི་གནས་གསུམ་ཨོཾ་ཨཱཿཧཱུྃ་གིས་བསྲུང་། གོ་ཆའི་སྔགས་བརྗོད་ཅིང་རྒྱས་བཏབ་ལ་ཉལ་བའི་སྤྱོད་ལམ་གྱི་རྣལ་འབྱོར་ཆོས་བཞིན་དུ་བྱའོ། ། ཕན་ཡོན་ནི། འཕགས་པ་རིན་པོ་ཆེས། དེ་ལྟར་རྒྱུན་དུ་རྣལ་འབྱོར་དུ་བྱེད་པ་ནི་སྡིག་པ་དང་དམ་ཚིག་གི་ཉེས་པ་འདག་པ་དང་། ལྷ་དང་བླ་མའི་ཐུགས་དམ་བསྐང་ཞིང་བསོད་ནམས་དང་ཡེ་ཤེས་ཀྱི་ཚོགས་མྱུར་དུ་རྫོགས་པར་འགྱུར་རོ། ། ཞེས་པ་འདི་ཡང་ས་དགེ་སོགས་རིས་མེད་བསྟན་པ་རིན་པོ་ཆེ་མཚུངས་མེད་ཆོས་ཀྱི་སྤྱན་ལྡན་ཞི་བ་ལྷ་སྤྲུལ་པའི་སྐུ་འཕགས་པ་དགེ་ལེགས་རྒྱལ་མཚན་ནས་གསུང་བྲིས་གནང་རྟེན་བཟང་པོ་དང་བཅས། རྗེ་བཙུན་རྡོ་རྗེ་རྣལ་འབྱོར་མའི་ཚོགས་མཆོད་ཁའུ་བྲག་རྫོང་པའི་བཞེད་སྲོལ་བཞིན་ལ་འབུལ་ཚིག་སོགས་རྒྱས་པ་ཡོད་པ་ཞིག་དང་། རྡོ་རྗེའི་གླུ་བོད་སྐད་དུ་བསྡེབས་པ་ཞིག་དགོས་ཞེས་བཀས་བསྐུལ་ཡང་། རྣམ་གཡེང་ལེ་ལོའི་དབང་གིས་ལོ་ཟླ་དུ་མར་ཆམ་བསྐུར་ལྟ་བུར་ལུས་མོད།
སླར་དམ་པ་རྣམས་ཀྱི་ཐུགས་བཞེད་རྣམ་དཀར་ལ་ཇི་སྙམ་དུ་ཡང་མི་སེམས་པར་ལུས་ན་རང་ཉིད་ངན་འགྲོའི་རྒྱུ་ལས་མ་འདས་པས། དེ་སོགས་ཉེས་པ་མཐའ་དག་བཤགས་པའི་ཕྱིར་དུ་ས་སྐྱ་པ་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་དམ་པ་མང་པོས་མཛད་པའི་ཚོགས་མཆོད་ཡི་གེ་རྣམས་ལྷན་ཅིག་དུ་བཀོད་པ་འདི་ལ་ཉེས་ཚོགས་མེད་སྙམ་ཡང་སྐྱེས་སྦྱང་གི་བློ་གྲོས་དམན་པའི་ཁར་རྣམ་གཡེང་ལེ་ལོའི་བབ་ཅོལ་མཆིས་ན་སྐྱབས་གནས་དམ་པ་རྣམས་ཀྱིས་བཟོད་པར་མཛད་ནས་དགེ་དེས་འགྲོ་ཀུན་མཁའ་སྤྱོད་བགྲོད་པའི་རྒྱུར་གྱུར་ཅིག ། སརྦ་མངྒ་ལཾ། ༈ །དཔལ་ཀྱཻ་རྡོ་རྗེའི་རྩ་བའི་རྒྱུད་བརྟག་པ་གཉིས་པ་ནས་འབྱུང་བའི་རྡོ་རྗེའི་གླུའི་དགོངས་དོན་བོད་སྐད་དུ་བསྡེབས་པ་བཞུགས་སོ།། ཨོཾ་སྭསྟི། དཔལ་ཀྱཻ་རྡོ་རྗེ་རྩ་བའི་རྒྱུད་བརྟག་པ་གཉིས་པ་ནས་འབྱུང་བའི་རྡོ་རྗེའི་གླུའི་དགོངས་དོན་བོད་སྐད་དུ་བསྡེབས་པ་ནི། ཀྭ་ཡེ་བདེ་བའི་གནས་དང་བོ་ལཱ་དག ། ཀྱཻ་ཞིང་དང་ཀཀྐོ་ལ་སྦྱར་བ། ། ཚོགས་སུ་ཅང་ཏི་བ་ནི་དཀྲོལ་བར་བྱ། ། སྙིང་རྗེས་གནས་པའི་ཅ་ཅོ་མི་བྱའོ། །
དེ་ཡི་དུས་སུ་སྟོབ་ནི་བཟའ་བར་བྱ། ། འབད་པས་མྱོས་བྱེད་བཏུང་བར་བྱའོ། ། ཀྭ་ཡེ་སྐལ་ལྡན་ནང་དུ་གཞུག་པར་བྱ། ། སྐལ་བ་མེད་པ་སྤངས་པ་ཉིད་དུ་བྱ། ། ཞི་ཉམས་གླ་རྩི་དང་ནི་སིཧླ་དང་། ། ག་པུར་རྣམས་ནི་བྱུག་པ་ཉིད་དུ་བཤད། ། པཱ་ལི་ལས་ནི་སྐྱེས་པ་དག་ཚོད་མ། ། དུས་མངར་ལྟོ་བ་གང་བ་བཟའ་བར་བྱ། ། འོང་བ་དང་ནི་འགྲོ་བར་བྱེད་པ་ན། ། དག་དང་མི་དག་པར་ནི་མི་བལྟའོ། །
ཆ་ཤས་མེད་པ་ལུས་ལ་གདགས་པར་བྱ། ། དཔེ་དེར་སྐྱེས་པའི་རོ་ནི་དབུལ་བར་བྱ། ། འདུས་ཏེ་སྙོམས་པར་འཇུག་པ་བྱེད་པ་ན། ། རེག་མིན་དེ་དུས་སྤང་བར་མི་བྱའོ། ། ཞེས་རྡོ་རྗེ་གླུའི་མཆན་རྙིང་པ་ན་བཤད་འདུག་ཀྱང་། འདི་ནི་ངེས་པར་རྒྱ་སྐད་དུ་འདོན་དགོས་པ་རྗེ་བཙུན་གོང་མ་རྗེས་འབྲངས་དང་བཅས་པའི་ཕྱག་ལེན་ཡིན་པའང་དགོངས་འཇགས་ཞུ།། །། སརྦ་མངྒ་ལཾ།། །། PAGE * MERGEFORMAT 16 ཀུན་དགའ་བློ་གྲོས། རྗེ་བཙུན་རྡོ་རྗེ་རྣལ་འབྱོར་མའི་ཚོགས་མཆོད་ཟབ་དོན་སྙིང་ཁུ། PAGE * MERGEFORMAT 15
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
