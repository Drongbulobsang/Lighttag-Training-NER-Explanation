གསུང་འབུམ། ཀུན་དགའ་བློ་གྲོས།
པོད ༡༦༩
རྗེ་བཙུན་ས་སྐྱ་པའི་ཟབ་ཆོས་ནཱ་རོ་མཁའ་སྤྱོད་ཀྱི་འཁྲིད་འཆད་ཚུལ་ས་ཆེན་ཐུགས་ཐིག
༄༅། །རྗེ་བཙུན་ས་སྐྱ་པའི་ཟབ་ཆོས་ནཱ་རོ་མཁའ་སྤྱོད་ཀྱི་འཁྲིད་འཆད་ཚུལ་ས་ཆེན་ཐུགས་ཐིག་བཞུགས་སོ།། ན་མོ་གུ་རུ་བཛྲ་ཝཱ་ར་ཧི། རྗེ་བཙུན་ས་སྐྱ་པའི་ཟབ་ཆོས་རྗེ་བཙུན་རྡོ་རྗེ་རྣལ་འབྱོར་མའི་ཁྲིད་འཆད་པའི་སྐབས་སུ་ཉེར་མཁོ་འགའ་ཞིག་བརྗོད་ན། སློབ་མ་བདེ་མཆོག་ལཱུ་ནག་གམ། ཀྱཻ་རྡོར་གྱི་དབང་བསྐུར་ཐོབ་པ་ལ། ཡར་ངོ་མར་ངོའི་ཚེས་བཅུ་གཉིས་སོང་དུས་དགེ་བར་མཁའ་སྤྱོད་མའི་བྱིན་རླབས་བྱེད། དེའི་ཡིག་ཆའང་ཚར་ཆེན་རིན་པོ་ཆེས་མཛད་པའི་རྒྱུན་ཁྱེར་འདི་དང་། སྒྲུབ་མཆོད་ཀྱི་ཡིག་ཆ་གཉིས་ན་གནད་ཁྱད་པར་ཅན་ཡོད་པས་འདི་ཐོག་ནས་ངེས་པར་བྱེད་ཐུབ་ན་ལེགས་ཤིང་། དབང་བཤད་སོགས་ཆ་ལག་རྣམས་ནི་ལུགས་འདི་ལ་ཚད་མར་གྱུར་པ་གཞན་ནས་ཁ་བསྐང་ཆོག བླ་མ་གོང་མ་གཞན་གྱིས་མཛད་པའི་བྱིན་རླབས་ཀྱི་ཡི་གེ་རྣམས་ན་ཚར་ཆེན་ལྟ་བུའི་གནད་དེ་ཡོད་མེད་སྣ་ཚོགས་འདུག
ངག་དབང་ཆོས་གྲགས་ཀྱི་དང་བྱིན་རླབས་ཀྱི་ཡི་གེ་ཞིག་ཡོད་སྙམ་པས་ཁོང་ཡང་མཁས་གྲུབ་གཞན་ལས་གནད་འགག་འདྲིལ་བ་ཞིག་ཡིན། གང་ལྟར་དབང་བྱིན་རླབས་ཐོབ་པའི་སློབ་མ་རྣམས་ལ་འཁྲིད་འཆད་པའི་ཚེ། གནས་དབེན་པར་སྟེགས་ཁེབས་ལྡན་འབྲུ་བཀྲམ་པ་ལ་བྱུང་ན་མཁའ་སྤྱོད་མ་དང་། མཁའ་འགྲོ་སྤྱི་གཏོར་ཟླུམ་པོའི་བར་དུ་དུར་ཁྲོད་བདག་པོའི་གཏོར་མ། བསྡུ་ན་ཟླུམ་གཏོར་གཅིག གང་ལྟར་ཆུ་གཉིས་སྔོན་འགྲོའི་ཉེར་མཆོད་བཅས་བཤམས་ལ། ནང་མཆོད་ཆུ་ཆང་གིས་སྦྱངས། སྤོས་ཀྱིས་བདུག སློབ་དཔོན་གྱི་མདུན་དུ་འཐོར་ནས་ཌཱ་མ་རུ་རྡོར་དྲིལ་ནང་མཆོད་རྣམས་བཤམ། ལས་ཀྱི་རྡོ་རྗེའི་དྲུང་མཎྜལ་འབྲུ་དྲི་བཟང་གི་ཆུ་རྣམས་བཤམས་ལ།
སློབ་མ་ཚོགས་གོང་སློབ་དཔོན་གྱིས་མཁའ་སྤྱོད་མའི་བསྒོམ་བཟླས་དང་། འཁྲིད་གང་འཆད་པ་དེ་བསྒོམས་ལ་བཀྲ་ཤིས་ཀྱི་བར་བྱ། སློབ་མ་རྣམས་ཀྱིས་ཕྱག་དང་ཡོན་ཕུལ། རིགས་དང་། ཡོན་ཏན་རྒན་པ་དང་བསླབ་པ་སོགས་ཀྱིས་གྲལ་རིམ་ལ་འཁོད་གྲུབ་པ་དང་། སློབ་དཔོན་གྱིས་ཐལ་མོ་སྦྱར་ལ། བཅོམ་ལྡན་འདས་དཔལ་རྡོ་རྗེ་སེམས་དཔའ་ཧེ་རུ་ཀ་ལ་ཕྱག་འཚལ་ལོ། ། ཞེས་དང་། དཔོན་སློབ་ཀུན་གྱིས་འུར་འདོན་བྱས་ལ་ཧེ་རུ་ཀའི་ཡིག་བརྒྱ་ཉེར་གཅིག་བརྗོད། ཐལ་མོ་སྦྱར་ལ།
བླ་མ་བདག་ནི་སོགས་བཤགས་སྡོམ་གྱི་ཚིག་གཞན་ནས་འབྱུང་བ་བཞིན་བརྗོད་ལ། སློབ་དཔོན་ནམ་གཞན་གང་རུང་གིས་བསྐུལ་ལ། བརྒྱུད་འདེབས་ལམ་རིམ་གནད་བསྐུལ་རྣམས་ཚར་ཆེན་གྱིས་མཛད་པ་བཞིན་བྱ། བྱུང་ན་བརྒྱུད་འདེབས་ལ་ཚར་ཆེན་ཡབ་སྲས་ཀྱི་གསུང་གདངས་ཡོད་པ་བཞིན་གནས་གསར་རྡོ་རྗེ་འཆང་གི་མཆོག་གི་ལམ་སྲོལ་བྱུང་ཚུལ་ཕག་མོའི་ཆོས་སྐོར་གྱི་རྣམ་གཞག་དང་བཅས་པ་རྒྱས་པར་བཏང་ནས། བླ་བརྒྱུད་ཀྱི་རྣམ་ཐར་ཚུགས་ཙམ་བྱས་ལ། དེ་ལྟ་བུའི་གྲུབ་པའི་སློབ་དཔོན་ཆེན་པོ་དེ་ཉིད་ནས་བཟུང་བདག་གི་དྲིན་ཅན་རྩ་བའི་བླ་མའི་བར་དུ་བརྒྱུད་པ་ཟམ་མ་ཆད་པ་ལས་འོངས་པའི་རྗེ་བཙུན་རྡོ་རྗེ་ཞེས་སོགས་གོང་བཞིན་ལ་འཁྲིད་ཡིག་ནང་གི་རྒྱས་པ་དེ་མིན་པའི་མདོར་བསྡུས་ཤིག་གཏོང་། དེས་མཚོན་པའི་འོག་མ་ཐམས་ཅད་ལ་ཤེས་པར་བྱའོ། ། ཡང་ཆོས་འབྱུང་མི་གཏོང་ན་ཁྲིད་ཡིག་ནང་བཞིན་ཡིན། ཁྲིད་དམིགས་ཐུན་རྗེས་མཁྱེན་བརྩེའི་ཁྲིད་ཡིག་སྒོ་ལྕགས་གོང་ས་ལྔ་པའི་མཐོང་གྲོལ་ལྡེ་མིག་གིས་ཕྱེ་བས་མི་ཤེས་པ་ཅི་ཡང་མེད། དྲིན་ཆེན་བྲག་རྩ་བ་ཆེན་པོ་ནི་མཐོང་གྲོལ་ལྡེ་མིག་ཏུ་གསུངས་པའི་བསྡུས་དོན་ཚིགས་བཅད་མ་དེ་ཡང་ཉིན་རེ་བཞིན་གསུངས་པས་ཞུ་མི་རྣམས་ལ་ས་བཅད་ངེས་པའི་ཁྱད་ཆེན་པོ་ཡོང་བར་འདུག
བླ་མ་གོང་མའི་ཕྱག་ལེན་ལ་ནི་མེད་པས་གནས་གསར་རྡོ་རྗེ་འཆང་ཆེན་པོ་ནི་བསྡུས་དོན་ཚིགས་བཅད་མ་དེ་མི་གསུང་། འདི་གཉིས་གང་བྱེད་རང་འདམ་ཀ་ཡིན། མཁྱེན་བརྩེའི་ཁྲིད་ཡིག་དང་། མཐོང་གྲོལ་ལྡེ་མིག་གཉིས་རྭ་སྤྲད་ནས་ལས་དང་པོ་པ་རྣམས་ཀྱིས་རྟོགས་སླ་བའི་ཕྱིར་བརྗོད་ན། ནུབ་དང་པོར་མཁྱེན་བརྩེའི་ཁྲིད་ཡིག་གི་འདིར་དུས་གསུམ་ནས་བརྒྱ་སྟོང་ངམ་གསུམ་ངེས་པར་བརྗོད་དེ་བར། སླར་ཡང་ཐུགས་ངེས་པར་བྱ་བའི་ཕྱིར་ད་དུང་ལན་གཅིག་བསྐྱར་ན། འདིར་རྗེ་བཙུན་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཉམས་སུ་ལེན་པ་ལ་གང་ཟག་རབ་འབྲིང་གསུམ་མམ། ཤིན་ཏུ་ཐ་མ་སྐྱེ་བ་བརྒྱུད་ནས་ཞེས་པ་ནས། གསུམ་ངེས་པར་བརྗོད་དོ་བར། སླར་ཡང་ཐུགས་ངེས་པར་བྱ་བའི་ཕྱིར་ད་དུང་ལན་གཅིག་བསྐྱར་ན་ཞེས་སོགས་བཤད་མ་ཐག་པ་བཞིན་ལན་གཅིག་བསྐྱར་ལ།
གསུམ་ངེས་པར་བརྗོད་དགོས་པས་སྔོན་ནས་ཉམས་ལེན་བྱེད་བཞིན་པ་ཡིན་ན། ཚད་མེད་ཀྱི་རྣལ་འབྱོར་སོགས་ཤར་གྱི་ཉམས་སུ་བླངས་ལ་སྨོན་ལམ་བཀྲ་ཤིས་ཀྱི་བར་བྱ། ད་ནས་བཟུང་ཉམས་ལེན་བྱེད་པ་ཡིན་ན། སྐྱབས་སེམས་ཀྱི་རྗེས་སུ་དེ་ལྟ་བུ་ལས་བྱུང་བའི་དགེ་བ་རྣམས་གཞན་དོན་དུ་རྗེ་བཙུན་རྡོ་རྗེ་རྣལ་འབྱོར་མའི་གོ་འཕང་ཐོབ་པར་གྱུར་ཅིག་སྙམ་པས། དགེ་བ་འདི་ཡིས་སྐྱེ་བོ་ཀུན། ། སོགས་བསྔོ་བ་དང་སྨོན་ལམ་རྣམ་པར་དག་པས་རྒྱས་བཏབ་ནས། ཐུན་ལས་ལྡང་བ་དང་། ཐུན་མཚམས་ཐམས་ཅད་དུ་ཡང་སྒོ་གསུམ་དགེ་བའི་བྱ་བས་དུས་འདའ་དགོས་པས་དོ་ནུབ་ཀྱི་ཐུགས་དམ་དམིགས་པའི་རིམ་པ་དེ་ཙམ་ལ་མཛད་པར་ཞུ། བསོད་ནམས་འདི་ཡིས་སོགས་བརྗོད་ལ་སློབ་མས་ཕྱག་ཕུལ་ནས་རང་གནས་སུ་ཕྱིན། དེ་ནས་བཟུང་ཁྲིད་མ་གྲོལ་བར་ལ་ཐུན་བཞི་ཆགས་མེད་བྱེད།
འདི་པའི་ལུགས་ལ་མཐོང་གྲོལ་ལྡེ་མིག་ཏུ་གསུངས་པ་ལྟར་བྱིན་རླབས་ཐོབ་ནས་རྒྱུན་ཁྱེར་དང་། ཨོཾ་གསུམ་མའི་དམ་བཅའ་ཆག་མེད་དུ་བཟླ་དགོས་པས། གོང་དུ་རྣམ་གཞག་གཉིས་བཤད་པ་དེ་ནི་སྤྱིར་བཏང་ཙམ་མོ། ༈ །ནུབ་གཉིས་པ་ལ་འདིར་དུས་གསུམ་ཞེས་པ་ནས། གསུམ་བརྗོད་དོ་བར་ཁ་སང་བཞིན་ཚར་གཅིག་བསྐྱར་ལ། ད་དོ་ནུབ་ཀྱི་ཉམས་ལེན་གྱི་རིམ་པ་ལའང་བསྒོམ་བྱའི་དོན་ལ་ཐོས་བསམ་གྱི་སྒྲོ་འདོགས་གཅོད་པ་དང་། གཅད་དོན་དམིགས་པར་བསྒྲིལ་ནས་ཉམས་སུ་ལེན་པ་གཉིས་ཡོད་པ་ལས། དང་པོ་ལ་བཞི་པ་ཚད་མེད་ཀྱི་རྣལ་འབྱོར་ནི་ཞེས་པ་ནས། ས་ཆེན་གྱི་གཞུང་དུ་འབྱུང་བས་དེ་བཞིན་བྱ་ཞེས་པའི་བར། གཉིས་པ་གཅད་དོན་དམིགས་པར་དྲིལ་ནས་ཉམས་སུ་ལེན་པ་ལ།
རྡོ་རྗེ་སེམས་དཔའི་བསྒོམ་བཟླས་ནི་མ་རྒྱུད་སྤྱི་དང་འདྲ་བས། དེ་ལ་ལྷ་བསྒོམ་པ། སྔགས་བཟླ་བ། བཤགས་སྡོམ་བྱ་བ་དང་གསུམ་ཞེས་སོགས། བདེ་ཀྱེའི་བསྐྱེད་རིམ་རྣམ་བཤད་སོགས་ནས་འབྱུང་བ་བཞིན་བཤད་ལ། གསུང་སྒྲོས་ཡིན་གསུང་བར། སླར་ཡང་ཐུགས་ངེས་པར་བྱ་བའི་ཕྱིར་ད་དུང་ལན་གཅིག་བསྐྱར་ན། དོ་ནུབ་ནས་བརྩམས་ཏེ་ཁྱེད་རང་རྣམས་རང་རང་གི་གནས་མལ་རྣམས་སུ་བདེ་བའི་སྟན་ལ་བསམ་གཏན་གྱི་སྤྱོད་ལམ་དང་ལྡན་པས་བཞུགས། དབུགས་རླུང་དང་དངངས་རྔུབ་པ་རང་ཞིར་མ་སོང་གི་བར་ལ་ཅུང་ཟད་ཙམ་ངལ་གསོས། དེ་ནས་བརྒྱུད་པའི་གསོལ་འདེབས་སྔོན་དུ་འགྲོ་བའི་སྒོ་ནས་ཉམས་ལེན་གྱི་རིམ་པ་ལ་འཇུག་པར་བྱ་སྟེ།
དེ་ལ་བཞི་པ་ཚད་མེད་ཀྱི་རྣལ་འབྱོར་ཞེས་སོགས། གསུང་སྒྲོས་ཡིན་གསུངས་བར། སླར་ཡང་ཐུགས་ཞེས་སོགས་ཚར་གཅིག་བསྐྱར་ལ་མཇུག་སྡུད་ཚུལ་གོང་བཞིན་ལ། སྤྱིར་བཏང་ལྟར་ན་རྡོར་སེམས་བསྒོམ་བཟླས་ཀྱི་རྗེས་སུ་བསྔོ་སྨོན་ཡིན་ནོ། ༈ །ནུབ་གསུམ་པར་དང་པོའི་དེ་ཡམ་ཙམ་གཅིག་བཤད། གཉིས་པའི་དེ་ཚང་མ་ཚར་གཅིག་བཤད་ནས། ད་དོ་ནུབ་ཀྱི་ཞེས་སོགས་ནས། གཉིས་ཡོད་པ་ལས་བར། ལྔ་པ་བླ་མའི་རྣལ་འབྱོར་ནི་ཞེས་པ་ནས་ཡེ་ཤེས་ཚོགས་བསགས་འདིས་ལམ་དུ་བྱེད་པའོ་གསུངས་བར། གཉིས་པ་བཅད་དོན་དམིགས་པར་བསྒྲིལ་ནས་ཉམས་སུ་ལེན་པ་ལ།
བཞི་པ་མཎྜལ་གྱི་རྣལ་འབྱོར་ནི་ནས། གནས་ཚད་བཞག་གོ་བར། ཞལ་ཤེས་གསུམ་ལ་ཡི་གེ་ཟུར་ན་ཡོད་པ་བཞིན་ལས་ཞལ་ཤེས་དང་པོ་གཉིས་བཤད། བླ་མའི་རྣལ་འབྱོར་ཐུན་མོང་བ་དེ་ཐུན་གཅིག་ལས་བསྒོམས་མི་དགོས། སླར་ཡང་སོགས་གོང་བཞིན་ལ། ད་ཅིའི་དེ་ལན་གཉིས་བསྐྱར། མཇུག་བསྡུ་ཚུལ་ཡང་རིགས་འགྲེ་ཚུལ་སྦྱར་ནས་དམིགས་བསལ་བསྒྱུར་བས་འཐུས། དེ་བཞིན་དུ་འོག་མ་ཐམས་ཅད་ལ་འདྲ་སྟེ། དམིགས་པ་སྔོན་རིམ་རྣམས་རྐང་གྲངས་ཡམ་མེ་བ་རེ་བཤད། ཁ་སང་བཤད་པ་དེ་ཚང་འགྲིགས་རེ་བཤད་པའི་རྗེས་སུ།
དོ་ནུབ་ཀྱི་དེ་སྦྲེལ་བ་དང་། བཤད་མ་ཐག་པ་དེ་ལན་གཉིས་བཤད་པས་གསུམ། སང་ཚར་གཅིག་བཤད་པ་དེ་ལ་བཞི་བཤད་ཅེས་ཚར་ལུགས་ཀྱི་ཕྱག་ལེན་ལ་མཛད། ངོར་པ་རྣམས་གསུང་ངག་སོགས་འཆད་པའི་སྐབས་སུ་དེ་རིང་གཉིས་དང་། སང་གཅིག་གསུངས་ནས་གསུམ་བཤད་མཛད། རྫོང་གོང་གཉིས་ནི་བཤད་པའི་སྤྲོས་པ་ཅི་ཡང་མི་མཛད་པར། ཁྲིད་ཡིག་དམར་བསྡུས་དེ་ཐུན་བཅད་ནས་ངག་སློབ་ཏུ་མཛད་ནས་སྒོམ་དུ་བཅུག་གོ ། ཞེས་པའི་འཕྲོས་དོན་ནོ། ༈ །ནུབ་བཞི་པར་གཉིས་ཡོད་པ་ལས་བར་གོང་བཞིན་ལ། དང་པོ་ལ་དྲུག་པ་ལྷར་བསྐྱེད་པ་ནི་ཞེས་པ་ནས།
རྟོག་པ་ལས་འཆར་ཞེས་བྱ་བ་ཡིན་ལ་བར། གཉིས་པ་བཅད་དོན་དམིགས་པར་བསྒྲིལ་ནས་ཉམས་སུ་ལེན་པ་ནི་གནས་ཚད་བཞག་པའི་ངང་ལས། རང་སེམས་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་བཾ་ཡིག་དམར་པོའི་མཐར་ཞེས་སོགས་མངོན་རྟོགས་རྒྱུན་ཁྱེར་ཞར་བྱུང་རྫོགས་རིམ་དང་བཅས་པ་བཤད་ནས་རྩ་སྔགས་ཨོཾ་གསུམ་མ་དམ་བཅའ་བཞིན་ཆགས་མེད་དུ་བཟླས་པས། རེ་ཞིག་ནས་རྗེ་བཙུན་རྡོ་རྗེ་རྣལ་འབྱོར་མས་དངོས་སུ་རྗེས་སུ་འཛིན་པར་བཤད་པ་ནི་གང་ཟག་རབ་བཟླས་བསྒོམ་ལ་བརྟེན་ནས་མཁའ་སྤྱོད་སྒྲུབ་པ་ཞེས་བྱ་བ་ཞིག་ཡིན་པས་ཁྱེད་རང་རྣམས་ཀྱང་བསྒོམ་བཟླས་ཆག་མེད་ཉམས་སུ་ལེན་པ་ནི་ཤིན་ཏུ་གལ་ཆེ་བ་ཡིན་བཅས་དོན་དངོས་བྱེད་པ་ཅན་གྱི་བསྐྱེད་རིམ་ལ། སེམས་འཛིན་གྱི་རིམ་པ་རྣམས་འབྱུང་བས། དེ་ལ་ང་རྒྱལ་ལ་སེམས་འཛིན་པ། རྣམ་པ་སྤྱི་ལ་སེམས་འཛིན་པ། བྱེ་བྲག་ལ་སེམས་འཛིན་པ། ལུས་དཀྱིལ་ལ་སེམས་འཛིན་པ་དང་བཞི་ཡོད་པ་ལས། དང་པོ་ང་རྒྱལ་ལ་སེམས་འཛིན་པ་ནི།
ཞར་བྱུང་རྫོགས་རིམ་བསྒོམ་པའི་རྗེས་སུ་ང་ཐ་མལ་པ་ནམ་ཡང་མ་ཡིན། སྐྱོན་ཀུན་ཟད་ཡོན་ཏན་ཀུན་རྫོགས་འབྲས་དུས་བཅུ་གསུམ་རྡོ་རྗེ་འཛིན་པའི་ས་ལ་བཞུགས་པའི་རྗེ་བཙུན་རྡོ་རྗེ་རྣལ་འབྱོར་མ་དེ་དངོས་ཡིན་སྙམ་དུ་ང་རྒྱལ་བསྐྱེད་ལ་ཧྲིལ་གྱིས་བསྒྲིམ་ཐ་མལ་གྱི་སྣང་བ་འགགས་པ་ཙམ་བྱུང་ན། ཨ་འཐས་མི་བྱ་བར་མདུན་གྱི་དངོས་པོ་གང་རུང་ཞིག་གི་སྟེང་དུ་སེམས་སྤོས་ལ་ལྷོད་ཀྱིས་བཞག ཡང་འོག་འགྱུ་སྐྱེས་ན་ང་རྒྱལ་ལ་ཧྲིལ་གྱིས་བསྒྲིམ། དེ་ལྟར་བྱས་ཀྱང་རྣལ་འབྱོར་མའི་ང་རྒྱལ་མི་འཆར་བར་ཐ་མལ་གྱི་རྟོག་པ་ཁོ་ན་ཤར་ཀྱང་ཨུ་ཚུགས་མི་བྱ་བར་རིམ་གྱིས་བསླབས་ཏེ་དེ་ལྟར་ཐུན་ཆུང་ལ་གྲངས་མང་བའི་ཚུལ་གྱིས་ཉམས་སུ་བླང་བའི་མཐར་ཐུན་མོང་བའི་བསམ་མི་ཁྱབ་སོགས་སྒྲུབ་ཐབས་ནས་འབྱུང་བ་བཞིན་རྗེས་ཀྱི་བྱ་བ་རྣམས་བྱ་དགོས་པ། སླར་ཡང་ཐུགས་སོགས་གོང་རྣམས་བཞིན་ནོ། ༈ །ནུབ་ལྔ་པར་སྒྲོ་འདོགས་གཅོད་པ་དེ་ཡང་ཡེ་ཤེས་ཚོགས་གསོག་གི་ནས་འོད་ཕུང་དུ་བསྒོམ་པའོ་བར། གཅད་དོན་ཉམས་ལེན་ལ། དེ་ལྟར་ང་རྒྱལ་སེམས་བཟུང་ཚར་བའི་རྗེས་སུ། གཉིས་པ་རྣམ་པ་ལ་སེམས་འཛིན་པ་ནི།
འོ་ན་ང་རྗེ་བཙུན་རྡོ་རྗེ་རྣལ་འབྱོར་མ་དངོས་ཡིན་ན། དེའི་རྣམ་པ་ཇི་ལྟ་བུ་ཞེ་ན། དེའང་སྐུ་མདོག་ནས། སྤྱི་ལ་སེམས་འཛིན་པར་བྱེད། ཧྲིལ་གྱིས་སྒྲིམ། ཐ་མལ་གྱི་རྣམ་རྟོག་སྐྱེས་ན་གཞན་ལ་སྤོ་བ་སོགས་གོང་བཞིན་བྱས་ལ། གསལ་ན་གསལ་ཏེ་འཕྲོ་བཅད། མི་གསལ་ན་མི་གསལ་ཏེ་འཕྲོ་བཅད། བསམ་གཏན་གྱི་དུག་དབྱུང་ཞིང་བསྒོམ་པ་གོང་འོག་ཀུན་ཏུ་གཅེས་སོ། ། མཇུག་སྡུད་ཚུལ་སོགས་གོང་བཞིན་ནོ།
༈ །དྲུག་པ་སྒྲོ་འདོགས་གཅོད་པ་བཞི་བསྒྱུར་བ་ནི་ནས། བཀལ་བའི་ཚུལ་གྱིས་བསྣམས་པ་བོར། གཅད་དོན་རྣམ་པ་སྤྱི་ལ་སེམས་བཟུང་ཚར་ནས། དེ་ནས་གསུམ་པ་བྱེ་བྲག་ལ་སེམས་འཛིན་པ་ནི་སྤྱན་དབུས་མ་ནས་ལངས་པ་ལྟ་བུ་ལ་སེམས་འཛིན་པར་བྱེད་བར། ༈ །བདུན་པར་སྒྲོ་འདོགས་གཅོད་པ་ཀུན་ཏུ་འཛིན་པའི་ནས། རྣམ་པ་ཅན་བར། གཅད་དོན་དེ་ནས་རིམ་བཞིན་སྤྱན་ནས་དམར་ཞིང་ལེགས་པ་བར། ༈ །བརྒྱད་པར་སྒྲོ་འདོགས་གཅོད་པ་སྤྱི་བོར་རིགས་ཀྱི་ནས། བྱིན་རླབས་བྱེད་པ་ཡིན་བར། གཅད་དོན་མགུལ་པ་ནས།
ཁྲེང་ཞིང་རྒྱས་པ་བར། ༈ །དགུ་པ་སྒྲོ་འདོགས་གཅད་པ་བདུན་པ་འགྲོ་བ་དག་པའི། སྤྲོ་ན་ཀྱཻ་རྡོར་བཞིན་བྱ་བར། གཅད་དོན་ཕྱག་གཡས་ནས། གསོལ་བ་བར། ༈ །བཅུ་པར་སྒྲོ་འདོགས་བཅད་པ་དེ་ནས་ལག་པ་ནས། གཉིས་རྣམས་སུ་བསྒོམ་པའོ་བར། གཅད་དོན་སྐེད་པ་ནས། རྒྱན་མེད་པ་ལ་སེམས་འཛིན་པར་བྱེད་བར། ཕོ་ཉ་གསུམ་བསྲེ་འདིས་སྐབས་སུ་སློབ་མ་སྣོད་ལྡན་ལ་ལུས་དཀྱིལ་སྟོན་པར་འདོད་ན།
ཡིག་ཆུང་བཞིན་ཟུར་དུ་གསུམ་ལས་མང་བ་ལ་མི་སྟོན་ནོ། ༈ །བཅུ་གཅིག་པར་སྒྲོ་འདོགས་གཅད་པ་ཞར་བྱུང་འབད་པར་བྱའོ་གསུང་བར། གཅད་དོན་དེ་ནས་དཔྲལ་བ་ནས། མགུལ་བར་མགུལ་རྒྱན་བར། ༈ །བཅུ་གཉིས་པར་སྒྲོ་འདོགས་གཅད་པ་ཞར་བྱུང་རྫོགས་རིམ་ནི་ནས། འཇོག་པར་བྱེད་བར། གཅད་དོན་དཔུང་པ་གཉིས་ནས། ཉམས་སུ་ལེན་པར་བྱེད་པ་བར། ༈ །བཅུ་གསུམ་པར་སྒྲོ་འདོགས་གཅད་པ་བཅུ་པ་བསམ་མི་ཁྱབ་ནས། བྱེད་པ་ཡིན་གསུངས་བར།
གཅད་དོན་ལུས་དཀྱིལ་བཤད་ཚར་བ་རྣམས་ལ་ལུས་དཀྱིལ་གྱི་གཙོ་མོའི་སྤྱན་དབུས་མར་སེམས་འཛིན། ༈ །བཅུ་བཞི་པར་སྒྲོ་འདོགས་གཅད་པ་བཅུ་གཅིག་པར་སྤྱོད་ལམ་ནས། མ་ཡེངས་པར་བྱ་གསུང་བར། གཅད་དོན་ལུས་དཀྱིལ་གྱི་གཙོ་མོའི་སྤྱན་གཉིས་དང་ཞལ་ལ་སེམས་འཛིན། ༈ །བཅོ་ལྔ་པར་སྒྲོ་འདོགས་གཅོད་པ་གཉིས་པ་ཡན་ལག་ནས། ཉམས་སུ་ལེན་པར་བྱེད་བར། གཅད་དོན་གཙོ་མོའི་མགུལ་ནས་ཞབས་ཀྱི་བར་ལ་སེམས་འཛིན། ༈ །བཅུ་དྲུག་པར་སྒྲོ་འདོགས་གཅད་པ་བཞི་པ་ཚེས་བཅུ་ནས། རང་གནས་སུ་གཤེགས་པར་བྱའོ་བར། གཅད་དོན་གཙོ་མོའི་རྒྱན་ཆ་ལུགས་ལ་སེམས་འཛིན།
༈ །བཅུ་བདུན་པར་སྒྲོ་འདོགས་གཅད་པ་བཞི་པ་གང་ཟག་ནས། དབང་པོ་རབ་ཏུ་གྱུར་པའོ་བར། གཅད་དོན་ལུས་དཀྱིལ་འཁོར་གྱི་ལྷ་སོ་དྲུག་གི་སྤྱན་དབུས་མར་སེམས་འཛིན། ༈ །བཅོ་བརྒྱད་པར་སྒྲོ་འདོགས་གཅད་པ་གལ་ཏེ་དེ་ལྟར་མ་གྱུར་ཀྱང་ནས། བྱེད་པ་ཡིན་གསུང་བར། གཅད་དོན་འཁོར་སོ་དྲུག་གི་སྤྱན་གཉིས་ནས་ཞབས་ཀྱི་བར་ལ་སེམས་འཛིན། ༈ །བཅུ་དགུ་པར་སྒྲོ་འདོགས་གཅད་པ་གལ་ཏེ་དེ་ལྟར་ནས། གལ་ཆེ་གསུངས་སོ་བར། འདིར་འཕོ་དམིགས་དངོས་གཞི་མི་སྟོན་པར་སྣོད་ལྡན་རེ་གཉིས་ལ་འཇའ་ལུས་སྒྲུབ་པའི་མཇུག་ཏུ་ཡབ་ཡུམ་གང་རུང་གི་འཕོ་དམིགས་མཛད་ནས་གཅིག་སྐབས་སུ་གང་བབས་ལ་གནང་། གཅད་དོན་འཁོར་སོ་དྲུག་རྒྱན་ཅན་ལ་སེམས་འཛིན།
༈ །ཉི་ཤུ་པ་ནས་བཟུང་རྫོགས་རིམ་ཚུགས་པས། ཉི་ཤུ་པར་གཉིས་པ་རྫོགས་རིམ་ནི་ནས་རྣལ་འབྱོར་རེ་བར། སླར་ཡང་སོགས་ནས། འཇུག་པར་བྱེད་སྟེ་བར་གོང་བཞིན་ལ། བསྐྱེད་རིམ་སེམས་འཛིན་དང་བཅས་པ་བསྒོམ་ལ་རྫོགས་རིམ་ཟབ་མོ་འདི་ཉིད་ཉམས་སུ་བླངས་ཏེ། དེ་ཡང་ཆགས་ཆེན་ཕོ་ཉ་ལམ་ནས། རྣལ་འབྱོར་རེ་བར་སླར་ཡང་སོགས་སོ། ༈ །ཉེར་གཅིག་པར་གཉིས་པ་རླུང་ནས། སེལ་བར་འགྱུར་གསུང་བར། ༈ །ཉེར་གཉིས་པར་གཉིས་པ་ནི་ཡང་སྨིན་མཚམས་ནས།
འཆར་བ་ཞིག་འོང་ལ་བར། ༈ །ཉེར་གསུམ་པར་གོང་དུ་བཤད་པ་བཞིན་སྣོད་ལྡན་ལ་འཕོ་དམིགས། ༈ །ཉེར་བཞི་པར་ཞལ་ཤེས་གསུམ་པ་ཐུན་མོང་མ་ཡིན་པའི་བསམ་མི་ཁྱབ་གསེར་གྱི་མཎྜལ་དང་བཅས་གསུམ་ལས་མང་བ་མི་སྟོན་ཞིང་། དེའང་རེ་རེ་ནས་སྟོན། ༈ །ནུབ་ཉེར་ལྔ་པར་དེ་ནས་ཐོག་མར་ནས་ཚུལ་བཞིན་དུ་བྱའོ་གསུང་བར་ལན་གསུམ་བསྐྱར་བའི་རྗེས་སུ། དེ་རྣམས་ཀྱི་སྒོ་ནས་རྗེ་བཙུན་རྡོ་རྗེ་རྣལ་འབྱོར་མའི་ལམ་གྱི་རིམ་པ་ཟབ་མོ་ཆ་ཚང་དུ་ཐོབ་པ་ཡིན་པས་བཀའ་དྲིན་གཏང་རག་གི་ཡོན་དུ་དམིགས་ཏེ་མཎྜལ་ཞིག་འབུལ་བ་ཞུ་ཞེས་དང་། མཎྜལ་ཚོམ་བུ་བདུན་མ་ཕུལ། དེ་ལྟར་མཎྜལ་དུ་མ་ཟད་ལུས་ལོངས་སྤྱོད་སོགས་སྤྱི་འགྲེ་བཞིན་དེང་ནས་སོགས་དེ་རྣམས་ཀྱི་སྒོ་ནས་རྣལ་འབྱོར་གསང་མཐའི་ཉིང་ཁུ་གྲུབ་པ་མཆོག་གི་སློབ་དཔོན་དཔལ་ནཱ་རོ་ཏ་པ་ལ་རྗེ་བཙུན་རྡོ་རྗེ་རྣལ་འབྱོར་མས་དངོས་སུ་གནང་ནས་བཟུང་། སྙན་ནས་སྙན་དུ་ཞལ་ནས་ཞལ་དུ་བརྒྱུད་པའི་མན་ངག་མཁའ་འགྲོའི་ཁ་རླངས་ཅན། རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཐུན་མོང་མ་ཡིན་པའི་ཟབ་ཆོས་སྙན་བརྒྱུད་ཚད་མ་བཞི་ལྡན་གང་ཟག་དབང་པོ་རབ་འབྲིང་ཐ་མ་ཤིན་ཏུ་ཐ་མ་དང་བཅས་པ་མཁའ་སྤྱོད་དུ་བགྲོད་པའི་ཉེ་ལམ།
དུས་གསུམ་རྒྱལ་བའི་ཡུམ་གཅིག་རྗེ་བཙུན་རྡོ་རྗེ་རྣལ་འབྱོར་མའི་ཁྲིད་བཀའ་ཟབ་མོ་ལེགས་པར་ཐོབ་པ་ཡིན་པས་ཉམས་སུ་ལེན་པ་དང་། སྣོད་མིན་ལ་བབས་ཆོལ་དུ་མི་སྟོན་ཞིང་། སྣོད་ལྡན་ལ་བླ་མའི་ཕྱག་ལེན་བཞིན་རྒྱས་འབྲིང་བསྡུས་གསུམ་དུ་སྟོན་པ་སོགས་རང་གཞན་གྱི་དོན་མཐའ་ཡས་པ་མཛོད། བསོད་ནམས་འདི་ཡིས་སོགས་ཆོས་བསྔོ་གང་ཤེས་བྱའོ། ། དེ་ཡང་བླ་མ་གོང་མ་ཕར་ཆེར་གྱི་ཕྱག་ལེན་ལ་ཆོས་བསྔོར། བསོད་ནམས་འདི་ཡིས་སོགས་དང་། བཤད་ཉན་གྱི་བསྔོ་བ་མདོ་ནས་གསུངས་པ་ཆོས་འབྱུང་རྣམས་སུ་འབྱུང་བའི། ཐེག་མཆོག་དམ་ཆོས་རིན་ཆེན་ནས་མཛོད་དུ་གྱུར་བར་མཛད། དེ་ལའང་སློབ་དཔོན་གྱིས་བཤད་འདི་ལས་ཞེས་དང་། སློབ་མས་ཉན་འདི་ལས་ཞེས་ཚིག་བསྒྱུར་དགོས་སོ། །
དེ་ལྟར་འཁྲིད་འཆད་ཚུལ་འདི་ནི་རྗེ་མཁྱེན་བརྩེས་མཛད་པའི་ཁྲིད་ཡིག་ཆེན་མོ་དང་། ཀུན་མཁྱེན་རྒྱལ་བའི་དབང་པོ་ལྔ་པ་ཆེན་པོས་མཛད་པའི་མཐོང་གྲོལ་ལྡེ་མིག་སོར་བཞག་ཡིན་ལ། ཐུན་མོང་བ་དང་བསྡུས་པ་ལ་དགའ་ན་ཞལ་ཤེས་གསུམ་དང་ལུས་དཀྱིལ་རྫོགས་རིམ་རྒྱས་པ་འཕོ་བ་རྣམས་བཞག་ནས་རྣལ་འབྱོར་བཅུ་གཅིག་ཞར་བྱུང་རྫོགས་རིམ་དང་བཅས་པས་ཆོག འབྲིང་དུ་བྱེད་ན་ཞལ་ཤེས་གསུམ་ལུས་དཀྱིལ་འཕོ་བ་རྣམས་བཞག་ནས་བསྐྱེད་རྫོགས་གཉིས་བསྟན་པས་ཆོག ཤིན་ཏུ་རྒྱས་པར་བྱེད་ན་གོང་དུ་བཤད་པ་ལྟར་སྔོན་འགྲོ་ཆོས་འབྱུང་། དངོས་གཞིར་འཇམ་མགོན་སངས་རྒྱས་ཕུན་ཚོགས་སོགས་ཀྱིས་མཛད་པའི་བསྐྱེད་རིམ་རྣམ་བཤད་རྒྱས་པ་སྦྱར། མཁྱེན་བརྩེའི་ཁྲིད་ཡིག་དང་མཐོང་གྲོལ་ལྡེ་མིག་བཞིན་རྫོགས་ནས་ཆོས་ཉིད་དངོས་སྟོན་གྱི་བྱིན་རླབས་སྔོན་འགྲོའི་དབུ་མའི་འཁྲིད་རྒྱས་པ་ཡར་ལུང་པ་དང་། མཁྱེན་བརྩེའི་ཁྲིད་ཡིག་བཞིན་བསྟན་པས་སྒྲོ་འདོགས་ཆོད་ཅིང་ཕྱག་ལེན་ཤིན་ཏུ་རྒྱས་པར་འགྱུར་རོ། ། ས་སྐྱ་པའི་ཕྱག་ལེན་ཐམས་ཅད་མཐུན་པར་འཁྲིད་མ་ཐོབ་ཀྱི་བར་ལ་བསྐྱེད་རིམ་རྣམ་བཤད་དང་འཁྲིད་པའི་ལུང་མཛད་སྲོལ་མེད་ཅིང་། སློབ་མ་རྣམས་ནས་ཀྱང་ལྐོག་ཏུ་བལྟ་མི་ཉན་ལ།
གལ་ཏེ་བལྟས་ན་དམ་ཉམས་གསང་བའི་དགྲ་བོ་བྱིན་རླབས་མི་འཇུག་པ་ཡིན་ཞེས་གནས་གསར་རྡོ་རྗེ་འཆང་ནས་ཡང་ཡང་གསུངས་པ་ཞིག་ཡོད་པས་གནད་འདིའང་སྙིང་དཀྱིལ་དུ་འཆང་ཞིང་། ངག་དབང་ཆོས་གྲགས་ཀྱིས་མཛད་པའི་ཁྲིད་ཡིག་དངོས་གྲུབ་མྱུར་འགུགས་ལའང་ཕན་ཐོགས་པ་ཡོད་དོ། ། ཞེས་རྗེ་བཙུན་རྡོ་རྗེ་རྣལ་འབྱོར་མའི་འཁྲིད་འཆད་ཚུལ་གྱི་ཟིན་བྲིས་འདི་ཡང་དྲིན་ཅན་རྩ་བའི་བླ་མ་དམ་པ་གནས་གསར་རྡོ་རྗེ་འཆང་དང་། བྲག་རྩ་གྲུབ་པའི་དབང་ཕྱུག་ཆེན་པོ་གཉིས་ཀྱི་སྐུ་དྲིན་ལས་ལུགས་འདིའི་སྐོར་ལ་སྐལ་བ་བཟང་པོར་སྐྱེས་པ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་གདན་ས་ཆེན་པོའི་ཟུར་འཆད་རིན་ཆེན་རྒྱལ་མཚན་སོགས་ཆོས་བརྒྱུད་འཛིན་པ་རྣམས་དང་། རིགས་ཀྱི་བུ་སོགས་སླད་ནས་འབྱོན་འགྱུར་གདུང་རབས་རྣམས་ལ་ཕན་པའི་བསམ་པས་ཁའུ་བྲག་རྫོང་ནག་པོའི་མེ་འབར་གཙུག་ལག་ཁང་གི་ཡང་སྟེང་བླ་ཆེན་ཆོས་ཀྱི་རྒྱལ་པོ་འཕགས་པ་རིན་པོ་ཆེ་སོགས་གོང་མ་དུ་མས་གྲུབ་གཉིས་མངོན་དུ་མཛད་པའི་གནས་འཕགས་པ་ཕུག་ཏུ་སྦྱར་བའི་ཡི་གེ་པ་ནི་བཀྲ་ཤིས་རྒྱལ་མཚན་ནོ།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། ས་སྐྱ་པའི་ཟབ་ཆོས་ནཱ་རོ་མཁའ་སྤྱོད་ཀྱི་ཁྲིད་འཆད་ཚུལ་ས་ཆེན་ཐུགས་ཐིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
