གསུང་འབུམ། ཀུན་དགའ་བློ་གྲོས།
པོད ༦༧
དཔལ་རྩེ་གདོང་ཆོས་སྡེ་གསང་ཆེན་སྨྲ་བའི་གླིང་གི་བཅའ་ཡིག་བསླབ་བྱའི་གནང་བཀག་གསལ་བར་སྟོན་པ།
༄༅། །དཔལ་རྩེ་གདོང་ཆོས་སྡེ་གསང་ཆེན་སྨྲ་བའི་གླིང་གི་བཅའ་ཡིག་བསླབ་བྱའི་གནང་བཀག་གསལ་བར་སྟོན་པ་ས་སྟེང་པདྨོ་རྒྱས་པའི་ཉི་འོད་ཕྲིན་ལས་མཁའ་ཁྱབ་ཅེས་བྱ་བ་བཞུགས་སོ།། ན་མཿསངྒུ་རུ་སྱ་པཱ་ད་ཡ། རྒྱལ་ཀུན་ཡབ་གཅིག་ངག་དབང་ལྷ་དེ་དེས་གཏུམ་ཚུལ་སོགས་སྒྱུ་འཕྲུལ་གྱིས། ། འགྲོ་བ་ཀུན་ལ་དགའ་བཞིའི་མཆོག་སྩོལ་སྩོལ་ཕྱིར་བསོད་ནམས་རིན་ཆེན་ཞེས། ། མཚན་བཟང་བཀྲ་ཤིས་གྲགས་པ་མཁའ་ཁྱབ་ཁྱབ་བདག་མཁྱེན་བརྩེ་ནུས་མཐུའི་གཏེར། ། མཆོག་གསུམ་བསྟན་པའི་རྒྱལ་མཚན་འཛིན་མཁས་མཁས་གྲུབ་དཔལ་ལྡན་བཟང་པོ་རྒྱལ། ། མཁའ་མཉམ་འགྲོ་ལ་རྣམ་གྲོལ་ལམ་སྟོན་སྟོན་པ་བླ་མེད་ཟས་གཙང་སྲས། ། ཉོན་མོངས་དུག་གསུམ་ཟུག་རྔུ་ལས་སྐྱོབ་སྐྱོབ་པ་བླ་མེད་དམ་པའི་ཆོས། ། བསོད་ནམས་ཞིང་མཆོག་ཡིད་ཅན་ཡོངས་འདྲེན་འདྲེན་པ་བླ་མེད་དགེ་འདུན་ཏེ། ། རྨད་བྱུང་ཡོན་ཏན་ཀུན་གྱི་མངའ་བདག་བདག་ཉིད་ཆེན་པོ་མཆོག་གསུམ་མཆོད། །
མཁྱེན་པས་ཆོས་ཀུན་མངོན་སུམ་ཉིད་མཁྱེན་མཁྱེན་རབ་མཚུངས་མེད་འཇམ་པའི་དབྱངས། ། དཔལ་ལྡན་ས་སྐྱར་ལྷ་རིགས་ལས་སྤྲུལ་སྤྲུལ་པའི་དཔལ་མངའ་བརྩེ་ཆེན་རྗེ། ། རྗེ་ཡི་ཐུགས་སྲས་རྗེ་བཙུན་སྐུ་མཆེད་མཆེད་དབོན་ཆོས་རྗེ་རྣམ་གཉིས་ཞབས། ། ཞབས་པད་སྐྱེ་དགུའི་གཙུག་གིས་ཉེར་མཆོད་མཆོད་འོས་གོང་མ་རྣམ་ལྔར་འདུད། ། འཛམ་བུའི་སྒྲ་ལྡན་འཛམ་གླིང་ལྷོ་ཡི་བྱང་ཕྱོགས་ཁ་བ་ཅན་གྱི་ལྗོངས། ། ལྗོངས་དང་ལྗོངས་ཆེན་ཡུལ་འཁོར་གྱིས་གང་བོད་ཡུལ་ལྟེ་བ་རྡོ་རྗེའི་གདན། ། གདན་ས་ཆེན་པོ་ཆེ་བའི་ཡོན་ཏན་དུ་མའི་འབྱུང་གནས་དཔལ་ས་སྐྱར། ། རྒྱལ་དང་རྒྱལ་སྲས་མི་ཡི་སྲིད་བཟུང་རིམ་བྱོན་བརྒྱུད་པར་བཅས་རྣམས་བསྔགས། ། ཁྱད་པར་སྙིགས་དུས་སྤྱི་དང་བྱེ་བྲག་བསྟན་པ་རིན་ཆེན་སྤེལ་བ་ལ། ། འགྲན་ཟླ་ཀུན་བྲལ་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་དང་། །
འཆད་རྩོད་རྩོམ་དང་ཐོས་བསམ་སྒོམ་ལ་ཐོགས་པ་མི་མངའ་འཇམ་པའི་དབྱངས། ། སྔགས་འཆང་བླ་མ་ཐམས་ཅད་མཁྱེན་པ་ཀུན་དགའ་བསོད་ནམས་རྣམ་གཉིས་མཆོད། ། རྡོ་རྗེ་རྣོན་པོ་གཙང་མའི་ཆོ་རིགས་ནི། ། སྐབས་གསུམ་གྲོང་ཁྱེར་འོད་གསལ་ཞེས་འབོད་པའི། ། གནས་ནས་ཡུལ་བཟུང་ས་མཐོ་སྟོད་ཀྱི་ཕྱོགས། ། མངའ་རིས་ཁ་བའི་ས་འཛིན་སྤོ་ལ་འཕོས། ། འགའ་དག་ཤེས་ཚྭའི་གངས་མཚམས་བབས་ཞེས་གླེང་། ། ལྷ་ཉིད་མི་རྗེར་གྱུར་པ་གཡུ་སེ་སོགས། ། རིམ་བྱོན་སྤྱི་དང་ཁྱད་པར་སྙིགས་དུས་མགོན། ། སྔོན་ཚེ་དུས་མཆོད་བླ་བྲང་པ་ཞེས་དང་། །
ཕྱིས་དུས་རྩེ་གདོང་བླ་བྲང་པར་གྲགས་པའི། ། གདུང་རབས་རིམ་པར་བྱོན་པ་ཐམས་ཅད་ལ། ། བདག་ཅག་སྙིང་ནས་དད་པས་གསོལ་འདེབས་ན། ། སྐུ་གསུང་ཐུགས་ཀྱི་དངོས་གྲུབ་དེང་འདིར་སྩོལ། ། ཧེ་རུ་ཀ་ཡི་ཕོ་ཉ་ཞིང་བཅུའི་གཤེད། ། ཡེ་ཤེས་སྤྱན་ལྡན་རྫུ་འཕྲུལ་ཞབས་མངའ་བའི། ། མ་ཧཱ་ཀཱ་ལ་ལྕམ་དྲལ་གདོང་བཞི་པ། ། ལས་མགོན་ལྔ་སོགས་དམ་ཅན་རྒྱ་མཚོ་དང་། ། རྣམ་སྲས་ལ་སོགས་གཏེར་བདག་ནོར་ལྷའི་ཚོགས། ། བསྟན་ལ་དགའ་བའི་ལྷ་སྲུང་འཁོར་བཅས་ཀྱིས། །
རྡོ་རྗེ་འཆང་དབང་བླ་མའི་བཀའ་བཞིན་དུ། ། བར་ཆད་སེལ་ལ་ལས་བཞིའི་ཕྲིན་ལས་མཛོད། ། ཅེས་ལྷག་པའི་བསམ་པ་རྣམ་པར་དཀར་བ་ཁ་བའི་ལྷུན་པོ་དང་དུང་གི་ས་འཛིན་མཚན་མོའི་མགོན་པོའི་རྗེས་འགྲོའི་ཚུལ་གྱིས་བླ་མ་རྒྱལ་བ་སྲས་དང་བཅས་པར་བསྟོད་ཅིང་མཆོད་པའི་མེ་ཏོག་མནྡ་ར་བ་དང་བའི་ཡིད་ཀྱིས་མངོན་པར་གཏོར་ཏེ། འདིར་ཆེད་དུ་བྱ་བ་ནི་བླ་མ་མཉམ་མེད་པ་ཆེན་པོ་གྲགས་པ་རྒྱལ་མཚན་གྱི་ཞལ་སྔ་ནས། འཇིགས་མེད་སྟུག་པོ་བཀོད་པའི་ཕོ་བྲང་ལྟར། ། མཁའ་འགྲོ་རྒྱ་མཚོའི་དབང་པོས་ཉེར་བསྟེན་པ། ། གསང་ཆེན་སྨྲ་བ་དུ་མའི་བསྟི་གནས་མཆོག ། བློ་གྲོས་ཡངས་པའི་འདུན་ས་བསྔགས་པར་བགྱིས། ། ཞེས་དང་། ཡང་དེ་ཉིད་ཀྱིས།
ཤར་རི་འགྲོ་ལྡན་གྱི་གཙུག་ལྟར་མཐོ། ། ལྷོ་ན་རྟ་མཆོག་རྒྱུག་འདྲའི་ཆུ། ། ནུབ་རི་རྨ་བྱའི་མཚན་མ་དང་ལྡན། ། བྱང་གི་ལྷུན་པོ་འདབ་བཟང་ལུས། ། རི་དྭགས་རྒྱལ་པོ་བཞད་པའི་གདོང་ཅན། ། དབུས་ཀྱི་ས་འཛིན་དཔལ་ཀུན་འཛིན། ། དེ་ཕྱིར་རྒྱལ་བའི་གདན་ས་མཆོག ། འདི་བྱང་ཆུབ་སྙིང་པོ་མ་ལགས་སམ། ། ཞེས་དང་། ཡང་དེ་ཉིད་ཀྱིས།
རྡོ་རྗེའི་རང་བཞིན་རྡོ་རྗེའི་གདན་ལས་བྱང་གི་འདབ་ཆགས་ས་ཡི་སྙིང་པོར་དཔག་ཚད་བཅུ་ཕྲག་བཅུ་བགྲོད་པར། ། འཇམ་པའི་དབྱངས་ཀྱིས་ངེས་པ་བསྟན་པས་དབྱངས་ཅན་ལས་ལྷག་བློ་ཡི་དཔལ་ལྡན་ས་ཆེན་དབུས་སུ་གསེར་སྐྱ་བཞིན། ། གྲུབ་པའི་དྲང་སྲོང་རྣམ་པར་རོལ་པའི་དཀའ་ཐུབ་ཚལ་མཆོག་སྡོམ་བརྩོན་རྣམ་པར་རོལ་པའི་འདུན་པ་དགའ་བའི་ཚལ། ། གང་གི་གྲགས་པས་དབང་པོའི་ཡིད་འཕྲོག་ཆུ་སྲིན་རྒྱལ་མཚན་དགའ་བོ་འཕྲོག་བྱེད་དཔལ་ལྡན་ས་སྐྱའི་ཆོས་གྲྭ་ཡིན། ། ཞེས་གསུངས་པ་ལྟར། མ་ག་དྷ་རྡོ་རྗེ་གདན་ནས་བྱང་ཕྱོགས་སུ་དཔག་ཚད་བརྒྱ་བགྲོད་པའི་ས་གཙང་གྲོམ་པ་ལ་སྟོད་དཔལ་ལྡན་ས་སྐྱ་བོད་ཀྱི་རྡོ་རྗེ་གདན་འོག་མིན་སྟུག་པོ་བཀོད་པའི་ཞིང་ཁམས་དང་མཐུན་པར་རིགས་ལྔའི་སངས་རྒྱས་ཀྱིས་བྱིན་གྱིས་བརླབས་པའི་ས་དཔྱད་དང་། གཞན་ཡང་ཉི་མ་འཆར་སྔ་ཞིང་ནུབ་བུལ་བ། རྒྱབ་རི་མཐོ་ཞིང་ཉེ་བ། མདུན་རི་རིང་ཞིང་དམའ་བ། ལྷོ་ནུབ་ཀྱི་ཕྱོགས་གཞོལ་ཞིང་།
ཆུ་བོ་གཡས་སུ་འབབ་པ་ལ་སོགས་པ་བཀྲ་ཤིས་ཀྱི་དགེ་མཚན་དུ་མ་དང་ལྡན་ཞིང་། ཁྱད་པར་རྗེ་བཙུན་འཇམ་པའི་དབྱངས་དང་རྣལ་འབྱོར་དབང་ཕྱུག་བིརྺ་པས་བྱིན་གྱིས་བརླབས་པའི་མཐུ་ལས་འདིར་བྱོན་པའི་གདུང་རབས་རྣམས་ཀྱང་དེ་དག་གི་རྣམ་པར་སྤྲུལ་པ་ཤ་སྟག་འབྱོན་པ་ནི། གསང་བ་སྤྱི་རྒྱུད་ལས། མ་འོངས་འཁོན་གདུང་ཡིན་ངེས་གང་ཟག་རྣམས། ། ང་ཡི་ཉན་ཐོས་རྒྱན་དྲུག་མཆོག་གཉིས་དང་། ། གྲུབ་ཆེན་བརྒྱད་བཅུའི་རྣམ་འཕྲུལ་མ་གཏོགས་པ། ། སྐལ་པ་དམན་པ་གཞན་དག་འབྱུང་རེ་སྐན། ། ཞེས་རྒྱལ་བ་ཉིད་ཀྱིས་ཀྱང་དབུ་བསྙུང་བཞེས་པ་དང་། སློབ་དཔོན་རིན་པོ་ཆེ་པདྨ་འབྱུང་གནས་ཀྱིས། ཀློང་གསལ་མཁའ་འགྲོ་སྙན་བརྒྱུད་ཀྱི་ལུང་བསྟན་ལས།
ཀུན་དགའ་སྙིང་པོ་ས་སྐྱ་ལོ་ཙཱ་དང་། ། བསོད་ནམས་རྩེ་མོ་གྲགས་པ་རྒྱལ་མཚན་ཞེས། ། རིགས་གསུམ་མགོན་པོའི་སྤྲུལ་པ་གཙང་དུ་འབྱུང་། ། ཞེས་དང་། ས་སྐྱ་ལོ་ཙཱ་ཀུན་དགའི་མིང་། ། འཕགས་པའི་མིག་ཅན་གཉིས་བྱུང་ནས། ། བོད་ཁམས་སེམས་ཅན་བདེ་ལ་བཀོད། ། སངས་རྒྱས་བསྟན་པ་ལྔ་བཅུ་འཛིན། ། འཇམ་པའི་དབྱངས་ཀྱི་སྤྲུལ་པ་ཡིན། ། ཞེས་གསུང་ཞིང་།
ཇོ་བོ་རྗེ་དཔལ་ལྡན་མར་མེ་མཛད་བོད་ལ་བྱོན་པའི་སྐབས་སུ། འབྲོང་ངུའི་རྩེ་ནས་ས་སྐྱའི་དཔོན་པོ་རི་ཁའི་ལྡེབས་ལ་འབྲོང་གཉིས་རྩྭ་ཟ་བའི་གཟིགས་སྣང་ལས། མ་འོངས་པ་ན་དེའི་གནས་བདག་མ་ཧཱ་ཀཱ་ལ་གཉིས་ཀྱིས་མཛད་པར་ལུང་བསྟན་ཞིང་། ཕྱག་འཚལ་སྒང་ནས་གཟིགས་པས་བདེ་མཆོག་ཕོ་བྲང་གི་ནུབ་སྟོད་ཀྱི་རི་ལ་དྷཱིཿཡིག་བདུན། ཧཱུྃ་ཡིག་གཅིག ཧྲཱིཿཡིག་གཅིག་རྣམས་གཟིགས་པས། དེ་ཁ་ནས་ཕྱག་མཆོད་འབུལ་བར་མཛད་པས། དེང་སང་གི་བར་དུ་ཡང་ཕྱག་འཚལ་སྒང་དུ་གྲགས་ཤིང་། འཁོར་རྣམས་ཀྱིས་དོགས་གཅོད་ཞུས་པས་མ་འོངས་པ་ན་འཇམ་དབྱངས་ཀྱི་སྤྲུལ་པ་བདུན། སྤྱན་རས་གཟིགས་ཀྱི་སྤྲུལ་པ་གཅིག
ཕྱག་རྡོར་གྱི་སྤྲུལ་པ་གཅིག་རྣམས་ཀྱིས་ཐོག་དྲངས་རིགས་གསུམ་མགོན་པོའི་རྣམ་སྤྲུལ་རྒྱུན་མི་ཆད་དུ་འབྱོན་པར་ལུང་བསྟན་ནོ། ། དེ་ལྟར་བཀའ་བསྟན་བཅོས་འཁྲུལ་ཟད་ཀྱི་བླ་མ་གོང་མ་རྣམས་ཀྱིས་དགོན་གནས་གདུང་བརྒྱུད་བཅས་གསལ་བར་ལུང་བསྟན་ཞིང་བསྔགས་བརྗོད་ཀྱི་མེ་ཏོག་ལན་ཅིག་མིན་པ་ཡང་ཡང་འཐོར་བར་མཛད་པའི་དཔལ་ལྡན་ས་སྐྱའི་ཆོས་གྲྭ་ཆེན་པོ་ནས་དབང་པོའི་ཕྱོགས་སུ་ཧ་ཅང་ཡང་མི་རིང་བར་བགྲོད་པའི་ས་ན་གདན་ས་འོག་མའམ་རྩེ་གདོང་བླ་བྲང་ཞེས་བྱ་བ་འདི་ནི་སྔོན་གྱི་དུས་སུ་གདན་ས་ཆེན་པོའི་དུས་མཆོད་བླ་བྲང་པའི་གདུང་རྒྱུད་དབང་རྣམ་སྲས་རྒྱལ་མཚན་སོགས་འཁྲུལ་ཟད་གོང་མ་དག་གིས་ཡང་དབེན་མཛད་པའི་མུ་ནས་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་ཡབ་དབང་ནམ་མཁའ་བཀྲ་ཤིས་ཀྱིས་ཆོས་གྲྭ་ཆེན་པོ་སྲིད་གསུམ་རྣམ་རྒྱལ་ལ་སོགས་པའི་འགྲམ་བཏིང་། དེ་ནས་བཟུང་གདུང་རབས་རིམ་པར་བྱོན་པ་རྣམས་ཀྱིས་གདན་ས་གོང་གི་ཕྱག་ལེན་དང་མཐུན་པར་སྔགས་ཕྱོགས་རྒྱུད་སྡེ་གསར་རྙིང་གི་ཆོས་གྲྭ་ཆེན་པོ་བཙུགས་ཏེ་དར་ཞིང་རྒྱས་པར་མཛད། ཁྱད་པར་བདག་ཆེན་ཀུན་དགའ་བསམ་འགྲུབ་དང་འཇམ་པའི་དབྱངས་ཀུན་དགའ་བསོད་ནམས་ལྷུན་གྲུབ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་གཉིས་ཀྱི་སྐུ་རིང་ལ་ལུགས་ཟུང་གི་མཛད་འཕྲིན་འགྲན་བྲལ་བསྟན་འགྲོའི་སྲོག་ཟུངས་ལྟ་བུར་གྱུར། ཕྱིས་སུ་བདག་ཆེན་ངག་དབང་ནོར་བུ་བསོད་ནམས་དབང་གི་རྒྱལ་པོ་དང་། ངག་དབང་ནོར་བུ་རྒྱལ་མཚན་གྱི་སྐུ་དུས་ནས་བཟུང་ལྔ་བདོའི་ཆོས་ཉིད་སྤྱི་སྒེར་གདུལ་བྱའི་ལས་ངན་བསགས་པའི་འབྲས་བུ་དུས་སྨིན་ལྟ་བུས་བདག་ཆེན་ཉིད་ལའང་འོ་བརྒྱལ་སྐུ་སྲོག་ལ་བབས་པ་ལྟ་བུ་བྱུང་ཞིང་། དེའི་རྒྱུ་ལས་འཛིན་བདག་ཡ་བྲལ་གྱི་མུར་ལོ་མང་རབས་ཞིག་འདས་པས་སྡེ་དགོན་ཕལ་ཆེར་ལའང་ཉམས་ཆགས་ཆེ་བ་བྱུང་མོད་རྗེས་སུ་མཆོག་གསུམ་སྤྱི་དང་བྱེ་བྲག་རྩེ་གདོང་གོང་མ་ཡབ་སྲས་རྣམས་ཀྱིས་ཐུགས་བསྐྱེད་དམ་བཅའ་བརྟན་པའི་མཐུ་དང་མ་ཧཱ་ཀཱ་ལ་ལྕམ་དྲལ་གདོང་བཞི་པ་འཁོར་དང་བཅས་པའི་ནུས་པ་ལ་བརྟེན་ནས། ངེད་གདན་ས་པ་སྤུན་གྱི་ཐོག་རང་ལོག་བྱུང་བ་འདི་བཞིན་ལ་ད་ཆ་འདིར་བཞུགས་དགེ་འདུན་རྣམས་ནས་ཆོས་ཁྲིམས་མཛད་དགོས་དབྱངས་རོལ་ཆོ་ག་ཕྱག་ལེན་གར་ཐིག་ཕྲ་མོ་ཚུན་ཆད་རྩེ་གདོང་རྙིང་དུས་འདྲེས་མེད་བྱུང་ན་དེ་ཁས་འཐུས་རྒྱུ་ཡིན་ཡང་། དེ་ནི་བར་སྐབས་ཉམས་ཆགས་ཆེ་བའི་མཐུ་ལས་ར་མ་ལུག་སྣ་ཚོགས་ཞིག་ཏུ་སོང་འདུག་པས། དེས་ན་གདན་ས་གོང་གི་ཐུབ་བསྟན་ལྷ་ཁང་ཆེན་མོ་དང་གསང་སྔགས་བདེ་ཆེན་གླིང་གི་ཆོས་གྲྭ་ཆེན་པོའི་སྒྲིག་སྲོལ་ཀུན་སྤྱོད་བཞིན་སོར་བཞག་བྱུང་ན་རྗེ་བཙུན་གོང་མའི་དགོངས་པ་ལས་ལྷད་ཀྱི་རྣམ་པ་སྤུ་ཙམ་ཡང་མེད་པར་མཆོག་གསུམ་དཔང་བཞག་ཡིན་པའི་ཕྱིར་ན།
དེ་དང་མཐུན་པའི་ཆོས་ཁྲིམས་གསར་འཛུགས་འདི་བཞིན་ལ། རྩེ་གདོང་གོང་མ་རྡོ་རྗེ་འཆང་དང་ཞལ་མི་གཉིས་པ་ཆོས་དབྱིངས་སུ་མཉམ་པར་གཞག་པའི་ཚུལ་བསྟན་པ་རྣམས་ཀྱི་ཐུགས་དགོངས་རྫོགས་པ་དང་། བསྟན་འགྲོའི་བདེ་སྐྱིད་ཡར་ངོའི་ཟླ་ལྟར་རྒྱས་ནས་རང་ཅག་ཀུན་ཀྱང་སྐྱེ་བ་དང་ཚེ་རབས་ཐམས་ཅད་དུ་དལ་འབྱོར་གྱི་མི་ལུས་རྣམ་པར་དག་པ་ཐོབ་ནས་ཚུལ་ཁྲིམས་དང་ལྡན་ཞིང་མར་གྱུར་འགྲོ་བ་འདྲེན་པའི་དེད་དཔོན་དུ་འགྱུར་བ་ནི་ངེས་པ་ཡང་དག་པས་དེའི་ཕྱིར་འདིར་བཞུགས་དགེ་འདུན་ཚང་མས་སྤྱོད་ལམ་མཛད་དགོས། ལེགས་པའི་ཡོན་ཏན་ཐམས་ཅད་ཀྱི་རྩ་བ་ངེས་འབྱུང་གི་བསམ་པས་ཀུན་ནས་བསླངས་ཏེ། ཕ་མ་རིགས་དྲུག་གི་སེམས་ཅན་རྣམས་སྙིང་ཁོངས་སུ་བཅངས་པའི་བྱང་ཆུབ་ཀྱི་སེམས་རིན་པོ་ཆེ་དང་མ་བྲལ་བའི་སྒོ་ནས་གཞི་ཚུལ་ཁྲིམས་རྣམ་པར་དག་པ་ལ་གནས་པར་བྱ་དགོས། དེའང་ཉེས་མེད་ཕུན་ཚོགས་ཀྱི་དབང་དུ་མཛད་དོ། ། མདོ་རྩ་བ་ལས། དགེ་བསྙེན་ཉིད་དང་། དགེ་ཚུལ་ཉིད་དང་། དགེ་སློང་ཉིད་དག་གིས་སྔ་མ་བསྙེན་པར་མ་རྫོགས་པར་ཕྱི་མ་མི་བྱའོ། །
ཞེས་གསུངས་པ་ལྟར་དུས་ལ་བབས་རིམ་གྱིས་སོ་སོའི་ཆོ་ག་རྣམ་པར་དག་པའི་སྒོ་ནས་སྡོམ་པ་རྣམས་བརྒྱུད་པ་ཁུངས་བཙུན་ལས་རིམ་པ་བཞིན་བླངས་ཏེ། དེ་དག་གི་བསླབ་བྱ་བླ་མ་སློབ་དཔོན་གྱིས་ཇི་ལྟར་བསྟན་པ་བཞིན་ནན་ཏན་ཆེན་པོས་སེམས་ལ་དྲན་འཛིན་དྲག་པོ་བཏང་ནས། ཉེས་པ་ཕྲ་ཞིང་ཕྲ་བས་ཀྱང་མི་གོས་པའི་ཐབས་ལུས་ངག་ཡིད་གསུམ་རྩེ་གཅིག་ཏུ་བསྒྲིམས་ཏེ་བླང་དོར་གྱི་གནས་ལ་ཟོབ་པ་ལྷུར་ལེན་པ་དང་། བསླབ་པ་བགྲེས་པའི་ཆོས་གྲོགས་རྣམས་ཀྱིས་ཀྱང་བརྩེ་སེམས་དྲག་པོས་བསླབ་བྱ་དྲན་བསྐུལ་ཡང་དག་མཛད་དགོས་ཤིང་། དེ་ལ་གཞོན་པ་རྣམས་ཀྱིས་གུས་པ་དང་བཅས་ཏེ་ཉན་པ་གལ་ཆེ། སྤྱིར་ཆོས་བྱས་པའི་དགོས་པ་སེམས་ཅན་གྱི་དོན་དུ་སངས་རྒྱས་ཐོབ་པའི་ཆེད་ཁོ་ན་ཡིན་གྱི། དམྱལ་བ་སྒྲུབ་པ་ལ་ལུས་སེར་མོར་བསྒྱུར་སྐྲ་དང་ཁ་སྤུ་བྲེགས་པ་ལ་དོན་མེད་པས་ཡན་ལག་ཕྲ་ཞིང་ཕྲ་བ་ནས་བསྲུང་མ་ནུས་ནའང་། སྲོག་གཅོད་པ། མ་བྱིན་ལེན་པ། འདོད་ལོག་སྤྱོད་པ།
བརྫུན་དུ་སྨྲ་བ་སྟེ་རྩ་བ་བཞི་དང་ཆང་དང་ལྔ་པོ་སྲོག་ལ་བསྡོས་ནས་བསྲུང་། གལ་ཏེ་སྔོན་ལས་དང་འཕྲལ་རྐྱེན་དབང་གིས་རྩ་བ་བཞི་པོ་གང་རུང་ལ་སྐྱོན་བྱུང་ན་དགེ་འདུན་དང་ལྷན་ཅིག་ཏུ་དད་རྫས་ལ་ལོངས་སྤྱོད་ན་རང་ཉིད་ལྕགས་ཀྱི་ཐོ་ལུམ་མེ་འབར་བ་ཟ་བ་སོགས་ཀྱི་དམྱལ་བར་སྐྱེ་དགོས་པར་གསུང་ཞིང་། ཚུལ་ཁྲིམས་འཆལ་བ་དེའི་ཉེས་པའི་ཤན་གྱིས་དེར་བཞུགས་དགེ་འདུན་གཞན་ལའང་གྲིབ་ཕོག་ནས་ཆོས་ཀྱི་ཡོན་ཏན་སྐྱེ་བའི་གེགས་བྱེད་པ་ཡིན་པས། བསྟན་པའི་མིག་རྒྱན་ལ་མི་གནོད་ཅིང་། རང་ཉིད་སྐྱེ་བ་གཏན་གྱི་འདུན་མ་སྒྲུབ་པའི་ཕྱིར་དུ་ཤིན་ཏུ་བག་ཡོད་པ་གལ་ཆེ། མི་ཚངས་སྤྱོད་ཀྱི་ཆར་གཏོགས་འཁྲིག་ཚིག་ཙམ་ཡང་མི་བརྗོད། མ་བྱིན་ལེན་གྱི་ཆ་རྐུ་བའི་བསམ་པས་ནས་ཕུལ་གང་དུ་ལོངས་པ་ཡང་མི་བརྐུ། སྲོག་གཅོད་ཀྱི་ཆར་གཏོགས་གྲོག་སྦུར་ཙམ་ཡང་མི་གསོད་ཅིང་འཚེ་བ་མི་བྱེད། གཞན་བྱེད་པ་མཐོང་ནའང་ཐབས་སྣ་ཚོགས་ཀྱིས་སྐྱོབ་གང་ཐུབ་མཛད་དགོས། རྫུན་གྱི་སྐོར་མི་ཆོས་བླ་མ་ལྟ་ཅི་སྨོས།
གནས་སྐབས་སུ་སྡེ་རིགས་ཕན་ཚུན། གྲྭ་ཚང་སོ་སོའི་གཞན་དུ་བསམ་པའི་ཕྱོགས་གཏམ་ཧམ་ལབ་སོགས་བརྫུན་གྱི་ཆར་གཏོགས་ཙམ་ཡང་མི་སྨྲ། དཔོན་སློབ་གྲོགས་མཆེད་གྲྭ་ཚང་དཀྲུགས་པའི་ཕྲ་མ་མི་འཇུག རང་གཞན་གཉིས་ཀ་ལ་གནོད་པའི་ཚིག་རྩུབ་ཀྱིས་ཞེན་པ་མི་སྲེག དགོས་མེད་ཀྱིས་ཉོན་མོངས་སློང་ཞིང་ཐོས་བསམ་གྱི་བར་ཆད་དུ་འགྱུར་བའི་ངག་འཁྱལ་མི་སྨྲ། གཞན་གྱི་རྫས་ལོངས་སྤྱོད་དབང་ཐང་མཐོང་བ་ལ་གནས་མིན་དུ་བདག་གིར་བྱེད་འདོད་པའི་བརྣབ་སེམས་མི་བྱེད། གཞན་ལ་གནོད་པའི་བསམ་ངན་སྦྱོར་རྩུབ་དངོས་ཤུགས་གང་ཡང་རུང་བ་སོགས་གནོད་སེམས་མི་བྱེད། མཐོ་བ་བླ་མ་དཀོན་མཆོག་གསུམ་ནས་རིགས་དྲུག་གི་སེམས་ཅན་ཡན་ལ་ལོག་ལྟ་སྐད་ཅིག་ཀྱང་མ་སྐྱེས་པའི་སྤང་བླང་གལ་ཆེ། གོང་འཁོད་ཀྱི་ཉེས་པ་འདི་རྣམས་བྱས་པ་ངོས་ཟིན་ན་མཁན་སློབ་དབུ་ཆོས་རྣམས་ནས་རྒན་གཞོན་ཁ་དྲག་ཞན། ཡུལ་གཉེན་མི་གཉེན་སུ་ཡིན་ཀྱང་རུང་།
ཡུལ་དེ་དག་ལ་ཕན་པའི་ཆེད་དུ་ཉེ་རིང་ངོ་དགའ་འཇིག་རྟེན་ངོས་ཀྱི་ཡས་འཇོག་ཆོས་དང་མི་མཐུན་པའི་སྐྱབས་ཁབ་སྤངས་ཏེ་ཉེས་པ་བྱས་པ་ཤེས་འཕྲལ་བརྒྱ་ཕྱག་འགེལ། ཕྱག་འཚལ་མཁན་གྱིས་ཀྱང་ཉེས་པ་ལ་འགྱོད་ཚངས་ཤེས་པའི་སྒོ་ནས་རང་དང་ཕ་མ་རིགས་དྲུག་གི་སེམས་ཅན་རྣམས་ལུས་ཞིང་རྡུལ་དང་མཉམ་པར་མོས་ནས་རང་གིས་གཙོ་བྱས་སེམས་ཅན་ཐམས་ཅད་ཀྱི་ཕྱག་འཚལ་བར་བསམ་ཞིང་། ཆོས་ཁྲིམས་པས་ཚད་མ་བཟུང་གི་བར་ལ་མཐིལ་ལྔ་ས་ལ་ཕབ་པའི་ཕྱག་འཚལ། ལྕེ་བྱེ་བ་བརྒྱར་དམིགས་ནས་ངག་གིས་ཀྱང་སྡིག་བཤགས་བརྗོད། ཡིད་ཀྱིས་ཕྱིན་ཆད་སྲོག་ལ་བབས་ཀྱང་སྡིག་པའི་ལས་མི་བྱེད་སྙམ་པའི་སྡོམ་སེམས་དྲག་པོ་དང་བཅས་པ་བྱེད། ལུས་ངག་གི་ཐད་ནས་བློས་མ་ལོངས་ཀྱི་རྣམ་འགྱུར་བྱས་པ་བྱུང་ན་ཉེས་པ་ཤིན་ཏུ་ལྕི་བ་ཡིན་པས་བརྒྱ་ཕྱག་གསུམ་བལྡབ་དང་དཀོན་མཆོག་གི་དྲུང་དུ་དཀར་མེ་མར་ཉག་ལྔ་འབུལ་དགོས། གྲྭ་ཚང་དཀྲུགས་པ་བསམ་ངན་དུག་སྦྱོར་བསླབ་ཚུལ་འཆལ་པ་སོགས་བྱུང་ན་མཁན་སློབ་དབུ་ཆོས་རྣམས་ཀྱིས་གདན་ས་གོང་དུ་ངེད་ལ་དག་སྟེར་འཕེར་གྱིན་ལོན་ཐོངས་པ་གྱིས། དེ་རིགས་ལ་ཧོར་ཁྲིམས་སོགས་ཀྱི་ཙ་ར་བྱེད་པ་རང་ཕན་པ་ཡིན། བཅས་ལྡན་རྣམས་ཀྱི་འབྲུའི་ཆང་དང་། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་ལས་ལོག་པར་བགྱིའོ། །
ཞེས་ཁས་བླངས་པ་ཡིན་པས་ངན་འགྲོ་སྒྲུབ་པའི་རྩ་བ་ཐར་ལམ་གྱི་གེགས་བག་མེད་ཉེས་པ་ཐམས་ཅད་སྐྱེད་པའི་རྒྱུ་ཆང་ཡིན་པས་ངོ་ལྐོག་གང་དུའང་སྤོང་། འོན་ཀྱང་ལོ་གསར་པ་རྩི་འགྲེམས་པ་ལུད་སྐྱེལ་སོགས་ལ་མི་ནག་ལ་དགོས་པའི་མགྲོན་ཆང་ཕྲན་བུ་དང་། ནད་ལ་ཕན་ངེས་ཀྱི་སྨན་ཕྲན་བུ་མ་གཏོགས་ཆང་འགྲིམ་པའི་རྒྱུན་གཅོད་དགོས། གལ་ཏེ་འགྲིམ་པ་བྱུང་ན་ཚོད་རེ་ལ་མར་ཁལ་རེ་དང་དེ་བཞིན་ཆང་མང་ཉུང་ལ་དཔག་པའི་ཆད་པ་ཆོས་ཁྲིམས་པས་བླངས་ནས་སྤྱི་པ་ལ་སྤྲོད་ལ་དགེ་འདུན་རྣམས་ཀྱི་ཇ་རྡོར་ལ་ཕན་པ་གྱིས། གཞན་ཡང་ལོ་རེ་ལོ་ཐོག་འཇོམས་པ། ཤོ་མིག་མངས། རྡོ་སྐོར། མདའ་རྩེད། ཚོང་སོགས་མཛད་པ་མི་འོས་པ་བྱས་བྱུང་ན་གོང་བཞིན་བརྒྱ་ཕྱག་འགེལ། ནད་ལ་ཕན་པའི་ཕྱིར་དུ་འདུ་དགོས་བྱུང་ན་མ་གཏོགས་མང་པོ་འཚོགས་ཚེ་ངག་ལ་བརྟག་ཅེས་གསུངས་པ་ལྟར།
ངག་གི་ཉེས་པ་ལ་དྲན་ཤེས་བཞིན་བསྟེན་དགོས་པ་རང་རང་གི་གྲོང་ཁང་དང་བླ་ཡེ་སོགས་པ་ལྐག་ལྐོག་ཏུ་གཉིས་གསུམ་ནས་མང་དུ་ཚོགས་ཏེ་དོན་མེད་བག་ཕེབས་ཕེབས་ཀྱི་ཅལ་ཅོལ་སྨྲས་ན་འདོད་ཆགས་ཆུ་ལྟར་གཡོ། ཞེ་སྡང་མེ་ལྟར་འབར། ཕྲག་དོག་སོགས་རླུང་ལྟར་དུ་འཚུབས་ནས་རང་དབང་མེད་པར་ཕྱོགས་ཆ་སྡེ་རིགས་གྲྭ་ཚང་ཕན་ཚུན་རང་རང་གི་བླ་མའི་ཞེན་ཕུ་རུས་སུ་བསམ་སྟེ་སྐྱེས་བུ་དམ་པ་རྣམས་དང་དགེ་འདུན་གྱི་སྡེ་ལ་རིས་སུ་བཅད་ནས་སྐུར་པ་འདེབས་པ་སོགས་མནར་མེད་དུ་སྐྱེ་ངེས་པའི་ལས་གསོག རང་རང་གི་མཆེད་གྲོགས་ཕན་ཚུན་གྱི་གནས་ལུགས་བརྗོད་པར་བསམས་ནས་སྐྱོན་བརྗོད་གླེང་པས་འཁྲུག་སློང་གི་རྒྱུ་བྱེད་པ་སོགས་ཉེས་པ་མཐའ་ཡས་ཞིག་འབྱུང་ཞིང་། བདུད་དང་པོ་ངག་ལ་འཇུག་ཅེས་གསུངས་པ་ལྟར། འབྱུང་པོ་སྟོབས་ཆེན་གྱི་བར་ཆད་དང་པོ་ངག་ལ་འཇུག་པ་ཡིན་པས་ཚེ་འདིའི་སྣང་བ་བདེ་བདེ་བག་ཕེབས་ཕེབས་ལ་བརྟེན་ནས་བདུད་ཀྱིས་སེམས་རྒྱུད་བསླད། དེ་ལ་བརྟེན་ནས་དཔོན་སློབ་གྲོགས་མཆེད་ཕན་ཚུན་གཅོམ་ཟོལ་དུ་འགྲོ་བ་དང་། ཆོས་འཆད་ཉན་སློབ་གཉེར་རིམ་གྲོ་སྒྲིག་སོགས་ལས་གཡེལ་དུ་སོང་ནས་འཐབ་རྩོད་སྙུང་གཞི་སོགས་མི་དགེ་བ་འབྱུང་ངེས་ཡིན་པས་དེ་བཞིན་དུ་མ་སོང་བར་རང་རང་གི་གནས་སུ་སེམས་རྣལ་དུ་ཕོབ། བློ་བླ་མ་དཀོན་མཆོག་ལ་ལིངས་བཀལ་ནས་ཟོན་ཆེ་བར་མཛད་པ་གལ་ཆེ། གོང་འཁོད་རྣམས་ལ་ཆོས་ཁྲིམས་པས་ལྟ་རྟོགས་འཕྲལ་འཕྲལ་བྱས་ནས་རྒྱུ་མཚན་ཞིབ་དཔྱོད་ཀྱི་ལེགས་ཉེས་བརྟག
ཚོགས་ནམ་འཚོགས་དུས་དགེ་འདུན་འདུ་བའི་བརྡ་དུང་འཁར་རྔ་བརྡ་རྔ་སོགས་བྱུང་འཕྲལ་བརྩོན་འགྲུས་བསྐྱེད་དེ་ཕྱི་བཤོལ་མེད་པར་ཅིག་ཅར་དུ་འདུས་ངོས། རྩེ་ཞྭ་མཐང་ཤམ་སོགས་རབ་ཏུ་བྱུང་བའི་ཆ་ལུགས་བསྟན་པའི་མིག་རྒྱན་ལ་ཕན་པ་བྱེད་མ་གཏོགས། འོས་མིན་གྱི་ཚོས་མདོག་སྐྱ་བོ། སྐྱ་ཐུལ། རྡོ་བེམ། འབར་ཞྭ། དོམ་ར། ཟོན་པ་གྱོན་པ་སོགས་སེར་ཁྱིམ་གྱི་ཆ་ལུགས་སྤྲས་པ་རྣམས་འཚོགས་ལ་མི་གཏོང་། སྐེད་པར་གྲི་མྱུག་ཤུབས་གོང་པག་སོགས་མི་འཛེར། རྒྱུན་བར་གྱི་མང་ཇར་ཆོས་སྤྱོད་གཏོང་རིམ།
ཚོགས་འཕྲལ་སྐྱབས་འགྲོ་བཞི་བསྐོར་བདུན་སོགས་གྲངས་གང་འོས། སངས་རྒྱས་ཆོས་ཚོགས་མ་གདངས་ཡོད་མེད་གང་རིགས། ཚད་མེད་བཞི། རྣམ་དག་ཆོས་དབྱིངས་སོགས། མ་ལུས་སེམས་ཅན་སོགས། ཕྱོགས་དུས་ཀུན་ནས་སོགས། བཅོམ་ལྡན་ཐུགས་རྗེ་སོགས་གདངས་བཅས། རིན་ཆེན་སེམས་དེ་མ་ཡོངས་རྫོགས་ལ་ལུས་དང་དེ་བཞིན་སོགས་གདངས་བཅས་གསུམ། དེང་དུས་བདག་ཚེ་ནས་ལྷ་དང་ལྷ་མིན་ལ་སོགས་དགའ་བར་གྱིས་བར། བྱང་ཆུབ་སེམས་མཆོག་ནས།
སེམས་ཅན་རྣམས་ལ་དེ་འབྱོར་ཤོག་གི་བར། ཇ་མཆོད་སྐལ་བཟང་མ་གདངས་བཅས། ཇ་རྒྱབ་ལ་དཔལ་ལྡན་རྩ་བའི་སོགས། ཐབས་མཁས་ཐུགས་རྗེའི་སོགས། ཐུབ་བསྟོད་སེམས་བརྩེ་མ་གདངས་མ་ཁ་སྐོང་ཐོབ་ཀྱི་མ་བཤུར་མའི་མཇུག་ཏུ་དེ་བཞིན་གཤེགས་པ་ཁྱེད་སྐུ་སོགས། ཁྱེད་ལ་བསྟོད་ཅིང་སོགས། བྱམས་པའི་དཀྱིལ་འཁོར་སོགས་བྱམས་པའི་མཚན་བརྒྱ་དཔའ་བོ་ཆེན་པོ་མ་དང་བསྟོད་པ་ཆགས་པའི་སྐྱོན་བྲལ་མ་གཉིས་རེ་མོས། གང་ཚེ་མི་ཕམ་འགྲོ་བའི་དོན་གཟིགས་ནས་སོགས། གང་གི་བློ་གྲོས་སོགས། མཚན་བརྗོད་གཏོང་ན་གཞོན་ནུ་སྐུ་ལུས་སོགས་དང་།
དེ་མིན་གང་བློ་མའི་མཇུག་ཏུ་བརྩེ་ལྡན་ཁྱོད་ཀྱི་སོགས། ལོ་བསྟོད་རྒྱལ་བའི་མདུན་ན་མ། ཞི་བ་གདོང་བཞི་མ་གདངས་མ། ཆོས་རྒྱལ་མེས་དབོན་རྣམས་གསུམ་སོགས་ཀྱི་བསྟོད་པ། རྣལ་འབྱོར་དབང་ཕྱུག་བིརྺ་པའི་བསྟོད་པ་གསུམ་རེ་མོས། དཀོན་མཆོག་རྒྱལ་པོའི་བསྟོད་པ་རིགས་རུས་ཆོ་འབྲང་། ཞང་སྟོན་གྱི་བསྟོད་པ་ཡོན་ཏན་མཆོག་མངའ་མ། གོང་མ་ལྔ་བསྟོད་ལ་ཚངས་སྤྱོད་མ་དང་ཁྱོད་ཉིད་མ་རེ་མོས། ཆོས་རྒྱལ་མའི་མཇུག་ཏུ་དེ་བཞིན་གཤེགས་པ་མི་འཁྲུགས་རྒྱལ་པོའི་ཞིང་སོགས། ཆོས་རྗེ་བླ་མ་ཐེག་ཆེན་ཆོས་རྗེ།
གཡག་རོང་རྣམ་གཉིས་ཀྱི་སྐུ་བསྟོད་རྣམས་ཤླཽ་ཀ་རེ། ངོར་ཆེན་གྱི་བསྟོད་པ་རབ་སྡེ་རྦ་གསུམ་རེ་མོས། རོང་སྟོན་གྱི་བསྟོད་པ་གསུང་རབ་རྒྱ་མཚོ་མ། གཡག་པའི་བསྟོད་པ་སངས་རྒྱས་བསྟན་ཉི་མ། སེམས་དཔའ་ཆེན་པོའི་བསྟོད་པ་རིན་ཆེན་དཀོན་མཆོག་མ་དང་ཐུབ་བསྟན་གསེར་ཁང་མ་གཉིས་རེ་མོས། ཀུན་མཁྱེན་གྱི་བསྟོད་པ་རྒྱ་ཆེན་མའི་མཇུག་བསོད་ནམས་ཡེ་ཤེས་མ་སྦྱར་བ། ཡོངས་འཛིན་གྱི་བསྟོད་པ་དཀོན་མཆོག་གསུམ་དངོས་མ། འཇམ་དབྱངས་སངས་རྒྱས་རིན་ཆེན་གྱི་བསྟོད་པ་སངས་རྒྱས་བསྟན་པ་ལེགས་འཛིན་མ། དབང་ནམ་མཁའ་བཀྲ་ཤིས་ཀྱི་སྐུ་བསྟོད་མཁྱེན་པ་ནམ་མཁའ་མ། ས་ལོ་ཐམས་ཅད་མཁྱེན་པའི་སྐུ་བསྟོད་རབ་མཛེས་མ།
ཟབ་ཡངས་མ། རྒྱལ་བའི་མཁྱེན་བརྩེ་མ། གང་གི་ཞབས་བརྟན་མ་རྣམས་རེ་མོས། བདག་ཆེན་ངག་གི་དབང་ཕྱུག་གི་བསྟོད་པ་དུས་གསུམ་རྒྱལ་བ་མའི་མཐར་ཉེས་པས་མ་གོས་མ་སྦྱར་བ། འཇམ་དཔལ་གྲགས་པའི་སྐུ་བསྟོད་མི་ཕམ་བྱམས་མགོན་མ། བདག་ཆེན་ཀུན་དགའ་བསམ་འགྲུབ་ཀྱི་སྐུ་བསྟོད་ཡོངས་འཛིན་དམ་པ་མའི་མཇུག་ཏུ་དངོས་གྲུབ་འབྱུང་མ་སྦྱར་བ། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་སྐུ་བསྟོད་ཤེས་བྱ་ཀུན་ལ་མ་དང་བྱིན་བརླབས་ཆར་འབེབས་མ་རེ་མོས། ཀུན་དགའ་བདེ་ལེགས་ཀྱི་སྐུ་བསྟོད་ཀུན་ནས་དད་སེམས་མའི་མཐར་རིག་པའི་གནས་ལྔ་མ་མཐུད་པ། ཡང་དེའི་སྐུ་བསྟོད་བརྩེ་ཆེན་ཀུན་དགའ་མ། འཇམ་དབྱངས་བསོད་ནམས་དབང་པོའི་སྐུ་བསྟོད་རྒྱལ་བ་རྒྱ་མཚོ་མ།
འཛམ་གླིང་ཆེ་དགུ་མ། བྱམས་པའི་མངའ་བདག་མ། ཕུན་ཚོགས་ཚུལ་ཁྲིམས་མ་རྣམས་རེ་མོས། ཀུན་དགའ་བསོད་ནམས་ལྷུན་གྲུབ་ཀྱི་སྐུ་བསྟོད་ཀུན་དགའི་ལེགས་བཤད་མ། དཔལ་ལྡན་ཀུན་དགའ་མའི་མཐར་ལེགས་བརྒྱས་མའི་སྨོན་ལམ་སྦྱར་བ། ཡང་དེའི་བསྟོད་པ་ཐར་ལམ་གསལ་བའི་མིག་འབྱེད། ཡང་བྱམས་བརྩེ་མ་རྒྱལ་སྲས་ངག་དབང་མ་རྣམས་རེ་མོས། འཇིག་རྟེན་རྒྱ་ཧོར་གྱི་སྐུ་བསྟོད་མཐའ་ཡས་འགྲོ་ལ་མ། བསོད་ནམས་བསྟན་འཛིན་དབང་པོའི་སྐུ་བསྟོད་བསོད་ནམས་བརྒྱས་བསྐྲུན་མ་དང་། དཔལ་ལྡན་བྱང་ཆུབ་མའི་མཐར་བྱམས་པའི་ཐུགས་རྗེ་མ་དང་ནམ་མཁའི་མཐའ་མཉམ་མ་སྦྱར་བ།
བསོད་ནམས་ཡེ་ཤེས་མ་ལེ་ཚན་གཉིས། བྱམས་པའི་དཔལ་མངའ་མ་རྣམས་རེ་མོས། ངག་དབང་ནོར་བུ་བསོད་ནམས་དབང་གི་རྒྱལ་པོའི་ཞབས་བརྟན་ངག་དབང་ལྷ་རིགས་མ་བསོད་ནམས་བསྟན་འཛིན་དབང་པོས་མཛད་པ་ལ་ཁོ་བོས་གསོལ་འདེབས་སུ་བསྒྱུར་བ། ཀུན་དགའ་ཚེ་དབང་རིག་འཛིན་དང་ངག་དབང་ནོར་བུ་རྒྱལ་མཚན་གྱི་སྐུ་བསྟོད་གཉིས་ཁོ་བོས་བརྩམས་པ་རྣམས་དང་། ཡང་སྐབས་འགར་ས་ལོའི་སྐུ་བསྟོད་རྣམས་ཀྱི་མཐར་ཞབས་དྲུང་ངག་ནས་ཀྱི་སྐུ་བསྟོད་དུས་གསུམ་རྒྱལ་བ་མ། ཚེ་ནས་ཀྱི་སྐུ་བསྟོད་རིགས་གསུམ་རྣམ་འཕྲུལ་མ་གཉིས་ཤླཽ་ཀ་རེ། དཀོན་མཆོག་ལྷུན་གྲུབ་ཀྱི་སྐུ་བསྟོད། དཀོན་མཆོག་གསུམ་དངོས་མ། སྔགས་འཆང་ཆོས་ཀྱི་རྒྱལ་པོ་དང་འཇམ་དབྱངས་བསོད་ནམས་དབང་པོའི་སྐུ་བསྟོད་གང་དུ་བཤད་པའི་ལེ་ཚན་རྣམས་གང་རིགས། གྲགས་བློ་བའི་སྐུ་བསྟོད་འགྲོ་བའི་མགོན་པོ་མ།
ལེགས་པའི་འབྱུང་གནས་མ། སྔགས་འཆང་བསྟན་ཉི་མ་རྣམས་རེ་མོས། གྲགས་པའི་མཁའ་ཁྱབ་མ། ཐུགས་རྗེའི་དབང་ཕྱུག་མ། གྲགས་པ་རྒྱལ་མཚན་སོགས་སྒྲ་ཆེན། ངག་གི་དབང་པོ་དང་གྲགས་པའི་མཚན་ཅན་སོགས་སྐུ་འབྲིང་གི་སྐུ་བསྟོད་རྣམས་ཤླཽ་ཀ་རེ། དེ་ལྟར་རྩེ་གཅིག་སོགས་ཤླཽ་ཀ་གཅིག སངས་རྒྱས་ཀུན་འདུས་མ་རྒྱལ་བ་གཉིས་པ་མ་སྟེ་མུས་ཆེན་སངས་རྒྱས་རྒྱལ་མཚན་གྱི་སྐུ་བསྟོད་མཇུག་བདག་གི་དུས་གསུམ་མ་སྦྱར་བ། སྔོན་ཚེ་ཆོས་ཀྱི་རྒྱལ་པོ་ཚུལ་ཁྲིམས་འབར་སོགས་སྤྱན་སྔ་ཀུན་དགའ་དོན་གྲུབ་དང་། མདོ་རྒྱུད་མན་ངག་སོགས་མཁན་ཆེན་ངག་དབང་ཆོས་གྲགས་ཀྱི་སྐུ་བསྟོད་གཉིས་ཤླཽ་ཀ་རེ་རེ།
སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོའི་སྐུ་བསྟོད་འཇམ་དབྱངས་རིགས་ཐིག་མའི་མཇུག་རིགས་སྲས་བསོད་ནམས་དབང་ཕྱུག་གི་ཞབས་བརྟན་ལྷ་མཆོག་ངག་གི་དབང་ཕྱུག་སོགས་དང་རིགས་སྲས་མྱུར་བྱོན་གྱི་གསོལ་འདེབས་ངག་དབང་ལྷ་ཡི་ཏི་ལ་ཀ་ལས་འཁྲུངས་སོགས་སྦྱར་བ། ངག་དབང་ལྷ་ཡི་མཁྱེན་བརྩེ་ནུས་པའི་གཟུགས་སོགས་ཀྱི་སྐུ་བསྟོད་རིགས་སྲས་འཇམ་པའི་དབྱངས་བསོད་ནམས་དབང་ཕྱུག་གི་སྐུ་བསྟོད་རྒྱལ་བ་གཉིས་པ་མའི་མཇུག་ལྷ་མཆོག་ངག་དབང་མ་སྦྱར་བ། སྔགས་འཆང་ཀུན་དགའ་བཀྲ་ཤིས་ཀྱི་སྐུ་བསྟོད་འཁྲུངས་རབས་གསོལ་འདེབས་དང་བསླུ་མེད་བླ་མ་སྨོན་ལམ་མ་སྦྱར་བ་གཉིས་རེ་མོས། རྩ་བའི་བླ་མ་དམ་པ་རྡོ་རྗེ་འཆང་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་སྐུ་བསྟོད་ལེ་ཚན་གཉིས་རེ་མོས། བརྒྱུད་འདེབས་རྣམ་དག་དཀྱིལ་འཁོར་མ་དང་། དཔལ་མཆོག་མ་གཉིས་རེ་མོས། བཟང་སྤྱོད། བྱམས་སྨོན། མི་མཇེད་མ། འགྲོ་ལ་བདེ་སྐྱིད་མ་སྨོན་ལམ།
བཀྲ་ཤིས་ཀྱི་ཚིགས་བཅད་བཅས་གཏོང་རྒྱུ་ལ་མང་ཇ་མང་ཉུང་བབས་གཟིགས་ངོས། ཆོས་སྤྱོད་ཀྱི་རིམ་པ་འོས་མཚམས་བཏང་བའི་དངོས་གཞི་གང་བཀོད་ཚང་མ་ལ་ཆད་ལྷག་མེད་པ་ཞིག་དགོས་རྒྱུ་ཡིན་པས་དབུ་བྱེད་ཀྱིས་འོས་བབས་ལྟ་བ་གལ་ཆེ་ཞིང་། སྦྱིན་བདག་ཤི་གསོན་གྱི་དོན་དུ་མང་ཇ་བྱུང་ན་འདོད་སྦྱར་བཞིན་གྱི་ཆོས་སྤྱོད་དང་། ཚེས་བཅུ་བྱུང་ངོ་ཅོག་ལ་ས་ལོའི་དུས་ཆེན་བླ་མཆོད་ལ་བརྒྱུད་འདེབས་རྣམ་དག་མ། གོང་བསྟོད་སོགས་འོས་འཚམས། ས་ལོའི་སྐུ་བསྟོད་བཞི་ཀ་ཡོངས་རྫོགས་བཅས། མང་ཇར་འདུ་སྐབས་རང་རང་གི་གྲྭ་ཁང་ནས་ཚོགས་སུ་མ་འགྲིག་བར་རི་ཁྲོད་མའི་གཟུངས་འདོན། ཚོགས་གྱེས་ནས་གྲྭ་ཁང་སོ་སོར་མ་བྱོན་བར་ཡང་རི་ཁྲོད་མའི་གཟུངས་འདོན། ཟླ་བ་བྱུང་ངོ་ཅོག་གི་གནམ་གང་ལ་ཀུན་རིག་དྲིལ་ཐོགས་བྱུང་ཚེ་ཕྱག་ཆ་སོགས་ཆད་ལྷག་མེད་པ། ཟླ་རེ་བཞིན་ཉེར་དགུའི་དུས་གཏོར་དེབ་ཟུར་གསལ་དང་།
སླར་རིམ་གྱིས་ཚུགས་རྒྱུར་རྒྱུན་འདོན། རྣལ་འབྱོར་མ་གཉིས། སློབ་དཔོན་དབུ་ཆོས་སོགས་ཀྱི་གདོང་དུ་རྒྱུགས་ཕེར་གྱི་རིགས་ནས་གཏོང་ཚུལ་དེབ་ཟུར་གསལ་བཞིན་ལ། རྣལ་འབྱོར་མར་རྡོར་དྲིལ། ནང་མཆོད། ཌཱ་མ་རུ། དུང་ཆོས་སོགས་ཚང་མ། གཞན་བདེ་ཀྱཻ་གསང་གསུམ་ཕུར་པ། གཏོར་བཟློག་གཉིས་རྣམས་འཛུགས་རྒྱུ་ལ། གཏོང་ཚུལ་ཕྱག་ཆ་སོགས་དེབ་ནང་བཞིན་ལ་སླ་བཅོས་སུ་མ་སོང་བའི་ཐག་པ་ཁུར་བླངས་དང་།
དབྱངས་རོལ་ཚིག་དང་གར་ཐིག་ཕྲ་མོ་ཚུན་ཆད་སློབ་དཔོན་མཁས་པར་ཡང་དག་གཏུགས་པའི་ཆིག་སྐྱ་ཕེར་ངེས་བྱུང་ན་དང་། དེ་མིན་ཡང་བསྟན་པའི་མིག་རྒྱན་ལ་མི་གནོད་པ་ཞིག་དགོས་རྒྱུ་ཡིན་པ་སོ་སོ་ནས་ངེས་པ་དང་། སྒྲིག་ལ་ཞུགས་ནས་འཛིན་ཆོས་ཀྱི་རིམ་པར་ཕྱི་མོ་ཀློག་པ་སྔོན་འགྲོའི་གང་འཁོད་ཆོས་སྤྱོད་ཚང་མ་རྒྱུགས་ཕེར་དང་། དེ་རྗེས་ཕུར་ཆུང་གཏོར་བསྔོ། བསྐང་བ་ཐུགས་དམ་མ་ཡོངས་རྫོགས། བསྟོད་པ་རྔམ་འབར། རབ་འབར་གཉིས་དང་། དབང་ཡངས་བློ་རྣོ་བ་རྣམས་ཀྱིས་དགོས་བསྐང་བསྟོད་རྙིང་ཡོངས་རྫོགས་བཅས་ཅིག་ཅར་དགོས་རྒྱུ་དང་། དབང་རྟུལ་གྱི་རིགས་ནས་དགོས་བསྐང་བསྟོད་རྙིང་ཡོངས་རྫོགས་རིམ་པས་བསླབ་སྦྱོང་མཐར་ཕྱིན་ནས་རྩ་བརྒྱུད་བརྟག་གཉིས། བདེ་ཀྱཻ་གསང་གསུམ།
ཕུར་པ། ཀུན་རིག རྣལ་འབྱོར་མ། གཏོར་བཟློག་གཉིས་རྣམས་འདིར་བྲིས་པའི་གྲལ་རིམ་བཞིན་ནམ། གཏོར་བཟློག་གཉིས་མ་གཏོགས་གཞན་རྣམས་སྔ་ཕྱི་གང་འོས་བློ་གྲོས་དང་བསྟུན་པའི་སྦྱོང་བརྡར་ཡང་དག་མཛད་རྒྱུ་དང་། བསྙེན་པའི་རིམ་པའང་ཀྱཻ་རྡོར་གཞི་བསྙེན། རྡོ་རྗེ་ཕུར་པ། མགོན་པོའི་བསྙེན་པ་སྦྱིན་སྲེག་བཅས་ཕལ་ཆེར་ནས་བྱུང་ན་ལེགས་ཤིང་། གལ་ཏེ་གཞན་གཉིས་ལ་ཐུབ་ཚེ། དགེས་རྡོར་གཞི་བསྙེན་མཐར་ཕྱིན་ཞིག་མེད་ཁ་མེད་ལ་སོ་སོ་ནས་མཛད་པ་དང་གཞན་ཡང་བདེ་མཆོག
ཀུན་རིག་རྣལ་འབྱོར་མ་སོགས་ས་སྐྱའི་གོང་མའི་བཀའ་སྲོལ་འདྲེས་མེད་ཕྱག་ལེན་ཐུབ་ན་ཤིན་ཏུ་ལེགས་པས་དེ་བཞིན་དང་། བསྙེན་པ་མཐར་ཕྱིན་རིམ་ནས་གསོན་དགེ་གཤིན་ཆོག་ལ་འབྱོན་རྒྱུར་སོ་སོའི་འདོད་སྦྱར་བཞིན་རྣམ་འཇོམས། སྨེ་བརྩེགས་སོགས་ཁྲུས་རིགས་དང་། སེངྒེ་སྒྲ། ཆབ་ཀླུ། བསངས། བསྐང་གསོ། ཚེ་ཆོག ཀུན་རིག མདོ་རྒྱུད་བཀླག་པ་སོགས་ཤི་གསོན་ལ་ཕན་ངེས་པ་ལྷག་བསམ་རྣམ་དག་གི་སྒོ་ནས་སྒྲུབ་པའི་ཉིན་མོ་མཐར་ཕྱིན་པར་བྱས་པའི་མཚན་མོ་ཁྱིམ་ཁྲོད་དུ་མི་གནས་པ་དང་།
ཆོས་མཚམས་སོ་སོ་ལ་གཞིས་ཡུལ་དུ་འབྱོན་དགོས་ཐག་རིང་བར་ཟླ་ཕྱེད་དང་། ཉེ་བར་ཞག་བཅུ་བཞུགས་པའི་སྤྱོད་ལམ་བག་ཡངས་སུ་མ་སོང་བ་དགོས་རྒྱུ་དང་། གཞན་མཆོད་གནས་ཐག་རིང་པར་འབྱོན་དགོས་རྣམས་མཁན་སློབ་དབུ་ཆོས་ལ་ཞུས་པའི་ཞག་གྲངས་ཡུན་རིང་ཐུང་སོགས་ཁོང་རྣམས་ཀྱི་ངག་བཞིན་བྱེད་པ་དང་དོན་གཉེར་གྱི་ཆོས་ཞུ་འདོད་རྣམས་རྗེ་བཙུན་གོང་མའི་བཀའ་སྲོལ་ལྷད་མེད་འཛིན་པའི་གདན་ས་གོང་། ཨེ་ཝཾ་ཆོས་ལྡན། གོང་དཀར་རྡོ་རྗེ་གདན་སོགས་དང་གང་མོས་ཀྱི་དགོན་གནས་ཉེ་རིང་ན་བཞུགས་པའི་བླ་མ་དམ་པ་རྣམས་དང་། འདི་ཁ་ཆོས་སྡེའི་མཁན་སློབ་ནས་བསྟན་རྒྱུན་ལ་ཕན་པའི་ཆོས་འཆད་རྣམ་དག་བྱུང་ན་དེར་གཏུགས་ལུགས་མཛད་རྒྱུ་དང་། ཕྱོགས་འབྱོན་གྱི་རིགས་ལ་ལས་ཚན་རྣམས་ལ་དགོངས་པ་ཞུས་པའི་ཞག་ཡུན་རིང་ཐུང་སོགས་མཛད་རྒྱུ་དང་། བན་ཚང་བ་རྣམས་འདོན་ཆ་བསྒྲིགས་རིམ་ཀུན་སྤྱོད་མཛད་ཚུལ་སྤྱིར་བཏང་བཅའ་ཡིག་འདི་བཞིན་དང་། དམིགས་བསལ་ཐོ་ཟུར་བཀོད་བཞིན་མ་འཆུག་པ་དགོས་རྒྱུ་ལགས་ཤིང་། མདོར་ན་རྔ་རོལ་དཀྲོལ་ལུགས།
གྲལ་ལ་འདུག་ཚུལ་སོགས་ཕྲ་ཞིང་ཕྲ་བ་མཐའ་དག་གདན་ས་ཆེན་པོའི་ཕྱག་ལེན་རྣམ་དག་མིག་མཐོང་ཡིད་གསལ་བཞིན་དང་། སློབ་དཔོན་མཁས་པའི་ངག་རྒྱུན་ལ་ཉན་པ་དང་། གོང་མ་སོ་སོ་ཁོ་བོ་བཅས་ནས་ལོགས་སུ་བཀོད་པའི་དེབ་ཐོ་ཟུར་འདེབས་རྣམས་ལ་གཏུགས་ཤིང་དཔྱད་པའི་ངོས། རྗེ་བཙུན་ས་སྐྱ་པའི་བསྟན་པ་རིན་པོ་ཆེ་ས་ཕྱོགས་འདིར་ནམ་ལངས་ཉི་ཤར་ལྟ་བུ་ཞིག་དགོས་རྒྱུ་ལ་བཅའ་ཡིག་འདིའི་དོ་དམ་པར་མཁན་སློབ་དབུ་ཆོས་རྣམས་ཀྱིས་མཛད་དགོས་རྒྱུར། ཕྱོགས་ཆ་ཉེ་རིང་ངོ་དཀར་ནག་དྲག་ཞན་བལྟས་པ་སོགས་བྱུང་ན་ཆོས་སྡེ་སྤྱི་ནས་གནས་ཚུལ་འཁྱོལ་བར་གྱིས། བདེན་རྫུན་གྱི་ཤན་དང་མཆོག་གསུམ་དཔང་བཞག་འདི་ག་ནས་དཔྱད་པས་ཉེས་པ་སུ་ཡིན་གྱི་སྟེང་དུ་ཆད་པ་འགེལ་ལུགས་བྱེད་དགོས་བཅས་ཕྲ་རགས་ཐམས་ཅད་མཆོག་གསུམ་དཔང་བཞག་རང་གཞན་གྱི་འདི་ཕྱི་བསམ་པའི་མཛད་སྒོ་མཐོ་བ་མཁན་སློབ་དབུ་ཆོས་ནས་བཟུང་དམའ་བ་བློ་གསར་རྣམས་བཅས་སོ་སོའི་ཐུགས་ཡུལ་དུ་བཅངས་པའི་རང་ཅག་དཔོན་སློབ་ཉིན་མཚན་ཕྱོགས་དུས་ཀུན་ཏུ་རྗེ་བཙུན་གོང་མའི་བཞེད་གཞུང་འཁྲུལ་མེད་དམ་པའི་ཆོས་ཀྱི་དགའ་སྟོན་ཁྱད་པར་ཅན་ལ་དགེས་པར་ལོངས་སྤྱོད་ཆོག་པ་ཞིག་ཅིས་ཀྱང་མཁྱེན་ཞུ། ཤྲཱི་མ་ཧཱ་ཀཱ་ལ། མ་ཧཱ་ཀཱ་ལཱི་དེ་ཝི་ཙ་ཏུརྨུ་ཁ་ས་པ་རི་ཝཱ་ར་ཡེ་ན་མཿ དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ། ཡུམ་ཆེན་ཨེ་ཀ་ཛ་ཊཱི།
དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། སྟོབས་འཕྲོག་རྡོ་རྗེ་ནག་པོ་ཆེན་པོ་གདོང་བཞི་པ། ཤ་ཟ་སྲིན་མོ་མཆེད་བཞི། ནོར་སྐྱོང་དུར་ཁྲོད་བདག་པོ། བེར་ནག་ཟངས་གྲི་ཅན། གཅེར་བུ་དུར་ཁྲོད་ཀྱི་བདག་པོ། དམ་ཅན་གནོད་སྦྱིན་ཡབ་ཡུམ། བཀའ་བསྟོད་པུ་ཏྲ་མིང་སྲིང་། བྲན་བདུད་གཤིན་རྗེ་ནག་པོ། གདོང་བསྙེན་སྒོ་མ་རྣམ་བཞི།
འབར་བ་གཎྜེའི་ཁྲོ་ཚོགས། དཀར་བདུད་ལྕམ་དྲལ། ཕུར་བསྲུང་དམ་ཅན་བཅུ་གཉིས། བཀའ་འཁོར་རུ་འདྲེན་སྡེ་བཞི། དྲེགས་པ་ཕོ་རྒྱུད་མོ་རྒྱུད་སྣང་སྲིད་ལྷ་སྲིན་སྡེ་བརྒྱད་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་ཡེ་ཤེས་གསལ་བའི་སྤྱན་དང་ལྡན་ཞིང་། རྫུ་འཁྲུལ་མྱུར་བའི་ཞབས་དང་ལྡན་པ། ཐུགས་རྗེ་ཚད་མེད་པའི་མཐུ་སྟོབས་མངའ་བ། སངས་རྒྱས་ཀྱི་བསྟན་པ་བསྲུང་བར་ཞལ་གྱིས་བཞེས་པ། བསྟན་འཛིན་གྱི་སྐྱེས་ཆེན་དམ་པ་རྣམས་ཀྱི་བར་ཆད་སེལ་ཞིང་ཕྲིན་ལས་མཛད་པར་མཐུ་ཐོགས་པ་མེད་པར་ཆོས་སྒྲུབ་པའི་རྣལ་འབྱོར་པ་རྣམས་ཀྱི་མགོན་སྐྱབས་དཔུང་གཉེན་མི་ནོར་རྫས་གསུམ་གྱི་སྲུང་མ། དམ་ཉམས་སྡིག་ཅན་རྣམས་ལོ་ཟླ་མ་འགྱངས་པར།
སྲོག་དབུགས་ཞལ་དུ་བཞེས་པའི་དམ་བཅའ་དང་ལྡན་པ་ཁྱེད་རྣམས་ཀྱིས་རྡོ་རྗེ་འཆང་ཆེན་པོ་ནས་བདག་གི་དྲིན་ཅན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་བར་བྱོན་པའི་རྩ་བརྒྱུད་ཀྱི་དཔལ་ལྡན་བླ་མ་དམ་པ་སྤྱི་དང་། བྱེ་བྲག་སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་དང་། འཇམ་པའི་དབྱངས་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་སྟེ་འགྲན་བྲལ་གྱི་སྐྱེས་ཆེན་ཞལ་རྣམ་པ་གཉིས་ཀྱི་བཀའ་དང་དམ་ཚིག་ལས་མ་འདའ་བར། སྤྱིར་གྱི་བསྟན་པ་དེ་འཛིན་དགེ་འདུན་གྱི་སྡེ་སོ་སོ་བཅས་དར་ཞིང་རྒྱས་ལ་ཡུན་རིང་དུ་གནས་པ་དང་། འཇིག་རྟེན་གྱི་ཁམས་སུ་བདེ་ལེགས་རྒྱ་ཆེན་པོ་འབྱུང་བའི་ཕྲིན་ལས་མཛད་དུ་གསོལ། བྱེ་བྲག་ཏུ་ཡངས་པའི་ཕྱོགས་འདི་ཉིད་དུ་ས་སྐྱའི་རྗེ་བཙུན་དབང་པོའི་གྲངས་ལྡན་གྱི་བཀའ་སྲོལ། སྔགས་འཆང་ཆོས་ཀྱི་རྒྱལ་པོ་ཡབ་སྲས་ཁུ་དབོན་རྣམས་ཀྱི་ཕྱག་ལེན་གྱི་རྒྱུན་བཟང་པོ་གསང་སྔགས་ཀྱི་ཆོས་གྲྭ་རྩེ་གདོང་ཆོས་ཀྱི་སྡེ་གསང་ཆེན་སྨྲ་བའི་གླིང་དུ་བདག་གིས་ལྷག་བསམ་དག་ཅིང་སྦྱོར་བ་གུས་པའི་སྒོ་ནས་གསར་འཛུགས་བགྱིས་པ་འདི་ལ་འདིར་བཞུགས་དགེ་འདུན་རྣམས་ཐུགས་མཐུན་ཞིང་ཁྲིམས་གཙང་བ་ཡི་གེ་འབྲི་སྤྱོད་སྦྱིན་པ་གཏོང་བ་ལ་སོགས་པ་ཆོས་སྤྱོད་རྣམ་པ་བཅུ་དང་། ཁྱད་པར་གསང་སྔགས་ཀྱི་རྒྱུད་སྡེ་ཟབ་མོས་སྨིན་གྲོལ་ཐུགས་ཉམས་བསྟར་ཏེ་བཅའ་ཡིག་འདིའི་དོན་བཞིན་ཕྱག་ལེན་དུ་འདེབས་པར་མཛད་པ་རྣམས་ཀྱི་འགལ་རྐྱེན་བར་ཆད་མི་མཐུན་པའི་ཕྱོགས་ཐམས་ཅད་ཉེ་བར་ཞི་བར་མཛད་དུ་གསོལ། མཐུན་རྐྱེན་ཚེ་དང་བསོད་ནམས་དཔལ་འབྱོར་འཁོར་དང་ལོངས་སྤྱོད་ལུང་དང་རྟོགས་པའི་ཡོན་ཏན་ཐམས་ཅད་ཟླ་བ་ཡར་གྱི་ངོ་བཞིན་དུ་གོང་ནས་གོང་དུ་འཕེལ་ཞིང་རྒྱས་ཏེ། རྗེ་བཙུན་ས་སྐྱ་པའི་བཞེད་གཞུང་འཁྲུལ་མེད་གསང་སྔགས་རྒྱ་མཚོའི་ཆོས་ཚུལ་མཐའ་དག་རབ་ཏུ་རྒྱས་ཤིང་ཡུན་དུ་གནས་པར་མཛད་དུ་གསོལ།
སའི་ཕྱོགས་འདིར་དགོན་གནས་སྡེ་དང་བཅས་པ་ལ་གནོད་ཅིང་འཚེ་བར་བྱེད་པའི་གཟུགས་ཅན་གཟུགས་མེད་ཀྱི་འགྲོ་བ་མཐའ་དག་གི་བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱིས་འདུལ་བར་མཛད་དུ་གསོལ། གལ་ཏེ་ཞི་བའི་ཐབས་ཀྱིས་འདུལ་བར་མི་ནུས་པའི་དགོན་གནས་སྡེ་དང་བཅས་པ་ལ་ནད་རིམས་གཏོང་བ་སོགས་ངན་སྡིག་བྱེད་པའི་གཟུགས་མེད་རྣམས་དང་། གཟུགས་ཅན་བཅའ་ཡིག་འདི་དང་བླ་མ་གོང་མ་ཡེ་ཤེས་སྤྱན་ལྡན་རྣམས་ཁྱད་དུ་བསད་ཅིང་། ཆོས་སྲུང་རྣམས་ལ་བརྙས་པ། ཆོས་མཐུན་གྱི་གང་ཟག་བདག་ཅག་དཔོན་སློབ་གོང་མའི་རིང་ལུགས་སྐྱོང་བར་ཁས་འཆེ་བ་རྣམས་ལ་དོ་བསྡོ་བ། ཕོད་འཛུགས་པ། བསམ་སྦྱོར་ངན་པ་འཆང་བའི་བྱད་མ་ཐམས་ཅད་སྲུང་སྐྱོབ་བྱེད་པའི་ལྷ་དང་། རྒྱབ་རྟེན་དཔུང་གྲོགས་གཉེན་བཤེས་མཛའ་བའི་གྲོགས་དང་ཕྱེས། ཚེའི་འདུ་བྱེད་སྐུམས། གནམ་ཀྱི་འཇུ་ཐག་ཆོད།
སའི་རྟེན་ཕུར་ཕྱུང་། སྙིང་ཁྲག་ཐང་ལ་ཕོས། རིགས་རྒྱུད་རྩད་ནས་ཆོད། ཡུལ་དང་ཁང་ཁྱིམ་ཤིག ཡེ་ཤེས་ཀྱིས་མེས་སྲེགས། དུས་ཀྱི་རླུང་གིས་གཏོར་ཏེ། མདོར་ན་དམ་ཉམས་དགྲ་བགེགས་འཁོར་དང་བཅས་པ་ཐམས་ཅད་སྐད་ཅིག་ཐང་གཅིག་ཡུད་ཙམ་ལ་ཏིལ་འབྲུ་ཙམ་ཡང་མེད་པའི་ཕྲིན་ལས་ཀུན་གྱི་མངོན་དུ་དེ་མ་ཐག་ཐོང་ལ་ཕྱིན་ཆད་སའི་ཕྱོགས་འདིར་བདུད་དང་བདུད་རིགས་སུ་གཏོགས་པའི་སྐྱེ་བའི་རྒྱུ་འཁྲུལ་སྐད་ཅིག་ཀྱང་མེད་པར་མཛད་དུ་གསོལ། བདག་ཅག་དཔོན་སློབ་མར་གྱུར་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མྱུར་དུ་རྣམ་མཁྱེན་རྫོགས་པའི་སངས་རྒྱས་ཀྱི་གོ་འཕང་རིན་པོ་ཆེ་ཐོབ་སྟེ་སླར་ཡང་གང་འདུལ་སྤྲུལ་པས་བསྟན་འགྲོའི་ཕན་བདེ་སྤེལ་བའི་རྒྱུར་གྱུར་ཅིག ཅེས་རྩེ་གདོང་ཆོས་སྡེ་གསང་ཆེན་སྨྲ་བའི་གླིང་གི་བཅའ་ཡིག་བསླབ་བྱའི་གནང་བཀག་གསལ་བར་སྟོན་པ་ས་བསྟན་པདྨོ་རྒྱས་པའི་ཉི་འོད་འཕྲིན་ལས་མཁའ་ཁྱབ་ཅེས་བྱ་བ་འདི་ནི་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ཞེས་བྱ་བས། གདན་ས་འོག་གམ་སྨོན་མཁར་རམ་སྟག་ཚང་ངམ་རྩེ་གདོང་ལ་སོགས་པ་མིང་གི་རྣམ་གྲངས་དུ་མ་དང་ལྡན་པ་འདི་ཉིད་དུ་སྔོན་ས་སྐྱའི་གདུང་བརྒྱུད་ན་རིམ་གྱིས་བསྐྱང་ཤིང་རྗེ་བཙུན་གོང་མའི་བཞེད་སྲོལ་ཁ་གཙང་ཡིན་པ་ལ།
བར་སྐབས་ཞིག་ཏུ་ཉམས་ཆག་ཆེ་བ་བྱུང་མོད་ཀྱང་རྗེས་སུ་གདན་ས་གོང་ནས་སྐྱོང་ཆོག་པའི་ལུང་བཟང་གོང་བཞུགས་རྣམས་ཀྱིས་བཀའ་དྲིན་བསྩལ་བ་བཞིན། ངེད་རང་ཆུང་ངུ་ལོ་བཅུ་དགུའི་སྟེང་འདི་ཕྱོགས་སུ་ཡོངས་སྐབས་ལྷ་སྡེ་མི་སྡེ་རྣམ་པ་བསྟན་ལ་དད་གུས་ཆེ་ཡང་གོང་མའི་བཀའ་སྲོལ་གྱི་རྗེས་སུ་ཞུགས་མ་ཐག་སོང་གཤིས་དཀྱིལ་འཁོར་སྒྲུབ་མཆོད་འདོན་ཆོས་ཆོས་སྤྱོད་སོགས་སྔོན་དུ་ཁོ་རང་ཚོའི་བློར་གང་ཟིན་ལས་གསར་འཛུགས་མ་བདེ་བར་བརྟེན་རྩེ་གདོང་རྙིང་དུས་ཀྱི་ཕྱག་ལེན་རྣམ་དག་ཡོད་མིན་དྲི་བ་བྱས་པར་ངག་རྒྱུན་སྣ་ཚོགས་ཞིག་ལས་གདོང་འཁེལ་མ་བྱུང་བས། ངེད་རང་གིས་ཕྱོགས་འདིའི་གྲྭ་དགོན་སྡེ་བཅས་སྙིང་ཁོངས་སུ་བཅངས་པའི་ལོ་རེ་བཞིན་གདན་ས་གོང་དུ་ཕུར་སྒྲུབ་ཆེན་མོ་དང་སྟབས་བསྟུན་གྲྭ་མང་ཉུང་འོས་འཚམས་རེ་གསོན་སྦྱོང་ལ་དྲངས་པའི་དབྱངས་རོལ་ཆོ་ག་ཕྱག་ལེན་གར་ཐིག་སོགས་ཚང་མ་སོ་སོའི་བློ་གྲོས་ཆེ་ཆུང་གི་བབས་དང་བསྟུན་རིམ་པས་ལག་ཐོགས་མ་བྱུང་ཙམ་ཞིག་སྦྱོང་བརྡར་མཛད་ཁུལ་ལ་པྲ་ཛ་ཏི་སྟེ་སྐྱེས་བདག་ཅེས་ས་མོ་ལུག་གི་ལོ་རྗེ་ས་ཆེན་གྱི་དུས་ཆེན་ཁྱད་པར་ཅན་ཧོར་ཟླ་དགུ་པའི་བཅུ་བཞི་ལ་ཕུར་སྒྲུབ་ཆེན་མོ་བཙུགས་པར་ཉེས་སྐྱོན་མེད་ཅིང་རྟེན་འབྲེལ་ཕུན་སུམ་ཚོགས་པ་བཅས་སླར་རིམ་གྱིས་བདེ་ཀྱཻ་གསང་གསུམ་རྩ་རྒྱུད་བརྟག་གཉིས། རྡོ་རྗེ་རྣལ་འབྱོར་མ། ཡོ་ག་རྡོ་རྗེའི་ཆོས་སྐྱོང་རྣམས་ཀྱི་ལས་ཚོགས་གཏོར་བཟློག་སོགས་རིམ་གྱིས་ཚུགས་རྒྱུ་དང་། རྒྱུན་གྱི་མང་ཇ་གཏོང་ཚུལ་སོགས་ཆོས་སྤྱོད་ཀྱི་རིམ་པ་གནང་དགོས་མཐའ་དག་གསལ་བར་བཀོད་པའི་བཅའ་ཡིག་འདི་ཡང་ཐོག་མར་གྱེ་རེ་མདོ་ཆོས་གཞིས་ཀ་ས་ལོ་འཇམ་པའི་རྡོ་རྗེ་གཟིམ་ཆུང་ཐེག་ཆེན་དུ་ཧོར་ཟླ་བཅུ་པའི་ཚེས་གཅིག་གཟའ་ཚེས་དགེ་བར་དབུ་བཙུགས། རིམ་གྱི་རྩེ་གདོང་བླ་བྲང་གི་ཡང་སྟེང་བློ་བདེ་ཡོངས་རྩེ་དང་འཆི་མེད་ཉི་འོད་སྣང་བར་མཐར་ཕྱིན་པར་སྦྱར་བའི་དགེ་བས་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པའི་རྒྱུར་གྱུར་ཅིག ཅེས་པའི་ཡི་གེ་པ་ནི་གདན་སའི་ཆབ་འབངས་གཡའ་ལུང་དུ་སྐྱེས་པ་གསོ་འཛིན་པ་བསོད་ནམས་འོད་ཟེར་དང་སླད་ཀྱི་བྲིས་པ་རྩེ་གདོང་དགེ་སློང་བློ་བཟང་དམ་ཆོས་ཞེས་ཨ་ཀཱ་རའི་འདུ་བྱེད་ལ་སྨྱུག་ཐོགས་རྒྱལ་པོ་གང་དེས་དག་ཅིང་མགྱོགས་པར་བསྐྲུན་པ། ཀ་ལྱཱ་ན་ཝརྡྷནྟུ།། །། PAGE * MERGEFORMAT 2 ཀུན་དགའ་བློ་གྲོས།
དཔལ་རྩེ་གདོང་ཆོས་སྡེ་གསང་ཆེན་སྨྲ་བའི་གླིང་གི་བཅའ་ཡིག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
