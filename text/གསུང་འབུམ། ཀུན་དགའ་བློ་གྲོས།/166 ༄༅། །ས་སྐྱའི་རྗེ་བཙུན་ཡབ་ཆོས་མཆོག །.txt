གསུང་འབུམ། ཀུན་དགའ་བློ་གྲོས།
པོད ༡༦༦
༄༅། །ས་སྐྱའི་རྗེ་བཙུན་ཡབ་ཆོས་མཆོག །
༄༅། །ས་སྐྱའི་རྗེ་བཙུན་ཡབ་ཆོས་མཆོག ། རྡོ་རྗེ་ཕུར་པ་ལ་བརྟེན་པའི། ། བླ་མའི་རྣལ་འབྱོར་ཉམས་ལེན་ཚུལ། ། རྒྱུད་དང་མི་འགལ་ཟབ་གནད་བཞུགས།། ན་མོ་གུ་རུ་ཤྲཱི་བཛྲ་ཀུ་མཱ་རཱ་ཡ། བདག་དང་འགྲོ་ཀུན་བྱང་ཆུབ་བར། ། བླ་མ་སངས་རྒྱས་ཆོས་ཚོགས་ལ། ། སྐྱབས་སུ་མཆིའོ་ལྷག་པའི་ལྷ། ། རྡོ་རྗེ་གཞོན་ནུ་མྱུར་ཐོབ་ཤོག ། ཚར་བདུན་སོགས་གདངས་བཅས།
འགྲོ་ཀུན་བཛྲ་ཀུ་མཱ་རའི། ། གོ་འཕང་ཐོབ་ཕྱིར་ཟབ་མོའི་ལམ། ། རྡོ་རྗེ་གཞོན་ནུའི་རྣལ་འབྱོར་ལ། ། ཡིད་གཉིས་སྤངས་ཏེ་རྩེ་གཅིག་བསྒོམ། ། ཚར་གསུམ་སོགས། སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་དག་དང་བྲལ་བར་ཤོག ། བདེ་དང་རྟག་ཏུ་མི་འབྲལ་ཞིང་། ། ཆོས་ཀུན་མཉམ་ཉིད་རྟོགས་པར་ཤོག ། ཨོཾ་མ་ཧཱ་ཤུ་ནྱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཨོཾ་དྷརྨ་དྷཱ་ཏུ་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཆོས་ཀུན་མ་བཅོས་དབྱིངས་ཉིད་ལས། ། མ་རྟོགས་འགྲོ་ལ་སྙིང་རྗེའི་མདངས། ། ཟུང་འཇུག་རང་གནས་རཏྣ་ཡི། ། གཞལ་ཡས་མཚན་ཉིད་ཀུན་ཚང་དབུས། ། སེང་ཆེན་བརྒྱད་བཏེག་རིན་ཆེན་ཁྲིར། ། པད་ཉི་ཟླ་སྟེང་དབང་ཕྱུག་དང་། ། ཨུ་མ་བྱི་བཅིང་བསྣོལ་སྟེང་དུ། ། བདག་གི་ཕུང་ཁམས་སྐྱེ་མཆེད་ལ། ། སྐུ་བཞི་ཡེ་ཤེས་རྣམ་བཞིའི་སོན། །
འདེབས་མཛད་དྲིན་ཅན་རྩ་བ་ཡི། ། བླ་མ་དམ་པ་གདུལ་བྱ་ཡི། ། འདོད་ཁྲོ་རྨོངས་པའི་གཉེན་པོར་ནི། ། བཅོམ་ལྡན་རྡོ་རྗེ་གཞོན་ནུའི་སྐུ། ། མཐིང་ནག་ཞལ་གསུམ་ཕྱག་དྲུག་པ། ། གཡས་དཀར་གཡོན་དམར་དབུས་མཐིང་ཞལ། ། རྡོ་རྗེ་རྩེ་དགུ་རྩེ་ལྔ་དང་། ། མེ་ཕུང་འབར་བ་རྩེ་གསུམ་རྣམས། ། གཡས་གཡོན་གཉིས་གཉིས་ཕྱག་གིས་བསྣམས། ། མཐའ་གཉིས་ཕུར་འདྲིལ་སྐུ་ཆེ་རགས། །
མཆེ་གཙིགས་སྤྱན་གསུམ་ཟླུམ་ཞིང་དམར། ། རལ་པ་ཁམ་པ་གྱེན་དུ་བརྫེས། ། གླང་ལྤགས་ཞིང་ཆེན་གཡང་གཞི་གསོལ། ། སྟག་གི་པགས་པའི་འོག་པགས་ཅན། ། དཀར་དམར་ལྗང་ནག་སྦྲུལ་གྱིས་བརྒྱན། ། དབུ་རྒྱན་སེ་རལ་རྐེད་ཆིངས་དང་། ། ཕྱག་དང་ཞབས་རྣམས་རྣམ་པར་སྤྲས། ། ཐོད་སྐམ་ལྔ་ཡིས་དབུ་ལ་བརྒྱན། ། རློན་པ་ལྔ་བཅུའི་དོ་ཤལ་བྱས། ། རཀྟ་ཞག་དང་ཐལ་ཆེན་གྱིས། །
ཐིག་ལེ་ཟོ་རིས་ཚོམ་བུར་བྱས། ། སྣ་ཚོགས་རིན་ཆེན་རྒྱན་གྱིས་བརྒྱན། ། ཞབས་བཞི་གཡས་བསྐུམ་གཡོན་བརྐྱངས་ནས། ། དབང་ཕྱུག་ཁ་ཕུབ་མགོ་བོ་དང་། ། ཨུ་མའི་ནུ་མ་རབ་བརྫེས་ཤིང་། ། ཡེ་ཤེས་མེ་དཔུང་དབུས་ན་བཞུགས། ། ཡུམ་ཆེན་འཁོར་ལོ་རྒྱས་འདེབས་སྔོ། ། ཞལ་གཅིག་ཕྱག་གཉིས་གཡས་འཁོར་ལོ། ། གཡོན་པས་ཐོད་ཁྲག་ཡབ་ལ་སྟོབ། ། གཟིག་གི་ལྤགས་པའི་ཤམ་ཐབས་ཅན། །
རུས་པའི་རྒྱན་ལྔས་སྐུ་ལ་བརྒྱན། ། ཐོད་སྐམ་ལྔ་ཡིས་དབུ་ལ་བརྒྱན། ། སྐམ་པོ་ལྔ་བཅུས་དོ་ཤལ་བྱས། ། སྦྲུལ་དང་རིན་ཆེན་རྒྱན་གྱིས་བརྒྱན། ། རཀྟ་ཞག་དང་ཐལ་ཆེན་གྱི། ། ཐིག་ལེ་ཟོ་རིས་ཚོམ་བུར་བྱས། ། ཞབས་གཉིས་གཡས་གཡོན་བརྐྱང་བསྐུམ་གྱིས། ། ཡབ་ཀྱི་གཡོན་ནས་འཁྱུད་པས་བཞུགས། ། དེ་མཐར་ཀུན་བཟང་རིགས་ལྔ་སོགས། ། དགོངས་བརྒྱུད་པདྨ་འབྱུང་གནས་སོགས། །
རིགས་བརྒྱུད་ཀླུ་དབང་ལ་སོགས་པ། ། སྙན་བརྒྱུད་བླ་མའི་ཚོགས་རྣམས་དང་། ། བཀའ་བརྒྱད་ལ་སོགས་སངས་རྒྱས་དང་། ། བྱང་སེམས་ཉན་རང་ཆོས་སྲུང་དང་། ། ནོར་ལྷ་ཀུན་ཀྱང་བཅོམ་ལྡན་འདས། ། རྡོ་རྗེ་གཞོན་ནུའི་རྣམ་པས་བསྐོར། ། བདག་འགྲོར་མཁྱེན་བརྩེ་ནུས་པས་དགོངས། ། མངོན་སུམ་ལྟ་བུར་ལྷམ་མེར་བཞུགས། ། ཧཱུྃ། མཐའ་བྲལ་ཆོས་དབྱིངས་ངང་ཉིད་ལས། །
ཐུགས་རྗེའི་དབང་གིས་ལོངས་སྤྱོད་རྫོགས། ། སྤྲུལ་པ་གང་འདུལ་དེར་སྟོན་སྐུ། ། བླ་མ་རྡོ་རྗེ་གཞོན་ནུ་ཉིད། ། གདུང་བའི་ཤུགས་ཀྱིས་སྤྱན་འདྲེན་ན། ། སྐུ་གསུང་ཐུགས་ཡོན་ཕྲིན་ལས་ཀྱི། ། རྣམ་རོལ་བསམ་གྱིས་མི་ཁྱབ་པས། སྙིགས་འགྲོར་བརྩེ་ཕྱིར་གཤེགས་སུ་གསོལ། ། ཨོཾ་གུ་རུ་བཛྲ་ཀཱི་ལི་ཀཱི་ལ་ཡ་ས་པཱ་རི་ཝཱ་ར་ས་མཱ་ཛཿ སྤྲིན་ལྟར་འཐིབས་བཞིན་བྱོན་ནས་ཀྱང་། ། སོ་སོའི་སྐུ་ལ་ཐིམ་པ་ཡིས། །
དམ་ཡེ་དབྱེར་མེད་མངོན་སུམ་པ། ། བདག་སོགས་གདུལ་བྱའི་བློ་ངོར་བཞུགས། ། བདག་དང་མ་གྱུར་སེམས་ཅན་ཀུན། ། རྡོ་རྗེ་གཞོན་ནུའི་སྐུར་གསལ་བས། ། ཞིང་རྡུལ་ལུས་ཀྱིས་ཕྱག་འཚལ་ཞིང་། ། འཚལ་དང་འཚལ་ཡུལ་རོ་གཅིག་གྱུར། ། པྲ་ད་བནྡྷ་ནཾ་ཀ་རོ་མི། ། བདག་པོས་ཡོངས་སུ་མ་བཟུང་དང་། ། དངོས་འབྱོར་ཡིད་སྤྲུལ་མཆོད་པའི་སྤྲིན། ། ཀུན་བཟང་རྣམ་སྤྲུལ་དགྲ་གཉེན་དང་། །
བར་མའི་འགྲོ་བ་བདག་ཅག་གིས། ། གཅེས་འཛིན་ཡུལ་ཁང་ནོར་རྫས་ཀུན། ། ཞེན་མེད་བླ་མ་ཀཱི་ལ་ཡར། ། འབུལ་ལོ་བརྩེ་བཞེས་དངོས་གྲུབ་སྩོལ། ། མཆོད་ཡུལ་སྐུ་མདུན་རང་ཉིད་ནི། ། ཐ་མལ་ལུས་ཀྱི་ལག་གཡས་ཀྱི། ། ཡེ་ཤེས་རལ་གྲིས་ཐོད་པ་བཅད། ། མདུན་དུ་རླུང་མེ་ཐོད་སྐམ་གྱི། ། སྒྱེད་པུ་གསུམ་སྟེང་གན་རྐྱལ་དུ། དཔྲལ་བ་རང་ལ་བསྟན་བཞག་ནང་། །
རྐང་པ་གཡས་གཡོན་ལག་གཡོན་དང་། ། ཐོད་འཕྲོའི་གདོང་དང་སྟོད་སྨད་ཀུན། ། ཕྱི་ནང་ཐམས་ཅད་དུམ་བུར་བསྐྱུར། ། རང་སེམས་རླུང་དང་དབྱེར་མེད་ལྷ། ། རྡོ་རྗེ་གཞོན་ནུས་རྫས་བྱིན་རླབས། ། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཐ། གསུམ། ཐུགས་སྤྲུལ་ལྷ་མོ་ཐོད་ཐོགས་ཀྱིས། ། བདུད་རྩི་སོ་སོར་ཕུལ་བས་མཉེས། ། དྲིན་ཅན་རྩ་བའི་བླ་མ་མཆོད། །
རྒྱུད་གསུམ་བརྒྱུད་པའི་བླ་མ་མཆོད། ། བཀའ་བརྒྱད་སངས་རྒྱས་ཞི་ཁྲོ་མཆོད། ། བྱང་སེམས་ལོངས་སྤྲུལ་རྣམ་རོལ་མཆོད། ། ཉན་རང་སྐུར་སྟོན་ཀུན་ཀྱང་མཆོད། ། མཐུ་ལྡན་བསྟན་སྲུང་རྒྱ་མཚོ་མཆོད། ། དཔལ་སྟེར་ནོར་ལྷ་གཏེར་བདག་མཆོད། ། རིགས་དྲུག་ཡི་དམ་ལྷར་གསལ་མཆོད། ། ལན་ཆགས་བུ་ལོན་ཤ་འཁོན་གཉེར། ། ཀུན་ཀྱང་ཡི་དམ་ལྷར་གསལ་མཆོད། ། མཆོད་འོས་ཀུན་གྱིས་དངོས་གྲུབ་སྩོལ། །
སྦྱིན་འོས་སྡིག་སྒྲིབ་དག་གྱུར་ཅིག ། བདུད་བཞི་ནད་གདོན་དགྲ་བགེགས་ཀྱི། ། ལན་ཆགས་བུ་ལོན་བྱང་གྱུར་ཅིག ། བདུད་རྩིའི་ལྷག་མ་སྣོད་བཅས་ལ། ། སླར་ཡང་འཇིག་རྟེན་ཁམས་ཀུན་གྱི། ། ལྕགས་ཀྱུ་སྒྲོན་མེ་ཡེ་ཤེས་ལྔ། ། ལྷན་ཅིག་རྩ་བའི་བླ་མར་འབུལ། ། བདེ་ཆེན་ཡེ་ཤེས་སྩལ་དུ་གསོལ། ། རྒྱས་པར་ན། ཡེ་ཤེས་སྐུ་མཆོག་ནས།
བྱང་ཆུབ་སེམས་ནི་བསྐྱེད་པར་བགྱི། ། བར་སྒྲུབ་ཐབས་བཀླགས་པས་དོན་འགྲུབ་བཞིན། ཡང་ན། ཐོག་མེད་འཁོར་བར་མ་རིག་ལས་ཉོན་གྱིས། ། བཅས་རང་སྡིག་ལྟུང་ཅི་མཆིས་འགྲོ་ཀུན་གྱི། ། སྡིག་དང་ལྷན་ཅིག་མགོན་པོའི་སྤྱན་སྔར་བཤགས། ། བཟོད་པར་གསོལ་ལོ་ཚངས་པར་སྩལ་དུ་གསོལ། ། ཕྲིན་ལས་རྣམ་བཞིའི་གང་འདུལ་དེར་སྟོན་ལ། ། རྗེས་སུ་ཡི་རང་འགྲོ་ཀུན་དོན་ཆེན་ཕྱིར། ། སྐལ་འཚམས་ཆོས་ཀྱི་འཁོར་ལོ་བསྐོར་བར་བསྐུལ། །
གདུལ་བྱར་བདུད་རྩིའི་སྒོ་མོ་དབྱེ་བར་གསོལ། ། སྤྲུལ་པའི་སྐུ་རྣམས་མི་འགྱུར་རྟག་བཞུགས་ནས། ། མ་ལུས་གདུལ་བྱའི་རེ་སྨོན་ཀུན་ཞུ་ཞིང་། ། དགེ་དེས་ལྷ་མཆོག་བཛྲ་ཀཱི་ལ་ཡ། ། སེམས་ཅན་ཀུན་ཕྱིར་མྱུར་དུ་འགྲུབ་པར་ཤོག ། སངས་རྒྱས་ཀུན་གྱི་ཡེ་ཤེས་སྐུ། ། རྡོ་རྗེ་དེ་ཉིད་རང་བཞིན་ལས། ། ཆོས་ཀྱི་དབྱིངས་ཀྱི་ངོ་བོ་ཉིད། ། འབར་བའི་སྐུ་ཡི་དངོས་གྲུབ་ཐོབ། ། དེ་བཞིན་གསུང་ཐུགས་ལའང་རིགས་འགྲེ་ཞིང་།
དམིགས་པ་ནི་རྡོ་རྗེ་གཞོན་ནུའི་སྐུ་གསུང་ཐུགས་ལས་འབྲུ་གསུམ་བྱུང་བ་རང་གི་གནས་གསུམ་དུ་ཐིམ་པས་བུམ་གསང་ཤེས་རབ་ཡེ་ཤེས་ཀྱི་དབང་ཐོབ་པར་མོས། སངས་རྒྱས་སྐུ་གསུང་ཐུགས་ཡེ་ཤེས། ། རྡོ་རྗེ་གསུམ་གྱི་ངོ་བོ་ཉིད། ། འབར་བའི་ཁྲོ་བོ་མི་བཟད་པ། ། སྐུ་གསུང་ཐུགས་ཀྱི་དངོས་གྲུབ་སྩོལ། ། ཞེས་འབྲུ་གསུམ་ལྷན་ཅིག་གནས་གསུམ་ཐིམ་པས་དབང་བཞི་པ་ཐོབ། རྩ་གསུམ་མཆོག་གསུམ་ཀུན་གྱི་དངོས། ། བླ་མ་རྡོ་རྗེ་གཞོན་ནུ་ཡིས། ། སྐུ་གསུང་ཐུགས་ཡོན་ཕྲིན་ལས་ཀྱི། ། དངོས་གྲུབ་མ་ལུས་བདག་ལ་ཞུགས། །
ཞེས་བླ་མ་རྡོ་རྗེ་གཞོན་ནུ་འོད་སྔོན་པོའི་ཚུལ་གྱིས་རང་ལ་ཐིམ་ཞིང་བདེ་སྟོང་ཟུང་འཇུག་ཕྱག་ཆེན་ངང་དུ་ཇི་ཙམ་གནས་པར་མཉམ་པར་གཞག དེ་ལས་ལྡངས་ནས། དགེ་བ་འདི་ཡིས་མཐའ་ཡས་སེམས་ཅན་ཀུན། ། བདུད་ལས་རྣམ་རྒྱལ་བར་ཆད་ཀུན་བཅོམ་ནས། ། རྡོ་རྗེ་གཞོན་ནུ་མྱ་ངན་འདས་པ་ཡི། ། འབྲས་བུ་བྱང་ཆུབ་ངེས་པར་འགྲུབ་གྱུར་ཅིག ། སྐྱེ་མེད་ཆོས་སྐུའི་རང་བཞིན་རྣམ་དག་ལས། ། ཐུགས་དམ་དབང་གིས་གཟུགས་ཀྱི་སྐུར་སྤྲུལ་པ། ། བཅོམ་ལྡན་རྡོ་རྗེ་གཞོན་ནུ་ཡབ་ཡུམ་གྱི། ། སྐྱེ་ཤི་མེད་པ་དོན་གྱི་བཀྲ་ཤིས་ཤོག །
ཅེས་འདི་ས་རྒན་ཀུན་བློ་ལ། ། གོང་དཀར་ཆོས་སྡེ་ནམ་མཁའ་མཛོད། ། ཕྲིན་ལས་རྣམ་པར་རྒྱལ་བ་ཡིས། ། རྡོ་རྗེ་གཞོན་ནུའི་བླ་མའི་ལམ། ། དགོས་ཞེས་དེ་དོན་འགལ་མེད་སྦྱར།། །། PAGE * MERGEFORMAT 2 ཀུན་དགའ་བློ་གྲོས། རྡོ་རྗེ་ཕུར་པ་ལ་བརྟེན་པའི་བླ་མའི་རྣལ་འབྱོར་ཉམས་ལེན་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
