གསུང་འབུམ། ཀུན་དགའ་བློ་གྲོས།
པོད ༢༧༦
དམག་ཟོར་རྒྱལ་མོའི་རུ་མཚོན་འཛུགས་ཆོག་དགེ་ལེགས་ཉི་མ་འབུམ་གྱི་འོད་སྣང་།
༄༅། །དམག་ཟོར་རྒྱལ་མོའི་རུ་མཚོན་འཛུགས་ཆོག་དགེ་ལེགས་ཉི་མ་འབུམ་གྱི་འོད་སྣང་བཞུགས་སོ།། བླ་མ་དང་དཔལ་རྡོ་རྗེ་གཞོན་ནུ་ལ་ཕྱག་འཚལ་ལོ། ། དཔལ་ལྡན་དམག་ཟོར་རྒྱལ་མོའི་རྟེན་རྣམས་ཀྱི་ནང་ནས་མཆོག་ཏུ་གྱུར་པ་རུ་མཚོན་བཅའ་བའི་ཐབས་ལ་དོན་གསུམ་སྟེ། སྦྱོར་དངོས་རྗེས་སོ། ། དང་པོ་ནི། རྒྱུའི་ཁྱད་པར་རབ་ཆུ་ཤིང་། སེང་ལྡེང་། སྟག་པ་ལ་སོགས་པ། དེ་མིན་ལྕང་མ། ཤུག་པ་ལ་སོགས་པའི་མདུང་ཤིང་འདོམ་གང་ལས་མི་ཐུང་བ་མཚལ་ལམ།
བཙག་ལ་སོགས་པ་དུག་ཁྲག་དང་སྦྱར་བས་ཁ་དོག་དམར་པོ་བསྒྱུར་བར་བྱ། གསོམ་དབེན་ཤིང་ཡིན་པས་མི་རུང་། གླང་མ་འབྱུང་པོའི་བླ་ཤིང་ཡིན་པས་མི་རུང་། ཐུག་ལྕགས་མི་རྟ་ཁྱི་གསུམ་བསད་པའི་ལྕགས་ལ་དབྱིབས་རྩེ་གསུམ་མམ། རྩེ་མོ་གཅིག་པ་རལ་གྲིའི་རྣམ་པ་ཅན། སྨད་ལྕགས་སྦུབས་སུ་ཡོད་པ། རྩེ་མོ་མེ་རིས་ལ་སོགས་པས་སྤྲས་ཤིང་། རྣོ་དབལ་དང་ལྡན་པར་བྱ། ༈་་་་་དུག་ཁྲག་ལ་འབོད་རྦད་བསད་གསུམ་གྱིས་སྔགས་བཏབ་པས་ངར་བླུད་ལ། ཐུག་རྔ་རབ་འབྲོང་རྔ་གཡག་འབྲས་བུ་ཅན་གྱི་རྔ་མ།
མ་འབྱོར་ན་རྔ་མ་ནག་པོ་གང་ཡང་རུང་བ་རྣམས་ཤིང་གི་འཁོར་ལོའི་རྒྱ་གྲམ་ལ་བརྟེན་ནས་མཛེས་པར་བཏགས། གསུང་རྟེན་འཁོར་ལོ་ནི། མགོན་པོ་སོགས་ནས་འབྱུང་བའི་ལྷ་མོ་འདོད་ཁམས་མའི་འཁོར་ལོ་ལ་ལྟེ་བའི་སྐུ། དམག་ཟོར་མར་བསྒྱུར་བས་གོ་ཆོད་དེ། ཚར་ཆེན་གྱིས་མཛད་པའི་མགོན་པོའི་ཆོས་སྐོར་ཁོག་ཕུབ་སྙན་བརྒྱུད་རིན་པོ་ཆེའི་ལྡེ་མིག་ལས་ལྷ་མོ་དཔོན་གཡོག་གི་ལོ་རྒྱུས་རྣམས་གསུངས་པའི་མཐར། འོན་ཀྱང་འདི་རྣམས་རྒྱུད་གཅིག་པས་རྗེ་མོ་དང་གཡོག་མོའི་རྣམ་འགྱུར་གཡོག་མའི་རྣམ་འགྱུར་གོང་འདུལ་སྣ་ཚོགས་སུ་སྟོན་པ་ཡིན་པས་མཐའ་གཅིག་ཏུ་ངེས་པ་མེད་དོ། ། ཞེས་གསུངས་པས་སོ། ། སྔགས་ནི་འོག་ནས་འབྱུང་བའི་བོད་རྦད་བསད་གསུམ་གྱི་མཐར། དཔལ་ལྡན་དམག་ཟོར་རྒྱལ་མོ་འཁོར་དང་བཅས་པ་རྣམས་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད།
སྒྲུབ་པ་པོ་བདག་གི་སྲུང་མ་མཛོད། མི་ནོར་ལོངས་སྤྱོད་དང་བཅས་པའི་གཉེར་མཛོད། འགལ་རྐྱེན་སོལ། མཐུན་རྐྱེན་སྒྲུབས། དགྲ་བགེགས་ལོག་པར་འདྲེན་པའི་ཚོགས་རྣམས་ལ་ལྟས་དང་ཆོ་འཕྲུལ་དྲག་པོ་མངོན་སུམ་དུ་སྟོན་ལ། མྱུར་དུ་ཚར་གཅོད་པའི་ཕྲིན་ལས་མཛོད་ཅིག ཅེས་པ་ཤོག་བུ་ལ་དུག་ཁྲག་གིས་བྲིས་པ་ཅི་མང་རྣམས་མདུང་ཤིང་གི་རྩེ་མོ་ལ་དཀྲིས་པ་དར་སྣ་དང་། ཚོན་སྐུད་ཀྱིས་མི་འཆུགས་པར་བསྡམས་པ་ལྕགས་སྦུབས་སུ་བཅུག་ལ་གཟེར་གྱིས་བསྡམས། སྐུ་རྟེན་རོ་རས་སམ་ཤོག་བུ་ལ་དམག་ཟོར་རྒྱལ་མོའི་སྐུ་སོར་བཞི་པ་གྲི་ཁྲག་གིས་བྲིས་པ་ལ་རབ་གནས་ཚུལ་བཞིན་བྱ། ཕྱག་གཡས་ནས་རིམ་བཞིན་འཕྲེད་ལ་དྲིལ།
དར་སྐུད་སྣ་ལྔས་དཀྲིས། དར་སྣས་བཅིངས་ལ་གྲི་ལྕགས་སམ། སྙུག་རྒོད་ཀྱི་སྦུབས་སུ་བཅུག་ལ་ཕྱི་ནས་ལ་ཆས་བྱུགས། སྲོག་འཁོར་ཀྱང་དེ་ལྟར་བཅིངས་ལ་རིལ་བྱ། དྲག་པོའི་ཤིང་ཚེར་མ་ཅན་ལ་བྱང་བུ་མཐོ་གང་པ་བཅོས་པའི་ངོས་ལ་སྔགས་སྤེལ་ཚིག་བཅས་གོང་བཞིན་བྲིས་ལ་དུག་ཁྲག་དང་སྣག་ཚས་བྲིས་པ་ལ་ཆུས་བྱུགས། ཐུགས་ཀྱི་རྟེན་མེ་ལོང་གི་ངོས་སུ་གྲི་ཁྲག་དང་སིནྡྷུ་རས་བྷྱོཿཡིག་བྲིས་པ། ཡོན་ཏན་གྱི་རྟེན་དུ་རས་སམ་དར་གྱི་ཁུག་མའི་ནང་དུ་འབྲུ་སྣ་ཚོགས། སྨན་སྣ་ཚོགས། རིན་པོ་ཆེ་སྣ་ཚོགས་ཀྱི་བཀང་བ། ཕྲིན་ལས་ཀྱི་རྟེན་དུ་གོང་གི་ཤིང་བྱང་།
ཁྲབ་བྱང་མིག་དགུ་པ། བསེ་བྱང་། སྟག་རས། གཟིག་རས་འགྲོན་བུའི་ལེན་ཚར་དྲིལ་བུ། གཡེར་ཁ། མི་མགོ མི་ལག མི་སྙིང་ལ་སོགས་པ། དར་རས་སྣ་ཚོགས་ཀྱི་ཅོད་པཎ་དང་། ལན་ཚར་ཅི་མང་།
དེ་དག་ཐམས་ཅད་གོང་གི་རྔ་མའི་ཞོལ་ཆེན་གྱི་ཁྲོད་དུ་གདགས། དེ་ལྟ་བུའི་ཐུག་ཆེན་དེ་དམག་ཟོར་འཁོར་བཅས་ཀྱི་རྟེན་དང་གཏོར་མ་ལེགས་པར་བཤམས་པའི་མདུན་དུ་མཉྫི་ཆེན་པོ་ལ་བརྟེན་པའམ་ཕྱོགས་བཞིར་བརྒྱང་ཐག་བྱ་ལ་བཞུགས། དེའི་མདུན་དུ་སྟེགས་བུའི་ཁར་གཏོར་མ་གྲུ་གསུམ་ཆེ་བ། གྲུ་གསུམ་ཆུང་བ་བཞི་དང་། མཐེབ་སྐྱུས་བསྐོར་བ་ཤ་ཁྲག་དང་དར་གྱིས་བརྒྱན་པ། གསོལ་ཁའི་ཆས་ཀྱི་ཤ་དུམ་བུ། ཁྲག་ཆང་ཕྱེ་མར་མཆོད་པ་རྣམ་པ་ལྔ་ལ་སོགས་ལེགས་པར་བཤམ། རྣལ་འབྱོར་པ་དཔོན་སློབ་རྣམས་ཀྱིས་ཡི་དམ་གྱི་བདག་བསྐྱེད། གཏོར་བསྔོ་བསྐང་གསོ་རྣམས་གཞུང་ལྟར་བྱས། རུ་མཚོན་ལ་དམིགས་ཏེ་ཞི་དྲག་ཕྱེད་མ།
དྲག་པོ་རྣམས་ཀྱི་སྦྱོང་བ་ཁྲུས་གསོལ་དང་བཅས་པ་བྱ། རྟེན་དང་གཏོར་མ་རྣམས་ནང་མཆོད་ཀྱིས་སྦྱངས་ལ་ཨ་མྲྀ་ཏས་བསངས། སྭཱ་བྷཱ་ཝས་སྦྱངས། གཏོར་མ་མི་དམིགས་ཏེ་སྟོང་པའི་ངང་ལས་ཨ་ལས་ཡེ་ཤེས་ཀྱི་ཀཱ་པ་ལ་སྟོང་གསུམ་གྱི་ཁྱོན་དང་མཉམ་པའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་དགྲ་བགེགས་གདུག་པ་ཅན་བསྒྲལ་བའི་ཤ་ཁྲག་གི་རྒྱ་མཚོ། རུས་པའི་རི་བོ། ཟག་པ་མེད་པའི་བདུད་རྩིའི་རང་བཞིན་དུ་གྱུར། ཞེས་བརྗོད་ཅིང་། ཨོཾ་ཨཱཿཧཱུྃ་ཧ་ཧོ་ཧྲཱིཿ ཕྱག་རྒྱ་བཅས་པ་ཅི་མང་བརྗོད། རུ་མཚོན་ཨ་མྲྀ་ཏས་བསངས།
སྭཱ་བྷཱ་ཝས་སྦྱངས། གཞལ་ཡས་ཁང་བསྐྱེད་ཆོག་འདི་འཇམ་དབྱངས་རལ་གྲིས་མཛད་པའི་གཏོར་ཆོག་ལས་སོ། ༈་་་་་ཡཾ་ལས་རླུང་འཚུབ་རབ་ཏུ་འཁྲུག་པའི་གུར་སྔོན་པོ་དང་། རཾ་ལས་ཡེ་ཤེས་མེ་རབ་ཏུ་འབར་བའི་ནང་། བཾ་ལས་ཁྲག་ཞག་འཁྲུགས་པའི་རྒྱ་མཚོ་ཆེན་པོའི་དབུས་སུ་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་ཡངས་ཤིང་རྒྱ་ཆེ་བ། དེའང་ངོས་བཞི་བསེ་དང་ཟུར་བཞི་མཆོང་དང་། རྨང་ལྕགས་ལས་བྱས་པ། གཡུའི་བ་གམ་དང་། གསེར་གྱི་ཁ་བད་དང་། དངུལ་གྱི་སྒོ་དང་།
ཐེམ་སྐས་འཛེག་སྐས་ཤེལ་ལས་བྱས་པ། མི་རོ་རེངས་པོའི་ཀ་བ་དང་། ཞིང་ཆེན་གྱི་རྒྱལ་མཚན་ཕྱོགས་མཚམས་སུ་བཙུགས་པ། གཡང་གཞིའི་བླ་རེ་དང་། རྒྱུ་རློན་གྱི་ལྡ་ལྡི་དང་། རུས་པའི་དྲྭ་བས་བརྒྱན་པ། ཕྱི་རོལ་ན་དུར་ཁྲོད་བརྒྱད་མི་མགོའི་ཕྲེང་བ་དང་། ཀེང་རུས་ཀྱི་རྭ་བས་བསྐོར་བའི་གཞལ་ཡས་ཁང་དེའི་དབུས་སུ། ཀྵ་ལས་བེ་ཅོན་ཀྵས་མཚན་པ་ལས་དཔལ་ལྡན་ལྷ་མོ་རེ་མ་ཏི་དམག་ཟོར་རྒྱལ་མོ་དྲེལ་རྟ་ལ་ཞོན་པ། སྐུ་མདོག་མཐིང་ནག་ཞལ་གཅིག་ཕྱག་གཉིས་མ་ཞལ་མཆེ་བ་གཙིགས་ཤིང་།
ལྷ་བསྐྱེད་ཆོག་གཏོར་བསྔོ་སོགས་སྔགས་འཆང་ཆེན་པོས་མཛད་པ་སོར་བཞག་གོ ། མི་རོ་རེངས་པ་ཁར་བཅུག་པ། དམར་ལ་ཟླུམ་པའི་སྤྱན་གསུམ་དང་ལྡན་པ། སྨིན་མའི་དབུས་སུ་ཁྲོ་གཉེར་རབ་དུ་བསྡུས་པ། དབུ་སྐྲ་ཁམ་པ་གྱེན་དུ་བརྫེས་པ་ལ་མེ་ལྕེ་དང་མེ་སྟག་དུ་མ་འཕྲོ་བ། སྙན་གཡས་པ་དུག་སྦྲུལ་གཡོན་པ་ལ་སེང་གེས་བརྒྱན་པ། མི་མགོ་སྐམ་པོ་ལྔས་དབུ་བརྒྱན་ཅིང་། རྒྱུ་མ་ལ་བརྒྱུས་པའི་རློན་པ་ཁྲག་འཛག་པ་ལྔ་བཅུས་དོ་ཤལ་བྱས་པ། སྐུ་ལ་ཁྲག་གི་ཐིག་ལེ་ཞག་གི་ཟོར་རིས། ཐལ་ཆེན་གྱི་མཚོ་བུ་བཀོད་པ།
དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱིས་བཀླུབས་པ། ཞིང་ཆེན་གྱི་གཡང་གཞི་དང་རེ་ལྡེས་སྟོད་གཡོགས་པ། སྟག་གི་པགས་པའི་ཤམ་ཐབས་ཅན། སྦྲུལ་གྱི་སྐེ་རགས་དང་དོ་ཤལ་སོགས་དཔལ་གྱི་ཆས་བརྒྱད་ཀྱིས་བརྒྱན་པ། ཕྱག་གཡས་རྡོ་རྗེས་མཚན་པའི་ཙནྡན་གྱི་བེ་ཅོན་ནམ་མཁར་འཕྱར་བ། གཡོན་ཡུངས་དཀར་དང་ཁྲག་གིས་གང་བའི་ནལ་ཐོད་ཐུགས་ཀར་འཛིན་པ། སྒའི་སྔ་ཤ་ལ་ནད་ཀྱི་རྐྱལ་པ། བཙན་གྱི་བྱང་དམར། ཤོ་རྡེལ་དཀར་ནག་འཕྱང་བ། ཕྱི་ཤ་ལ་ཚོན་གྱི་གྲུ་གུ་བཏགས་ཤིང་།
བདུད་ཀྱི་ཁྲམ་ཤིང་སྐེད་ལ་གཟེར་བ། ལྟེ་བའི་ཐད་ནས་ཉི་མ་དང་། སྤྱི་གཙུག་ནས་ཟླ་བ་འཆར་བ། དབུ་སྟེང་དུ་རྨ་བྱའི་གདུགས་ཕུབ་པ། འཁོར་བདུད་ཕྲུག་གི་ཚོགས་བསམ་གྱིས་མི་ཁྱབ་པ། མིག་རྩ་དམར་ཞིང་རབ་ཏུ་རྔམས་པའི་ཆ་ལུགས་ཅན། ཞལ་གཅིག་ཕྱག་གཉིས་ཀྱིས་གཡོན་ན་ཡུངས་དཀར་དང་ཁྲག་གིས་གང་བའི་ཐོད་པ་གཡས་མཚོན་ཆ་སྣ་ཚོགས་བསམ་པ་དཔག་ཏུ་མེད་པས་བསྐོར་བ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
ཐུགས་ཀའི་ཧཱུྃ་ལས་འོད་འཕྲོས་པས་བྱང་ཤར་མཚོ་མུ་ལེ་དིང་གི་ཕོ་བྲང་ནས་དཔལ་ལྡན་ལྷ་མོ་དམག་ཟོར་རྒྱལ་མོ་འཁོར་བཅས་བཛྲ་ས་མ་ཡ་ཛཿ བྷྱོཿ ཆོས་འཁོར་ཡོངས་ཀྱི་སྲུང་མ་རེ་བ་ཏི། ། སྔོན་ཚེ་རྒྱལ་བའི་སྤྱན་སྔར་ཁས་བླངས་ཤིང་། བསྟན་པ་བསྲུང་དང་སྒྲུབ་ལ་ཕན་གདགས་ཕྱིར། ། བྱང་ཤར་མཚམས་ནས་སྤྱན་འདྲེན་གཤེགས་སུ་གསོལ། ། བྷྱོཿརཀྨོ་བྷྱོཿབྷྱོཿ རཀྨོ་ཐུན་བྷྱོཿ རཀྨོ་ཁ་ལ་རཀ་ཆེན་མོ། རཀྨོ་ཨ་བྱ་ཏ་བྱ་ཐུན་བྷྱོཿརུ་ལུ་རུ་ལུ་ཧཱུྃ་བྷྱོཿཧཱུྃ།
ཨོཾ་ཧཱུྃ་ཤྲཱི་ཡེ་དེ་ཝཱི་མ་ཧཱ་ཀཱ་ལི་དེ་ཝི་ས་པ་རི་ཝཱ་ར་ས་མཱ་ཛཿ ཨ་ཀརྵ་ཡ། ཨེ་ཧྱ་ཧི་ཊཀྐི་ཛ། བྷྱོཿ ནག་མོ་གདུག་ཅན་དྲེགས་པ་ཅན། ། ཀུན་ཏུ་ཁྱབ་པའི་ཚུལ་སྟོན་མ། ། ནག་མོ་གཙོ་མོ་དྲེལ་རྟ་ཆིབས། ། འདིར་བྱོན་དྲེལ་རྟའི་གདན་ལ་བཞུགས། ། བྷྱོཿརཀྨོ་བྷྱོཿབྷྱོཿ རཀྨོ་ཐུན་བྷྱོཿ
རཀྨོ་ཁ་ལ་རཀ་ཆེན་མོ། རཀྨོ་ཨ་བྱ་ཏ་བྱ་ཐུན་བྷྱོཿ རུ་ལུ་རུ་ལུ་ཧཱུྃ་བྷྱོཿཧཱུྃ། ཛཿཧཱུྃ་བཾ་ཧོཿས་མ་ཡ་སཏྭཾ། ཏིཥྛནྟུ། ཏྲི་ཤྱ་ཧོཿ པདྨ་ཀ་མ་ལ་ཡ་སཏྭཾ། བྷྱོཿ ཟ་བྱེད་ནག་མོ་མཆེ་བ་ཅན། ། རྒོད་བྱེད་ཧ་ཧ་ནག་མོ་ཁྱོད། །
གསོད་ལ་དགའ་བར་བྱེད་པ་མོ། ། བདག་ནི་བརྡ་ཡི་ཕྱག་བགྱིའོ། ། བྷྱོཿརཀྨོ་བྷྱོཿབྷྱོཿ རཀྨོ་ཐུན་བྷྱོཿ རཀྨོ་ཁ་ལ་རཀ་ཆེན་མོ། རཀྨོ་ཨ་བྱ་ཏ་བྱ་ཐུན་བྷྱོཿ རུ་ལུ་རུ་ལུ་ཧཱུྃ་བྷྱོ་ཿཧཱུྃ། ཨ་ཏི་པུ་ཧོཿ པྲ་ཏི་ཛཿཧོཿ སླར་ཡང་ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་ཚོགས་བཛྲ་ས་མཱ་ཛཿ
ཨ་བྷི་ཥིཉྩ་ཏུ་མཾ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུས་ལྷག་མ་ཡར་ལུད་པ་ལས་གཤིན་རྗེ་གཤེད་ཀྱིས་དབུར་བརྒྱན། ཕྲ་མོ་སྦོམ་པོ་ལས་བྱུང་བའི། ། བདུད་རྩི་བྲན་པའི་ཛ་གད་འདི། ། དམག་ཟོར་ལྷ་མོ་ལ་འབུལ་གྱི། ། བསྟན་པ་བསྲུང་ཕྱིར་གཤེགས་སུ་གསོལ། །
བྷྱོ་ཿརཀྨོ་བྷྱོཿབྷྱོཿ རཀྨོ་ཐུན་བྷྱོཿ རཀྨོ་ཁ་ལ་རཀ་ཆེན་མོ། རཀྨོ་ཨ་བྱ་ཏ་བྱ་ཐུན་བྷྱོཿ རུ་ལུ་རུ་ལུ་ཧཱུྃ་བྷྱོཿཧཱུྃ། མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། ཆུ་དང་མ་འདྲེས་དངས་མའི་ཁྲག ། དངས་མ་ཡི་ནི་ཁྲག་ཆེན་པོ། ། དམག་ཟོར་རྒྱལ་མོ་ལ་འབུལ་གྱི། ། བསྟན་པ་བསྲུང་ཕྱིར་བཞེས་སུ་གསོལ། །
བྷྱོཿ རཀྨོ་བྷྱོཿབྷྱོཿ རཀྨོ་ཐུན་བྷྱོཿ རཀྨོ་ཁ་ལ་རཀ་ཆེན་མོ། རཀྨོ་ཨ་བྱ་ཏ་བྱ་ཐུན་བྷྱོཿ རུ་ལུ་རུ་ལུ་ཧཱུྃ་བྷྱོཿཧཱུྃ། མ་ཧཱ་རཀྟ་ཁ་ཁ་ཁཱ་ཧི་ཁཱ་ཧི། ཨོཾ་ཨཱཿཧཱུྃ། ཤ་ཁྲག་བདུད་རྩི་ལྔ་སྦྱར་བ། ། འབྲུ་སྣ་ལྔ་སྦྱར་གཏོར་མ་འདི། །
དམག་ཟོར་རྒྱལ་མོ་ལ་འབུལ་གྱི། ། བསྟན་པ་སྲུང་ཕྱིར་བཞེས་སུ་གསོལ། ། བྷྱོཿ རཀྨོ་བྷྱོཿབྷྱོཿ རཀྨོ་ཐུན་བྷྱོཿ རཀྨོ་ཁ་ལ་རཀ་ཆེན་མོ། རཀྨོ་ཨ་བྱ་ཏ་བྱ་ཐུན་བྷྱོཿ རུ་ལུ་རུ་ལུ་ཧཱུྃ་བྷྱོཿཧཱུྃ། ཨོཾ་ཤྲཱི་ཡེ་དེ་ཝཱི་མ་ཧཱ་ཀ་ལི་དེ་ཝཱི་ས་པ་རི་ཝཱ་ར་ཨི་དཾ་བྷ་ལིཾ་བྷུཉྩ་ཁ་ཁ་ཁཱ་ཧི་ཁཱ་ཧིཿ ཨ།
པཱ་དྱཾ། པུཥྤེ། དྷུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔྟ་ཨཿཧཱུྃ། ཨོཾ་ཨཱཿཧཱུྃ། དཔལ་ལྡན་ལྷ་མོ་དམག་ཟོར་རྒྱལ་མོ་འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་སྲུངས།
དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོང་། བསྟན་པ་དང་། སེམས་ཅན་ལ་འཚེ་བ། རྣལ་འབྱོར་པ་སྒྲུབ་པ་ལ་བར་དུ་གཅོད་པའི་དགྲ་བགེགས་ལོག་འདྲེན་ཐམས་ཅད་ཚར་གཅོད་ཅིང་ཞི་བ། བདག་ཅག་འཁོར་དང་བཅས་པའི་ཚེ་དང་བསོད་ནམས་ལོངས་སྤྱོད་དབང་ཐང་རིགས་བརྒྱུད་ལ་སོགས་པ་ཐམས་ཅད་རྒྱས་པ་དང་། འགྲོ་བ་མ་ལུས་པ་དབང་དུ་འདུས་ཤིང་ལེགས་པའི་ཡོན་ཏན་མཐའ་དག་གོང་དུ་འཕེལ་ཞིང་རྒྱས་པའི་འཕྲིན་ལས་མཛོད། བདག་ཅག་དུས་འདིར་ཚེ་རིང་ཞིང་། ། བུ་དང་ཚ་བོ་རྒྱས་པ་དང་། ། འཁོར་དང་ལོངས་སྤྱོད་རབ་འཕེལ་ཞིང་། །
བསམ་དོན་ཆོས་བཞིན་འགྲུབ་པར་མཛོད། ། ཡིད་ལ་བརྣག་པའི་དགྲ་དང་བགེགས། ། བདུད་དང་བར་གཅོད་རྣམ་མང་པོ། ། ཐམས་ཅད་གཏན་ནས་བརླག་པ་དང་། ། བཅོལ་བའི་ཕྲིན་ལས་གྲུབ་པར་མཛོད། ། དེ་ནས་རང་ཉིད་ཡི་དམ་དུ་གསལ་བ་དང་། མདུན་བསྐྱེད་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས། རང་བཞིན་གྱི་གནས་ནས་རྩ་བརྒྱུད་ཀྱི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས། དཔལ་ལྡན་དམག་ཟོར་རྒྱལ་མོས་གཙོ་མཛད།
དམ་ཅན་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་དང་བཅས་པས། ཕྱོགས་བཅུའི་གནས་རྣམས་ནས་བྱོན་མདུན་གྱི་ནམ་མཁའ་ས་གཞི་བར་སྣང་ཐམས་ཅད་ཁྱབ་པར་བཞུགས་པར་བསམ་ལ་དར་ནག་འཕྱར་རོལ་མོ་རྣམས་ཀྱི་སྒྲ་སྒྲོགས། གུ་གུལ་དང་ཤ་ཆེན། ཚིལ་ཆེན། ཅོང་ཞི་རྣམས་བསྲེས་པའི་དུད་པ་སྦྱར། དམ་ཚིག་གི་རྡོ་རྗེ་དར་ནག་གི་གཡབ་དར་དང་བཅས་པ་གཡོབ་ཅིང་མི་རྐང་དང་ཤུགས་པའི་སྒྲས་འབོད། རྣལ་འབྱོར་པ་ཏིང་ངེ་འཛིན་བརྟན་པོ་དང་ལྡན་པས་རྔ་བརྡུང་ཞིང་དབྱངས་དང་བཅས་ཏེ། བྷྱོཿ དམག་ཟོར་རྒྱལ་མོ་འཁོར་བཅས་རྣམས། །
རྣལ་འབྱོར་བདག་གི་དད་པ་དང་། ། སྔོན་གྱི་དམ་ཚིག་རྗེས་དགོངས་ལ། ། འདིར་གཤེགས་བཅོལ་བའི་ཕྲིན་ལས་མཛོད། ། བྷྱོཿ དུས་གསུམ་རྒྱལ་བ་ཀུན་གྱི་ཡུམ། ཚར་ཆེན་གྱིས་མཛད་པའི་སྲུང་མ་སྤྱིའི་ཐུག་ཆོག་ལ་སྤྱན་འདྲེན་དམིགས་བསལ་འདི་དང་། དབུ་ཞབས་ཐམས་ཅད་ན་ཡོད་པའི་དམག་ཟོར་མ་ཞེས་པའི་ཚིག་རྣམས་ཁོ་བོས་བསྒྱུར། ། ཨེ་ཀ་ཛ་ཊི་འདོད་ཁམས་མ། ། དམག་ཟོར་རྒྱལ་མོ་མཐུ་རྩལ་ཅན། ། དུས་བཞིའི་ལྷ་མོ་གཤེགས་སུ་གསོལ། །
གསང་བའི་ཡབ་བཞི་བདུད་ཕྲུག་ཚོགས། ། དཀར་སྔོ་དམར་སེར་མ་མོའི་འཁོར། ། བ་ལང་མ་དང་ཁྲི་གཉན་མ། ། དྲེགས་པའི་འཁོར་བཅས་གཤེགས་སུ་གསོལ། ། སྤྲིན་ལྟར་འཐིབས་པས་འདིར་གཤེགས་ཤིག ། གློག་ལྟར་འཁྱུག་པས་འདིར་གཤེགས་ཤིག ། འབྲུག་ལྟར་སྒྲོགས་པས་འདིར་གཤེགས་ཤིག ། ཐོག་ལྟར་འདྲིལ་པས་འདིར་གཤེགས་ཤིག ། བྷྱོཿ རྡོ་རྗེ་འཆང་གི་སྤྱན་སྔ་རུ། །
ཇི་ལྟར་ཁས་བླངས་དམ་བཅས་པ། ། བྱིན་གྱིས་བརླབས་པའི་གནས་འདི་རུ། ། དྲག་པོའི་ལས་ལ་སྤྱན་འདྲེན་གཤེགས། ། དམ་ཅན་མཁའ་འགྲོ་འདུ་བའི་གནས། ། བྱིན་རླབས་ཡོན་ཏན་འབྱུང་བའི་གཞི། ། བདེ་ཆེན་རོལ་པའི་གཞལ་ཡས་ཁང་། ། དགྲ་བགེགས་བསྒྲལ་བའི་གདན་ལ་བཞུགས། ། བྷྱོཿ སྦྱར་བའི་སྤོས་དང་གཡབ་པའི་དར། ། རྔ་ཆེན་སྒྲ་དང་དུང་ཆེན་གླིང་། །
རྣལ་འབྱོར་དྲག་པོའི་ངར་སྐད་ཀྱིས། ། སྤྱན་འདྲེན་མ་ཐོག་མྱུར་དུ་བྱོན། ། དམ་ཅན་རྒྱ་མཚོ་མཐུ་རྩལ་ཅན། ། སངས་རྒྱས་བསྟན་པ་སྐྱོང་བ་རྣམས། ། གསང་བའི་མཆོད་སྤྲིན་རྒྱ་མཚོས་མཆོད། ། དམ་ཚིག་དབང་གིས་འདུས་གྱུར་ཅིག ། ཅེས་ཡིད་མ་ཡེངས་པར་སྤྱན་དྲངས། བྷྱོཿ རཀྨོ་བྷྱོཿབྷྱོཿ རཀྨོ་ཐུན་བྷྱོཿ
རཀྨོ་ཁ་ལ་རག་ཆེན་མོ། རཀྨོ་ཨ་བྱ་ཏ་བྱ་ཐུན་བྷྱོཿ རུ་ལུ་རུ་ལུ་ཧཱུྃ་བྷྱོཿཧཱུྃ། ཨོཾ་ཧཱུྃ་ཤྲཱི་ཡེ་དེ་ཝཱི་མ་ཧཱ་ཀཱ་ལི་དེ་ཝི་ས་པ་རི་ཝཱ་ར་ས་མ་ཛཿ ཛཿཧཱུྃ་བཾ་ཧོཿ ཞེས་བརྗོད་ཅིང་དྲག་རོལ་ཡུན་རིང་དུ་བྱ། རེ་མ་ཏི་ས་པཱ་རི་ཝཱ་ར་གྲྀཧྣ་དཾ་ཨ་ནས་ཤཔྟའི་བར་གྱིས་ཕྱི་མཆོད་དང་། རེ་མ་ཏི་སོགས་ལ་འབྲུ་གསུམ་བཏགས་པས་ནང་མཆོད་ཕུལ། རང་ཉིད་ཡི་དམ་དུ་གསལ་བའི་ཐུགས་ཀ་ནས་འོད་ཟེར་དམར་ནག་ཚ་ཞིང་རྩུབ་པ་འཕྲོས། མདུན་གྱི་དམག་ཟོར་འཁོར་བཅས་སྐུ་ལ་ཕོག་པས་ཐུགས་དམ་གྱི་རྒྱུད་བསྐུལ།
ཐུགས་ཀ་ནས་རང་འདྲ་བའི་ཕོ་ཉ་ལས་མཁན་ནམ་མཁའི་མཐའ་ཁྱབ་པར་འཕྲོས། འཇིག་རྟེན་གྱི་ཁམས་ཀྱི་དགྲ་བགེགས་ལོག་འདྲེན་ཐམས་ཅད་ཚར་བཅད། འཁོར་འདས་ཀྱི་ནུས་མཐུ་ཐམས་ཅད་ཚུར་འདུས། མདུན་བསྐྱེད་རྣམས་ལ་ཐིམ་པས་གཟི་བརྗིད་ནུས་པ་བལྟ་བར་མི་བཟོད་པ་ཁམས་གསུམ་ཐམས་ཅད་འདར་ཕྲི་ལི་ལི་ཡོད་པར་གྱུར། ཞེས་བརྗོད། རུ་མཚོན་ལ་རྡོ་རྗེ་གཟུངས་ཐག་དང་། དར་ཐག་བཏགས་པ། རྣལ་འབྱོར་པ་གཞི་བསྙེན་མཐར་ཕྱིན་པས་བཟུང་དཔོན་སློབ་རྣམས་མགྲིན་གཅིག་ཏུ། མ་མ་ཏྲག་རཀྵ། དྷ་ཀི་དྷ་ཀི
ཏྲིག་ཏྲིག དུན་ཛཿ རུ་ཏྲ་རུ་ཏྲ། བཾ་བྷྱོ་བཾ་བྷྱོཿ མུཾ་ནི་མུཾ་ནི། ཚལ་པ་ཚལ་པ་འབོད་པའི་སྔགས་སོ། ། ཏྲཀ་རཀྵ་དགྲ་བོ་ཎི་མཱ་ར་ཡ། ཚལ་པ་སེ་ན་རྦད་རྦད་པའི་སྔགས་སོ། ། མ་མ་ཏྲག་རཀྵ། ཊ་ཀི་ཊ་ཀི
ཏྲིག་ཏྲིག་དགྲ་བོའི་ཙིཏྟ་ལ་ཐུན་ཙིཏྟ་ལ་ཛྭ་ལ་རཾ། མ་མ་ཐུན་རཀྴ། མ་མ་ཐུན་སྲོག་ཙིཏྟ་སོད། དགྲ་བོ་མཱ་ར་ཡ་མཱ་ར་ཡ། སོད་སོད། ཁཱ་ཧི་ཁཱ་ཧི་བཞེས་ཤིག་རོལ་ཅིག ཅེས་མར་པས་རྔོག་པ་ལ་གནང་བའི་དུད་སོལ་མའི་ཞལ་གདམས་ལས་བྱུང་བའི་བོད་རྦད་བསད་གསུམ་འདིའམ། ཡང་ན། ཨོཾ་ཨཱཿཧཱུྃ་ཨེ་ཧྱ་ཧི་ཨ་ར་ལི་ཛཿཛཿ ཧྲིང་ཧྲིང་།
ཞེས་སྤྱན་དྲངས་སོ། ། མ་མ་ཏྲག་རཀྵ་རཀ་མུ་ཏྲ། རུ་ལུ་བྷྱོཿ ཛཿཧཱུྃ་ཞེས་ལས་གཉེར་གཏད་དོ། ། ནག་མོ་ཁ་ལ་ཛ་ཡ་དུ་ཛ་ཡ་དུ། ནག་མོ་ཁ་ལ་ཛ་ཡ་དུ། ས་མ་ཧོཿ རུ་ལུ་རུ་ལུ་དུན་བྷྱོཿ སྙིང་ཁ་ལ་མ་དུན་བྷྱོཿ ཞེས་རཀྟ་སྦྲེང་ཐུགས་དམ་བསྐང་ངོ་། །
ཞེས་སློབ་དཔོན་པདྨས་མཛད་པའི་མ་མོ་སྲོག་སྒྲུབ། འཇམ་དབྱངས་རལ་གྲིས་དམག་ཟོར་མའི་ཆོས་སྐོར་ཁྲོད་ནས་བྱུང་བའི་སྔགས་འདི་ལ་བོད་རྦད་བསད་གསུམ་གྱི་མིང་བཏགས་མི་འདུག་ཀྱང་། དོན་ལ་དེར་འགྲོ་སྟེ། སྤྱན་འདྲེན་དང་བོས་པ་དོན་གཅིག་གཉེར་གཏད་དང་རྦད་པ་དོན་གཅིག་བཅོལ་དམ་མམ། བསྐུལ་ལམ། བསད་པ་དོན་གཅིག་པས་འདིར་བྲིས་པ་ཡིན་ནོ། ། གང་ནའང་བོད་རྦད་བསད་གསུམ་དེ་དག་བརྒྱ་རྩའམ། ཉེར་གཅིག་ཙམ་རེ་འུར་འདོན་བྱ། རྣལ་འབྱོར་པ་གཅིག་གམ། གཉིས་གསུམ་ཙམ་གྱིས་གཟུངས་ཐག་སོགས་ནས་བཟུང་།
འོག་གི་བསྐུལ་མི་བྱེད་པར། བྷྱོཿ རཀྨོ་བྷྱོཿབྷྱོཿ སོགས་ལྷ་མོ་འདིས་སྔགས་རྒྱུན་མ་ཆད་པར་བཟུང་། གཞན་རྣམས་ཀྱིས་གསོལ་ཁ་བྱ་སྟེ། དེ་ཡང་སྔར་གྱི་སྟེགས་བུའི་ཁའི་གཏོར་མ་ཆེ་བའི་གཡས་སུ་ཤ་དམར་པོ་དུམ་བུ་དགུ་དང་། ཆང་ཕུད་གཙང་མ་བཞག གཡོན་དུ་ཕྱེ་མར་དང་། ཁྲག་ཆབ་བཞག མདུན་དུ་ལས་ཀྱི་རྡོ་རྗེ་ཞིག་གིས་ལྕགས་སྣོད་གཙང་མའི་ནང་དུ་གཡས་ནས་ཤ་རེ།
གཡོན་ནས་ཕྱེ་མར་མཐེབ་སྐྱུ་རེ་བཅུག གསོལ་ཁ་ཚར་རེ་ལ་དེ་འདྲ་བ་ལན་གསུམ་གཏོར་ཆེན་ལ་བསྟབས་ཅིང་། གཡས་གཡོན་ནས་ཁྲག་ཆང་ཀྱང་ཐིགས་རེ་བླུག རྣལ་འབྱོར་པ་གཞན་རྣམས་ཀྱིས་རོལ་མོའི་བྱེ་བྲག་ཀུན་ཐོགས་ནས། མདུན་གྱི་གཏོར་རྫས་དགྲ་བགེགས་ཀྱི་ཤའི་རི་བོ། ཁྲག་གི་རྒྱ་མཚོ། རུས་པའི་གྲམ་ཁྲོད་ཆེན་པོས་སྟོང་གསུམ་ཐམས་ཅད་ཁྱབ་པར་བསམ་ལ་དེ་རྣམས་དམག་ཟོར་འཁོར་དང་བཅས་པའི་ཞལ་དམར་གནམ་ས་ཙམ་གདངས་པའི་ནང་དུ་སིབ་ཀྱིས་བཏབ་པས་ཧབ་ཐོབ་ཏུ་བཞེས་ནས། ཐུགས་རྒྱུད་ཟག་མེད་ཀྱི་བདེ་བས་མཉེས་ནས་བདག་གི་ཅི་བཅོལ་བའི་ལས་ཐོགས་པ་མེད་པར་བསྒྲུབས་པར་བསམས་ལ། དབྱངས་དང་བཅས། འདི་ཡང་ཐུག་ཆོག་ནས་འབྱུང་བའི་དགོངས་གསོལ་ལ་དམག་ཟོར་ཁོ་ནར་ཁོ་བོས་བསྒྱུར།
༈་་་་་བྷྱོཿ ལྷ་མོའི་མཚན་གསོལ་དཔལ་ལྡན་རེ་མ་ཏི། ། རྒྱལ་བའི་བསྟན་སྲུང་བཀའ་ཡི་བྱ་ར་བ། ། གདུག་པ་ཚར་གཅོད་དྲག་ཤུལ་མཐུ་རྩལ་ཅན། ། བདུད་འདུལ་དཔའ་མོ་དམག་ཟོར་འཁོར་བཅས་རྣམས། ། བདག་ཅག་རྣམས་ལ་བརྩེ་བས་དགོངས་སུ་གསོལ། ། འདོད་ཡོན་རྒྱ་ཆེན་གཏོར་མའི་རྒྱ་མཚོ་དང་། ། ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། ། དཔལ་ལྡན་དམག་ཟོར་རྒྱལ་མོ་འཁོར་བཅས་ལ། ། གུས་པའི་ཚུལ་གྱིས་མཆོད་པ་དམ་པར་འབུལ། །
དགྱེས་པའི་སེམས་ཀྱིས་མཆོད་གཏོར་འདི་བཞེས་ལ། ། སྔོན་གྱི་ཐུགས་དམ་འཕྲིན་ལས་ཉེར་དགོངས་ལ། ། བདག་ཅག་དཔོན་སློབ་ཡོན་མཆོད་འཁོར་བཅས་ལ། ། མི་མཐུན་གནོད་པའི་རྐྱེན་རྣམས་ཞི་བ་དང་། ། འདོད་དོན་མཐུན་པའི་རྐྱེན་རྣམས་སྒྲུབ་པ་དང་། ། ཐུབ་པའི་བསྟན་པ་རྒྱས་པར་མཛད་དུ་གསོལ། ། དེ་ནས་འདུར་དབྱངས་བྱ་ཞིང་། བྷྱོཿ དཔལ་ལྡན་ལྷ་མོ་ནག་མོ། ། ས་བཅུ་དབང་ཕྱུག་ཆེན་མོ། །
རྒྱལ་བའི་བཀའ་སྲུང་དམ་པ། ལྷ་སྲུང་ཡོངས་ཀྱི་དེད་དཔོན། ། དུར་ཁྲོད་ཀུན་གྱི་བདག་པོ། ། རིག་འཛིན་ཡོངས་ཀྱི་སྲོག་ཤིང་། ། རྣམ་འབྱོར་ཀུན་གྱི་དགྲ་ལྷ། ། བསྟན་པ་ཡོངས་ཀྱི་བྱ་ར་བ། ། དུག་གསུམ་ནད་གྱི་སྨན་པ། ། བདུད་འདུལ་རྣམས་ཀྱི་དཔའ་མོ། ། མེ་ལྕེ་འབར་བའི་རྒྱུད་ལས་འཁོལ་མོའི་མཚན་གྱིས་རྣམ་གྲངས་སྦས་པའི་བུ་མོ་ནས་ནག་མོ་རེ་མ་ཏི་ཞེས་པའི་བར་གསུངས་པ་བཏུས་པའོ། ༈་་་་་སྦས་པའི་བུ་མོ་ཐལ་མདོག
མི་ཕམ་ཁྲོ་གཉེར་རོ་ལོངས་མ། རེ་མ་ཏི། དམར་འདབ་ཕུར་པའི་ལྷ་སེར་ཅན། ཆུ་སྲིན་མགོ་བོ་ཅན། ཀླུ་མོ་རེ་མ་ཏི། སྲིད་པ་གསུམ་གྱི་བློ་འཕྲོག་མ། ཡ་མཚན་འཕྲུལ་གྱི་གཤོག་པ་ཅན། ཡཀྵ་རེ་མ་ཏི། རྡོ་རྗེ་གློག་མ་སྤྲིན། གནོད་སྦྱིན་བཤན་པ་ནག་མོ་རེ་མ་ཏི།
དམ་ཉམས་ཀུན་གྱི་སྲོག་གཅོད། མནའ་ཟན་ཀུན་གྱི་གཤེད་མ། གནོད་བྱེད་དགྲ་བགེགས་རྣམས་ཀྱི་བདུད་མོ་ཁྱེད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། ཞེས་བརྗོད་ཅིང་གོང་དུ་བཤད་པའི་གཏོར་སྔགས་ལན་གསུམ་རོལ་ཆེན་དང་བཅས་པས་གསོལ་དང་པོ་བསྟབ། ཡང་སྔར་བཞིན་བཤམས་ལ། གཞན་ཡང་ཐབས་མཆོག ཡབ་བཞི་པོ་འདི་ཡང་མེ་ལྕེ་འབར་མིན་རྒྱུད་ལ་སོགས། འབྱུང་པོ་དགེ་བ། བགེགས་རྒྱལ་བི་ན་ཡ་ཀ གནོད་སྦྱིན་ཡཀྵ་ཀཱ་ལ།
དྲི་བཞོན་ཝ་ཡ་ཝོ། བདུད་ཕྲུག་བྱེ་བ་འབུམ་སྡེ། དཀར་མོ་ཞལ་གྱིས་བཞེས་མ། སྔོན་མོ་རལ་པ་འཛིངས་མ། དམར་མོ་གཏུམ་མོ་ཆེན་མོ། སེར་མོ་མཁའ་ལ་བཞེད་མ། བ་ལང་དྲེད་སྣ་མ། ཁྲི་གཉེན་ས་ལེ་མ། འཁོར་གྱི་མ་མོ་མཁའ་འགྲོ། དཔལ་མགོན་བདུན་ཅུ་རྩ་གཉིས།
བདུད་རྒྱལ་གྱི་དམག་དཔུང་ཉི་ཁྲི་ཆིག་སྟོང་། ལྷ་དམག་བྱེ་བ་དུང་ཕྱུར། ཕྱོགས་སྐྱོང་ཞིང་སྐྱོང་། དུར་ཁྲོད་ཀྱི་བདག་མོ། དྲེགས་པ་ཕོ་རྒྱུད་མོ་རྒྱུད། སྣང་སྲིད་ལྷ་སྲིན་སྡེ་བརྒྱད། མདུན་གྱི་ཤུལ་འདྲེན། གཡས་གཡོན་གྱི་རུ་འདྲེན། རྒྱབ་ཀྱི་རྗེས་མྱུལ། མཁའ་ལྡིང་བྱ་ནག
དེ་མོ། ནག་མོ། ཁྱི་ནག ཅེ་སྤྱང་སྔོན་པོ། མི་ནག་པོ་འོ་དོད་ཅན། སྤྲུལ་པའི་ཁྲོ་བོའི་ཚོགས། བདུད་ནག་པོ་གཤིན་རྗེའི་ཚོགས། གདོང་ཅན་གྱི་ཚོགས་འཁོར་དང་བཅས་པ་ཐམས་ཅད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། མཆོད་པ་དམ་པར་འབུལ་ཞིང་གསོལ་ལོ་མཆོད་དོ། ། རོལ་ཆེན།
ཨ་ཀཱ་རོ་ལན་གསུམ་བཟླས་ཤིང་གསོལ་ཁ་གཉིས་པ་བསྟབས། ཡང་བཤམས་ལ། རྡོ་རྗེ་འཛིན་པའི་བཀའ་དང་བསྟན་པ་རིན་པོ་ཆེ་ལ་དགོངས་ཏེ་ཁྱེད་རྣམས་ཀྱིས་དགེས་ཤིང་མོས་པའི་ཐབས་ཀྱིས་བཞེས་ལ། རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་གྱི་ནད་དང་གནོད་པ། གདོན་བགེགས་ཐམས་ཅད་ཞི་བར་མཛོད། ཚེ་དང་བསོད་ནམས་དང་དཔལ་འབྱོར་ཐམས་ཅད་རྒྱས་པར་སྤེལ། དབང་ཕྱུག་དང་ནུས་མཐུ་བསྐྱེད། སྙན་པ་དང་གྲགས་པ་སྒྲུབས། དྲེགས་པའི་འགྲོ་བ་ཕོ་མོ་ཐམས་ཅད་དབང་དུ་བསྡུས། གནོད་བྱེད་དགྲ་བགེགས་ཐལ་བ་རྡུལ་དུ་རློག་ཅིག
གཞན་ཡང་བདག་ཅག་རྣམས་ཀྱི་རྒྱགས་ཆད་ཀྱི་མ་མཛོད་དང་། བློ་ལྷག་པའི་ཕ་མཛོད་ཅིག རྒྱབ་ཀྱི་སློག་པ་དང་། མདུན་གྱི་འཁར་བ་མཛོད། ཉིན་གསུམ་གྱི་བྱ་ར་དང་། མཚན་གསུམ་གྱི་མེལ་ཚེ་མཛོད། ཡོ་ན་སྲོངས། འགྱེལ་ན་སློངས། ཆད་ན་འཐུད་ཅིག རལ་ན་ཚེམས་ཤིག
སྟོར་ན་འཚོལ་ལ། བརྗེད་ན་བསྐུལ་ཅིག མགོ་གང་གི་ཡར་ལ་བསྟོད་ལ། དཀྱུས་གང་གི་མར་ལ་སྲིངས་ཤིག གཞན་ཡང་ལེགས་པ་བརྒྱ་དང་སྤྲོད་ལ། ཉེས་པ་སྟོང་དང་བསྣོལ་ཅིག བསམ་པ་ཡིད་བཞིན་སྒྲུབས་ལ། རེ་བ་རྒྱ་མཚོ་ལྟ་བུར་སྐོངས་ཤིག མཐུན་པའི་དངོས་གྲུབ་སྩོལ་ལ། མི་མཐུན་པའི་ཕྱོགས་ཐམས་ཅད་བཟློག་ཅིག
གནོད་བྱེད་ཀྱི་དགྲ་བགེགས་བཟློག་པའི་རུ་མཚོན་གྱི་རྒྱལ་མཚན་ལ་བརྟན་པར་བཞུགས་ཏེ་དགྲ་དཔུང་ཆོམས་ལ་བགེགས་དཔུང་ཐམས་ཅད་ཤིགས་ཅིག དམག་དཔུང་བསྐྱེད་ལ་རུ་མཚོན་ཕྱོར་ཅིག སངས་རྒྱས་ཀྱི་བསྟན་པ་སྲུངས་ཤིག དཀོན་མཆོག་གི་དབུ་འཕང་ཆེན་པོ་བསྟོད་ཅིག གཞན་ཡང་སྤོ་ལ་དར་འཕྱོར་ལ། ཁྲོམ་དུ་དུང་བུས་ཤིག གཏམ་ངན་རྒྱུན་ཆོད་ལ། སྙན་གྲགས་འཇིག་རྟེན་དུ་སྒྲོགས་ཤིག དམ་ཆོས་མི་ནུབ་པའི་རྒྱལ་མཚན་ནམ་མཁའ་ལ་ཕྱོར་ལ། མཐོ་རིས་དང་ཐར་པ་བྱང་ཆུབ་བསྒྲུབ་པའི་མགོན་གྲོགས་མཛོད་ཅིག
སྐྱབས་དང་། དཔུང་གཉེན་དང་། རྟེན་དང་། བརླིང་མཛོད་ཅིག བདག་ཅག་གིས་ཇི་ལྟར་བསྒོ་བ་བཞིན་བཅོལ་བའི་འཕྲིན་ལས་ཐམས་ཅད་མྱུར་དུ་སྒྲུབ་ཤིག གོང་དུ་བཤད་པའི་གཏོར་སྔགས་དང་། ཨ་ཀཱ་རོ་རོལ་ཆེན་དང་བཅས་པས་གསོལ་ཁ་གསུམ་པ་བསྟབས། སླར་ཡང་དེ་འདྲ་ཚར་གཉིས་ཏེ་ཡོངས་དྲིལ་ཚར་གསུམ་རྫོགས་པ་དང་། དེ་དག་གི་ལྷག་མ་ལུས་པ་རྣམས་ཀྱང་བསྟབས། དེ་ནས་མངའ་གསོལ་དཔངས་བསྟོད་རྒྱས་པར་བྱ་བ་ནི།
རོལ་མོ་དབྱངས་དང་བཅས་པས། མངའ་གསོལ་འདི་ལ་བདག་ཆེན་གྲགས་བློ་བའི་གསུང་ཕྲན་བུ་མ་གཏོགས་གཞན་ཚང་མ་ཁོ་བོ་རང་གི་གསར་རྩོམ། ༈་་་་་བྷྱོཿ ཆོས་དབྱིངས་ཤེས་རབ་ཕ་རོལ་ཕྱིན། ། མ་གཅིག་དམག་ཟོར་རྒྱལ་མོ་ལ། ། རྩ་བརྒྱུད་བླ་མས་མངའ་གསོལ་བས། ། བྱིན་བརླབས་སྤྲིན་ཕུང་ཐིབས་སེ་ཐིབ། ། ཡི་དམ་རྒྱ་མཚོས་མངའ་གསོལ་བས། ། གྲུབ་གཉིས་ཟིམ་ཆར་ཐུ་ལུ་ལུ། སངས་རྒྱས་རྣམས་ཀྱིས་མངའ༞ །
ཡེ་ཤེས་རྒྱ་མཚོ་ཁྱི་ལི་ལི། ། དམ་པའི་ཆོས་ཀྱིས་མངའ༞ ། ཡིད་བཞིན་ནོར་བུ་མེ་རེ་རེ། ། འཕགས་པའི་དགེ་འདུན་མངའ༞ ། འཕྲིན་ལས་གཟི་འོད་གསལ་ལ་ལ། ། དམ་ཅན་རྒྱ་མཚོས་མངའ༞ ། དྲག་ཤུལ་སྣང་བ་འཚེ་རེ་རེ། ། ནོར་ལྷ་རྣམས་ཀྱིས་མངའ༞ ། ཕྱྭ་གཡང་བང་མཛོད་ཁྲིགས་སེ་ཁྲིག ། གཏེར་བདག་རྣམས་ཀྱིས་མངའ༞ །
ཕུན་ཚོགས་འདོད་དགུ་ཉི་ལི་ལི། ། ཆོས་ཀྱི་དབྱིངས་ཀྱིས་མངའ༞ ། གང་སྐུ་ཨིནྡྲ་ནི་ལིའི་མདོག ། བསྟན་སྲུང་དྲག་མོར་མངའ༞ ། གར་དགུའི་ཉམས་ཀྱིས་ཀུན་ལ་འཁྱུད། ། བཅོམ་ལྡན་རིགས་ལྔས་མངའ༞ ། ཐོད་སྐམ་ལྔ་ཡིས་དབུ་ལ་བརྒྱན། ། གིང་ཆེན་དཔའ་བོས་མངའ༞ ། རུས་པའི་རྒྱན་ཆ་ཁྲོ་ལོ་ལོ། ། སྒེག་མོ་དཔའ་མོས་མངའ༞ །
རིན་ཆེན་རྒྱན་ཆ་སི་ལི་ལི། ། བདུད་དཔུང་འཇོམས་པར་མངའ༞ ། ཙནྡན་བེ་ཅོན་ཀླད་ལ་བསྐོར། ། དངོས་གྲུབ་སྩོལ་བར་མངའ༞ ། ནལ་ཐོད་ཁྲག་གང་ཕྱག་ན་བསྣམས། ། ཚངས་པ་ནས་རྣམ་སྲས་མངའ་གསོལ་གྱིས་བར་མེ་ལྕེ་འབར་བ་ནས་བཤད་པའི་ལོ་རྒྱུས་དང་སྦྱར། ཚངས་པའི་རྒྱལ་པོས་མངའ༞ ། རྨ་བྱའི་སྒྲོ་གདུགས་གཙུག་ན་ལྡིང་། ། ཉེ་བའི་དབང་པོས་མངའ༞ ། ཉི་ཟླ་གཙུག་དང་ལྟེ་བ་བརྒྱན། །
ཀླུ་རྒྱལ་དགའ་བོས་མངའ༞ ། འཇིགས་པའི་བྲང་འགྲོས་སྙན་གཡས་མཛེས། ། ལྷ་ཕྲན་རྣམས་ཀྱིས་མངའ༞ ། དེ་ལ་གསེར་གྱི་དྲིལ་བུ་གསིལ། ། རྣམ་ཐོས་སྲས་ཀྱི་མངའ༞ ། སྙན་གཡོན་སེང་གེའི་རྒྱན་གྱིས་སྤྲས། ། སྙན་གྲགས་ཀུན་གྱིས་མངའ༞ ། དེ་ཡི་ང་རོས་སྟོང་གསུམ་གཡོ། ། འོད་ལྷ་དཀར་པོས་མངའ༞ ། སྣ་ཚོགས་དར་གྱི་ཅོད་པཎ་བཀླུབས། །
ཤ་ཟ་མཁའ་འགྲོ་མངའ༞ ། སྐུ་སྟོད་ཞིང་ཆེན་གཡང་གཞི་གསོལ། ། འཇིགས་རུང་སྲིན་མོར་མངའ༞ ། རེ་ལྡེའི་གོས་ཀྱིས་རྣམ་པར་བརྒྱན། ། སྣང་སྲིད་མ་མོས་མངའ༞ ། དམ་ཉམས་མགོ་རློན་འཕྲེང་བ་འཕྱང་། ། དྲེགས་པ་ཡོངས་ཀྱིས་མངའ༞ ། སྟག་ལྤགས་རློན་པའི་ཤམ་ཐབས་ཅན། ། དུར་ཁྲོད་བདག་པོས་མངའ༞ ། ཁྲག་ཞག་ཐལ་བའི་ཐིག་ལེ་ཅན། །
དུང་སྐྱོང་ཁོལ་མོ་མངའ༞ ། སྲིན་པོའི་དྲེའུ་གྭ་དམར་ཆིབས། ། རཀྵ་རཱ་ཛས་མངའ༞ ། ཞབས་གཉིས་ལྕགས་སྒྲོག་དག་གིས་མཛེས། ། བསྟན་འཛིན་ཡོངས་ཀྱིས་མངའ༞ ། བཞོན་པ་ཟངས་སྒ་སོགས་ཀྱིས་བརྒྱན། ། རི་ནག་དཔུང་པས་མངའ་གསོལ་བས། ། བདུད་ཀྱི་ཁྲམ་ཤིང་རྐེད་ལ་གཟེར། ། ཡམ་ཤུད་དམར་པོས་མངའ༞ ། བཙན་གྱི་བྱང་དམར་མཆན་དུ་བཅུག །
རིམས་བདག་ཀུན་གྱིས་མངའ༞ ། སྔ་ཤར་ནད་ཀྱི་རྐྱལ་པ་བཀལ། ། རྡོ་རྗེ་ཟླ་བས་མངའ༞ ། ཤོ་རྡེ་དཀར་ནག་འཕྱང་འཕྲུལ་ཅན། ། མཚོ་སྨན་རྒྱལ་མོས་མངའ༞ ། ཕྱི་ཤར་མཚོན་གྱི་གྲུ་གུ་བཏགས། ། སྟོང་གསུམ་འདུལ་བར་མངའ༞ ། རླུང་ནག་འཚུབས་མའི་དབུས་ན་བཞུགས། ། བགེགས་དཔུང་སྲེག་པར་མངའ༞ ། བསྐལ་པའི་མེ་དཔུང་ཕྱོགས་བཅུར་གཡོ། །
ཞིང་བཅུའི་གཤེད་མར་མངའ༞ ། ཤ་ཁྲག་རུས་པ་སྲོག་དབུགས་རོལ། ། དམག་ཟོར་རྒྱལ་མོར་མངའ༞ ། སྲིད་གསུམ་དྲེགས་པ་དབང་དུ་བསྡུས། ། དུར་ཁྲོད་བདག་མོར་མངའ༞ ། འཇིགས་རུང་འཁོར་གྱིས་ཀུན་ནས་བསྐོར། ། བྷྱོཿ མ་གཅིག་གཉེན་གྱི་རེ་མ་ཏི། ། དབང་ཕྱུག་ཆེན་པོ་སྲིད་པའི་ཡབ། ། ན་ལ་རྩེ་ནི་ཁྲོ་མོའི་ཡུམ། །
རྗེ་གཅིག་ལྷ་མོ་དུང་སྐྱོང་མ། ། ཁོལ་མོ་དམར་འདབ་ཕུར་པའི་ལྷ། ། གསང་བའི་ཡབ་བཞི་བདེ་བའི་མཛོད། ། སྲས་ནི་བདུད་ཕྲུག་བྱེ་བ་འབུམ། ། སྤྲུལ་པ་དུས་བཞིའི་ལྷ་མོ་དང་། ། རེ་མ་ཏི་བཞི་ཚེ་རིང་ལྔ། ༈་་་་་ཕུར་སྲུང་བདག་ཉིད་མ། བོད་ཁམས་སྐྱོང་བའི་བསྟན་མ། ༈་་་་་།ནམ་གྲུ་མཆེད་བརྒྱད་བཅུ་གཉིས་སྡེ། ། ཡང་སྤྲུལ་ཕོ་ཉར་བཅས་པ་རྣམས། །
གཟི་བརྗིད་ཆེན་པོ་མངའ་གསོལ་ལོ། ། མཐུ་རྩལ་ཆེན་པོར་དབང་བསྐུར་རོ། ། དྲག་ཤུལ་ཆེན་པོར་དཔངས་བསྟོད་དོ། ། ཐུགས་རྗེ་ལྡན་པར་གསོལ་འདེབས་སོ། ། ཕྲིན་ལས་མཛད་པར་བདག་བསྐུལ་ལོ། ། དགྲ་བོ་སྒྲོལ་བར་དུས་འདེབས་སོ། ། མགྲིན་བཟང་གྭ་དམར་དྲེའུ་དམར། ། གཡག་ལུག་ཁྱི་སྤྱང་བྱ་མོ་ནག ། ཕྱི་རྟེན་རྫས་མཆོག་མཆོད་པ་ཡིས། ། ཕྱི་ཡི་སྲུང་མར་མངའ་གསོལ་ལོ། །
དུར་ཁྲོད་རོལ་པའི་གཞལ་ཡས་ཁང་། ། ཤ་ཁྲག་མཆོད་གཏོར་རྟེན་མདོས་སོགས། ། ནང་གི་རྟེན་རྫས་སྣ་ཚོགས་ཀྱིས། ། ནང་གི་སྲུང་མར་མངའ་གསོལ་ལོ། ། ནལ་བུའི་ཤ་ཁྲག་རྒྱལ་མཚན་དང་། ། ཤིང་ལོ་མ་ལྷུང་དཔའ་བོའི་ཤ ། གསང་བའི་རྟེན་རྫས་སྣ་ཚོགས་ཀྱིས། ། གསང་བའི་སྲུང་མར་མངའ་གསོལ་ལོ། ། བྷྱོཿ གསང་བ་ཆེན་པོ་གནས་མཆོག་འདིར། །
ཤ་ཁྲག་གཏོར་མ་རི་ལྟར་སྤུངས། ། ཛ་གད་བདུད་རྩི་མཚོ་ལྟར་འཁྱིལ། ། དྲི་བསུར་ངད་པ་སྤྲིན་ལྟར་གཏིབས། ། འདོད་དགུ་སྣ་ཚོགས་ཆར་ལྟར་འབབ། ། ཏིང་འཛིན་སྔགས་ཀྱིས་བྱིན་རླབས་ནས། ། སྔར་བཅོལ་གཏང་རག་འདི་འབུལ་ལོ། ། ད་བཅོལ་ཞུ་སྐྱེམས་འདི་འདྲེན་ནོ། ། བཞེས་ཤིག་རོལ་ཅིག་དགོངས་པར་མཛོད། ། མཆོད་ནི་དམ་རྫས་གཏོར་མས་མཆོད། ། གསོལ་ནི་སྤྱན་གཟིགས་མཆོད་པས་གསོལ། །
རྟེན་ནི་རུ་མཚོན་རྟགས་ལ་བརྟན། ། འབོད་ནི་དུང་ཆེན་གླིང་བུས་འབོད། ། བསྐང་ནི་མཐུན་པའི་རྫས་ཀྱི་བསྐང་། ། རྦད་དོ་སྡང་བྱེད་དགྲ་ལ་རྦད། ། བསྐུལ་ལོ་དྲག་པོའི་ལས་ལ་བསྐུལ། ། ཆོས་སོ་དཔའ་བོ་དམག་ལ་ཆོས། ། བསྟེན་ནོ་དམག་ཟོར་རྒྱང་མ་རིང་། ། བསྐུལ་ལོ་དམག་ཟོར་ཕྲག་མ་དོག ། གཡབ་བོ་དམག་ཟོར་སྤྱན་མ་རྟུལ། ། འབོད་དོ་དམག་ཟོར་སྙན་མ་སྲ། །
གསོལ་ལོ་དམག་ཟོར་ཐུགས་མ་རིང་། ། གཏད་དོ་དམག་ཟོར་མཐུ་མ་ཆུང་། ། བསྐུལ་ལོ་དམག་ཟོར་རྩལ་མ་ཞན། ། དམ་ཅན་བསྟན་སྲུང་རྒྱ་མཚོའི་ཚོགས། ། དམ་བཅས་ཞལ་བཞེས་མཛད་པ་རྣམས། ། མཐུ་དང་ལྡན་པར་མངའ་གསོལ་ལོ། ། སངས་རྒྱས་བསྟན་པ་བུ་བཞིན་སྐྱོངས། ། རྩལ་དང་ལྡན་པར་མངའ༞ ། བསྟན་འཛིན་སྐྱེས་པུའི་དབུ་འཕང་བསྟོད། ། ཤ་ལ་སྲེད་པར་མངའ་གསོལ་ལོ། །
དགྲ་པོའི་ཤ་ལ་ཧབ་སེ་ཧབ། ། ཁྲག་ལ་རྔམས་པར་མངའ༞ ། དགྲ་བོའི་ཁྲག་ལ་ཧུབ་སེ་ཧུབ། ། སྲོག་ལ་དབང་བར་མངའ་གསོལ་ལོ། ། དགྲ་སྲོག་ད་ལྟ་ཆོད་ལ་ཤོག ། དམག་དཔོན་ཆེན་པོར་མངའ༞ ། སྡེ་བརྒྱད་དམག་དཔུང་དགྲ་ལ་དྲོངས། ། བསྟན་སྲུང་ཆེན་པོར་མངའ༞ ། བསྟན་ལ་གནོད་བྱེད་རྡུལ་དུ་རློག ། ཆོས་སྐྱོང་ཆེན་པོར་མངའ༞ །
ཆོས་འཁོར་དར་ཞིང་རྒྱས་པར་མཛོད། ། རིག་འཛིན་སྲུང་མར་མངའ༞ ། གསང་སྔགས་མཐུ་དང་ནུས་པ་བསྐྱེད། ། རྣལ་འབྱོར་དགྲ་ལྷར་མངའ༞ ། བཅོལ་བའི་ལས་རྣམས་མྱུར་དུ་སྒྲུབས། ། ཞི་བའི་ལས་ལ་མངའ༞ ། ནད་གདོན་བར་ཆད་ཞི་བར་མཛོད། ། རྒྱས་པའི་ལས་ལ་མངའ༞ ། ཚེ་དང་བསོད་ནམས་རྒྱས་པར་སྤེལ། ། དབང་གི་ལས་ལ་མངའ༞ །
ཁམས་གསུམ་ཐམས་ཅད་དབང་དུ་བསྡུས། ། དྲག་པོའི་ལས་ལ་མངའ༞ ། བསྟན་ལ་གནོད་ཅིང་སྡང་བ་དང་། ། བླ་མར་བརྙས་ཤིང་སེམས་ཅན་འཚེ། ། བསྒྲལ་བའི་ཞིང་བཅུར་གྱུར་པ་ཡི། ། དགྲ་བོ་དམ་ཉམས་ལས་ངན་འདི། ། ད་ལྟ་བསྒྲལ་བའི་དུས་ལ་བབ། ། དྲག་པོའི་མཚོན་ཆ་ཆར་ལྟར་ཕོབ། ། འཇིགས་པའི་ང་རོ་འབྲུག་ལྟར་སྒྲོགས། ། ཤ་ཁྲག་རུས་པ་ཚོགས་སུ་རོལ། །
དོན་སྙིང་སྣ་ལྔ་ཞལ་དུ་གསོལ། ། ཡན་ལག་མགོ་ཆོད་རྒྱན་དུ་གྱིས། ། སྐྱོབ་པའི་ལྷ་དང་མྱུར་དུ་ཕྱེས། ། སྔོན་ཚེ་རྒྱལ་བའི་བཀའ་མ་བཅག ། བླ་མ་བརྒྱུད་པའི་དམ་མ་གཡེལ། ། རྣལ་འབྱོར་བདག་གི་ངག་མ་བཅག ། དུས་ལ་བབ་བོ་སྲུང་མའི་ཚོགས། ། ཁམས་གསུམ་དགྲ་བོའི་སྲོག་དབུགས་ལ། ། དབང་ཞིང་རྔམས་པར་མངའ༞ ། ཞེས་བརྗོད།
དེ་ནས་གཟུངས་ཐག་རྣམས་བཀྲོལ། ཁྲག་ཆང་འཐོར་བ་ལ་བརྩོན་པས། མདུན་གྱི་སྲུང་མ་རྣམས་ལ་ཕོ་ཉ་ལས་མཁན་སྟོང་གསུམ་ཁྱབ་པར་འཕྲོས་ནས་ཞི་རྒྱས་དབང་དྲག་གི་ལས་ཐམས་ཅད་ཐོགས་མེད་དུ་བསྒྲུབ་ཅིང་། ཁྱད་པར་དགྲ་བགེགས་ལོག་འདྲེན་ཐམས་ཅད་ཚར་བཅད། ཤ་ཁྲག་རུས་པ་སོགས་རྗེས་མེད་དུ་བཞེས། རྣམ་ཤེས་ཆོས་ཀྱི་དབྱིངས་སུ་དྲངས་པར་བསམ་ལ། འཇམ་དབྱངས་རལ་གྲིས་མཛད། ༈་་་་་བྷྱོཿཉི་མ་བྱང་ཤར་ཕྱོགས་མཚམས་ནས། ། འཁོར་འདས་གཉིས་ཀྱི་མཚམས་ཤེད་ན། ། བྲག་དང་ཆུ་འཐབ་མཚམས་ཤེད་ན། །
ཁྲག་གི་རྒྱ་མཚོ་མུ་ལེ་དེངས། ། ཁྲག་མཚོ་འཁྱིལ་བའི་ནང་ཤེད་ན། ། མཐིང་གུར་སྔོན་པོ་ལྡི་རི་རི། ། བསེ་ཡི་སྐུ་མཁར་ལྡེམ་སེ་ལྡེམ། ། མཆོང་ཟུར་སྨུག་པོ་གསལ་ལ་ལ། ། གཡུ་པད་སྔོན་པོ་ཐིབས་སེ་ཐིབ། ། གསེར་གྱི་བ་གམ་འཚེ་རེ་རེ། ། གཉན་ཏེ་དེ་ལ་ཆར་མི་འབབ། ། མཐོ་སྟེ་དེ་ལ་རྒོད་མི་ལྡིང་། ། མཐའ་ནི་ལྕགས་རི་ནག་པོས་བསྐོར། །
གཉེན་ཏེ་དེ་ལ་བདུད་མི་འདའ། ། ལྕགས་ཀྱི་འགྲམ་གཞི་ཁྲིགས་སེ་ཁྲིག ། གཉན་ཏེ་དེ་ལ་བྱི་མི་འཛུལ། ། ཤེལ་གྱི་སྒོ་བཞི་ཐམས་སེ་ཐམ། ། བྱུ་རུའི་སྐས་པ་དམར་ལ་འཚེར། ། མི་ལྤགས་རློན་པའི་བླ་རེ་དང་། ། རོ་སྐྲའི་རྔ་གཡབ་ཉི་ལི་ལི། ། རྐང་དུང་གླིང་བུ་ཀྱུ་རུ་རུ། ། ཐོད་པའི་རྔ་ཆུང་ཁྲོ་ལོ་ལོ། ། དུར་ཁྲོད་འབར་བའི་གཞལ་ཡས་ཁང་། །
བསྐལ་པའི་མེ་དཔུང་འབར་བའི་དབུས། ། ཡ་མཚན་ལྷ་མོ་རེ་མ་ཏི། ། སྐུ་མདོག་སྔོ་ནག་རལ་པ་ཅན། ། རྣལ་འབྱོར་ཡོངས་ཀྱི་མ་གཅིག་མ། ། དམ་ཅན་ཀུན་གྱི་སྲུང་མའི་གཙོ། ། དམ་ཉམས་ཀུན་གྱི་བཤན་པ་མོ། ། ཞལ་ནས་མི་ཁྲག་རྟ་ཁྲག་འཛག ། སྤྱན་ནས་ཁྲག་འཛག་ཟུ་ལུ་ལུ། ། སྐུ་སྟོད་མི་ལྤགས་རེ་ལྡེས་བརྒྱན། ། སྐུ་སྨད་སྟག་གི་ཤམ་ཐབས་ཅན། །
གཡས་ཀྱིས་བེ་ཅོན་མཁའ་ལ་འཕྱར། ། དགྲ་བགེགས་མ་ལུས་རྡུལ་དུ་རློག ། གཡོན་ན་ཐོད་པ་ཁྲག་བཀང་འཛིན། ། དགྲ་བོའི་ཡུལ་དུ་ཁྲག་ཟོར་འཕེན། ། ཆིབས་སུ་དྲིལ་རྟ་རྔམས་པ་ཆིབས། ། ཆིབས་ཀྱི་རྣ་བ་གཡས་པ་ལ། ། ལེ་བརྒན་དམར་པོ་པུ་རུ་རུ། ། ཆིབས་ཀྱི་རྣ་བ་གཡོན་པ་ལ། ། མཐིང་ནག་ཅོད་པཎ་པུ་རུ་རུ། ། ཆིབས་ཀྱི་དཔྲལ་བའི་དབྱིངས་ཤེད་ན། །
མེ་ལོང་རྒྱ་ལོང་ཏ་ལ་ལ། ། ཆིབས་ཀྱི་མགུལ་པ་དང་པོ་ན། ། གསེར་གྱི་དྲིལ་བུ་སི་ལི་ལི། ། ཞིང་ལྤགས་རློན་པའི་གདན་སྟེང་ན། ། གསེར་སྒ་དམར་པོ་ཝངས་སེ་ཝང་། ། མཆོང་གི་གློ་གནན་ཁྱུགས་སེ་ཁྱུག ། སྦྲུལ་གྱི་གོང་རྨེད་ཤ་ར་ར། ། གཡུ་མཐུར་སྔོན་པོ་སྒྲེངས་སེ་སྒྲེང་། ། གསེར་གྱི་སྲབ་མདའ་སི་ལི་ལི། ། ཐོད་པའི་ཕོ་ལོང་ཁྲ་ལ་ལ། །
རིན་ཆེན་གསེར་ཁ་སི་ལི་ལི། ། ཆིབས་ཀྱི་རྔ་ལོང་གཡས་པ་ལ། ། ནད་ཀྱི་རྐྱལ་པ་སྔོ་དམར་བཀལ། ། དགྲ་ཡི་ཡུལ་དུ་རིམས་ནད་ཐོང་། ། ཆིབས་ཀྱི་ཕྱི་ཤ་གཡས་པ་ལ། ། ཚོན་གྱི་གྲུ་གུ་སྔོ་དམར་བཀལ། ། དགྲ་བགེགས་ཚོན་གྱི་ཐག་པས་ཆིངས། ། ཁུར་ནི་བདུད་ཀྱི་ཁྲམ་བཾ་ཁུར། ། སང་ཕོད་དེང་སང་སུ་འཆི་བ། ། དེ་ཀུན་བདུད་ཀྱི་ཁྲམ་ལ་འདེབས། །
དམ་ཉམས་དགྲ་བགེགས་ཁྲམ་ལ་ཐོབ། ། མདུན་ན་བཙན་གྱི་ཤོ་རྡེལ་འགྲེམས། ། སང་ཕོད་དེང་སང་སུ་འཆི་བ། ། དེ་ཀུན་ཤོ་རྡེལ་ནག་པོ་འགྲེམས། ། དགྲ་བགེགས་ཤོ་རྡེའི་རྩིས་སུ་ཆུག ། ཁྱོད་ཀྱི་མཆན་ཁུང་གཡས་པ་ན། ། བྱང་དམར་དཀྱུས་ཀྱི་བཾ་སོ་འབྲིང་། ། སང་ཕོད་དེང་སང་སུ་འཆི་བ། ། དེ་ཀུན་བྱང་དམར་དཀྱུས་ལ་འབྲིད། ། དགྲ་བགེགས་བྱང་དམར་དཀྱུས་སུ་ཆུག །
མ་མོ་འཁོར་བཅས་དགྲ་ལ་བྷྱོཿ རིམས་ནད་ཐམས་ཅད་དགྲ་ལ་ཐོངས། ། ནད་རིམས་ཐམས་ཅད་དགྲ་ལ་ཐོངས། ། གློ་བུར་ཡེ་འདྲོག་དགྲ་ལ་ཐོངས། ། དུས་འཁྲུག་དགྲ་བོའི་ཡུལ་དུ་ཐོངས། ། དམ་ཉམས་དགྲ་ལ་སྨྱོ་འབོག་ཐོངས། ། དགྲ་བརྒྱུད་རྩད་ནས་ཆོད་ལ་ཤོག ། དགྲ་བོའི་བླ་ཚེ་ཁུག་ལ་ཤོག ། དགྲ་བོའི་ཡུལ་ཀུན་སྟོང་པར་གྱིས། ། དགྲ་ཤ་ཟོ་ལ་དགྲ་ཁྲག་འཐུང་། །
བཀའ་དང་དམ་ལས་མ་འདའ་བར། ། བཅོལ་བའི་ལས་འདི་འགྲུབ་པར་གྱིས། ། དགྲ་ལ་རྦད་དོ་མཐུ་མ་ཆུང་། ། བགེགས་ལ་རྦད་དོ་རྩལ་མ་ཞན། ། བདག་གི་འཁོར་དང་ལོངས་སྤྱོད་དང་། ། དབང་ཕྱུག་ཡེ་ཤེས་རྒྱས་པར་མཛོད། ། ཕས་ཀྱི་རྦོད་གཏོང་བཟློག་པ་དང་། ། ནད་ཁ་རིམས་ཁ་དགྲ་ལ་སྒྱུར། ། རྐྱེན་ངན་མཚོན་ཁ་དགྲ་ལ་སྒྱུར། ། མི་ཁ་གོད་ཁ་དགྲ་ལ་སྒྱུར། །
བར་ཆད་ཐམས་ཅད་ཞི་བར་མཛོད། ། ཁྱད་པར་རྗེ་བཙུན་ས་སྐྱ་པའི། ། མདོ་སྔགས་བསྟན་པ་རིན་པོ་ཆེ། ། ཕྱོགས་དུས་གནས་སྐབས་ཐམས་ཅད་དུ། ། དར་ཞིང་རྒྱས་པར་མཛད་དུ་གསོལ། ། འཆི་མེད་འཁོན་རིགས་ས་སྐྱ་པའི། ། གདུང་བརྒྱུད་ཆད་མེད་ཆུ་རྒྱུན་བཞིན། ། ལོ་ཟླ་མ་འགྱངས་མྱུར་བྱོན་ནས། ། བཞེད་དོན་མཐར་ཕྱིན་མཛད་དུ་གསོལ། ། བསྟན་པའི་བདག་པོ་ས་སྐྱ་པའི། །
ལུགས་གཉིས་ཆབ་སྲིད་དབྱར་མཚོ་ལྟར། ། འཕེལ་ཞིང་རྒྱས་ནས་སྲིད་མཐའི་བར། ། མི་ཉམས་བརྟན་པར་མཛད་དུ་གསོལ། ། དུས་གསུམ་སངས་རྒྱས་ཐམས་ཅད་ཀྱི། ། དྲག་པོའི་འཕྲིན་ལས་འདུས་པའི་སྐུ། ། དཔལ་ལྡན་དམག་ཟོར་རྒྱལ་མོ་ཡིས། ། གང་བཅོལ་འཕྲིན་ལས་མྱུར་དུ་མཛོད། ། བདག་ཅག་འཁོར་དང་བཅས་པ་རྣམས། ། རི་རབ་རྩེ་ལྟར་མཐོ་བར་མཛོད། ། རྒྱ་མཚོའི་མཐའ་ལྟར་རྒྱས་པར་མཛོད། །
ཉི་ཟླའི་འོད་ལྟར་གསལ་བར་མཛོད། ། ཆུ་བོའི་རྒྱུན་ལྟར་རིང་བར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། སྐྱེ་འགྲོ་དར་ཞིང་བསྟན་པ་རྒྱས། ། ཡམས་ནད་མུ་གེ་མི་འབྱུང་ཞིང་། ། བཀྲ་ཤིས་ཕུན་སུམ་ཚོགས་པར་ཤོག ། དེ་ནས་དམག་ཟོར་འཁོར་བཅས་འོད་དུ་ཞུ་བ་ལས་བྱུང་བའི་གཟི་བརྗིད་ནུས་པ་ཕུན་སུམ་ཚོགས་པ་དང་ལྡན་པ། འཕྱར་བ་དང་ཕྱོགས་སུ་གདེངས་པ་ཙམ་གྱིས་དགྲ་བགེགས་ལོག་འདྲེན་ཐམས་ཅད་ཚར་གཅོད་པའི་ནུས་ལྡན་དུ་གྱུར། ཞེས་བརྗོད། དེ་ལྟ་བུའི་རུ་མཚོན་དེ་ཉིད་དམག་ཟོར་འཁོར་བཅས་ལ་བརྟེན་དུ་འབུལ་བ་ནི།
བྷྱོཿ དཔལ་ལྡན་རྩ་བརྒྱུད་བླ་མ་དང་། ། ཡི་དམ་རྒྱུད་སྡེ་བཞི་ཡི་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། ལྷ་སྲིན་དྲེགས་པའི་འཁོར་བཅས་དགོངས། ། ཨུ་མ་ནས་འཁོར་བཅས་རྣམས་ཀྱིས་བར་ཁོ་བོས་བརྩམས། ༈་་་་་ཨུ་མ་དེ་ཝ་དུང་སྐྱོང་མ། ། དམག་ཟོར་ལྷ་མོ་སྤྲུལ་པར་བཅས། ། དམ་ཅན་རྒྱ་མཚོ་འཁོར་བཅས་རྣམས། ། བདག་ལ་བརྩེར་དགོངས་རྟེན་ལ་བཞུགས། །
དུར་ཁྲོད་འབར་བའི་རོ་ཐང་འདིར། ། ཁྲག་མཚོ་འཁྱིལ་བའི་རྦ་ཀློང་ལྗོངས། ། དམ་ཉམས་དམ་ཅན་བསྒྱེལ་བའི་ཁྲིར། ། བརྟེན་པར་བཙུགས་པའི་རུ་མཚོན་མདུང་། ། དཔག་བསམ་ལྗོན་པའི་སྲོག་ཤིང་རྩེར། ། རྣོ་དབལ་གྲི་ལྕགས་མདུང་སོ་ལ། ། དུག་ཁྲག་སྔགས་རྒོད་ངར་དང་ལྡན། ། ལྷབ་ལྷབ་འབར་བའི་མེ་འོད་ཅན། ། གཡག་རྒོད་རོག་པོའི་རྔ་གཡབ་ཀྱི། ། ཞོལ་ཆེན་སྤྲིན་ནག་ལྟ་བུར་གཏིབས། །
དར་ནག་བ་དན་འཕན་རྩེ་གསུམ། ། རླུང་གིས་བསྐྱོད་པའི་ཕུར་ལྡིང་གཡོ། ། སྐུ་རྟེན་རོ་རས་ཙ་ཀ་ལི། ། གསུང་རྟེན་སྲོག་འཁོར་གསང་བའི་སྔགས། ། ཐུགས་རྟེན་གསལ་བའི་མེ་ལོང་དང་། ། ཡོན་ཏན་རྟེན་དུ་ཉེར་ལྔའི་རྫས། ། འཕྲིན་ལས་རྟེན་དུ་དར་རས་འཕན། ། བསེ་ལྕགས་ཤིང་བྱང་དམ་ཉམས་ཀྱི། ། མགོ་ལ་འགྲོན་བུའི་ལན་ཚར་ཅན། ། དྲིལ་བུ་གཡེར་ཁ་སིལ་སིལ་འཁྲོལ། །
ཕུན་ཚོགས་རྒྱུ་ལས་ལེགས་གྲུབ་ཅིང་། ། ཏིང་འཛིན་སྔགས་རྒྱས་བྱིན་རླབས་པའི། ། ཐུག་ཆེན་འབར་བ་དྲག་པོའི་རྟེན། ། རྟེན་མཆོག་རུ་མཚོན་རྒྱལ་མཚན་འདི། ། བླ་མ་ཡི་དམ་དཀྱིལ་འཁོར་ལྷ། ། བཞུགས་པའི་ཕོ་བྲང་ཆེན་པོར་འཛུགས། ། བྱིན་རླབས་ཐུགས་རྗེའི་སྤྲིན་སྔོན་ལས། ། དངོས་གྲུབ་ཆར་རྒྱུན་དུས་འདིར་ཕོབ། ། དམ་ཅན་སྲུང་མ་རྒྱ་མཚོའི་ཚོགས། ། འདུ་བའི་གནས་དང་རྟེན་དུ་འཛུགས། །
པདྨའི་མཚོ་ལ་ངང་པ་ལྟར། ། འབྲལ་མེད་འདུས་ནས་ལས་ཀུན་སྒྲུབས། ། དྲེགས་བྱེད་དམག་དཔུང་རུ་མཚོན་མཆོག ། གཡུལ་ལས་རྒྱལ་བའི་རྟེན་དུ་འཛུགས། ། བསྟན་དང་རྣལ་འབྱོར་བདག་ཅག་ལ། ། སྡང་བྱེད་དགྲ་བགེགས་རྡུལ་དུ་རློག ། རྣལ་འབྱོར་བདག་ཅག་ཡོན་མཆོད་ཀྱི། ། སྲོག་ཤིང་ཚེ་ཡི་རྟེན་དུ་འཛུགས། ། མི་ནོར་ཆོས་དང་ལེགས་ཚོགས་ཀུན། ། རབ་ཏུ་རྒྱས་ཤིང་བརྟན་པར་མཛོད། །
དེ་ལྟར་རུ་མཚོན་རྒྱལ་མཚན་འདི། ། སྔར་བཅོལ་ལེགས་པའི་རྟེན་དུ་འཛུགས། ། ད་བཅོལ་ཞུ་བའི་རྟེན་དུ་འཛུགས། ། བསམ་དོན་འགྲུབ་པའི་རྟེན་དུ་འཛུགས། ། བླ་མ་དཀོན་མཆོག་ཡི་དམ་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། སྣང་སྲིད་དྲེགས་བྱེད་གཞི་བདག་རྣམས། ། རུ་མཚོན་འདི་ལ་བརྟན་བཞུགས་ནས། ། དཔལ་ལྡན་བླ་མའི་བསྟན་པ་དང་། ། བདག་ཅག་དཔོན་སློབ་ཡོན་མཆོད་ཀྱི། །
ཉིན་མཚན་བྱ་ར་མེལ་ཚེ་དང་། ། བྱང་ཆུབ་བར་གྱི་སྡོང་གྲོགས་མཛོད། ། ཅེས་བརྗོད་པས་མདུན་གྱི་བླ་མ་ཡི་དམ་སྲུང་མ་རྣམས་དང་། སྣང་སྲིད་དྲེགས་པ་ཕོ་རྒྱུད་མོ་རྒྱུད་ཐམས་ཅད་མཚོ་ལ་ཆར་བབས་པ་བཞིན་དུ་རུ་མཚོན་གྱི་རྒྱལ་མཚན་དེ་ཉིད་ལ་ཐིམ་པར་བསམ་ཞིང་། མཐུ་སྟོབས་ཀྱི་དབང་ཕྱུག་ཁྱེད་རྣམས་རྒྱལ་མཚན་འདི་ལ་བརྟན་པར་བཞུགས་ནས་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་གི་སྲུང་མ་མཛོད། མི་ནོར་དགོན་གནས་ལོངས་སྤྱོད་དང་བཅས་པའི་གཉེར་མཛོད་ཅིག བསྟན་པ་དང་རྣམ་འབྱོར་ལ་སྡང་བའི་དགྲ་བགེགས་གདུག་པ་ཅན་ཐམས་ཅད་སྐད་ཅིག་ཉིད་ལ་ཚར་ཆོད།
ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་དབང་མཛོད་ཅིག ཅེས་ལན་གསུམ་བརྗོད་ཅིང་། མེ་ཏོག་གཏོར་ཤིས་བརྗོད་ཀྱི་ཚིག་སྐབས་སུ་གང་བབས་བརྗོད། གསུམ་པ་རྗེས་ཀྱི་བྱ་བ་ནི། གཏོར་སྒྲུབ་ཀྱི་ལྷན་ཐབས་ལས་འབྱུང་བ་ལྟར་བྱའོ། ། དེ་ལྟར་དམག་ཟོར་རྒྱལ་མོའི་རུ་མཚོན་གྱི་རྟེན་དེ་ཉིད་གང་དུ་ཡོད་པར་དམ་ཅན་སྲུང་མའི་ཚོགས་རྣམས་མཁའ་ལ་སྤྲིན་འདུ་བའམ་མཚོ་ལ་ངང་པ་འདུ་བའམ། ཤ་རུལ་ལ་སྦྲང་མ་འདུ་བ་ལྟར་གནས་དེ་ཉིད་དུ་བརྟན་པར་བཞུགས་ནས་ཡུལ་ཕྱོགས་དགེ་མཚན་ལྡན་པ། སྒྲུབ་པ་པོ་རྣམས་ཀྱི་གནས་སྐབས་དང་མཐར་ཐུག་གི་འདོད་དོན་ཐམས་ཅད་བསྒྲུབས་པར་འགྱུར་བས་ཚུལ་འདི་ལ་བརྩོན་པར་བྱའོ། ། ཞེས་དཔལ་ལྡན་དམག་ཟོར་རྒྱལ་མོ་ལ་བརྟེན་པའི་རུ་མཚོན་འཛུགས་ཆོག་དགེ་ལེགས་ཉི་མ་འབུམ་གྱི་འོད་སྣང་ཞེས་བྱ་བ་འདི་ཡང་ས་སྐྱ་པ་ཀུན་བློས་ཚར་ཆེན་ཆོས་ཀྱི་རྒྱལ་པོས་མཛད་པའི་དཔལ་ལྡན་ས་སྐྱའི་དམ་ཅན་སྲུང་མ་རྣམས་ཀྱི་རུ་མཚོན་འཛུགས་ཆོག་ལ་གཞི་བྱས་ལྷ་མོ་འདི་རང་གི་ཁྱད་ཆོས་རྣམས་འཇམ་དབྱངས་རལ་གྲིས་མཛད་པའི་དམག་ཟོར་མའི་སྒྲུབ་སྐོར་དང་། གསང་སྔགས་ཆོས་ཀྱི་རྒྱལ་པོས་མཛད་པའི་བསྐང་གསོ།
ཚར་ཆེན་རིན་པོ་ཆེས་བསྒྲིགས་གནང་གི་དུ་པོད་ཆུང་རྣམས་ནས་ཁ་བསྐངས། རང་གི་རྣམ་དཔྱོད་ཕྲ་མོའི་སྒོར་ཤར་བ་རྣམས་འགལ་མེད་དུ་སྦྱར་ནས་བསྒྲིགས་པའི་ཡི་གེ་པ་ནི་བཀྲ་ཤིས་རྒྱལ་མཚན་གྱིས་བགྱིས་སོ།། ༈ །དམག་ཟོར་རྒྱལ་མོའི་ཐུག་ཆོག་གི་ཟིན་བྲིས་བཞུགས་སོ།། ༈ །སྭསྟི། དམག་ཟོར་ཐུག་ཆོག་ལ་ཉེར་མཁོའི་ཟིན་བྲིས་ནི། རྒྱས་འབྲིང་གཉིས་ལ་གཏོར་བསྔོ་བསྐང་བ་སོགས་རྒྱུན་གྱི་ཐུགས་དམ་དང་སྦྲེལ་དགོས་ཀྱང་། འདིར་རུ་མཚོན་འཛུགས་ཆོག་རྐྱང་པའི་དབང་དུ་བྱས་ན། བདག་བསྐྱེད་བླ་མེད་མཆོག་སྒྲུབ་ལྷ་གང་རུང་དང་། ། ཁྱད་པར་ཤིས་པ་གཤིན་རྗེ་དང་ཕུར་པ་ཡིན་པས། འདིར་ཕུར་པ་བྱ་བའི་དབང་དུ་བཏང་ནས།
དེ་ཡང་མངོན་རྟོགས་བསྡུས་པ་སྟབས་བདེ་བས། བཤམ་གྱི་སྐབས་ཕུར་གཏོར་གཅིག སྨན་རག་གཉིས་ཡོད་མེད་གང་རུང་གིས་གོ་ཆོད། མཆོད་པ་བྱིན་རླབས་ནས་བཟླས་པ་བསྡུ་བའི་རྒྱུན་བཞིན། བུམ་པ་བཛྲ་ཀྲོ་དྷ་ཨ་མྲྀ་ཏ་སོགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་སོགས་བསྐྱེད་ཆོག་སྤྱི་འགྲེ་ལ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་དབུས་སུ་པདྨ་དང་ཉི་མའི་གདན་ལ་ཧཱུྃ་ལྗང་སྔོན་ཡོངས་སུ་གྱུར་པ་ལས་ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་ཁུ་ཞལ་གསུམ་ཕྱག་དྲུག་པ། ཞལ་གཡས་དཀར་གཡོན་དམར་དབུས་ལྗང་བ། ཕྱག་དྲུག་གི་གཡས་དང་པོ་གཉིས་ཀྱིས་རྡོ་རྗེ་རྩེ་ལྔ་པ་དང་རྒྱ་གྲམ།
གཡོན་དང་པོ་གཉིས་ཀྱིས་ཐོད་ཁྲག་དང་བེ་ཅོན། མཐའ་མ་གཉིས་ཀྱིས་རི་རབ་ཀྱི་ཕུར་བུ་སྒྲིལ་ཞིང་། རྡོ་རྗེའི་ཁྱུང་གཤོག་ཅན་གྱི་པང་ན་ཡུམ་རྡོ་རྗེ་སྒྲ་མཛད་མ་ལྗང་ཁུ་ཞལ་གཅིག་ཕྱག་གཉིས་མ། གཡས་དྲིལ་བུ། གཡོན་ཐོད་ཁྲག་འཛིན་པ་དང་མཉམ་པར་སྦྱོར་བ། གཉིས་ཀའང་དཔལ་གྱི་ཆས་དང་། ཁྲོ་བོ་ཁྲོ་མོའི་རྒྱན་ཐམས་ཅད་ཀྱིས་བརྒྱན་པ། ཡེ་ཤེས་ཀྱི་མེ་དཔུང་འབར་བའི་དབུས་ན་བཞུགས་པའོ། ། རང་གི་སྙིང་ཁའི་ཧཱུྃ་ལས་འོད་འཕྲོས་པས་ཡེ་ཤེས་ཀྱི་ལྷ་ཨོཾ་བཛྲ་ཨ་མྲྀ་ཏ་ཀུན་ཌ་ལི་བཛྲ་ས་མ་ཛཿ ཛཿཧཱུྃ་བཾ་ཧོཿ
དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཨོཾ་སརྦ་ཏ་ཐཱ་ག་ཏ་ཀཱ་ཡ་ནས། ཀོ྅་ཧཾ་གི་བར། ཐབས་ཀྱི་སྤྱོད་པས་ནས། ཨཱཿཞེས་པའི་བར། ཡབ་ཡུམ་གཉིས་ལ་ཁྲོ་བོ་རིགས་ལྔ་རེ་རེས་དབུ་བརྒྱན། སྒེག་ཕྲེང་སོགས། རང་བྱུང་སོགས།
འཁོར་བའི་ཉོན་མོངས་དུག་དང་འདྲ་བ་ལ། ། ཡེ་ཤེས་བདུད་རྩིའི་སྨན་གྱི་རྩི་གཏོར་ནས། ། ཐུགས་རྗེ་ཀུན་ལ་ཁྱབ་པའི་དབྱིངས་སུ་འཁྱིལ། ། ཁྲོ་རྒྱལ་བདུད་རྩི་འཁྱིལ་ལ་ཕྱག་འཚལ་ལོ། ། སོགས། རང་གི་སྙིང་ཁ་ནས་སོགས། ལས་སྔགས་བརྒྱ་རྩ་བཟླས་པའི་མཐར། མཆོད་བསྟོད་གོང་བཞིན་ཡིག་བརྒྱ་གསུམ། མ་འབྱོར་བ་སོགས། ཨོཾ་བཛྲ་ཨ་མྲྀ་ཏ་སོགས་ཀྱིས་མཆོད་ཡོན་ཕུལ།
བདུད་རྩི་འཁྱིལ་པ་ཡབ་ཡུམ་འོད་དུ་ཞུ་བས་ཡེ་ཤེས་ཀྱི་བདུད་རྩི་གྱུར། སྦྱང་བ་དང་བགེགས་བསྐྲད་རྒྱུན་བཞིན་ལ། ཚིག་བསྒྱུར་ནི་དེང་འདིར་དཔལ་ལྡན་དམག་ཟོར་རྒྱལ་མོ་འཁོར་དང་བཅས་པའི་ནང་རྟེན་དུ་རུ་མཚོན་གྱི་རྒྱལ་མཚན་འཛུགས་པར་བྱེད་པ་ལ་བར་དུ་གཅོད་པར་བྱེད་པའི་སོགས། གཞན་འགྲེ། བདེན་བདར་ནི། ཨེ་རཾ་ནས་ཛའི་བར་བྲུབ་ཁུང་བསྐྱེད་ཆོག་དང་བསྐུལ་མེད་པས་བཞག ན་མོ་ནས་བྱིན་གྱིས་བརླབས་ཀྱི་བར་ཕུར་པའི་མངོན་རྟོགས་རྒྱས་པ་ནས་འབྱུང་བ་བཞིན་ལ། དེང་འདིར་སོགས་གང་གི་རིགས་འགྲེ་སྦྱར་བསམ་ཤེས། ཁྲུས་རྒྱུན་གྱི་གཞི་བདག་ཁྲུས་གསོལ་བཞིན་ལ་སྐུ་ཕྱི་རྗེས་མའི་མཐར་བཀྲ་ཤིས་མི་དགོས། ཁྱད་པར་སྤྱན་འདྲེན་གྱི་འགོར་བཅོམ་དུང་དང་།
བཅོམ་རོལ་པ་རང་བཞིན་ལ་སྤྱན་འདྲེན་ཤླཽ་ཀ་གཉིས་ལ་དེ་ཝཱི་ཀོ་ཊའི་དབྱངས་འཁོར་གཉིས་རོལ་མོ་བཅས་ཚིག་རྐང་དགུ་མ་དང་བདུན་མའི་ཁྱད་བསྒྱུར། དེ་ཕྱིན་འདུར་མ། བྷྱོཿ གཉིས་ཀྱི་འགོ་དང་། དམ་ཚིག་དབང་གིས་འདུས་གྱུར་རྣམས་ལ་ཚིག་རོལ་མི་འདྲ་བའི་ཁྱད་པར་རྗེས་མའི་མཐར་ཆེམས་བརྡུང་གསུམ་བརྡེག་ལེན་ཅན་རོལ་བསྐོར་འབེབས་བཅས། ཕྱི་ནང་གི་མཆོད་པ་ལ་སོ་སོའི་ཕྱག་རྒྱ། བོད་རྦད་བསད་གསུམ་གྱི་སྔགས་ཚན་དྲུག་སོ་སོ་ནས་ཉེར་གཅིག་རེ་ཡན་བཅད་ལ་བཟླ། རང་གཅིག་པུ་ཡིན་ན། གཟུངས་ཐག་བསྡུ། གཞན་ཡོད་ན་སྔགས་རྒྱུན་འཛིན།
གསོལ་ཁའི་དབྱངས་རོལ་སོགས་ལག་ལེན་རྣམས་ཁོ་བོས་སྦྱར་བའི་མགོན་མདོས་ཕྱག་དེབ་བཞིན། གསུམ་པ་རྫོགས་པའི་མཐར་རོལ་མོ་གསུམ་བརྡེག་འཕར་མར་བསྒྱུར། མངའ་གསོལ་ཚིག་རྐང་ལྔ་ལ་གཞན་ཡང་མ་རིང་མོའི་དབྱངས་རོལ། དེ་ཡང་ལྷ་མོ་ལ་དབྱངས་འདི་དགོས་པ་ཁྱད་པར་ཅན་ཡོད་དེ། ལོ་ཆེན་རིན་ཆེན་བཟང་པོ་དང་། ལོ་སྟོན་རྡོ་རྗེ་དབང་ཕྱུག་གི་གཏམ་རྒྱུད་བཞིན་ནོ། ། དེ་ཕྱིན་རྔ་ནང་བརྡུང་འཕར་མ། བྷྱོཿ གཉིས་ཀྱི་འགོར་ཚིག་རོལ་མི་འདྲ་བའི་ཁྱད་པར་རྗེས་མར་དགུ་བརྡུང་གཅིག དྲག་བསྐུལ་ལ་རྔ་ཕྱིར་བརྡུང་འཕར་མ།
ཞི་བར་མཛོད་ལ་ཚིག་རོལ་དགུ་བརྡུང་གི་མཐར་གསུམ་བརྡེག་ལེན་ཅན། དེ་ཕྱིན་རྔ་ནང་བརྡུང་འཕར་མའི་མཐར་ཚིག་རོལ་ཆེམས་བརྡུང་སྒང་དུང་། གསུམ་བརྡེག་ལེན་ཅན། འབུལ་ཚིག་གི་འགོར་བཅོམ་དུང་བཅོམ་རོལ་གསུམ་བརྡེག་ལེན་ཅན་ལུགས་འབུལ་ཚིག་བསངས་མགོ་བཞིན། ཤླཽ་ཀ་གཉིས་ལ་དུས་གསུམ་བདེ་བར་གཤེགས་མའི་དབྱངས་འཁོར་གཉིས་རོལ་མོ་བཅས། ཨུ་མའི་འགོར་ཡང་བྷྱོཿསྦྱར། དེ་ཕྱིན་རྔ་ནང་ནས་བརྡུང་འཕར་མའི་མཐར་ཚིག་རོལ་ཆེམས་བརྡུང་གི་མཇུག གུར་དྲག་མཆོད་རོལ་བཞིན། མཐུ་སྟོབས་ཀྱི་དབང་ཕྱུག་སོགས་ལ་རབ་གནས་ཀྱི་བརྟན་བཞུགས་བཞིན་ལས་དྲག་རོལ་དྲག་དུང་། གསུམ་པ་རྫོགས་ནས་གསུམ་བརྡེག་ལེན་ཅན།
བཀྲ་ཤིས་དྲིལ་གསིལ་མ་ཅི་རིགས་ཀྱི་མཐར་རོལ་མོ་བྱ་ཞིང་། ཕུར་པའི་ཚོགས་བསྡུས་པ། བཤགས་པའི་མཐར་གསུམ་བརྡེག་ལེན་ཅན། ཡེ་ཤེས་ལྔ་ལྡན་སོགས་མཇུག་ཆོག་རྒྱུན་བཞིན་ལ། བརྟན་བཞུགས་ལས་གཤེགས་གསོལ་མི་དགོས་སོ། ། རྒྱས་པ་ནི་འདིའི་སྟེང་དུ་ཡང་གོང་མའི་ཡིག་ཆ་མང་པོ་ནས་ཁ་བསྐང་དགོས་ཤིང་། འབྲིང་པོའི་རྒྱས་པ་ནི་འདི་ལ་སྲུང་མ་སྤྱི་སྒོས་ཀྱི་གཏོར་བསྔོ་དང་། བསྐང་བ་སྦྱར། གདན་ས་འདིར་ཡང་རང་གི་ཕྱག་ལེན་ལྟར་ན་རྡོར་གླུ་རྫོགས་རྗེས་རུ་མཚོན་འཛུགས་ཆོག་བཏང་། ཚོགས་ཀྱི་མཐར།
སྤྱི་བསྟབས་དང་མཇུག་ཆོག་རྒྱུན་བསྐང་བཞིན། འབྲིང་པོ་དངོས་ནི་གོང་འཁོད་སོར་བཞག བསྡུས་པ་ནི་སྲུང་མ་གང་ཡིན་དེའི་བསྐང་བའི་མཇུག་ཏུ་རུ་མཚོན་འབུལ་ཚིག་ཁོ་ན་བརྗོད་པ་ཡིན་ནོ། ། ཞེས་པའང་ཀུན་བློས་སྨྲས་སོ།། །། དགེ་ལེགས་འཕེལ།། །། མངྒ་ལཾ།། །། PAGE * MERGEFORMAT 20 ཀུན་དགའ་བློ་གྲོས། དམག་ཟོར་རྒྱལ་མོའི་རུ་མཚོན་འཛུགས་ཆོག PAGE * MERGEFORMAT 19
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
