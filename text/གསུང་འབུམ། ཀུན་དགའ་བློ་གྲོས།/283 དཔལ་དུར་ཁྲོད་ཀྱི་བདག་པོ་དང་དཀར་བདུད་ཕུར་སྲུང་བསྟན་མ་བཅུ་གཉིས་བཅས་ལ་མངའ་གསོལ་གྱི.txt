གསུང་འབུམ། ཀུན་དགའ་བློ་གྲོས།
པོད ༢༨༣
དཔལ་དུར་ཁྲོད་ཀྱི་བདག་པོ་དང་དཀར་བདུད་ཕུར་སྲུང་བསྟན་མ་བཅུ་གཉིས་བཅས་ལ་མངའ་གསོལ་གྱི་ཚིགས་བཅད།
༄༅། །དཔལ་དུར་ཁྲོད་ཀྱི་བདག་པོ་དང་དཀར་བདུད་ཕུར་སྲུང་བསྟན་མ་བཅུ་གཉིས་བཅས་ལ་མངའ་གསོལ་གྱི་ཚིགས་བཅད་ཕྲིན་ལས་འོད་འབར་བསམ་དགུ་ལྷུན་གྲུབ་བཞུགས་སོ།། ན་མ་གུ་རུ་ཤྲཱི་ཙཀྲ་སཾ་བྷ་རཤྩ་བཛྲ་ཀུ་མཱ་རཤྩ་དཻ་ཡ་བ་སུ་པཱ་ལ་ཤྨ་ཤ་ན་པ་ཏི་ཤུཀླ་མཱ་ར་ཀཱི་ལ་རཀྵ་ཀཱ་ལ་སེ་ན་ཏྲི་ཡེ། དེ་ལ་འདིར་རྗེ་བཙུན་ས་སྐྱ་པའི་བསྟན་སྲུང་ནོར་སྐྱོང་དུར་ཁྲོད་བདག་པོ་ཡབ་ཡུམ་དང་དཀར་བདུད་ཕུར་སྲུང་རྣམས་ལ་གཏང་རག་གསོལ་ཁ་མངའ་གསོལ་བྱ་ཚུལ་ནི། གསོལ་ཁའི་ཆས་གུར་ཞལ་སོགས་ཆོས་སྐྱོང་སྤྱི་འགྲེ་བཞིན་དང་། འདི་རྣམས་ཀྱི་གཏོར་མ་བཤམས་ལ། བདག་བསྐྱེད་གཏོར་བསྔོ་སྤྱི་སྒོས་ཀྱི་བསྐང་བ་གྲུབ་ནས་སོ་སོའི་མཚམས་སུ། གསོལ་ཁ་དང་མངའ་གསོལ་བྱ་སྟེ། དེ་ཡང་ཐོག་མར་དུར་ཁྲོད་བདག་པོ་ལ། ཧཱུྃ་ཨཾ། མགོན་པོའི་མཚན་གསོལ་དཔལ་ལྡན་ནོར་སྐྱོང་ཆེ། །
རྒྱལ་བའི་བསྟན་སྲུང་ཞེས་སོགས་དང་། བདུད་འདུལ་དཔའ་བོ་ནོར་སྐྱོང་འཁོར་བཅས་རྣམས། ། ཞེས་དང་། དཔལ་ལྡན་ནོར་སྐྱོང་ཡབ་ཡུམ་འཁོར་བཅས་ལ། ། ཞེས་ཚིག་ཁ་བསྒྱུར་མ་གཏོགས་གུར་མགོན་གྱི་གསོལ་ཁའི་དབུ་ནས་འབྱུང་བ་བཞིན། ཡང་ཚིག་ལྷུག་གི་སྐབས་སུ། ཧཱུྃ་ཨཾ། དཔལ་ལྡན་ནོར་སྐྱོང་ཡབ་ཡུམ། ། ས་བཅུའི་དབང་ཕྱུག་ཆེན་པོ། ། ཞེས་པ་ནས།
བདུད་འདུལ་རྣམས་ཀྱི་དཔའ་བོ། ། ཞེས་པའི་བར་གུར་མགོན་བཞིན་ལ། འཁོར་ལོ་སྡོམ་པའི་ཉིང་སྤྲུལ། འཕུར་འགྲོ་གླིང་གི་ཞིང་སྐྱོང་། རྣལ་འབྱོར་གསང་མཐའི་བསྟན་སྲུང་། ལྷ་སྲིན་སྡེ་བརྒྱད་དེད་དཔོན། སྟོང་ཕྲག་བརྒྱད་ཅུའི་གཉའ་གནོན། དམ་ཉམས་ཀུན་གྱི་སྲོག་གཅོད། ཅེས་སོགས་གུར་བཞིན་དང་། འདིའི་གཏོར་སྔགས།
གཞན་ཡང་སྲིད་པའི་རྩེ་མོ་མན་ཆད་ནས། ན་རག་དམྱལ་བ་ཡན་ཆད་ན་བཞུགས་པའི་ནོར་སྐྱོང་ཡབ་ཡུམ་གྱི་སྐུའི་སྤྲུལ་པ། ཨོ་རྒྱན་མཁའ་འགྲོའི་གླིང་གི་རིགས་ལྔའི་དཔའ་བོ་མཁའ་འགྲོ་བཀའ་འཁོར་ལྷ་སྲིན་སྡེ་བརྒྱད། ཡང་བྲན་སྟོང་ཕྲག་བརྒྱད་ཅུ། བཀའ་ཉན་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པའི་ཞལ་དུ་ཁ་ཁ་ཁཱ་ཧི་ཁཱ་ཧི། མཆོད་པ་དམ་པ་འབུམ་ཞིང་གསོལ་ལོ་མཆོད་དོ། ། ཞེས་དང་། ཨ་ཀཱ་རོ། རྡོ་རྗེ་འཛིན་པའི་བཀའ་དང་། ཞེས་སོགས་གུར་བཞིན།
འདིའི་གཏོར་སྔགས་ལ། ཨ་ཀཱ་རོ། དེ་ནས་མངའ་གསོལ་དངོས་ནི། ཧཱུྃ་ཨཾ། དཔལ་ལྡན་འཁོར་ལོ་བདེ་མཆོག་གི ། སྤྱན་སྔར་རང་རྟགས་སྲོག་གི་སྙིང་། ། མདོངས་གསོལ་ཕུལ་ནས་བསྟན་སྲུང་དུ། ། ཞལ་བཞེས་ནོར་སྐྱོང་འཁོར་བཅས་དགོངས། ། སྔོན་ཚེ་འཁོར་ལོ་བདེ་མཆོག་གི ། དབང་བསྐུར་དམ་ཚིག་ཕོག་ནས་ནི། །
བསྟན་པ་བསྲུང་བར་བཀའ་བསྒོས་པའི། ། བསྟན་སྲུང་ཆེན་པོར་མངའ་གསོལ་ལོ། ། བརྟན་གཡོ་འཁོར་འདས་ཀུན་གྱི་བདག ། རིགས་བདག་འཁོར་ལོ་སྡོམ་པ་འཛིན། ། སངས་རྒྱས་ལྔ་མཚོན་ཐོད་སྐམ་གྱིས། ། དབུ་ལ་མཛེས་བྱེད་མངའ་གསོལ་ལོ། ། སྲིད་ཞིའི་དཔལ་འབྱོར་མ་ལུས་པ། ། འགྲོ་ལ་དགོས་འདོད་ཆར་འབེབས་པས། ། དར་དང་རིན་ཆེན་རྒྱན་གྱིས་སྤྲས། ། ནོར་སྐྱོང་ཆེན་པོར་མངའ་གསོལ་ལ། །
བདུད་དཔུང་འཇོམས་བྱེད་ཐོད་དབྱུག་གཡས། ། ཉམས་པའི་ཁྲག་འཐུང་ཐོད་ཁྲག་གཡོན། ། འཇིགས་རུང་ཀེང་རུས་མགོ་རློན་འཆང་། ། དུར་ཁྲོད་བདག་པོར་མངའ་གསོལ་ལོ། ། དཔའ་བོ་མཁའ་འགྲོ་ཐམས་ཅད་དང་། ། སྡེ་བརྒྱད་སྟོང་ཕྲག་བརྒྱད་ཅུའི་བྲན། ། ཀུན་གྱིས་ཡོངས་སྐོར་ཞིང་ཀུན་སྐྱོང་། ། ཞིང་སྐྱོང་ཆེན་པོར་མངའ་གསོལ་ལོ། ། གཏི་མུག་དག་ཕྱིར་ཀེང་རུས་སྐུ། ། འདོད་ཆགས་འཇོམས་ཕྱིར་ཡབ་ཡུམ་ཚུལ། །
ཞེ་སྡང་ཚར་གཅད་དྲག་ཤུལ་ཅན། ། ཆོས་སྐྱོང་ཆེན་པོར་མངའ་གསོལ་ལོ། ། གང་གི་གསང་རྒྱུད་མན་ངག་དོན། ། འཕགས་བོད་མཁས་གྲུབ་གཞུང་བཟང་ལྟར། ། ཕྱི་ནང་གསང་གསུམ་མཆོད་གཏོར་དང་། ། རྟེན་ཚོགས་ནམ་མཁའི་མཐའ་ཀླས་པར། ། ཏིང་འཛིན་སྔགས་རྒྱས་བྱིན་བརླབས་ནས། ། སྔར་བཅོལ་ལེགས་པའི་གཏང་རག་དང་། ། ད་བཅོལ་ཕྲིན་ལས་ཞུ་བའི་ཕྱིར། ། མོས་བློས་བསྟན་སྲུང་ཁྱེད་ལ་འབུལ། །
བདག་སོགས་འགྲོ་བའི་དོན་སླད་དུ། ། དཔལ་མགོན་ཡབ་ཡུམ་འཁོར་བཅས་ཀྱིས། ། བརྩེ་ཆེན་ཐུགས་རྗེས་བཞེས་ནས་ཀྱང་། ། བསྟན་འགྲོའི་ཕན་བདེ་རྒྱས་པར་མཛོད། ། ཁྱད་པར་དཔལ་ཆེན་རྒ་ལོ་ཡིས། ། བརྩེ་ཆེན་སྙིང་པོའི་བསྟན་སྲུང་དུ། ། བཀའ་བསྒོས་དམ་བཞག་མཛད་པ་ལྟར། ། ས་སྐྱའི་བསྟན་གདུང་སྡེར་བཅས་ལ། ། སྲུང་སྐྱོབ་བྱ་ར་མེལ་ཚེ་མཛོད། ། དེ་ལ་སྡང་བའི་དགྲ་དང་བགེགས། །
གང་ན་འདུག་ཀྱང་སྐད་ཅིག་ལ། ། སྔོན་ཚེ་དམ་ཉམས་ལྷ་ས་བར། ། ཁྱོད་ཀྱིས་ཚར་གཅོད་མཛད་པ་ལྟར། ། ད་དུང་དགྲ་བགེགས་ལོག་འདྲེན་ཀུན། ། འཇིགས་རུང་ཞགས་པས་དམ་དུ་ཆིངས། ། དྲག་པོའི་དབྱུག་ཐོས་ཐལ་བར་རློག ། སྟོང་ཕྲག་བརྒྱད་ཅུའི་དམག་དཔུང་དྲོངས། ། ནག་པོའི་ཕྱོགས་ཀུན་མེད་པར་མཛོད། ། འཆི་མེད་འཁོན་རིགས་ས་སྐྱའི་གདུང་། ། མཁས་གྲུབ་ཕྲེང་བ་སྲིད་མཐའི་བར། །
ཆད་མེད་བསྟན་འགྲོའི་དཔལ་འབྱོན་ནས། ། བཞེད་དོན་ཇི་བཞིན་འགྲུབ་པ་དང་། ། ལས་བཞི་ལྷུན་གྱིས་འགྲུབ་པ་དང་། ། ཁྱད་པར་ཆོས་སྲིད་དཔལ་འབྱོར་རྒྱས། ། དབུས་གཙང་ཁམས་གསུམ་དབང་དུ་བསྡུས། ། མཐོང་ཐོས་དྲན་རེག་སྐྱེ་རྒུ་ལ། ། འཕྲལ་ཡུན་དགོས་འདོད་ཆར་འབེབས་མཛོད། ། ཡང་དཀར་བདུད་ཕུར་སྲུང་ལ་གསོལ་ཁ་བྱ་ཚུལ་ནི། ཧཱུྃ་མ་བྷྱོཿ དཔའ་མོའི་མཚན་གསོལ་དཀར་མོ་ཉི་ཟླ་དང་། །
བདུད་རྒྱལ་ཕུར་སྲུང་བསྟན་སྐྱོང་བྱ་ར་བ། ། གདུགས་པ་ཚར་གཅོད་དྲག་ཤུལ་མཐུ་རྩལ་ཅན། ། དཀར་བདུད་ཕུར་སྲུང་འཁོར་བཅས་རྣམས། ། བདག་ཅག་རྣམས་ལྎ ། ཞེས་སོགས། དཔལ་ལྡན་དཀར་བདུད་ཕུར་སྲུང་འཁོར་བཅས་ལ། ། ཞེས་ཚིག་བསྒྱུར། གཞན་གོང་བཞིན། ཚིག་ལྷུག་གི་ཚེ། ཧཱུྃ་མ་བྷྱོཿ
དཔལ་ལྡན་དཀར་བདུད་ལྕམ་དྲལ། ཕུར་སྲུང་ནག་མོ་སྡེ་གསུམ། དམ་ཅན་བསྟན་མ་བཅུ་གཉིས། རྒྱལ་བའི་བཀའ་སྲུང་དམ་པ། ཞེས་སོགས་ནས། བདུད་འདུལ་རྣམས་ཀྱི་དཔའ་བོ། ཞེས་པའི་བར་གུར་བཞིན་ལ། ཡེ་ཤེས་དབྱིངས་ཀྱི་རྗེ་མོ། རྡོ་རྗེ་རེ་མ་ཏི། ཉི་ཟླའི་ཐོད་ཕྲེང་ཅན།
གཞི་བདག་ཀླུ་མོ་དཀར་མོ། སྣང་སྲིད་མ་མོའི་བདག་མོ། བདུད་རྒྱལ་ཐོད་ཕྲེང་ཅན། བདུད་སྤུ་གྲི་ནག་པོ། རྡོ་རྗེ་དུར་ཁྲོད། རྡོ་རྗེ་ཐོད་ཕྲེང་། བདུད་ཀྱི་རྟ་པ་བཅོ་བརྒྱད། སྣང་སྲིད་བདུད་ཀྱི་དེད་དཔོན། བདག་ཉིད་མ་བཞི། ཤྭ་ན་མ་བཞི།
ས་བདག་མ་བཞི། བདུད་མོ་བཞི། གནོད་སྦྱིན་མོ་བཞི། སྨན་བཙུན་མ་བཞི། དམ་ཉམས་ཀུན་གྱིས་སྲོག་གཅོད། ཅེས་སོགས་འདྲ་ཞིང་། དཀར་བདུད་ཕུར་སྲུང་གི་གཏོར་སྔགས་བརྗོད། གཞན་ཡང་ཡེ་ཤེས་དབྱིངས་ཀྱི་མ་མོ། འཇིག་རྟེན་ལས་ཀྱི་མ་མོ། སྣང་སྲིད་སྤྲུལ་པའི་མ་མོ།
མཐུ་ཆེན་བདུད་ཀྱི་དམག་དཔུང་། གནོད་སྦྱིན་ཤ་ཟ་སྲིན་པོ་ལ་སོགས་པ། སྤྲུལ་པ་ཡང་སྤྲུལ་ཉིང་སྤྲུལ་གྱི་ཚོགས་དང་བཅས་པ་ཐམས་ཅད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། མཆོད་པ་དམ་པ་འབུལ་ལོ་གསོལ་ལོ་མཆོད་དོ། ། ཞེས་དང་། ཨ་ཀཱ་རོྎ རྡོ་རྗེ་འཛིན་པའི། ཞེས་སོགས་གོང་བཞིན། དཀར་བདུད་ཕུར་སྲུང་གི་གཏོར་སྔགས་དང་། ཨ་ཀཱ་རོྎ དེ་ནས་མངའ་གསོལ་བྱ་བ་ནི། ཧཱུྃ་མ་བྷྱོཿ
དཔལ་ལྡན་དཀར་མོ་ཉི་ཟླ་མ། ། རྩ་བརྒྱུད་བླ་མས་མངའ་གསོལ་བས། ། རིགས་བདག་རྡོ་རྗེ་སེམས་དཔའ་འཛིན། ། བདེ་སྟོང་ཟུང་འཇུག་མངའ་གསོལ་བས། ། ཉི་ཟླའི་ཐོད་དང་དོ་ཤལ་མཛད། ། དེ་ཡིས་འཁོར་འདས་བསྐྱང་བའི་ཕྱིར། ། འོད་ཟེར་དཔག་མེད་ཕྱོགས་བཅུར་འཕྲོ། ། འདོད་དགུ་ཀུན་གྱིས་མངའ་གསོལ་བས། ། རིན་ཆེན་མཛེས་པའི་རྒྱན་གྱིས་སྤྲས། ། དཔའ་མོ་ཆེན་མོར་མངའ་གསོལ་བས། །
སྦྲུལ་ཆེན་འཇིགས་པའི་ཆུན་པོས་དཀྲིས། ། དཀར་ཕྱོགས་རྒྱལ་བར་མངའ་གསོལ་བས། ། དར་དཀར་འཇོལ་བེར་སྐུ་ལ་གསོལ། ། ནག་ཕྱོགས་འཇོམས་པར་མངའ་གསོལ་བས། ། སྟག་ལྤགས་རློན་པའི་ཤམ་ཐབས་གསོལ། ། ཆོས་དབྱིངས་ཡེ་ཤེས་མངའ་གསོལ་བས། ། ཡེ་ཤེས་དབྱིངས་ཀྱི་རྗེ་མོ་མཛད། ། མེ་ལོང་ཡེ་ཤེས་མངའ་གསོལ་བས། ། སྐུ་མདོག་དཀར་ལ་འོད་ཟེར་འཕྲོ། ། མཉམ་ཉིད་ཡེ་ཤེས་མངའ་གསོལ་བས། །
འཁོར་འདས་ཀུན་གྱི་དཔལ་མོ་ཆེ། ། སོར་རྟོགས་ཡེ་ཤེས་མངའ་གསོལ་བས། ། སྲིད་ཞིའི་ཆོ་འཕྲུལ་སྣ་ཚོགས་སྟོན། ། བྱ་གྲུབ་ཡེ་ཤེས་མངའ་གསོལ་བས། ། དོན་གཉིས་མཐར་ཕྱིན་སྲུང་མ་མཆོག ། དཀར་མོ་ཉི་ཟླའི་ཐོད་ཕྲེང་ཅན། ། མི་གཅིག་མ་ལ་མིང་མང་པོ། ། སྐུ་གཅིག་མ་ལ་གཟུགས་མང་པོ། ། སྨྲ་བསམ་བརྗོད་མེད་རྒྱལ་བའི་ཡུམ། ། སྣང་སྲིད་མ་མོའི་བདག་མོ་ཁྱེད། །
མཐོ་བར་གཟེངས་བསྟོད་མངའ་གསོལ་ལོ། ། དགྱེས་པའི་འཛུམ་ཞལ་ད་ལྟ་སྟོན། ། བདེ་སྟོང་ཟུང་འཇུག་དངོས་གྲུབ་སྩོལ། ། བསྟན་དང་བསྟན་འཛིན་འཇིག་རྟེན་སྐྱོངས། ། ས་སྐྱའི་ཆོས་སྲིད་རྒྱས་པར་མཛོད། ། ཧཱུྃ་ལཾ་ལཾ་མེ་ཕུང་འབར་དབུས་སུ། ། འཇིག་འཇིག་བདུད་རྒྱལ་ཐོད་ཕྲེང་ཅན། ། རྣོ་རྣོ་དྲག་པོའི་ལས་ཀུན་མཛད། ། རྣལ་འབྱོར་དགྲ་ལྷར་མངའ་གསོལ་ལོ། ། བསྟན་ལ་གནོད་བྱེད་ཐམས་ཅད་ཀྱི། །
ཤ་ཁྲག་རུས་པ་སྲོག་དབུགས་ལ། ། ཉིན་མཚན་གཡེལ་མེད་བྱ་ར་བྱེད། ། བདུད་རྒྱལ་ཐོད་ཕྲེང་མངའ་གསོལ་ལོ། ། ཤུགས་དྲག་སྤྲུལ་པའི་དམག་དཔུང་གིས། ། ལྷ་མིན་བདུད་ཀྱི་དཔུང་ཆེན་བཟློག ། དཀར་ཕྱོགས་རྒྱལ་བའི་ལས་མཛད་པ། ། དམག་དཔོན་ཆེན་པོར་མངའ་གསོལ་ལོ། ། སྔོན་ཚེ་ཁྲག་འཐུང་སྤྱན་སྔ་རུ། ། ཁས་བླངས་ཇི་བཞིན་བསྟན་འགྲོ་ཡི། ། བར་ཆད་སེལ་ཞིང་དགེ་ལེགས་སྤེལ། །
ཆོས་སྐྱོང་ཆེན་པོར་མངའ་གསོལ་ལོ། ། དེ་ལྟར་བདུད་མགོན་ཐོད་ཕྲེང་ལ། ། མཐོ་བར་གཟེངས་བསྟོད་མངའ་གསོལ་མཐུས། ། ནག་ཕྱོགས་མིང་ཡང་མི་གྲག་ཅིང་། ། དཀར་ཕྱོགས་ཀུན་ཏུ་རྒྱས་པར་མཛོད། ། ཡང་ཕུར་སྲུང་མར་ཞལ་བཞེས་པའི། ། བདག་ཉིད་ཤྭ་ན་ས་བདག་དང་། ། བོད་སྐྱོང་བསྟན་མ་བཅུ་གཉིས་དང་། ། དེ་རིང་མངའ་གསོལ་དཔངས་བསྟོད་དོ། ། སྣང་སྲིད་དྲེགས་བྱེད་ཐམས་ཅད་ཀྱིས། །
ཁ་ལོ་མཐུ་ཆེན་ཁྱེད་རྣམས་ཀྱིས། ། ཡོངས་སུ་བསྒྱུར་ནས་བསྟན་འགྲོ་ལ། ། དགེ་ལེགས་སྤེལ་རྣམས་མངའ་གསོལ་ལོ། ། ཞི་བའི་ལས་རྣམས་མངའ་བརྙེས་པས། ། ཁྱེད་རྣམས་མཚན་ཐོས་ཙམ་གྱིས་ཀྱང་། ། ནད་གདོན་བར་ཆད་ཀུན་ཞི་བས། ། ཞི་བ་ཆེན་མོར་མངའ་གསོལ་ལོ། ། རྒྱས་པའི་ལས་ལ་མངའ་བརྙེས་པས། ། ཁྱེད་སྒྲུབ་ཀུན་གྱི་ཚེ་དཔལ་དང་། ། བསོད་ནམས་རིགས་སོགས་དགེ་ཡོན་རྒྱས། །
རྒྱས་པ་ཆེན་མོར་མངའ་གསོལ་ལོ། ། དབང་གི་ལས་ལ་མངའ་བརྙེས་པས། ། མཐུ་ཆེན་དཔའ་མོ་ཁྱེད་རྣམས་ཀྱིས། ། བརྟན་གཡོ་ཐམས་ཅད་དབང་བསྡུས་ནས། ། བསྟན་འཛིན་སྐྱེས་བུའི་ཕྲིན་ལས་སྒྲུབ། ། དབང་སྡུད་ཆེན་མོར་མངའ་གསོལ་ལོ། ། དྲག་པོའི་ལས་ལ་མངའ་བརྙེས་པས། ། དཔལ་ཆེན་པདྨས་བཀའ་བསྒོས་ལྟར། ། དགྲ་བགེགས་དཔུང་བཅས་སྐད་ཅིག་གསོད། ། དྲག་པོ་ཆེན་མོར་མངའ་གསོལ་ལོ། །
ཡང་དག་ཕུར་པའི་སྤྱན་སྔ་རུ། ། སྲོག་སྙིང་ཕུལ་ཞིང་དམ་བཅས་ལྟར། ། རྩ་བརྒྱུད་བླ་མའི་བཀའ་བསྒོས་བཞིན། ། བསྟན་སྲུང་ཆེན་མོར་མངའ་གསོལ་ལོ། ། དེ་ལྟར་དཀར་བདུད་ཕུར་སྲུང་དང་། ། བོད་སྐྱོང་འཁོར་དང་བཅས་པ་རྣམས། ། གཟི་བརྗིད་ཆེན་མོར་མངའ་གསོལ་ལོ། ། མཐུ་རྩལ་ཆེན་མོར་མངའ་དབང་བསྐུར། ། དྲག་ཤུལ་ཆེན་མོར་དཔངས་བསྟོད་དོ། ། སྐུ་གསུང་ཐུགས་ཀྱི་རྟེན་མཆོག་དང་། །
ཕྱི་ནང་གསང་བའི་མཆོད་སྤྲིན་གྱིས། ། ཡང་ཕུར་སྲུང་མ་འཁོར་བཅས་མཆོད། ། ཉམས་ཆགས་སྐོང་ལ་དངོས་གྲུབ་སྩོལ། ། སྔར་བཅོལ་གཏང་རག་འདི་འབུལ་ལོ། ། ད་བཅོལ་ཞུ་སྐྱེམས་འདི་འདྲེན་ནོ། ། ཐུགས་དགོངས་གཞན་དུ་མ་གཡེལ་ཅིག ། ཀོ་ལོང་ཕྲག་དོག་མ་མཛད་ཅིག ། མ་མགུ་མ་མཉེས་མ་མཛད་ཅིག ། བདག་གི་ལྷག་བསམ་དག་པ་དང་། ། རྩ་བརྒྱུད་བླ་མའི་བཀའ་ལ་དགོངས། །
ཁྱེད་རྣམས་དམ་ཚིག་རྗེས་དྲན་མཛོད། ། བསྟན་འགྲོ་སྤྱི་དང་བོད་ཁམས་ཀྱི། ། བར་ཆད་སྲུངས་ལ་མཐུན་རྐྱེན་སྒྲུབས། ། སྔོན་ཚེ་པདྨ་འབྱུང་གནས་ཀྱིས། ། སྒྲ་སྒྱུར་རྒྱལ་པོ་ནཱ་གནྡྲ། ། མཆེན་གྱི་སྲུང་མར་བཀའ་བསྒོས་བཞིན། ། བླ་ཆེན་དཀོན་མཆོག་རྒྱལ་པོའི་བར། ། འཁོན་རིགས་རིམ་བྱོན་ཐམས་ཅད་ཀྱིས། ། སྲུང་མ་ཁྱེད་ལ་ཐུགས་གཏད་མཛད། ། བརྩེ་ཆེན་སྙིང་པོ་ནས་བཟུང་སྟེ། །
བདག་ཅག་ཕ་བུའི་བར་འཕེལ་བའི། ། ས་སྐྱའི་གདུང་བརྒྱུད་ཐམས་ཅད་ཀྱིས། ། རྒྱུན་དུ་བསྟེན་ཅིང་བསྒྲུབས་ལགས་ན། ། བརྩེ་ཆེན་ཐུགས་རྗེ་མ་ཆུང་ཞིག ། རྫུ་འཕྲུལ་བྱིན་རླབས་མ་ཞན་ཅིག ། མཐུ་སྟོབས་ནུས་པ་མ་རྟུལ་ཅིག ། ཁྱེད་ལ་གཉེར་དུ་གཏད་པ་ནི། ། བསྟན་འགྲོ་ཡོངས་ལ་འཚེ་བ་དང་། ། ཁྱད་པར་ས་སྐྱའི་བསྟན་པ་ལ། ། སྡང་བའི་དགྲ་དང་གནོད་པའི་བགེགས། །
དུས་ཀུན་ཡལ་བར་ཤོར་ར་རེ། ། རབ་ཏུ་སྒྲིམས་ལ་མྱུར་དུ་སྒྲོལ། ། ས་སྐྱའི་བསྟན་པ་རྒྱས་པ་དང་། ། འཇམ་དབྱངས་གདུང་བརྒྱུད་ཆུ་རྒྱུན་བཞིན། ། དཔལ་འབྱོར་ཕྲིན་ལས་རྣམ་སྲས་མཚུངས། ། སྣོད་བཅུད་དབང་སྡུད་ཁྱེད་དང་འདྲ། ། གང་བཅོལ་མཆོག་ཐུན་ཕྲིན་ལས་རྣམས། ། མྱུར་དུ་སྒྲུབས་ཤིག་ས་མཱ་ཡ། ། བཅོལ་བའི་ཕྲིན་ལས་འགྲུབ་པར་མཛོད།། །། ཅེས་བརྗོད་ལ་མཇུག་ཆོག་རྣམས་ནི་སྤྱི་འགྲེ་བཞིན་ནོ། །
ཞེས་རྗེ་བཙུན་ས་སྐྱ་པའི་བསྟན་སྲུང་ནོར་སྐྱོང་དུར་ཁྲོད་བདག་པོ་ཡབ་ཡུམ་དང་། དཀར་བདུད་ཕུར་སྲུང་བསྟན་མ་བཅུ་གཉིས་ལ་གསོལ་ཁ་མངའ་གསོལ་བྱ་ཚུལ་འདི་ཡང་ཉི་མ་ཞེས་པ་ཆུ་ལུག་ལོར་རྗེ་བཙུན་ས་སྐྱའི་གདུང་བརྒྱུད་གེགས་མེད་བྱོན་པའི་གཏང་རག་ཏུ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་སྦྱར་ཞིང་། སླད་ཀྱི་ཕྲིན་ལས་མྱུར་དུ་བསྒྲུབ་ཆེད་ཕྲིན་བཅོལ་གྱི་ཚིག་རྣམས་ལ་ནི་ངར་ཡོད་པར་བྱས་ཏེ་སྦྱར་བ་ཡིན་པས་བདག་གི་བུ་བརྒྱུད་ཚ་བརྒྱུད་རྣམས་འདི་ལས་གཞན་དུ་དགོངས་པ་མ་གཡེལ་ཅིག། །། ཅེས་པའི་ཡི་གེ་པ་ནི་གཞུ་ལུང་པ་བསོད་འོད་དོ།། །། PAGE * MERGEFORMAT 2 ཀུན་དགའ་བློ་གྲོས། དུར་བདག་དང་བསྟན་མ་བཅུ་གཉིས་ལ་མངའ་གསོལ་གྱི་ཚིགས་བཅད། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
