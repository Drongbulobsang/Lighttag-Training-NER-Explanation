གསུང་འབུམ། ཀུན་དགའ་བློ་གྲོས།
པོད ༡༡༩
འདོད་ཁམས་མའི་བསྐང་གསོ་དངོས་གྲུབ་རོལ་མཚོ་དང་རྗེས་འབྲེལ་མདོས་གཞུང་བཅས།
༄༅། །འདོད་ཁམས་མའི་བསྐང་གསོ་དངོས་གྲུབ་རོལ་མཚོ་དང་རྗེས་འབྲེལ་མདོས་གཞུང་བཅས་བཞུགས་སོ།། སྭསྟི། ས་ལོ་འཇམ་པའི་རྡོ་རྗེའི་གསུང་རབ་དཔལ་ལྡན་ལྷ་མོ་འདོད་ཁམས་དབང་ཕྱུག་མའི་གཏོར་བསྐང་དངོས་གྲུབ་རོལ་མཚོ་ཞེས་ཞར་ལ་མདོས་བསྐང་ཉུང་ངུ་ཐོན་པ་དེ་ཉིད་ཉམས་སུ་ལེན་ཚུལ་ལ། མདོས་བསྐང་ལྷན་ཅིག་ཏུ་བྱ་བ་དང་། སོ་སོར་བྱ་བ་གཉིས། དེ་ལ་འདོད་ཁམས་མ་རྐྱང་པ་དང་། དམག་ཟོར་ལྷ་མོའི་མདོས་དང་ལྷན་ཅིག་ཏུ་བྱ་བ་གཉིས་ལས། དེ་རྣམས་གང་བྱེད་ཀྱང་བཤམས་ནི་ས་ལོའི་གསུང་རབ་དེ་ཉིད་དང་། ཁོ་བོའི་ཟུར་བསྐོལ་ན་གསལ་ཞིང་། ཉམས་ལེན་གྱི་རིམ་པར།
ཐོག་མར་སྔོན་འགྲོ་གཏོར་མ་མགོན་པོ་དྲུག་ཅུ་པ་སོགས་ལ་བྱེད་པ་བཞིན། བདག་བསྐྱེད། གཏོར་བསྔོ། གུར་མགོན་གྱི་བསྐང་གསོ་རྫོགས་པའི་བར་རྒྱས་བསྡུས་ཅི་རིགས་སྔོན་དུ་འགྲོ་བའི། དངོས་གཞི་མདོས་བསྐང་ལྷན་ཅིག་ཏུ་བྱེད་ན། དེ་ནས་ལྷ་མོའི་མཆོད་གཏོར་ཨ་མྲྀ་ཏས་བསངས་བ་ནས་ནམ་མཁའི་ཁམས་གང་བར་གྱུར་བར། མདོས། སྔགས་དྲུག་ཕྱག་དྲུག་གིས་བྱིན་གྱིས་བརླབས་ལ་མཐུ་དང་ལྡན་པར་གྱུར་ཅིག ཅེས་པའི་རྗེས་སུ། ཨོཾ་སརྦ་བིད་ནས་བཛྲ་ས་མཱ་ཛཿབར།
བཅོམ་དུང་བཅོམ་རོལ་ཉིས་བརྡེག་འཕར་ཡོད་མེད་གང་རུང་། རྡོ་རྗེ་ཕུར་པའི་འཕགས་མཆོག་མའི་འགོ་བཞིན་རྐང་གླིང་གཡབ་དར་བཅས། སྤྱན་འདྲེན་ནས་བཤགས་པ་རྫོགས་པའི་བར་རྒྱུན་བཞིན། བྷྱོཿདྲག་པོའི་གཞལ་ཡས་ཞེས་སོགས་ཤླཽ་ཀ་གསུམ་ལ་དེ་ཝི་ཀོ་ཌའི་དབྱངས་རོལ་ཚར་གསུམ། འཇིག་རྟེན་ལས་ཀྱི་ནས་འདུར་ཤུར་གང་རུང་། ཡིད་བཞིན་འགྲུབ་པའི་ཚིག་རོལ། བྷྱོཿརི་རབ་ནས། སྲོག་གླུ་དམ་པ་རི་རབ་མདོས་ཆོག་དང་། བར་ལ་ཡང་དག་དོན་དུའི་དབྱངས་ཀྱི་མཐར་གསུམ་བརྡེག་ལེན་ཅན། རིན་ཆེན་ནས་འདུར་ཤུར་གང་རུང་།
མྱུར་དུ་བསད་ཅིང་ལ་ཚིག་རོལ། མདོས་གཞུང་ཚར་གསུམ་ཙམ་གཏོང་ན། ཡང་བྷྱོཿདྲག་པོའི་གཞལ་ཡས་ནས། ཡིད་བཞིན་ཚིག་རོལ་བར་དབྱངས་མེད་ཡུག་གཅིག་དང་། བྷྱོཿརི་རབ་ནས། མྱུར་དུ་བསད་ཅིང་ཚིག་རོལ་བར་དབྱངས་མེད་པར་ཡུག་གཅིག གྲངས་གསོག་རྫོགས་པའི་མྱུར་དུ་བསད་ཅིང་ཚིག་རོལ་གྱི་མཐར་དགུ་བརྡེག་གཉིས་རྔ་ཕྱིར་བརྡུང་གིས་གཞན་གྱི་རིགས་སྔགས་ནས་དམ་ཉམས་དགྲ་བོའི་་་་་་འདིར་ཚིག་རོལ་དགུ་བརྡུང་། མ་མོའི་ནས་ཚེ་རིང་ནད་མེད་ལ་ཚིག་རོལ་དགུ་བརྡུང་། གྲངས་གསོག་བྱེད་ན་དེ་བཞིན་ཚར་གསུམ་སོགས། གྲངས་གསོག་རྫོགས་པ་དང་དགུ་བརྡུང་རྗེས་མའི་མཐར་ཆེམས་བརྡུང་གསུམ་བརྡེག་ལེན་ཅན།
ཞལ་གྱི་བསྐང་བ་སོགས་འཕྲོས་རྣམས་བྱས་ལ་བསྟོད་པ་གསར་རྙིང་གང་བྱེད་ཀྱང་དེའི་གྲངས་སུ་ནམ་གྲུ་མའི་དབྱངས་རིང་གཉིས་དང་། ཉེ་བར་སྩོལ་མཛད་ཁྱོད་ལ་བསྟོད་བར་དབྱངས་རོལ་བྱ་ཚུལ་དུས་མདོས་ཉེར་གསུམ་གྱི་དབྱངས་རེས་བཞིན་ནོ། ། ཡང་མདོས་བསྐང་རྐྱང་པ་བྱེད་ན། སྔོན་འགྲོ་གཏོར་མ་བདག་བསྐྱེད། གཏོར་བསྔོ་རྣམས་གོང་བཞིན་ལ། མདོས་སྔགས་དྲུག་ཕྱག་དྲུག་གིས་བྱིན་གྱིས་བརླབས། བཅོམ་རོལ་གོང་བཞིན་དང་། སྤྱན་འདྲེན་ནས། རྒྱ་ཆེན་མཆོད་གཏོར་འདི་དག་བཞེས་སུ་གསོལ་བར་རྒྱུན་བཞིན། འབུལ་སྔགས་ཕྱི་མཆོད་ནང་མཆོད་འདོད་གསོལ་བཅས་ཀྱང་རྒྱུན་བཞིན་མདོས་གཞུང་གོང་བཞིན་ལ་གྲངས་གསོག་ཡོད་མེད་གང་རུང་གི་དགུ་བརྡུང་།
རྗེས་མའི་མཐའི་ཆེམས་བརྡུང་གསུམ་བརྡེག་ལེན་ཅན་གྲུབ་པ་དང་། ལྕམ་དྲལ་ཞལ་རྣམས་ཀྱི་སྔགས་རྔ་བརྡུང་། བསྟོད་པ་སངས་རྒྱས་བསྟན་སྲུང་བསྡུས་པ་ལ་ལྷ་མོར་གོང་བཞིན། རྡོར་གླུ་བཀྲ་ཤིས་སྨོན་ལམ་སྤྱི་བསྟབས། གཞུག་ཆོག་སོགས་བྱའོ། ། ཡང་འདོད་ཁམས་མ་རྐྱང་པ་ཡིན་ན། ཆོ་ག་དང་དབྱངས་རོལ་ཀྱི་རྣམ་གཞག་བཤད་མ་ཐག་པ་དེ་ཉིད་གང་རུང་དང་། ཡང་འདོད་ཁམས་མ་དང་དམག་ཟོར་མ་ལྷན་ཅིག་བྱེད་པར་ལྟར་ན་མདོས་གཞུང་གཏོང་ཚུལ་ལེ་ཚན་གཉིས་གང་རུང་གོང་བཞིན་ལ་དབྱངས་རོལ་མི་འདྲ་བ་བྱ་དགོས་ཏེ། ཁོ་བོས་དམག་ཟོར་མའི་མདོས་ཆོག་འདི། ཁྲིགས་སུ་སྤྱན་འདྲེན་ཕྱོགས་ཕྱོགས་མ་ལ་དེ་ཝཱི་ཀོ་ཊིའི་དབྱངས་རོལ་དང་།
གླུད་བསྔོ་གླུ་མཆོག་མ་ལ་ཡང་དག་དོན་དུའི་དབྱངས་རོལ་བཤད་ཡོད་པས། དེས་ན་འདོད་ཁམས་མའི་མདོས་གཞུང་དྲག་པོའི་གཞལ་ཡས་མ་ལ་མི་ཕམ་དབྱངས་རིང་དབྱངས་རོལ་བཅས་ཚར་གསུམ་དང་། བུ་དབྱངས་རོལ་མོ་བཅས་ཚར་གསུམ་དང་། གླུད་བསྔོ་རི་རབ་གླིང་བཞིའི་ཤླཽ་ཀ་གཅིག་དང་། ཚིག་རྐང་ལྔ་ལ་སྲིང་ཐུང་རོལ་མོ་བཅས་ཚར་གཉིས། གོང་དུ་བཤད་པའི་ནམ་གྲུ་མའི་དབྱངས་རོལ་དེ་རྣམས་དམག་ཟོར་མའི་ཕྱོགས་བཞིའི་བསྐུལ་རྗེས་ནམ་གྲུ་མ་ལ་བཅུག་པས་བསྐང་གསོའི་བསྟོད་པའི་གྲས་ལ་འདོད་ཁམས་མའི་བསྟོད་པ་གསར་རྙིང་གི་གོ་ཆོད། དམག་ཟོར་མ་རྐྱང་པ་ཡིན་ན་ནམ་གྲུ་མ་ལ་མ་དབྱངས་བུ་དབྱངས་གཉིས་ལས་གཞན་མི་དགོས། དབྱངས་ཤིན་ཏུ་མང་བར་བྱ་དགོས་པ་འདི་རྣམས་ཀྱང་ཆོ་ག་ཡུན་རིང་ཁྱད་ཙམ་མ་ཡིན་པར། སྤྱིར་ཡི་དམ་ཆོས་སྐྱོང་ཞི་ཁྲོ་རྣམས་གདུལ་བྱའི་དབང་གི་དབྱངས་རོལ་གར་ལ་དགོས་པ་མ་ཟད། ཁྱད་པར་དཔལ་ལྡན་ལྷ་མོ་ནི་དབྱངས་ལ་ཤིན་ཏུ་མཉེས་པ་ཞིག་ཏེ།
སྔོན་གྱི་དུས་སུ་སྲིན་པོ་རྡ་ཤ་གྲི་བས་ལྷ་མོ་དུང་སྐྱོང་མ་དབྱངས་ཀྱིས་ཐུགས་དྲངས་ནས་སྲིན་ཡུལ་དུ་བསུས་པ་དང་། དེ་རྗེས་བྱ་རྒྱུད་རིག་པ་མཆོག་ལས་ཕྱག་ན་རྡོ་རྗེས་ནམ་གྲུའི་རིགས་དང་ཆོ་འབྲང་ལ་བསྟོད་པ་གསུངས་པ་དང་། ལོ་ཆེན་རིན་ཆེན་བཟང་པོས་སྟག་མོས་ངུར་དབྱངས་མཛད་པས་གུར་མགོན་ཞལ་གཟིགས། རྗེས་བླ་མ་ཤྲཱརྡྷས་ལྷ་མོ་ལ་ཡང་དེ་བཞིན་གྱིས་གསུངས་སྐབས་ཡན་ལ་ལམ་དུ་ལྷ་མོས་ལུང་བསྟན་ནས་མི་ཕམ་མའི་དབྱངས་གཉིས་མཛད་པ་དང་། ཏིལ་མར་ལ་ཆུ་གཉེར་མའི་དབྱངས་མཛད་ཅིང་། རྒྱ་གར་ནས་ཚུར་འབྱོན་ལམ་ཆུར་བརྒལ་བའི་ཚེ་སངས་རྒྱས་ཀྱི་མཛད་པའི་ལྷ་མོ་ཞི་དྲག་གི་བསྟོད་པའི་དཔེ་ཀླུས་བརྐུས་ནས་རྒྱ་མཚོའི་གཏིང་གི་ཀླུ་རྣམས་ཀྱི་དབྱངས་རྟེན་པར་ཐུགས་མགུ་བས་མི་ཡུལ་དུ་རེ་ཞིག་མ་བྱོན་པ་ལ། ལོ་ཆེན་གྱིས་པི་ཝཾ་གླིང་བུའི་གདང་ལྟར་དབྱངས་མཛད་པས་སླར་ཞལ་གཟིགས་པར་གསུང་པ་སོགས་ལོ་རྒྱུས་མང་ཞིང་། དེའི་ནང་ནས་ཀྱང་རང་རེའི་ལུགས་ལ་དབྱངས་རོལ་གཅིག་པོས་ཀྱང་དངོས་གྲུབ་རྣམ་གཉིས་སྒྲུབ་ནུས་པ་ནི། གོ་རམས་བསྟན་པའི་ཉི་མ་བསོད་ནམས་སེངྒེས་གཞན་གྱི་ཏིང་འཛིན་ལོ་བརྒྱ་བསྒོམས་པ་དང་། སྔགས་ལོ་བརྒྱ་བཟླས་པ་བས་ཀྱང་དབྱངས་རོལ་ནུས་པ་ཆེ་བར་དགོངས་ཏེ་ཨ་ལ་ལ་ས་སྐྱ་པའི་དབྱངས་རོལ་ཕྱག་ལེན་འདི་རྣམས་ངོ་མཚར་ཆེན་པོ་རེད་ཅེས་གསུངས་པས་ཀྱང་རྟོགས་ནུས་སོ། །
ཞེས་འདོད་ཁམས་དབང་མོས་བསྐང་གསོ་དངོས་གྲུབ་རོལ་མཚོ་དང་རྗེས་འབྲེལ་མདོས་གཞུང་གཏོང་ཚུལ་འདི་ཡང་ས་སྐྱ་པ་ཀུན་བློས་བྲིས།། །། ཤུ་བྷཾ།། །། PAGE * MERGEFORMAT 2 ཀུན་དགའ་བློ་གྲོས། འདོད་ཁམས་མའི་བསྐང་གསོ་དང་རྗེས་འབྲེལ་མདོས་གཞུང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
