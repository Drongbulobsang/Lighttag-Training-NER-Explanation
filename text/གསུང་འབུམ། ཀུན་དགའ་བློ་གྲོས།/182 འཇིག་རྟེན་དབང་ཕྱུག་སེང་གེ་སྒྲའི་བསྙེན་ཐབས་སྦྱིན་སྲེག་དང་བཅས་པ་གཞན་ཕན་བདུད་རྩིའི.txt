གསུང་འབུམ། ཀུན་དགའ་བློ་གྲོས།
པོད ༡༨༢
འཇིག་རྟེན་དབང་ཕྱུག་སེང་གེ་སྒྲའི་བསྙེན་ཐབས་སྦྱིན་སྲེག་དང་བཅས་པ་གཞན་ཕན་བདུད་རྩིའི་འོད་ཅན།
༄༅། །འཇིག་རྟེན་དབང་ཕྱུག་སེང་གེ་སྒྲའི་བསྙེན་ཐབས་སྦྱིན་སྲེག་དང་བཅས་པ་གཞན་ཕན་བདུད་རྩིའི་འོད་ཅན་ཞེས་བྱ་བ་བཞུགས་སོ།། བླ་མ་དང་རྗེ་བཙུན་སེང་གེ་སྒྲ་ལ་ཕྱག་འཚལ་ལོ། ། དེ་ལ་འདིར་སློབ་དཔོན་ཙཎྜ་གོ་མི་ནས་བརྒྱུད་དེ། རྗེ་བཙུན་ས་སྐྱ་པ་ཡབ་སྲས་ལ་བཀའ་བབས་པའི་འཇིག་རྟེན་དབང་ཕྱུག་སེང་གེ་སྒྲའི་བསྙེན་པ་བྱ་ཚུལ་ནི། དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་ཀྱིས་མཛད་པའི་གདོན་གྲོལ་གྱི་ཆོ་གའི་ཡི་གེ་ཕུན་ཚོགས་བསམ་འཕེལ་ལས། འདིའི་རྗེས་གནང་དང་ལུང་ཐོབ་པའི་གང་ཟག་གིས། བུམ་པ་ལ་བརྟེན་པའི་བསྙེན་པ་ནི་གོང་མའི་གསུང་རབ་སོགས་ལས་ཤེས་པར་བྱའོ། ། འདིར་བདག་གི་རྣལ་འབྱོར་ལ་བརྟེན་ནས་རབ་མཚན་མའི་བསྙེན་པ་དངོས་སམ་རྨི་ལམ་དུ་སྐུ་མཐོང་བ་སོགས་རྟགས་མ་བྱུང་གི་བར་དང་། འབྲིང་དུས་ཀྱི་བསྙེན་པ་ཟླ་བ་དྲུག ཐ་མ་གྲངས་ཀྱི་བསྙེན་པ་འབུམ་ཕྲག་བརྒྱད་དམ་གཞི་གཙང་སྦྲ་དང་ལྡན་པས་བྱའོ། །
ཞེས་གསུངས་པ་ལྟར་ལས། དང་པོ་བུམ་པ་ལ་བརྟེན་པ་ནི། ཆོས་རྗེ་ཁུ་དབོན་གྱི་གསུང་ལ་རིན་ཆེན་རྒྱལ་མཚན་གྱིས་ཟིན་བྲིས་མཛད་པའི་གདོན་གྲོལ་གྱི་ཡི་གེ་ལས། བདག་བསྐྱེད་གྱི་བཟླས་པ་ཉུང་ངུར་བྱས་ནས་བུམ་པར་སེང་གེ་སྒྲ་ཡན་ལག་བཞི་རྫོགས་མཆོད་བསྟོད་དང་བཅས་པ་བགྱིས་ཏེ། གཟུངས་ཐག་བཟུང་ནས་སྙིང་པོ་བཞི་འབུམ་སོགས་མ་སོང་གི་བར་དུ་ཐུན་བཅད་ཀྱིས་སྒྲུབ་པར་བཤད་པས་དེ་ལྟར་རམ། ཤིན་ཏུ་ཁྱེར་བདེ་བ་ནི་བདག་བསྐྱེད་ལ་བརྟེན་པ་འདི་ཡིན་པས། དེའི་ཚུལ་ལ་སྦྱོར་དངོས་རྗེས་གསུམ་ལས། དང་པོ་ནི། རི་ཁྲོད་ལ་སོགས་པ་གནས་དབེན་ཞིང་གཙང་ལ་བྱིན་རླབས་ཆེ་བ། མཐུན་རྐྱེན་འཛོམས་པའི་ས་ཕྱོགས་སུ་འདིའི་བྲིས་སྐུ་ཡོད་ན་དགྲམ་པའི་དྲུང་སྟེགས་གཙང་མ་ཁེབས་ལྡན་འབྲུ་བཅས་ལ་དམར་སྐྱུར་གྱི་དྲི་མ་མེད་ཅིང་དཀར་གསུམ་མངར་གསུམ་དང་ཕྱེ་ཆུ་གཙང་མ་ལས་སྦྲུས་པའི་ཟླུམ་གཏོར་རྒྱན་ལྡན།
ཆུ་གཉིས་སྔོན་འགྲོའི་མཆོད་པ་གསོ་ཆས་དང་བཅས་པ་དང་། དེ་ལ་ཁ་ཕྱོགས་པར་རང་གི་སྟན་སྤྱི་ཆགས་མ་ཡིན་པའི་དྲུང་སྟེགས་ལ་རྡོར་དྲིལ་ལམ་ཏིང་ཤགས་གང་རུང་བཅས་བཤམས་ཏེ། རང་ཉིད་ཀྱང་ཤ་ཆང་སྒོག་བཙོང་སོགས། མི་གཙང་བའི་རིགས་སྤངས་ཏེ་ཁྲུས་དང་གཙང་སྦྲ་ལ་གནས་པས་ཟླ་བ་གང་རུང་གི་ཚེས་བརྒྱད་ཉ་སྟོང་གི་དགོང་ཐུན་ལ་ཞུགས་པ་ནས་བཟུང་ཐུན་བཞིའམ་གསུམ་གྱི་སྦྱོར་བས་ཟླ་བ་གཅིག་གམ་དྲུག་གི་རིང་མཚམས་བྱ་བ་སྟེ། དེ་བར་ལ་མཚམས་གཡོག་གཅིག་གཉིས་ཞིག་དང་། ལྷ་རྗེ་དང་། ཕྱོགས་ཀྱི་ཡི་གེ་མི་འཇུག་ཀ་མེད་རྣམས་དམིགས་འོག་ཏུ་ཆུག་པར་བྱས་ལ་གཞན་འགྲིམ་འགྲུལ་བསྲུང་བའི་མཚམས་ཐོ་འཛུགས་པ་སོགས་ནི་སྤྱི་ལྟར་རོ། ། གཉིས་པ་དངོས་གཞི་ནི་གོང་དུ་བཤད་པའི་སྟན་ལ་འདུག་ལ། ཐོག་མར་མཆོད་རྫས་རྣམས། ཨོཾ་ཨ་མྲྀ་ཏ་ཧཱུྃ་ཕཊ་ཀྱིས་བསངས།
ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ་གིས་སྦྱངས། འོག་ཏུ་བསང་སྦྱང་ཞེས་པའི་སྐབས་སུ་འདི་ལྟར་དྲན་པར་བྱའོ། ། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར།
ཞེས་དང་། སོ་སོའི་ཕྱག་རྒྱ་དང་བཅས་པས། ཨོཾ་བཛྲ་ཨརྒྷཾ་སྭཱཧཱ། ཨོཾ་བཛྲ་པཱ་དྱཾ་སྭཱཧཱ། ཨོཾ་བཛྲ་པུཥྤེ་སྭཱཧཱ། ཨོཾ་བཛྲ་དྷུ་པེ་སྭཱཧཱ། ཨོཾ་བཛྲ་ཨཱ་ལོ་ཀེ་སྭཱཧཱ། ཨོཾ་བཛྲ་གནྡྷེ་སྭཱཧཱ། ཨོཾ་བཛྲ་ནཻ་ཝི་ཏེ་སྭཱཧཱ། ཨོཾ་བཛྲ་ཤཔྟ་སྭཱཧཱ།
ཨོཾ་བཛྲ་དྷརྨཱ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙཱ་ལི་ནི། པྲ་ཛྙཱ་པ་ར་མི་ཏ་ནཱ་ད་སཾ་བྷ་ཝེ་ན། བཛྲ་དྷརྨ་ཧྲི་ད་ཡ། སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ། ཞེས་ལན་གསུམ། བདག་དང་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས༞ འཕགས་པའི་དགེ་འདུན་རྣམས་ལ༞ ཞེས་པ་ལན་ཉེར་གཅིག་ལ་སོགས་པ་ཅི་ནུས་བྱས་ལ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེ་བཙུན་སེང་གེ་སྒྲའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་པ་ལན་གསུམ་གྱིས་སེམས་བསྐྱེད། རང་སྐད་ཅིག་གིས་འཕགས་པ་སེང་གེ་སྒྲར་གསལ་བའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿདཀར་པོ་ཚེག་དྲག་དང་བཅས་པ་དེ་ལས་འོད་ཟེར་འཕྲོས་པས་རང་བཞིན་གྱི་གནས་ནས་བླ་མ་དང་གཉིས་སུ་མེད་པའི་འཕགས་པ་སེང་གེ་སྒྲ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་བཛྲ་ས་མ་ཛཿ ཞེས་ཕྱག་རྒྱ་དང་བཅས་པས་སྤྱན་དྲངས། ན་མོ་གུ་རུ་བྷྱཿ
ན་མོ་ཨཱ་ཧྲཱིཿསིང་ཧ་ནཱ་ད་ས་པ་རི་ཝཱ་རེ་བྷྱཿ ཞེས་པས་ཕྱག་བྱ། ཨོཾ་ཨཱཿཧྲཱིཿསིང་ཧ་ནཱ་ད་ས་པཱ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔྟ་པྲ་ཏཱིཙྪ་ཡེ་སྭཱཧཱ།
ཞེས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེ་ཡི་རང་། ། སངས་རྒྱས་བྱང་ཆུབ་ཡིད་ཀྱིས་བཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་སྐྱབས་སུ་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །
སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། སོགས་ལན་གསུམ་གྱིས་རྒྱུན་བཤགས་དང་། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག སོགས་ཀྱིས་ཚད་མེད་བཞི་བསྒོམས་ལ། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ།
སྟོང་པའི་ངང་ལས་པཾ་ལས་པདྨ་དམར་པོ་འདབ་མ་བརྒྱད་པའི་ལྟེ་བར་པིཾ་ལས་སེང་གེ་དཀར་པོ་མགོ་བོ་གཡས་སུ་བསྟན་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་ཧྲཱིཿདཀར་པོ་ཚེག་དྲག་དང་བཅས་པ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཀླུ་དང་ས་བདག་གི་གནོད་པ་ཐམས་ཅད་བཅོམ། འཕགས་པ་སེང་གེ་སྒྲའི་གོ་འཕང་ལ་བཀོད། ཚུར་འདུས་ཧྲཱིཿཡིག་ལ་ཐིམ། དེ་ཡོངས་སུ་གྱུར་པ་ལས་རང་ཉིད་འཕགས་པ་སེང་གེ་སྒྲ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱི་གཡས་མཆོག་སྦྱིན། གཡོན་པདྨ་དཀར་པོའི་ཡུ་བ་བཟུང་ནས་དཀུ་གཡོན་གྱི་ཕྱོགས་སུ་གདན་ལ་བརྟེན་ཅིང་སྙན་གྱི་ཐད་སོར་ཁ་བྱེ་བའི་སྟེང་ན་རལ་གྲི་མེ་འབར་བ་དང་། ཐོད་པ་དཀར་པོ་མེ་ཏོག་དང་འབྲུ་བཅུད་སྨན་རྩི་སྣ་ཚོགས་ཀྱིས་གང་བ་འཛིན་པ། ཞལ་འཛུམ་བག་དང་ལྡན་ཞིང་རལ་པའི་ཐོར་ཅོག་སྤྱི་བོར་བཅིངས་པ།
སྤྱན་གསུམ་དང་ལྡན་ཞིང་། དབུའི་གཙུག་ཏོར་དང་བཅས་པ་སྐུ་གཡས་ཕྱོགས་སུ་ཅུང་ཟད་མ་རེག་པའི་ཏྲི་ཤུ་ལ་ལྗང་ཁུའི་ཡུ་བར་སྦྲུལ་དཀར་སྔོ་གཉིས་མགོ་བོ་གྱེན་དུ་བསྟན་ནས་དཀྲིས་པ། ཀྲིཥྞ་ས་རའི་པགས་པས་ནུ་མ་གཡོན་བཀབ་ཅིང་། དར་དམར་པོའི་ཤམ་ཐབས་ཅན། ཚངས་སྐུད་མ་གཏོགས་པའི་རྒྱན་གཞན་ཐམས་ཅད་སྤངས་པ་དཀའ་ཐུབ་ཀྱི་ཆ་ལུགས་ཅན། ཞབས་གཉིས་རྒྱལ་པོ་རོལ་པའི་སྟབས་ཀྱིས་བཞུགས་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ནང་དུ་ཟླ་བ་ལ་གནས་པའི་ཧྲཱིཿལས་འོད་འཕྲོས། རང་བཞིན་གྱི་གནས་ནས་འཕགས་པ་སེང་གེ་སྒྲ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ
ཨོཾ་ཨཱཿཧྲཱིཿསིང་ཧ་ན་ད་ས་པ་རི་ཝཱ་ར་ཨོཾ་ཨརྒྷཾ། པཱ་དྱཾ་ནས་ཤཔྟའི་བར་གྱིས་མཆོད། ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། སླར་ཡང་ཐུགས་ཀའི་ཧྲཱིཿལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པཱ་རི་ཝཱ་ར་ཨརྒྷཾ་སོགས་གོང་བཞིན་མཆོད། ཨོཾ་ཨ་བྷི་ཥིཉྩ་ཏུ་མཾ། སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། དབང་གི་ལྷ་རྣམས་ཀྱིས། ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ།
ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་འོད་དཔག་མེད་པས་དབུར་བརྒྱན། རང་གི་སྤྱི་བོ་ནས་རྣམ་པར་སྣང་མཛད། དཔུང་པ་གཡས་ནས་མི་བསྐྱོད་པ། གཡོན་ནས་འོད་དཔག་མེད། སྐུ་སྟ་ཟུར་གཡས་ནས་རིན་ཆེན་འབྱུང་ལྡན། གཡོན་ནས་དོན་ཡོད་གྲུབ་པ་རྣམས་འཕྲོས་ནས་གནས་དེ་དང་དེ་ཉིད་དུ་བཞུགས་པར་གྱུར། གཉིས་པ་ནི།
རང་ཉིད་ལྷ་སྐུ་སྣང་ལ་རང་བཞིན་མེད་པའི་ཐུགས་ཀའི་ཧྲཱིཿཡིག་གི་མཐའ་མར་སྔགས་འཕྲེང་ཁ་དོག་དཀར་པོས་བསྐོར་བ་ལས་འོད་འཕྲོས། འཕགས་པ་མཆོད། བདག་དང་སེམས་ཅན་ཐམས་ཅད་ཀྱི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་སྦྱངས། ཁྱད་པར་ཀླུ་དང་ས་བདག་གི་གནོད་པ་ནད་དང་སྡུག་བསྔལ་ཐམས་ཅད་ཞི་བར་བྱིན་གྱིས་བརླབ་པར་གྱུར། ཞེས་བརྗོད་ཅིང་བསམ་ལ་ངག་ཏུ། ཨོཾ་ཨཱཿཧྲཱིཿསིང་ཧ་ནཱ་ད་ཧཱུྃ་ཕཊ། ཅེས་བརྒྱ་སྟོང་ཁྲི་ལ་སོགས་པ་ཅི་འགྲུབ་བཟླས་པའི་མཐར། ཐུན་ཞབས་སུ་གཟུངས་རིང་འདི་ཡང་བཟླ་སྟེ། ན་མོ་རཏྣ་ཏྲ་ཡཱ་ཡ། ན་མོ་ཨཱརྻ་ཨ་བ་ལོ་ཀི་ཏེ་ཤྭ་ར་ཡ།
བོ་དྷི་སཏྭ་ཡ། མ་ཧཱ་སཏྭ་ཡ། མ་ཧཱ་ཀ་རུ་ཎི་ཀཱ་ཡ། ཏདྱ་ཐཱ། ཨོཾ་ཨ་ཀ་ཊེ། བི་ཀ་ཊེ། ནི་ཀ་ཊེ། ཀ་ཊཾ་ཀ་ཊེ། ཀ་རོ་ཊེ། ཀ་རོ་ཊ།
བིརྻ་ཡེ་སྭཱཧཱ། ཞེས་པ་ཇི་ལྟར་རིགས་པ་བཟླས་པའི་མཐར་བདག་བསྐྱེད་ཀྱི་ཡེ་ཤེས་པ་མདུན་དུ་བྱོན་པར་བསམས་ལ། ཨོཾ་ཨཱཿཧྲཱིཿསིང་ཧ་ནཱ་ད་ས་པ་རི་ཝཱ་ར་ཨརྒྷཾ། པཱ་དྱཾ་ནས། ཤཔྟའི་བར་གྱིས་མཆོད། རྡོ་རྗེ་དྲིལ་བུའམ་ཏིང་ཤགས་འཛིན་པས། བརྩེ་བའི་ཐུགས་རྗེ་དབང་ཕྱུག་ཉིད་ཀྱི་སྐུ། ། དྲང་སྲོང་ཆེན་པོའི་ཚུལ་དུ་བསྟན་ནས་ཀྱང་། ། འགྲོ་བའི་སྡུག་བསྔལ་དྲག་པོ་སེལ་མཛད་པའི། ། བཅོམ་ལྡན་སེང་གེ་སྒྲ་ལ་ཕྱག་འཚལ་ལོ། །
བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་གནས་སྐབས་ཀྱི་འགལ་རྐྱེན་ཀླུ་དང་ས་བདག་གི་གནོད་པ། ནད་གདོན་སྡུག་བསྔལ་ཐམས་ཅད་ཞི་བ་དང་། མཐར་ཐུག་སེང་གེ་སྒྲའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཞེས་འདོད་པའི་དོན་ལ་གསོལ་བ་བཏབ། ཐུན་མཚམས་ཀྱི་གཏོར་མ་ནི་བྲིས་སྐུ་ཡོད་པའམ། མེད་ཀྱང་རུང་སྟེ། བསངས་སྦྱངས། སྟོང་པའི་ངང་ལས་པཾ་ལས་པདྨ་དམར་པོ་ཞེས་པ་ནས། དབུར་བརྒྱན་ཞེས་པའི་བར་བདག་བསྐྱེད་བཞིན་ལ། རང་ཉིད་ཅེས་པ་དོར།
གཏོར་མ་ཆུ་གཙང་མས་སྦྱངས་ལ། བསངས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ཞེས་ལན་གསུམ་གྱིས་བྱིན་གྱིས་བརླབས་ལ། ནམ་མཁའ་མཛོད་ཀྱི་ཕྱག་རྒྱ་དང་། ཨོཾ་ཨཱཿཧྲཱིཿསིང་ཧཱ་ནཱ་ད་ས་པ་རི་ཝཱ་ར་ཨོཾ་ཨ་ཀཱ་རོ་མུ་ཁཾ་སརྦ་དྷརྨཱ་ནམ་ཨདྱ་ནུཏྨནྣ་ཏྭཏ། ཨོཾ་ཨཱཿཧཱུྃ་ཕཊ་སྭཱཧཱ། ཞེས་པ་གསུམ་མམ་ལྔས་ཕུལ་ལ། ཨོཾ་སརྦ་ཏ་ཐཱ་ག་ཏ་སིང་ཧཱ་ནཱ་ད་ས་པ་རི་ཝ་ར་ཨརྒྷཾ་ནས།
ཤཔྟའི་བར་གྱིས་མཆོད། ཐམས་ཅད་མཁྱེན་པའི་སྤྱན་རས་ཀྱིས། ། སེམས་ཅན་ཀུན་ལ་གཟིགས་མཛད་པ། ། སྟོབས་དང་མི་འཇིགས་མངའ་བརྙེས་པའི། ། སེང་གེ་སྒྲ་ལ་ཕྱག་འཚལ་ལོ། ། ཞེས་པས་བསྟོད་ལ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་གནས་སྐབས་ཀྱི་འགལ་རྐྱེན་ཀླུ་དང་ས་བདག་གི་གནོད་པ། ནད་གདོན་སྡུག་བསྔལ་ཐམས་ཅད་ཞི་བ་དང་། མཐར་ཐུག་སེང་གེ་སྒྲའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཞེས་འདོད་པའི་དོན་ལ་གསོལ་བ་བཏབ་བོ། །
གསུམ་པ་རྗེས་ནི། ཨོཾ་བཛྲ་སཏྭ་ས་མ་ཡ། མ་ནུ་པཱ་ལ་ཡ། བཛྲ་སཏྭ་ཏྭེ་ནོ་པ་ཏིཥྛ། ཌི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཝ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ།
ཙིཏྟཾ་ཤྲི་ཡཾ་ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝན་སརྦ་ཏ་ཐཱ་ག་ཏ། བཛྲ་མཱ་མེ་མུཉྩ། བཛྲི་བྷ་ཝ་མ་ཧཱ་ས་མ་ཡ་སཏྭ་ཨཱཿ ཞེས་ཡི་གེ་བརྒྱ་པ་ཚར་གསུམ་དང་། མ་འབྱོར་པ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་གསོལ། །
སོགས་ཀྱིས་ནོངས་པ་བཟོད་པར་གསོལ། བྲིས་སྐུ་ཡོད་ན། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང་། ། ནད་མེད་ཚེ་དང་དབང་ཕྱུག་དང་། ། མཆོག་རྣམས་ལེགས་པར་སྩལ་དུ་གསོལ། ། སོགས་ཀྱིས་བརྟན་བཞུགས་དང་། མེད་ན། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། །
སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། ཨོཾ་བཛྲ་མུཿ ཐལ་མོ་རྒྱབ་སྦྱར་བའི་མཐེབ་སྲིན་གྱིས་སེ་གོལ་དང་བཅས་གཤེགས་སུ་གསོལ་ལ། ཡེ་ཤེས་པ་གཤེགས། དམ་ཚིག་པ་རང་ལ་ཐིམ། རང་གི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཁར་ཧཱུྃ་སྔོན་པོ་རྣམས་ཀྱིས་བྱིན་གྱིས་བརླབས་ཤིང་། དགེ་བ་འདི་ཡིས་མྱུར་དུ་བདག །
འཇིག་རྟེན་དབང་ཕྱུག་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་པ་ཙམ་གྱིས་དགེ་བ་བསྔོ་བའོ། ། སྤྲོ་ན། སེམས་ཅན་ཐམས་ཅད་བདེ་དང་ལྡན་གྱུར་ཅིག་སོགས། སེམས་ཅན་འདི་དག་སོགས། དགེ་བ་འདི་ཡིས་སྐྱེ་བོ་ཀུན། ། སོགས། བསོད་ནམས་འདི་ཡིས་སོགས།
སངས་རྒྱས་སྐུ་གསུམ་སོགས་ཀྱིས་དགེ་བ་བསྔོས་ལ། ཆེ་བའི་ཆེ་མཆོག་སྟོན་མཆོག་བླ་ན་མེད། ། ཆོས་རྗེ་ཉི་མ་རྒྱལ་བའི་བྱིན་རླབས་ཀྱིས། ། བདུད་དང་བགེགས་རིགས་གནོད་པའི་དགྲ་ཞི་སྟེ། ། རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག ། ཆོས་ཉིད་བདེན་པའི་ཆོས་མཆོག་བླ་ན་མེད། ། དམ་ཆོས་བདུད་རྩི་བདེན་པའི་བྱིན་རླབས་ཀྱིས། ། ཉོན་མོངས་སྡུག་བསྔལ་གདུང་བའི་དགྲ་ཞི་སྟེ། ། རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག ། དགེ་འདུན་ཡོན་ཏན་རིན་ཆེན་དཔལ་འབར་བ། །
རྒྱལ་སྲས་ཕན་མཛད་བདེན་པའི་བྱིན་རླབས་ཀྱིས། ། ཉེས་པའི་སྐྱོན་བྲལ་དགེ་ཚོགས་རྣམ་པར་འཕེལ། ། རྟག་ཏུ་དཔལ་གནས་ཉིན་མཚན་བཀྲ་ཤིས་ཤོག ། ཚངས་དང་ལྷ་དབང་སྲུང་མའི་བྱིན་རླབས་དང་། ། ཕན་མཛད་ལྷ་ཡི་བཀྲ་ཤིས་གནས་གྱུར་ཏེ། ། དགེ་ལེགས་བསམ་པ་ཡིད་བཞིན་འགྲུབ་པ་དང་། ། ཚེ་རིང་ནད་མེད་བདེ་སྐྱིད་ལྡན་པར་ཤོག ། ཉིན་མོ་བདེ་ལེགས་སོགས་ཀྱིས་བཀྲ་ཤིས་བྱའོ། ། དེ་ལྟ་བུའི་ཚུལ་གྱིས་ཟླ་བ་དྲུག་བྱེད་ན་འབུམ་ཕྲག་བརྒྱད་ཅུ་དང་། ཟླ་བ་གཅིག་བྱེད་ན་འབུམ་ཕྲག་བརྒྱད་དམ་དགུ་ཁ་སྐོང་དང་བཅས་པའམ།
ཡང་ན་བཞི་འབུམ་ཁ་སྐོང་དང་བཅས་པ་བྱ་ཞིང་། སྤྲོ་ཞིང་གྲུབ་ན་གཟུངས་འབུམ་ཕྲག་བཞི་ཁ་སྐོང་དང་བཅས་པ་བཟླ་བ་ནི་བསྙེན་པའོ། ། དེ་ལྟར་བསྙེན་པ་ལེགས་པར་ཐེམ་པའི་གང་ཟག་གི་སྔགས་ཀྱི་ནུས་པ་དབྱུང་བའི་ཕྱིར་སྦྱིན་སྲེག་བྱ་བ་ནི། ས་ཕྱོགས་དེ་ཉིད་དམ་གཞན་དུའང་རུང་སྟེ། ཐབ་ཁུང་ཟླུམ་པོ་ཁྲུ་གང་པའི་ནང་དུ་ཁ་ཁྱེར་དང་མུ་རན་སོར་བཞི་བཞིས་བསྐོར། མུ་རན་ལ་རྡོ་རྗེའི་ཕྲེང་བ་འབྲི། ཕྱི་རོལ་དུ་སྟེགས་བུ་གྲུ་བཞི་པ། ཟླ་ཕྱེད་རྡོ་རྗེས་མཚན་པ་བྱ། གཞི་ཚོན་ཐམས་ཅད་དཀར་པོ། རྡོ་རྗེ་སེར་པོ་དེའི་ནང་དུ་པདྨ་དཀར་པོ་འདབ་མ་བརྒྱད་ཀྱི་ལྟེ་བར་སེང་གེ་སྒྲའི་ཚོན་སྤུངས་དཀར་པོ།
རིགས་ལྔའི་མཚན་མ་གཙོ་བོའི་སྟེང་སྟེ་མདུན་ནམ་རྒྱབ་ཏུ་དཀར་པོ། ཤར་སྔོ། ལྷོ་སེར། ནུབ་དམར། བྱང་ལྗང་ཁུ་རྣམས་ཚོན་སྤུངས་སམ། ཡང་ན་མེ་ཏོག་གི་ཚོམ་བུ་སོགས་གང་རུང་བཀོད། ཁ་ཁྱེར་གྱི་སྟེང་དུ་བུད་ཤིང་བརྩིགས། ཤར་ལྷོའི་མཚམས་སུ་མེ་ཚང་བྱ། ཐབ་ཀྱི་ནུབ་ཏུ་སྒྲུབ་པ་པོའི་སྟན་དང་། མདུན་དུ་བསང་ཆུ།
འཐོར་གཡབ། རྡོ་རྗེ་དྲིལ་བུ། དགང་གཟར་བླུགས་གཟར། ཀུ་ཤའི་ཆུན་པོ་བརྒྱད་རྣམས་སྟ་གོན་བྱ། སྒྲུབ་པ་པོའི་གཡས་ནས། ཡམ་ཤིང་མར་ཏིལ་ཟས་མཆོག་དང་། ། འབྲས་དང་སོ་བ་ནས་སྲན་མ། ། གྲོ་དང་དུར་བ་ཀུ་ཤ་སྟེ། ། གཡོན་དུ་འདས་པའི་གཏོར་མ་དང་། ། མདུན་དུ་ཆུ་གཉིས་ཉེར་མཆོད་ལྔ། །
དེ་ཡི་ཕྱི་རུ་ཆ་གསུམ་དང་། ། མེ་ལྷའི་གཏོར་མ་རིམ་བཞིན་བཤམས། ། དེ་ནས་ཕྱི་དྲོའི་དུས་སུ་ཁྲུས་དང་གཙང་སྦྲ་སྔོན་དུ་འགྲོ་བས། འབྱོར་ན་གོས་རྒྱན་དཀར་པོས་བརྒྱན་ལ་ཞི་བའི་སེམས་དང་ལྡན་པས་མཆོད་པ་བྱིན་རླབས་ནས་བཟུང་། མཐར་ཐུག་སེང་གེ་སྒྲའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་རླབས་ཏུ་གསོལ་ཞེས་པའི་བར་གོང་གི་བདག་བསྐྱེད་བཞིན་ལ། སྙིང་པོ་ཕྲེང་འཁོར་དང་། གཟུངས་གསུམ་སོགས་ཅི་འགྲུབ་བཟླ་བའོ། ། བསང་ཆུར་དམིགས། ཨོཾ་ཨ་མྲྀ་ཏ་ཧཱུྃ་ཕཊ། ཉི་ཤུ་རྩ་གཅིག་བཟླས་པས་བྱིན་གྱིས་བརླབས་ལ།
རྫས་རྣམས་ལ་གཏོར་ཏེ། འཁྱིལ་པས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་ཞེས་པ་ནས། ཐོགས་པ་མེད་པ་ཞེས་པའི་བར་གོང་གི་མཆོད་པ་བྱིན་རླབས་བཞིན་ལ། ནམ་མཁའི་མཐའ་ཀླས་པ་དང་། བསྲེག་རྫས་རྣམས་ལྷ་མཉེས་པར་བྱེད་པའི་ནུས་པ་དང་ལྡན་པར་བསྐྱེད། མཆོད་རྫས་བསྲེག་རྫས་སོ་སོའི་སྔགས་གཤམ་ནས་འབྱུང་བ་བཞིན་དང་། ཨོཾ་ཨཱཿཧཱུྃ་གིས་བྱིན་གྱིས་བརླབས། རྩྭ་གཙང་མ་དང་བཅས་པས་ཡམ་ཤིང་གི་རྩེ་ལ་མེ་སྦར་ཏེ་སྙིང་པོ་བརྗོད་ཅིང་ཐབ་ལ་གཡས་ནས་ལན་གསུམ་བསྐོར་ཏེ།
ཨོཾ་ཨགྣེ་ཡེ་ཛྭ་ལ་རཾ་ཞེས་དང་། མེ་ཚང་དུ་གཞུག རྩྭ་སྐམ་པོ་གཞན་དང་བཅས་པས་མེ་སྦར་ལ། བསངས་སྦྱངས། སྟོང་པའི་ངང་ལས་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ། མུ་རན་ལ་རྡོ་རྗེའི་ཕྲེང་བས་བསྐོར་བ། ནང་ཡེ་ཤེས་ཀྱི་མེ་རབ་ཏུ་འབར་བས་གང་བར་བསྐྱེད་ལ། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས། ཤར་ལྷོ་ནས་མེ་ལྷ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་།
རྡོ་རྗེ་དྲིལ་བུ་འཛིན་པས། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། ལྷ་ཡི་དྲང་སྲོང་གཉིས་སྐྱེས་མཆོག ། སྲེག་བླུགས་ཞལ་ཟས་བཞེས་སླད་དུ། ། འདིར་ནི་ཡང་དག་བསྟེན་པར་མཛོད། ། ཨོཾ་ཨགྣ་ཡེ་མ་ཧཱ་ཏེ་ཛཿསརྦ་ཀརྨ་པྲ་ས་ད་ཀ་ཀ་རུ་ཎྱ་ཀྲྀཏ་སརྦ་ཨརྠ་ཨ་སྨིན་སནྣི་ཧི་ཏོ་བྷ་ཝ་ཞེས་པས་སྤྱན་དྲངས། པདྨ་ཀ་མ་ལཱ་ཡ་སཏྭཾ་གྱིས་གདན་ཕུལ་ལ། ཐབ་ཀྱི་དབུས་སུ་པདྨ་དང་ར་སྐྱེས་ཀྱི་གདན་ལ་འཁོད་པ་ནི། མེ་ལྷ་སྐུ་མདོག་དཀར་པོ་ཞལ་གཅིག་ཕྱག་གཉིས་པ་གཡས་བགྲང་ཕྲེང་དང་གཡོན་རིལ་བ་སྤྱི་བླུགས་འཛིན་པ། སྐུ་ལས་བདུད་རྩིའི་ཆུ་རྒྱུན་བབས་པ།
དྲང་སྲོང་གི་ཚོགས་ཀྱིས་བསྐོར་བ་དང་བཅས་པར་གྱུར། ཞེས་བརྗོད། ཀུ་ཤའི་ཆུན་པོ་བརྒྱད་བསངས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ། ཐབ་དང་ཡོ་བྱད་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་བསྐྱེད་ལ། ཨོཾ་ཀུ་ཤ་འདི་ནི་གཙང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ཡང་དག་བྱེད་ཡིན། ། དེས་བདག་ལ་གེགས་མེད་ཅིང་ཞི་བར་མཛོད་ཅིག་སྭཱཧཱ་ཞེས་དང་།
ཨོཾ་བཛྲ་སཏྭ་ཨ། ཞེས་པས་ཐབ་ཀྱི་ཕྱོགས་མཚམས་བརྒྱད་དུ་རྩེ་མོ་གཡས་བསྐོར་དུ་དབུལ། མེ་ལྷའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རཾ། དགང་བླུགས་ཀྱི་གཟར་བུའི་ཁ་ལའང་རཾ་གྱིས་མཚན་པར་གྱུར། ཞེས་དང་། ཨོཾ་ཨགྣ་ཡེ་སྭཱཧཱ། ཞེས་པ་ལན་བདུན་གྱི་མཐར། དགང་བླུགས་ཁ་སྦྱར་ལ། ཨོཾ་ཨགྣ་ཡེ། ཨཱ་དཱི་བྱ།
ཨཱ་དཱི་བྱ། ཨཱ་བི་ཥ། ཨཱ་བི་ཥ། མ་ཧཱ་ཤྲཱི་ཡེ་ཧ་བྱ་ཀ་བྱ་བ་ཧ་ནཱ་ཡ་སྭཱཧཱ། ཞེས་བརྗོད། དེ་ལྟ་བུ་ལན་གསུམ་གྱིས་བྱོན་ཟན་དབུལ། ཨོཾ་ཨགྣ་ཡེ་ས་པ་རི་ཝཱ་ར་ཞེས་པ་རེ་རེའི་འགོར་སྦྱར་བའི་ཆུ་གཉིས་ཉེར་སྤྱོད་རོལ་མོ་དང་བཅས་པས་མཆོད། རྡོ་རྗེ་དྲིལ་བུ་འཛིན་པས། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་ཞིང་། །
ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། སྲེག་རྫས་རྣམས་ལག་པ་གཡོན་པས་བཟུང་ལ། གཡས་པས་སྟེང་ནས་བླང་ཞིང་མཆོག་སྦྱིན་གྱི་ཕྱག་རྒྱས་དབུལ་ཏེ། དེ་ཡང་། ཨོཾ་བོ་དྷི་བྲིཀྵ་ཡེ་སྭཱཧཱ། གཉིས་སམ་དྲུག་གམ་ཉི་ཤུའི་བར་བརྗོད་ལ། ཨོཾ་བོ་དྷི་བྲིཀྵ་ཡེ། བདག་དང་སེམས་ཅན་ཐམས་ཅད་ཀྱིས་ཚེ་འཁོར་བ་ཐོག་མ་མེད་པ་ནས་བསགས་པའི་ལས་ཉོན་སྡིག་སྒྲིབ་ནད་གདོན་སྡུག་བསྔལ་ཐམས་ཅད་གསང་སྔགས་ལྷག་ཆད་ཀྱི་ཉེས་པ་ཐམས་ཅད་ཤིནྟཾ་ཀུ་རུ་སྭཱཧཱ།
ཞེས་ཡམ་ཤིང་གསུམ་མམ་བདུན་ནམ་ཉི་ཤུ་རྩ་གཅིག་སོགས་ཕུལ། དེ་བཞིན་དུ་འོག་མ་ཐམས་ཅད་ལ་ཤེས་པར་བྱས་ལ། ཨོཾ་ཨགྣ་ཡེ་སྭཱཧཱ། མར། ཨོཾ་སརྦ་པཱ་པཾ་ད་ཧཱ་ན་བཛྲ་ཡེ་སྭཱཧཱ། ཏིལ། ཨོཾ་སརྦ་སཾ་པ་དེ་སྭཱཧཱ། ཟས་མཆོག ཨོཾ་བཛྲ་པུཥྚ་ཡེ་སྭཱཧཱ། འབྲས།
ཨོཾ་བཛྲ་བི་ཛཱ་ཡེ་སྭཱཧཱ། སོ་བ། ཨོཾ་བཛྲ་བེ་གཱ་ཡ་སྭཱཧཱ། ནས། ཨོཾ་བཛྲ་མ་ཧཱ་བ་ལཱ་ཡ་སྭཱ་ཧཱ། སྲན་མ། ཨོཾ་བཛྲ་གྷསྨ་རཱ་ཡ་སྭཱ་ཧཱ། གྲོ། ཨོཾ་བཛྲ་ཨ་ཡུ་ཥེ་སྭཱཧཱ། དུར་བ།
ཨོཾ་ཨ་པྲ་ཏི་ཧ་ཏ་བཛྲ་ཡ་སྭཱཧཱ། ཀུ་ཤ་རྣམས་ཕུལ་ལ། གོང་ལྟར་མཆོད་བསྟོད་བྱས་ལ། མར་བླུགས་གཟར་གང་ཐབ་དུ་བླུགས་ཏེ། ཨོཾ་ཨགྣ་ཡེ་ཛ་ལ་རཾ། ཞེས་བརྗོད་པས། མེ་ལྷ་འབར་བའི་རྣམ་པར་གྱུར་པར་བསམ། སླར་ཡང་མེ་བསངས་སྦྱངས། སྟོང་པའི་ངང་ལས་མེ་འབར་བའི་དབུས་སུ་པཾ་ལས་པདྨ་དམར་པོ་འདབ་མ་བརྒྱད་ཀྱི་ལྟེ་བར། པིཾ་ལས་སེང་གེ་དཀར་པོ་མགོ་བོ་གཡས་སུ་བསྟན་པ།
དེའི་སྟེང་དུ་ཨ་ལས་ཟླ་བའི་དཀྱིལ་འཁོར་གྱི་དབུས་སུ་ཧྲཱིཿདཀར་པོ་ཚེག་དྲག་དང་བཅས་པ་དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་ནད་གདོན་སྡིག་སྒྲིབ་ཀླུ་དང་ས་བདག་གི་གནོད་པ་ཐམས་ཅད་བཅོམ། འཕགས་པ་སེང་གེ་སྒྲའི་གོ་འཕང་ལ་བཀོད། ཚུར་འདུས་ཧྲཱིཿཡིག་ལ་ཐིམ། དེ་ཡོངས་སུ་གྱུར་པ་ལས་འཕགས་པ་སེང་གེ་སྒྲ་སྐུ་མདོག་དཀར་པོ་ཞེས་སོགས་ནས་བཟུང་ཞབས་གཉིས་རྒྱལ་པོ་རོལ་པའི་སྟབས་ཀྱིས་བཞུགས་པ་ཞེས་པའི་བར་བདག་བསྐྱེད་བཞིན། དེའི་སྟེང་དུ་ཨོཾ་ལས་རྣམ་པར་སྣང་མཛད་སྐུ་མདོག་དཀར་པོ་ཞལ་གཅིག་ཕྱག་གཉིས་པ་བྱང་ཆུབ་མཆོག་གི་ཕྱག་རྒྱ་ཅན། འདབ་མ་བརྒྱད་ཀྱི་ཤར་དུ་ཧཱུྃ་ལས་མི་བསྐྱོད་པ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ་གཡས་ས་གནོན། གཡོན་མཉམ་གཞག་གི་ཕྱག་རྒྱ་ཅན། ལྷོར་ཏྲཾ་ལས་རིན་ཆེན་འབྱུང་ལྡན་སྐུ་མདོག་སེར་པོ་ཞལ་གཅིག་ཕྱག་གཉིས་པ།
གཡས་མཆོག་སྦྱིན། གཡོན་ཏིང་ངེ་འཛིན་གྱི་ཕྱག་རྒྱ་ཅན། ནུབ་ཏུ་ཧྲཱིཿལས་འོད་དཔག་ཏུ་མེད་པ་སྐུ་མདོག་དམར་པོ་ཞལ་གཅིག་ཕྱག་གཉིས་པ་ཏིང་ངེ་འཛིན་གྱི་ཕྱག་རྒྱ་ཅན། བྱང་དུ་ཨ་ལས་དོན་ཡོད་གྲུབ་པ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་པ། གཡས་སྐྱབས་སྦྱིན། གཡོན་ཏིང་ངེ་འཛིན་གྱི་ཕྱག་རྒྱ་ཅན། ཐམས་ཅད་ཀྱང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་ཅིང་དར་གྱི་ན་བཟའ་ཅན་སེམས་དཔའི་སྐྱིལ་མོ་ཀྲུང་གིས་བཞུགས་པའོ། ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱ། ཐུགས་ཀར་ཧཱུྃ།
ཐུགས་ཀའི་ཧཱུྃ་ལས་འོད་འཕྲོས་པས། རྗེ་བཙུན་སེང་གེ་སྒྲ་རིགས་ལྔའི་ཚོགས་པ་ཅན་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ སྤོས་དང་བཅས་པས་རྡོ་རྗེ་དྲིལ་བུ་འཛིན་པས། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། ། འགྲོ་ལ་བརྩེ་ཕྱིར་ཐུགས་རྗེས་རྣམས་སྦྱངས་ཤིང་། ། སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། །
ཁྱེད་བཞེད་འགྲོ་དོན་མཛད་དུས་འདི་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡང་དག་འཁོར་དང་བཅས་རྣམས་གཤེགས་སུ་གསོལ། ། ཆོས་རྣམས་ཀུན་གྱི་དབང་ཕྱུག་གཙོ། ། བཙོ་མ་གསེར་གྱི་མདོག་འདྲ་ཞིང་། ། ཉི་མ་ལས་ལྷག་གཟི་བརྗིད་ཆེ། ། དད་པས་སྤྱན་ནི་དྲང་བར་བགྱི། ། ཞི་ཞིང་ཐུགས་རྗེ་ཆེ་ལྡན་པ། །
དུལ་ཞིང་བསམ་གཏན་ས་ལ་གཞུག ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་བཟད་ནུས་པར་ལྡན། ། ཚུར་སྤྱོན་ཚུར་སྤྱོན་ཞི་བདག་ལྷ། ། ཐུབ་པའི་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པས་འདིར་ནི་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། ། འགྲོ་བའི་དོན་དུ་བཞུགས་ནས་ཀྱང་། ། ནད་མེད་ཚེ་དང་དབང་ཕྱུག་དང་། །
མཆོག་རྣམས་ལེགས་པར་སྩལ་དུ་གསོལ། ། ཞེས་དང་། ཨོཾ་སརྦ་ཏ་ཐཱ་ག་ཏ་སིང་ཧ་ནཱ་ད་ས་པ་རི་ཝཱ་ར་ཨེ་ཧྱེ་ཧི། ཞེས་པས་མདུན་གྱི་ནམ་མཁར་སྤྱན་དྲངས། བཅོམ་ལྡན་འདིར་ནི་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། བདག་ལ་མཆོད་ཡོན་བཞེས་ནས་ཀྱང་། ། ཐུགས་ལ་དགོངས་ཤིང་གནང་བར་མཛོད། ། བདེ་བར་གཤེགས་སོ་བཅོམ་ལྡན་འདས། ། ཚུར་གཤེགས་འདིར་ནི་བཞུགས་སུ་གསོལ། །
བདག་ལ་མཆོད་ཡོན་བཞེས་ནས་ཀྱང་། ། འདི་ཉིད་དུ་ནི་བཞུགས་སུ་གསོལ། ། སོགས་མཆོད་ཡོན་གྱི་ཕྱག་རྒྱ་དང་བཅས་པས། ཨོཾ་སརྦ་ཏ་ཐཱ་ག་ཏ་ག་ག་ན་ས་མ་ཡ་ཧཱུྃ་སྭཱཧཱས། མཆོད་ཡོད་ཕུལ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཁྲུས་གསོལ་བའི་སྟངས་ཀ་བྱེད་ཅིང་།
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་པས་ཁྲུས་གསོལ། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་བགྱིད་ན། ། དེ་སྲིད་བཅོམ་ལྡན་བཞུགས་སུ་གསོལ། ། པདྨའི་ཕྱག་རྒྱ་དང་། ཨོཾ་པདྨ་ཀ་མ་ལཱ་ཡ་སཏྭཾ། ཞེས་པས་གདན་འབུལ་ལ། ཨོཾ་ཨཱཿཧྲཱིཿསིང་ཧ་ནཱ་ད་ས་པ་རི་ཝ་ར་ཨརྒྷ྄ཾ་ནས།
ཤཔྟའི་བར་ཕྱག་རྒྱ་དང་བཅས་པས་མཆོད་ལ། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་པར་བསམ། སླར་ཡང་ཐུགས་ཀའི་ཧྲཱིཿལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་པཉྩ་ཀུ་ལ་ས་པ་རི་ཝཱ་ར་ཨརྒྷཾ་ནས་ཤཔྟའི་བར་གྱིས་མཆོད་ལ། ཨོཾ་ཨ་བྷི་ཥིཉྩ་ཏུ་མཾ་སརྦ་ཏ་ཐཱ་ག་ཏ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་། བུམ་པའི་ཆུས་སྤྱི་བོ་ནས་དབང་བསྐུར།
སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རྗེ་བཙུན་སེང་གེ་སྒྲ་ལ་འོད་དཔག་མེད་དང་། རིགས་གཞན་རྣམས་ལ་རང་རང་གི་རིགས་ཀྱི་བདག་པོས་དབུར་བརྒྱན། ཐབ་ཀྱི་གཙོ་བོ་བླ་མ་དང་ཐ་མི་དད་པ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་ཏེ་བཞུགས་པར་གྱུར། ཞེས་དང་། སྙིང་པོ་ལན་གསུམ་བྱོན་ཟན་གོང་མེ་ལྷ་བཞིན་ལ། བ་ཧ་ནཱ་ཡ། བདག་དང་སེམས་ཅན་གཞན་སོགས་སྤེལ་ཚིག་གོང་བཞིན་སྦྱར་བ་ལན་གསུམ་ཕུལ། མཆོད་པ་བྱིན་རླབས་བྱས་ལ།
ཐལ་མོ་སྦྱར་ཏེ། མཆོད་ཡོན་ཕལ་ཆེར་མཆོད་ཡོན་བླ་བྲེ་དང་། ། མཆོད་ཡོན་བཀོད་པའི་འོད་ཟེར་རབ་རྒྱས་ཤིང་། ། མཆོད་ཡོན་སྣ་ཚོགས་ཀུན་ཏུ་བསྒྲེངས་བྱས་ནས། ། བདག་ཉིད་ཆེན་པོ་དཀྱིལ་འཁོར་ལྷ་ཚོགས་མཆོད། ། ཨོཾ་སརྦ་ཏ་ཐཱ་ག་ཏ་སིང་ཧ་ནཱ་ད་ས་པ་རི་ཝཱ་ར་ཨརྒྷ྄ཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། ཞེས་སོགས་སོ་སོའི་ཕྱག་རྒྱ་དང་བཅས་པས། ཞབས་བསིལ༞ ཞབས་བསིལ༞ ཞབས་བསིལ༞ བདག་ཉིད༞ ཨོཾ་སརྦ་སོགས་ནས། པཱ་དྱཾ་སོགས། འདོན་པ་བསྒྱུར་ལ།
མེ་ཏོག༞ མེ་ཏོག༞ མེ་ཏོག༞ བདག་ཉིད༞ པུཥྤེ༞ བདུག་སྤོས༞ བདུག་སྤོས༞ བདུག་སྤོས༞ བདག་ཉིད༞ དྷཱུ་པཾ༞ སྣང་གསལ༞ སྣང་གསལ༞ སྣང་གསལ། བདག་ཉིད༞ ཨཱ་ལོ་ཀེ༞ དྲི་མཆོག༞ དྲི་མཆོག༞ དྲི་མཆོག༞ བདག་ཉིད༞ གནྡྷེ༞ ཞལ་ཟས༞ ཞལ་ཟས༞ ཞལ་ཟས༞ བདག་ཉིད༞ ནཻ་ཝི་དྱེ༞ རོལ་མོ༞ རོལ་མོ༞ རོལ་མོ༞ བདག་ཉིད༞ ཤཔྟ༞ དྷརྨཱ་ར་ཎི་ཏས་རོལ་མོ་སོགས་དབུལ་ལོ། ། ནམ་མཁའ་མཛོད་ཀྱི་ཕྱག་རྒྱ་དང་བཅས་པས། ཨོཾ་སརྦ་བིད་པུ་ར་པུ་ར། སུ་ར་སུ་ར། ཨ་བརྟ་ཡ་ཨ་བརྟ་ཡ་ཧོ། ཞེས་བརྗོད་ཅིང་། ཐལ་མོ་སྙིང་གར་སྦྱར་ལ། བདེ་བར་གཤེགས་པ་ཐམས་ཅད་ལ། ། འཁོར་ལོ་རིན་ཆེན་འདི་ཕུལ་བས། །
སྲིད་པའི་འཁོར་ལོ་རྒྱུན་བཅད་དེ། ། ཆོས་ཀྱི་འཁོར་ལོ་བསྐོར་བར་ཤོག ། ཨོཾ་སརྦ་ཏ་ཐཱ་ག་ཏ་སིང་ཧ་ནཱ་ད་ས་པ་རི་ཝཱ་ར་ཙཀྲ་རཏྣ་པུ་ཛི་ཏེ་ཧཱུྃ། ཞེས་སོགས་སོ་སོའི་ཕྱག་རྒྱ་དང་བཅས་པས། རྒྱལ་བ་སྲས་དང་བཅས་རྣམས་ལ། ། ནོར་བུ་རིན་ཆེན་འདི་ཕུལ་བས། ། བཀྲེན་ཞིང་ཕོངས་པ་རྒྱུན་བཅད་དེ། ། འབྱོར་པ་ཕུན་སུམ་ཚོགས་པར་ཤོག ། གོང་བཞིན་ཐོག་མཐའ་འདྲ་བ་ལས། ཙཀྲའི་གནས་སུ།
མ་ཎི་རཏྣ་སོགས་སྦྱར་ལ། བཙུན་མོ་རིན་ཆེན་འདི་ཕུལ་བས། ། མ་རིག་མུན་པ་རྒྱུན་བཅད་དེ། ། ཤེས་རབ་དབྱིངས་ཀྱི་དོན་རྟོགས་ནས། ། ཐབས་དང་ཤེས་རབ་འབྲེལ་བར་ཤོག ། ཝསྟི་རཏྣ༞ བློན་པོ་རིན་ཆེན་འདི་ཕུལ་བས། ། ཕྱི་ནང་གསང་གསུམ་ཐེག་གསུམ་ལྡན། ། བསམ་ཡས་བསྟན་པ་རབ་འཛིན་ཅིང་། ། ཡོན་ཏན་ཐམས་ཅད་ལྡན་པར་ཤོག ། མ་ཧཱ་ཏ་རཏྣ༞ གླང་པོ་རིན་ཆེན་འདི་ཕུལ་བས། །
ལྟ་ངན་རྣམས་ནི་རབ་བསལ་ནས། ། བླ་མེད་ཐེག་པར་རབ་ཞོན་ཏེ། ། ཐམས་ཅད་མཁྱེན་གྲོང་བགྲོད་པར་ཤོག ། ཧསྟི་རཏྣ༞ རྟ་མཆོག་རིན་ཆེན་འདི་ཕུལ་ནས། ། སྲིད་པའི་གཟེབ་ལས་ངེས་གྲོལ་ཏེ། ། རྫུ་འཕྲུལ་མཆོག་གི་ཤུགས་ཐོབ་ནས། ། སངས་རྒྱས་ཞིང་དུ་འགྲོ་བར་ཤོག ། ཏུ་རངྒ་ཨ་ཤྭ་རཏྣ༞ དམག་དཔོན་རིན་ཆེན་འདི་ཕུལ་བས། ། ཉོན་མོངས་དགྲ་ལས་རྒྱལ་གྱུར་ནས། ། ཕས་ཀྱི་རྒོལ་བ་ཚར་བཅད་དེ། །
སྙེམས་བྲལ་མཆོག་ནི་ཐོབ་པར་ཤོག ། ཁདྒ་རཏྣ་ཞེས་དང་། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། ། ཕྱོགས་དུས་ཀུན་ན་གཟུགས་མཆོག་ཅི་མཆིས་པ། ། མོས་བློས་དཀྱིལ་འཁོར་ལྷ་ལ་བདག་འབུལ་གྱི། ། བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་སརྦ་ཏ་ཐཱ་ག་ཏ་སིང་ཧ་ནཱ་ད་ས་པ་རི་ཝཱ་ར་རུ་པ་ཀཱ་མ་གུ་ན་པཱུ་ཛི་ཏེ་ཧཱུྃ། དེ་བཞིན་དུ་སོ་སོའི་ཕྱག་རྒྱ་བཅས་པས། ཕྱོགས་དུས་ཀུན་ན་ཟིན་དང་མ་ཟིན་པའི། ། ཡོན་ཏན་ཚིག་མཆོག་སྒྲ་སྙན་ཅི་མཆིས་རྣམས། །
མོས་བློས༞ ། བཞེས་ཤིག༞ ། གོང་བཞིན་ཐོག་མཐའ་འདྲ་བ་ལས། ། རཱུ་པའི་གནས་སུ། ཤཔྟ་སོགས་སྦྱར་ལ། ཕྱོགས་དུས་ཀུན་ན་ཙནྡན་སྦྲུལ་སྙིང་དང་། ། ཨ་དཀར་ནག་སོགས་དབང་པོ་ཚིམ་བྱེད་རྣམས། ། མོས་བློས༞ ། བཞེས་ཤིག༞ གནྡྷེ༞ ཕྱོགས་དུས་ཀུན་ན་རོ་དང་བཅུད་ལྡན་པའི། ། ལུས་སེམས་བརྟས་བྱེད་རོ་མཆོག་ཅི་མཆིས་རྣམས། །
མོས་བློས༞ ། བཞེས༞ ། ར་ས༞ ཕྱོགས་དུས་ཀུན་ན་འཇམ་མཉེན་འཁྲིགས་ཆགས་པའི། ། རེག་བྱའི་ཁྱད་པར་ལུས་སེམས་ཚིམ་བྱེད་རྣམས། ། མོས་བློས༞ ། བཞེས་ཤིག༞ ། པརྵེ༞ ཞེས་པས་གོས་ཟུང་འབུལ། རྡོར་དྲིལ་འཛིན་པས་གདངས་ཡོད་མེད་གང་རུང་དང་བཅས། འཁོར་བ་འཛིན་རྒྱུ་ཆགས་བྲལ་ཞིང་། ། འགྲོ་བའི་དོན་ལ་ཆགས་པ་ཡི། །
པདྨ་དམར་པོའི་གདན་ལ་བཞུགས། ། སེང་གེ་སྒྲ་ལ་ཕྱག་འཚལ་ལོ། ། འཇིགས་དང་བག་ཚ་མི་མངའ་བ། ། ཀུན་ཏུ་ཐོགས་མེད་སྟོབས་བརྙེས་པ། ། སེང་གེ་དཀར་པོའི་ཁྲི་ལ་བཞུགས། ། སེང་གེ་སྒྲ་ལ༞ ། ཐབས་དང་སྙིང་རྗེའི་ངོ་བོ་ཉིད། ། ཡོན་ཏན་ཐམས་ཅད་རབ་རྫོགས་པ། ། ཟླ་བ་རྒྱས་པའི་གདན་དང་ལྡན། ། སེང་གེ་སྒྲ༞ །
ཉོན་མོངས་པ་དང་ཤེས་བྱ་ཡི། ། དྲི་མ་གཉིས་སྤངས་སྐུ་མདོག་དཀར། ། འོད་ཟེར་དཔག་མེད་ཕྱོགས་བཅུར་སྤྲོ། ། སེང་གེ་སྒྲ་ལ་ཕྱག༞ ། དབུ་ལ་རལ་པའི་ཐོར་གཙུག་ཅན། ། འོད་དཔག་མེད་པས་རབ་ཏུ་མཛེས། ། ཚོགས་གཉིས་མ་ལུས་རྫོགས་པ་པོ། ། སེང་གེ་སྒྲ་ལ༞ ། སྤྱན་གསུམ་ཐུགས་རྗེ་ཆེན་པོ་ཡིས། ། ཁམས་གསུམ་དུས་གསུམ་གཟིགས་པ་པོ། །
ཕྱག་གཉིས་ཐབས་དང་ཤེས་རབ་ཉིད། ། སེང་གེ་སྒྲ་ལ༞ ། ཕྱི་རོལ་པ་རྣམས་འདུལ་བའི་ཕྱིར། ། རྒྱན་སྤངས་མཆོད་ཕྱིར་ཐོགས་པ་འཛིན། ། གངས་རི་ལྟར་དཀར་དྲང་སྲོང་ཚུལ། ། སེང་གེ་སྒྲ་ལ༞ ། དགེ་བའི་རྩ་བ་ཐམས་ཅད་ལ། ། མངའ་བརྙེས་རོལ་པའི་འདུག་སྟངས་ཀྱིས། ། སེམས་ཅན་དོན་བཞུགས་ཕྱེད་ཀྲུང་མཛད། ། སེང་གེ་སྒྲ་ལ༞ །
ཟག་བཅས་ཉེས་སྐྱོན་མ་གོས་པས། ། པདྨ་ལས་སྐྱེས་པདྨ་འཛིན། ། པདྨའི་རིགས་མཆོག་པདྨ་བསྣམ། ། སེང་གེ་སྒྲ་ལ༞ ། འགྲོ་བའི་གནོད་པ་སེལ་མཛད་པ། ། དྲི་མེད་མེ་ཏོག་གིས་བཀང་བའི། ། ཐོད་པ་དཀར་པོ་གཡོན་ན་འཛིན། ། སེང་གེ་སྒྲ་ལ༞ ། ཤེས་རབ་རལ་གྲི་ཡེ་ཤེས་འབར། ། མ་རིག་མུན་པ་ཐམས་ཅད་འཇོམས། །
གཏི་མུག་ལ་སོགས་རྩད་ནས་གཅོད། ། སེང་གེ་སྒྲ་ལ༞ ། ཏྲི་ཤུ་ལ་ནི་གཡས་ན་འཛིན། ། སྣ་ཚོགས་དོན་མཛད་ལྗང་གུ་སྟེ། ། ཁམས་གསུམ་ཉེས་པས་མི་གོས་ཕྱིར། ། རྩེ་གསུམ་འཛིན་ལ༞ ། གདུག་པ་ཅན་རྣམས་རབ་འདུལ་ཞིང་། ། ཆུ་བདག་དམ་ལས་མི་འདའ་ཕྱིར། ། བྲང་འགྲོ་དཀར་པོས་རབ་ཏུ་བརྒྱན། ། ཀླུ་རྣམས་འདུལ་ལ༞ །
ཡེ་ཤེས་ཆེན་པོའི་རང་བཞིན་ཅན། ། དབང་བསྐུར་བ་ནི་རབ་སྩོལ་ཞིང་། ། སྐུ་གསུམ་བྱིན་རླབས་ཐུགས་རྗེ་ཅན། ། སེང་གེ་སྒྲ་ལ༞ ། སྤྲོས་པའི་མཐའ་བརྒྱད་ལས་གྲོལ་ཞིང་། ། ལོངས་སྤྱོད་རྫོགས་སྐུའི་རྣམ་པར་མཛེས། ། སྤྲུལ་པའི་རིགས་ལྔས་དབུ་ལ་བརྒྱན། ། སྐུ་གསུམ་ལྷུན་གྲུབ་ཁྱེད་ཕྱག་འཚལ། ། ཤིན་ཏུ་དང་བའི་ཡིད་ཀྱིས་ནི། ། ཚིག་གི་ཕྲེང་བས་ཁྱེད་བསྟོད་པས། །
བདག་སོགས་འགྲོ་བ་མ་ལུས་ཀུན། ། ཁྱེད་ཀྱི་གོ་འཕང་མཆོག་ཐོབ་ཤོག ། ཅེས་པས་གཙོ་བོ་ལ་བསྟོད། རིགས་ལྔ་ལ། སྣང་སྟོང་རྡོ་རྗེ་ནམ་མཁའི་དབྱིངས། ། ཆོས་དབྱིངས་ཡེ་ཤེས་རྡོ་རྗེའི་སྐུ། ། བྱང་ཆུབ་མཆོག་གི་ཕྱག་རྒྱ་ཅན། ། ཕྱག་འཚལ་རྣམ་པར་སྣང་མཛད་ལ། ། གཟུང་འཛིན་རྡོ་རྗེ་བརྟན་པའི་ས། ། མེ་ལོང་ཡེ་ཤེས༞ །
བདུད་འདུལ་ཆེན་པོའི༞ ། ཕྱག་འཚལ་མི་བསྐྱོད་རྡོ་རྗེ་ལ། ། རིན་ཆེན་རྡོ་རྗེ་འབར་བའི་མེ། ། མཉམ་ཉིད་ཡེ་ཤེས༞ ། མཆོག་སྦྱིན་ཆེན་པོའི༞ ། ཕྱག་འཚལ་རིན་ཆེན་འབྱུང་ལྡན་ལ། ། འདོད་ཆགས་རྡོ་རྗེ་ཆོས་ཀྱི་ཆུ། ། ཀུན་རྟོག་ཡེ་ཤེས༞ ། ཏིང་འཛིན་ཆེན་པོའི༞ ། ཕྱག་འཚལ་སྣང་བ་མཐའ་ཡས་ལ། །
ཕྲག་དོག་རྡོ་རྗེ་བསྐྱེད་པའི་རླུང་། ། བྱ་གྲུབ་ཡེ་ཤེས༞ ། སྐྱབས་སྦྱིན་ཆེན་པོའི༞ ། ཕྱག་འཚལ་དོན་ཡོད་གྲུབ་པ་ལའོ། ། ཞེས་པས་བསྟོད་དོ། ། ཡང་མཆོད་བསྟོད་བསྡུས་པ་བྱེད་པར་སྤྲོ་ན། མཆོད་པ་རྣམས་ཀྱི་ཚིགས་བཅད་རྣམས་དོར་ལ་སྔགས་ཙམ་གྱིས་མཆོད་ཅིང་། བསྟོད་པ་ནི་གཙོ་བོ་ལ། ཐམས་ཅད་མཁྱེན་པའི་སྤྱན་རས་ཀྱིས། ། སེམས་ཅན་ཀུན་ལ་གཟིགས་མཛད་པ། །
སྟོབས་དང་མི་འཇིགས་མངའ་བརྙེས་པའི། ། སེང་གེ་སྒྲ་ལ་ཕྱག་འཚལ་བསྟོད། ། ཅེས་དང་། རིགས་ལྔ་ལ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ་ཕྱག་འཚལ་ལོ། ། ཞེས་བརྗོད། དེ་ནས་བསྲེག་རྫས་རྣམས་ཀྱི་འགོར་སྙིང་པོ་གསུམ་དང་།
བར་དུ་རྫས་སྔགས་སོ་སོ་བཅུ། མཐར་རྫས་སྔགས་སྤེལ་ཚིག་དང་བཅས་པ་གཅིག་སྟེ་བཅུ་གཅིག་རེས་ཕུལ་ལ། སྡིག་པ་སྦྱང་བ་དང་། སྔགས་ཀྱི་ནུས་པ་དབྱུང་བའི་དོན་དུ། ཏིལ་མདུན་དུ་བཞག་ལ། རང་གི་སྙིང་ཁར་སྡིག་པའི་ས་བོན་ཀཾ་ཡིག་ནག་པོ་ཞིག་བསམ་སྟེ། དེ་ནས་ཚེ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་འདུས་པར་བསམས་ལ། ལྟེ་བར་ཧཱུྃ་ཡིག་བསམ་པ་ལས་འོད་ཟེར་འཕྲོས་པས་སྡིག་པ་རྣམས་དེད་དེ། སྣ་སྒོ་ནས་ཀཾ་ཡིག་གི་རྣམ་པས་འཐོན་ལ། མདུན་གྱི་ཏིལ་ལ་ཐིམ་པར་བསམ།
དེའི་སྟེང་དུ་ཨ་ཡིག་དཀར་པོ་ཞིག་བསམས་ལ། དེ་ལས་འོད་ཟེར་བྱུང་ནས་ཏིལ་ལ་ཐིམ་པས་ཡེ་ཤེས་ཀྱི་བདུད་རྩིར་གྱུར་པ་ལྷ་རྣམས་ལ་ཕུལ་བར་བསམ་ཞིང་། འབུམ་ཕྲག་བརྒྱད་ཀྱི་དབང་དུ་བཏང་སྟེ། འབུལ་ཚན་རེ་ལ་སྙིང་པོ་སྟོང་ཕྲག་གཉིས་རེ་བཟླས་པས་ཆོ་ག་རེ་ལ་ཁྲི་ཚོ་གཉིས་རེ། ཁྱོན་ཆོ་ག་བཞི་ལ་ཁྲི་ཚོ་བརྒྱད་འགྲོ་ཞིང་བར་གྱི་འབུལ་ཚན་དགུ་ལ་འབུལ་སྔགས་སྙིང་པོ་འབའ་ཞིག་དང་རྗེས་མར་སྔོན་མ་བཞིན། དེ་དག་གི་བར་སྐབས་རྣམས་སུ་འབུལ་ཚན་གྱི་ཡམ་ཤིང་རྣམས་མེ་རྒྱུན་མི་ཆད་པའི་ཕྱིར་རིམ་བཞིན་འབུལ་བར་ལས་ཐབ་ཏུ་དུས་གཅིག་ལ་མི་འབུལ་བ་ཕྱག་ལེན་ཡིན། དེ་ཡང་། ཞུ་བའི་རྫས་རྣམས་ཞལ་དུ་སྟེ། ། གོང་བུའི་རྫས་རྣམས་ཕྱག་ཏུའོ། ། ཡམ་ཤིང་འབར་བའི་འོད་ལ་འབུལ། །
ཀུ་ཤ་དུར་བ་གཙུག་ཏོར་ལའོ། ། དེ་ལྟར་བསྲེག་རྫས་རྣམས་ཕུལ་བའི་མཐར། ཆུ་གཉིས་སྔོན་འགྲོའི་ཉེར་སྤྱོད་ཀྱིས་མཆོད། བསྟོད་པ་གང་རིགས་ཀྱིས་བསྟོད། འདས་གཏོར་ལ་ལྷ་བསྐྱེད་ཆོག་མི་དགོས་པ་མ་གཏོགས། བསངས་སྦྱངས་བྱིན་རླབས་ནས་བཟུང་འབུལ་ཚུལ་ཚང་མ་གོང་བཞིན། ཆ་གསུམ་ཀུན་རིག་བཞིན་ལ། ཡཀྵས་བསང་བ་ཐམས་ཅད་ཨོཾ་ཨཱཿམྲྀ་ཏ་ཧཱུྃ་ཕཊ་ཀྱིས་བསང་བར་བསྒྱུར། བགེགས་གཏོར་གྱི་བདེན་བདར་ལ། ཁྱད་པར་དུ་ཡང་རྗེ་བཙུན་སེང་གེ་སྒྲ་རིགས་ལྔའི་ཚོགས་པ་ཅན་གྱི་བཀའ་བདེན་པ་དང་།
ཞེས་དང་། བདེན་པ་ཆེན་པོའི་བྱིན་རླབས་ཀྱིས་བདག་ཅག་དམ་པའི་ཆོས་སྒྲུབ་པ་ལ་བར་དུ་གཅོད་པའི་འབྱུང་པོ་གདོན་བགེགས་ཀྱི་རིགས་ཞེས་སོགས་སོ། ། བགེགས་གཏོར་ཕྱིར་དོར་གྲུབ་པ་དང་། ཤེས་ན་ཉེ་རེག་གཞན་ནས་འབྱུང་བ་ལྟར་རམ། མི་ཤེས་ན་ཁ་ཆུས་བཤལ་ནས་ཕྱིར་དོར་ལ། གཤེགས་སྐྱེམས་བྱོན་ཟན་ལྟར་ཕུལ། འབུལ་ཚན་རྫོགས་སྐབས་ལྟར་མཆོད་བསྟོད་བྱས་ལ། བཅོམ་ལྡན་འདས་བདག་དང་སེམས་ཅན་ཞེས་པ་ནས། ལྷག་ཆད་ཐམས་ཅད་ཞེས་པའི་བར་གོང་བཞིན་ལ། ཉེ་བར་ཞི་བར་བྱིན་གྱིས་བརླབ་ཏུ་གསོལ། །
ཞེས་དང་། གཡས་པའི་སྲིན་ལག་གིས་ཐབ་ཀྱི་ཐལ་བ་ནས་བླངས་ཏེ། ཨོཾ་ཨཱ་ཧཱུྃ་ཞེས་དང་། དཔྲལ་མགྲིན་སྙིང་གར་བཀུས། ཡིག་བརྒྱ་བཟོད་གསོལ་གཤེགས་གསོལ་རྣམས་གོང་བཞིན་ནོ། ། དེ་ནས་མར་བླུགས་གཟར་གང་ཐབ་ཀྱི་ནང་དུ་བླུགས་ལ། ཨོཾ་བཛྲ་ཛྭ་ལ་རཾ། ཞེས་བརྗོད་པས། མེ་ལྷ་ཞལ་ཕྱག་གི་རྣམ་པར་གྱུར་པར་བསམས་ལ། སྔར་བཞིན་མཆོད་བསྟོད་བྱ།
བསྲེག་རྫས་ཀྱི་ལྷག་མ་རྫས་སོ་སོའི་སྔགས་ཀྱིས་ཕུལ་བའི་མཐར། སྔར་བྱོན་ཟན་གྱི་སྐབས་སུ་བཤད་པ་ལྟར། མར་དགང་བླུགས་གསུམ་གཤེགས་སྐྱེམས་སུ་དབུལ། སླར་ཡང་མཆོད་ཅིང་བསྟོད་ལ། གཏོར་མ་བསངས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོར་གྱུར་པར་བསམས་ལ། ཨོཾ་ཨགྣ་ཡེ་ས་པ་རི་ཝཱ་ར་ཞེས་པའི་མཐར། ནམ་མཁའ་མཛོད་ཀྱི་སྔགས་དང་ཕྱག་རྒྱས་དབུལ། མེ་ལྷའི་རྒྱལ་པོ་འཁོར་བཅས་རྣམས། ། ཞེས་སོགས་ཀྱི་མཐར།
འདོད་དོན་ཞུས་ལ། མ་འབྱོར་པ་དང་ཉམས་པ་དང་། ། ཞེས་སོགས་ཀྱིས་བཟོད་པར་གསོལ། བདག་གི་དོན་དང་གཞན་གྱི་དོན། ། སྒྲུབ་ཀྱིན་བཞུད་ཅིག་བྱིན་ཟ་ཁྱོད། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཨོཾ་ཨགྣ་ཡེ་ས་པ་རི་ཝཱ་ར་གཙྪ། ཞེས་བརྗོད་ཅིང་། དབྱུག་གུ་གསུམ་པའི་ཕྱག་རྒྱ་རྣ་བའི་དྲུང་དུ་ཕྱིར་བསྐྱེད་ལ།
མེ་ལྷ་རང་བཞིན་གྱི་གནས་སུ་གཤེགས་པར་བསམ། རང་གི་གནས་གསུམ་བསྲུངས་ཏེ། དགེ་བ་བསྔོ་ཞིང་། བཀྲ་ཤིས་རྣམས་གོང་བཞིན་བྱས་ལ། བསྙེན་པ་འབུམ་ཕྲག་བརྒྱད་ཅུའི་སྦྱིན་སྲེག་ནི་འབྱོར་ལྡན་རྣམས་ཀྱིས་བྱ་བ་ལས་ཕལ་ཆེར་གྱིས་མི་འགྲུབ་བོ། ། དེས་ན་འབུམ་ཕྲག་བརྒྱད་དང་དགུའི་ཁ་སྐོང་སྦྱིན་སྲེག་ནི་ཉིན་གསུམ་ལ་ཆོ་ག་ཚར་བཞི་སྟེ། ཚུགས་གྲོལ་གཉིས་ལ་རེ་རེ་དང་བར་པར་གཉིས་ཡིན་ཞིང་དགུའི་བཅུ་ཆ་ཡང་བརྒྱད་ཀྱི་རིགས་འགྲེ་ཤེས་སོ། ། གོང་ལྟར་སྦྱིན་སྲེག་གྲུབ་ནས་དངོས་གྲུབ་ཀྱི་ཕྱིར་མེ་མ་ཡལ་བར་ཐལ་བ་མི་བསྡུ་ཞིང་། བསྡུ་བའི་ཚེའང་རང་ཉིད་ཀྱིས་ཐོག་མར་བསྡུ་བའམ། ཡང་ན་ཡོངས་རྫོགས་རང་ཉིད་ཀྱིས་བསྡུས་ཏེ།
སེམས་ཅན་གྱི་ལས་སྒྲིབ་སྦྱང་བའི་བསམ་པས་ཆུ་ཀླུང་ཆེན་པོར་དོར། ཞེས་རྗེ་བཙུན་སེང་གེ་སྒྲའི་བསྙེན་ཐབས་སྦྱིན་སྲེག་དང་བཅས་པ་འདི་ནི། ངོར་ཆེན་དཔལ་ལྡན་དོན་གྲུབ་ཀྱིས་མཛད་པའི་བསྙེན་ཐབས་དང་། འཇམ་མགོན་ཨ་མེས་ཞབས་ཀྱི་གདོན་གྲོལ་གྱི་ཆོ་ག ངོར་ཆེན་དཀོན་མཆོག་ལྷུན་གྲུབ་ཀྱི་མི་འཁྲུགས་པའི་ཞི་བའི་སྦྱིན་སྲེག་རྣམས་ལ་བརྟེན་ནས། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་བསྐུལ་བ་པོ་བརྩོན་འགྲུས་འོད་ཟེར་སོགས་དོན་གཉེར་རྣམས་ལ་ཕན་པའི་བསམ་པས་ཤིན་ཏུ་དག་པར་སྦྱར་བའོ།། །། PAGE * MERGEFORMAT 2 ཀུན་དགའ་བློ་གྲོས། འཇིག་རྟེན་དབང་ཕྱུག་སེངྒེ་སྒྲའི་བསྙེན་ཐབས་སྦྱིན་སྲེག་དང་བཅས་པ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
