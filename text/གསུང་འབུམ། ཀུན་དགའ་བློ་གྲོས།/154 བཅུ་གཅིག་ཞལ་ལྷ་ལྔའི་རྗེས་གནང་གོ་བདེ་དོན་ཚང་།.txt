གསུང་འབུམ། ཀུན་དགའ་བློ་གྲོས།
པོད ༡༥༤
བཅུ་གཅིག་ཞལ་ལྷ་ལྔའི་རྗེས་གནང་གོ་བདེ་དོན་ཚང་།
༄༅། །བཅུ་གཅིག་ཞལ་ལྷ་ལྔའི་རྗེས་གནང་གོ་བདེ་དོན་ཚང་བཞུགས་སོ།། ན་མོ་གུ་རུ་ལོ་ཀི་ཤྭ་རཱ་ཡ། རིགས་དྲུག་སྤྱི་དང་གངས་ཅན་མགོན། ། སྤྱན་རས་གཟིགས་དབང་ལ་བཏུད་ནས། ། བཅུ་གཅིག་ཞལ་ཅན་ལྷ་ལྔ་ཡི། ། རྗེས་གནང་གོ་བདེ་དོན་ཚང་འབྲི། ། འདིར་བཅུ་གཅིག་ཞལ་ལྷ་ལྔའི་རྗེས་གནང་སྟོང་ར་ཆོས་རྗེ་ཀུན་དགའ་ལེགས་གྲུབ་ཀྱིས་མཛད་པ་དེ་ཅུང་གོ་དཀའ་བས་གོ་བདེ་དོན་ཚང་ཆོས་རྗེའི་གསུང་གི་གསལ་བྱེད་ནི། གཞི་བཟང་པོའི་སྟེང་དུ་མཎྜལ་ཚོམ་བུ་ལྔ་བཀོད། དེའི་མཐར་མཆོད་པ་དང་གཏོར་མ་ཕྱག་ལེན་བཞིན་བྱ། རང་གི་མདུན་དུ་རྡོ་རྗེ་དྲིལ་བུ་འཐོར་ནས་བཤམ།
མཆོད་པ་རྣམས་ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་ཁམས་ཐམས་ཅད་ཁྱབ་པར་གྱུར།
ཨོཾ་ཨརྒྷཾ་ཨཱཿཧཱུྃ། པཱ་དྱཾ་ཨཱཿཧཱུྃ། པུཥྤེ། དྷུ་པེ། ཨཱ་ལོ་ཀེ གནྡྷེ། ནཻ་ཝི་དྱ། ཤཔྟ་ཨཱཿཧཱུྃ། ཞེས་དང་། ཨོཾ་བཛྲ་དྷརྨཱ་ར་ཎི་སོགས།
ཞེས་རོལ་མོ་དཀྲོལ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ ༞དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ཞེས་ཅི་ནུས། བླ་མ་དང་དཀོན་མཆོག་རིན་པོ་ཆེ་སོགས་སྐྱབས་གསོལ་སྤྱི་འགྲེ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་འཕགས་པ་བཅུ་གཅིག་ཞལ་ལྷ་ལྔའི་བསྒོམ་བཟླས་ཉམས་སུ་བླང་བར་བགྱིའོ། ། གསུམ། ཚད་མེད་བཞི། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་པཾ་ལྗང་སེར་ལས་པདྨ་འདབ་བརྒྱད་ཀྱི་སྟེང་དུ་རང་སེམས་ཧྲཱིཿཡིག་དཀར་པོ་རིང་ཆ་ཚེག་དྲག་དང་བཅས་པ་དེ་ལས་འོད་ཟེར་འཕྲོས།
འཕགས་པ་མཆོད། སེམས་ཅན་གྱི་དོན་བྱས་ཚུར་འདུས་ཡོངས་སུ་གྱུར་པ་ལས། རང་ཉིད་འཕགས་པ་སྤྱན་རས་གཟིགས་དབང་ཕྱུག་བཞེངས་པ་ལང་ཚོ་དར་ལ་བབས་པ་ཞལ་བཅུ་གཅིག་རྩ་བའི་ཞལ་དཀར། གཡས་ཞལ་ལྗང་། གཡོན་ཞལ་དམར། དེའི་སྟེང་དབུས་ལྗང་། གཡས་དམར། གཡོན་དཀར་བ། དེའི་སྟེང་མ། དབུས་དམར།
གཡས་ལྗང་། གཡོན་དཀར་བ། དེའི་སྟེང་མ་ཁྲོ་ཞལ་ནག་པོ་ཁྲོ་གཉེར་དང་བཅས་པ། མཆེ་བ་གཙིགས་པ། དབུ་སྐྲ་སེར་པོ་གྱེན་དུ་བརྫེས་པ། དེའི་སྟེང་ན་ཞི་ཞལ་དམར་པོ་གཙུག་ཏོར་དང་བཅས་པ་ཚངས་པར་སྤྱོད་པའི་ཆ་ལུགས་ཅན་མགྲིན་པ་ཅུང་ཟད་དང་བཅས་པ། ཕྱག་དང་པོ་གཉིས་ཐལ་མོ་སྦྱར་བ། གཡས་ཀྱི་གཉིས་པས་བགྲང་ཕྲེང་། གསུམ་པས་མཆོག་སྦྱིན། བཞི་པས་འཁོར་ལོ་འཛིན་པ།
གཡོན་གྱི་གཉིས་པས་པད་དཀར་ཡུ་བ་དང་བཅས་པ། གསུམ་པས་རིལ་བ་སྤྱི་བླུགས། བཞི་པས་མདའ་གཞུ་འཛིན་པ། ཕྱག་ལྷག་མ་དང་དགུ་བཅུ་གོ་དགུ་ཡར་དབུའི་གཙུག་ཏོར་དང་། མར་པུས་མོའི་ལྷ་ང་ལས་མི་འདའ་བ། རི་དྭགས་ཀྱི་པགས་པས་ནུ་མ་གཡོན་པ་བཀབ་པ། རིན་པོ་ཆེའི་དབུ་རྒྱན་སྙན་རྒྱན། དཔུང་རྒྱན་ཕྱག་གདུབ་ཞབས་གདུབ་སྐེ་རགས་སེ་མོ་དོ་ཤལ་ལ་སོགས་པ་རིན་པོ་ཆེའི་རྒྱན་ཐམས་ཅད་ཀྱིས་བརྒྱན་པ། དར་དམར་པོའི་ཤམ་ཐབས་གསོལ་བ། འཛུམ་ཞིང་ཞི་བའི་ཉམས་དང་ལྡན་པ་དེའི་དཔྲལ་བར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ལྷོ་ཕྱོགས་པོ་ཏཱ་ལ་ནས་འཕགས་པ་སྤྱན་རས་གཟིགས་དབང་ཕྱུག་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿགཉིས་སུ་མེད་པར་ཐིམ། སླར་ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་བཛྲཱི་བྷཱ་ཝ་ཨ་བྷི་ཥཱིཉྩ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས། ཨོཾ་བཛྲཱི་བྷཱ་ཝ་ཨ་བྷི་ཥཱིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུ་བརྒྱན། ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿཡིག་གི་མཐར་སྔགས་ཕྲེང་གིས་བསྐོར་བ་ལས་འོད་ཟེར་འཕྲོས་པས་སེམས་ཅན་གྱི་དོན་བྱས།
སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཟེར་གྱི་རྣམ་པར་གྱུར་ནས་རང་གི་སྙིང་ཀའི་སྔགས་ཕྲེང་ལ་ཐིམ་པས་རྒྱུད་བྱིན་གྱིས་བརླབས་པར་གྱུར། ན་མོ་རཏྣ་ཏྲ་ཡཱ་ཡ། ན་མོ་ཨཱརྻ་ཛྙཱ་ན་སཱ་ག་ར་བཻ་རོ་ཙ་ན་བྷུ་ཧ་རཱ་ཛ་ཡ་ཏ་ཐཱ་ག་ཏ་ཡ་ཨརྷ་ཏེ་སམྱཀྶཾ་བུདྡྷཱ་ཡ། ན་མཿསརྦ་ཏ་ཐཱ་ག་ཏ་བྷྱཿསམྱཀྶཾ་བུདྡྷ་ཡ། ན་མཿསརྦ་ཏ་ཐཱ་ག་ཏ་བྷྱཿསམྱཀྶཾ་བུདྡྷཱ་ཡ། ན་མཿཨཱརྻ་ལོ་ཀེ་ཤྭ་ར་ཡ་བོ་དྷི་ས་ཏྭ་ཡ་མ་ཧཱ་ས་ཏྭ་ཡ། མ་ཧཱ་ཀ་རུ་ཎི་ཀ་ཡ། ཏདྱ་ཐཱ། ཨོཾ་དྷ་ར་དྷ་ར། དྷི་རི་དྷི་རི།
དྷུ་རུ་དྷུ་རུ། ཨེ་ཊེ་ཝི་ཊེ་ཙ་ལེ་ཙ་ལེ། པྲ་ཙ་ལེ་པྲ་ཙ་ལེ། ཀུ་སུ་མེ་ཀུ་སུ་མ་བ་ཏི། ཨི་ལི་ཨི་ལི། ཙི་ཏི་ཛྭ་ལ་མ་པ་ན་ཡེ་སྭཱཧཱ། ཞེས་གཟུངས་རིང་ཚར་གཅིག་གི་རྗེས་སུ། ཏདྱ་ཐཱ། ཨོཾ་དྷ་ར་ལན་ཅི་མང་བཟླ།་་་་་ འདི་ནས་གཤེགས་གསོལ་གྱི་བར་མ་བྱས་ཀྱང་རུང་།
བདག་བསྐྱེད་ཀྱི་ཡེ་ཤེས་པ་མདུན་གྱི་ནམ་མཁར་བྱོན་པར་གྱུར། ཨོཾ་ཨཱརྻ་ལོ་ཀེ་ཤྭ་ར་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། པཱ་དྱཾ་པྲ་ཏཱིཙྪ་སྭཱཧཱ་ནས་ཤཔྟའི་བར། སྐྱོན་གྱིས་མ་གོས་སྐུ་མདོག་དཀར། ། སོགས་ཀྱིས་བསྟོད། ཨོཾ་པདྨ་ཀ་མ་ལ་སཏྭཾ། ཞེས་སོགས་ལན་གསུམ། མ་འབྱོར་པ་དང་ཉམས་པ་དང་། ཞེས་སོགས་ཀྱི་མཐར། བཛྲ་མུཿ
ཡེ་ཤེས་པ་གཤེགས་དམ་ཚིག་པ་བདག་ལ་ཐིམ་པར་གྱུར། མདུན་གྱི་མཎྜལ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལྗང་སེར་ལས་ཞེས་པ་ནས་འཛུམ་ཞིང་ཞི་བའི་ཉམས་དང་ལྡན་པ་ཞེས་པའི་བར་རང་ཉིད་ཅེས་པ་དོར་བ་མ་གཏོགས་གོང་ལྟར་བརྗོད། འདབ་མ་བརྒྱད་ཀྱི་ཤར་དུ་མི་བསྐྱོད་པ་སྔོན་པོ་གཡས་ས་གནོན། གཡོན་མཉམ་བཞག ལྷོར་ཏྲཱཾ་ལས་རིན་འབྱུང་སེར་པོ་མཆོག་སྦྱིན་མཉམ་བཞག ནུབ་ཏུ་ཨོཾ་ལས་རྣམ་སྣང་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། བྱང་དུ་ཨ་ལས་དོན་ཡོད་ལྗང་གུ་སྐྱབས་སྦྱིན་མཉམ་གཞག་མཛད་པ། ཐམས་ཅད་ཀྱང་དར་གྱི་ན་བཟའ་དང་།
རིན་པོ་ཆེའི་རྒྱན་གྱིས་བརྒྱན་པ། ཞབས་རྡོ་རྗེའི་སྐྱིལ་ཀྲུང་གིས་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་པས་ལྷོ་ཕྱོགས་པོ་ཏཱ་ལ་ནས་འཕགས་པ་གཙོ་འཁོར་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། སླར་ཡང་རང་གི་ཐུགས་ཀ་ནས་འོད་ཟེར་འཕྲོས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་ཨ་བྷི་ཥཱིཉྩ་ཏུ་མཾ།
ཞེས་གསོལ་བ་བཏབ་པས་ཨོཾ་བཛྲི་བྷཱ་ཝ་ཨ་བྷི་ཥཱིཉྩ་ཧཱུྃ། ཞེས་གསུངས་ཤིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས་གཙོ་བོ་ལ་འོད་དཔག་མེད་དང་རིགས་བཞི་ལ་སོ་སོའི་དབུ་བརྒྱན། མཆོད་པ་རྣམས་སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་ཞེས་པ་ནས་ཤཔྟའི་བར་ཨོཾ་ཨཱརྻ་ལོ་ཀེ་ཤྭ་ར་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། དེ་བཞིན་དུ་མཚན་སྔགས་རེ་རེ་འགོར་སྦྱར་བའི་པཱ་དྱཾ་ནས། ཤཔྟའི་བར། གཏོར་མ་རྣམས་ཨ་མྲྀ་ཏས་བསངས། སྭ་བྷཱ་ཝས་སྦྱངས།
ཨོཾ་ཨཱཿཧཱུྃ་གིས་བདུད་རྩིར་བྱིན་བརླབས་ལ། ཨོཾ་དྷ་ར་དྷ་ར་སོགས་གསུམ་གྱིས་ཕུལ། ལོ་ཀེ་ཤྭ་ར་ཨརྒྷཾ་ནས་ཤཔྟའི་བར་གྱིས་མཆོད། སྐྱོན་གྱིས་མ་གོས་སོགས་ཀྱིས་བསྟོད། མཆོད་སྦྱིན་གཏོར་མ་འདོད་ཡོན་ལྔ་ལྡན་འདི། ། འཕགས་པ་ཐུགས་རྗེ་ཆེན་པོར་འབུལ་བར་བགྱི། ། བཞེས་ནས་བདག་སོགས་སེམས་ཅན་ཐམས་ཅད་ལ། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། མདུན་གྱི་ལྷ་ལ་དམིགས་པའི་བཟླས་པ་ཅི་ནུས་བྱ་བ་སྔོན་དུ་སོང་ནས་སློབ་མ་རྣམས་བོས། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ།
དེའི་ཆེད་དུ་ཐུགས་རྗེ་ཆེན་པོ་བཅུ་གཅིག་ཞལ་ལྷ་ལྔའི་རྗེས་སུ་གནང་བ་ཟབ་མོ་ཞུས་ལ་དོན་ཉམས་སུ་བླང་བར་བགྱིའོ། ། སྙམ་པས་བསམ་པ་བྱང་ཆུབ་ཀྱི་མཆོག་ཏུ་སེམས་བསྐྱེད་པ་གསལ་བཏབ་ནས་སེམས་མ་ཡེངས་པར་ཉོན་ཅིག་་་་་ཅེས་པའི་རྗེས་སུ་ཆོ་ག་དངོས་ལ་ཞེས་པ་ལ་འཇུག སྤྲོ་ན་ཐོབ་པར་བྱ་ཞེས་པའི་རྗེས་སུ། དེ་ཡང་བདག་ཅག་རྣམས་དལ་འབྱོར་གྱི་ལུས་ཐོབ། སངས་རྒྱས་ཀྱི་བསྟན་པ་དང་མཇལ། བསྟན་པའི་སྙིང་པོ་རྡོ་རྗེ་ཐེག་པའི་ལམ་ཉམས་སུ་བླངས་པས་ཆོག་པ་འདི་ཤིན་ཏུ་སྐལ་བ་བཟང་བ་ཡིན། དེ་ལྟ་བུའི་སྐབས་འདིར་དལ་འབྱོར་གྱི་ལུས་ལ་སྙིང་པོ་བླང་དགོས། དེའང་འཇིག་རྟེན་འདིའི་བདེ་སྐྱིད་སྙན་གྲགས་རྣམས་དང་། འཇིག་རྟེན་ཕྱི་མའི་ལྷ་དང་མིའི་གོ་འཕང་ལ་སོགས་པ་ནི་ཟག་བཅས་འཁོར་བའི་བདེ་བ་ཞེས་བྱ་བ་སྙིང་པོ་མེད་པ་ངེས་པར་བསླུ་བའི་ཆོས་ཅན་ཁོ་ན་ཡིན་པས་བློ་བཟང་རྣམས་ཀྱིས་དོན་དུ་གཉེར་བྱའི་སྙིང་པོ་མ་ཡིན། འོ་ན་ཅི་ཞིག་དོན་དུ་གཉེར་བ་ཡིན་ནམ་སྙམ་ན།
རང་རེ་རྣམས་ཁམས་གསུམ་འཁོར་བའི་སྡུག་བསྔལ་གྱི་རྒྱ་མཚོ་ཆེན་པོ་ལས་ཐར་དགོས། དེ་ཡང་བདག་ཉིད་གཅིག་པུ་ཐར་བས་མི་ཕན། ནམ་མཁའ་ལ་མཐའ་མེད་པ་བཞིན་དུ་སེམས་ཅན་ལ་མཐའ་མེད། མཐའ་མེད་པའི་སེམས་ཅན་ཐམས་ཅད་ཀྱིས་ཐོག་མ་མེད་པའི་འཁོར་བ་ནས་འཁོར་བར། བདག་གི་ཕ་མ་བྱས་ཤིང་བརྩེ་གདུང་བསམ་གྱིས་མི་ཁྱབ་པས་ཡང་ཡང་བསྐྱངས་པའི་དྲིན་ཅན་ཤ་སྟག་ཡིན། དེས་ན་དྲིན་ཅན་འདི་རྣམས་འཁོར་བའི་རྒྱ་མཚོ་ལས་བསྒྲལ་ནས་བླ་ན་མེད་པའི་བྱང་ཆུབ་ལ་འགོད། དེའི་ནུས་པ་བདག་ལ་ད་ལྟ་མི་འདུག བདག་ལས་ལྷག་པ་འཇིག་རྟེན་ན་ཆེ་བ་ཚངས་པ་དང་བརྒྱ་བྱིན་ལ་སོགས་པ་དང་། འཇིག་རྟེན་ལས་འདས་པ་འཕགས་པ་ཉན་ཐོས་དང་རང་སངས་རྒྱས་ལ་སོགས་པ་ལ་ཡང་མི་འདུག འོ་ན་སུ་ཞིག་ལ་འདུག་ན་རྣམས་པ་ཐམས་ཅད་མཁྱེན་པའི་སངས་རྒྱས་ཁོ་ན་ལ་མངའ་བ་འདུག་པས་བདག་གིས།
སེམས་ཅན་ཐམས་ཅད་ཀྱི་དོན་དུ་ཡང་དག་པར་རྫོགས་པའི་སངས་རྒྱས་ཀྱི་གོ་འཕང་དེ་ཅི་ནས་ཀྱང་ཐོབ་པར་བྱ། དེའི་ཆེད་དུ་འཕགས་པ་ཐུགས་རྗེ་ཆེན་པོ་བཅུ་གཅིག་ཞལ་ལྷ་ལྔའི་རྗེས་སུ་གནང་བ་ཞུས་ལ། ཐུགས་རྗེ་ཆེན་པོའི་ལམ་ཉམས་སུ་བླང་བར་བྱ་སྙམ་པ་མཛོད། བསམ་པ་དེ་ལྟ་བུ་དང་ལྡན་པས་སྒོ་གསུམ་གྱི་དགེ་བ་ཅི་བྱས་ཐམས་ཅད་སངས་རྒྱས་ཀྱི་རྒྱུར་འགྱུར་བའི་མཐར་ཐུག་གི་འབྲས་བུ་མྱུར་དུ་ཐོབ། གནས་སྐབས་ཀྱི་འབྲས་བུའང་ཞར་ལས་འབྱུང་བས་ཤིན་ཏུ་གལ་ཆེ་བ་ཡིན། ཆོ་ག་དངོས་ལ། སློབ་དཔོན་གྱི་བྱ་བ་རྣམས་ད་ཅི་ནས་ཀྱི་གནས་སྐབས་སུ་ཟིན་པའི་ལུགས་སུ་བྱས། ཁྱེད་རང་རྣམས་ཀྱི་ངོ་སྐལ་དུ་གྱུར་པ་རྗེས་གནང་ཟབ་མོ་ཞུ་བའི་ཡོན་དུ་མཎྜལ་ཅིག་འབུལ་བར་ཞུ། དེ་ལྟར་མཎྜལ་ཕུལ་ནས་གསོལ་བ་འདེབས་པ་འདིའི་རྗེས་ཟློས་ལན་གསུམ་གྱི་བར་དུ་མཛོད། ཀུན་མཁྱེན་ཡེ་ཤེས་ཕུང་པོ་ཅན། །
སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གཏེར། ། གཙོ་བོས་བདག་ལ་བཀའ་དྲིན་སྐྱོབས། ། ཁྱོད་ཞབས་པད་མོ་སྤངས་ནས་ནི། ། གཙོ་བོ་གཞན་ལ་སྐྱབས་མ་མཆི། ། འགྲོ་བའི་དཔའ་བོ་མཐུ་ཆེན་གྱིས། ། བློ་མཆོག་བདག་ལ་སྩལ་དུ་གསོལ། ། ཞེས་གསོལ་བ་བཏབ་པས་ཁ་བསྐངས་ནས། རྒྱུད་དག་པར་བྱ་བའི་ཕྱིར་རྒྱུན་བཤགས་བྱ་དགོས་པ་ཡིན་པས། སྡིག་པ་བཤགས་པའི་ཡན་ལག་འདི་ལ་གཉེན་པོ་སྟོབས་བཞི་ཚང་དགོས་པས་དེ་ལ་དམིགས་པ་འདི་བཞིན་དུ་མཛོད།
མདུན་གྱི་ནམ་མཁའི་གནས་འདིར་བླ་མ་དང་གཉིས་སུ་མེད་པའི་འཕགས་པ་ཐུགས་རྗེ་ཆེན་པོ་ཞལ་བཅུ་གཅིག་གཙོ་འཁོར་ལྔ་ལ་སོགས་པ་སངས་རྒྱས་བྱང་ཆུབ་སེམས་དཔའ་བསམ་གྱིས་མི་ཁྱབ་པ་བཞུགས་པའི་མོས་པ་མཛོད། དེ་ནི་རྟེན་གྱི་སྟོབས་ཞེས་བྱ་བ་ཡིན། དེ་དག་གི་སྤྱན་སྔར། སྔར་བྱས་ཀྱི་སྡིག་པ་ལ་འགྱོད་སེམས་དྲག་པོ་བསྐྱེད་པ་ནི་རྣམ་པར་སུན་འབྱིན་པའི་སྟོབས་ཞེས་བྱ་བ་ཡིན། ད་ཕྱིན་ཆད་སྲོག་ལ་བབས་ཀྱང་མི་བགྱིད་དོ་སྙམ་པ་ནི་གཉེན་པོ་ཀུན་ཏུ་སྤྱོད་པའི་སྟོབས་ཞེས་བྱ་བ་ཡིན། བཤགས་པ་བྱས་པས་སྡིག་པ་དག་སྙམ་པའི་དགའ་སྤྲོ་ཅུང་ཟད་བསྒོམས་པ་ནི་སོར་ཆུད་པའི་སྟོབས་ཞེས་བྱ་བ་ཡིན་པས། དེ་ལྟར་སྟོབས་བཞི་ཚང་བའི་སྒོ་ནས་སྡིག་པ་བཤགས་པ་དང་། གཞན་གྱི་དགེ་བ་ལ་དགའ་ཞིང་ཕྲག་དོག་མེད་པའི་སྒོ་ནས་རྗེས་སུ་ཡི་རངས་པ་དང་། སངས་རྒྱས་ཐམས་ཅད་ཀྱིས་ཉེ་བར་བསྟན་པའི་སྟོང་པ་ཉིད་ཀྱི་མཚན་ཉིད་ཅན་གྱི་དོན་དམ་པ་བྱང་ཆུབ་ཀྱི་སེམས་ཚུལ་བཞིན་དུ་བསྒོམ་པར་བགྱིའོ་སྙམ་དུ་ཡི་དམ་འཆའ་བ་དང་། ཡུལ་ཐུན་མོང་མ་ཡིན་པ་རྡོ་རྗེ་ཐེག་པའི་དཀོན་མཆོག་གསུམ་ལ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་སྙམ་པ་དང་།
སེམས་ཅན་ཐམས་ཅད་ཀྱི་དོན་དུ་བླ་ན་མེད་པའི་སངས་རྒྱས་ཀྱི་གོ་འཕང་རིན་པོ་ཆེ་ཅི་ནས་ཀྱང་ཐོབ་པར་བྱའོ་སྙམ་པའི་སྨོན་པ་དང་། དེའི་ཆེད་དུ་ཟབ་མོ་རྡོ་རྗེ་ཐེག་པའི་ལམ་ལ་བསླབ་པར་བགྱིའོ་སྙམ་པའི་འཇུག་པ་དང་། དེ་ལྟར་བགྱིས་པའི་དགེ་བའི་རྩ་བ་ལ་བརྟེན་ནས་བདག་དང་མཐའ་ཡས་པའི་སེམས་ཅན་ཐམས་ཅད་རྫོགས་པའི་སངས་རྒྱས་ཀྱི་གོ་འཕང་ཐོབ་པར་གྱུར་ཅིག་སྙམ་པས་བསྔོ་བ་སྟེ། དེ་ལྟར་ཡན་ལག་བདུན་པ་བགྱིད་སྙམ་པས་འདིའི་རྗེས་ཟློས་ལན་གསུམ་གྱིས། དཀོན་མཆོག་གསུམ་ལ་བདག་སྐྱབས་མཆི། ། ཞེས་པ་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་བྱ་བས་རྒྱུད་དག་པར་བྱས་ནས། དངོས་གཞི་སྐུའི་རྗེས་སུ་གནང་བ། གསུང་གི་རྗེས་སུ་གནང་བ།
ཐུགས་ཀྱིས་རྗེས་སུ་གནང་བ་དང་གསུམ་དུ་ཡོད་པ་ལ། དང་པོ་སྐུའི་རྗེས་སུ་གནང་བའི་དོན་དུ་དམིགས་པ་འདི་བཞིན་དུ་མཛོད། ཨོཾ་སྭ་བྷཱ་ཝ་སོགས་དང་། ཨོཾ་ཤུ་ནྱཱ་ཏཱ་སོགས་བརྗོད་པས། ཁྱེད་རང་རྣམས་ཀྱི་ཕུང་ཁམས་སྐྱེ་མཆེད་ཐམས་ཅད་གཟུང་འཛིན་གཉིས་སྣང་གིས་བསྡུས་པའི་ཆོས་ཐམས་ཅད་མི་དམིགས་ཏེ་སྟོང་པར་གྱུར་པའི་མོས་པ་མཛོད། སྟོང་པའི་ངང་ལས་རྡོ་རྗེ་སྐྱིལ་མོ་ཀྲུང་གིས་བཞུགས་པ། དེའི་དཔྲལ་བར་སོགས་མདུན་བསྐྱེད་བཞིན། ཁྱེད་རང་རྣམས་སོགས་ཚིག་ཅུང་ཟད་བསྒྱུར། ཁྱེད་རང་རྣམ་པ་རེ་རེ་ཡང་དེ་ལྟ་བུའི་གཙོ་འཁོར་ལྔའི་སྐུར་གྱུར་པའི་མོས་པ་མཛོད། སློབ་དཔོན་ལ་ཡང་ཁྱེད་རང་རྣམས་ཀྱིས་བསྒོམས་པ་ལྟ་བུའི་འཕགས་པ་ཐུགས་རྗེ་ཆེན་པོ་བཅུ་གཅིག་ཞལ་དངོས་ཡིན་སྙམ་པའི་མོས་གུས་དྲག་པོ་དུང་དུང་པ་མཛད་པ་ལ་བརྟེན་ནས།
སློབ་དཔོན་གྱི་ཐུགས་ཀ་ནས་འོད་ཟེར་འཕྲོས། མདུན་བསྐྱེད་དང་ཕྱོགས་བཅུའི་དེ་བཞིན་གཤེགས་པ་ཐམས་ཅད་ཀྱི་ཐུགས་ཀར་ཕོག དེ་རྣམས་ཀྱི་ཐུགས་ཀ་ནས་འཕགས་པ་ཐུགས་རྗེ་ཆེན་པོ་བཅུ་གཅིག་ཞལ་ལྷ་ལྔ་དཔག་ཏུ་མེད་པ་བྱོན་ནས། ཁྱེད་རང་རྣམས་ལྷར་གསལ་བའི་ལུས་ཀྱི་བ་སྤུའི་བུ་ག་དབང་པོའི་སྒོ་ཐམས་ཅད་ནས་སིབ་སིབ་ཐིམ་པའི་མོས་པ་མཛོད་ཅིག སྙིང་པོའི་རྗེས་སུ་ཨོཾ་བཛྲ་ཨ་ཝེ་ཤ་ཡ་ཨཱཿཨཱཿ ཛཿཧཱུྃ་བཾ་ཧོཿ སོགས་མང་དུ་བརྗོད་ཅིང་རྡོར་དྲིལ་རོལ་ཆེན་བྱའོ། ། དེ་ལྟར་བྱས་པས་ཁྱེད་རྣམས་ཀྱི་སྡིག་སྒྲིབ་དག སྐུའི་དངོས་གྲུབ་ཐོབ། འཕགས་པ་ཐུགས་རྗེ་ཆེན་པོ་བཅུ་གཅིག་ཞལ་གྱི་སྐུ་སྒོམ་པ་ལ་དབང་བ་ཡིན་ནོ། །
གཉིས་པ་གསུང་གི་རྗེས་སུ་གནང་བའི་དོན་དུ་དམིགས་པ་འདི་བཞིན་མཛོད། ཁྱེད་རང་རྣམས་འཕགས་པ་ཐུགས་རྗེ་ཆེན་པོ་བཅུ་གཅིག་ཞལ་གཙོ་འཁོར་ལྔར་གསལ་བའི་གཙོ་བོའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿདཀར་པོ་ཚེག་དྲག་དང་བཅས་པ་གསལ་གདབ། སློབ་དཔོན་ཡང་ཐུགས་རྗེ་ཆེན་པོ་བཅུ་གཅིག་ཞལ་དུ་གསལ་བའི་ཐུགས་ཀའི་སྔགས་ཕྲེང་ལས། མར་མེ་གཅིག་ལས་གཉིས་མཆེད་ཀྱི་ཚུལ་དུ་སྔགས་ཀྱི་ཕྲེང་བ་ཞལ་ནས་བྱུང་། ཁྱེད་རང་རྣམས་ཀྱི་ཞལ་དུ་ཞུགས། ཐུགས་ཀར་ཧྲཱིཿཡིག་གི་མཐར་ལན་དང་པོས་འཁོད། གཉིས་པས་བརྟན་པར་བྱས། གསུམ་པས་བྱིན་གྱིས་བརླབས་པའི་མོས་པ་མཛོད་ལ་གཟུངས་རིང་ལན་གསུམ་གྱི་རྗེས་ཟློས་གྱིས། ཞེས་བརྗོད་ལ་རྩ་སྔགས་ལན་གསུམ་རྗེས་ཟློས་བྱ། བཟླས་ལུང་ཐོབ་པའི་ཡོན་དུ་སློབ་དཔོན་ལ་མེ་ཏོག་གཏོར་ནས།
བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བགོ་བར་མཛོད། ། ཅེས་ལན་གསུམ་བརྗོད་དུ་གཞུག ཁྱེད་རང་གིས་ཕུལ་བའི་མེ་ཏོག་གི་ཕྲེང་བར་བྱིན་གྱིས་བརླབས་ཏེ་གཏོར་བས་རྒྱུད་བྱིན་གྱིས་བརླབ་པའི་མོས་པ་མཛོད། བཅོམ་ལྡན་འདི་ལ་སྩལ་ལགས་ཀྱི། ། བཅོམ་ལྡན་འདི་ལ་བྱིན་གྱིས་རློབས། ། བཅོམ་ལྡན་འདས་ཀྱི་བྱིན་རླབས་ནི། ། འདི་ལ་བགོ་བར་མཛད་དུ་གསོལ། ། སྔགས་ཀྱི་དངོས་གྲུབ་སྩལ་དུ་གསོལ། ། བརྟུལ་ཞུགས་བརྟན་པར་མཛད་དུ་གསོལ། །
ཡང་འདིའི་རྗེས་ཟློས་ལན་གསུམ་གྱི་བར་དུ་མཛོད། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་དང་། སློབ་དཔོན་བདག་ལ་དགོངས་སུ་གསོལ། སོ་སོའི་མིང་བརྗོད་ཅིང་། བདག་མིང་འདི་ཞེས་བགྱི་བས་དུས་འདི་ནས་བཟུང་སྟེ་བྱང་ཆུབ་མ་ཐོབ་ཀྱི་བར་དུ་འཕགས་པ་ཐུགས་རྗེ་ཆེན་པོ་བཅུ་གཅིག་ཞལ་ཡི་དམ་དུ་བཟུང་བར་བགྱིའོ། ། བླ་མས་སློབ་མ་ལ་མེ་ཏོག་གཏོར་ཏེ། བཅོམ་ལྡན་འདི་ལ་སོགས་ནས། བརྟུལ་ཞུགས་བརྟན་པར་མཛད་དུ་གསོལ་གྱི་བར་དང་། རིག་པ་འཛིན་པ་དང་རིག་པ་འཛིན་མ་འདི་རྣམས་ཀྱི་ཐུགས་རྒྱུད་ལ་ཐུགས་རྗེ་ཆེན་པོ་བཅུ་གཅིག་ཞལ་གྱི་སྐུ་གསུང་ཐུགས་ཀྱི་བྱིན་རླབས་དང་རྗེས་སུ་གནང་བ་མ་ལུས་པ་འཇུག་པར་གྱུར་ཅིག རིག་སྔགས་དང་གསང་སྔགས་ཐམས་ཅད་ཀྱང་འདི་རྣམས་ལ་འཇུག་པར་གྱུར་ཅིག
དེས་ངག་གི་སྒྲིབ་པ་དག གསུང་གི་དངོས་གྲུབ་ཐོབ། འཕགས་པ་ཐུགས་རྗེ་ཆེན་པོ་བཅུ་གཅིག་ཞལ་གྱི་གཟུངས་སྔགས་ཟབ་མོ་བཟླ་བ་ལ་དབང་བ་ཡིན་ནོ། ། གསུམ་པ་ཐུགས་ཀྱི་རྗེས་སུ་གནང་བ་ནི། སློབ་མ་ལ་འདི་ལྟར་འབོགས་ཏེ། འདི་ལྟར་སྣང་བའི་ཆོས་རྣམས་ཀུན། ། རིག་པས་བརྟགས་ན་འགའ་མ་རྙེད། ། མ་རྙེད་པ་དེ་དོན་མ་ཡིན། ། ཡེ་ནས་གནས་པའི་ཆོས་ཉིད་དོ། ། ཞེས་པ་སྟེ།
སེམས་གསལ་སྟོང་ཟུང་འཇུག་སྤྲོས་པའི་མཐའ་ཐམས་ཅད་དང་བྲལ་བའི་ངང་དུ་ལྷོད་ཀྱིས་ལྷོད་ནས་ཅུང་ཟད་ཅིག་མཉམ་པར་འཇོག་པར་ཞུ། བླ་མས་སློབ་མ་ལ་མེ་ཏོག་གཏོར་ཏེ། བཅོམ་ལྡན་འདི་ལ་སོགས་ནས། བརྟུལ་ཞུགས་བརྟན་པར་མཛད་དུ་གསོལ་གྱི་བར་དང་། རིག་པ་འཛིན་པ་དང་རིག་པ་འཛིན་མ་འདི་རྣམས་ཀྱི་རྒྱུད་ལ་འཕགས་པ་ཐུགས་རྗེ་ཆེན་པོ་བཅུ་གཅིག་ཞལ་གྱི་་་་་་སྐུ་གསུང་ཐུགས་ཀྱི་བྱིན་རླབས་དང་རྗེས་སུ་གནང་བ་མ་ལུས་པ་འཇུག་པར་གྱུར་ཅིག དེས་སེམས་ཀྱི་དྲི་མ་དག ཐུགས་ཀྱི་དངོས་གྲུབ་ཐོབ། འཕགས་པ་ཐུགས་རྗེ་ཆེན་པོ་བཅུ་གཅིག་ཞལ་གྱི་ཐུགས་ཏིང་ངེ་འཛིན་སྒོམ་པ་ལ་དབང་བ་ཡིན་ནོ། ། རྗེས་གནང་གི་དངོས་གཞིའི་སྐབས་སུ་ཐོབ་ཅིང་ཁས་བླངས་པའི་དམ་ཚིག་དང་སྡོམ་པའི་ཚོགས་རྣམས་ཚུལ་བཞིན་དུ་བསྲུང་སྙམ་པས་འདིའི་རྗེས་ཟློས་ལན་གསུམ་མཛོད། གཙོ་བོས་ཇི་ལྟར་བཀའ་སྩལ་པ། །
དེ་དག་ཐམས་ཅད་བདག་གིས་བགྱིད། ། རྗེས་གནང་ཟབ་མོ་ཞུས་པའི་གཏང་རག་ཏུ་མཎྜལ་ཞིག་འབུལ་བར་ཞུ། མཎྜལ་འབུལ་ཞིང་། མཎྜལ་དུ་མ་ཟད་ལུས་ལོངས་སྤྱོད་ཐམས་ཅད་ཀྱང་འབུལ་སྙམ་པ་མཛོད་ལ་འདིའི་རྗེས་ཟློས་ལན་གསུམ་གྱི་བར་དུ་མཛོད། དེང་ནས་བརྩམས་ཏེ་བདག་བྲན་དུ། ། སོགས་བརྗོད། དེ་ནས་སློབ་མ་གྱེས་ལ། མཆོད་པ་ཁ་གསོ། བྱིན་གྱིས་བརླབས། མཆོད་བསྟོད་བྱས་ལ་བཅོམ་ལྡན་འདས་ཐུགས་རྗེ་ཆེན་པོ་དང་ལྡན་པ་བདག་ལ་དགོངས་སུ་གསོལ་སོགས་ཀྱིས་བཟོད་གསོལ་དང་།
ཨོཾ་པདྨ་ས་ཏྭ་ས་མ་ཡ། མ་ནུ་པཱ་ལ་ཡ། པདྨ་ས་ཏྭ་ཏཱེ་ནོ་པ། ཏིཥྛ་དྲྀ་ཌྷོ་མེ་བྷཱ་ཝ། སུ་ཏོ་ཥྱོ་མེ་བྷ་བ། ཨ་ནུ་རཀྟོ་མེ་བྷ་བ། སུ་པོ་ཥྱོ་མེ་བྷ་བ། སརྦ་སིདྡྷིམྨེ་པྲ་ཡཙྪ། སརྦ་ཀརྨ་སུ་ཙ་མེ་ཙིཏྟ་ཤྲཱི་ཡ་ཀུ་རུ་ཧཱུྃ། ཧ་ཧ་ཧ་ཧ་ཧོ།
བྷ་ག་ཝཱན། པདྨ་མཱ་མེ་མུཉྩ། པདྨ་བྷཱ་བ་མ་ཧཱ་ས་མ་ཡ་སཏྭ་ཨཱཿ ཐུགས་རྗེའི་ཕྱག་ན་པདྨ་ཡིས། ། ཡིད་ཀྱི་པདྨ་ཁ་ཕྱེས་ནས། ། རིན་པོ་ཆེ་ལྟར་གཤེགས་ནས་ཀྱང་། ། ཚུར་སྤྱོན་ཐུགས་རྗེ་ཆེན་པོ་མུཿ མདུན་བསྐྱེད་ཀྱི་ཚོམ་བུའི་ཡེ་ཤེས་པ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་ཞེས་བརྗོད་ཅིང་བསྔོ་བ་སྨོན་ལམ་བཀྲ་ཤིས་བྱའོ། ། ཞེས་པ་འདི་ནི་བྱ་བཏང་ཆོས་སྐྱོང་བཀྲ་ཤིས་ཞེས་བྱ་བ་ཆོས་སྙིང་ནས་བྱེད་པའི་གང་ཟག་དེས་ནན་གྱིས་བསྐུལ་བའི་ངོར་ཀུན་དགའ་ལེགས་གྲུབ་ཀྱིས་མཛད་པ་ལ་རྨོར་ཆེན་རྡོ་རྗེ་འཆང་གིས་མཛད་པའི་འདིའི་ལུགས་ཀྱི་སྨྱུང་གནས་ཀྱང་ཁ་བསྐངས་ཏེ།
ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་ཆོས་བཀའ་མི་ནུབ་པའི་ཆེད་སློབ་དཔོན་ལས་དང་པོ་བ་རྣམས་ལ་ལྷག་པའི་བསམ་པས་སྦྱར་བའི་དགེ་བས་འཁོར་བའི་འཁྲུལ་སྣང་མྱུར་དུ་ཞི་བའི་རྒྱུར་གྱུར་ཅིག། །། ཤུ་བྷཾ།། །། PAGE * MERGEFORMAT 2 ཀུན་དགའ་བློ་གྲོས། བཅུ་གཅིག་ཞལ་ལྷ་ལྔའི་རྗེས་གནང་གོ་བདེ་དོན་ཚང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
