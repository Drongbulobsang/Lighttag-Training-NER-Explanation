གསུང་འབུམ། ཀུན་དགའ་བློ་གྲོས།
པོད ༢༠༣
དཔལ་གསང་བ་འདུས་པ་འཕགས་ལུགས་ཀྱི་རབ་གནས་འབྲིང་པོའི་ངག་འདོན་བཀྲ་ཤིས་ཆུ་རྒྱུན།
༄༅། །དཔལ་གསང་བ་འདུས་པ་འཕགས་ལུགས་ཀྱི་རབ་གནས་འབྲིང་པོའི་ངག་འདོན་བཀྲ་ཤིས་ཆུ་རྒྱུན་བཞུགས་སོ།། ན་མོ་གུ་རུ་ཤྲཱི་གུ་ཧྱ་ས་མཱ་ཛ་ཡ། འདིར་རབ་གནས་ཀྱི་ཆོ་ག་འབྲིང་པོ་གསང་འདུས་འཕགས་ལུགས་ལ་སྦྱར་བ་ངོར་ཆེན་ཀུན་དགའ་བཟང་པོས་མཛད་པ་ལས་ངག་འདོན་གང་ཡིན་ཟུར་བཀོལ་ནི། སྔོན་འགྲོ་གཏོར་མ་དང་། གནས་ཡོ་བྱིན་རླབས་དཀྱིལ་ཆོག་བཞིན་ལ། སྔོན་གཏོར་ཚིག་ལྷུག་གི་བསྒྱུར་ཁ་ཇི་སྲིད་རབ་གནས་ཀྱི་ཆོ་ག་མཐར་མ་ཕྱིན་གྱི་བར་དུ་ཞེས་སྦྱར། བདག་བསྐྱེད་སྒྲུབ་ཐབས་རྒྱས་བསྡུས་གང་རུང་གི་ཉེར་བསྡུའི་བར་བྱས་ལ་རྣམ་རྒྱལ་དང་ལས་བུམ་སྒྲུབ་ཚུལ་དཀྱིལ་ཆོག་བཞིན་དང་། ཁྲུས་བུམ་བརྒྱད་སྒྲུབ་ཚུལ་དོན་གཉིས་ལྷུན་གྲུབ་སོགས་རབ་གནས་ཀྱི་གཞུང་གཞན་ནས་འབྱུང་བ་བཞིན་ལ་ལས་སྔགས་བགེགས་མཐར་བྱེད་ཀྱིས་བྱེད་པ་ཙམ་ཁྱད་པར། ཞི་བ་དང་། ཞི་དྲག་ཕྱེད་མ་དང་།
དྲག་པོའི་སྦྱངས་བ་རྣམས་སྤྱི་འགྲེ་ལ། དཔལ་གསང་བ་འདུས་པའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང་། ཞེས་ཁྱད་པར། སྡིག་པ་སྦྱང་བ་ཁྲུས་་་་་་སྡིག་པ་ཅི་ཡང་སོགས། རིང་བསྲེལ་བཞུགས་པ།་་་་་ ངོ་མཚར་ཆེན་པོ་སོགས། སེམས་བསྐྱེད་རྣམས་རབ་གནས་སྤྱི་འགྲེ་བཞིན། རྟེན་བསྐྱེད་ནི། བིགྷྣན་ཏ་ཀྲིས་བསངས། ཤུ་ནྱ་ཏས་སྦྱངས།
རྟེན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་བླ་མ་ཡི་དམ་སངས་རྒྱས་བྱང་སེམས། ཆོས་སྲུང་ནོར་ལྷའི་སྐུ་ཐམས་ཅད་པདྨ་ཉི་ཟླའི་གདན་གྱི་སྟེང་དུ།་་་་་ འདི་ཚིག་སྡུད་བྱས་པ་ཡིན་གྱི་གདན་སྤྱི་འགྲེ་པདྨ་དང་། ཞི་བ་ལ་ཟླ་བ། ཁྲོ་བོ་ལ་ཉི་མ། ཨོཾ་ཨཿཧཱུྃ་ལས་བྱུང་བའི་རྡོ་རྗེ། དེ་ལས་རྡོ་རྗེ་འཆང་ཆེན་པོ་སྐུ་མདོག་དཀར་པོ། དཀར་ནག་དམར་བའི་ཞལ་གསུམ་ཕྱག་དྲུག་གི་གཡས་ན། རྡོ་རྗེ།
འཁོར་ལོ། པདྨ། གཡོན་དྲིལ་བུ། རིན་ཆེན། རལ་གྲི་འཛིན་པ་རྡོ་རྗེ་སྐྱིལ་ཀྲུང་གིས་བཞུགས་པ། དཀྱིལ་འཁོར་རྣམས་པཾ་ལས་པདྨ་སོགས། རབ་གནས་གཞན་ནས་འབྱུང་བ་བཞིན་ལ། སོ་སོའི་ལྷ་གྲངས་དང་མཉམ་པའི་གདན་གྱི་སྟེང་དུ་གཙོ་འཁོར་ཐམས་ཅད་ས་བོན་དང་ཕྱག་མཚན་གོང་བཞིན་དང་། རྡོ་རྗེ་སེམས་དཔའ་དཀར་པོ་དཀར་ནག་དམར་བའི་སོགས་གོང་བཞིན་དང་། ཆོས་པོ་ཏི་དང་།
གཟུངས་དང་ཡིག་འབྲུ་རྣམས་ཨ་ལས་པདྨ། དེ་ལས་འོད་དཔག་མེད་དམར་པོ་དམར་ནག་དཀར་བའི་སོགས། སཱཙྪཱ་སོགས་ཐུགས་མཆོད་རྟེན་གྱི་རིགས་རྣམས་པདྨ་དང་ཟླ་བའི་སྟེང་དུ་ཨོཾ་ལས་འཁོར་ལོ། དེ་ལས་རྣམ་སྣང་དཀར་པོ་དཀར་ནག་སོགས། དེ་འོད་དུ་ཞུ་བ་ལས་བྱུང་བའི་ཆོས་སྐུའི་མཆོད་རྟེན་སོགས། བུམ་པའི་ནང་གི་དབུས་སུ་པདྨ་དང་ཟླ་བའི་སྟེང་དུ་སོགས་རྣམ་སྣང་གོང་བཞིན། ཤར་དུ་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ། དེ་ལས་མི་བསྐྱོད་པ་སོགས། ལྷོར་པདྨ་དང་། རིན་པོ་ཆེའི་སྟེང་དུ་སྭཱ་ལས་ནོར་བུ།
དེ་ལས་རིན་འབྱུང་སོགས། ནུབ་ཏུ་པདྨ་དམར་པོའི་སྟེང་དུ་ཨཱཿལས་པདྨ། དེ་ལས་འོད་དཔག་མེད་སོགས། བྱང་དུ་པདྨ་དང་སྣ་ཚོགས་རྡོ་རྗེའི་སྟེང་དུ་ཧཱ་ལས་རལ་གྲི། དེ་ལས་དོན་གྲུབ་སོགས། གུར་ཞལ་སོགས་ཐུན་མོང་མ་ཡིན་པའི་ཆོས་སྐྱོང་གི་སྐུ་རྣམས་པདྨ་དང་ཉི་མའི་སྟེང་དུ་ཧཱུྃ་ལས་རྡོ་རྗེ། དེ་ལས་ཞེ་སྡང་རྡོ་རྗེ་ནག་པོ་སྐུ་མདོག་མཐིང་ནག་ཁྲོ་བོ་དང་སོགས་སྲུང་འཁོར་གྱི་སྐབས་བཞིན། གཙུག་ལག་ཁང་ནི་མཆོད་རྟེན་སོར་བཞག་ལ་མཆོད་རྟེན་གྱི་ཁྱད་ཆོས་རྣམས་དོར་སྟེ། གཡོན་དྲིལ་བུ་པད་ལྗང་ནོར་བུ་འཛིན་པ་ཞེས་པའི་རྗེས་སུ་ལྷ་དེ་ཐམས་ཅད་ཀྱང་དབུ་སྐྲ་རལ་པའི་ཐོར་ཅོག་ཏུ་བྱས་པ་ལ། ཞེས་པ་ནས།
དཔེ་བྱད་བཟང་པོ་བརྒྱད་ཅུས་བརྒྱན་ལ། ཞེས་པའི་རྗེས་སུ། རྡོ་རྗེའི་སྐྱིལ་མོ་ཀྲུང་གིས་བཞུགས་པ་ཞེས་སྦྱར་་་་་་རྟེན་སོ་སོ་ངོ་ཤེས་ཤིང་མངོན་རྟོགས་བློ་ལ་ཡོད་ན་ལྷ་དེ་དང་དེར་རྡོ་རྗེ་ཆོ་ག་གསུམ་བསྐྱེད་བྱ་ཞིང་། ཞལ་བསྒྱུར་མི་དགོས། གཙུག་ལག་ཁང་གི་བྱང་ཤར་དུ་ཆོས་སྐྱོང་ཤར་ལྷོར་ནོར་ལྷ་རྣམས་བསྐྱེད་པ་རྣམས་ལེགས། གནས་གསུམ་བྱིན་རླབས། རང་འདྲའི་ཡེ་ཤེས་པ་སྤྱན་འདྲེན། ཕྱི་འབྲང་བསྐྲད་པ། བྱོན་ལེགས་ཁྲུས་གསོལ། གདན་འབུལ།
དྲི་སྔོན་འགྲོའི་མཆོད་པ་རྣམས་རབ་གནས་སྤྱི་འགྲེ། དགུག་གཞུག་བཅིང་མཉེས་ཀྱི་ཕྱག་རྒྱ་རྣམས་ཀྱཻ་རྡོར་བཞིན་ལ། ཨོཾ་ཡ་མནྟ་ཀྲྀ་ཏ་ཛཿ ཞེས་པས་དམ་ཚིག་པ་དང་ཉེ་བར་སྤྱན་དྲངས། ཨོཾ་པྲ་ཛྙཱ་ན་ཏ་ཀྲྀཏ་ཧཱུྃ། ཞེས་པས་དམ་ཚིག་པ་ལ་ཡེ་ཤེས་པ་རྣམས་ཞུགས། ཨོཾ་པདྨན་ཏ་ཀྲྀ་ཏ་བཾ། ཞེས་པས་རོ་གཅིག་ཏུ་འདྲེས། ཨོཾ་བི་བྷ་ནན་ཏ་ཀྲྀ་ཏ་ཧོཿ ཞེས་པས་དམ་ཚིག་པ་ཡེ་ཤེས་པའི་ངོ་བོར་གྱུར་པར་བསམས་ལ།
ཛཿཧཱུྃ་བཾ་ཧོཿ ཞེས་ཡང་ཡང་བརྗོད་ཅིང་བསྟིམ་མོ། ། ཕྱོགས་བཅུའི་སངས་རྒྱས་སྤྱན་འདྲེན་བསྟིམ། སྐུ་གསུང་ཐུགས་རྒྱས་བཏབ་རྣམས་རབ་གནས་སྤྱི་འགྲེ་ལ་བསྟིམ་པའི་སྐབས་སུ་གོང་བཞིན་ནོ། ། དབང་བསྐུར་བ་ནི། ཐུགས་ཀ་ནས་འོད་ཟེར་འཕྲོས་པས་དབང་གི་ལྷ་གདན་གསུམ་ཚང་བའི་དཀྱིལ་འཁོར་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། རཱུ་པ་རྡོ་རྗེ་སོགས་རྡོ་རྗེ་མ་ལྔས་མཆོད། བྱང་ཆུབ་རྡོ་རྗེ་སོགས་ལན་གསུམ། རྟེན་བིགྷྣན་ཏ་ཀྲྀ་ཏ་དང་།
ལས་བུམ་གྱི་ཆུས་བསངས། གཙོ་བོའི་་་་་་དབང་ལྷའི་གཙོ་བོ་ཡིན། ཐུགས་ཀ་ནས་འོད་ཟེར་འཕྲོས་རྟེན་རྣམས་ལ་ཕོག་པས་འོད་ཀྱི་ལམ་ནས་དཀྱིལ་འཁོར་གཙོ་བོའི་ཞལ་དུ་ཞུགས། སྐུའི་དབྱིབས་བརྒྱུད་ནས་ལྷ་མོའི་པདྨར་འཐོན་པ། ཨོཾ་འཁོར་ལོ་སོགས། ཁ་ནང་དུ་བསྐྱེད་པ། དབང་ལྷ་སྤྱན་འདྲེན། གསོལ་གདབ། ནང་དབང་། དབང་སྟེགས་ལ་་་་་་རྟེན་རྣམས་གང་ཡོད་ཀྱི་སར་དབང་སྟེགས་ཀྱི་དཀྱིལ་འཁོར་དེ་ཡོད་སྙམ་པའི་མོས་པ་བྱེད།
བཀོད་ནས་ལུས་དཀྱིལ་རྣམས་བདག་འཇུག་བཞིན་ལ། རྐང་མཐིལ་གྱི་ངོ་བོ་ཧཱུྃ་སྟེ་ཕུང་ཁམས་སྐྱེ་མཆེད་ཐམས་ཅད་ལྷའི་ངོ་བོར་གྱུར། ཡེ་ཤེས་པ་སྤྱན་འདྲེན་བསྟིམ། རྒྱས་གདབ། དབང་རྫས་བསྐྱེད་པ། ཡེ་ཤེས་པ་སྤྱན་འདྲེན་བསྟིམ། གནས་གསུམ་བྱིན་རླབས། རྒྱས་བཏབ། མཆོད་བསྟོད་ཞུ་བ། དབང་བསྐུར་བར་གདམས་པ།
སྔགས་བཅས། བཀྲ་ཤིས། དབང་བསྐུར། རྒྱས་བཏབ། དབང་ལྷ་བསྟིམ་པ། མཆོད་པ་རྣམས་བྱ་ཞིང་། རྟོགས་བསྐྱེད་དང་། རྡོ་རྗེའི་གླུ། བསྐོར་བ་རྣམས་མི་དགོས། རིན་འབྱུང་ནས་བཟུང་མི་བསྐྱོད་པ་མིང་དབང་གི་བར་ལའང་འདིའི་རིགས་འགྲེ་སྦྱར་བས་ཤེས་ཤིང་།
དབང་དེ་ཐམས་ཅད་ལ་རྟོགས་བསྐྱེད་མི་དགོས། རྡོ་རྗེ་སེམས་དཔའི་མེ་ལོང་གི་རྗེས་གནང་གཉིས་པ་དང་། མི་བསྐྱོད་པའི་ལུང་བསྟན་དབུགས་དབྱུང་། སློབ་དཔོན་གྱི་མཎྜལ་གསོལ་བཏབ་རྣམས་མི་དགོས། རིགས་བཞིའི་སློབ་དཔོན་དུ་སྒྲུབ་བྱེད་ཕྱག་མཚན་གྱི་རྗེས་གནང་། བདག་པོ་ཆེན་པོའི་དབང་རྣམས་བདག་འཇུག་བཞིན་ལ་རང་ཉིད་དང་རང་ཞེས་པའི་ཚིག་གང་ཡོད་དོར། སློབ་དཔོན་གྱི་མཆོད་པའི་བར་བྱ། དམ་ཚིག་བཟླས་ལུང་། ཡོན་འབུལ། སྤྲོ་བ་བསྐྱེད་པ།
རྗེས་གནང་། རྟོགས་བསྐྱེད། གསང་དབང་གི་མཎྜལ་གསོལ་བཏབ། མིག་དར་འཆིང་བ་རྣམས་མི་དགོས། བླ་མ་དཀྱིལ་འཁོར་གྱི་གཙོ་བོ་སོགས་གསང་རྫས་སྒྲུབ་སྟེར། བཀྲ་ཤིས། རྟེན་རྣམས་འོད་དཔག་མེད་དུ་གྱུར་ཞེས་བརྗོད། རྟོགས་བསྐྱེད། ཤེར་དབང་གི་མཎྜལ་གསོལ་བཏབ། གདོང་བཅིངས་རྣམས་མི་དགོས།
རིག་མ་ཡིད་འོང་ནས་ཧོ་བར། རྟེན་རྣམས་ཐུགས་རྡོ་རྗེ་མི་བསྐྱོད་པ་དང་། རིག་མ་རེག་རྡོ་རྗེར་གྱུར་པ་ཞེས་སོགས་ནས། སླར་རིན་འབྱུང་དུ་གྱུར། ཧཱུྃ་བར་ངོ་སྤྲོད། བརྟུལ་ཞུགས། ལན་འདེབས། གདོང་དབྱེ། རྟོགས་བསྐྱེད། བཞི་པའི་མཎྜལ་གསོལ་འདེབས།
གདོང་བཅིངས་རྣམས་མི་དགོས། དངོས་པོ་ཐམས་ཅད་ནས། རང་བཞིན་ནོ་བར། དེ་ལྟར་ན་དབང་བཞི་བསྐུར་བས་སོགས་ནས། རྡོ་རྗེ་སེམས་དཔའི་དབུ་བརྒྱན་བར་རབ་གནས་སྤྱི་འགྲེ་བཞིན། དབང་བསྐུར་ལ་འདི་ལྟར་དགོས་པ་ཡང་ངོར་ཆེན་རྡོ་རྗེ་འཆང་གི་གསང་འདུས་རབ་གནས་ལ་བབ་པས་ཤེས་ལྡན་གྱི་རྟོགས་ནུས་ཤིང་། བུམ་ཆུ་དབུ་བརྒྱན་དར་དཔྱངས། རྡོར་དྲིལ། མེ་ལོང་། རིགས་བཞིའི་ཕྱག་མཚན་གྱི་ཙཀ་ལི་བདུད་རྩི་རྣམས་སོ་སོའི་ཚིག་བརྗོད་པ་དང་རྟེན་གྱི་དྲུང་དུ་འབུལ་ལོ། །
མཆོད་པ་རྣམས་བསངས་སྦྱངས་བྱིན་གྱིས་བརླབས་པ་སྔོན་དུ་འགྲོ་བས། སོ་སོའི་ཕྱག་རྒྱ་བཅས་ལ། དག་ཅིང་དྲི་མེད་ཡིད་འོང་བའི། ། ལྷ་རྫས་བཟང་པོའི་མཆོད་ཡོན་འདི། ། མཆོག་ཏུ་དད་པས་ཁྱེད་ལ་འབུལ། ། ཅི་བདེ་བར་ནི་བཞེས་སུ་གསོལ། ། ཞེས་དང་། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། ཞེས་པས་མཆོད་ཡོན་དབུལ། དེ་བཞིན་དུ་སྔགས་ཀྱི་ཐོག་མཐའ་རྣམས་འོག་མ་ཀུན་ལའང་སྦྱར་ལ།
ཆུ་དང་ཐང་ལས་སྐྱེས་པ་ཡི། ། མེ་ཏོག་དམ་པ་འདི་དག་ནི། ། མཆོག་ཏུ་དད་པས་ཁྱེད་ལ་འབུལ། ། ཅི་བདེ་བར་ནི་སོ་སོར་བཞེས། ། བཛྲ་པུཥྤེ། ལྷན་ཅིག་སྐྱེས་དང་སྦྱར་བ་ཡི། ། བདུག་སྤོས་དམ་པ་འདི་དག་ནི། ། མཆོག་ཏུ་དད་པས་འབུལ་ལགས་ན། ། ཅི་བདེ་བར་ནི་བཞེས་སུ་གསོལ། ། བཛྲ་དྷཱུ་པེ།
མུན་པའི་ཚོགས་རྣམས་འཇོམས་བྱེད་ཅིང་། ། ཕྱོགས་ཀུན་གསལ་བའི་མར་མེ་འདི། ། ཀུན་མཁྱེན་ཡེ་ཤེས་ཐོབ་བྱའི་ཕྱིར། ། ཅི་བདེ་བར་ནི་བཞེས་སུ་གསོལ། ། བཛྲ་དི་པཾ། ལྷན་ཅིག་སྐྱེས་དང་སྦྱར་བ་ཡིས། ། དྲི་མཆོག་དམ་པ་འདི་དག་ནི། ། རང་བྱུང་ཉིད་ལ་འབུལ་བར་བགྱི། ། ཀུན་བཟང་བདེ་ཆེན་བཞེས་སུ་གསོལ། ། བཛྲ་གྷནྡྷེ།
ཁ་དོག་དྲི་རོ་ནུས་ལྡན་པའི། ། བཟའ་བ་མཆོག་དང་ཡང་དག་ལྡན། ། ཐམས་ཅད་སྦྱར་བའི་བཤོས་འདི་དག ། ཆོས་དབྱིངས་ཡེ་ཤེས་བརྙེས་ལ་འབུལ། ། བཛྲ་ནཻ་ཝི་ཏེ། བླ་མེད་རྡོ་རྗེ་ཐེག་པའི་དོན་སྟོན་པ། ། ཤེས་རབ་མཆོག་གི་རྗེས་འགྲོ་རོལ་མོའི་སྒྲ། ། བདུད་ཀྱི་འཁོར་ལོ་གཞོམ་ཕྱིར་དབུལ་བར་བགྱི། ། དོན་གྱི་དབྱིངས་ལ་མངའ་བརྙེས་འདི་བཞེས་ཤིག ། ཤཔྟ་ཞེས་དང་།
དྷརྨཱ་ར་ཎི་ཏའི་སྔགས་ཀྱིས་རོལ་མོ་དབུལ་ལོ། དེ་ནས་མི་བསྐྱོད་པ་ནི་ཡེ་ཤེས་ཆེ། ། ཞེས་སོགས་དེ་ཉིད་ལྔ་པ་དང་། སྣང་སྟོང་མ་དང་། འགྲོ་བ་རྒྱུད་ལྔ། སྤྱན་དབྱེ། མཆོད་བསྟོད་བརྟན་བཞུགས་རྣམས་རབ་གནས་སྤྱི་འགྲེ་བཞིན་ལ། བརྟན་བཞུགས་ལན་གསུམ་གྲུབ་ནས། རྒྱལ་བ་རྣམ་པར་སྣང་མཛད་མི་བསྐྱོད་པ། ། རིན་ཆེན་དབང་པོ་སྣང་བ་མཐའ་ཡས་དཔལ། །
དོན་གྲུབ་ལ་སོགས་ཕྱོགས་བཅུའི་སངས་རྒྱས་རྣམས། ། སྐུ་གཟུགས་འདི་ལ་བརྟན་པར་བཞུགས་སུ་གསོལ། ། ཟག་མེད་བདེ་བའི་དབང་ཕྱུག་བདེ་གཤེགས་ཡུམ། ། སྤྱན་མ་མཱ་མ་ཀི་དང་གོས་དཀར་མོ། ། སྒྲོལ་མ་ལ་སོགས་རིགས་ཀྱི་ལྷ་མོ་རྣམས། ། སྐུ་གཟུགས་འདི་ལ་བརྟན་པར་བཞུགས་སུ་གསོལ། ། བྱམས་པ་ས་སྙིང་གཙུག་ཏོར་ནམ་སྙིང་པོ། ། འཇམ་དབྱངས་འཇིག་རྟེན་དབང་ཕྱུག་ཀུན་ཏུ་བཟང་། ། སྒྲིབ་སེལ་ལ་སོགས་བྱང་ཆུབ་སེམས་དཔའ་རྣམས། ། སྐུ་གཟུགས་འདི་ལ་བརྟན་པར་བཞུགས་སུ་གསོལ། །
མ་ལུས་རྒྱལ་བ་མཆོད་པས་མཉེས་བྱེད་པའི། ། གཟུགས་སྒྲ་དྲི་རོ་རེག་བྱ་རྡོ་རྗེ་དང་། ། ཆོས་དབྱིངས་རྡོ་རྗེ་མ་སོགས་སེམས་མ་རྣམས། ། སྐུ་གཟུགས་འདི་ལ་བརྟན་པར་བཞུགས་སུ་གསོལ། ། གཤིན་རྗེ་གཤེད་དང་ཤེས་རབ་པད་མཐར་བྱེད། ། བགེགས་སྒྲ་མི་གཡོ་འདོད་རྒྱལ་དབྱུག་སྔོན་ཅན། ། སྟོབས་ཆེན་གཙུག་ཏོར་ཅན་དང་གནོད་མཛེས་རྣམས། ། སྐུ་གཟུགས་འདི་ལ་བརྟན་པར་བཞུགས་སུ་གསོལ། ། སྟོབས་བཅུའི་དབང་ཕྱུག་རྒྱལ་བ་སྲས་བཅས་རྣམས། ། དགེ་ལེགས་ཀུན་གྱི་འབྱུང་གནས་རྟེན་འདི་ལ། །
འགྲོ་བའི་དོན་དུ་མི་འབྲལ་བརྟན་བཞུགས་ནས། ། སྦྱིན་བདག་དགེ་ཞིང་ཤིས་པར་མཛད་དུ་གསོལ། ། ཇི་སྲིད་ས་སོགས་འབྱུང་བ་ཆེན་པོ་བཞིས། ། སྐུ་གཟུགས་གནོད་པར་མ་གྱུར་དེ་སྲིད་དུ། ། ཐུགས་རྗེ་ཆེ་ལྡན་མགོན་པོ་བཅོམ་ལྡན་རྣམས། ། བརྟན་པར་བཞུགས་ནས་བཀྲ་ཤིས་མཛད་དུ་གསོལ། ། ཞེས་སོགས་ཀྱི་ཚིག་གིས་བརྟན་བཞུགས་བྱ་ཞིང་རོལ་མོ་དང་བཅས་པས། རྟེན་གྱི་གནས་གསུམ་དུ་རྡོ་རྗེ་རེག་པས་འཁོར་བ་མ་སྟོངས་ཀྱི་བར་དུ་བཞུགས་པར་བསམ་མོ། ། བླ་མ་ཡིད་དམ་དཀྱིལ་འཁོར་གྱི་འཁོར་ལོའི་ལྷ་ཚོགས། སངས་རྒྱས་བྱང་སེམས།
ཆོས་སྲུང་ནོར་ལྷ་སོགས་རྡོ་རྗེ་འཆང་དང་། རྡོ་རྗེ་སེམས་དཔར་བསྐྱེད་པ་རྣམས་ཞལ་བསྒྱུར། གུར་ཞལ་སོགས་ཞེ་སྡང་རྡོ་རྗེར་བསྐྱེད་པ་དང་། པོ་ཏི་འོད་དཔག་མེད་དུ་བསྐྱེད་པ་རྣམས་ཞལ་བསྒྱུར་རབ་གནས་སྤྱི་འགྲེ་བཞིན། བསངས་སྦྱངས་བྱིན་གྱིས་བརླབས། དཔག་ཏུ་མེད་པར་སྤྲུལ་ལ། དབྱངས་དང་བཅས་པའམ། མེད་ཀྱང་རུང་སྟེ། སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་རྣམས། །
བླ་མ་རྒྱལ་བ་སྲས་དང་བཅས་ལ་འབུལ། ། ཐུགས་རྗེས་འགྲོ་བའི་དོན་ཕྱིར་བཞེས་སུ་གསོལ། ། ཅེས་དང་། པད་ཀོར་སྔོན་དུ་འགྲོ་བས། ཨོཾ་སརྦ་ཏ་ཐཱ་ག་ཏ་ཨརྒྷཾ་པྲ་ཏཱིཙྪ་པུ་ཛཱ་མེ་གྷ་ས་མུ་དྲཱ་སྥ་ར་ཎ་ས་མ་ཡ་ཤྲཱི་ཡེ་ཧཱུྃ། ཞེས་ཕྱག་རྒྱ་དང་བཅས་པས་མཆོད་ཡོན་དབུལ། དེ་བཞིན་དུ་ཚིགས་བཅད་ཀྱི་མཆོད་ཡོན་དང་། སྔགས་ཀྱི་ཨརྒྷཾ་རྣམས་ཀྱི་གནས་སུ་ལྷ་རྫས་མེ་ཏོག་དང་པུཥྤཾ། བདུག་སྤོས་དང་དྷཱུ་པཾ། སྣང་གསལ་དང་དཱི་པཾ།
དྲི་མཆོག་དང་གྷནྡྷཾ། ཞལ་ཟས་དང་ནཻ་ཝི་དྱཾ། སིལ་སྙན་དང་ཤཔྟ། ཅེས་པ་རྣམས་བཅུག་ཅིང་། གཞན་རྣམས་སྔར་དང་འདྲ་བར་སྦྱར་ལ། དྷརྨཱ་ར་ཎི་ཏའི་སྔགས་ཀྱིས་རོལ་མོ་རྒྱ་ཆེར་དབུལ་ལོ། ། དེ་ནས་རང་གི་སྙིང་ཀ་ནས་རྡོ་རྗེ་མ་ལྔ་སྤྲོས་ལ། དེ་ནས་མཆོད་པར་བསམ་སྟེ། སྣ་ཚོགས་རིན་ཆེན་རྒྱན་གྱིས་རབ་མཛེས་མ། ། སྟོན་ཟླའི་མདོག་ཅན་གཟུགས་ཀྱི་རྡོ་རྗེ་མ། །
ནམ་མཁའ་གང་བར་སེམས་ཀྱིས་མངོན་སྤྲུལ་ནས། ། རྒྱལ་བ་སྲས་བཅས་གཟུགས་ཀྱི་བདེ་བས་མཆོད། ། ཨོཾ་ཨཱཿརཱུ་པ་བཛྲི་ཧཱུྃ། ཞེས་པས་གཟུགས་དང་། དེ་བཞིན་དུ་ཚིག་རྐང་དང་པོ་དང་། གསུམ་པ་འདྲ་བར་སྦྱར་ལ། སྣ་ཚོགས་རིན་ཆེན་རྒྱན་གྱིས་རབ་མཛེས་མ། ། དབང་སྔོན་མདོག་ཅན་སྒྲའི་རྡོ་རྗེ་མ། ། ནམ་མཁའ་གང་བར་སེམས་ཀྱིས་མངོན་སྤྲུལ་ནས། ། རྒྱལ་བ་སྲས་བཅས་སྒྲ་ཡི་བདེ་བས་མཆོད། །
ཨོཾ་ཨཿཤཔྟ་བཛྲི་ཧཱུྃ། སྣ་ཚོགས་རིན་ཆེན་རྒྱན་གྱིས་རབ་མཛེས་མ། ། གསེར་ཟངས་མདོག་ཅན་དྲི་ཡི་རྡོ་རྗེ་མ། ། ནམ་མཁའ་གང་བར་སེམས་ཀྱིས་མངོན་སྤྲུལ་ནས། ། རྒྱལ་བ་སྲས་བཅས་དྲི་ཡི་བདེ་བས་མཆོད། ། ཨོཾ་ཨཱཿགནྡྷེ་བཛྲི་ཧཱུྃ། སྣ་ཚོགས་རིན་ཆེན་རྒྱན་གྱིས་རབ་མཛེས་མ། ། ཉི་མའི་མདོག་ཅན་རོ་ཡི་རྡོ་རྗེ་མ། ། ནམ་མཁའ་གང་བར་སེམས་ཀྱིས་མངོན་སྤྲུལ་ནས། ། རྒྱལ་བ་སྲས་བཅས་རོ་ཡི་བདེ་བས་མཆོད། །
ཨོཾ་ཨཱཿར་ས་བཛྲི་ཧཱུྃ། སྣ་ཚོགས་རིན་ཆེན་རྒྱན་གྱིས་རབ་མཛེས་མ། ། ནམ་མཁའི་མདོག་ཅན་རེག་བྱ་རྡོ་རྗེ་མ། ། ནམ་མཁའ་གང་བར་སེམས་ཀྱིས་མངོན་སྤྲུལ་ནས། ། རྒྱལ་བ་སྲས་བཅས་རེག་བྱའི་བདེ་བས་མཆོད། ། ཨོཾ་ཨཱཿཔརྵེ་བཛྲི་ཧཱུྃ། ཞེས་བརྗོད་དོ། ། སངས་རྒྱས་ཐམས་ཅད་འདུས་པའི་སྐུ་སོགས་བླ་བསྟོད། ཆོས་སྐུ་ནམ་མཁའ་སོགས་ཡི་དམ་གྱི་བསྟོད་པ་པོ་ཏི་དང་། མཆོད་རྟེན་གྱི་བསྟོད་པ།
སྣང་སྟོང་མ། འགྲོ་བ་རྒྱུད་ལྔ། མཉམ་ཉིད་མ། སྤྱི་བྱེ་བྲག་གི་མངའ་དབུལ། རྒྱས་པའི་སྦྱིན་སྲེག་དང་ཆབས་ཅིག་འོ་ཐུག་སྒྲུབ་པའམ། ཙ་རུའི་བཟའ་བ་སྔགས་ཀྱི་མངའ་དབུལ། བཀྲ་ཤིས་བཅས། མཆོད་བསྟོད། གཏོར་བསྔོ་བསྐང་བ། ཆོས་སྐྱོང་བསྒོ་བ་གཏོར་འབུལ།
ཡིག་བརྒྱ་སྔོན་འགྲོའི་ལྷག་ཆད་ཁ་སྐོང་། ནོངས་བཤགས། བརྟན་བཞུགས། རྟེན་མེད་གཤེགས་གསོལ། གནས་གསུམ་བསྲུང་བ་རྣམས་རབ་གནས་སྤྱི་འགྲེ་བཞིན། ཁྱོད་ཀྱི་ང་ལ་སོགས་ཡོན་བདག་བསྒོ་བའི་སྐབས་སུ་ལས་བུམ་གྱི་ཆུ་དང་། ལས་སྔགས། ཤུ་ནྱཱ་ཏ་རྣམས་ཀྱིས་བསངས་སྦྱངས་བྱས་ལ། ཁྱེད་རང་རྣམས་སྐད་ཅིག་གིས་པད་ཟླའི་སྟེང་དུ་རྡོ་རྗེ་འཆང་སྔོན་པོ་མི་བསྐྱོད་པའི་ཅོད་པཎ་ཅན་སྔོ་དཀར་དམར་བའི་ཞལ་གསུམ་ཕྱག་དྲུག་གི་གཡས་ན་རྡོ་རྗེ། འཁོར་ལོ།
པདྨ་སྔོན་པོ། གཡོན་དྲིལ་བུ། རིན་ཆེན། རལ་གྲི་འཛིན་པ། ཞལ་རེ་རེ་ལ་སྤྱན་གསུམ་གསུམ་དང་ལྡན་ཞིང་རལ་པའི་ཐོར་ཅན། དར་དང་རིན་པོ་ཆེས་བརྒྱན་པ། སེམས་དཔའི་སྐྱིལ་ཀྲུང་གིས་བཞུགས་པའི་སྐུར་གྱུར་པའི་མོས་པ་མཛོད། ཁྲོ་བོ་སྤྱན་འདྲེན། བགེགས་བསྐྲད། བཀྲ་ཤིས་རྫས་བརྒྱད་གཏོད་པ།
མཆོད་བསྟོད། ཡན་ལག་བདུན་པ་སྔོན་འགྲོའི་བསྔོ་བ། དགའ་སྟོན། སླར་ཡང་ཤིས་བརྗོད། ལྷག་ཆད་ཁ་སྐོང་། ཡིག་བརྒྱ་བཟླ་བའམ། ཞེ་བའི་སྦྱིན་སྲེག་རྣམས་རབ་གནས་སྤྱི་འགྲེ་བྱ་ཞིང་། འོན་ཀྱང་སློབ་དཔོན་གྱི་བསྔོ་བ་གྲུབ་ནས། འདི་རང་ཁྱད་ཆོས། དགེ་བ་འདི་ཡིས་མྱུར་དུ་བདག །
སངས་རྒྱས་ཀུན་གྱི་ཀུན་བདག་ཉིད། ། སོགས་བསྔོ་བ་དང་། བཀྲ་ཤིས་དགེ་ལེགས་རྒྱ་མཚོ། ཞི་རྒྱས་ཀྱི་སྦྱིན་སྲེག་ཀྱང་བྱེད་པར་སྤྲོ་ན། གསང་འདུས་ལ་ངོར་ཆེན་རྡོ་རྗེ་འཆང་ཀུན་དགའ་བཟང་པོས་སྦྱིན་སྲེག་གི་ཡིག་ཆ་ཡོད་པས་དེ་བཞིན་བྱའོ།། །། ཞེས་དཔལ་གསང་བ་འདུས་པའི་རབ་གནས་འབྲིང་པོ་བྱ་ཚུལ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་ངོར་ཆེན་རྡོ་རྗེ་འཆང་ཀུན་དགའ་བཟང་པོས་མཛད་པའི་འདུས་པའི་རབ་གནས་བཀྲ་ཤིས་རྒྱ་མཚོ་ལས་ངག་འདོན་ཟུར་དུ་བཀོད་པ་ཡིན་པས་བཟང་པོ་དྲུག་གི་རྣམ་བཞག་དང་། རྒྱས་བསྡུས་གཉིས་ཤེས་པར་འདོད་ན་ངོར་ཆེན་གྱི་གསུང་རབ་དེར་བལྟ་བ་དང་། སྤྱིར་རྗེ་བཙུན་ས་སྐྱ་པའི་ལུགས་ལ་རབ་གནས་ཀྱི་རྒྱུད་འདི་རྣལ་འབྱོར་རྒྱུད་དང་། བླ་མེད་ཐུན་མོང་བ་ཡིན་པས། ཡོ་ག་དང་།
བླ་མེད་ཀྱི་རྒྱུད་སྡེ་རྣམས་ལ་རབ་གནས་ཀྱི་རྒྱུད་དེ་སྦྱར་ནས་སོ་སོའི་ཁྱད་ཆོས་བསྒྱུར་བའི་ཕྱག་ལེན་ཡོད་པ་བཞིན། འདི་ཡང་གསང་འདུས་ལ་རབ་གནས་རྒྱུད་སྦྱར་བ་ཡིན་གྱི། གསང་འདུས་རང་རྐང་ཚུགས་པའི་རབ་གནས་ནི་མ་ཡིན་ནོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། PAGE * MERGEFORMAT 8 ཀུན་དགའ་བློ་གྲོས། གསང་འདུས་འཕགས་ལུགས་ཀྱི་རབ་གནས་འབྲིང་པོའི་ངག་འདོན། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
