གསུང་འབུམ། ཀུན་དགའ་བློ་གྲོས།
པོད ༣༧༣
ཐམས་ཅད་མཁྱེན་པ་ལེགས་པའི་མཚན་གྱི་ཞལ་སྔ་ནས་ཀྱི་རྣམ་པར་ཐར་པ་ངོ་མཚར་རབ་འབྱམས།
༄༅། །ཁྱབ་བདག་རྡོ་རྗེ་འཆང་ངུར་སྨྲིག་གི་བླ་གོས་འཆང་བ་དཔལ་གནས་གསར་བ་ཆེན་པོ་འཇམ་མགོན་བླ་མ་ཐམས་ཅད་མཁྱེན་པ་ལེགས་པའི་མཚན་གྱི་ཞལ་སྔ་ནས་ཀྱི་རྣམ་པར་ཐར་པ་ངོ་མཚར་རབ་འབྱམས་ཞེས་བྱ་བ་བཞུགས་སོ།། རིགས་དང་དཀྱིལ་འཁོར་ཀུན་གྱི་ཁྱབ་བདག་དཔལ་ལྡན་བླ་མ་དམ་པ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོའི་ཞབས་ལ་ཕྱག་འཚལ་ཞིང་སྐྱབས་སུ་མཆིའོ། ། ངག་དབང་མཁྱེན་པའི་ཆུ་གཏེར་རབ་ཡངས་ཀུན་དགའི་གསུང་རབ་སྙིང་པོའི་བཅུད། ། བསོད་ནམས་ཡེ་ཤེས་ལེགས་པའི་རྩེར་སོན་ཡོན་ཏན་རིན་ཆེན་འབྱུང་གནས་ཆེ། ། ཐེག་མཆོག་བསྟན་པའི་ཀླུང་རྒྱུན་ཆེར་འབབས་རབ་སྙན་གྲགས་པའི་རྒྱལ་མཚན་འཛིན། ། དཔལ་འབྱོར་བཟང་པོའི་ཆུ་རྒྱུན་ཀུན་འདུས་སྔོན་མེད་ཆོས་ཀྱི་རྒྱ་མཚོ་རྒྱལ། ། རབ་མཛེས་སྐུ་ནི་མཚན་དཔེས་ཡོངས་སྤྲས་ངག་དབང་ལྷ་དེ་ངུར་སྨྲིག་འཆང་། ། སྒྲ་སྙན་གསུང་ནི་འགྲོ་ཀུན་དགའ་མཛད་ལེགས་པར་བཤད་པའི་འབྱུང་གནས་ཆེ། ། རབ་ཟབ་ཐུགས་ནི་ཐེག་མཆོག་བསྟན་པའི་ཉིང་ཁུ་བགྲང་ཡས་ཏིང་འཛིན་མཛོད། ། རབ་འབྱམས་ཡོན་ཏན་རྒྱལ་མཚན་འཛིན་མཁས་དཔལ་ལྡན་ཕྲིན་ལས་བཟང་པོར་འདུད། །
གསུང་ངག་དབང་བཞིའི་ཆུ་རྒྱུན་འབེབས་སོགས་འཕགས་བོད་པཎ་གྲུབ་ཀུན་གྱི་དངོས། ། དགའ་ཆེན་ཁྱབ་བདག་འཁོར་ལོ་སྡོམ་སོགས་ལེགས་པའི་འབྱུང་གནས་རྫོགས་སངས་རྒྱས། ། ལུང་རྟོགས་བདག་ཉིད་ཐེག་མཆོག་བསྟན་སོགས་ཟབ་དང་རྒྱ་ཆེ་དམ་པའི་ཆོས། ། ཉེས་ཀུན་ལས་རྒྱལ་དགེ་མཚན་བསྒྲེངས་སོགས་ཚོགས་མཆོག་དཔལ་ལྡན་བཟང་པོས་སྐྱོངས། ། གདུལ་བྱའི་འཛིན་མར་དབང་བཞིའི་རྒྱུན་འབེབས་སྐུ་བཞིའི་འབྲས་སྩོལ་ས་སྐྱ་པ། ། རྡོ་རྗེ་འཆང་དངོས་བསོད་ནམས་རིན་ཆེན་ཞབས་དང་རྗེ་བཙུན་ཐར་རྩེ་མགོན། ། བཀའ་དྲིན་མཉམ་མེད་ནམ་མཁའི་མཚན་དང་སྙན་བརྒྱུད་མངའ་བདག་བྲག་རྩ་རྗེ། ། བློ་གསལ་ཏིང་འཛིན་རྒྱ་མཚོ་ལ་སོགས་གཅིག་ཉིད་ཐ་དད་བསྟན་རྣམས་བསྔགས། ། གྲངས་མེད་བསྐལ་པར་མངོན་པར་བྱང་ཆུབ་ཀྱང་། ། ལྔ་བདོའི་འགྲོ་ལ་རྗེས་ཆགས་མཁྱེན་བརྩེའི་གཏེར། །
དུས་འདིར་ངོ་མཚར་མཛད་བཟང་བཅུ་གཉིས་ཀྱིས། ། རྣམ་གྲོལ་ལམ་སྟོན་ཤཱཀྱ་སེངྒེར་འདུད། ། གང་གི་བསྟན་པ་གསལ་མཛད་བྱམས་འཇམ་དབྱངས། ། རྡོ་རྗེ་སྙིང་པོ་དགྲ་བཅོམ་ཉན་ཐོས་ཚོགས། ། རྒྱན་དྲུག་མཆོག་གཉིས་གྲུབ་ཆེན་བརྒྱད་ཅུ་སོགས། ། འཕགས་ཡུལ་ཏིང་འཛིན་རྒྱ་མཚོ་བསྔགས་པར་འོས། ། གངས་ལྗོངས་མཐའ་འཁོབ་མུན་པའི་སྨག་རུམ་དུ། ། བསྟན་པའི་ཉི་མས་ཕན་བདེའི་ལམ་སྟོན་པའི། ། རྒྱལ་བློན་ལོ་པཎ་མཁས་གྲུབ་ཇི་སྙེད་བཅས། ། རིམ་པར་བྱོན་པ་རྣམས་ལ་བདག་ཅག་དད། །
ཡོངས་རྫོགས་བསྟན་པའི་མངའ་བདག་ས་སྐྱ་པའི། ། གདུང་རབས་རིན་ཆེན་ཕྲེང་དབང་ཁྱད་པར་དུ། ། རྗེ་བཙུན་གོང་མ་དབང་པོའི་གྲངས་ལྡན་ལ། ། བཀའ་དྲིན་དྲན་པས་གྲངས་མེད་ཕྱག་བགྱིའོ། ། དེས་གསུངས་མདོ་སྔགས་བསྟན་པ་རིན་པོ་ཆེ། ། ཡོངས་སུ་སྤེལ་མཁས་གཡག་རོང་གོ་ཤཱཀ་འབུམ། ། ངོར་རྫོང་གོང་དཀར་ཞེས་གྲགས་བསྟན་འཛིན་གྱི། ། སྐྱེས་མཆོག་རིམ་པར་བྱོན་རྣམས་སྤྱི་བོས་མཆོད། ། རྡོ་རྗེ་འཆང་དངོས་རྗེ་བཙུན་ས་སྐྱ་པའི། ། སྙན་བརྒྱུད་མཛོད་འཛིན་བདག་ཆེན་རྡོ་རྗེ་འཆང་། །
ཀུན་སྤངས་རྗེ་དང་ཚར་ཆེན་ཆོས་ཀྱི་རྒྱལ། ། བརྒྱུད་པར་བཅས་ཀྱི་རྣམ་ཐར་བསམ་བཞིན་དད། ། རྒྱུད་སྡེའི་ཉིང་ཁུ་ཡང་ཕུར་བདེ་ཀྱེ་གསང་། ། དཔལ་ལྡན་དུས་འཁོར་གཤིན་རྗེའི་གཤེད་དམར་ནག ། ཚེ་དཔག་མེད་སོགས་ལྷག་པའི་ལྷ་ཚོགས་ཀྱིས། ། འཕྲལ་ཡུན་ཐུན་མོང་མཆོག་གི་དངོས་གྲུབ་སྩོལ། ། རྒྱལ་བའི་བསྟན་སྲུང་གུར་མགོན་ལྕམ་དྲལ་དང་། ། སྟོབས་འཕྲོག་དབང་པོ་ནོར་སྐྱོང་ལས་མགོན་ལྔ། ། བེག་ཙེ་དཀར་བདུད་ཕུར་སྲུང་ལས་གཤིན་སོགས། ། སྲུང་མའི་དབང་པོས་བྱང་ཆུབ་བར་དུ་སྐྱོངས། །
དབང་ཆེན་རིག་བྱེད་ཚོགས་བདག་འདོད་པའི་རྒྱལ། ། དགོས་འདོད་ཆར་འབེབས་རྣམ་སྲས་ཛམ་ལའི་ཚོགས། ། ནོར་རྒྱུན་དབྱུ་གུ་མཆེད་སོགས་གཏེར་བདག་གིས། ། ཕྱོགས་ལས་རྣམ་པར་རྒྱལ་བའི་དགེ་ལེགས་སྩོལ། ། དེ་ལྟར་རྩ་བརྒྱུད་བླ་མ་ཡི་དམ་ལྷ། ། ཆོས་སྲུང་ནོར་ལྷར་བཅས་ལ་གུས་བཏུད་ནས། ། སྐྱབས་གནས་ཀུན་འདུས་དྲིན་ཆེན་རྡོ་རྗེ་འཆང་། ། གནས་གསར་འཇམ་མགོན་ལེགས་པའི་མཚན་ཅན་གྱི། ། རྣམ་ཐར་ཡོན་ཏན་རྒྱ་མཚོའི་ཀློང་ཡངས་ལས། ། ཆུ་ཐིགས་ཙམ་ཞིག་དད་པས་རབ་བླངས་ཏེ། །
བདག་སོགས་གདུལ་བྱའི་བསོད་ནམས་བགོ་སྐལ་དུ། ། ལེགས་པར་བཤད་ཀྱི་སྐལ་བཟང་དགའ་བས་ཉོན། ། ཞེས་ཕྱོགས་བཅུ་དུས་གསུམ་གྱི་བདེ་བར་གཤེགས་པ་སྲས་དང་སློབ་མར་བཅས་པའི་སྣང་བརྙན་ཐ་དད་དུ་བསྟན་ཀྱང་། གང་ཐུགས་ཡེ་ཤེས་ངོ་བོར་རོ་གཅིག་པའི་ཡུལ་ཁྱད་པར་ཅན་རྣམས་ལ་མཆོད་པར་བརྗོད་པ་དང་བཤད་པར་དམ་བཅས་ནས་སྐལ་བཟང་སྤྲོ་བ་བསྐྱེད་པའི་ཚིགས་བཅད་ཅུང་ཟད་ཙམ་གྱིས་སྔོན་བསུས་ཏེ་གླེང་བར་བྱ་བ་ནི། གང་གི་སྐུ་གསུང་ཐུགས་མི་ཟད་པ་རྒྱན་གྱི་འཁོར་ལོའི་གནས་ལས་བརྩམས་ཏེ་ངོ་མཚར་གྱི་གཏམ་མཐོང་ཐོས་ཀྱི་ལེགས་བྱས་ཕྲ་མོས་ཀྱང་རྒྱལ་བ་ཐམས་ཅད་ཀྱི་ཡེ་ཤེས་གཟིགས་པའི་རྒྱུན་ཡིད་ལ་འཇུག་པར་མཛད་པ་པོ་ནི་མཚན་ཉིད་དང་ལྡན་པའི་རྡོ་རྗེ་སློབ་དཔོན་ཉིད་ཡིན་ལ། དེ་ལྟ་བུའི་ཡོན་ཏན་གྱི་ཆ་ཤས་ཙམ་བསྔགས་པས་ཀྱང་གྲངས་མེད་པའི་བསོད་ནམས་དང་ཡེ་ཤེས་ཀྱི་ཚོགས་འཕེལ་བར་འགྱུར་བས་ན། རང་ཉིད་དམ་པའི་རྗེས་སུ་འཇུག་པའི་སྤོབས་པ་དགེ་བ་ཁྱད་པར་ཅན་ཐོབ་པའི་ཆེད་དང་། རྗེ་བླ་མ་གང་གི་གཞལ་དུ་མེད་པའི་བཀའ་དྲིན་གྱི་ཕུང་པོ་མངོན་པར་དྲན་པས་དབང་བྱས། དད་པ་དང་བློ་གྲོས་ཅན་གཞན་དག་ཀྱང་རྨད་དུ་བྱུང་བའི་མཛད་ཕྲིན་གྱི་རྗེས་སུ་ངེས་པར་འཇུག་གྲང་སྙམ་པའི་ལྷག་བསམ་ཟླ་བ་ཚེས་པ་ལྟ་བུས་ཉེ་བར་བསྐུལ་ཏེ། ཐོས་པ་དོན་དང་ལྡན་པའི་ངོ་མཚར་ཅན་གྱི་གཏམ་མཐའ་ཡས་པ་དག་རང་བློས་ཇི་ལྟར་ནུས་པ་ཙམ་ཞིག་བརྗོད་པ་འདིར་ཡང་རྡོ་རྗེ་སློབ་དཔོན་སོགས་དམ་པ་རྣམས་ཀྱི་ཡོན་ཏན་བསྔགས་དགོས་པའི་རྒྱུ་མཚན་དང་།
རྒྱུ་མཚན་ཅན་གྱི་དམ་པའི་རྟོགས་བརྗོད་དངོས་ལ་འཇུག་པ་གཉིས་ཀྱི་སྒོ་ནས་བསྙད་པར་བྱ་བ་ལས། དང་པོ་ནི། མདོ་ལས། འདི་ལྟར་འཇིག་རྟེན་ན་རིགས་ཐམས་ཅད་ཀྱི་བླ་མར་གྱུར་པ་ཤཱཀྱ་རྣམས་ཀྱི་སྐྱེས་པའི་རབས་བཟུང་ཞིང་ཆུབ་པར་བྱས་ནས་གཞན་ལའང་རྒྱ་ཆེར་བསྙད་ན་ཆོས་དང་མཐུན་པའི་བསོད་ནམས་ཀྱི་ཕུང་པོ་དཔག་ཏུ་མེད་པ་འབྱུང་ལ། ཡོན་ཏན་བསམ་གྱིས་མི་ཁྱབ་པ་འཕེལ་བར་བྱེད་པ་ཡིན་ནོ། ། ཞེས་གསུངས་པ་ལྟ་བུ་དང་། རྒྱུད་ལས་ཀྱང་། སློབ་དཔོན་ཡོན་ཏན་གླེང་བྱ་ཡི། ། སྐྱོན་རྣམས་ནམ་ཡང་མ་ཡིན་ནོ། ། ཞེས་པ་དང་།
སྐྱོན་བརྗོད་པས་ནི་དངོས་གྲུབ་མེད། ། ཆུ་ལ་འོ་མ་རང་ཞུགས་པ། ། དེ་བཏོན་ནས་ནི་ངང་པས་འཐུང་། ། དེ་ལྟར་བླ་མའི་ཡོན་ཏན་གཟུང་། ། ཏིལ་དང་གསེག་མ་འདྲེས་པ་ལས། ། གསེག་མ་དག་ལ་བྲོ་མེད་དང་། ། ཏིལ་གདུངས་ནས་ནི་ཁུ་བྱུང་ཟ། ། དེ་ལྟར་བླ་མའི་ཡོན་ཏན་གཟུང་། ། ཇི་ལྟར་ཏིལ་མཁན་མཁས་པ་ཡིས། ། ཏིལ་སོགས་མར་ཁུར་འགྱུར་བ་བཞིན། །
བླ་མའི་ཡོན་ཏན་གཞུར་ལ་གཟུང་། ། སྐྱར་མོས་མཚོ་ལས་ཉ་ལེན་བཞིན། ། བླ་མའི་ཡོན་ཏན་རྣམ་པར་གཟུང་། ། ཞེས་པ་དང་། སངས་རྒྱས་དང་བྱང་ཆུབ་སེམས་དཔའ་གངྒཱའི་ཀླུང་གི་བྱེ་མ་སྙེད་ལ་བསྐལ་པ་གངྒཱའི་ཀླུང་གི་བྱེ་མ་སྙེད་དུ་བསྙེན་བཀུར་བ་བས་ནི། རྡོ་རྗེ་སློབ་དཔོན་གྱི་བ་སྤུའི་བུ་ག་གཅིག་ལ་ཏིལ་མར་གྱིས་བྱུགས་པས་ཆེས་ཁྱད་པར་དུ་འཕགས་སོ། ། ཞེས་དང་། ལྷ་སྐུ་བྱེ་བ་སྟོང་བསྒོམས་པས། ། བླ་མ་དྲན་པ་བསོད་ནམས་ཆེ། ། ཞེས་པ་དང་།
འཕགས་པ་ཀླུ་སྒྲུབ་ཀྱི་རིམ་པ་ལྔ་པ་ལས། མཆོད་པ་ཐམས་ཅད་སྤངས་ནས་ནི། ། བླ་མ་མཆོད་པ་ཡང་དག་བརྩམ། ། དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་འཐོབ་པར་འགྱུར། ། ཞེས་བྱ་བ་ལ་སོགས་པ་མདོ་རྒྱུད་བསྟན་བཅོས་མང་པོ་ནས་དུས་གསུམ་གྱི་སངས་རྒྱས་ཐམས་ཅད་ཀྱི་ཡོན་ཏན་བརྗོད་པ་བས། རྡོ་རྗེ་སློབ་དཔོན་གྱི་ཡོན་ཏན་གྱི་ཆ་ཤས་ཙམ་བརྗོད་པ་བསོད་ནམས་ཆེ་བར་གསུངས་པ་ཡིན་ལ། དེའི་རྒྱུ་མཚན་ཡང་། བ་ཚྭ་ཅན་ཆུ་ཀླུང་གི་མདོ་ལས། ལྔ་བརྒྱ་ཐ་མར་གྱུར་པ་ན། །
ང་ཉིད་སློབ་དཔོན་གཟུགས་འཛིན་ཏེ། ། ང་ཡིན་སྙམ་དུ་ཡིད་བྱོས་ལ། ། དེ་ཚེ་དེ་ལ་གུས་པ་བསྐྱེད། ། ཅེས་དང་། མཁའ་འགྲོ་མ་རྡོ་རྗེ་གུར་གྱི་རྒྱུད་ལས། རྡོ་རྗེ་སེམས་དཔའ་ལྟ་བུ་ཡི། ། དེ་ལྟར་སློབ་དཔོན་གཟུགས་འཛིན་ཏེ། ། སེམས་ཅན་རྗེས་སུ་གཟུང་དམིགས་ནས། ། ཕལ་པའི་གཟུགས་སུ་གནས་པའོ། ། སློབ་དཔོན་སྟོན་པར་གྱུར་པ་ནི། །
སངས་རྒྱས་རྣམས་ཀྱིས་ཕྱག་མཛད་པས། ། བདག་ཅག་རྣམས་ཀྱི་ཕ་དང་མ། ། འདི་ཉིད་ཡིད་ལ་བསམ་པར་བྱ། ། ཞེས་པ་དང་། གང་ཕྱིར་ཡེ་ཤེས་རྡོ་རྗེ་ནི། ། མཉེས་པས་མྱུར་དུ་འཐོབ་པར་འགྱུར། ། དེ་ཕྱིར་སློབ་དཔོན་དྲུང་གཤེགས་ཏེ། ། དེ་བཞིན་གཤེགས་རྣམས་ཕྱག་མཛད་དོ། ། ཞེས་བྱ་བ་ལ་སོགས་པ་རྒྱ་ཆེར་གསུངས་པ་ལྟར། ཐར་འདོད་རྣམས་ལ་མ་ནོར་བའི་ལམ་ཚུལ་བཞིན་དུ་འདོམས་པར་མཛད་པའི་བཤེས་གཉེན་དམ་པ་ཟབ་མོའི་སྨིན་གྲོལ་གྱི་བཀའ་དྲིན་སྩོལ་བར་མཛད་པའི་མཚན་ཉིད་དང་ལྡན་པའི་རྡོ་རྗེ་སློབ་དཔོན་དག་ནི་ཇི་ལྟར་ན་མཐའ་ཀླས་པའི་ནམ་མཁའི་ཁྱོན་གྱིས་གཞལ་བའི་སྐྱེ་རྒུ་རྣམས་ཀྱི་ཉེར་འཚོའི་དབང་པོར་གྱུར་པ།
གཏིང་དཔག་དཀའ་བའི་ཐུགས་བསྐྱེད་དང་སྨོན་ལམ་གྱི་ཆུ་མཚོ་ལས་ལེགས་པར་འོངས་ཤིང་། ཚོགས་གཉིས་རླབས་པོ་ཆེའི་དྲི་བཞོན་གྱིས་ཉེ་བར་དྲངས་ཏེ། སྒྲིབ་གཉིས་ཆུ་ལྡན་གྱིས་དབེན་པའི་ཆོས་སྐུ་བདེ་བ་ཆེན་པོའི་མཁའ་དབྱིངས་སུ་ལེགས་པར་སོན་ནས། གཟུགས་སྐུ་རྣམ་གཉིས་ཀྱི་རོལ་རྩེད་ཟླ་ཉིའི་དཀྱིལ་འཁོར་རྨད་དུ་བྱུང་བ་ལས། རིས་མེད་པའི་ཕྲིན་ལས་ཀྱི་འོད་ཟེར་གྲངས་མེད་པ་དུས་རྟག་ཏུ་འཕྲོ་ཞིང་འཕྲོ་བའི་ངང་ཚུལ་ཅན་གྱི་བདེ་བར་གཤེགས་པ་རྣམས་ཀྱི་ཡེ་ཤེས་ཀྱི་ཟློས་གར་ལས་གཞན་དུ་མེད་པའམ། ཡང་ན་རྒྱལ་བ་ཉིད་ཀྱང་རྡོ་རྗེ་སློབ་དཔོན་ཆེན་པོ་དག་གི་རྣམ་པར་རོལ་པ་ལས་མ་འདས་པ་ཉིད་ཡིན་ལ། དེ་ལྟ་བུའི་རྒྱལ་བའི་དབང་པོ་རྣམས་ནི་ནམ་ཡང་ཟབ་མོ་ཆོས་ཀྱི་སྐུ་ཉིད་ལས་གཡོ་བ་མེད་བཞིན་དུ་ཇི་ལྟར་ཡིད་བཞིན་གྱི་ནོར་བུ་རིན་པོ་ཆེ་དབང་གི་རྒྱལ་པོ་དང་། དཔག་བསམ་གྱི་ཤིང་ལྗོན་པ་ལས་འདོད་རྒུ་མཐའ་དག་རྩོལ་མེད་དུ་རང་འབྱུང་བའམ། ནོར་བུ་ཆུ་ཤེལ་དྲི་མ་མེད་པ་ཚོན་སྣ་ཚོགས་པ་དང་འཕྲད་ན་དེ་དང་དེའི་ཁ་དོག་མཛེས་པ་འཛིན་པ་ཇི་ལྟ་བ་བཞིན་གདུལ་བྱ་རྣམས་ཀྱི་ཁམས་དང་བསམ་པ་དང་དབང་པོའི་རིམ་པ་དང་མཐུན་པར་སྤྲུལ་པའི་གཟུགས་ཀྱི་རྣམ་རོལ་བགྲང་བར་དཀའ་བ་ཇི་སྙེད་པ་དག་ཏུ་སྟོན་པ་སྟེ། ཇི་སྐད་དུ།
མདོ་ལས། རྒྱལ་པོས་འདུལ་བ་ལ་རྒྱལ་པོ། དགེ་སྦྱོང་གིས་འདུལ་བ་ལ་དགེ་སྦྱོང་། བྲམ་ཟེས་འདུལ་བ་ལ་བྲམ་ཟེ། དྲི་ཟས་འདུལ་བ་ལ་དྲི་ཟ་རྒན་པོའི་གཟུགས་སུ་སྤྲུལ་ཏོ། ། ཞེས་པ་དང་། སངས་རྒྱས་མཉམ་སྦྱོར་ལས། རེས་འགའ་ཞི་ལ་རེས་འགའ་ཁྲོ། ། རེས་འགའ་བགེགས་ཆེན་དོན་མཛད་ཅིང་། ། སྐྱེ་དང་རི་བོ་ཐམས་ཅད་དོ། །
ཞེས་དང་། རྡོ་རྗེ་གུར་ལས། གང་དུ་སྣང་ནས་ཀྱང་སེམས་ཅན་གྱི་དོན་མཛད་དོ། ། སེངྒེར་སྣང་ནས་ཀྱང་སེམས་ཅན་གྱི་དོན་མཛད་དོ། ། ཆང་འཚོང་མ་དང་སྨད་འཚོང་མར་སྣང་ནས་ཀྱང་སེམས་ཅན་གྱི་དོན་མཛད་དོ། ། ཞེས་དང་། ཡེ་ཤེས་ཐིག་ལེ་ལས། ལ་ལར་ཧེ་རུ་ཀ་ཡི་གཟུགས། ། ལ་ལར་རྒྱུད་དང་བསྟན་བཅོས་ནི། ། མཛད་དང་ལ་ལ་རུ་ནི་འཛིན། །
ཞེས་དང་། ཟླ་གསང་ཐིག་ལེ་ལས། ང་ཡང་འདོད་དང་གཟུགས་མཆོག་ཏུ། ། སངས་རྒྱས་ཀུན་གྱི་བྱིན་གྱིས་བརླབས། ། ངས་ཀྱང་ཆོས་ཀྱི་སྐུ་མཆོག་ཏུ། ། སངས་རྒྱས་ཐམས་ཅད་བྱིན་གྱིས་བརླབས། ། ཞེས་དང་། སམྦུ་ཊི་ལས། ཁ་ཅིག་ཏུ་ནི་བྱང་ཆུབ་ཆེན་པོའི་ལམ། ། ཁ་ཅིག་ཏུ་ནི་བྱང་ཆུབ་སྤྱོད་རྗེས་འབྲང་། །
ཁ་ཅིག་ཏུ་ནི་བྱང་ཆུབ་མངོན་བྱང་ཆུབ། ། ཅེས་དང་། བརྟག་གཉིས་ལས། འཆད་པ་པོ་ང་ཆོས་ཀྱང་ང་། ། རང་གི་ཚོགས་ལྡན་ཉན་པ་ང་། ། ཞེས་སོགས་མང་དུ་གསུངས་པ་ལྟར། ཞིང་ཁམས་ལ་ལར་དཀྱིལ་འཁོར་གྱི་འཁོར་ལོའི་སྣང་བརྙན་དང་། ལ་ལར་མཛད་པ་བཅུ་གཉིས་ཀྱི་ཚུལ་སྟོན་པའི་སངས་རྒྱས་དང་། གཞན་ཡང་བྱང་ཆུབ་སེམས་དཔའ་དང་། ཉན་ཐོས་དང་།
རང་སངས་རྒྱས་དང་། མཁས་པའི་སྐྱེ་བོ་དང་། གྲུབ་པའི་གང་ཟག་དང་། རིག་པ་འཛིན་པའི་ས་ལ་གནས་པ་དང་། ཨ་བ་དྷཱུ་ཏཱི་པ་དང་། བྷུ་སུ་ཀུ་པ་དང་། ཀུ་སཱ་ལི་པ་དང་། འཁོར་ལོས་སྒྱུར་བ་ལ་སོགས་པའི་རྒྱལ་པོ་དང་། བློན་པོ་དང་། བྲམ་ཟེ་དང་།
དགེ་སྦྱོང་དང་། ཁྱིམ་བདག་དང་། ཡིད་བཞིན་གྱི་ནོར་བུ་དང་། གྲུ་གཟིངས་དང་། ཟམ་པ་དང་། སྨན་དང་། ཟས་དང་། གོས་དང་། རི་བོ་དང་། བྱ་དང་རི་དྭགས་ལ་སོགས་པ།
མདོར་ན་སྣོད་བཅུད་ཀྱི་རྣམ་པ་ཐམས་ཅད་པ་འདོད་རྒུར་སྒྱུར་བའི་གཟུགས་ཀྱི་རྣམ་རོལ་དུ་མས་འགྲོ་བ་རྣམས་ལ་རང་རང་གི་སྐལ་བ་དང་མཚམས་པའི་སྤྱོད་པ་དང་། གཏམ་ལ་སོགས་པས་མཚམས་སྦྱར་ཏེ། མཐར་གདོན་མི་ཟ་བར་ཟུང་འཇུག་རྡོ་རྗེ་འཛིན་པ་ཆེན་པོའི་སར་དཀྲི་བར་མཛད་པ་ཁོ་ན་ལས་མི་འདའ་བ་ཉིད་ཡིན་པ་ནི། བདག་ཉིད་ཆེན་པོས། སངས་རྒྱས་རྫུན་པས་བྲིད་ནས་ནི། ། བདེན་པ་ཉིད་ལ་སྦྱོར་བར་མཛད། ། དེས་ན་བདག་ཅག་སངས་རྒྱས་ལ། ། གུས་པའི་རྒྱུ་མཚན་དེ་ལྟར་ཡིན། ། ཞེས་པས་སོ། ། དེ་ལྟར་མཆོག་གི་རྡོ་རྗེ་སློབ་དཔོན་དག་གི་ཡོན་ཏན་བརྗོད་ཙམ་ཉིད་ལས་གཞལ་བར་དཀའ་བའི་བསོད་ནམས་ཀྱི་ཚོགས་འཐོབ་པར་འགྱུར་བ་དེའི་ཕྱིར་ན་འདྲེན་མཆོག་བླ་མ་ཀུན་གྱི་ངོ་བོ།
གྲུབ་སྩོལ་ཡི་དམ་ཀུན་གྱི་འདུས་སྐུ། སྐྱབས་གནས་དཀོན་མཆོག་གསུམ་གྱི་རྩ་བ། ཆོས་སྲུང་ནོར་ལྷ་ཐམས་ཅད་ཀྱི་མངའ་བདག མཁྱེན་བརྩེ་ནུས་པའི་གཏེར་ཆེན། ཆོས་ཀྱི་རྗེ། ཆོས་ཀྱི་རྒྱལ་པོ། ཆོས་ཀྱི་དབང་ཕྱུག ཆོས་དམ་པའི་འབྱོར་པ་ཟད་མི་ཤེས་པ་ཐམས་ཅད་ཀྱིས་ཕུན་སུམ་ཚོགས་ཤིང་འཁོར་བ་དང་མྱ་ངན་ལས་འདས་པའི་དཔལ་དམ་པར་གྱུར་པ། སྐུ་ཕྲེང་ཐམས་ཅད་དུ་མཁས་ཤིང་གྲུབ་པའི་ངང་ཚུལ་བཞེས་པ་ཤ་སྟག་ཏུ་བྱོན་པས་སྐྱེས་པ་རབས་ཀྱིས་ཆེ་ཞིང་། གངས་ཅན་ཆོས་ཀྱི་རྒྱལ་པོའི་དབོན་རིགས་སུ་འཁྲུངས་པས་ཆེ་བཙུན་གདུང་གིས་མཐོལ།
གཞོན་ནུ་ཉིད་ནས་འཁོར་བའི་ཕུན་ཚོགས་མཐའ་དག་བཞི་མདོའི་རྩྭ་བཞིན་བོར་ནས་འོ་སྐོལ་གྱི་རྣམ་འདྲེན་ཉི་མའི་གཉེན་གྱི་རྗེས་སུ་ཕེབས་ཏེ་ངེས་པར་འབྱུང་བ་ཚུལ་ཁྲིམས་ཀྱི་སྡོམ་པ་བླ་ན་མེད་པས་ཐུགས་རྒྱུད་ཀྱི་བུམ་བཟང་ཡོངས་སུ་གཏམས་ཤིང་། ཉིས་བརྒྱ་ལྔ་བཅུ་ཆར་གཏོགས་དང་བཅས་པའི་ཉེས་ལྟུང་གི་འདམ་ལས་ཡོངས་སུ་གྲོལ་བའི་སྡོམ་བརྩོན་སྦྲང་རྩིའི་རྒྱལ་མཚན་འཛིན་པ་ཀུན་གྱི་གཙོ་བོ། བླ་ན་མེད་པའི་ཐུགས་བསྐྱེད་བཟང་པོའི་ཆ་ཤས་ཡོངས་སུ་རྫོགས་ཤིང་། གཞན་ཕན་ཐུགས་བསྐྱེད་ཀྱི་འོད་དཀར་ཕྱོགས་བརྒྱར་འཕྲོ་བས་མཁའ་མཉམ་འགྲོ་བའི་བདེ་སྐྱིད་ཀྱི་ཀུཎྜ་ཅིའང་རྒྱས་པར་མཛད་པས་བྱང་སེམས་རྒྱལ་བའི་མྱུ་གུ་ཀུན་གྱི་གཙུག་རྒྱན། བརྒྱུད་ལྡན་དམ་པའི་མན་ངག་གི་ཉི་འོད་ལན་བརྒྱར་གསལ་བས་སྙན་བརྒྱུད་ཟབ་མོའི་དྲི་བསུང་མངར་པོས་སྐལ་བཟང་རཿཡིག་གཉིས་པའི་ཚོགས་རྣམས་ཉམས་རྟོགས་ཀྱི་སྦྲང་རྩིས་མྱོས་ཏེ་འཁོར་བ་མཐའ་ཅན་དུ་མཛད་པས་གྲུབ་པའི་དབང་ཕྱུག་ཀུན་གྱི་བླ་ན་ཞབས་སོར་བཀྲ་ཤིས་ཀྱི་འཁོར་ལོ་ངལ་བསོ་བའི་ཁྱབ་བདག་རྡོ་རྗེ་འཛིན་པ་ཆེན་པོ། ཕྱི་ནང་གཞན་གསུམ་གྱི་རྣམ་བཞག་ལ་གཞན་དྲིང་མི་འཇོག་པའི་རྣམ་འབྱེད་བློ་གྲོས་ཀྱི་ལུས་སྟོབས་རྒྱས་ཤིང་། ལུང་དང་རིགས་པའི་མཆེ་སྡེར་རྣོན་པོས་ལྟ་ངན་གྱི་རི་དྭགས་མཐའ་དག་སྐྲག་པར་མཛད་ལ། ཟབ་གསང་རྡོ་རྗེ་གསུམ་གྱི་རྣལ་འབྱོར་ལས་འཁྲུངས་པའི་ཉམས་རྟོགས་ཀྱི་རལ་པས་མངོན་པར་བརྗིད་ཅིང་། དབང་རྒྱུད་མན་ངག་གི་གད་རྒྱང་ཕྱོགས་བརྒྱར་སྒྲོགས་པའི་དུས་ཞབས་པ་སྨྲ་བའི་སེངྒེ་ཆེན་པོ། རྒྱལ་བའི་བཀའ་འགྱུར་རོ་ཅོག་གི་བཀླག་ལུང་རྣམ་པར་དག་པའི་ནོར་བུ་རིན་པོ་ཆེ་རྣམ་དཔྱོད་བརྩོན་པའི་གྲུ་ཆེན་གྱིས་ལེགས་པར་དྲངས་ཏེ་ཐར་འདོད་རྒྱལ་མཚན་གྱི་རྩེ་མོར་བཀོད་པའི་གྲུབ་གཉིས་འདོད་རྒུའི་དཔལ་ཡོན་སྩོལ་བར་མཛད་པས་བསྟན་པའི་གསལ་བྱེད་ཁྱབ་བདག་བཀའ་འགྱུར་བ་ཆེན་པོ།
ཕྱི་གསོ་དཔྱད་ཀྱི་གཞུང་ལུགས་ལ་མཁས་པས་མི་འཇིགས་པ་སྲོག་གི་སྦྱིན་པ་གཏན་པ་མེད་པར་སྩོལ་ཞིང་། ནང་རིག་པ་ཡེ་ཤེས་ལྔའི་རྩི་སྨན་གྱི་སྦྱོར་བས་དུག་ལྔ་ཕུང་པོ་དང་བཅས་པ་ཅིག་ཅར་དུ་གསོ་བར་མཛད་པས་སྨན་བླ་རིགས་ལྔའི་ངོ་བོར་སྟོན་པར་མཛད་པའི་གདམས་ངག་གི་ངེས་པས་སྐལ་ལྡན་གདུལ་བྱའི་ཚོགས་རྣམས་སྐྱོང་བའི་འཚོ་མཛད་སྨན་པའི་བླ་མ། སྒྲ་དང་། སྙན་ངག་དང་། མངོན་བརྗོད་དང་། སྡེབ་སྦྱོར་དང་། རྩིས་དཀར་ནག་དང་། བཟོའི་རིག་བྱེད་ལ་སོགས་པ་ཤེས་བྱ་རིག་པའི་གནས་མཐའ་དག་གི་ཚིག་དོན་འཁྲུལ་པ་མེད་པར་ཐུགས་སུ་ཆུད་པས་རྩོད་དུས་གནས་ལྔ་མཁྱེན་པའི་པཎྜི་ཏ་ཆེན་པོ། ངེས་པའི་དོན་དུ་རབ་འབྱམས་རྒྱལ་བ་ཞི་ཁྲོའི་དཀྱིལ་འཁོར་མ་ལུས་པ་སྤྲོ་ཞིང་བསྡུ་བའི་བྱེད་པོ་ཁྱབ་བདག་རྡོ་རྗེ་འཆང་དབང་ཉིད་ངུར་སྨྲིག་གི་བརྟུལ་ཞུགས་འཛིན་པ། མཚན་བརྗོད་པར་དཀའ་ཡང་།
དོན་གྱི་སླད་དུ་མཚན་ནས་སྨོས་ན། རིགས་དང་དཀྱིལ་འཁོར་རྒྱ་མཚོའི་ཁྱབ་བདག་རྡོ་རྗེ་འཆང་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་ཞེས་སྙན་པའི་དྲི་བཞོན་ཁོར་ཡུག་རི་བོའི་ཁོངས་སུའང་རྒྱུ་ཞིང་། ནམ་མཁའི་མཐའ་ཡང་གཞལ་བ་ལྟ་བུར་གྱུར་པ་གང་གི་ངོ་མཚར་བའི་རྟོགས་པའི་ཆ་ཤས་ཙམ་ཡང་བརྗོད་པར་རིགས་པ་ཉིད་ལས། མི་རིགས་པའི་ཀླན་ཀའི་གོ་སྐབས་ཅུང་ཟད་ཀྱང་མེད་དོ། ། དེ་ལྟ་ནའང་དམ་པ་འདི་ཉིད་ནི་རིགས་ཐམས་ཅད་ཀྱི་བདག་པོ། དཀྱིལ་འཁོར་ཐམས་ཅད་ཀྱི་གཙོ་བོ། དྲུག་པ་རྡོ་རྗེ་སེམས་དཔའ་ཉིད་དང་དབྱེར་མི་ཕྱེད་པར་བཞུགས་པས། གང་གི་རྣམ་པར་ཐར་པ་མཐའ་དག་ནི་རབ་འབྱམས་ཞིང་གི་རྡུལ་སྙེད་ཀྱི་གྲངས་དང་མཉམ་པའི་བདེ་བར་གཤེགས་པ་སྲས་དང་བཅས་པ་རྣམས་ཀྱིས་བསྐལ་པ་གངྒཱའི་ཀླུང་གི་བྱེ་མ་སྙེད་ཀྱི་བར་དུ་བརྗོད་ཀྱང་རྫོགས་པར་མི་འགྱུར་ན། བདག་ལྟ་བུ་བྱིས་པ་བློ་གྲོས་གཞོན་ནུར་གྱུར་པའི་སོ་སོ་སྐྱེ་བོ་དག་གིས་ལྟ་ག་ལ་ཞིག འོན་ཀྱང་མ་ལ་ཡའི་རླུང་གི་ཆ་ཤས་ཙམ་རེག་པས་ཀྱང་སྐྱེ་རྒུའི་ཚ་གདུང་སེལ་བ་ལྟར།
རྗེ་བཙུན་འདིའི་ཕུལ་དུ་བྱུང་བའི་མཛད་པ་དག་གི་ཆ་ཤས་ཙམ་བསྙད་པས་ཀྱང་དད་པ་ཅན་དག་གི་སེམས་ཀྱི་གདུང་བ་སེལ་བར་འགྱུར་བ་མ་ཟད། བླ་མེད་ཡེ་ཤེས་མཆོག་གི་གོ་འཕང་རྡུལ་བྲལ་རྣམ་ཀུན་མཆོག་གི་རང་བཞིན་དེའང་མངོན་དུ་བྱེད་པའི་དངོས་རྒྱུ་བླ་ན་མེད་པ་དང་། འདི་ཕྱིའི་བདེ་འབྲས་ཅིག་ཅར་འབད་མེད་དུ་སྩོལ་བ་ནི་གདོན་མི་ཟ་བ་ཉིད་ཀྱི་ཕྱིར་ན། སྔོན་གྱི་ཚེ་བསྟན་འགྲོའི་ལེགས་བྱས་ཀྱི་མེ་ལོང་གཙང་མར་མཁས་གྲུབ་མང་པོའི་སྐུའི་སྣང་བརྙན་ཇི་ལྟར་ཤར་བའི་ཚུལ་དང་། དུས་འདིར་གངས་རིའི་ལྗོངས་སུ་གདུལ་བྱར་གྱུར་པའི་གང་ཟག་རྣམས་ལ་ཇི་ལྟར་སྣང་བ་དག་ལས་བརྩམས་ཏེ་ཅུང་ཟད་ཙམ་གླེང་བར་བྱ་བའང་དོན་ཆེན་པོ་དང་ལྡན་པར་ཤེས་པར་བྱའོ། ། གཉིས་པ་རྒྱུ་མཚན་ཅན་གྱི་དམ་པའི་རྟོགས་བརྗོད་དངོས་ལ་འཇུག་པ་ལ་དོན་གསུམ་སྟེ། སྐུ་ཕྲེང་སྔ་མའི་ཁུངས་དང་སྦྱར་ཏེ་རིགས་ཁྱད་པར་ཅན་དུ་ཇི་ལྟར་འཁྲུངས་པའི་ཚུལ། སྐུའི་སྣང་བ་འདི་ཉིད་ཀྱི་སྒོ་ནས་བསྟན་པ་རིན་པོ་ཆེ་འཛིན་སྐྱོང་སྤེལ་གསུམ་ཇི་ལྟར་མཛད་པའི་ཚུལ། མཐར་གཟུགས་སྐུ་ཆོས་དབྱིངས་སུ་བསྡུ་བའི་ཚུལ་བསྟན་ཅིང་། དགོངས་རྫོགས་ཀྱི་རིམ་པ་དང་ཕྲིན་ལས་ཀྱི་རྒྱུན་ཇི་ལྟར་སྤེལ་བའི་ཚུལ་ལོ། །
དང་པོ་ནི། ཆོས་བཅུ་པའི་མདོ་ལས། དུ་བ་ལས་ནི་མེར་ཤེས་དང་། ། ཆུ་སྐྱར་ལས་ནི་ཆུར་དཔོག་ལྟར། ། བྱང་ཆུབ་སེམས་དཔའ་བློ་ལྡན་གྱི། ། རིགས་ནི་མཚན་མ་དག་ལས་ཤེས། ། ཞེས་དང་། འཇམ་མགོན་ས་སྐྱ་པཎྜི་ཏས། དུ་བས་མེ་བཞིན་རྣམ་ཐར་ལས། ། ནང་གི་ཡོན་ཏན་ལེགས་བརྟགས་ཏེ། །
ཞེས་གསུངས་པ་ལྟར། མཁྱེན་བརྩེ་ནུས་གསུམ་མཛད་པ་ཕྲིན་ལས་འདི་ལྟ་བུ་ལ། དཔག་ན་རྩ་གསུམ་རྒྱལ་བ་རྒྱ་མཚོའི་ཞལ་གཟིགས་ལུང་བསྟན་མཛད་པས་ཐུགས་དམ་གྱི་ཉམས་རྟོགས་གོང་དུ་འཕེལ་བས་རྟོགས་པའི་མྱུ་གུ་འཁྲུངས་ཚུལ་སོགས་བསམ་གྱིས་མི་ཁྱབ་པ་ཞིག་བྱུང་བ་གོར་མ་ཆག་མོད། སྐྱབས་མགོན་དམ་པ་འདི་ཉིད་ནི་ཇོ་བོ་བཀའ་གདམས་པ་ཡབ་སྲས་ཀྱི་རྣམ་པར་ཐར་པ་ཁོ་ནར་ལྷུར་བཞེས་ཏེ་ཡོངས་སུ་སྦ་བར་མཛད་པས་འབྲི་བའི་རྔོ་མ་ཐོགས་ཤིང་། འོན་ཀྱང་གསོལ་འདེབས་ཞལ་གསུང་མ་ལས་ཇི་ལྟར་བྱུང་བ་ལྟར་འཁྲུངས་རབས་ཀྱི་ཕྲེང་བ་མདོར་བསྡུས་ཏེ་བརྗོད་པ་ནི། གང་གི་ཞལ་སློབ་སྦོར་ནས་སྡེ་པ་ངག་དབང་བསྟན་འཛིན་ཕུན་ཚོགས་ཀྱིས་ཞུས་ངོར་སྩལ་བའི་འཁྲུངས་རབས་གསོལ་འདེབས་ཞལ་གསུང་མ་ལས། ཕྱོགས་བཅུ་དུས་གསུམ་རྒྱལ་བ་སྲས་བཅས་ཀྱི། ། མཁྱེན་བརྩེ་ནུས་ཀུན་གཅིག་གྱུར་ངཾག་དབཾང་ལྷ། ། འགྲོ་ཀུནཾ་དགཾའ་མཛད་ངུར་སྨྲིག་གར་སྒྱུར་བ། ། ཕྲིན་ལས་ལྷུནཾ་འཾགྲུབ་རྡོ་རྗེ་འཆང་ལ་འདུད། །
མགོན་པོ་མཆོག་གི་གསང་གསུམ་དབྱེར་མེད་པའི། ། ཐུགས་རྗེའི་ཆུ་གཏེར་ལས་ཐོན་སྣང་བའི་མཛོད། ། རིགས་བརྒྱའི་ཁྱབ་བདག་དཔལ་ལྡན་རྡོ་རྗེ་སེམས། ། རྒྱལ་སྲས་བསྟན་པའི་ཉི་མར་གསོལ་བ་འདེབས། ། རྒྱལ་བའི་གསུང་ངཾག་མདོ་རྒྱུད་མ་ལུས་པའི། ། སྙིང་པོ་དབཾང་བཞིས་སྨིན་བྱེད་བདུད་རྩི་ཀུནཾ། ། འགྲོ་ལ་དགཾའ་སྟོཾན་ལེཾགས་པར་སྩོལ་མཛད་པའི། ། ངེས་འཾབྱུང་འཁོར་བའི་སྐྱབས་གནས་མཆོག་ལ་འདུད། ། རྣལ་འབྱོར་དབང་ཕྱུག་དཔལ་ལྡན་བིརྺ་པ། ། སྡྱ་ཝི་ར་དང་གནས་བརྟན་རིག་སྔགས་འཛིན། །
དྷརྨ་པཱ་ལ་ཡོ་གའི་སྲོལ་འབྱེད་མཆོག ། གྲུབ་དབང་སྤྲིན་་་་་་ག་ཡ་དྷ་ར་འཛིན་རྣམས་ལ་གསོལ་བ་འདེབས། ། ཁྱུང་པོ་རྣལ་འབྱོར་མཁས་དང་གྲུབ་པའི་གཙོ། ། ཁ་ཆེའི་པཎ་ཆེན་ཤཱཀྱ་ཤྲཱིའི་ཞབས། ། སངས་རྒྱས་སྟོན་པ་མཚུངས་མེད་གྲུབ་པའི་དབང་། ། ཆོས་སྐུ་འོད་ཟེར་རྣམས་ལ་གསོལ་བ་འདེབས། ། ཐམས་ཅད་མཁྱེན་པ་བུ་སྟོན་རིན་པོ་ཆེན་གྲུབ། ། སེངྒེ་རྒྱལ་མཚན་གྲུབ་མཆོག་ཡར་ཀླུང་པ། ། ཤངས་ཆོས་མངའ་བདག་བསོད་ནམས་བཟང་པོ་དང་། ། རྣལ་འབྱོར་དབང་མོ་རྣམས་ལ་གསོལ་བ་འདེབས། །
མཁས་དང་གྲུབ་པའི་དབང་ཕྱུག་ཚར་པ་རྗེ། ། བློ་གསལ་རྒྱ་མཚོ་གྲགས་པའི་རྒྱལ་མཚན་ཅན། ། དཔལ་འབྱོར་བཟང་པོ་རྡོ་རྗེ་འཆང་ཆེན་པོའི། ། རྣམ་ཐར་དྲན་ཞིང་སྙིང་ནས་གསོལ་བ་འདེབས། ། འཁྲུལ་མེད་ངོ་མཚར་བཅུ་གསུམ་བསྟན་འགྲོའི་དཔལ། ། སླར་ཡང་བསམ་བཞིན་མཆོག་གི་སྤྲུལ་པའི་སྐུ། ། འགྲོ་བའི་མགོན་པོ་ཁྱབ་བདག་བཀའ་འགྱུར་བ། ། བསོད་ནམས་མཆོག་ལྡན་ཞབས་ལ་གསོལ་བ་འདེབས། ། གཞན་ཡང་བྱིན་བརླབས་སྤྲུལ་པའི་རྣམ་རོལ་ཅན། ། འཕགས་པའི་དགེ་བསྙེན་དྷརྨ་ཏཱ་ལའི་ཞབས། །
མཁའ་འགྲོས་རྗེས་བཟུང་རྡོ་རྗེ་དྲིལ་བུ་པ། ། པཎ་ཆེན་གང་སྤེལ་རྣམས་ལ་གསོལ་བ་འདེབས། ། ཀུན་མཁྱེན་གཉིས་པ་ཆོས་ཀྱི་གྲགས་པ་དང་། ། སློབ་དཔོན་ཆེན་པོའི་ཐུགས་སྲས་ནམ་མཁའི་སྙིང་། ། བྱང་ཆུབ་སེམས་དཔའ་ཇོ་བོ་ཨ་ཏི་ཤ ། བསྟན་འགྲོའི་དཔལ་མགོན་རྣམས་ལ་གསོལ་བ་འདེབས། ། རྒྱལ་སྲས་སེམས་དཔའི་རྣམ་སྤྲུལ་མཐའ་ཡས་པའི། ། གསང་བ་གསུམ་གྱི་བྱིན་རླབས་དབྱེར་མེད་པ། ། ངག་དབང་ཀུན་དགའ་ལེགས་པའི་འབྱུང་གནས་མཚན། ། ཁྱབ་བདག་བླ་མ་མཆོག་ལ་གསོལ་བ་འདེབས། །
ཞེས་གསུངས་པ་ལྟར་འཆད་པ་ལ། འཇམ་པའི་དབྱངས་མཁྱེན་བརྩེའི་དབང་ཕྱུག་གིས་མཛད་པའི་ཚར་ཆེན་གསོལ་འདེབས་བཀྲ་ཤིས་མཚན་བཟང་མར། མགོན་ཁྱོད་གདོད་མའི་དབྱིངས་སུ་སངས་རྒྱས་ཀྱང་། ། སྣ་ཚོགས་གདུལ་བྱའི་ཁམས་དང་བསམ་པ་བཞིན། ། ངོ་མཚར་སྐྱེ་བའི་ཟློས་གར་བཅུ་གསུམ་གྱིས། ། ཕན་བདེའི་དགའ་སྟོན་སྤེལ་ལ་གསོལ་བ་འདེབས། ། ཞེས་དང་། འདར་པ་རིན་ཆེན་དཔལ་བཟང་གིས་མཛད་པའི་ཚར་ཆེན་འཁྲུངས་རབས་གསོལ་འདེབས་ལས། མགོན་ཁྱོད་འོག་མིན་ཆེན་པོའི་ཞིང་ཁམས་སུ། ། སྐུ་གསུམ་ཡན་ལག་བདུན་ལྡན་མངོན་གྱུར་ཀྱང་། །
ཞིང་འདིར་སྐལ་བཟང་འགྲོ་རྣམས་བསྒྲལ་བའི་སླད། ། བགྲང་ཡས་རྣམ་སྤྲུལ་བསྟན་ལ་གསོལ་བ་འདེབས། ། ཞེས་དང་། རྗེ་འདིའི་སྐུ་བསྟོད་ངེད་རང་གིས་བརྩམས་པ་ལས། འོག་མིན་ཞིང་ན་སྐུ་ལྔ་ལྷུན་གྲུབ། ། འཕགས་པའི་ཡུལ་ན་ཟས་གཙང་སྲས་པོ། ། གངས་ལྗོངས་གནས་གསར་ཆོས་རྗེར་གྱུར་ལ། ། གསོལ་བ་འདེབས་སོ་བྱིན་གྱིས་རློབས་ཤིག ། ཅེས་སྨོས་ནས། ཟས་གཙང་སྲས་ཞེས་པའི་མཆན་བུ་འདི་ནི་ཁོ་བོ་ཅག་རང་ལོ་ཉེར་གཅིག་ལོན་སྐབས་ཀཱི་ལ་ཡའི་བསྙེན་སྒྲུབ་ཀྱི་ཚེ་དབོ་ཟླའི་ཚེས་དགུའི་ཐོ་རེངས་རྨི་ལམ་གྱི་སྣང་བ་ལས་ངེས་ཤེས་ཡང་དག་པར་རྙེད་དོ། །
ཞེས་བཀོད་པ་ནི། སྤྱིར་སོ་སྐྱེའི་རྨི་ལྟས་ལ་ཚད་འཛིན་ཅི་ལ་ཡོད་ཀྱང་། འདི་སྐབས་ཀྱི་སྣང་བ་འདི་ནི་བླ་མ་ཡི་དམ་གྱི་བྱིན་རླབས་དང་། རང་གི་དད་མོས་ཀྱི་དབང་གིས་ཤར་བ་འདྲའང་རེ་ཞིག་དེ་སྐོར་གྱི་ལོ་རྒྱུས་ཞིབ་པར་འདྲི་མ་ནུས་པས་དོན་གཉེར་ཅན་ཡོད་ན་ཁོ་བོས་གསང་གཏམ་ལོགས་སུ་འདྲི་བ་དེར་གཟིགས་ཤིག རྒྱུ་མཚན་དེ་ཉིད་ཀྱི་ཕྱིར། བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོ་དང་སྐྱབས་མགོན་དམ་པ་འདི་ཉིད་དབྱེར་མེད་དུ་བཞུགས་པས། དེའི་དབང་དུ་བཏང་ན་རང་ཅག་རྣམས་ཀྱི་སྟོན་པ་འདི་ཉིད་ནི། དང་པོར་བྱང་ཆུབ་མཆོག་ཏུ་ཐུགས་བསྐྱེད། བར་དུ་བསྐལ་པ་གྲངས་མེད་གསུམ་དུ་ཚོགས་བསགས། མཐར་མངོན་པར་རྫོགས་པར་སངས་རྒྱས་ཏེ་བླ་མེད་ཡེ་ཤེས་མཆོག་གི་གོ་འཕང་མངོན་དུ་མཛད་པ་ཡིན་ལ།
འདི་ལའང་ཐེག་པ་ཆེ་ཆུང་གི་བཞེད་ཚུལ་མི་འདྲ་བ་ཡོད་ཀྱང་། འདིར་ཐེག་ཆེན་གྱི་དགོངས་པ་བླ་མེད་འཁྲུལ་ཟད་རྗེ་བཙུན་གོང་མ་རྣམས་ཀྱི་བཞེད་པ་ལྟར་བཤད་ན། ཚུལ་དང་པོ་གསུམ་མཛེས་པར་བྱེད་པའི་རྒྱན་ལས། སྐྱོན་མེད་བླ་མ་རྣམས་ཀྱི་བཞེད་སྲོལ་ནི། ། གྲངས་མེད་བསྐལ་པའི་སྔོན་དུ་རྫོགས་སངས་རྒྱས། ། ཞེས་བསྐལ་པ་དཔག་ཏུ་མེད་པའི་སྔོན་རོལ་དུ་འོག་མིན་སྟུག་པོ་བཀོད་པའམ། རྒྱ་མཚོ་ཞེས་བྱ་བར་སངས་རྒྱས་དབང་པོའི་ཏོག་ཏུ་མངོན་པར་རྫོགས་པར་སངས་རྒྱས་ནས། སླར་འཛམ་བུའི་གླིང་འདིར་སངས་རྒྱ་བའི་ཚུལ་ཙམ་ཞིག་བསྟན་པ་ཡིན་ཏེ། སློབ་དཔོན་ངག་གི་དབང་ཕྱུག་གྲགས་པས། དཔལ་ལྡན་སྟུག་པོ་བཀོད་པ་ཉིད་དུ་དོན་དམ་ཐུགས་ཆུད་ཅིང་། །
དགའ་ལྡན་སྐྱེ་བོའི་དོན་མཛད་ཕྱིར་ནི་དམ་པ་ཏོག་དཀར་གྱུར། ། དེ་ནས་འདིར་ནི་འགྲོ་བའི་དོན་མཛད་ཤཱཀྱའི་ཏོག་གྱུར་གང་། ། འཆི་བདག་ལས་རྒྱལ་སྒྱུ་མ་ཀུན་སྟོན་དེ་ནི་རྒྱལ་གྱུར་ཅིག ། ཅེས་གསུངས་པས་སོ། ། དེ་ལྟ་བུའི་སངས་རྒྱས་དེའང་དོན་དམ་པར་མཁའ་ཁྱབ་ཆོས་ཀྱི་སྐུ་ལས་གཡོ་བ་མེད་བཞིན་དུ་ལོངས་སྤྱོད་རྫོགས་པ་དང་། སྤྲུལ་པའི་སྐུ་སྟེ། སྐུ་གསུམ་མམ། དེའི་ཁར་ཀུན་ཁྱབ་ངོ་བོ་ཉིད་སྐུ་དང་ཤིན་ཏུ་རྣམ་པར་དག་པ་ངོ་བོ་ཉིད་ཀྱི་སྐུ། ཞེས་སྐུ་ལྔའི་རང་བཞིན་ཅན་དུ་བཞུགས་ཤིང་། དེའི་ནང་ཚན་སྤྲུལ་པའི་སྐུའི་སྐབས་སུ།
རྗེ་བཙུན་བྱམས་པས་མངོན་རྟོགས་རྒྱན་ལས། གང་གི་སྲིད་པ་ཇི་སྲིད་བར། ། འགྲོ་ལ་ཕན་པ་སྣ་ཚོགས་དག ། མཉམ་དུ་མཛད་པའི་སྐུ་དེ་ནི། ། ཐུབ་པའི་སྤྲུལ་སྐུ་རྒྱུན་མི་ཆད། ། ཅེས་གསུངས་པ་ལྟར། བྱང་སེམས་དང་མཁས་གྲུབ་སོགས་དུ་མའི་ཚུལ་བཟུང་བར་མཛད་པས་ན། དེ་ལས་འཁྲུངས་རབས་ཀྱི་ཕྲེང་བ་རིམ་པར་བྱོན་པ་ནི། དེའང་འོག་ཏུ་ཞིང་ཁམས་བརྗེ་ཁ་མའི་མནལ་ལྟས་ལ་དཔག་ན། འཁྲུངས་རབས་གསོལ་འདེབས་འདིའི་དངོས་བསྟན་ཚིག་ཟིན་ལ་མེད་རུང་།
མཁའ་ཁྱབ་སྐྱེ་རྒུ་སྤྱི་དང་། བྱེ་བྲག་གངས་ཅན་ལྷ་གཅིག་སྤྱན་རས་གཟིགས་དབང་སོགས་མཚན་གྱི་རྣམ་གྲངས་དུ་མ་དང་ལྡན་པའི་ཐུགས་རྗེའི་གཏེར་ཆེན་དེ་ཉིད་ལས་གུད་ན་མ་མཆིས་ཤིང་། འཁྲུངས་རབས་ཀྱི་དངོས་བསྟན་ངོ་མཚར་སྐུ་ཕྲེང་བཅུ་གསུམ་ལ། དང་པོ་རྣལ་འབྱོར་དབང་ཕྱུག་བིརྺ་པ་ནི་རྒྱ་གར་སྨན་གྱི་དབང་པོའི་གྲོང་ཁྱེར་དུ་རྒྱལ་པོ་གསེར་གྱི་འཁོར་ལོའི་སྲས་དངུལ་གྱི་འཁོར་ལོ་རབ་ཏུ་བྱུང་བའི་མཚན་དཔལ་ལྡན་ཆོས་སྐྱོང་། ཡེ་ཤེས་མཁའ་འགྲོས་དངོས་སུ་རྗེས་སུ་བཟུང་ནས་གྲུབ་པ་བརྙེས་ཏེ། རང་ཉིད་ངན་པར་ཞལ་གྱིས་བཞེས་པའི་མཚན་བིརྺ་པར་གྲགས་པ་སྟེ། འཛམ་གླིང་མཁས་གྲུབ་ཀུན་གྱི་ནང་ན་འགྲན་ཟླ་དང་བྲལ་བ་དེང་སང་ཡང་སྭ་བ་ནཱ་ཐ་ན་རྡོ་སྐུའི་ཚུལ་དུ་བཞུགས་པ་དེ་ཉིད་དང་། གཉིས་པ་སྡྱ་ཝི་ར་ནི། ཨོ་ཌི་ཡ་ནའི་གནས་སུ་སྐུ་འཁྲུངས་ཤིང་། རྡོ་རྗེ་བཙུན་མོས་རྗེས་སུ་བཟུང་ལ།
གནས་ལྔ་མཁྱེན་པའི་པཎྜི་ཏ། རྡོ་རྗེ་གདན་གྱི་མཁན་པོ་མཛད་ཅིང་། བརྟུལ་ཞུགས་ཀྱི་སྤྱོད་པ་མཐར་ཕྱིན་པ་དེ་ཉིད་དང་། གསུམ་པ་དྷརྨ་པཱ་ལ་ནི། རྒྱ་གར་ཤར་ཕྱོགས་སུ་སྐུ་འཁྲུངས་པ་ལྔ་རིགས་མཐར་ཕྱིན་ཞིང་། རླུང་སེམས་དབང་དུ་འདུས་པས་སྐུ་ཚེ་ལ་མངའ་བརྙེས་པ་ལོ་ཆེན་རིན་ཆེན་བཟང་པོའི་དབུ་བླ་དེ་ཉིད་དང་། བཞི་པ་ག་ཡ་དྷ་ར་ནི། བྷངྒ་ལའི་རྒྱལ་པོ་ཙཎྜ་རཱུ་པ་ཨཀྵའི་ཡིག་མཁན་གྱི་རིགས་ཡིན་པས་ཀ་ཕསྡྱར་གྲགས་ཤིང་། མཚན་དངོས་ག་ཡ་དྷ་ར་སྟེ་སྤྲིན་འཛིན་ནམ་སྤྲིན་གྱི་ཤུགས་ཅན་དུ་གྲགས་པ། བིརྺ་པའི་སློབ་བརྒྱུད་ཨ་བ་དྷཱུ་ཏཱི་པ་སོགས་ཀྱིས་རྗེས་སུ་བཟུང་ཞིང་མཁས་གྲུབ་ཀྱི་ས་ལ་བཞུགས་པས་འབྲོག་མི་ལོ་ཙཱ་བའི་བླ་མ་མཛད་དེ།
ལྗོངས་འདིར་གསུང་ངག་རིན་པོ་ཆེ་ཐོག་མར་སྤེལ་བ་དེ་དང་། ལྔ་པ་མཁས་གྲུབ་ཁྱུང་པོ་ནི། སྙེ་མོ་ར་མངས་སུ་རིགས་ཁྱུང་པོ་ལས་སྐུ་འཁྲུངས་ཏེ། བོན་དང་གསང་སྔགས་གསར་རྙིང་སོགས་གཞུང་ལུགས་མང་པོ་ལ་སྦྱངས་པ་མཐར་ཕྱིན། བླ་མ་བརྒྱ་དང་ལྔ་བཅུ་བསྟེན། ཁྱད་པར་ཡེ་ཤེས་མཁའ་འགྲོ་ནི་གུ་དང་། སུ་ཁ་སིདྡྷི་ལས་ཡང་དག་པའི་གདམས་ངག་ཁྱད་པར་ཅན་བཞེས་ཏེ་མཁས་གྲུབ་ཀྱི་མཛད་པ་མཐར་ཕྱིན་པ་དེ་དང་། དྲུག་པ་པཎ་ཆེན་བསོད་སྙོམས་པ་ནི། ཁ་ཆེ་ཁྲི་བརྟན་དུ་སྐུ་འཁྲུངས་པའི་མཚན་ཤཱཀྱ་ཤྲཱི་བྷ་དྲ་སྟེ། མ་བྱོན་སངས་རྒྱས་གསུམ་པ་རབ་གསལ་གྱི་རྣམ་སྤྲུལ་དུ་གྲགས་ཤིང་།
རྗེ་བཙུན་སྒྲོལ་མས་རྗེས་སུ་བཟུང་ཞིང་འདུལ་བའི་བསྟན་པ་ལ་ཤིན་ཏུ་བཀའ་དྲིན་ཆེ་བ་ས་སྐྱ་པཎྜི་ཏའི་དབུ་བླ་དེ་ཉིད་དང་། བདུན་པ་སངས་རྒྱས་སྟོན་པ་ནི། དབུས་ཀྱི་ས་ཆ་བསིལ་མ་ཞེས་བྱ་བར་བོན་གྱི་རིགས་ལས་འཁྲུངས་ཤིང་། སངས་རྒྱས་ཀྱི་བསྟན་པར་རབ་ཏུ་བྱུང་བའི་མཚན་བརྩོན་འགྲུས་སེངྒེ་ཞེས་ཐེག་པ་ཆེ་ཆུང་གི་ཟབ་ཆོས་དུ་མ་དང་། ཁྱད་པར་ཤངས་ཆོས་ཀྱི་བདག་པོར་བརྒྱུད་པ་རིན་ཆེན་སྣ་བདུན་གྱི་ཐ་མ་དེ་ཉིད་དང་། བརྒྱད་པ་ཀུན་མཁྱེན་ཆོས་སྐུ་འོད་ཟེར་ནི། མྱང་སྟོད་གསེར་སྡིངས་སུ་འཁྲུངས་ཤིང་མདོ་རྒྱུད་བསྟན་བཅོས་ལ་མཁས་པར་གྱུར་པས་ཀུན་མཁྱེན་དུ་གྲགས་ཤིང་། མཚན་དངོས་ཆོས་ཀྱི་འོད་ཟེར་ལ། ཐུགས་རབ་ཤིན་ཏུ་ཆེ་བས་འཕགས་པ་རིན་པོ་ཆེས་ཆོས་སྐུ་འོད་ཟེར་དུ་གསོལ་བ། ཧོར་དམག་བྱུང་བའི་ཚེ་མང་པོའི་སྲོག་སྐྱོབ་པ་སོགས་འགྲོ་བའི་དཔལ་མགོན་དུ་གྱུར་པ་དེ་ཉིད་དང་།
དགུ་པ་ཀུན་མཁྱེན་བུ་སྟོན་རིན་པོ་ཆེ་ནི། ཤབ་སྨད་སྒོམ་གནས་སུ་རྙིང་མའི་བརྒྱུད་འཛིན་ཞིག་གི་གདུང་དུ་འཁྲུངས་ཤིང་མདོ་སྔགས་རིག་གནས་དང་བཅས་པ་དང་། ཁྱད་པར་དུས་ཕྱིས་ཡོ་གའི་བསྟན་པ་ལ་ཤིན་ཏུ་སྐུ་དྲིན་ཆེ་བ་དེ་ཉིད་དང་། བཅུ་པ་ཡར་ཀླུང་པ་སེངྒེ་རྒྱལ་མཚན་ནི། ལྡོང་གི་རིགས་ལས་འཁྲུངས་ཤིང་། མཁས་གྲུབ་ཀྱི་གོ་སར་བཞུགས་ཏེ། རྗེ་བཙུན་ས་སྐྱ་པའི་བསྟན་པ་རིན་པོ་ཆེའི་མངའ་བདག་ཏུ་གྱུར་པ་དེ་ཉིད་དང་། བཅུ་གཅིག་པ་ཕ་རྒོད་བསོད་ནམས་བཟང་པོ་ནི། གཞོན་ནུ་ནས་དམ་པའི་རིགས་སད་ཅིང་། མན་ངག་རྒྱ་མཚོའི་མངའ་བདག་ཤངས་ཆོས་བསྟན་པའི་སྲོག་ཤིང་།
རྗེ་བཙུན་རྡོ་རིང་པའི་དབུ་བླར་གྱུར་པ་དེ་ཉིད་དང་། བཅུ་གཉིས་པ་རྣལ་འབྱོར་དབང་མོ་ནི། ཚར་ཆེན་རིན་པོ་ཆེའི་སྐུ་ཞང་གི་རིགས་སུ་བལྟམས་ཤིང་། མཁྱེན་པའི་ཡོན་ཏན་རྒྱ་ཆེ་བ་དང་། རབ་ཏུ་བྱུང་མའི་བརྟུལ་ཞུགས་ལ་ཤིན་ཏུ་བརྩོན་ཞིང་། རླུང་སེམས་དབང་དུ་འདུས་པ་དེ་ཉིད་དང་། བཅུ་གསུམ་པ་ཚར་ཆེན་ཆོས་ཀྱི་རྒྱལ་པོ་ནི། ཡོངས་གྲགས་ཀྱི་མཁས་གྲུབ་འགྲན་ཟླ་དང་བྲལ་ཞིང་། རང་ལུགས་རྗེ་བཙུན་གོང་མའི་བསྟན་པའི་སྲོག་ཤིང་དེ་ཉིད་དེ། སྐུ་ཕྲེང་བཅུ་གསུམ་པོ་དེ་དག་གི་འཁྲུངས་རབས་འཁྲུལ་མེད་སོ་སོའི་མནལ་ལྟས་སོགས་ལས་ངེས་པ་རྙེད་པའི་ལོ་རྒྱུས་དང་།
རྣམ་ཐར་མདོར་བསྡུས་རེ་ནི་གོང་ས་རྡོ་རྗེ་འཆང་ལྔ་པ་ཆེན་པོས་མཛད་པའི་ཚར་ཆེན་རིན་པོ་ཆེའི་རྟོགས་བརྗོད་དུའང་གསལ་ཞིང་། ཞིབ་པར་ནི་སོ་སོའི་རྣམ་ཐར་ལས་རྟོགས་པར་བྱའོ། ། དེར་མ་ཟད་འཁྲུངས་རབས་ཞལ་གསུང་མའི་ཚིག་ཟིན་ལྟར། འཕགས་པའི་དགེ་བསྙེན་དྷརྨ་ཏཱར་ཡང་ཞལ་གྱིས་བཞེས་ཏེ། རྗེ་ཉིད་ཀྱི་གསུང་ལས། སྐབས་ཤིག་རྨི་ལྟས་སུ་གནས་བཅུའི་ཐང་སྐུ་ཤིན་ཏུ་ངོ་མཚར་བ་ཞིག་འདུག་པར། དེའི་གྲས་དགེ་བསྙེན་དྷརྨ་ཏཱ་ལར་ཞེན་ཆེན་པོས་བལྟས་ཤིང་། འདིའི་མདུན་གྱི་ནམ་མཁར་སྣང་བ་མཐའ་ཡས་ཞིག་ཀྱང་ཡོད་སྙམ་པ་དེ་མ་མཐོང་ཡང་། དོན་ལ་དགེ་བསྙེན་དེས་ཁོ་བོ་བྱིན་གྱིས་བརླབས་པ་ཞིག་ཡིན་འདྲ་གསུངས་ཤིང་ཞལ་གྱིས་བཞེས་པ་ལྟར། དྷརྨ་ཏཱ་ལ་འདི་ནི་དགེ་བསྙེན་གྱི་ཆ་ལུགས་བཟུང་བའི་བྱང་ཆུབ་སེམས་དཔའ་ཆེན་པོ་ཞིག་ཡིན་པར་བཤད་ཅིང་།
རྒྱ་ནག་ཐང་གི་རྒྱལ་པོས་གནས་བརྟན་བཅུ་དྲུག་སྤྱན་དྲངས་ཏེ་བསྙེན་བཀུར་མཛད་པའི་ཚེ། གནས་བརྟན་རྣམས་ཉིན་རེ་བཞིན་ཧ་ལ་ཤན་གྱི་རི་ལ་འབྱོན་པ་ན། དྷརྨ་ཏཱས་ཕྱགས་དར་མཛད་དུས་གཅན་གཟན་མ་རུངས་པས་འཚེ་བ་ལས་ཞབས་པུས་གཡས་ནས་སྟག་སྤྲུལ་ཏེ་དེད། སངས་རྒྱས་སྣང་བ་མཐའ་ཡས་མདུན་གྱི་ནམ་མཁའི་སྤྲིན་གསེབ་ཏུ་བཞུགས་ནས་བྱིན་གྱིས་རློབ་པར་གྲགས། ཡང་སློབ་དཔོན་རྡོ་རྗེ་དྲིལ་བུ་པར་ཞལ་གྱིས་བཞེས་པ་ནི། ཁོ་བོ་དབུས་ལ་ཕྱི་མ་ཕྱིན་སྐབས་བཀྲ་ཤིས་ཆོས་སྡེར་གསུང་འཕྲོས་སུ། སྐབས་ཤིག་རྨི་ལམ་དུ་གྲུབ་ཆེན་དྲིལ་བུ་པའི་རྣམ་ཐར་ཐང་ཀ་ཞིག་གི་ཁྲོད་ལ་འགྲོ་བ་སྙམ་བྱེད་ཅིང་། གྲུབ་ཆེན་དེ་སྡིག་ཆེན་རྒྱལ་པོ་ལ་ཐུགས་ཁྲོས་ཏེ། རྭ་ཤོར་བརྡབས་པས་ས་གས་ནས་ཆུ་ཐོན་ཏེ་རྒྱལ་པོ་འཁོར་བཅས་འཇིག་པར་ཉེ་བ་ན་སྤྱན་རས་གཟིགས་ལ་གསོལ་བ་ཐོབ་ཅིག་གསུངས་པས། ཆུ་དབུས་སུ་འཕགས་པ་རང་བྱོན་དེ་འདིའི་ཐད་ན་ཡོད་སྙམ་བལྟས་པས།
སྤྱན་རས་གཟིགས་ཀྱི་སྐུ་ཞིག་ཀྱང་མཐོང་ཞེས་གསུངས་པ་དང་། ཡང་གསུང་ལས། འཁོར་ལོ་བདེ་མཆོག་འདི་ལ་བག་ཆགས་ཆེན་པོ་ཞིག་ཡོད་པར་འདུག འདིའི་བསྒོམ་བཟླས་གཡེལ་ན་ཡང་ཡང་བསྐུལ་བའི་ཉམས་བྱེད་ཀྱིན་འདུག་གསུངས་པ་དང་། འདར་གྲོང་མཁན་ཆེན་ངག་དབང་ཤེས་རབ་སྐུ་དྲུང་ན་བཞུགས་སྐབས། གསུང་ལས། བདེ་མཆོག་གི་བསྒོམ་བཟླས་འདི་ལ་ཡང་ཡང་བསྐུལ་བ་ཞིག་གདའ་སྟེ། ཁ་སང་ནས་ཀྱང་ཁམས་ཕྲུག་ཞིག་གིས་རྒྱ་མཐོངས་ཁ་འདིར་བདེ་མཆོག་གི་རྩ་སྔགས་དག་གསལ་འདོན་པ་ཞིག་བྱུང་གསུངས་པ་སོགས་གྲུབ་པའི་སློབ་དཔོན་ཆེན་པོ་རྡོ་རྗེ་དྲིལ་བུ་པར་ཡང་སྐུ་སྐྱེ་བཞེས་ཏེ། དེའང་སློབ་དཔོན་འདི་ནི་རྒྱ་གར་ཤར་ཕྱོགས་བྷ་རནྡྲར་རྒྱལ་རིགས་སུ་འཁྲུངས་ཤིང་། རབ་ཏུ་བྱུང་བའི་མཚན་བློ་གྲོས་སྙིང་པོ་ཞེས་ཡོངས་རྫོགས་ཀྱི་པཎྜི་ཏ་ཆེན་པོར་གྱུར་ཏེ།
མུ་སྟེགས་ཀྱི་རྩོད་པ་ལས་རྒྱལ་བས་དགྲ་ལས་རྣམ་རྒྱལ་དུའང་གྲགས་ཤིང་། དྷ་རི་ཀ་པས་རྗེས་སུ་བཟུང་ནས་འཁོར་ལོ་སྡོམ་པའི་དབང་དང་གདམས་ངག་གསན་ཏེ་བྷངྒ་ལའི་ནགས་ཁྲོད་དུ་སྒྲུབ་པ་མཛད་པའི་ཚེ་ནམ་མཁའ་ནས་ཨོ་རྒྱན་དུ་ཕག་རྫི་མོས་རྗེས་སུ་འཛིན་པར་ལུང་བསྟན་གྱི་སྒྲ་བྱུང་བས་དེར་བྱོན་ཏེ། ཕག་རྫི་མོ་དང་མཇལ་བའི་ཚེ་ཡེ་ཤེས་མཁའ་འགྲོ་མའི་སྐུ་དངོས་སུ་བསྟེན་ཏེ། འཁོར་ལོ་སྡོམ་པའི་དབང་དང་གདམས་པ་གནང་ནས། ཨོ་ཌི་བི་ཤའི་བས་མཐའ་ཞིག་གི་ནགས་ཁྲོད་དུ་སྒྲུབ་པ་མཛད་པས་བསྐྱེད་རིམ་མཐར་ཕྱིན། རྫོགས་རིམ་རིམ་ལྔའི་ལས་རྒྱར་སླེབས་པ་ན། ཡུལ་དེའི་རྒྱལ་པོ་ནགས་ཁྲོད་དུ་རི་དྭགས་ཀྱི་རྔོན་པར་བྱུང་ཚེ་ཕྱག་དང་ཞེས་མ་མཛད་པས་རྒྱལ་པོ་ཁྲོས་ནས། ཚང་འཚོང་མའི་བུ་མོ་པདྨ་ཅན་ཞིག་ཡོད་པ་དེ་དམའ་དབབ་ཏུ་བཏང་བར། ལས་རྒྱ་མཛད་ནས་རྒྱལ་པོས་བུ་མོ་ལ་དགེ་སློང་ཁྲིད་ཤོག་བྱས་ཏེ། གྲོང་གསེབ་ཏུ་ཆང་བུམ་བསྒྲིགས་ནས་སློབ་དཔོན་བྱོན་པའི་ཚེ་སྤྲུལ་པའི་སྲས་དང་སྲས་མོ་གཡས་གཡོན་དུ་རྒྱུག་ཅིང་།
ཇོ་མོས་ཆང་བུམ་བཏེག་སྟེ་རྭ་བཤོར་དུ་བླུགས་པ་གསོལ་ཞིང་བྱོན་པ་ན། རྒྱལ་པོས་སྤྱན་དྲངས་ཚེ་མི་འོང་། ཆང་འཚོང་མའི་བུ་མོས་བོས་ན་འོང་བ་ཞེས་ཐམས་ཅད་ཀྱིས་ཁྲེལ་བཏབ་པས་རྭ་བཤོར་བརྡབས་པས་རིམ་བདུན་ས་འོག་ནས་ཆུ་བྱུང་སྟེ། སློབ་དཔོན་ཉིད་ཧེ་རུ་ཀར་བྱས། ཇོ་མོ་ཕག་མོ། སྲས་རྡོ་རྗེ་དང་། སྲས་མོ་དྲིལ་བུར་བསྒྱུར་ནས་ནམ་མཁར་གཤེགས་པ་ན། ཀུན་གྱིས་བཟོད་པར་གསོལ་བས་ཐུགས་རྗེ་ཆེན་པོ་ལ་གསོལ་བ་ཐོབ་གསུངས་པ་དང་། དེ་བཞིན་བྱས་པས། ཆུའི་དབུས་ནས་ཐུགས་རྗེ་ཆེན་པོའི་སྐུ་རང་བྱུང་ཞིག་བྱོན་ཏེ།
དེ་ལ་ཆུས་བསྐོར་བ་ལན་བདུན་བྱས་ནས་ཆུ་ས་འོག་ཏུ་ཐིམ། ཡུལ་ཕྱོགས་དེ་ཐམས་ཅད་རྡོ་རྗེ་ཐེག་པ་ལ་བཀོད་དོ། ། ཡང་པཎ་ཆེན་གང་བ་སྤེལ་དུ་ཞལ་གྱིས་བཞེས་པའང་། ཆུ་སྤྲེལ་ལོར་འདར་གྲོང་ཆེན་དུ་མཁའ་སྤྱོད་མའི་ཁྲིད་སོགས་ཆོས་འཁོར་བསྐོར་ཚེ། ཉིན་གཅིག་ཞལ་སློབ་ཀྱི་གྲས་རྫོང་རི་རབ་འབྱམས་པ། ལྷ་རྩེ་ཆོས་སྡེའི་དབུ་བྱེད་བློ་བཟང་འགྱུར་མེད། ས་དམར་ཆོས་མཛད་སྐལ་བཟང་ཕུན་ཚོགས་གསུམ་ལ་གསོལ་ཇ་དང་གུང་ཚིགས་གསོལ་རས་སྩོལ་སྐབས། དབུ་བྱེད་དེས་སྐུ་ཞབས་ཀྱི་རྣམ་ཐར་སྐུ་ཕྲེང་གསོལ་འདེབས་དང་བཅས་པ་ཞིག་ལྗགས་རྩོམ་ཞུས་པས། གསོལ་འདེབས་འོང་མིན་གྱི་ལན་ཅིའང་མི་གསུང་བར། རྒྱ་གར་དུ་མཛོད་ལ་འགྲེལ་བཤད་མཛད་པའི་སློབ་དཔོན་གང་བ་སྤེལ་དེ་ཡིན་པ་གསལ་པོར་འདུག་གསུངས་ནས།
རྫོང་རི་རབ་འབྱམས་པ་ལ་སྤྱན་ཆེར་གཟིགས་ཏེ། རི་བོ་ཆེའི་མཁན་ཆེན་དེ་ལ་མཁའ་འགྲོའི་གསང་ལུང་མང་པོ་ཕེབས་པ་དེ་ན། ང་ཁྱུང་པོ་རྣལ་འབྱོར་ཡིན་གསུང་འདུག དེས་ན་ཚར་ཆེན་རིན་པོ་ཆེའང་དེ་ཁ་ཡིན་གསུང་ཞིང་། དེའི་འཕྲོས་ལས། ལྷ་སའི་ནུབ་མ་གིར་བོང་བུར་སྐྱེས་ནས་ངལ་དུབ་ཐང་ཆད་ཀྱིས་ཉལ་ཏེ་མིག་བཙུམས་ནས་ཡོད་འཕྲོར། ཤར་ཕྱོགས་སུ་བལྟས་པས་རྐྱང་ཐང་སྒོང་སྐྱ་ཆུར་རེ་འདུག་པ་མཐོང་བས་སེམས་སྐྱོ་ནས་མཆི་མ་བྲུལ་བྱུང་བ་ཞིག་གསལ་པོར་འདུག་གསུངས་པ་དང་། ཡང་སྐབས་ཤིག་ཁོ་བོ་ལ་ས་སྐྱར་བཀའ་ཆོས་གནང་སྐབས། གསུང་ལས། པཎ་ཆེན་གང་བ་སྤེལ་དུ་སྐྱེས་པ་འདྲ་སྟེ།
སྐབས་ཤིག་རྨི་ལམ་དུ་བཀྲ་ཤིས་ཆོས་སྡེའི་སྡེ་ཡངས་ན་ཁྲི་ཆེན་པོ་ཞིག་གི་སྟེང་དུ་གང་བ་སྤེལ་འདྲེན་ཆས་དང་བཅས་པར་བཞུགས་ནས་མཛོད་ཀྱི་བཤད་པ་མཛད་ཅིང་འདུག་པ་ལ། མངོན་པའི་བཤད་པ་དེ་ལེགས་མིན་ཇི་འདྲ་འོང་སྙམ་ངེད་རང་གིས་ཐོག་ཁ་ནས་བལྟས་པས། རླུང་པོ་ཞིག་གིས་པཎ་ཆེན་གྱི་སྐུ་པང་དེ་ལིང་ངེར་བྱས་སོང་བ་ན། ངོ་ཚ་ཉམས་བྱེད་པ་ཞིག་བྱུང་གསུང་བ། འདི་དག་ལ་དཔག་ན་གང་བ་སྤེལ་དང་ཚར་ཆེན་གཉིས་ཆར་དུ་ཞལ་གྱིས་བཞེས་ཤིང་། མནལ་ལམ་དུ་བྱུང་བར་མ་ཟད། མངོན་པ་མཛོད་ཀྱི་ཕྱག་དཔེ་འབྲལ་མེད་ལྟ་བུར་མཛད་ཅིང་། དེའི་ཚིག་དོན་ལ་མཁྱེན་རབ་ཕུལ་དུ་བྱུང་བས་ན། དེའང་སློབ་དཔོན་དབྱིག་གཉེན་གྱི་དངོས་སློབ་མངོན་པ་རང་ལས་མཁས་པ་བློ་གྲོས་བརྟན་པའི་སློབ་མ་མངོན་པ་ལ་ཤིན་ཏུ་མཁས་ཤིང་མཛོད་ལ་འགྲེལ་བཤད་མཛད་པའི་པཎ་ཆེན་གང་བ་སྤེལ་དེ་ཉིད་དང་། དཔལ་ལྡན་ཆོས་གྲགས་ཀྱི་རྣམ་སྤྲུལ་ཡིན་པ་ནི།
གྲུབ་དབང་ཐང་སྟོང་རྒྱལ་པོའི་དབོན་བརྒྱུད་རི་བོ་ཆེའི་མཁན་རིན་པོ་ཆེ་བློ་བཟང་སྟོབས་ལྡན་དཔལ་འབྱོར་གྱི་དག་སྣང་ལུང་བསྟན་དུ། སྔོན་གྱི་དཔལ་ལྡན་ཆོས་གྲགས་དེ། ། མཁས་གྲུབ་མང་པོ་རིམ་བརྒྱུད་དེ། ། ད་ལྟ་ཀུན་དགའི་མཚན་ཅན་འདིར། ། ཚད་མའི་བག་ཆགས་མང་དུ་སད། ། སྦྱོང་མི་དགོས་པའི་བློ་ཚོགས་རྒྱས། ། ཤེས་བྱ་རིག་པའི་གནས་ལྔ་ལ། ། བློ་སྟོབས་ཤེས་རབ་དཔའ་རྩལ་རྒྱས། ། ཞེས་གསུངས་པ་ལྟར། སློབ་དཔོན་འདི་ནི་རྒྱ་གར་ལྷོ་ཕྱོགས་རྒྱལ་དབང་གཙུག་གི་ནོར་བུ་ཞེས་པར་མུ་སྟེགས་ཀྱི་བྲམ་ཟེའི་རིགས་སུ་འཁྲུངས་ཏེ།
ཆུང་ངུ་ནས་སྒྲ་མཁས་པར་མཁྱེན། ཞང་པོས་རབ་བྱུང་གི་ཆས་མ་སྟེར་བ་ལ་ཁྲོས་ནས་མུ་སྟེགས་ཕམ་པར་བྱའོ་སྙམ་སྟེ་ནང་པའི་བསྟན་པ་ལ་རབ་ཏུ་བྱུང་ནས། དབང་ཕྱུག་སྡེ་ལས་ཚད་མ་ཀུན་བཏུས་ཚར་གསུམ་གསན་པའི་གཉིས་པ་ལ་སློབ་དཔོན་ལས་ཀྱང་མཁས་པར་གྱུར་པས། སློབ་དཔོན་གྱིས། ཁྱོད་ཀྱིས་ངའི་གྲུབ་མཐའ་ནོར་བ་ཕྱོགས་སྔར་བཟུང་ལ་ཀུན་བཏུས་ཀྱི་འགྲེལ་པ་རྩོམས་གསུངས། ཆོས་གྲགས་ཀྱིས་ཀྱང་གྲངས་ཅན་གྲུབ་མཐའི་གསང་ཚིག་ཤེས་ཆེད། ཞང་པོའི་ཆུང་མའི་གཡོག་བྱས་ཏེ། དེའི་ངག་བཞིན་ཉན་ནས་གནད་རྣམས་དྲིས་པས་མཁྱེན་པ་དང་། མཁས་པ་ཡོད་ན་རྩོད་པར་བྱེད་དོ་ཞེས་བསྒྲགས་པས་ཕལ་ཆེར་བྲོས། རྩོད་པ་བྱས་པ་རྣམས་རིག་པས་ཚར་བཅད་དེ་ཆོས་ཀྱི་ལམ་ལ་བཀོད།
རྒྱལ་པོ་མེ་ཏོག་རྒྱས་པས་མཁས་པ་སུ་ཡོད་དྲིས་པ་ན། མཁས་པ་ཡོད་ཚུལ་གྱི་ཚིགས་བཅད་མཐར། ཕྱོགས་ལས་རྣམ་པར་རྒྱལ་བ་ང་མིན་སུ། ། ཞེས་གསུངས་པས་དད་དེ་སྦྱིན་བདག་བྱས་ནས་སྡེ་བདུན་དང་རྣམ་འགྲེལ་གྱི་ལེའུ་དང་པོའི་འགྲེལ་པ་མཛད་ནས་མཁས་པའི་གྲལ་འགྲིམས་པས་ཕལ་ཆེར་གྱིས་མ་ཤེས། ཤེས་པ་རྣམས་ཀྱིས་ཕྲག་དོག་བྱས་ཏེ། ཁྱི་མཇུག་ལ་བཏགས་པ་དང་། རྟེན་འབྲེལ་འདིས་ངའི་བསྟན་བཅོས་དར་བར་འགྱུར་རོ་ཞེས་གསུངས་ནས་མཉེས་སོ། ། རྒྱུ་མཚན་དེའི་ཕྱིར་བུ་སྟོན་གྱི་རྣམ་ཐར་སྒྲ་ཚད་པས་མཛད་པ་ལས། འཛམ་བུའི་གླིང་འདིའི་ལྷོ་ཕྱོགས་ཀྱི་རྒྱུད་ཕལ་ཆེ་བར་མཁས་པ་པཎྜི་ཏའི་སྐྱེ་བ་བརྒྱུད་མར་བཞེས་ནས། ཕྱི་རོལ་མུ་སྟེགས་ཀྱི་རྒོལ་བ་ཐམས་ཅད་རྨེག་མེད་པར་བཅོམ།
ནང་པ་སངས་རྒྱས་པའི་བསྟན་པ་ནམ་ལངས་པ་ལ་ཉི་མ་ཤར་བ་ལྟར་མཛད་ནས་བསྟན་པའི་རྩ་ལག་ཆེན་པོར་གྱུར། ཅེས་གསུངས་པ་ལྟར་དང་། ཡང་ནམ་མཁའི་སྙིང་པོའི་སྤྲུལ་པ་ཡིན་པ་ནི། རཏྣའི་སྤྱི་ལུང་ལས། ནམ་མཁའི་སྙིང་པོའི་སྨོན་ལམ་སྤྲུལ་པའི་སྐུ༔ ། ཀུན་དགའི་མིང་ཅན་གཙང་གི་ཕྱོགས་སུ་འབྱུང་༔ ། ཞེས་དང་། ཆོས་མཛད་མ་ཨ་སྙིང་དཔལ་མོས་ཞུས་ངོར་སྩལ་བའི་རྗེ་ཉིད་ཀྱི་གསོལ་འདེབས་ཞལ་གསུང་མ་ལས། རྒྱལ་བ་ཀུན་དངོས་པདྨས་རྗེས་བཟུང་ཞིང་། ། བརྩེ་ཆེན་ཆོས་ཀྱི་དགའ་སྟོན་འགྱེད་མཁས་པ། །
ལེགས་པའི་བློ་གྲོས་རྒྱལ་སྲས་རྡོ་རྗེ་འཛིན། ། གྲུབ་གཉིས་ཕན་བདེའི་འབྱུང་གནས་ཞབས་ལ་འདུད། ། ཅེས་དང་། དག་སྣང་དུ་གྲུབ་དབང་ཐང་སྟོང་རྒྱལ་པོས་སྩལ་བའི་ཞབས་བརྟན་གསོལ་འདེབས་ལས། རིགས་བརྒྱའི་ཁྱབ་བདག་པདྨ་ཀཱ་ར་ཡིས། ། ཚེ་རབས་དུ་མར་རྗེས་བཟུང་འཆི་མེད་ཀྱི། ། རིགས་སུ་བསྟན་འགྲོའི་དཔལ་དུ་ལེགས་འཁྲུངས་པའི། ། འགྲོ་བའི་རེ་གནས་ལོ་བརྒྱར་འཚོ་བར་ཤོག ། ཅེས་གསུངས་པ་ལྟར། དགེ་སློང་ནམ་མཁའི་སྙིང་པོ་ནི།
ཆོས་སྐྱོང་བའི་རྒྱལ་པོ་ཁྲི་སྲོང་ལྡེའུ་བཙན་གྱི་དབུའི་བླ་མཆོད་མཁན་པོ་བོ་དྷི་སཏྭ་ལས་སོ་ཐར་གྱི་སྡོམ་པ་ཐོབ་པ་དགེ་སློང་ནམ་མཁའི་སྙིང་པོ་ལ་སོགས་པ་མི་ལྔ་བྱུང་བ་གསེར་ཕྱེ་བྲེ་རེ་དང་བཅས་རྒྱ་གར་དུ་གསང་སྔགས་རྡོ་རྗེ་ཐེག་པའི་ཆོས་འཚོལ་དུ་མངགས་པར་མཛད་པ་བཞིན་ཕེབས་ཏེ། གྲུབ་ཐོབ་སུ་ཡོད་དྲིས་པས། རོ་ལངས་བདེ་བ་དང་ཧཱུྃ་ཀཱ་ར་བཞུགས་ཟེར་བ་བཞིན། ཐོག་མར་རོ་ལངས་བདེ་བའི་དྲུང་དུ་བྱོན་པས་དེས་བོད་འདུལ་བའི་དུས་ལ་མ་བབས། རྒྱལ་པོ་ཀུ་ཀུ་རཱ་ཛར་ཆོས་ཞུས་གསུངས། དེ་ནས་རིམ་བཞིན་གསེར་བྲག་བྱ་སྐྱིབས་ཚལ་ན་ཧཱུྃ་ཀཱ་ར་བཞུགས་པ་དེ་རྩེ་རྒོད་ནག་པོ་ཞེས་བྱ་བ་ཞིག་གིས་བསྟན་ཏེ་སྐུ་མདུན་དུ་ཐལ་གྱིས་བྱོན་པས། ཐུགས་ཁྲོས་ནས་བོད་ཀྱི་སྡུག་འདྲེ་སླེབས་བྱུང་ཧཱུྃ་ཧཱུྃ་གསུང་ཞིང་ཤངས་ནས་མེ་སྟག་ཚ་ཚ་འཕྲོས་པས་དགེ་སློང་མི་ལྔ་དྲན་མེད་དུ་རྒྱལ། ནམ་མཁའི་སྙིང་པོ་ཐོག་མར་ཐུགས་དྲན་གསོས་ཏེ། བདག་རྣམས་འདྲེ་མིན། བོད་རྒྱལ་པོས་ཆོས་འཚོལ་ཏུ་བཏང་བ་ལགས་པས།
ཚེ་འདི་ཉིད་ལ་རིག་འཛིན་གྱི་སར་འགྲོ་བའི་ཆོས་གནང་དགོས་ཞུས་ནས་གསེར་རྣམས་ཕུལ་བས། སློབ་དཔོན་གྱིས་ངས་བོད་འདུལ་བའི་དུས་ལ་བབ་མིན་ལྷ་ལ་འདྲིའི་གསུངས་ནས། དར་ཅིག་དགོངས་པར་བཞུགས་ནས་དུས་ལ་བབས་འདུག་པས། གསང་སྔགས་བཤད་སྒྲུབ་བྱེད་པ་ལ་དབང་ཐོབ་དགོས་གསུངས་ནས། དཔལ་ཆེན་ཡང་དག་གི་དབང་བསྐུར། དེའི་བསྐྱེད་རྫོགས་ཀྱི་མན་ངག་ལས་ཚོགས་དང་བཅས་པ་གནང་བས། མི་ལྔའི་ནང་ནས་ནམ་མཁའི་སྙིང་པོ་སྐུ་བསོད། ཐུགས་རབ། ཐུགས་རུས་རྣམས་ཕུལ་དུ་ཕྱིན་པས་ས་ལ་ཕྱག་གང་ཙམ་མ་རེག་པར་གཤེགས་ཏེ་དབང་ཕྱུག་ཉེར་གཅིག་བྲན་བཞིན་བཀོལ། ཡེ་ཤེས་ཀྱི་ལྷ་མོ་བདུན་དང་དངོས་སུ་སྦྱོར་བའི་གྲུབ་པ་བརྙེས།
དེའི་ཚེ་བོད་ཀྱི་རྒྱལ་པོ་ལ་བློན་པོ་རྣམས་ཀྱིས་སྙན་ཕྲ་ཕུལ་བའི་ཡི་གེ་རྒྱལ་པོས་རྒྱ་གར་དུ་དགེ་སློང་མི་ལྔར་གནང་བས་ན། དགེ་སློང་ལྔ་དང་སློབ་དཔོན་བཀའ་བགྲོས་མཛད་དེ་ཡང་དག་གི་སྒྲུབ་པ་བཙུགས་པར། དཔལ་གྱི་སེངྒེས་མ་གསན་པར་ནམ་མཁའི་སྙིང་པོས་ལེགས་སློབ་མཛད་ཀྱང་བོད་དུ་བྱོན་པས་ལམ་བར་དུ་ཀླུའི་བར་ཆད་ཀྱིས་གཤེགས། ནམ་མཁའི་སྙིང་པོ་སོགས་བཞིས་སློབ་དཔོན་གྱི་བཀའ་བཞིན་བསྒྲུབས་པས་གྲུབ་རྟགས་སུ་མར་མེ་རང་འབར། དཔལ་གཏོར་ཞག་ཏུ་འཁྱིལ། བདུད་རྩིའི་སྣོད་བཅུད་རྣམས་འཕེལ་ཞིང་དཔལ་ཆེན་ཡབ་ཡུམ་གྱི་ཞལ་གཟིགས། དེ་དུས་བོད་རྒྱལ་པོ་བསྙུན་གྱིས་ཟིན་པར། ནམ་སྙིང་མ་གཏོགས་གཞན་སུས་ཀྱང་མི་ཕན་ཟེར་བ་མོ་རྩིས་ལ་བབས་པ་བཞིན། མྱུར་དུ་འབྱོན་གསུངས་པའི་བཀའ་ཤོག་གནང་བ་ལྟར་བོད་དུ་བྱོན་ཏེ། རྒྱལ་པོ་ལ་བྱིན་རླབས་མཛད་པ་ཙམ་གྱིས་བསྙུན་ལས་གྲོལ།
ཡང་དག་གི་སྨིན་གྲོལ་ལས་ཚོགས་དང་བཅས་པ་གནང་བ་ན། བཙུན་མོ་དམར་རྒྱན་དང་སྡིག་བློན་རྣམས་ཀྱིས་ཆོས་མིན་ཞེས་སྐུར་པ་བཏབ་པས་རྒྱལ་པོ་ཐེ་ཚོམ་སྐྱེས་ཏེ་ལྷོ་བྲག་མཁར་ཆུར་སྤྱུགས། དེར་སྒྲུབ་པ་མཛད་པས་བྲག་ལ་སྐུ་རྒྱབ་ཀྱི་རྗེས་དང་ཕུར་པ་བཏབ། ཉི་ཟེར་ལ་ཆིབས་ནས་གཤེགས་བཞུད་མཛད། དེ་ནས་མ་འགྱངས་པར་ཡང་། རྒྱལ་པོ་བསྙུན་ཐུ་མོས་ཟིན་པ་ན། མོ་རྩིས་ལ་ནམ་མཁའི་སྙིང་པོས་ཕན་ཟེར་བ་བབས་པ་བཞིན། ཨཱ་ཙཱརྻ་ཡེ་ཤེས་དབྱངས་དང་གསལ་མཆོག་གཉིས་སློབ་དཔོན་སྤྱན་འདྲེན་པ་ལ་བཏང་པས་སྔོན་ལ་སོང་གསུངས། བང་ཕྱིན་མ་སླེབས་པར་སློབ་དཔོན་བསམ་ཡས་སུ་བྱོན་ནས། རྒྱལ་པོ་སྐུ་ཁམས་མི་བདེའམ་གསུངས་པས།
ད་ཤི་བ་ལ་ཐུག འདི་ལ་ཕན་པ་ཨི་ཡོད། ཡོ་བྱད་ཅི་དགོས་གསུངས་པས། སློབ་དཔོན་གྱིས་ཕན་ཐབས་ཡོད། ཡོ་བྱད་ཅིའང་མི་དགོས། རྒྱལ་པོ་རང་གིས་གསོལ་བ་གང་བཞེས་ང་ལ་དྲོངས་ཤིག་གསུངས་ནས། ཟས་ཀྱི་རྣལ་འབྱོར་མཛད་དེ་གསོལ་བ་ཙམ་གྱིས་ཅུང་ཟད་བདེ། དེ་ནས་སུམ་ཆ་དང་། སུམ་གཉིས་དང་། ཡོངས་རྫོགས་བཞེས་པ་ནས་རིམ་བཞིན་བསྙུན་ལས་གྲོལ།
གསོལ་བའི་ལྷག་མ་མཛོ་ཞོ་དང་བཅས་པར་སློབ་དཔོན་གྱིས་ཞལ་ཆབ་བཏབ་སྟེ་རྒྱལ་པོར་གནང་། ཉི་མ་བཞུད་ཁར་རྒྱལ་པོའི་དབུ་བསིལ་བ་ན། སློབ་དཔོན་གྱིས་ཉི་གྲིབ་མཚམས་སུ་ཕུར་པ་བཙུགས་ཏེ་ཉི་མ་བཟུང་། དབུ་སྐྲ་བསིལ་ཚར་མ་ཐག་ཕྱུགས་རྣམས་རྭ་བར་ཆུག་ཅིག་གསུངས་ནས། ཕུར་པ་བཏོན་པས་ཉི་མ་ནུབ་པ་སོགས་ཐུགས་རྗེ་དང་རྫུ་འཕྲུལ་ལ་རྒྱལ་པོ་ཐུགས་རངས་ནས་ཟ་འོག་གི་བེར་སོགས་ཕུལ། སློབ་དཔོན་གྱིས་བཀའ་འཁོར་དམ་པའི་རྒྱུད་ལྔ་དང་། སྨེ་བརྩེགས་མེ་ལྟར་འབར་བ། འཇམ་དཔལ་གསང་རྒྱུད། གྭའུ་ནག་པོ། རོ་ལངས་གསང་རྒྱུད།
ཙིཏྟ་གསང་རྒྱུད་རྣམས་བསྒྱུར། དེ་ནས་སྔར་ལོ་པཎ་དུ་མས་ཆོས་བསྒྱུར་བ་རྣམས་ལ་རབ་གནས་མཛད་པའི་ཚེ་རྒྱལ་པོ་དང་ནམ་མཁའི་སྙིང་པོ་གཉིས་ཁྲོམ་གསེབ་ཏུ་ཕྱག་ལ་མ་འཆམས་པས། ནམ་མཁའི་སྙིང་པོས་རྒྱལ་པོའི་བླ་མ་མི་བྱེད་དོ་གསུངས་ནས་ལྷོ་བྲག་མཁར་ཆུར་འབྱོན་པར་ཆས་པ་ན། ལོ་པཎ་གཞན་གྱིས་ཡོན་མཆོད་ཀྱི་བར་དུ་མཚམས་སྦྱར་ཏེ། ནམ་མཁའི་སྙིང་པོ་བཞུགས་པར། ཕྱི་བློན་ནང་བློན་རྣམས་ཀྱིས་སློབ་དཔོན་དཀྲོང་བའི་ཁྲིམས་བཅས་ཏེ་ལྷོ་སྒོར་ཁྲི་གཉིས་བརྩེགས་ནས་རྒྱལ་པོ་དང་སློབ་དཔོན་བཞུགས་སུ་བཅུག མདའ་མདུང་སོགས་མཚོན་གྱི་སྦྱོར་བ་བརྩམས་པ་ན་རྒྱལ་པོ་ཐུགས་སྐྲག་ནས་སྐུ་འདར། སློབ་དཔོན་གྱིས་གྷ་ཊ་ཤག་གསུངས་ཏེ་ཐལ་མོ་ཕྲལ་བས་བློན་པོ་རྣམས་ཀྱིས་མཚོན་ཆ་ཐམས་ཅད་ཤོར། མགོན་པོ་དང་ལྷ་མོའི་སྐུ་ཞིག་ཡོད་པར་སློབ་དཔོན་གྱི་ཞབས་རྡོ་བརྒྱབས་ནས་ལྡོངས་གསུངས་པས་སློབ་དཔོན་གྱི་རྗེས་ལ་འབྲངས། ཧཱུྃ་སྒྲ་དྲག་པོར་གསུངས་པས་ཐོག་བབས་པ་སྡིགས་མཛུབ་ཀྱི་རྩེ་ལ་དཀྲིས་ནས་འུ་ཤང་རྡོའི་བྲག་ལ་བརྒྱབས་པས་དུམ་བུར་བསྙིལ།
རྒྱལ་པོ་ལ་མི་འཇིགས་སམ་གསུངས་པས། གནམ་ལྕགས་ཀྱི་ཐོག་ལས་ཀྱང་སློབ་དཔོན་གྱི་ཧཱུྃ་སྒྲ་དེ་འཇིགས་སོ་གསུངས་ནས། རྒྱལ་པོས་ཕྱག་ཕུལ་བ་སོགས་མཁས་གྲུབ་ཀྱི་གོ་འཕང་ཆེན་པོ་ལ་བཞུགས་པ་དེ་ཉིད། སླར་ཡང་ལྷོ་བྲག་མཁར་ཆུར་གཤེགས་ཏེ་མཐར་ཕུང་པོ་ལྷག་མ་མེད་པར་མྱ་ངན་ལས་འདའ་བའི་ཚུལ་སྟོན་པར་མཛད་ཅེས་བཤད་དོ། ། ཡང་ཨ་ཏི་ཤའི་རྣམ་སྤྲུལ་ཡིན་པ་ནི། ཕྲིན་ལས་ཀྱི་མགོན་པོ་པུ་ཏྲ་དམར་པོའི་ལུང་ལས། རྭ་སྒྲེང་ཕྱོགས་སུ་མཆོད་འབུལ་གསོལ་འདེབས་འཕུངས། ། ཞེས་དང་། རྗེ་འདིའི་ཞབས་བརྟན་ལ་དམིགས་ཇོ་བོའི་སྐུ་བསྟོད་འདོན་དགོས་པར་གསུངས་པ་སོགས། དོན་གྱི་ཇོ་བོ་རྗེར་ལུང་བསྟན་པ་བཞིན།
ཇོ་བོ་རྗེ་འདི་ནི་བདག་ཅག་གི་སྟོན་པ་དང་མཉམ་དུ་ཐུགས་བསྐྱེད་ཅིང་། སྟོན་པ་སངས་རྒྱས་པའི་ཚེ་རྒྱལ་སྲས་བཟང་སྐྱོང་དུ་གྱུར་ནས་བསྐལ་བཟང་འདི་ལ་སངས་རྒྱས་ཀྱི་མཛད་པ་སྟོན་པར་བཤད་ཅིང་། ཐུན་མོང་པའི་རྣམ་ཐར་ནི། ཤིང་གླང་ལོར་དར་མས་བསྟན་པ་བསྣུབས་ནས་ལོ་དོན་བརྒྱད་སོང་བ་ན། ཤར་ཕྱོགས་བྷངྒ་ལའི་ཕོ་བྲང་གསེར་གྱི་རྒྱལ་མཚན་དུ་རྒྱལ་པོ་དགེ་བ་དཔལ་དང་། བཙུན་མོ་འོད་ཟེར་ཅན་གཉིས་ལ་སྲས་གསུམ་འཁྲུངས་པའི། བར་པ་ཟླ་བའི་སྙིང་པོ་འདི་ཉིད་ཆུ་རྟ་ལོར་འཁྲུངས་པའི་ཚེ་ཕོ་བྲང་གི་ཐོག་མཚམས་ལ་ཨུཏྤལ་སྔོན་པོ་སྐྱེས་པ་ཀུན་གྱིས་མཐོང་ཞིང་། རྒྱལ་བུ་ལ་སྒྲོལ་མས་ཞལ་གཟིགས་ཏེ་རྗེས་སུ་བཟུང་བར་མཁྱེན། དགུང་ལོ་བཅུའི་བར་དུ་ཡི་གེ བཟོ།
གསོ་དཔྱད་དང་། ལུགས་ཀྱི་བསྟན་བཅོས་སྦྱངས། ཉེར་གཅིག་པ་ལ་སྒྲ་ཚད། སྒྱུ་རྩལ་དྲུག་ཅུ་རྩ་བཞི། ཟློས་གར། སྙན་ངག རྩིས་རྣམས་མཁྱེན། ཛཻ་ཏཱ་རི་སོགས་བླ་མ་ལྔ་ལས་ཐེག་ཆེན་གྱི་ཆོས་གསན་ནས། རྒྱུད་མན་ངག་རྫོགས་པར་མཁྱེན་ཏེ་ལོ་དྲུག་ཏུ་བརྟུལ་ཞུགས་ཀྱི་སྤྱོད་པ་མཛད་པས་ཡི་དམ་ལྷའི་ཞལ་གཟིགས། ཏིང་འཛིན་དང་མངོན་ཤེས་ལྔ་ཐོབ།
རྡོ་རྗེ་རྣལ་འབྱོར་མས་དངོས་སུ་དབང་བསྐུར། གསང་སྔགས་ཀྱི་རྒྱུད་སྡེ་མང་དུ་མཁྱེན་པའི་ང་རྒྱལ་ཡོད་པ་ན་མཁའ་འགྲོ་མ་རྣམས་ཀྱིས་རྒྱུད་ཀྱི་གླེགས་བམ་དུ་མ་བསྟན་ནས་ཐུགས་རྒྱལ་བཅག རྩོད་པའི་སྒོ་ནས་མུ་སྟེགས་ཚར་བཅད། མནལ་ལམ་དུ་ཐུབ་པའི་དབང་པོས་བསྐུལ་ཏེ་དགུང་ལོ་ཉེར་དགུ་ལ་རབ་ཏུ་བྱུང་བའི་མཚན་དཱི་པཾ་ཀཱ་ར་ཤྲཱི་ཛྙཱ་ནར་གསོལ་ནས། ཟབ་མོ་ལྟ་བརྒྱུད། རྒྱ་ཆེན་སྤྱོད་བརྒྱུད། ཉམས་ལེན་བྱིན་རླབས་ཀྱི་བརྒྱུད་པ་ལས་འོངས་པའི་སྡེ་སྣོད་མཐའ་དག་གསན་ཅིང་ཐུགས་སུ་ཆུད་པས་མཁས་པའི་གྲགས་པས་ཁྱབ་ཅིང་། བཙུན་པའི་ཡོན་ཏན་སོ་ཐར་དང་འགལ་བའི་ཉེས་པ་འོང་མ་མྱོངས། བྱང་སེམས་དང་སྔགས་སྡོམ་ལ་ཅུང་ཟད་བྱུང་སྲིད་ཀྱང་དེ་མ་ཐག་བཤགས་ཏེ་ཞག་ཏུ་འགྲོགས་མ་མྱོངས་གསུངས་པ་དང་། རྟོགས་པའི་ཡོན་ཏན་བྱང་སེམས་དང་ཏིང་འཛིན་ཕུན་སུམ་ཚོགས་ཤིང་།
སྤྱན་དང་། མངོན་ཤེས་དང་། རྫུ་འཕྲུལ་ལ་སོགས་པ་བསམ་གྱིས་མི་ཁྱབ་པར་མངའ་བས་པཎ་གྲུབ་ཀུན་ལས་ཆེས་ལྷག་པར་མཐོང་ནས། རྒྱལ་པོ་དྷརྨཱ་པཱ་ལས་ཨ་ཏི་ཤ་ཞེས། བོད་སྐད་དུ་ཕུལ་དུ་བྱུང་བའི་མཚན་གསོལ་ཏེ། རྒྱ་གར་དུ་བསྟན་འགྲོའི་དོན་དཔག་མེད་མཛད་ནས་དགུང་ལོ་ང་བདུན་པའམ་རེ་གཅིག་གང་རུང་ལ་ལྷ་བཙུན་ཁུ་དབོན་གྱིས་བོད་དུ་སྤྱན་དྲངས་ཏེ་སངས་རྒྱས་ཀྱི་བསྟན་པ་ནམ་ལངས་པ་ལ་ཉི་མ་ཤར་བ་ལྟར་མཛད་པ་དེ་ཉིད་ཡིན་ལ། གཞན་ཡང་ཆོས་རྒྱལ་དབང་པོའི་སྡེས་མཛད་པའི་གཏེར་སྟོན་བརྒྱ་རྩའི་གསོལ་འདེབས་ལས། རིག་འཛིན་པདྨའི་རྣམ་སྤྲུལ་ཨ་ཏི་ཤ། ། ཞེས་གསུངས་པར་དཔག་ན། དེ་གཉིས་ཐུགས་རྒྱུད་གཅིག་པས།
སློབ་དཔོན་ཆེན་པོའི་སྤྲུལ་པར་ཡང་མི་འགལ་ལམ་སྙམ་སྟེ། སྐབས་ཤིག་འདར་གྲོང་མཁན་པོ་ཞལ་དཀར་རྗེ་དྲུང་ལ་གསུང་སྒྲོས་ཀྱི་མུར། ང་ཚེ་རབས་མང་པོར་སློབ་དཔོན་ཆེན་པོས་རྗེས་སུ་བཟུང་བ་ཞིག་ནི་ངེས་པར་ཡིན་འདུག་ཕེབས་པར། དེ་ཇི་ལྟར་ལགས་ཞུས་པས། ཆུང་ངུའི་སྐབས་དབང་ལུང་གང་ཡང་མ་ཐོབ་པའི་རྙིང་ལུགས་ཀྱི་ཉམས་ལེན་ཞིག་ལ་བརྟེན་ནས་རྨི་ལམ་བཟུང་བས། བཀྲ་ཤིས་ཆོས་སྡེའི་སྒོ་འཕྱོར་རབ་གསལ་གྱི་དཔྱང་ཁར་ཕྱིན་པས་གཡང་ཟ་སྙམ་གྱིས་རྐྱེན་བྱས་རྨི་ལམ་ཟིན་པ་དང་སྤྲུལ་བསྒྱུར་གྱི་སྣང་བའང་ཤར་བཞིན། དེ་མཚུངས་དབང་ལུང་དང་བྲལ་བའི་པད་གླིང་ནས་བརྒྱུད་པའི་ཚེ་སྒྲུབ་ཅིག་ལ་ཉམས་ལེན་བགྱིས་ནུབ། དེ་ཁའི་རྨི་ལྟས་སུ། ཚེ་བུམ་གྱི་རྩེ་རྒྱན་ཚེ་དཔག་མེད་ཀྱི་སྐུ་ཡོད་པར་ཟིལ་པ་ཕྲོམ་ཕྲོམ་པ་ཞིག་གི་ཟིལ་པ་རྣམས་འཇིབས་པས་རོ་ཕུན་སུམ་ཚོགས་པ་ཡོད་པ་ཞིག་བྱུང་གསུང་བ་ཀུན་རྫོབ་ལྟར་སྣང་དུ་སྐུ་ཚེ་འདིར་གང་ཟག་གཞན་ལས་མ་གསན་ཡང་། མནལ་ཉམས་ལྟ་བུར་དག་པ་ཡེ་ཤེས་ཀྱི་སྐུ་གང་རུང་གིས་རྗེས་སུ་མ་བཟུང་བའི་ངེས་པ་མེད་པར་མ་ཟད།
སྐུ་ཕྲེང་གཞན་དུ་གསན་སྒོམ་གནང་བའི་སྨོན་ལམ་དབང་བསྐུར་དང་། བཀའ་བབས་ལུང་བསྟན་ལྟ་བུར་ཡིན་པ་དང་། ངེས་དོན་དུ་གུ་རུ་པདྨ་ཉིད་དུའང་ཞལ་གྱིས་བཞེས་སམ་སྙམ་པའི་ཁུངས་ཤིན་ཏུ་མང་ཡང་། རེ་ཞིག་ཡི་གེའི་དབང་གིས་དེ་ཙམ་མོ། ། ཡང་སྐབས་ཤིག་ངས་བྲམ་ཟེ་ཏ་ཐཱ་ག་ཏ་རཀྵི་ཏར་སྐྱེ་བ་བླངས་པ་ཞིག་ཀྱང་དྲན་གསུངས། ཇི་ལྟར་ལགས་ཞུས་པས། རྨི་ལམ་ཞིག་ལ་ཞལ་བྲམ་གཟུགས་ཀྱི་སྐུ་ཐང་ལེགས་པ་ཞིག་འདུག་པའི་གཤམ་ན་འདི་ཏ་ཐཱ་ག་ཏ་རཀྵི་ཏའི་ཐུགས་དམ་མ་ཡིན་ཟེར་བ་ཞིག་འདུག་པར། དེ་ང་ཡིན་སྙམ་པ་ཞིག་བྱུང་གསུངས། རྗེས་སུ་འཁྲུངས་རབས་ཀྱི་ལྗགས་ལུང་སྩལ་བའི་ཚེ་འདིར་ཏ་ཐཱ་ག་ཏ་རཀྵི་ཏ་མི་སྣང་ཞུས་པས། ཡོད་ཚད་ཅི་ལ་འོང་།
དྲན་ཚད་བྲིས་ན་བོང་བུ་ཞིག་ཏུ་སྐྱེས་པའང་དྲན་ཏེ། དེའང་རྒོད་དཀར་ལའི་རྩེ་འོག་ཞིག་ཏུ་བདག་པོ་རྣམས་ཚ་ཕོག་བྱེད་ཅིང་ཉི་མ་དགོང་མྱུར་ཙམ་ལ་ད་དུང་ལ་རྩེར་སླེབས་པ་དཀའ་མོ་འོང་འདྲ་སྙམ་སེམས་ལས་དང་བཅས་ཉལ་ནས་ཡོད་པས་མིག་གྱེན་ལ་བལྟ་བ་ཞིག་ཀྱང་དྲན་གསུངས་པ་ནི། རྗེ་མཁྱེན་བརྩེས། དག་དང་མ་དག་སྐྱེ་བ་བཅུ་གཉིས་མཐར། ། ཞེས་དང་། བདག་ཅག་གི་སྟོན་པས་ཀྱང་། སེངྒེ། གླང་ཆེན། ངང་པའི་རྒྱལ་པོ་སོགས་སྣ་ཚོགས་སུ་སྐུ་འཁྲུངས་པ་དང་འདྲ་བར་བསམ་གྱིས་མི་ཁྱབ་པའི་རྣམ་ཐར་དུ་སེམས་ཞེས་ཞལ་དཀར་བ་གསུངས་པ་དང་། ས་སྐྱའི་རིག་འཛིན་ཕོ་བྲང་དུ་བཞུགས་སྐབས་ཤིག
མནལ་ལམ་དུ་ས་སྐྱ་པཎྜི་ཏ་བཞུགས་ཡོད་དགོངས་པ་ལ། ས་སྐྱའི་ཤར་ཕྱོགས་སུ་མུ་སྟེགས་འཕྲོག་བྱེད་དགའ་བོའི་གུར་ཡིན་འདུག་ཟེར་བའི་གུར་མང་པོ་རྨིས་པས། ས་པཎ་གྱི་སྐུ་འཁོར་ཞིག་གི་སྐྱེ་བ་ཡིན་ཚོད་དུ་འདུག་ཅེས་རྫོང་རམས་པར་གསུངས་པ་དང་། ཁྱབ་བདག་བཀའ་འགྱུར་བ་མགོན་པོ་བསོད་ནམས་མཆོག་ལྡན་བསྟན་པའི་རྒྱལ་མཚན་དཔལ་བཟང་པོའི་རྣམ་སྤྲུལ་ཡིན་པ་ནི། གྲུབ་དབང་ཐང་སྟོང་རྒྱལ་པོ་དང་། བདག་ཆེན་རྡོ་རྗེ་འཆང་སོགས་ཀྱི་རྣམ་སྤྲུལ་གྲུབ་དབང་སྒྲོ་ལུང་པ་ཆེན་པོ་མང་ཐོས་བསོད་ནམས་ཆོས་འཕེལ་དང་། གྲུབ་པའི་སར་བཞུགས་དམ་ཅན་བྲན་དུ་འཁོལ་བའི་ཁམས་སྟོན་ཆེན་པོ་སངས་རྒྱས་རྒྱ་མཚོ་སོགས་དམ་པ་དུ་མས་འཁྲུལ་མེད་དུ་ངོས་འཛིན་མཛད་པ་ནི་འོག་ཏུ་གསལ་བ་ལྟར་དང་། བསམ་ཡས་ཆོས་སྐྱོང་ཆེན་པོས་ཀྱང་གནས་ཆུང་ལྕོག་ཏུ་རྒྱ་དར་དཀར་པོ་ལ་ཡིག་བརྒྱའི་སྙིང་པོ་བྲིས་ནས་ཕུལ་ན་བཟང་། ཞེས་ལུང་བསྟན་གྱི་དགོངས་གཞི། སྔར་གུང་ཐང་དུ་ཁྱབ་བདག་བཀའ་འགྱུར་བ་དང་གནས་ཆུང་ཆོས་སྐྱོང་གཉིས་ལ་དམ་སེལ་ཅུང་ཟད་བྱུང་བ་དེ་ཞི་བྱེད་ཀྱི་ལུང་བསྟན་འཁྲུལ་མེད་དང་།
རྗེ་འདི་ཉིད་ཀྱིས་ཀྱང་སྔོན་གནས་རྗེས་དྲན་གྱི་ཚུལ་གསལ་བར་གསུངས་པ་ནི། ཆུང་ངུ་ནས་དབུས་སྐད་གསུངས་པ་དང་། རྗེ་དག་ལ། བཀའ་ལས། དབུས་འགྲོ་དང་པོའི་ཉེར་བསྡོགས་སྐབས། གོང་དཀར་ཆོས་སྡེ་དྲན་གསོས་པ་དང་། གོང་དཀར་དུ་ཐོག་མར་སླེབས་པའི་སྣ་བསྟད་ཀླུ་དབང་གླིང་ཞེས་ཁྱབ་བདག་བཀའ་འགྱུར་བའི་བཞུགས་གནས་དེར་ཐུག་པའང་དེའི་སྐྱེ་བ་འདྲ་རུང་ཙམ་ཡིན་འདྲ་ཕེབས་པ་དང་། སྨན་ལུང་པ་བློ་མཆོག་རྡོ་རྗེར། གོང་རྭ་བ་རྣམས་ཀྱིས་ཐུགས་བསུན་ཞུས་ཚུལ་དང་། སྐབས་ཤིག་ཤིན་ཏུ་བཀྲེན་པས་གཏོར་མའི་མཐེབ་སྐྱུ་གསོལ་དགོས་ཚེའང་ཞབས་ཕྱི་དེར་ཁྱོད་རང་མང་ཙམ་ཟོ།
ངེད་ཨའུ་རྩི་ཞེས་ཕེབ་ཚུལ་སྤྱན་ཆབ་བཅས་གནང་བ་དང་། ཞྭ་ལུ་མཁན་ཆེན་གྱིའང་། སྐུ་ཆས་ཐམས་ཅད་ལན་གསུམ་དག་པར་མཛད་སྐབས་ཤིན་ཏུ་བཀྲེན་པར་བྱུང་འདུག་ཅིང་། དེ་སྐབས་ཤིག་ཁྱབ་བདག་བཀའ་འགྱུར་བ་ངེད་སྡོད་ས་འདི་དང་། མཁན་ཆེན་དེ་ཉིད་ད་ལྟ་འཇམ་དཔལ་སྡོད་ས་འདིར་བཞུགས་ནས་གསུང་ངག་སློབ་བཤད་རྫོགས་པར་གསན་འདུག་ཅེས་སྤྱན་ཆབ་མང་པོ་བསིལ་མཐར། མཁན་ཆེན་ཞྭ་ལུ་པའི་བགྲོས་བྱུང་རེས་ཀྱིས་མིག་ཆུ་དབང་མེད་འོང་བ་ཞིག་འདུག ཅི་ཡིན་ནི་མ་ཤེས། ཕེབས་པའང་སྐྱེས་མཆོག་དེ་གཉིས་བླ་སློབ་བམ། རྡོ་རྗེའི་མཆེད་པོ་ཟླ་མེད་ཡིན་གཤིས། འདིའང་སྔོན་གནས་རྗེས་དྲན་གྱིས་རྗེ་ཉིད་ཁྱབ་བདག་བཀའ་འགྱུར་བར་དོན་གྱིས་རྟོགས་ནུས་པ་དང་།
འཁྲུངས་རབས་གསོལ་འདེབས་ཀྱི་སྦྱར་བྱང་དུ་རྗེ་བཀའ་འགྱུར་བ་ཉིད་ནས་གཏེར་སྟོན་རིག་འཛིན་ཆེན་པོ་འཇའ་ཚོན་སྙིང་པོར་མ་འོངས་འཁྲུངས་རྟགས་ཀྱི་ལུང་བསྟན་ཞུས་གནང་ལ། སྐྱེ་བ་ཕྱི་མ་གཙང་རྟ་ནག་ཕྱོགས་སུ་སྔགས་བོན་ཁྱད་པར་ཅན་གྱི་རིགས་སུ་སྐྱེས་ནས་བསྟན་པ་དང་སེམས་ཅན་ལ་ཕན་ཐོགས་འོང་ཚུལ་གནང་བའང་འདྲར་རུང་བ་དང་། ཞེས་ཁེངས་བསྐྱུང་གི་གསུང་འདིས་ཀྱང་ཁྱབ་བདག་བཀའ་འགྱུར་བ་ཆེན་པོར་བསྙོན་མེད་དུ་གྲུབ་པས། རྗེ་བཀའ་འགྱུར་བའི་རྣམ་ཐར་རྒྱས་པ་ནི་གོང་ས་རྡོ་རྗེ་འཆང་ལྔ་པ་ཆེན་པོས་མཛད་པ་དེ་ཉིད་ལས་རྟོགས་པར་བྱ་ཞིང་། གོང་དུ་བཤད་པ་ལྟར་དགེ་སློང་ནམ་མཁའི་སྙིང་པོའི་ཟློས་གར་རྗེ་བཀའ་འགྱུར་བ་ཡིན་པ་ནི་རྣམ་ཐར་དེ་ཉིད་དུ་གསལ་བར་མ་ཟད། ཆོས་རྒྱལ་གཏེར་བདག་གླིང་པའི་རྡོར་སེམས་ཐུགས་ཐིག་གི་ཁ་བྱང་ལུང་བསྟན་ལས། གནུབས་བན་ནམ་མཁའི་སྙིང་པོ་ནི༔ རྒྱལ་ལམ་བསོད་ནམས་མིང་འཛིན་པ༔ སོགས་ཀྱིས་གསལ་བར་བསྟན་ཅིང་། ཡང་ཁྱབ་བདག་བཀའ་འགྱུར་བ་དང་།
དཔལ་ས་སྐྱའི་འཇམ་མགོན་ཨ་མེས་ཞབས་གཉིས་ཐུགས་རྒྱུད་གཅིག་པ་ནི། གོང་དུ་བཤད་པའི་བཀའ་འགྱུར་བའི་རྣམ་ཐར་དེ་ཉིད་དུ། མེ་བྱ་ལོ་ས་སྐྱར་ཕེབས་པའི་འཕྲོས་ལས། གཞི་ཐོག་ཏུ་ཞབས་དྲུང་རིན་པོ་ཆེར་མཁའ་འགྲོ་སུན་ཟློག་དང་འབྲེལ་བའི་བརྟན་བཞུགས་རྒྱས་པར་ཕུལ་ནས། དགུང་ལོ་བརྒྱད་ཅུ་རྩ་ལྔའི་བར་དུ་བཞུགས་པའི་བཀའ་བཞེས་ཞུས་པར། མཁན་པོ་རང་བསྟན་དོན་ལ་དགོངས་ནས་དེ་ཙམ་བཞུགས་ན་ནི་ང་རང་དེ་ག་བགྱིད། དེ་མིན་ངེད་རང་གཉིས་ལྷན་དུ་འགྲོ་བ་ཡིན། ཕེབས་པའི་གནས་ཚུལ་རྗེ་བླ་མ་འབྲས་སྤུངས་སུ་ཕེབས་དུས་གསུང་འཕྲོས་གནང་འདུག་ཅིང་། ས་ཕག་ཧོར་ཟླ་དགུ་པའི་ཚེས་བཅུ་བཞི་ལ་དམ་པ་འདི་དང་། བཅུ་གཅིག་པའི་ཚེས་བཅུ་གཉིས་ལ་བདག་ཆེན་རིན་པོ་ཆེས་མེ་ཏོག་འཐོར་བ་ལ་དཔག་ན་བླ་མ་རྣམ་གཉིས་སྤྲུལ་གཞི་གཅིག་ལས་བསྟན་འགྲོའི་ཆེད་དུ་སྤྲོ་བསྡུ་མཛད་དགོས་པར་སེམས།
ཞེས་གསུངས་པས་ན་རྣམ་འདྲེན་དམ་པ་དེ་གཉིས་དབྱེར་མ་མཆིས་ཤིང་། རྒྱུ་མཚན་དེ་ཉིད་ཀྱི་ཕྱིར་འཇམ་མགོན་ཨ་མེས་ཞབས་ཀྱི་འཁྲུངས་རབས་སུ། བྱང་སེམས་རྒྱ་བོད་མཁས་གྲུབ་ཇི་སྙེད་གསུང་བ་རྣམས་ཁྱབ་བདག་བཀའ་འགྱུར་བ་ཆེན་པོའི་སྐུ་ཕྲེང་དུའང་འགྱུར་ཞིང་། དེ་ཉིད་བདག་ཅག་གི་རྣམ་འདྲེན་དམ་པ་འདི་ཉིད་དུ་སྐུའི་སྐྱེ་བ་བཞེས་པས་གོང་དུ་བཤད་པ་དེ་དག་ལས་འཕྲོས་ནས་སྐུ་ཕྲེང་ཁོ་ནའི་རྣམ་ཐར་ཀྱང་བསམ་གྱིས་མི་ཁྱབ་པ་ཡོད་པར་སེམས་སོ། ། འོ་ན་བདག་ཅག་གི་སྟོན་པ་དང་འཕགས་མཆོག་སྤྱན་རས་གཟིགས་གཉིས་ནི་སངས་རྒྱས་ཟིན་པ་དང་། རབ་གསལ་དང་བཟང་སྐྱོང་གཉིས་ནི་རྒྱས་འགྱུར་ཡིན་པ་དང་། འཕགས་མཆོག་སྤྱན་རས་གཟིགས་རྣལ་འབྱོར་དབང་ཕྱུག་ཡིན་པ་སོགས་མི་འགལ་ལམ་སྙམ་ན། མི་འགལ་ཏེ། སྤྱིར་ས་དང་པོའི་བྱང་འཕགས་རྣམས་ཀྱིས་ཀྱང་། ཞིང་ཁམས་བརྒྱར་ཆོས་གསན་པ་དང་།
ཞིང་ཁམས་བརྒྱར་ཆོས་སྟོན་པ་སོགས་ཡོན་ཏན་བརྒྱ་ཕྲག་བཅུ་གཉིས་ལ་དབང་བསྒྱུར་ན། དེ་བས་ལྷག་པ་རྣམས་ལ་ལྟ་ཅི་སྨོས་ཏེ། སངས་རྒྱས་དང་བྱང་སེམས་ཆེན་པོ་རྣམས་ནི་དབང་བཅུ་དང་སྤྲུལ་བསྒྱུར་ལ་མངའ་བརྙེས་པས་གང་འདོད་དུ་སྐྱེ་བ་ལེན་ནུས་ཤིང་། དེའང་གཅིག་ཉིད་མང་པོར་སྤྲུལ་པ་དང་། ཆུང་ངུ་ཆེན་པོར་བསྒྱུར་བ་སོགས་ནུས་པས་ན། སྐུའི་སྐྱེ་སྤྲུལ་གཉིས་ཅིག་ཅར་དུ་སྤྲུལ་ནུས་པ་ལ་ཐེ་ཚོམ་ཅི་ཞིག་དགོས་ཏེ། བླ་མ་ས་སྐྱ་པ་ཆེན་པོས་ཚར་ཁར་ཁྲིད་སྐྱོང་བ། ས་སྐྱར་གསུང་ངག་གསུངས་པ། གུང་ཐང་དུ་མལ་གྱི་ཉེ་གནས་མཛད་པ། འགྲིང་མཚམས་སུ་རབ་གནས་མཛད་པ།
ཟང་སྡོང་དུ་ལམ་འབྲས་གསུངས་པ། ཤབ་སྒོ་ལྔར་ཆོས་འཁོར་བསྐོར་བ་སྟེ། སྐུའི་བཀོད་པ་མི་འདྲ་བ་དྲུག་དུས་གཅིག་ལ་བསྟན་ཅིང་། གཟུགས་སྐུ་བསྡུ་བའི་ཚེའང་། བདེ་བ་ཅན་དང་། པོ་ཏཱ་ལ་སོགས་སུ་གཤེགས་པའི་བཀོད་པ་མི་གཅིག་པ་ལྔ་ཅིག་ཅར་སྟོན་པར་མཛད་པ་དང་། དེ་བཞིན་དུ་རྗེ་བཙུན་རྩེ་མོས་ཀྱང་ཞི་གཤེགས་པའི་དུས་སུ་བཀོད་པ་མི་འདྲ་བ་གཉིས་མཛད་པའི་ཚུལ་ཡབ་སྲས་གཉིས་པོ་དེའི་རྣམ་ཐར་དུ་གསལ་བ་དང་མཚུངས་ཤིང་། གཞན་ཡང་དེ་འདྲའི་རིགས་ཅན་མང་དུ་སྣང་བས་སོ། ། གཞན་ཡང་བླ་མ་ས་སྐྱ་པ་ཆེན་པོ་གཞོན་ནུའི་སྐབས། གྲུབ་པའི་དབང་ཕྱུག་གནམ་ཁའུ་པས་སྐུ་པང་དུ་བཞེས་ནས།
འདི་ནི་ངེས་པར་སྤྱན་རས་གཟིགས་སམ། བྱང་ཆུབ་སེམས་དཔའ་སྦྱིན་པའི་དཔལ་ཉིད་ཡིན་ལ། རྣལ་འབྱོར་དབང་ཕྱུག་ཉིད་དུའང་མི་འགལ་བ་ཡིན་ནོ། ། ཞེས་གསུངས་པ་འདིས་ནི་སློབ་དཔོན་ཆེན་པོ་ཉིད་དུའང་མི་འགལ་བར་བསྟན་པ་ཡིན་ཏེ། སློབ་དཔོན་ཆེན་པོ་ནི་འཕགས་པ་སྤྱན་རས་གཟིགས་ཉིད་ཡིན་ཞིང་། དེ་དང་རྣལ་འབྱོར་དབང་ཕྱུག་མི་འགལ་བར་གསུངས་པའི་ཕྱིར་དང་། སྔར་སྨོས་པ་ལྟར་རྗེ་ཉིད། རྗེ་བཙུན་ཆེན་པོས་རྩེ་མོར་བསྟོད་པ་ལས། འཇམ་པའི་དབྱངས་དང་བྱམས་མགོན་དབྱེར་མེད་པའི། ། བླ་མ་མཆོག་དང་དམ་པ་ཁྱོད་ཉིད་ལ། །
ཁྱད་པར་འགའ་ཡང་བདག་གིས་ཡོད་མ་ཤེས། ། ཞེས་སོགས་དྲི་མ་མེད་པའི་ལུང་གིས་གྲུབ་པའི་ཕྱིར་རོ། ། དེ་དག་གི་དོན་བསྡུ་ན། དང་པོར་ཆོས་ལོངས་སྤྲུལ་གསུམ་རྫོགས་སངས་རྒྱས། ། བར་དུ་བྱང་སེམས་མཁས་གྲུབ་བཟང་རིམ་པ། ། ཐ་མར་ཁྱབ་བདག་བཀའ་འགྱུར་མཚན་ཅན་སོགས། ། གནས་གསར་འཇམ་མགོན་བླ་མའི་འཁྲུངས་རབས་ཡིན། ། ཞེས་སོ། ། དེ་ལྟར་བཤད་མ་ཐག་པའི་སྤྲུལ་པའི་སྐུའི་བཀོད་པ་ཇི་སྙེད་ཅིག་བསྟན་པ་དེ་དག་གིས་མཛད་ཕྲིན་བླ་ན་མེད་པའི་རྒྱུན་སླར་ཡང་སྤེལ་ནས་སྙིགས་དུས་ཀྱི་བསྟན་འགྲོའི་དཔལ་མགོན་མཛད་པར་བཞེད་དེ། ངུར་སྨྲིག་གི་བླ་གོས་འཆང་བའི་རྣམ་རོལ་དུ་བསྟན་ནས་རྒྱལ་བསྟན་སྤྱི་དང་།
བྱེ་བྲག་གི་བདག་པོར་གྱུར་པའི་བདག་ཅག་གི་རྣམ་འདྲེན་དམ་པ་འདི་ཉིད་དུ་སྐྱེ་བའི་ཆོ་འཕྲུལ་བསྟན་པའི་ཚུལ་ནི། གང་གི་རྣམ་ཐར་གསོལ་འདེབས་ཀུན་དགའ་ཡེ་ཤེས་སྒྲོལ་མས་ཞུས་ངོར་སྩལ་བ་ལས། སྔོན་གོམས་དགེ་ལེགས་སྨོན་ལམ་འབྲས་བཟང་པོ། ། མ་ཉམས་ལྷ་ཡི་རིགས་སུ་ཡོངས་སྨིན་པ། ། སྐྱོན་བྲལ་མཚན་དཔེའི་དཔལ་གྱིས་མངོན་པར་མཛེས། ། མཐོང་བ་དོན་ལྡན་གཞོན་ནུའི་སྐུ་ལ་འདུད། ། ཅེས་གསུངས་པ་ལྟར་རྗེ་འདི་ཉིད་གང་དུ་འཁྲུངས་པའི་ཡུལ་ནི། དེའང་སྐྱབས་མགོན་འདི་ཉིད་ཞིང་ཁམས་གཞན་དུ་གཤེགས་ཉེའི་སྐབས་རྨོར་དུ་ཕེབས་དུས་གོང་གི་ཞབས་འབྲིང་སྙེ་ཐང་འཕགས་བདེ་བ་བློ་གསལ་རབ་རྒྱས་ཀྱིས་ད་ལམ་སྐུ་ཁམས་དྭངས་འཕྲལ་རྨོར་འདིར་ཐུགས་བྲེལ་ཆུང་བར་འོང་འདུག་གཤིས་རྣམ་ཐར་རིན་པོ་ཆེ་ཞལ་གསུང་མ་ཞིག་ཐུགས་རྗེས་གཟིགས་དགོས་ཚུལ་ཞུས་པར། ཁོ་བོའི་རྣམ་ཐར་ཁོ་ན་རྐྱང་འདེད་དུ་བྲིས་ཀྱང་ཉིང་དགོས་ཧ་ཅང་མི་འདུག་པས། ངེད་རང་གི་བསམ་པ་ལྟར་ན།
དང་པོ་རིགས་རུས་འཆད་སྐབས་སུ་བོད་ཀྱི་མི་རིགས་སོགས་བྱུང་ཚུལ། སྐྱེས་པའི་སྐབས་གཟའ་སྐར་གྱི་རྣམ་གཞག་སོགས་རྒྱས་པ། སྐྱེ་ཡུལ་ངོས་འཛིན་སྐབས་བོད་ཁམས་གླིང་དགུ་དང་སྟོང་སྡེ་བཅོ་བརྒྱད་སོགས་བྱུང་ཚུལ། རབ་ཏུ་བྱུང་སྐབས་འདུལ་བའི་སྐོར་སོགས་ཀྱི་རྣམ་གཞག་རྒྱས་པ། དཔེར་ན་མི་བློ་གྲོས་འབྲིང་ཙམ་ཞིག་གིས་རྣམ་ཐར་ཚར་གཅིག་བཀླགས་པས་ཕྱི་ནང་གི་རིག་གནས་གང་ཅིའི་དོན་སྤྱི་ཆར་ངེས་པ། དེའི་ཁོངས་ནས་རྣམ་ཐར་ཡང་ཐོན་པ་ཞིག་བྱུང་ན་སྙམ་ཡང་ཡི་གེས་འཇིགས་ནས་མ་བྱུང་གསུངས་པས། བློ་གསལ་རབ་རྒྱས་ཀྱིས། འོ་ན་ཅི་ནས་ཀྱང་བརྩེ་གཟིགས་སྐུ་དྲིན་ཆེ་བ་ཞུ་ཤིང་། བཀའ་བསྟན་སོགས་ཀྱི་ལུང་ཁུངས་ལེན་པ་དང་། ཡི་གེའི་ཞབས་འདེགས་ཞུ་ཆོག་ཚུལ་ཞུས་པར།
ཅིའང་མི་གསུང་ཞེས་བཤད་པས། རྣམ་འདྲེན་དམ་པ་དེ་ཉིད་ཀྱི་ཐུགས་ལ་ཤར་བ་བཞིན་ལོ་རྒྱུས་ཟབ་ཅིང་རྒྱ་ཆེ་བ་ཞིག་བདག་ལྟ་བུས་འདྲི་བ་རྔོ་མ་ཐོགས་ཀྱང་། ཐུགས་ཀྱི་དགོངས་པ་ཁྱད་པར་ཅན་རྫོགས་པའི་ཕྱིར་དང་། གང་དག་མ་དད་པ་དག་དད་པར་བྱ་བའི་ཕྱིར་དང་། དད་པ་དག་ཀྱང་དད་པའི་དངོས་པོ་ཕྱི་ཕྱིར་གོང་འཕེལ་དུ་འགྱུར་བའི་ཕྱིར་དང་། རང་གཞན་ཀུན་གྱི་རྒྱུད་ལ་ཡེ་ཤེས་གཟིགས་པའི་བྱིན་རླབས་ཁྱད་པར་ཅན་ཅི་དགར་འཇུག་པ་སོགས་དགོས་པ་དང་ཉིང་དགོས་བསམ་གྱིས་མི་ཁྱབ་པ་ཉིད་ཀྱི་ཕྱིར། ཟབ་ཡངས་ཡོན་ཏན་རྒྱ་མཚོའི་བརྗོད་བྱའི་རང་བཞིན་ལས། རྗོད་བྱེད་རང་བློས་གང་ཟིན་ཙམ་ཞིག་འབྲི་ན། སྐུ་འཁྲུངས་པའི་ཡུལ་ནི། དེའང་།
ཚུལ་གསུམ་གསལ་རྒྱན་ལས། དེ་ཡི་གནས་ནི་སྟུག་པོ་བཀོད་པ་སྟེ། ། མི་མཇེད་འཇིག་རྟེན་ཁམས་སོགས་དུ་མ་ཞིག ། ནང་དུ་ཚུད་པ་མེ་ཏོག་རྒྱན་གྱིས་བརྒྱན། ། དེ་འདྲ་དུ་མ་ནང་དུ་ཚུད་པ་ནི། ། རྒྱ་མཚོ་ཞེས་བྱ་ལོངས་སྐུའི་ཕྱག་ན་གནས། ། ཞེས་པ་ལྟར། སྟོན་པ་རྣམ་པར་སྣང་མཛད་གངས་ཅན་མཚོའི་ཕྱག་མཐིལ་གྱི་ལྷུང་བཟེད་སྤོས་ཆུས་ཡོངས་སུ་གང་བའི་རྒྱ་མཚོ་ཆེན་པོའི་དབུས་སུ། པདྨའི་སྡོང་པོ་ཆེན་པོ་རྒྱ་ཁྱོན་རབ་ཏུ་ཡངས་པ་སྐྱེས་པ་ལ། མེ་ཏོག་པདྨ་ཉི་ཤུ་རྩ་ལྔ་ཐོ་བརྩེགས་སུ་ཡོད་པའི་མེ་ཏོག་རེ་རེའི་སྟེང་དུ་འཇིག་རྟེན་གྱི་ཁམས་རེ་རེ་ཡོད་པར་གསུངས་པའི།
པདྨ་བཅུ་གཉིས་ཡར་མར་དུ་བརྩིས་པའི་དབུས་བཅུ་གསུམ་པའི་སྟེང་ན་གནས་པའི་འཇིག་རྟེན་གྱི་ཁམས། སྤྲུལ་པའི་སྐུ་སྟོན་པ་ཤཱཀྱའི་རྒྱལ་པོའི་གདུལ་ཞིང་མི་མཇེད་འཇིག་རྟེན་གྱི་ཁམས་འདི་ལ་རི་རབ། གླིང་བཞི། གླིང་ཕྲན། ལྕགས་རི་དང་བཅས་པ་ཡོད་པའི་གླིང་བཞི་གླིང་ཕྲན་གཞན་ལས་ཁྱད་པར་དུ་འཕགས་པ་འཛམ་གླིང་ལས་ཀྱི་ས་པ་འདི་ལ། རིའི་རྒྱལ་པོ་གངས་ཅན། བྲག་གསེར་གྱི་བྱ་སྐྱིབས་ཅན། མཚོ་ཆེན་པོ་མ་དྲོས་པ་རྫིང་བུ་དལ་གྱིས་འབབས་པ། ཤིང་སཱ་ལའི་རྒྱལ་པོ་ལ་སོགས་པ་ཡུལ་གྱི་བཀོད་པ་ངོ་མཚར་ཅན་དུ་མས་མཛེས་ཤིང་། མ་དྲོས་པའི་འགྲམ་དུ་ཤིང་གི་རྒྱལ་པོ་འཛམ་བུ་ཏྲི་ཤ་ཞེས་བྱ་བ་ལ།
འབྲས་བུ་རོ་མཆོག་བརྒྱ་དང་ལྡན་པ་རྣམས་ཤིན་ཏུ་སྨིན་པར་གྱུར་པས། ཆུ་ནང་དུ་ལྷུང་བ་ན། ཛམ་ཞེས་བྱ་བའི་སྒྲ་བྱུང་བ་ལས་མཚོན་ཏེ། འཛམ་བུའི་གླིང་དུ་བཏགས་པ་འདི་ལ་གྲོང་ཁྱེར་ཆེན་པོ་ལྔ་བརྒྱ། ལྗོངས་ཆེན་པོ་བཅུ་དྲུག ཡུལ་ཕྲན་སྟོང་། ཡུལ་ཆེན་སོ་གཉིས། གནས་ཉེར་བཞི། དུར་ཁྲོད་ཆེན་པོ་བརྒྱད། མི་རིགས་སུམ་བརྒྱ་དྲུག་ཅུ།
སྐད་རིགས་བདུན་བརྒྱ་ཉི་ཤུ་སོགས་བསམ་གྱིས་མི་ཁྱབ་པ་ཡོད་པའི། ཤར་ཕྱོགས་ན་རྒྱ་ནག་དང་ཁྲི་བརྟན། རྒྱ་ནག་ཏུ་མཁྱེན་རབ་ཀྱི་བདག་པོ་འཕགས་པ་འཇམ་དཔལ་གྱི་ཕོ་བྲང་རི་བོ་རྩེ་ལྔ། ལྷོར་རྒྱ་གར་དང་ཁ་ཆེ། རྒྱ་མཚོའི་འགྲམ་ན་འཕགས་མཆོག་ཕྱག་ན་པདྨའི་ཕོ་བྲང་རི་བོ་གྲུ་འཛིན། ནུབ་ཏུ་སྟག་སྡེ་དང་གཟིག་ཡིན། རིག་འཛིན་གྲུབ་པའི་དབང་པོ་རྣམས་དགྱེས་རྒུར་སྤྱོད་པའི་གནས་མཆོག་ཨཽ་ཌི་ཡ་ན། བྱང་དུ་ཁྲམ་དང་གེ་སར། ཆོས་རྒྱལ་རིགས་ལྡན་རིམ་པར་བྱོན་པའི་གནས་ཤམྦྷ་ལར་ཆ་བསགས་ཀྱི་ཕོ་བྲང་གྲོང་ཁྱེར་བྱེ་བ་དགུ་བཅུ་དང་བཅས་པ་ཡོད་པའི་ཡུལ་གྱི་བྱེ་བྲག་སྤུར་རྒྱལ་བོད་དུ་གྲགས་པ་གངས་རི་དཔལ་དང་ལྡན་པས་བསྐོར་བའི་ལྗོངས། འཕགས་མཆོག་སྤྱན་རས་གཟིགས་ཀྱི་གདུལ་བྱའི་ཞིང་དུ་གྱུར་པ་ནི།
པདྨ་དྲྭ་བ་ཅན་གྱི་རྒྱུད་ལས། སྔོན་ཚེ་འདས་དུས་བསྐལ་པ་ནི། ། བྱེ་བ་ཕྲག་བརྒྱའི་སྔ་རོལ་ན། ། བདེ་གཤེགས་རྫོགས་སངས་རྒྱས་ཀྱི་མཚན། ། ཚེ་དཔག་མེད་ཅེས་འཇིག་རྟེན་དུ། ། སྟོན་པ་བྱུང་བར་བདག་གིས་མནོས། ། དེ་ཚེ་ཕྱོགས་བཅུའི་སངས་རྒྱས་ཀྱིས། ། བདག་ལ་དབང་བསྐུར་ལུང་བསྟན་མཛད། ། ཕྱིས་ནི་འདྲེན་པ་ཤཱཀྱ་ཞེས། ། མི་མཇེད་འཇིག་རྟེན་ཁམས་འཁྲུངས་ཚེ། །
མི་ཡུལ་ལས་ཀྱང་ཁྱད་པར་དུ། ། ཡི་དྭགས་གླིང་དུ་སྐྱེས་པ་འགའ། ། བསྟན་ལ་འདུད་འཕེལ་བྱ་བའི་ཕྱིར། ། མཚན་མོ་མུན་ནག་སྤྲིན་རུམ་དུ། ། སྐད་ཅིག་གློག་འགྱུ་ཇི་ལྟ་བར། ། རིག་སྔགས་འཆང་བ་གདོང་བཅུ་གཅིག ། ཡན་ལག་སྟོང་དང་ལྡན་པ་ལ། ། སྤྱན་ནི་ཆིག་སྟོང་སུམ་ཅུ་པའི། ། ཚེ་དང་ལྡན་པའི་སྐུ་འབྱུང་འགྱུར། ། ཞེས་ཤཱཀྱ་སེངྒེའི་བསྟན་པ་ལ།
བོད་ཡུལ་ཡི་དྭགས་ཀྱི་གླིང་སྤྱན་རས་གཟིགས་ཕྱག་སྟོང་སྤྱན་སྟོང་གི་གདུལ་ཞིང་དུ་གསུངས་པ་ལྟར། མཁས་པའི་དབང་པོ་འགོས་ལོ་གཞོན་ནུ་དཔལ་བས། ཐུགས་རྗེའི་དབང་པོས་བྱིན་བརླབས་གསེར་གྱི་ས་གཞི་བརྡལ་བ་གངས་རིའི་ཕྲེང་མཛེས་ཁོར་ཡུག་ཅན། ། ཉེས་པའི་གདུང་བྲལ་ཚུལ་ཁྲིམས་མ་དྲོས་ལས་འོངས་འདུས་པའི་རྒྱུན་དག་ཆད་པ་མེད་པར་འབབས། ། བཤད་དང་སྒྲུབ་པའི་རིན་ཆེན་གྱིས་གང་མཁས་པའི་རྟ་གདོང་དག་ལས་ཆོས་ཀྱི་སྒྲ་ཆེན་སྒྲོགས། ། མཐའ་དག་ལེགས་པའི་འབྱུང་གནས་གངས་ཅན་འདི་ནི་རྒྱ་མཚོ་ཆེ་འདྲ་མཁས་པས་བསྔགས་པར་འོས། ། ཞེས་གསུངས་པ་ལྟར་ཡོན་ཏན་རིན་པོ་ཆེའི་ཚོགས་ཀྱིས་མངོན་པར་གང་བའི་ཡུལ་ཡི་དམ་གྱི་ལྷའི་བྱིན་རླབས་རྒྱུད་ལ་ཞུགས་པའི་མཚན་མ་གསལ་བྱེད་དུ་བྱིས་པ་དག་གིས་ཀྱང་། ཨོཾ་མ་ཎི་པདྨེ་ཧཱུྃ། ཞེས་གསུང་མཆོག་ཡི་གེ་དྲུག་པའི་སྒྲ་རང་བྱུང་དུ་སྒྲོགས་པ། ཡུལ་ཉི་ཤུ་རྩ་བཞིའི་ཡ་གྱལ།
རྒྱལ་བསྟན་རིན་པོ་ཆེའི་སྲོག་གནས་པས་ཆོས་ཚིགས་ཀྱིས་ཕྱེ་བའི་ཡུལ་དབུས། གངས་ཅན་ནམ། བོད་དུ་གྲགས་པ་འདི་ལ། སྟོད་ན་མངའ་རིས་སྐོར་གསུམ། སྨད་ན་མདོ་ཁམས་སྒང་གསུམ། བར་ན་དབུས་གཙང་རུ་བཞི་སོགས་ཡོད་པ་ལས། གཙང་གི་གཡས་རུ། དེ་ལ་སྔོན་གྱི་དུས་ན་བོད་དབུས་གཙང་གི་ཆ་ལ། སྟོང་སྡེ་བཞི་བཅུ། སྟོང་བུ་ཆུང་བཞི་དང་བཅས་པའི་དབྱེ་བ་མཛད་པའི་ཚེ།
ཁྱུང་པོ། སྤ་ཚབ། ལངས་པ། འགོས་རྣམས་ལ་སྟོང་སྡེ་གཉིས་གཉིས། སླེ་བྱ་ལ་སྟོང་བུ་ཆུང་གཅིག་དང་བཅས་ཡོད་པ་ལས། སླེ་བྱའི་སྟོང་སྡེར་གཏོགས་པ། རྒྱ་མཚོ་ཞེས་བྱ་བ་ཨོ་རྒྱན་ཆེན་པོས་བྱིན་གྱིས་བརླབས་པའི་སྒྲུབ་གནས་སོག་པོ་འཛུར་ཁུང་དང་ཧ་ཅང་མི་རིང་ཞིང་། འགྲོ་བའི་གདུང་སེལ་རང་བྱུང་ཁྲུས་ཀྱི་རྫིང་བུ་དང་འདབ་འབྱོར་བ། མི་རྣམས་དཔའ་རྩལ་དང་ལྡན་པ། གཡོ་སྒྱུ་མེད་ཅིང་བཟོད་བསྲན་ཆེ་ལ་བློ་བརྟན་པ།
གཤོང་ཞིང་དང་གམ་འབྲོག་ཟུང་དུ་སྤྱོད་པས་ལོངས་སྤྱོད་ཆེ་བ། དེ་ལྟ་བུའི་ཡུལ་གྱི་བྱེ་བྲག་ལོ་ཚ་ཞེས་བྱ་བ་ནི་བདག་ཉིད་ཆེན་པོ་འདིའི་འཁྲུངས་ཡུལ་ཡིན་ལ། ཁྱབ་བདག་རྡོ་རྗེ་འཆང་ཆེན་པོ་འདི་ཉིད་མིའི་ཟློས་གར་དུ་བཞེངས་པའི་གདུང་རུས་ནི། བོད་སྔ་རབས་པའི་བཤད་སྲོལ་བོད་ཡུལ་མ་སངས་ཀྱིས་བཟུང་བའི་ལོ་རྒྱུས་ལས་བསྙད་དེ་བོན་གྱི་ལུགས་ལྟར་འཆད་ན། རྒྱལ་རབས་ཁུག་པ་ཞེས་བྱ་བའི་བསྟན་བཅོས་ལས། བོད་མི་རྒྱུད་དྲུག་ཏུ་གྲོལ་བ་ནི། ཞེས་སོགས་རྒྱ་ཆེར་བཤད་པའི་དོན། བོད་མི་ཁྲི་མཐོ་ཞེས་བྱ་བར་སྲས་དྲུག་བྱུང་བ་ནི་དབྲ་འབྲུ་ལྡང་གསུམ་སྒ་དང་བཞི།

ནུ་བོ་དཔའ་རྡ་གཉིས་དང་དྲུག་བྱུང་བ་ལ། ཆེ་རྒྱུད་གོང་ནས་མ་ཤོར་བ། ། ཕུ་བོ་ལྡོང་གི་མི་རྒྱུད་ཡིན། ། ཞེས་གསུངས་པའི་ཕུ་བོ་ལྡོང་ལས་གྱེས་པ་ལ་རུས་ཆེན་བཅོ་བརྒྱད་ཡོད་པར་གྲགས་ཏེ། རླངས་ཀྱི་བོ་ཏི་བསེ་རུ་ལས། ། ཆེ་བ་སྨུག་པོ་ཆུང་ལྡོང་ལ། ། ཆེ་དྲུག་བཙན་དྲུག་རྒྱུད་པ་བྱུང་། ། ང་ཆེ་རུས་ཆེན་བཅོ་བརྒྱད་ཡོད། ། ཅེས་གསུངས་པའི་བཅོ་བརྒྱད་ཀྱི་དང་པོའི་ནང་གསེས་ལས་བརྒྱུད་པ་མང་དུ་འཕེལ་བའི། ལྕོག་རྩེ། ལྕོག་རོ།
འབྲོ། ཁྱུང་པོ། ཟངས་དཀར། འ་ཞྭ་སྟེ་དྲུག་གིས་མངའ་རིས་སྐོར་གསུམ་བཟུང་བར་བཤད་པའི་འ་ཞྭ་སྟེ། རྒྱལ་སྲིད་བོན་བཞིན་སྐྱོང་བའི་རྒྱལ་པོ་ཞིག་ཡིན་པ་ལ། བོད་སྤྱི་ལ་དབང་བའི་རྒྱལ་པོ་གཉའ་ཁྲི་བཙན་པོའི་མངའ་འབངས་སུ་གྱུར་ཏེ། རྗེ་དང་གཉེན་བསྲེས་པས་དབོན་ཞང་དུ་སོང་། བོན་གྱི་གྲུབ་ཐོབ་ཤ་སྟག་ཏུ་བྱུང་ཞིང་། བླའི་མཆོད་གནས་སུ་བཀུར་བའི་ཆེ་གཉེན་བཙུན་གསུམ་འཛོམ་པའི་རྒྱལ་པོའི་གདུང་དྲི་མ་མེད་པ་ལས་རིམ་གྱིས་བྱུང་བ་ལགས། ཆོས་ལུགས་ལྟར་འཆད་ན།
འཇམ་དཔལ་རྩ་བའི་རྒྱུད་ལས། ང་ནི་འདས་ནས་ལོ་བརྒྱ་ན། ། ཁ་ཡི་ལྗོངས་སུ་མཚོ་བྲི་ནས། ། སཱ་ལའི་ནགས་ནི་འབྱུང་བར་འགྱུར། ། ཞེས་གསུངས་པ་ལྟར། བོད་ཡུལ་འདི་ཉིད་དང་པོ་ཆུས་ཡོངས་སུ་གང་བ་ལས་རིམ་གྱིས་བྲི་སྟེ་སཱ་ལའི་སྨན་ལྗོངས་སུ་གྱུར་པའི་སྟོད་དུ་གླང་པོ་དང་རི་དྭགས། བར་ན་རི་དྭགས་དང་སྤྲེའུ། སྨད་ན་སྤྲེའུ་དང་བྲག་སྲིན་གྱིས་བཟུང་སྟེ་གནས་པ་ལས། འཕགས་མཆོག་ཕྱག་ན་པདྨོ་དང་རྒྱལ་ཡུམ་ཕྲིན་ལས་ལྷ་མོའི་ཐུགས་རྗེའི་འཇུག་པ་མཆོག་ཏུ་ཟབ་པས། སྤྲེའུ་དང་བྲག་སྲིན་མོ་འདུས་པ་ལས་མིའི་འགྲོ་བ་བྱུང་ཞིང་།
དེ་དག་ལས་རིམ་བཞིན་རུས་ཆེན་བཞིའམ། མིའུ་གདུང་དྲུག་ཏུ་གྲགས་པའི་ནང་ཚན་ལྷ་རིགས་འ་ཞྭའི་རྒྱལ་པོ་ཞེས། རྒྱལ་བརྒྱུད་གཙང་མ་ཞིག་རིམ་གྱིས་བོད་རྒྱལ་པོའི་མངའ་འོག་ཏུ་གྱུར་ཅིང་། རྗེ་དང་གཉེན་བསྲེས་པས་དབོན་ཞང་དུ་གྱུར། རྒྱ་བོད་དབོན་ཞང་གཉིས་བསྡུམ་པའི་ཚེ་ནང་རྗེར་གྱུར་པས་དབོན་འ་ཞྭ་རྗེ་ཞེས་རྡོ་རིང་གི་ཡི་གེར་གསལ་བ་དེའི་གདུང་རྣམ་པར་དག་པ་ལས་རིམ་གྱིས་བྱུང་བ་ལགས། ཡང་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་ཞབས་ཀྱི་གསུང་ལས། འོད་གསལ་ལྷར་བབས་ཁྲེལ་དང་ངོ་ཚ་ཕྱི་ཐག་ལྡན་པ་ང་། ། ངོ་ཚ་ཆེས་པས་དཔོན་སྐྱའི་ཟླ་ལ་མ་ཆུད་པད་གསུང་དང་། ། ཕ་རྗེས་སྙོགས་ཕྱིར་ངོ་ཚ་དམ་ཚིག་ཕྱི་ཐག་གང་རིང་བྱེད། ། ལེགས་པར་བརྟགས་ན་ད་ལྟའི་ཆེ་ཆེ་ཚོས་འགྲན་པས་དོ་བ་ཡང་མེད། །
ངོ་མ་ཤེས་ན་འ་ཞྭའི་རྒྱལ་པོ་ཁོ་ཡིན་པད་གསུང་དང་། ། ངོ་མ་ཤེས་ན་གནས་གསར་སྟོང་དཔོན་ཁོ་ཡིན་པད་གསུང་དང་། ། ཞེས་འབྱུང་བ་ལྟར། འོད་གསལ་ལྷ་ལས་བབས་པའི་གཏམ་རྒྱུད་ནི། དེའང་སྔོན་གྱི་དུས་ན་ཡུལ་མངའ་རིས་ཀྱི་ལྗོངས་ན་སྤྱི་ལ་དབང་བའི་རྒྱལ་པོ་མེད་པར་གླང་པོ་ཆེ་ཅང་ཤེས་རྒྱན་གྱིས་སྤྲས་ནས་སྣར་བུམ་པ་བཟང་པོ་བཅུད་ཀྱིས་གང་བ་ཐོགས་ཏེ་རྒྱལ་པོ་འཚོལ་བ་ལ་འབོད་པར་བྱེད་དོ། ། དེའི་ཚེ་ཡུལ་ཁམས་དེ་ཉིད་འདུལ་སྐྱོང་གི་དུས་ལ་བབས་པར་མཁྱེན་ནས་ལྷའི་བུ་མཚན་དང་ལྡན་པ་ཞིག་མི་ཁྲོམ་དམར་ནག་འཁྱིལ་པའི་དབུས་སུ་བབས་ཤིང་། དེ་མ་ཐག་གླང་པོ་ཅང་ཤེས་ཀྱིས་བུམ་པ་དབུ་ཐོག་ཏུ་བཞག་ཅིང་རྒྱལ་པོར་དབང་བསྐུར། མིའི་གྲིབ་ཀྱིས་སྤྱན་གཅིག་མི་གསལ་བར་གྱུར། དེས་ན་ནམ་མཁའ་ལས་བབས་ཤིང་། སྤྱན་གཅིག་མི་གསལ་བས།
མེས་པོ་ནམ་མཁའ་སྤྱན་གཅིག་ཏུ་གྲགས་ཤིང་། དེ་ལས་རིམ་གྱིས་འཕེལ་བ་ཡིན་ཞེས་པའི་ལོ་རྒྱུས་ཀྱང་སྣང་ལགས། གང་ལྟར་ཁྱབ་བདག་མགོན་པོ་བསོད་ནམས་མཆོག་ལྡན་ཡན་ཆད་རྣམ་ཐར་སྔ་མ་རྣམས་སུ་གསལ་ཞིང་། དེའི་སྐུ་མཆེད་ལ། འ་ཞྭ་ནམ་མཁའ་དོན་གྲུབ་དབང་པོ་དང་། ལྕམ་གཅིག་བྱུང་བ་ནམ་མཁའ་དོན་གྲུབ་དབང་པོ་ནི་ཡབ་མེས་ཀྱི་རྣམ་ཐར་ཁོ་ན་ལྷུར་མཛད་དེ་ཕྱི་དཔའ་མཛངས་ཀྱི་སྤྱོད་པས་སྲིད་ཀྱི་འཛིན་སྐྱོང་ལ་མཁས་པ། ནང་དུ་རིམ་གཉིས་ཀྱི་རྣལ་འབྱོར་ལ་ཐུགས་གཞོལ་བས་གྲུབ་པའི་དབང་ཕྱུག་ཆེན་པོ་དང་། ལྕམ་སྲིང་མ་དེའང་འཁོར་བའི་གནས་ཚུལ་འབར་བའི་མེ་འོབས་ལྟར་གཟིགས་ཏེ། ཚེ་འདིའི་བདེ་སྐྱིད་སྙན་གསུམ་མཆིལ་མའི་ཐལ་བ་ལྟར་བོར་ནས་གསང་ཆེན་ཟབ་མོའི་སྒྲུབ་པ་རྩེ་གཅིག་ཏུ་མཛད་པའི་རང་བྱུང་གི་རྣལ་འབྱོར་མ་ཆེན་མོ་ཞིག་ཡོད་ཅེས་གསུངས་ལ། ནམ་མཁའ་དོན་གྲུབ་དབང་པོའི་སྲས་སུ་འ་ཞྭ་མཁྱེན་རབ་རྣམ་རྒྱལ་དང་།
ལྕམ་སྲིང་མ་མཁྱེན་རབ་བློ་ལྡན་གཉིས་འཁྲུངས་པར། འ་ཞྭ་མཁྱེན་རབ་རྣམ་རྒྱལ་རང་བྱམས་ཆེན་དུ་ཆོས་སྒོར་འཇུག་པ་གནང་། ལྕམ་སྲིང་མའང་ཆོས་སྒོར་དུ་འཇུག་བཞེད་ལ། སྡེ་པ་བཀྲ་ཤིས་རྩེ་པའི་བདག་མོར་ནན་གྱིས་ཞུ་བ་མཛད་པར། བཀྲ་ཤིས་ཆོས་སྡེའི་ཡོན་བདག་གི་རྩ་བར་སོང་གཤིས་ཞལ་གྱིས་བཞེས་ཀྱང་། སླར་བཀྲ་ཤིས་རྩེ་པ་བློ་འགྱུར་ཏེ་བདག་མོ་གཞན་ནས་བསུས་པས། འཇིག་རྟེན་ལུགས་སྲོལ་གྱི་བོར་རྣམས་ཚང་མ་བཞེས་པ་རྣམས་ལ་གཙོ་བོར་བརྟེན་ནས་བཀྲ་ཤིས་ཆོས་སྡེར་དཀྱིལ་འཁོར་ཉི་ཤུ་རྩ་གསུམ་གྱི་སྒྲུབ་མཆོད་འཛུགས་པར་མཛད། ལྕམ་སྲིང་མ་དེ་ཉིད་ཀྱང་དགེ་ཚུལ་གྱི་སྡོམ་པ་བཞེས་ཏེ་བཀྲ་ཤིས་ཆོས་སྡེའི་བླ་བྲང་རང་དུ་གཏན་ཆགས་ཤིང་། བཟོའི་རིག་བྱེད་ལ་ཐུགས་རབ་ཕུལ་དུ་ཕྱིན་པའི་ཕྱག་རྗེས་ཀྱང་མང་ཞིང་། བི་ཤྭ་ཀརྨའི་ཁེངས་པ་འཕྲོག་པར་ནུས་པ་ཤ་སྟག་མཆིས།
ཐུན་བཞིའི་རྣལ་འབྱོར་ལ་ཐུགས་འགྲུས་ཤིང་། ཡབ་མེས་ཀྱི་སྲུང་མ་རྩིས་མགོན་ལྷ་ཆེན་དཔལ་འབར་འཁོར་བཅས་ཀྱི་བསྐང་བ་སོགས་ཆོས་སྤྱོད་ཀྱི་རིགས་ཀྱང་རྟག་འགྲུས་སུ་མཛད། འདི་ལ་ད་ལྟ་ཞབས་དྲུང་མཁྱེན་དྲུང་བཞེས་ངག་རྒྱུན་ལ་སྣང་བ་མཁྱེན་རབ་བློ་ལྡན་ཞེས་པའི་མཚན་ཟུར་ཡིན་ནམ་སྙམ། དེའང་རིག་འཛིན་ཡོངས་འདུས་ལས། ཆོས་ཀྱི་གྲྭ་འབྱུང་དམ་ཚིག་མ་གཙང་ན༔ ཕོ་བདུད་འཁྲུགས་པས་ཉེར་གཅིག་གྲི་རུ་འཆི༔ ཞེས་པའི་ལུང་བསྟན་དུས་བབས་ཀྱི་སྡེ་པ་བཀྲ་ཤིས་རྩེ་པ་རྡོ་རྗེ་འཆང་ཁུ་དབོན་དེ་དག་ལ་ཡིད་གཉིས་ཀྱི་འཁྱོགས་ལ་འཕྱང་བའི་སྤྱོད་ཚུལ་ཅི་རིགས་བྱུང་བར་བརྟེན། སྡེ་པ་དངོས་གྲུབ་རྡོ་རྗེ་མཚོན་ཁར་གུམས་ཤིང་། མི་ནོར་དཔུང་བཅས་རྩ་བརླག་གིས་མིང་ཙམ་དུ་གྱུར་པ་ཀུན་གྱི་མིག་སྔར་སོན་པ་འདི་ཉིད་ལགས། གང་ལྟར་དབྱིངས་པ་བསོད་ནམས་ཆོས་འཕེལ་ནས།
རོང་བྱམས་ཆེན་གྱི་བཙུན་པ་དེ་སློག་པས་རིགས་རྒྱུད་སྤེལ་དགོས་ཚུལ་གནང་བ་དགོངས་པ་ནན་ཞུས་མཛད་པར། སྡེ་སྲིད་ནས་བླ་མའི་དབུ་ཚུགས་ལ་ཨང་། ཁྱེད་རྣམས་རིགས་རྒྱུད་གཞན་དང་མ་འདྲ་བས་རིགས་རྒྱུད་དེ་ཆད་ན་མི་འོང་བར་འདུག་བསམ་པ་ཡིན་ཞེས་གསུངས་ཤིང་། ཁྲོལ་ཆ་མ་གནང་བར་བརྟེན། དཔོན་མཁྱེན་རབ་རྣམ་རྒྱལ་ལ་སླར་ཡང་སྲིད་སྐྱོང་གི་ཐུགས་འགན་བཞེས་དགོས་ཤར་ཞིང་། རྒྱལ་དབང་ཐམས་ཅད་མཁྱེན་པ་ལྔ་པ་ཆེན་པོའི་ཞབས་འབྲིང་དུ་བཞུགས། གོང་དུའང་མི་སྣར་ལན་འགའ་ཞིག་ཕེབས། བཀའ་འབུམ་རྣམས་ལ་བྲིས་ཞུས་མཛད་པས་མཚོན་ཞབས་འགྱུར་ལ་མཁོ་བ་བཅས། ཟབ་རྒྱས་ཀྱི་གདམས་པ་བསམ་གྱིས་མི་ཁྱབ་པ་དང་། ལྷ་ལྡན་དུ་ཀརྨ་ཤག་ཆེན་གྱི་ས་རིས་འཛིན་བདག་མཛད་པ་སོགས་ལུགས་གཉིས་ཀའི་སྒོ་ནས་བཀའ་དྲིན་ཆེན་པོས་བསྐྱངས་ཤིང་།
ལྷག་དོན་ཐུགས་རྗེ་ཆེན་པོའི་དམར་ཁྲིད་སྩལ་བས་ཉམས་རྟོགས་འཁྲུངས་པ་སོགས་ཀྱི་བསྔགས་བརྗོད་དང་བཅས་ཁྱིམ་པའི་རྡོ་རྗེ་འཛིན་པ་ཁོ་ནར་ངེས་ཤེས་རྙེད་པའི་ཐུགས་མཐོང་མཛད། རང་གི་མེས་པོ་རྡོ་རྗེ་འཆང་དབང་ཕྱུག་རབ་བརྟན། ཁྱབ་བདག་མགོན་པོ་བསོད་ནམས་མཆོག་ལྡན་དང་། རྒྱལ་དབང་ཐམས་ཅད་མཁྱེན་པ་ཆེན་པོ་ངག་དབང་བློ་བཟང་རྒྱ་མཚོ། ཟུར་ཁྱབ་བདག་ཆོས་དབྱིངས་རང་གྲོལ། ཞྭ་ལུ་མཁན་ཆེན་རིན་ཆེན་བསོད་ནམས་མཆོག་གྲུབ། རིག་འཛིན་ཆེན་པོ་ཀུན་བཟང་པདྨ་ཕྲིན་ལས། བཅོ་བརྒྱད་ཆོས་རྗེ་མཁྱེན་རབ་བྱམས་པ་ངག་དབང་ལྷུན་གྲུབ་སོགས་གྲུབ་མཐའི་རིས་སུ་མ་ཆད་པའི་ཡོངས་འཛིན་རྣམས་ལས་ཟབ་རྒྱས་ཀྱི་གདམས་པ་རྒྱ་ཆེར་གསན་ཞིང་ཉམས་བཞེས་ལ་བརྩོན་པར་མཛད། ལན་ཅིག་སྐྱིད་སྨད་ཕྱོགས་ནས་པོ་ཏཱ་ལར་ཕེབས་སྐབས་ཤིག་དཔོན་གཡོག་རྣམས་ཀྱི་ཐད་དུ་ཐོག་བབས་པ་ཕཊ་སྒྲ་དང་བཅས་སྡིགས་མཛུབ་ཀྱིས་བཟློག་པར་མཛད་ཅིང་དེའི་གནས་ཚུལ་རིམ་གྱིས་སྙན་དུ་སོན་པས་གོང་ཞབས་རིན་པོ་ཆེས་འ་ཞྭ་ཐོག་རྡུགས་མ་ཞེས་ཐུགས་གཙིགས་ཆེ། ལྷག་པར་ཟུར་ཀུན་མཁྱེན་ཆོས་དབྱིངས་རང་གྲོལ་ལ་ཞང་བཀའ་རྒྱའི་སྐོར་ཡོངས་སུ་རྫོགས་པར་གསན་པ་ལས་བརྒྱུད་དེ།
ཆོས་རྒྱལ་གཏེར་བདག་གླིང་པས་གསན་ཞིང་། དེ་ལས་རྒྱ་ཆེར་འཕེལ་བ་དེང་སང་གི་བར་དུ་མ་ཉམས་པར་བཞུགས་པས་གཡུ་བྲག་འགྲོ་བའི་མགོན་པོའི་རྗེས་སུ་འཇུག་པ་རྣམས་དད་པའི་ཉི་གཞོན་གྱིས་བསྐྱོད་པའི་ལག་པའི་ཀུན་ད་ཟུམ་པར་རིགས། དེ་ལྟར་ཁྱིམ་པའི་རྡོ་རྗེ་འཛིན་པ་ཆེན་པོ་དེ་ཉིད་ཀྱི་ཁབ་ཏུ་ཚོང་འདུས་དཔོན་ས་དང་། ལྷ་ལྡན་ཀརྨ་ཤག་ཆེན་གྱི་དཔོན་ས་འབལ་ཡག་གཉིས་བཞེས་པ་ལས། དང་པོ་ལ། སྲས་ནམ་མཁའ་བསོད་ནམས་དབང་རྒྱལ་དང་། སྲས་མོ་གཅིག་བཅས་འཁྲུངས། ཕྱི་མ་ལ་སྲས་ཀུན་དགའ་བསྟན་པའི་རྒྱལ་མཚན་དང་། ཞབས་དྲུང་ནམ་མཁའ་དོན་གྲུབ་རྒྱལ་པོ། སྲས་མོ་གཅིག་བཅས་འཁྲུངས་པའི།
གཅེན་ནམ་མཁའ་བསོད་ནམས་དབང་རྒྱལ་ནི་དགེ་སློང་ནམ་མཁའི་སྙིང་པོའི་སྤྲུལ་པར་གྲགས། རྒྱལ་དབང་ཐམས་ཅད་མཁྱེན་གཟིགས་ངག་དབང་བློ་བཟང་རྒྱ་མཚོའི་དྲུང་དུ་དགེ་བསྙེན་གྱི་སྡོམ་པ་བཞེས་ཤིང་། སླར་བསྙེན་པར་རྫོགས་པའི་མཚན་ངག་དབང་བློ་གསལ་མཆོག་ལྡན་དུ་གསོལ། གཞན་ཡང་གསང་སྔགས་གསར་རྙིང་གི་དགེ་བའི་བཤེས་གཉེན་དུ་མ་བསྟེན་ཅིང་། ཁྱད་པར་ཀུན་མཁྱེན་ལྔ་པ་ཆེན་པོ་དང་། ཞྭ་ལུ་མཁན་རིན་པོ་ཆེ་རིན་ཆེན་བསོད་ནམས་མཆོག་གྲུབ་ཀྱི་བཀའ་དྲིན་ལས། གསུང་ངག་སློབ་བཤད་ལུང་ཕྱག་བཞེས་དང་བཅས་པ། དམར་པོ་སྐོར་གསུམ། མཁའ་སྤྱོད་སྐོར་གསུམ། བསྟན་སྲུང་སྐོར་ཕྲ་ཞིབ་དང་བཅས་པ་སོགས་གསང་ཆེན་ཁའུ་བྲག་རྫོང་པའི་ཡབ་ཆོས་རྣམས་བུམ་པ་གང་བྱོའི་ཚུལ་དུ་གསན་ཞིང་།
བཀའ་བརྒྱད་སོགས་གསང་ཆེན་རྙིང་མའི་ཆོས་སྐོར་ཡང་རྒྱ་ཆེ་བ་གསན། བསྙེན་སྒྲུབ་ཡུན་རིང་མཛད་པས་ཉམས་རྟོགས་ཀྱི་མྱུ་གུ་གོང་འཕེལ་དུ་འཁྲུངས། བཀྲ་ཤིས་ཆོས་སྡེའི་མཁན་ཆེན་རྡོ་རྗེ་འཆང་གི་སེང་ཁྲིར་ཞབས་སེན་བཀོད་དེ། གདུལ་བྱའི་མོས་བློ་དང་འཚམས་པའི་ཆོས་ཀྱི་འཁོར་ལོ་བསྐོར་ཞིང་། བཀྲ་ཤིས་ཆོས་སྡེའི་བླ་མ་ལྷ་ཁང་ལ་གསར་བཟོ་དང་མཚུངས་པའི་ཞིག་གསོ་ཕུན་སུམ་ཚོགས་པར་མཛད། སྐྱབས་མགོན་ཐམས་ཅད་མཁྱེན་གཟིགས་ངག་དབང་བློ་བཟང་རྒྱ་མཚོས་ཆོས་སྲིད་ཀྱི་བཀའ་དྲིན་མངོན་པར་ལྕི་བས་བསྐྱངས་ཏེ། གནས་གསར་དབོན་རིན་པོ་ཆེ་ཞེས་བཀུར་སྟི་བླ་ན་མེད་པས་གཟེངས་བསྟོད་དེ་སློབ་བཤད་བསྟན་པའི་སྲོག་གཟུང་བར་དགོངས་ཀྱང་། དུས་ཀྱི་སྐལ་བས་མི་རིང་བར་ཉང་སྟོད་གནས་གསར་རྒྱལ་ཁང་བླ་བྲང་དུ་ངོ་མཚར་བའི་ལྟས་དང་བཅས་ཏེ་དགྱེས་མཛད་རྡོ་རྗེའི་ཐུགས་ཀར་ཐིམ། གཅུང་ཀུན་དགའ་བསྟན་པའི་རྒྱལ་མཚན་ནི་ཐམས་ཅད་མཁྱེན་པ་མཁྱེན་བརྩེའི་དབང་ཕྱུག་གི་རྣམ་འཕྲུལ་དུ་གྲགས། ཐུགས་མཁྱེན་རབ་ཕུལ་དུ་ཕྱིན་པས་ཤེས་བྱ་ཀུན་ལ་མཁས་ཤིང་།
ཐུགས་རྒྱུད་ཞི་ཞིང་དུལ། རིག་འཛིན་ཆེན་པོ་པདྨ་ཕྲིན་ལས་དང་། མཁྱེན་རབ་བྱམས་པ་ངག་དབང་ལྷུན་གྲུབ། རྨོར་ཆེན་རྡོ་རྗེ་འཆང་ཆེན་པོ་སོགས་མཁས་གྲུབ་དམ་པ་མང་དུ་བསྟེན་ནས་གསུང་ངག་སློབ་བཤད། མཁའ་སྤྱོད་སྐོར་གསུམ། དུས་ཀྱི་འཁོར་ལོ། ཆོས་སྲུང་སྐོར་སོགས་ཆོས་བཀའ་བསམ་གྱིས་མི་ཁྱབ་པ་གསན་ཅིང་། ཐུགས་ཉམས་སུ་བཞེས་པས་ཉམས་རྟོགས་ཚད་མེད་པར་འཁྲུངས། རིག་འཛིན་ཆེན་པོ་པདྨ་ཕྲིན་ལས་ཀྱི་དྲུང་དུ་བསྙེན་པར་རྫོགས་པའི་སྡོམ་པ་བཞེས། གསང་ཆེན་བསྟན་པའི་འབྱུང་གནས་བཀྲ་ཤིས་ཆོས་ཀྱི་སྡེ་ཆེན་པོའི་མཁན་པོར་མངའ་གསོལ།
བླ་མ་ལྷ་ཁང་གི་ཤིང་རྩི་དང་། ལྡེབས་རིས་སུ་ལམ་འབྲས་དང་། མགོན་པོ་གཉིས་ཀྱི་བླ་བརྒྱུད། ཆོག་མང་སྒྲུབ་མཆོད་ཀྱི་དཀྱིལ་འཁོར་གྱི་གཙོ་བོ་རྣམས་དང་། གཞན་ཡང་འདོད་ལྷ་མང་བ་བཅས་བཞེངས་པར་མཛད་ཅིང་། གཅེན་ངག་དབང་བློ་གསལ་མཆོག་ལྡན་གྱི་གདུང་རྟེན་གསེར་སྦྱངས་ཀྱི་པ་ཏྲ་འོད་ཀོར་སོགས་ཀྱིས་མཛེས་ཤིང་། དངུལ་ལས་གྲུབ་པའི་རིན་པོ་ཆེ་དུ་མའི་རྒྱན་གྱིས་ཕྱུག་པ། བྱང་ཆུབ་ཆེན་པོའི་མཆོད་རྟེན་བཟོ་བཀོད་ཕུན་སུམ་ཚོགས་པ། འདྲ་སྐུ་རིན་པོ་ཆེ་དང་བཅས་བསྒྲུབ་པར་མཛད། དངུལ་གདུང་རིན་པོ་ཆེ་འདིའི་གཟུངས་གཞུག་ལ་སྟོན་པའི་འཕེལ་གདུང་འཁྲུལ་མེད་དང་།
རྗེ་བཙུན་རྡོ་རིངས་པ་ཆེན་པོའི་སྐུ་ཆོས་ཚང་མ་སོགས་གནས་གསར་པའི་ནང་རྟེན་ཐུགས་གཙིགས་ཅན་དུ་མ་བཞུགས། འཆད་རྩོད་རྩོམ་གསུམ་ལ་འགྲན་ཟླ་དང་བྲལ་ཞིང་གསང་ཆེན་བསྟན་པའི་སྲོག་ཤིང་ཆེན་པོར་བཞུགས་པ་ལས། བསྟན་པ་རིན་པོ་ཆེའི་གེགས་ཆག་བཟློག་ཏུ་མེད་པས་ས་ཕོ་བྱི་བའི་ལོ་བཀྲ་ཤིས་ཆོས་ཀྱི་སྡེ་ཆེན་པོའི་གནས་སུ་ཞག་བདུན་གྱི་བར་དུ་ཐུགས་དམ་ལ་བཞུགས་པ་སོགས་ངོ་མཚར་བའི་ལྟས་ཕུན་སུམ་ཚོགས་པ་དང་བཅས་ཏེ་མཁའ་སྤྱོད་དུ་གཤེགས། རྨོར་ཆེན་ཆོས་ཀྱི་རྒྱལ་པོ་གདན་དྲངས་ཏེ། སྐུ་གདུང་རིན་པོ་ཆེ་ཞུགས་ལ་འབུལ་བ་དང་། འདྲ་སྐུ་བཞེངས་པ་སོགས་དགོངས་རྫོགས་རྣམས་ཞབས་དྲུང་ནམ་མཁའ་དོན་གྲུབ་རྒྱལ་པོ་དང་། ལྕམ་སྲིང་མ་རྗེ་བཙུན་དྲུང་སོགས་ནས་བསྒྲུབ་པར་མཛད། ལྕམ་སྲིང་མ་གཅིག་གྲྭ་ནང་ཁུལ་སྒེར་སྒང་ནས་ཀྱི་སྲིད་འཛིན་དུ་བྱོན། རྗེ་བཙུན་མ་ཀུན་དགའ་ཚུལ་ཁྲིམས་དྲུང་ནི་ཐུགས་མཁྱེན་དཔྱོད་ནམ་མཁའ་ལྟར་ཡངས་པ། ཡབ་མེས་ཀྱི་བཀའ་སྲུང་མཆོད་པ་སོགས་ཐུགས་དམ་ལ་བརྩོན་པ་སྙིང་སྟོབས་དང་ལྡན་པས།
རྡོ་རྗེ་འཆང་ངག་དབང་བློ་གསལ་མཆོག་ལྡན་དག་ཞིང་དུ་གཤེགས་པའི་དགོངས་རྫོགས་རྣམས་ཀྱང་ཕལ་ཆེར་འདི་ཉིད་ཀྱིས་ཐུགས་འགན་བཞེས་ཏེ་མཛད། ཁྱབ་བདག་མགོན་པོ་བསོད་ནམས་མཆོག་ལྡན་གྱི་ཐུགས་དམ་གཟིགས་དཔེ་རྒྱལ་བའི་བཀའ་འགྱུར་རིན་པོ་ཆེ་ཁྱད་འཕགས་བྱིན་ཅན་སོགས་གྲྭ་ཚང་དུའང་སྦྱོར་འཇགས་རྒྱ་ཆེར་མཛད། ཆོས་པ་བཟང་པོར་རློམ་པ་རྣམས་ཀྱང་འདིའི་དྲུང་དུ་བག་ཞུམ་པར་འགྱུར་བ་ཞིག་ཡོད་སྣང་། དགུང་ལོའང་བརྒྱད་ཅུ་ལྷག་པར་བཞུགས་སོ། ། དེའང་གནས་གསར་གྱི་ཞལ་ངོ་རྣམས་ནས་རྩིས་གནས་གསར་འཛིན་བཞིན་གྱི་ཐོག བོ་དོང་། མྱུ་གུ་ལུང་སོགས་སུ་འཕོ་སྐྱས་དང་། འ་ཞྭ་མཁྱེན་རབ་རྣམ་རྒྱལ་ལ་ཞབས་བཞུགས་ཀྱི་བཞུགས་འཚེར་ལྟ་བུར་ལྷ་ལྡན་ཀརྨ་ཤག་ཆེན་ས་རིས་ཕྲན་བུ་དང་བཅས་པ་གོང་ས་རྡོ་རྗེ་འཆང་ལྔ་པ་ཆེན་པོས་གསོལ་རས་སུ་སྩལ་ཡང་། ཀརྨ་ཤག་གི་ལྕམ་དེས་མཛད་སྤྱོད་མཁས་མིན་ལ་བརྟེན། སྡེ་སྲིད་སངས་རྒྱས་རྒྱ་མཚོས་གཞུང་བཞེས་མཛད་པར།
སླར་ཡང་ཡར་ཀླུང་ཞབས་དྲུང་རིན་པོ་ཆེ་ཀུན་དགའ་བསྟན་པའི་རྒྱལ་མཚན་གྱིས་ཞུས་ངོར་འ་ཞྭ་ནམ་མཁའ་དོན་གྲུབ་སྐུ་ན་ཕྲ་མོ་དེར་འཕྱང་རྒྱས་འཕྲེང་སྨད་རྟ་དྲུང་གི་ས་ཞིག་དང་། ཡུམ་དང་ལྕམ་ཆུང་མར་ཡར་འདའ་ལྡིང་དཔོན་སྨོན་མཁར་པའི་ས་ཆ་གསོལ་སྐལ་དུ་སྩལ་ཞིང་། གནས་གསར་སོགས་ཀྱང་ཕྱིར་སློག་འོང་བའི་བཀའ་བཞེས་མཛད་མུར་བོད་སོག་འཛིངས་པས་དེ་དོན་མ་གྲུབ་པར། རྒྱལ་བུ་ནམ་མཁའ་དོན་གྲུབ་ཞབས་བཞུགས་ཐོག་ནས་ཤོང་རྒྱ་མཚོའི་འོང་སྡུད་དང་། ཡར་ཀླུང་གེ་རའི་སྐུ་མག་སོགས་མཛད་པའི་འ་ཞྭ་ནམ་མཁའ་དོན་གྲུབ་རྒྱལ་པོའམ། ཞབས་དྲུང་ཨོ་རྒྱན་སྒྲོལ་སྒྲོན་དུ་གྲགས་པ་དེ་ནི་དཔའ་ཞིང་བརྟུལ་ཕོད་པ། སྒྱུ་རྩལ་དང་ལྡན་པ། རང་བཞིན་བཟང་ཞིང་མཛངས་པ། ཁྲེལ་ངོ་ཚ་དང་གཞུང་ཕྱི་ཐག་རིང་བ། ཡི་གེ་དང་རྩིས་ཀྱི་རིག་བྱེད་ལ་མངོན་པར་བྱང་ཆུབ་པ།
རི་མོ་ལ་སོགས་པ་བཟོའི་རིག་བྱེད་ལའང་ཡུན་རིང་དུ་སྦྱངས་པ་ལྟར་མཁས་པ། ལྷ་དང་བླ་མ་དང་གྲུབ་པའི་མཐའ་ལ་གུས་ཤིང་མཆོད་པ་དང་། ཡོན་སྦྱོར་བ་ལ་སྙིང་སྟོབས་ཀྱི་གོ་ཆ་བརྟན་པ། ཡི་དམ་གྱི་བཟླས་བརྗོད་དང་། ཡབ་མེས་ཀྱི་སྐུ་ལ་མཆོད་པ་ལ་བརྩོན་པ་སོགས་རིགས་རྒྱུད་སྔ་མའི་རྗེས་སུ་འབྲང་བ་ཁོ་ནའི་སྤྱོད་ཚུལ་བཟང་པོ་ལྷུར་བཞེས་པ། ལུགས་གཉིས་ཀྱི་འབྱོར་པས་མངོན་པར་བརྒྱན་པ་འདི་ནི་བདག་ཅག་གི་རྣམ་པར་འདྲེན་པ་འདིའི་ཡབ་ཡིན་ལགས། ཆོ་འབྲང་ངམ་ཞང་རིགས་ནི། ཕྱི་དར་བསྟན་པའི་སྲོལ་འབྱེད་དམ་པ་གླན་ཡེ་ཤེས་འབར་དང་། ཡེ་ཤེས་བྱང་ཆུབ་ལ་སོགས་པ་དང་། གསང་ཆེན་རྫོགས་པ་ཆེན་པོའི་བསྟན་པའི་སྲོག་འཛིན་པ།
ལྷ་རྗེ་ཟུར་ཆུང་བའི་དངོས་སློབ། གླན་ཤཱཀྱ་བཟང་པོ། གླན་ཤཱཀྱ་བྱང་ཆུབ་སོགས་དང་། གཞན་ཡང་རྒྱལ་བ་གཡུང་སྟོན་དང་། གླན་བསོད་ནམས་མགོན་པོ། གླན་རྩོད་ཚ་ཉི་མ་ལྕམ་སོགས་སྐྱེས་ཆེན་དམ་པ་དུ་མ་བྱུང་བའི་གདུང་རུས་གསང་ཆེན་རྙིང་མའི་གྲུབ་མཐའ་འཛིན་པའི་སྔགས་རྒྱུད་གླན་ལྗོངས་ལྡན་མའི་བརྒྱུད་པ་དང་། དེ་ལས་གྱེས་པ་ཁར་ཁ་འཕིར་བྱུང་གི་བརྒྱུད་པ་སོགས་མང་དུ་བྱུང་བའི། ཁར་ཁ་འཕིར་བྱུང་གི་རྒྱུད་ཕུན་ཚོགས་སྒྲོལ་མ་ཞེས་གཡོ་སྒྱུ་མེད་པའི་རང་བཞིན་བཟང་བ། བླ་མ་དང་ཆོས་ལ་མོས་ཤིང་། ལས་འབྲས་ལ་ཞིབ་མོར་སྤྱོད་པ།
ཡོ་བྱད་ལ་མངོན་ཞེན་ཆུང་བས་མཆོད་སྦྱིན་ལ་བརྩོན་པ། གཟུགས་དང་ལང་ཚོས་སྤྲས་པ། བུད་མེད་རིན་པོ་ཆེའི་ཡོན་ཏན་ཕལ་ཆེར་རྫོགས་པ་དེ་ནི་བདག་ཉིད་ཆེན་པོ་འདིའི་ཡུམ་ཡིན་ཅིང་། གོང་དུ་བཤད་པའི་ཡབ་དེ་ཉིད་དགུང་ལོ་ཉེར་གཅིག་གི་ཐོག་གཞུང་ཞབས་རིན་པོ་ཆེའི་ཤངས་ཁུལ་གྱི་ཡོངས་བཞེས་སུ་ཕེབས་ཅིང་། དེ་སྐབས་རྒྱལ་ཡུམ་འདི་ཉིད་ཀྱང་དགུང་ལོ་ཉེར་གཅིག་སོན་པ་སྟེ། དེའང་ཡོངས་རྫོགས་བསྟན་པ་རིན་པོ་ཆེ་དང་། བྱེ་བྲག་རྗེ་བཙུན་ས་སྐྱ་པའི་སྙན་བརྒྱུད་བསྟན་པ་ཟབ་མོའི་སྲོག་ཤིང་བདག་ཆེན་ཆོས་ཀྱི་རྒྱལ་པོ་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོ་བལྟམས་པ་ནས་བཟུང་ལོ་གྲངས་ཉིས་བརྒྱ་རེ་གཅིག་པ་རབ་ཉིའི་ནང་གི་ལེགས་སྦྱར་སཾ་སྐྲྀ་ཏའི་སྐད་དུ་བྷཱ་ནུ་ཏཱ་ར། སྟོད་འགྲེལ་ལས་ཉི་སྒྲོལ་བྱེད། ཙི་ནིའི་སྐད་དུ་གྱ་ཤིན། དབང་ཐང་དང་བསྟུན་པའི་ཤིང་ཕོ་སྤྲེའུའི་ལོ།
འབྱུང་བ་སུམ་ལྡན། ཁ་རལ། བཀྲ་ཤིས་ཀྱི་ཀླུང་། ཕོ་བྲང་གླིང་དགུར་ཡུལ་ལྷའི་མེ་ལོང་གནས་པའི་ལོ། བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོས་མུ་སྟེགས་ཚར་བཅད་པ་སོགས་ངོ་མཚར་བའི་ཆོ་འཕྲུལ་དུ་མ་བསྟན་པའི་དུས་བཟང་། རྟ་ཟླའི་ནང་དུ་ཡུམ་གྱི་ལྷུམས་སུ་ཞུགས་མ་ཐག་ནས་ཡུམ་གྱི་སྐུའི་ཟོ་མདོག་བཟང་ཞིང་། ཐུགས་ལ་སྔར་མེད་པའི་དགའ་བདེ་ཁྱད་པར་ཅན་འཁྲུངས་པ་དང་། མནལ་ལམ་བཟང་པོ་ཁོ་ན་བྱུང་ཚོད་དུ་འདུག་ཀྱང་། དེ་སྐབས་སུ་ཐུགས་འཛིན་དང་ཟིན་བྲིས་མ་ཐུབ་པས་འདིར་གསལ་བར་བཀོད་མ་ནུས། དེ་ལྟར་མངལ་གྱི་ཟླ་བ་ཡོངས་སུ་རྫོགས་ནས།
ལོ་དེའི་ནུས་ལྡན་གྱི་དུས། རྟ་བདུན་དབང་པོ་གཞུ་ཁྱིམ་དུ་སྤྱོད་པའི་སྐབས། སྨལ་པོ་ཟླ་བ་སྟེ། སྔོན་གྱི་དུས་འཇམ་དབྱངས་ཀྱི་རྣམ་སྤྲུལ་སློབ་དཔོན་རིན་པོ་ཆེ་བསོད་ནམས་རྩེ་མོ་དང་། ཆོས་རྗེ་ཁུ་དབོན། ཁྱབ་བདག་བཀའ་འགྱུར་བ་ཆེན་པོ་དང་ཐུགས་རྒྱུད་གཅིག་པའི་འཇམ་མགོན་ཨ་མེས་ཞབས་སོགས་མཁས་གྲུབ་ཀྱི་སྐྱེས་བུ་དུ་མས་ཟུང་འཇུག་གི་གོ་འཕང་མངོན་དུ་མཛད་དེ་བྱིན་གྱིས་བརླབས་པའི་དུས་ཆེན་རྣམས་དང་འདབ་འབྱོར། དམར་ཕྱོགས་རྫོགས་པ་གཉིས་པ་སྟེ། ཚེས་ཉེར་ལྔ། དུས་འཁོར་བའི་དབྱངས་ཨཱཿ གསལ་བྱེད་པ།
འབྱུང་བ་ནམ་མཁའ། འདོད་ཡོན་སྒྲ། དབྱངས་འཆར་རྒྱུད་ལས་གསུངས་པའི་དབྱངས་ཨཽ། གསལ་བྱེད་ཋ། འབྱུང་བ་ནམ་མཁའ། འདོད་ཡོན་སྒྲ། དར་གུད་སྨིན་པ། རེས་གཟའ་ནམ་མཁའི་ཏོག་གམ་བཅུ་གཉིས་བདག་པོ། ཡང་དག་པའི་ལམ་ལས་དྲངས་པས་དར་བ། ལས་སྐར་བྱ་མའམ་མེ་བཞི་དང་དགྱེས་རྒུར་རྩེ་བའི་འཆི་མེད་གྲུབ་པའི་སྦྱོར་བའི་དུས།
སྦྱོར་ཆུང་སྟོབས་ལྡན། སྦྱོར་བ་འཕྲོད་ཆེན། ཡིད་ལ་དཔལ་ཐོབ་སྦྱོར་བ། སྐལ་པ་ཕུན་ཚོགས། བྱེད་པའི་བིཥྚི། རྟེན་འབྲེལ་མིང་གཟུགས། ཉི་མ་མེ་སྟག སྤར་ཁ་ལི། སྨེ་བ་བདུན་དམར། དུས་ཚོད་ཐོ་རེངས་ལྕགས་སྟག
དུས་སྤར་ཁེན། དུས་སྨེ་དགུ་སྨུག དུས་སྦྱོར་བྱེད་པའི་གཟའ་དཀར་པོ། ཏརྐལ་སྡིག་ཁྱིམ་སྟེ། དགུག་པའི་ལས་འགྲུབ་པའི་དུས་ཚེས་བཟང་པོར་པདྨ་འདམ་ལས་སྐྱེས་ཀྱང་འདམ་གྱིས་མ་གོས་པ་བཞིན་དུ་ངོ་མཚར་བའི་ལྟས་དུ་མ་དང་བཅས་ཏེ་སྐུ་བལྟམས་མ་ཐག་རིགས་དང་ཡུལ་གྱི་ལྷ་མཆོད་པ་ལ་སོགས་པ་དགའ་སྟོན་རྒྱ་ཆེར་མཛད་ཅིང་། མཚན་བསོད་ནམས་དཔལ་འབྱོར་དུ་གསོལ་ལོ། ། རྣམ་འདྲེན་དམ་པ་འདི་ཉིད་ཀྱི་སྐུ་མཆེད་ཀྱི་གྲས་གེ་རེའི་ལྕམ་ལ་སྲས་མོ་ནོར་འཛོམ་རྒྱལ་མོ་དང་། བསོད་ནམས་འཕྲོད་སྐྱིད། དེ་འོག་ཏུ་ལྕམ་ཆུང་གཉིས་བཅས་བྱུང་བ་ལས། སྔོན་མ་གཉིས་རྩིས་དཔོན་ནོར་འཛིན་དབང་པོའི་ལྕམ་མཛད།
དེ་འོག་གྲྭ་སྡུམ་པོར་བྱོན་ཀྱང་སྐུ་ན་ཕྲ་མོར་གཤེགས། དེ་འོག་ཡར་ལུང་བཀྲ་ཤིས་མཐོང་སྨོན་དུ་བྱོན་པའང་གཤེགས་ནས། ད་ལྟ་སྐུ་མཆེད་ཀྱི་གྲས་བསོད་ནམས་འཕྲོད་སྐྱིད་བཞུགས་སོ། ། དེ་དག་གི་དོན་བསྡུ་ན། འཛམ་གླིང་ཡུལ་དབུས་གངས་ཅན་གཡས་རུའི་ཆར། ། ལྷ་རིགས་འ་ཞྭའི་རྒྱལ་བློན་མཁས་གྲུབ་གདུང་། ། གླན་གྱི་ཆོ་འབྲང་གིས་མཛེས་དགེ་ལྟས་བཅས། ། གནས་གསར་འཇམ་མགོན་བླ་མའི་འཁྲུངས་ཚུལ་ཡིན། ། ཞེས་སོ། ། གཉིས་པ་ལ་རྒྱལ་སྲས་གཞོན་ནུའི་དུས་ཐོས་བསམ་གྱི་སྒོ་ནས་ཡབ་མེས་ཀྱི་ཆོས་ལ་གསན་སྦྱངས་ཇི་ལྟར་མཛད་པའི་ཚུལ།
རྒྱལ་ཚབ་དམ་པར་མངའ་གསོལ་ཏེ་མཆོག་གི་བླ་མ་དམ་པས་སྙན་བརྒྱུད་ཀྱི་བསྟན་པའི་བདག་པོར་དགོངས་གཏད་ཇི་ལྟར་མཛད་པའི་ཚུལ། རྒྱལ་བའི་བསྟན་པ་རིན་པོ་ཆེའི་འབྱུང་གནས་བསྙེན་པར་རྫོགས་པའི་སྡོམ་པས་ཐུགས་རྒྱུད་ཡོངས་སུ་གཏམས་ཤིང་། ལྷག་པའི་ལྷའི་གྲངས་དང་མཚན་མའི་བསྙེན་པ་མཐར་ཕྱིན་པའི་ཚུལ། ལྷ་དང་བཅས་པའི་འཇིག་རྟེན་པ་ཀུན་གྱི་སྐྱབས་མགོན་དམ་པར་གྱུར་ནས་ཡོངས་རྫོགས་བསྟན་པའི་རྒྱལ་སྲིད་ལ་དབང་བསྒྱུར་ཞིང་། རྒྱལ་བསྟན་ཇི་ལྟར་སྤེལ་བའི་ཚུལ། བསྟན་འཛིན་གྱི་སློབ་བུའི་ཚོགས་བགྲང་བ་ལས་འདས་པ་ཞིག་བསྐྲུན་ཏེ་འཁོར་བ་ཇི་སྲིད་བར་ཕྲིན་ལས་ཀྱི་རྒྱུན་ལེགས་པར་སྤེལ་བའི་ཚུལ་བཤད་པ་དང་ལྔ་ཡོད་པ་ལས། དང་པོ་ནི། གང་གི་སྐུ་བསྟོད་གྲུབ་དབང་སངས་རྒྱས་རྒྱ་མཚོས་མཛད་པ་ལས། སྐུ་མཛེས་པ་མཚན་དཔེ་ཀུན་ལྡན་ཞིང་། ། གསུང་ཟབ་རྒྱས་ཆོས་ཀྱི་དགཾའ་སྟོན་འགྱེད། །
ཐུགས་ལེཾགས་པཾའི་ལྷག་བསམ་འབྱུཾང་བའི་གནཾས། ། རྗེ་གནས་གསར་ཆོས་རྗེ་ཞེས་གསུངས་པ་ལྟར། དེ་ལྟར་འཁྲུངས་པའི་གཞོན་ནུ་དེ་ནི་སྐུ་བལྟ་བས་ཆོག་མི་ཤེས་པ། དབུ་གདུགས་ལྟར་ཟླུམ་པ། དཔྲལ་བའི་དབྱེས་ཆེ་ཞིང་ཤངས་གཟེངས་མཐོ་བ་སོགས་མཚན་དཔེ་རྗེས་མཐུན་པས་སྤྲས་ཤིང་། ཀུན་སྤྱོད་མཐའ་དག་བྱིས་པ་ཕལ་གྱི་ངང་ཚུལ་ལས་འདས་པ། ལེགས་སྦྱར་གྱི་སྐད་ལྟ་བུའི་གསུང་མི་གོ་བ་ཤིན་ཏུ་མང་བ། སྤྱན་ནམ་མཁའ་ལ་གཟིགས་ནས་ཡུན་རིང་བཞུགས་པ། ལྗགས་ཀྱི་སྟེང་ན་ཡི་གེ་ཨའི་གཟུགས་ཤིན་ཏུ་གསལ་བས་ཁེངས་པ། སྐབས་འགར་འབར་འབུར་ཙམ་ལས་མི་གསལ་བ།
གསུང་བྱེ་བ་ཙམ་ནས་དབུས་སྐད་ཤིན་ཏུ་གསལ་བ་ལན་ཁ་ཡར་གསུང་བ་ཞིག་ཡོད་ཅེས་ཡུམ་མཆོག་དབང་མོས་གསུངས། དགུང་ལོ་གསུམ་བཞི་ཙམ་ནས་སྔགས་འཆང་གོས་དཀར་ཅན་ཤིན་ཏུ་བག་དྲོ་བ་ཞིག་གིས་བྱིན་རླབས་མཛད་པ་དྲན་ཏེ། སུ་ཡིན་མི་ཤེས་ཞེས་རྗེ་ཉིད་ཀྱིས་གསུངས། དགུང་ལོ་ལྔ་པ་ཀུན་འཛིན་ཞེས་པ་ས་ཕོ་བྱི་བའི་ལོ། ཡུལ་དུ་འབྲུམ་ཡམས་ཤིག་བྱུང་བར་རིམ་གྱིས་མཆེད་ནས། ཡུམ་སྲས་གཉིས་ཀས་འབྲུམ་ནད་བཞེས་ཀྱང་ཤིན་ཏུ་ཡངས་བས་ཡུན་མི་རིང་བར་དྭངས། ཡུལ་པའི་འབྲུམ་ཡམས་ཀྱང་ཆད་པས་ཞབས་དྲུང་ཆུང་ངུ་འདིས་འབྲུམ་ནད་བཞེས་པས་ཡུལ་པའི་འབྲུམ་ནད་ཆད་ཅེས་ཡུལ་དེའི་རྒན་རབས་རྣམས་ཀྱིས་སྨྲས་པར་གྲགས། གཞན་ཡང་དེ་ལྟའི་སྐབས་ཤིག་གཞོན་ནུ་འདིའི་སྐུའི་ཕྱལ་ཡུལ་མི་བདེ་བ་ཞིག་ཡོད་པར་ཡུམ་སོགས་ཀྱིས་དཔལ་ཆེན་བོས་ཏེ། དམ་ཅན་རྡོ་རྗེ་ལེགས་པ་ཁོག་ཞུགས་ཀྱི་ལུང་བསྟན་ཞུས་པར། གཞོན་ནུ་དེ་ངའི་གམ་དུ་ཁྲིད་ཤོག་ཟེར་བ་དང་།
དེ་བཞིན་མཛད་པས་སྐུ་ཕྱལ་མཚོན་གྱིས་དབྲལ་བའི་རྨ་ཁ་ནས་བསྙུན་གཞི་ཐམས་ཅད་ཆོས་སྐྱོང་དེས་ཟ་བའི་ཚུལ་བྱས་ཏེ། དེ་ནས་སླར་ཡང་ན་བཟའ་བསྒྲོན་སྐབས་གསོལ་ཕྱུའི་ཐུ་སྣེ་ནང་མ་བལྟབས་ཚར་བ་དང་། ཆོས་སྐྱོང་དེའི་ལག་པར་ཐལ་བ་བསྐུས་ནས་སྦར་རྗེས་ཤིན་ཏུ་གསལ་བ་ཞིག་སྐུ་ཕྱལ་གྱི་རྨ་ཐད་གསོལ་ཕྱུའི་སྟེང་དུ་བརྒྱབས། དེའི་ཕྱིར་ཐུ་སྣེ་ཕྱི་མ་བལྟབས་ཚར་བ་དང་སྐུ་རགས་བཅིངས་ཤིང་ལུང་བསྟན་མང་དུ་ཞུས་ཏེ། རྨའི་རྗེས་མི་མངོན་པ་ཞིག་བྱུང་ཞེས་ཁོ་བོ་ལ་ས་སྐྱར་བཀའ་ཆོས་གནང་སྐབས་གསུངས་པ་འདི་ནི་བསྟན་སྲུང་དམ་ཅན་རྒྱ་མཚོས་སྐུ་དང་གྲིབ་མ་བཞིན་འགྲོགས་ཏེ་དངོས་བརྒྱུད་ཀྱི་སྒོ་ནས་ཞབས་ཏོག་ཕྲིན་ལས་གང་དགོས་འཕྲལ་དུ་བསྒྲུབས་པའི་རྟགས་མཚན་ངོ་མཚར་ཅན་དུ་སྣང་ཞིང་། ས་ཕོ་བྱི་བའི་ལོ་འཇམ་མགོན་ཀུན་དགའ་བསྟན་པའི་རྒྱལ་མཚན་ཞིང་ཁམས་གཞན་དུ་གཤེགས་པས་བཀྲ་ཤིས་ཆོས་སྡེའི་མཁན་པོ་གནས་གསར་གྱི་དབོན་བཞུགས་ཆོག་པ་ཞིག་མེད་སྟབས། ཆོས་སྡེའི་གྲྭ་སློབ་བླ་ཞེན་ཅན་རྣམས་ནས་མགོན་འདིའི་ཡབ་རྒྱལ་པོ་ལ། ཁྱེད་རང་ལ་སྲས་འདྲ་ཡོད་ན་ངེད་ཚོའི་བླ་མར་སྤྱན་འདྲེན་རྒྱུ་དང་། དེ་མིན་ཁྱེད་རང་རབ་བྱུང་མཛད་ནས་ཆོས་སྡེའི་མཁན་པོ་མཛད་དགོས་གསོལ་ཞིང་། དེ་སྐབས་སུ་གཞུང་ཞབས་རིན་པོ་ཆེ་ནས་གནས་གསར་བར་སྲས་ཆུང་ཞིག་ཡོད་འདྲའང་སྐུ་ན་ཕྲ་བའི་སྟབས་ཀྱིས་མཁན་འོས་སུ་མ་ཤར་ཞིང་།
དེ་བར་ལ་མཁན་པོའི་འོས་ཐོ་གྱིས་གསུངས་པར། ཆོས་སྡེ་ནས་གཞན་ཚེའི་བླ་མ་ནམ་མཁར་འཕུར་འགྲོ་བ་ཞིག་ལས། གནས་གསར་བའི་སྲས་རྡོར་དྲིལ་འཛིན་ཤེས་ཙམ་ཞིག་ངེད་ཚོར་དགའ་བས། གནས་གསར་བ་རང་བླ་མར་ཞུས་ཆོག་པའི་སྙན་སྦྲོན་དང་བཅས་དབུ་ཚུགས་ཤིན་ཏུ་ཆེ་བར་མཛད་ཅིང་། ཡབ་རྒྱལ་པོར་ཡང་ཁྱེད་ཀྱི་སྲས་དེ་གར་བཞུགས་ཞུས་པར་གཙང་གི་ཤོངས་ཕྱོགས་ན་ཡོད་ཚུལ་གསུངས་པས་རྩད་ཆོད་དེ། བཀྲ་ཤིས་ཆོས་སྡེར་ཆུང་ངུ་ནས་སྤྱན་དྲངས་པ་ཡིན་ཞེས་དངོས་སུ་གསུང་ལས་ཐོས་པ་བཞིན། གསང་ཆེན་སློབ་བཤད་ཀྱི་ཆོས་གྲྭ་ཆེན་པོར་བཀྲ་ཤིས་ཆོས་སྡེའི་གྲྭ་དམངས་བགྲེས་སོང་རྣམས་དང་། ཞབས་དྲུང་ཡབ་ལ་སོགས་པ་བཀའ་བགྲོས་ཏེ། སྐྱབས་མགོན་དམ་པ་འདི་ཉིད་གདན་འདྲེན་པའི་སྒོ་དོད། བཀྲ་ཤིས་ཆོས་སྡེའི་གྲྭ་བགྲེས་མདོ་སྔགས་རྒྱ་མཚོ་དང་།
གེ་རའི་ཞབས་ཕྱི་དོན་ལྡན་གཉིས་ཀྱིས་གཙང་དུ་བསྐྱོད་དེ། ཞབས་དྲུང་གཞོན་ནུ་དབུས་སུ་གདན་འདྲེན་མཛད་རྒྱུའི་རྒྱུ་མཚན་ཞུས་ཤིང་ལམ་ཙམ་དུས་བསྒྲིགས་ཏེ་དབུས་སུ་ལོག ཞབས་དྲུང་སྐུ་ན་ཕྲ་གཤིས་རེ་ཞིག་པར་རྨོར་ཆེན་རྡོ་རྗེ་འཆང་ཆེན་པོར་མཁན་པོ་གནང་དགོས་ཚུལ་གྱི་ཞུ་བ་ནན་ཏན་མཛད་པ་བཞིན་ཞལ་གྱིས་བཞེས་ཏེ། ས་གླང་ཟླ་བ་བཅུ་གཅིག་པའི་ཚེས་བཅོ་ལྔར་མཁན་ཆེན་རྡོ་རྗེ་འཆང་གཞོན་ནུ་བློ་གྲོས་ཉིད་རང་བསྟན་གྱི་སྲོག་འཛིན་པའི་ཐུགས་བསྐྱེད་རྨ་མེད་པས་བསམ་བཞིན་དུ་བྱོན་པ་རྨོར་ཆེན་རྡོ་རྗེ་འཆང་ཆེན་པོ་ཉིད་འདུས་ཚོགས་རྒྱ་མཚོས་བསྙེན་བཀུར་དང་བཅས་ཏེ་ཞབས་ཟུང་སེངྒེའི་ཁྲི་ལ་མངོན་པར་བཀོད། གེ་ར་ཆོས་མཛད་བསོད་ནམས་སྣང་བྱེད་དང་། གེ་རའི་གཉེར་པ་ཕག་སྐྱག་སོགས་ཀྱིས་གཙང་ནས་ཡུམ་སྲས་གཉིས་གདན་དྲངས་ཏེ། རིམ་པར་ཉང་གཞུང་དང་ཡར་འབྲོག་བརྒྱུད་དེ། འགལ་བ་ཞེས་པ་ས་མོ་གླང་གི་ལོ་ཟླ་བ་ལྔ་པའི་ནང་དུ། བཀྲ་ཤིས་དང་དགེ་མཚན་དུ་མས་མངོན་པར་སྤུད་པའི་གནས་གསང་ཆེན་ཟབ་མོའི་ཆོས་སྒྲ་རྒྱུན་མི་ཆད་པར་སྒྲོགས་པའི་བཀྲ་ཤིས་ཆོས་ཀྱི་སྡེ་ཆེན་པོར་ཞབས་སེན་གྱི་པདྨོ་རྣམ་པར་བཀོད་པ་ན། སྙན་བརྒྱུད་བསྟན་པའི་ཉི་མས་ཕན་བདེའི་པད་ཚལ་རྣམ་པར་བཞད་པའི་དགེ་མཚན་རྨད་དུ་བྱུང་བའི་སྐྱ་རེངས་ཅིར་ཡང་ཤར་བས་ནག་ཕྱོགས་བདུད་སྡེའི་སྨག་རུམ་མཐའ་དག་བ་མོར་ཉི་ཟེར་རྣོན་པོས་བྲན་པའི་ཆབ་རོམ་ལྟར་འགྱུར་བའི་སྒོ་ཡངས་པོར་དོད་དོ། །
དེ་སྐབས་དབུས་ནས་གདན་འདྲེན་པ་བྱུང་བའི་ཚེ། ཞབས་དྲུང་གཞོན་ནུའི་ཐུགས་ལ་ངེད་འགྲོ་བའི་ཆོས་སྡེ་དེ་ཇི་ལྟ་བུ་ཞིག་ཡོད་དམ་དགོངས་པ་ན། རི་ནག་པོ་རྩྭ་དང་ཤིང་གིས་གང་བ། ལོགས་སུ་ཆུ་བོ་ཆེན་པོ་དལ་གྱིས་འབབས་པ། གཙུག་ལག་ཁང་དང་དགེ་འདུན་གྱི་གནས་ཁང་རྣམས་བཀོད་པ་ཕུན་སུམ་ཚོགས་པ། སྔར་གཟིགས་མྱོང་མྱོང་འདྲ་བའི་བཟའ་ཤིང་གི་རིགས་དུ་མ་ཡོད་པ་དེ་རྣམས་འདི་ལྟ་བུ་ཞིག་ཡིན་དགོངས་པ་ལས། གསུང་གིས་འདི་ནི་འདིའོ་ཞེས་སྐབས་དབྱེ་བར་མི་ནུས་པ་ཞིག་ཐུགས་ལ་གསལ་བ་བྱུང་བར། རྗེས་སུ་གཟིགས་ཚེ་གོང་དཀར་ཆོས་སྡེ་ཡིན་པར་འདུག ཅེས་དམ་པ་མཆོག་གི་བཀའ་ལས་ཐོས་པ་ནི། ཁྱབ་བདག་མགོན་པོ་བསོད་ནམས་མཆོག་ལྡན་གྱི་ཡང་སྲིད་དུ་ཞལ་གྱིས་བཞེས་པ་ལ་ཐེ་ཚོམ་མི་མངའ་འོ། །
ཉང་སྟོད་གནས་གསར་དུ་ཕེབས་ཚེ་སྐྱ་སེར་ཐམས་ཅད་ཀྱིས་གུས་པས་འདུད་ཅིང་བསྙེན་བཀུར་རྒྱ་ཆེར་བསྟར། ལྷག་པར་རྒན་མོ་ཞིག་གིས་ཕྱག་རྟེན་དུ་སྨན་རྩེ་ཞིག་ཕུལ་བ་ན་ཐུགས་དགྱེས་པའི་ཚུལ་གྱིས་བཞེས་ནས་ཕྱག་དབང་མཛད་པས། རྒན་མོ་དད་པའི་ཤུགས་ཀྱིས་དྲངས་པའི་མཆི་མ་ལྷུང་བ་ནི། ཡང་སྲིད་གོང་མའི་བག་ཆགས་སུ་མངོན། དེ་ནས་རེ་ཞིག་བར་ཁེ་གསུམ་ཆོས་མཛད་ལུང་རིགས་རྒྱ་མཚོས་འཚོ་སྐྱོང་གི་ཞབས་ཏོག་མཛད་དེ་བཀྲ་ཤིས་ཆོས་སྡེའི་ཟུར་ལྕོག་ཏུ་གཏན་ཆགས། དེ་ཚེ་འཇམ་ཞིང་ཡང་བའི་ན་བཟའ་དང་། རོ་མཆོག་ཕུན་སུམ་ཚོགས་པའི་བཟའ་བ་དང་བཅའ་བས་མཆོད་ཅིང་། ཉིན་རེ་བཞིན་རིན་ཆེན་ཟངས་ཀྱི་ཡོལ་གོར་ཆབ་རྒྱུན་གྲང་དྲོ་སྙོམས་པས་བཀང་སྟེ། ཞབས་དྲུང་གཞོན་ནུའི་སྐུ་ལུས་ལེགས་པར་བཀྲུས། རས་གསར་པའི་སྟེང་དུ་བཞུགས་སུ་གསོལ་ནས།
རྩྭི་མར་གསར་པ་བཞུ་བའི་ཁུ་བས་སྐུ་ལུས་ཡོངས་སུ་ཁྱབ་པར་བྱུག་པ་ལ་སོགས་པ་སྐུའི་སྲི་ཞུ་ལ་མངོན་པར་བརྩོན་པར་མཛད། ཅེས་ཐོས་ཤིང་། གནས་ཀྱི་སློབ་དཔོན་བསོད་ནམས་སྣང་བྱེད་དང་། བསོད་ནམས་རིན་ཆེན་གཉིས་ནས་ཡོན་ཏན་ཐམས་ཅད་ཀྱི་གཞི་མོ་ཡི་གེ་འབྲི་ཀློག་དང་། ཆོས་སྤྱོད་ཀྱི་རིམ་པ་སོགས་འབུལ་བར་མཛད་པའི་ཚེ། ཇི་སྐད་དུ། ཆོས་ཀྱི་མ་མོ་མ་བསླབས་ཐུགས་སུ་ཆུད། ། ཅེས་པ་ལྟར། འབྲི་ཀློག་ལ་སོགས་པའང་བརྡ་བསྟན་པ་ཙམ་གྱིས་ཐུགས་སུ་ཆུད་ཅིང་བྱང་བར་གྱུར་ཏེ། ཆོས་སྤྱོད་ཀྱི་རིགས་རྣམས་ཀྱང་ལན་རེ་ཟུང་རེ་ཙམ་གྱིས་ཐུགས་ལ་འདྲོངས་པས་དཀའ་བ་ཅིའང་མེད་པར་མཁྱེན་ཅིང་།
ལྕགས་ཡོས་ཟླ་བ་གཉིས་པའི་ནང་དུ། འཕགས་ཡུལ་པཎ་གྲུབ་དབང་པོ་ཀུན་གྱི་གཙུག་གི་ནོར་བུ། མདོ་རྒྱུད་སྤྱི་དང་། ཁྱད་པར་ཡོ་གའི་སྲོལ་འབྱེད་ཆེན་པོ་རྒྱལ་ཡུམ་ཚེ་སྦྱིན་དབང་མོས་མངོན་སུམ་དུ་བྱིན་གྱིས་བརླབས་པའི་གྲུབ་པའི་གཙུག་རྒྱན་དམ་པ་སློབ་དཔོན་ཀུན་དགའ་སྙིང་པོ་དེ་ཉིད་ཀྱི་འཕགས་བོད་ཀུན་ཏུ་རྣམ་པར་འཕྲུལ་པ་དུ་མས་བསྟན་འགྲོའི་དོན་རྒྱ་ཆེར་མཛད་ཅིང་། ཁྱད་པར་ལྗོངས་འདིར་རྒྱལ་བསྟན་སྤྱི་དང་། བྱེ་བྲག་ཁའུ་བྲག་རྫོང་པའི་ལུགས་བཟང་དྲི་མ་མེད་པ་དེ་ཉིད་གསལ་བར་མཛད་ཕྱིར་བསམ་བཞིན་དུ་སྤྲུལ་པའི་གར་གྱི་རྣམ་པར་རོལ་པ། རྨོར་ཆེན་ཆོས་ཀྱི་རྒྱལ་པོ་ངག་དབང་ཀུན་དགའ་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོའི་ཞབས་ཀྱི་པདྨོ་ལ་གུས་པས་བཏུད་ཅིང་། ཡང་སྲིད་དུ་མར་བླ་སློབ་ཏུ་གྱུར་པའི་ཐུགས་ཀྱི་བག་ཆགས་མངོན་པར་སད་པས་སྔར་འདྲིས་ཀྱི་མཛའ་བོ་ཕྲད་པ་ལྟར་བླ་སློབ་ཐུགས་ཡིད་གཅིག་ཏུ་འདྲེས་ཤིང་། སྟོན་དང་བསྟན་པ་གཞན་ནས་མི་འཚོལ་བའི་ཐུགས་ཀྱི་དགོངས་པ་ཁྱད་པར་ཅན་འཁྲུངས་པར་གདོན་མི་ཟ་ལ། འདི་སྐབས་རྨོར་ཆེན་རྡོ་རྗེ་འཆང་ཆོས་སྡེར་བཞུགས་ཞག་བཅོ་ལྔ་ཙམ་བཞུགས་ཀྱང་བཀའ་ཆོས་གནང་ཚུལ་རྨོར་ཆེན་རྣམ་ཐར་ན་མི་གསལ།
དེ་ལོ་གྲྭ་ཚང་གི་ཞབས་བརྟན་འབུལ་བ་དང་ལྷན་དུ་ལྷ་ལྡན་དུ་ཆིབས་བསྐྱོད། དེ་སྐབས་པད་དཀར་འཛིན་པ་ངག་དབང་ཡེ་ཤེས་རྒྱ་མཚོ་རྒྱལ་བ་མཛད་པས་དེའི་དྲུང་དུ་གཙུག་ཕུད་འབུལ་བར་མཛད། མཚན་ངག་དབང་སྦྱིན་པ་ཞེས་གསོལ། དེ་ནས་ཆོས་སྡེར་ཕྱགས་ཕེབས། འདི་སྐབས་ཁེ་གསུམ་ཆོས་མཛད་ལྷ་ལྡན་དུ་དུས་ལས་ཡོལ་བས། ཞབས་འབྲིང་པ་དགེ་སློང་བློ་གྲོས་ཡེ་ཤེས་ཀྱིས་བགྱིས་ཤིང་། དེ་ལོ་ནས་བཀྲ་ཤིས་ཆོས་སྡེ་བླ་བྲང་གི་ཕྱག་མཛོད་དང་གཉེར་པ་སྒོ་བསྟུན་གྱིས་བསྙེན་བཀུར་ལ་བརྩོན་པར་བྱས། དགེ་སློང་བློ་གྲོས་ཡེ་ཤེས་ཀྱང་ལུང་རྟོགས་ཀྱི་ཡོན་ཏན་དང་། ཕྱག་རྫས་གཉིས་ཀ་ཧ་ཅང་ཆེ་བ་མེད་རུང་། བླ་མ་གོང་མའི་བྱིན་རླབས་རྒྱུད་ལ་ཞུགས་པས་ཐུགས་དམ་ཆོས་སྤྱོད་འཕེལ་ཞིང་།
རྗེ་ཉིད་ལ་ལྷག་པར་གུས་པ་དང་། སྐུའི་སྲི་ཞུ་ལ་བརྩོན་པར་ཡོད་འདུག་པས། དུས་ཕྱིའི་ཀྱང་དགེ་རྒན་བློ་གྲོས་ཡེ་ཤེས་ཞེས་ཐུགས་གཙིགས་ཆེ་བར་མཛད་པ་ནི། བྱས་པ་ཤེས་ཤིང་བྱས་པ་གཟོ། ། ཞེས་པ་ལྟར། བྱས་པ་དྲིན་གཟོ་རྒྱལ་སྲས་བྱང་ཆུབ་སེམས་དཔའི་ངང་ཚུལ་བླ་ན་མེད་པའོ། ། དེ་ནས་བོང་བུ་ཞེས་པ་ལྕགས་མོ་ཡོས་ཀྱི་ལོ། གསང་ཆེན་སྨྲ་བའི་ཆོས་གྲྭ་ཆེན་པོ་བཀྲ་ཤིས་ཆོས་སྡེའི་གཙུག་ལག་ཁང་དུ་རྨོར་ཆེན་རྡོ་རྗེ་འཆང་ཆེན་པོའི་དྲུང་དུ་ཁྱིམ་པའི་རྟགས་ཆ་ལུགས་རྣམས་མཆིལ་མའི་ཐལ་བ་བཞིན་དུ་འདོར་བར་མཛད་ནས། བསྟན་པ་རིན་པོ་ཆེའི་སྒོར་ཕེབས་པའི་ཐོག་མར་སྐྱབས་གསུམ་འཛིན་པའི་དགེ་བསྙེན་གྱི་སྡོམ་པ་ཡང་དག་པར་བཞེས་ཏེ་མཚན་ཀུན་དགའ་ལེགས་པའི་འབྱུང་གནས་ཞེས་སྩལ། ལོ་དེའི་མགོ་ཟླའི་ནང་དུ་རྡོ་རྗེ་འཆང་དེ་ཉིད་ཀྱི་སྤྱན་སྔར་ཚར་ཆེན་རྡོ་རྗེ་འཆང་རྗེས་འབྲངས་དང་བཅས་པའི་བཞེད་སྲོལ་ལྟར་དཀར་ལྷ་གསུམ་གྱི་ཆོས་ཀྱི་སྒོ་ཕྱེ་སྟེ།
གསང་ཆེན་ཁའུ་བྲག་རྫོང་པའི་ཟབ་ཆོས་སྲུང་བའི་འཁོར་ལོ་རྡོ་རྗེ་བྲག་རྫོང་མའི་ཕྱི་ནང་གསང་གསུམ་གྱི་ཁྲིད་ཀྱིས་མཚོན་པའི་ཟབ་ཆོས་རྒྱ་ཆེར་གསན། གཞན་ཡང་གོང་དུ་བཤད་པའི་རྣམ་ཐར་ཞལ་གསུང་མ་དེ་ཉིད་ལས། ཟློག་མེད་དད་དང་སྙིང་རྗེའི་ནོར་གྱིས་ཕྱུག ། ཐོས་བསམ་རྟོགས་པའི་ཤེས་རབ་མི་དམན་པས། ། སྡོམ་གསུམ་རིན་ཐང་བྲལ་བའི་རིན་ཆེན་མཆོག ། དྲི་མེད་རྒྱན་གྱི་ཕྲེང་བས་མཛེས་ལ་འདུད། ། ཅེས་གསུངས་པ་ལྟར། དགའ་བ་ཞེས་པ་ཆུ་འབྲུག་དགུང་ལོ་དགུ་པའི་སྟེང་དུ་སྐྱབས་མགོན་རྨོར་ཆེན་རྡོ་རྗེ་འཆང་དེ་ཉིད་ཀྱི་དྲུང་ནས་པཎ་གྲུབ་དབང་པོ་ཨ་བྷཱ་ཡ་ཀཱ་རའི་བཞེད་གཞུང་རྡོ་རྗེ་ཕྲེང་བ་དཀྱིལ་འཁོར་བཞི་བཅུ་ཞེ་གཉིས། གྲུབ་པའི་དབང་ཕྱུག་དརྤན་ཨ་ཙཱ་རྻའི་བཞེད་སྲོལ་ཀྲྀ་ཡ་ས་མུཉྩའི་དགེ་ལེགས་སུ་བྱེད་པའི་དཀྱིལ་འཁོར་གསུམ་དང་བཅས་པའི་དབང་རྣམས་ཡོངས་སུ་རྫོགས་པ། དབུ་མ་ལུགས་དང་།
སེམས་ཙམ་ལུགས་ཀྱི་སེམས་བསྐྱེད་སོགས། ཟབ་ཆོས་བསམ་གྱིས་མི་ཁྱབ་པ་གསན། ཆུ་འབྲུག་ཧོར་ཟླ་བཅུ་གཅིག་པའི་ནང་དུ་དབུ་བཙུགས་ཏེ། འཕགས་ཡུལ་པཎ་གྲུབ་ཀུན་གྱི་གཙུག་རྒྱན། གྲུབ་དབང་རྣལ་འབྱོར་དབང་ཕྱུག་གི་བཞེད་གཞུང་། བསྟན་པའི་མངའ་བདག་རྗེ་བཙུན་ས་སྐྱ་པ་རྣམས་ཀྱི་ཡབ་ཆོས། མདོ་རྒྱུད་ཐམས་ཅད་ཀྱི་ཉིང་ཁུ། གསུང་ངག་རིན་པོ་ཆེ་ལམ་འབྲས་བུ་དང་བཅས་པའི་དབང་འཁྲིད། ལུང་མན་ངག་དང་བཅས་པ་བདག་ཆེན་རྡོ་རྗེ་འཆང་ཆེན་པོ་ཡབ་སྲས་བརྒྱུད་པ་དང་བཅས་པའི་ཕྱག་སྲོལ་ལས་ཇི་ལྟར་བྱུང་བ་བཞིན་དུ་རྒྱས་པར་གསན་ཏེ། པཎ་ཆེན་ཀླུ་སྒྲུབ་རྒྱ་མཚོས།
ཚོགས་པར་བཤད་པའི་དྲང་དོན་ཟ་ཟིའི་གཏམ། ། རྣམ་པར་སྤངས་ནས་སློབ་བུ་མཆོག་དག་ལ། ། གཅེས་པར་གདམས་པ་ངེས་དོན་སྙིང་པོའི་བཅུད། ། ཟབ་མོའི་སློབ་བཤད་འཁྱོངས་པར་བྱིན་གྱིས་རློབས། ། ཞེས་གསུངས་པའི་དོན་མངོན་དུ་གྱུར་ཏེ། ཆུ་སྦྲུལ་གྱི་མཇུག་དང་ཤིང་རྟའི་ལོ་འགོ་རྣམས་ལ་རྨོར་ཆེན་ཆོས་ཀྱི་རྒྱལ་པོ་དེ་ཉིད་ཀྱིས་མཁན་སློབ་སྦྲགས་མ་དང་། འདུལ་འཛིན་བློ་གྲོས་ཡེ་ཤེས་དང་། ཚུལ་ཁྲིམས་རྒྱལ་མཚན་གཉིས་ཀྱིས་ཞབས་ཕྱི་ཞུས་ཏེ་དགུང་གྲངས་བཅུ་གཅིག་བར་ཚིག་སྔ་མ་དགེ་ཚུལ་གི་སྡོམ་པས་ཐུགས་ཀྱི་བུམ་བཟང་ཡོངས་སུ་གཏམས་པར་མཛད་ཅིང་། གཞན་ཡང་གསང་བ་འདུས་པའི་སྨར་ཁྲིད། གཤེད་དམར་སྐོར་ཟབ་ཅིང་ཐུགས་གཙིགས་ཆེ་བའི་དབང་ཁྲིད་ལུང་སོགས་ཤིན་ཏུ་མང་བར་གསན།
འདི་སྐབས་ལིའུ་ཐང་གི་ཁམས་བཙུན་ངག་དབང་ལེགས་བཤད་ཟེར་བ་ཞིག་གིས་གཅོད་ཡུལ་སྐོར་ཞུས་པའང་ལྷན་ཅིག་ཏུ་གསན། ཆོས་མཚམས་གུང་སེང་སྐབས་སྐུ་རྩེད་ཀྱི་རྣམ་པས། བླ་བྲང་སྟེང་ནས་གྲྭ་གཞོན་འགའ་ཞིག་ལ་གཅོད་ཁྲིད་ཀྱི་དམིགས་པ་འཕོགས་པའི་ཚུལ་མཛད་པ་ན་ཚིག་ཟུར་ཙམ་ཡང་མ་ཉམས་པར་བྱུང་བས། རྨོར་ཆེན་རྡོ་རྗེ་འཆང་གིས་གསན་པས་ཐུགས་ལྷག་པར་མཉེས། བྱིས་པ་རྣམས་ཀྱིས་བྱིའུ་དང་བྱི་བ་སོགས་བཟུང་ནས་སྲོག་བསླུ་ཞུས་ན་སྐུར་མནབས་པའི་ན་བཟའ་སོགས་ཀྱང་སྲོག་བསླུའི་ཡོན་དུ་སྟེར་བར་མཛད། ལན་ཅིག་བྱས་པ་ཞིག་གིས་སྐེ་རགས་སློང་མོ་ཞུས་པར། ཞབས་དྲུང་གཞོན་ནུ་ཉིད་ཀྱི་སྐུ་རགས་གསེར་སྐེད་དེ་གནང་བར། དགེ་རྒན་གྱིས་རྩད་གཅོད་ཞུས་པས་སྔོན་དུ་ཅང་མི་གསུང་ཞིང་། རྗེས་སུ་སློང་མོ་བར་སྟེར་དགོས་བྱུང་བས་བྱ་ཐབས་མ་རྙེད་ཅེས་གསུང་བ་སོགས་མདོར་ན་བདག་པས་གཞན་གཅེས་ཀྱི་ཐུགས་བསྐྱེད་རླབས་པོ་ཆེ་དེ་ལྟ་བུ་ནི། སྦྱོར་བའི་སྔོན་དུ་སྙིང་རྗེ་དང་། །
ཞེས་སོགས་ལྟར། གཞན་རྐྱེན་ལ་མི་ལྟོས་པར་རང་ཆས་སུ་ཡོད་པས། ཐ་ན་ཁབ་སྐུད་ཙམ་གྱིས་མཚོན་པའི་དངོས་པོ་ཆེ་ཕྲ་ཅི་ཡིན་ཡང་ཞུ་མཁན་བྱུང་ན་དེ་འཕྲལ་གནང་། དགེ་རྒན་སོགས་ཀྱིས་རྩད་གཅོད་ཞུས་ན་ལན་ཅིའང་མི་གསུང་བ་སོགས་ལ་འདི་ལྟར་གནང་ཚེ་མགོ་མི་འཐོན་ཞེས་ཟོམ་པོའི་སྐུར་འདེབས་དང་། སྐབས་འགར་ཧ་ཅང་རྒོད་དྲགས་པས། འདི་ནི་མཐའ་གཉིས་སུ་འགྱུར་ཞེས་ཀུན་གསལ་ཡངས་པའི་ཐ་གྲུར་བྱིས་བློའི་སྦར་ཚོད་འདེབས་མཁན་འདྲའང་བྱུང་བར་གྲགས་པ་ནི་ཤེས་བྱ་ལྐོག་ཏུ་གྱུར་པ་དག་གི་ཁྱད་པར་གྱི་ཆོས་ཡང་དག་པའོ། ། གཞན་ཡང་གསང་ཆེན་འདུས་སྡེ་འདི་ཉིད་ན་བཞུགས་པའི་དབྱངས་རོལ་གར་སོགས་ཕྱག་ལེན་རྣམ་པར་དག་པ་རྣམས། ཆོས་མཛད་གཞོན་ནུ་རྒྱལ་མཚན་དང་། བསོད་ནམས་སྐལ་བཟང་ལས་དཀའ་ཚེགས་མེད་པར་གསན་ཅིང་། ཆོས་སྡེར་བཞུགས་པའི་འཆམས་ཀྱི་རིགས་ནི་གཟིགས་ཡུལ་དུ་ཤར་བ་ཙམ་གྱིས་བདེ་བླག་ཏུ་མཁྱེན་ནོ། །
སྐབས་འདི་དག་ཏུ་སྲུང་མདུད་ཞུ་བ་ཀུན་ལ་ཕྱག་མདུད་དང་། དེ་ལ་ལྗགས་མཆིལ་བྲན་ཙམ་གནང་བས་ཆུ་བཏགས་འུར་བ་ཞེས་དྲག་ཏུ་འཁོར་བ་དེ་འདྲར་ཡང་བཏགས་ཙམ་ཉིད་ནས་སྐད་སྙན་པར་འབྱིན་ཅིང་འཁོར་དལ་བ་སོགས་བྱིན་རླབས་ཀྱི་མཚན་མ་མངོན་སུམ་འཕྲལ་དུ་མཐོང་ཞིང་། སྲུང་མདུད་ཁོ་ནས་འགྲོ་ཕན་ཀྱང་བསམ་གྱིས་མི་ཁྱབ། དེང་སང་ནི་གནོད་བྱ་གནོད་བྱེད་ཀུན་ལ་ཕན་སེམས་བསྐྱེད་དེ་བྱས་ཀྱང་ཕན་གནོད་ཆེར་མེད་པ་འདྲ་ཞིག་འདུག་ཅེས་རྗེས་སོར་བཀའ་ལས་ཐོས། ཤིང་ལུག་ལོར་རྡོ་རྗེ་ཕྲེང་བའི་དབང་ཡོངས་སུ་རྫོགས་པ་བསྐྱར་ཆོས་སུ་གསན་ཞིང་། གཞན་ཡང་རྒྱལ་ཡུམ་རྡོ་རྗེ་བཙུན་མོས་གྲུབ་ཆེན་ནཱ་རོ་ཏ་པ་ཆེན་པོ་ལ་དངོས་སུ་གདམས་པའི་སྙན་བརྒྱུད་གསེར་ཆོས་ཟབ་མོ་རྗེ་བཙུན་ནཱ་རོ་མཁའ་སྤྱོད་མའི་ཆོས་སྐོར་ཕྲ་ཞིབ་དང་བཅས་པ། དམར་པོ་སྐོར་གསུམ་གྱི་སྐོར་དང་། མགོན་པོད་ཁ་སྐོང་དང་། བཀའ་གདམས་གཞུང་དྲུག་སོགས་ལུང་གི་རིགས་དུ་མ་དང་། ཕྱག་དྲུག་མགོན་བཀའ་བཅུ་གསུམ་གྱི་རྗེས་གནང་སོགས་རྗེས་གནང་གི་རིགས་ཤིན་ཏུ་མང་བ་གསན།
འདི་སྐབས་ཕྲིན་ལས་ཀྱིས་འགྲོ་དོན་མཛད་པའི་དུས་སུ་མ་བབས་པས། ན་བཟའ་སྐོར་དང་འཚོ་བ་རང་འགྲིགས་ཙམ་གྱི་ཚུལ་བཞེས་སྟབས། ཆོས་ཡོན་ཀྱང་གསེར་དངུལ་སོགས་ཀྱི་དངོས་པོ་རིན་ཐང་ཅན་ནི་འབུལ་བ་གནང་རྒྱུ་བྱུང་ཚོད་དུ་མི་གདའ། འོན་ཀྱང་བསྔོ་རྟེན་འབུལ་མཁན་ཕྲན་ཚེགས་བྱུང་བའི་དངོས་པོ་རྣམས་ཀྱི་རས་དང་ལ་ཐ་སོགས་ལེགས་པ་རྣམས་ཕྱོགས་གཅིག་ཏུ་མཛད་དེ། རིག་འཛིན་ཆེན་པོ་ཀུན་བཟང་པདྨ་ཕྲིན་ལས་མཇལ་སྐབས་འབུལ་རྒྱུ་ཡིན་ཞེས་ཤིན་ཏུ་གཅེས་སྤྲས་ཀྱིས་སྦ་བར་མཛད། དེ་ཕྱིན་གྱིས་ཕྱག་རྫས་ཚང་མ་རྨོར་ཆེན་ཆོས་ཀྱི་རྒྱལ་པོ་དེ་ཉིད་ཀྱི་ཕྱག་ཏུ་ཅི་འབྱོར་མཛད། ལན་གཅིག་རྨོར་ཆེན་རྡོ་རྗེ་འཆང་ཆེན་པོ་རྨོར་དགོན་དུ་ཆིབས་བསྒྱུར་གནང་སྐབས་ཞིག་ཞབས་དྲུང་སྐུ་ན་ཕྲ་མོ་དེས། ཁོ་བོ་རྡོ་རྗེ་བྲག་ཏུ་འཁྲིད་གྲོགས་མཛོད་ཅེས་སྤྱན་ཆབ་ཀྱིས་བརྣངས་པ་ལྟར་བཤུམ་པས། རྨོར་ཆེན་རྡོ་རྗེ་འཆང་ནས། ད་ལམ་ཞབས་དྲུང་གི་ན་བཟའ་ཡང་ངན་པ་དང་།
ངེད་ཚོའི་རྟ་དྲེལ་གྱིས་ཀྱང་ལྕོགས་པ་མེད་པས། སླད་མར་ན་བཟའ་ལེགས་པར་བཟོས་ཏེ་གདན་འདྲེན་ཞུ་ཞེས་གནང་བས་དབུགས་ཕྱུང་། རྨོར་ཆེན་ཆོས་ཀྱི་རྒྱལ་པོ་རྡོ་རྗེ་བྲག་ཏུ་ཕེབས་སྐབས་རིག་འཛིན་ཆེན་པོས་བཀྲ་ཤིས་ཆོས་སྡེའི་ཞབས་དྲུང་ཆུང་དུ་དེ་སྐུ་ཁམས་བདེ་བར་བཞུགས་སམ། ཞེས་སོགས་ཐུགས་བརྩེའི་སྒོ་ནས་བཀའ་འདྲི་མཛད་ཚེ། གོང་གི་གནས་ཚུལ་རྣམས་ཞུ་བར་མཛད་པས། རིག་འཛིན་ཆེན་པོ་ཡང་སྤྱན་ཆབ་ཡུན་རིང་མཛད་དེ། ཞབས་དྲུང་དེ་ཁྱེད་ཀྱིས་གདན་འདྲེན་ཞུས་ནས་མི་ཕེབས་པ་ཞེས་ཐུགས་མི་མཉེས་པའི་རྣམ་པ་མཛད་པ་སོགས་ནི། མངོན་པ་ཀུན་བཏུས་ལས། དྲན་པ་གང་ཞེ་ན་འདྲིས་པའི་དངོས་པོ་ལ་སེམས་ཀྱིས་མ་བརྗེད་པའོ། ། ཞེས་པ་ལྟར་བླ་སློབ་གཉིས་ཀར་ཡང་སྔོན་གྱི་གནས་རྗེས་སུ་དྲན་པ་ཞེས་པའི་ཟག་མེད་ཀྱི་མངོན་ཤེས་དེ་མངའ་བའི་དགེ་མཚན་ཡང་དག་པའོ་སྙམ།
དེ་སྐབས་ཞབས་དྲུང་ཡབ་ནས་བཞེས་སྤྲོ་གླང་པོ་ཆེ་ལ་ནོར་བུ་བཀལ་བའི་དབྱིབས་ཅན་ལོ་གསར་གྱི་ལེགས་འབུལ་གྲས་སུ་འབུལ་བ་གནང་བར་ཞབས་དྲུང་གཞོན་ནུ་ཐུགས་ཤིན་ཏུ་མཉེས་པས་ཐུགས་གཙིགས་ཆེ་བར་མཛད་པ། རྨོར་ཆེན་རྡོ་རྗེ་འཆང་གཟིམས་ཆུང་དུ་བཞུགས་པ་ལ་སྟེང་གི་རྒྱ་མཐོངས་ནས་གཟིགས་འབུལ་མཛད་དེ། སྐུ་ཞབས་འདི་ལ་དགེས་སམ། ཞེས་ཞུ་བར་མཛད་པས་ཁོ་བོ་ཤིན་ཏུ་དགའ་གསུངས་པས། དེ་ལྟར་ན་འདི་འབུལ་ཞེས་གསུངས་པར། དེས་ན་ཁྱེད་རང་ལ་མི་འོང་གསུངས་པས། སྐུ་ཞབས་མཉེས་ན་ང་ལ་མེད་ཀྱང་རུང་ཞེས། དེ་མ་ཐག་ཏུ་འབུལ་བར་མཛད་པས། རྨོར་ཆེན་རྡོ་རྗེ་འཆང་ནས་ཀྱང་རབ་ཏུ་དགྱེས་པའི་ཚུལ་མཛད་པས་ཐུགས་བློ་ཤིན་ཏུ་བདེ་བས་དེང་སང་བརྒྱ་འབུལ་མཛད་པ་ལས་ཀྱང་ཐུགས་ཚིམ་པ་ཞིག་བྱུང་བ། དབང་བཞིའི་ངོ་སྤྲོད་ལས།
གསང་སྔགས་རྡོ་རྗེ་ཐེག་པ་ལ། ། རྟེན་འབྲེལ་གནད་དུ་ཆེ་བར་བཞེད། ། ཅེས་པ་ལྟར། རྟེན་འབྲེལ་གྱི་གནད་ལ་ཤིན་ཏུ་ཕན་པ་བྱུང་ཞེས་ཕྱིས་གསུངས་པ་དང་། རྨོར་ཆེན་ཆོས་ཀྱི་རྒྱལ་པོས་ཀྱང་། རྟེན་འབྲེལ་གྱི་གནད་འདི་ཅོལ་ཆུང་དུ་སྣང་ཡང་འབྲས་བུ་ཆེ་བས་འདི་ལ་སྐུར་པ་གདབ་ཏུ་མི་རུང་བར་གདའ་ཞེས་ཡང་ཡང་གསུངས་པར་སྣང་། མེ་སྤྲེལ་ལོར་གྲྭ་རིགས་བློ་ངན་ཅན་རང་འདོད་ཕུགས་སུ་བཅུག་པ་སྡེ་དགོན་གྱིས་ཞབས་འདེགས་དང་། ལར་རྒྱ་ཞེས་སོགས་མིང་སྙན་པོར་བཏགས་ཏེ། དོན་དུ་དམ་སེལ་གྱི་སྦྱོར་བ་རྩོམ་མཁན་རེ་གཉིས་ཀྱིས་ཐབས་ངན་གཡོ་འཕྲུལ་སྣ་ཚོགས་ལ་བརྟེན་པའི་རྐྱེན་དབང་ལས། ཨེར་ཁེ་དཱའི་ཆིང་ལ་མགོ་བཏགས་པའི་ཚ་བོ་རྨེ་རུ་ཨ་མཆོད་ཟེར་བས།
བླ་བྲང་ཚ་ལེན་བྱས་ཏེ་ལོ་གཅིག་ཙམ་བཟུང་བས་ལུགས་གཉིས་ཀ་ནས་ཕྱི་ནང་གི་ལ་རྒྱར་ཕན་པ་ལྟ་ཅི། ཀུན་སྤྱོད་ངན་པ་ཁོ་ནས་ཀྱང་གྲྭ་ཚང་གི་མིག་ལྟས་ལ་གནོད་ཚབ་ཆེ་བས་སྡེ་དགོན་ཉམས་གུད་དུ་འགྲོ་བའི་སྒོ་དོད་པ། རིག་འཛིན་ཆེན་པོ་ཀུན་བཟང་པདྨ་ཕྲིན་ལས་སོགས། ཚར་ཆེན་ཆོས་ཀྱི་རྒྱལ་པོའི་རིང་ལུགས་དྲི་མ་མེད་པ་ཐུགས་དཀྱིལ་དུ་བཅངས་པའི་བླ་དཔོན་གྱི་ཐུགས་ཀྱིས་མ་བཟོད་པས་རྨོར་ཆེན་རྡོ་རྗེ་འཆང་ལ། ད་ཆ་ཁྱེད་ཀྱིས་ཚར་ཆེན་རྡོ་རྗེ་འཆང་གི་བསྟན་པ་དང་། སྡེ་དགོན་གྱི་ལ་རྒྱར་དགོངས་ཏེ་དགོན་པ་ཚུར་ལེན་པའི་ཐབས་གནང་དགོས་ཚུལ་གསུངས་པ་བཞིན། རྨོར་ཆེན་རྡོ་རྗེ་འཆང་ཆེན་པོས་ཀྱང་། དེ་དོན་ཁོ་ན་ཐུགས་ལ་བཅངས་ཏེ། རྒྱལ་པོ་ལྷ་བཟང་ལ་ཆོས་སྡེ་འདི་ཉིད་ལོ་དུས་ཀྱི་དཀྱིལ་འཁོར་སྒྲུབ་མཆོད་དང་། ཆོ་ག་ཕྱག་ལེན་གང་ཅི་གཞན་དང་མི་འདྲ་བ་སོགས་ཀྱི་རྒྱུ་མཚན་ཕྲ་ཞིབ་ཞུ་བར་མཛད་པས།
རྒྱལ་པོའང་ཐུགས་ངེས་པ་འདྲོངས་ཏེ། དགོན་པ་འཕྲལ་དུ་རྩིས་སྤྲོད་དགོས་ཚུལ་གྱི་བཀའ་རྒྱ་གནང་ཞིང་། དེ་དོན་བཞིན་གསེར་འཕྱང་ཞེས་པ་མེ་བྱ་ལོར་ཚ་བོ་རྨེ་རུ་ཨ་མཆོད་ཟེར་བའི་ལག་ནས་རྨོར་ཆེན་རྡོ་རྗེ་འཆང་གིས་རྩིས་བཞེས་མཛད་དེ། དགོན་གནས་ཉམས་པར་སོར་ཆུད་ཀྱང་། མངོན་པ་ནས་ཟང་ཟིང་མེད་པའི་ཚོར་བ་སྡུག་བསྔལ་དུ་གསུངས་པ་དང་། བདག་ཅག་གི་སྟོན་པའི་ཞབས་ལ་སེང་ལྡེང་གི་ཚལ་བུ་ཟུག་པ་དང་ཚུལ་མཐུན་པར་མི་འགྱང་བར་དུས་འགྱུར་གྱི་དབང་གིས་རྨོར་ཆེན་རྡོ་རྗེ་འཆང་ལ་འོ་བརྒྱལ་སྣ་ཚོགས་བྱུང་བ། དེ་ནས་གྲོལ་ཏེ་ཆོས་སྡེར་ཕེབས་སྐབས་ཆིབས་སུ་སེར་སྦྲེང་སོགས་དུས་གནས་དང་བསྟུན་ན་ལེགས་པས་མི་དགོས་གསུངས་ཏེ་ཆོས་སྡེར་ཕེབས་ཐོག ཚོགས་མང་ནས་སྒྲོལ་དཀར་ལ་བརྟེན་པའི་ཞབས་བརྟན་ལེགས་པོ་ཟབ་རྒྱས་དང་། སྤྱི་སོས་རྨོར་ཆེན་རྗེ་ལ་དུས་འགྱུར་སྐབས་ཞབས་འགྱུར་དཔེ་མེད་ཞུས་པའི་དགེ་སློང་ནམ་རྒྱལ་ལ་དྲིན་གཟོའི་གོས་ཆེན་གྱི་སྣམ་སྦྱར་ཞིག་བསྟབས། དེ་ནས་མ་འགྱངས་པར་རྨོར་ཆེན་རྗེས་ཆོས་སྡེའི་གདན་ས་དགོངས་ཞུ་མཛད་དེ་ཚོགས་དབུས་སུ་བསྟན་པ་སྤྱི་དང་།
བྱེ་བྲག་ཚར་ཆེན་ཡབ་སྲས་ཀྱི་བསྟན་པ་ཐམས་ཅད་ཀྱི་ཐུགས་ཁུར་ཡང་དག་དགོས་པའི་ཞལ་ཏ་བཟང་པོས་ནན་ཏན་སྩལ་ཏེ། ཆོས་དང་ཟང་ཟིང་གི་སྦྱིན་པས་ཕན་བདེའི་དཔལ་ལ་སྦྱར། གོང་དུ་བཤད་པ་ལྟར་གཅོད་ཁྲིད་དེ་གསན་སྐབས་ཙམ་ལ་ཡིན་ནམ། གང་ལྟར་ཡང་། གཞོན་ནུ་དུས་ལ་ལར་ས་སྲིབ་ཙམ་ནས་ཆོས་སྡེའི་ལྟག་གི་དུར་ཁྲོད་དེར་བྱོན་ཏེ་གཅོད་སྐོར་ཉམས་བཞེས་མཛད་ཅིང་། དེ་ན་བཙན་གནས་པའི་ཤིང་སྡོང་གཉེན་པོ་ཞིག་ཡོད་པ་དེའི་ཡལ་ག་བཅག་སྟེ་བཞུགས་གདན་གྱི་འོག་ཏུ་བཅུག་ནས་འཚུབས་འགྱུར་དང་ལྷོང་ཞིག་ཨེ་འོང་སྙམ་དུ་དགོངས་ཀྱང་། ཅིའང་མ་བྱུང་གསུངས་པ་དང་། སློབ་དཔོན་རིན་པོ་ཆེ་པདྨ་འབྱུང་གནས་ལ་ཐུགས་དད་ཤིན་ཏུ་ཆེ་བས་མཚན་མོ་མནལ་ལ་ཕེབས་ཁར་རྣམ་ཐར་གསོལ་འདེབས་ཆག་མེད་ལྟ་བུར་མཛད་ཅིང་། བོད་ཡུལ་ནས་སྲིན་ཡུལ་དུ་ཕེབས་ཚུལ་དེ་གསུངས་པའི་ཚེ་སྤྱན་ཆབ་རང་དབང་མེད་པར་བྱུང་ཞིང་། ཐུགས་ཀྱི་ཁྱེར་སོར་ཡང་སློབ་དཔོན་ཆེན་པོའི་ཞབས་རྗེས་སུ་འཁྲིལ་གྱིས་ཕེབས་པའི་ཐུགས་སྣང་དང་བཅས་མནལ་མཛད་པ་ཁ་ཤས་བྱུང་གསུངས་པ་དང་།
གཟིམས་མལ་དུ་མནལ་མེད་པའི་སྐབས་ཕལ་ཆེར་ལའང་། ཐུགས་ཉམས་ལ་སྐུ་ལུས་ཇེ་ཆེ་ཇེ་ཆེར་སོང་སྟེ་གཟིམས་ཆུང་གི་ནང་ཁྲིགས་གང་ཉམས་བྱེད་པ་དང་། ཐུགས་སྣང་དེ་སད་པ་བྱུང་ཞིང་། དགུང་གྲངས་བཅོ་ལྔ་ཙམ་གྱི་བར་ལ་བར་སྲིད་ཀྱི་སྣང་བ་དེ་མ་བརྗེད་པས། སྐྱེ་སྲིད་ཚོར་སྣང་ཏུར་ཏུར་བ་ཡང་ཡང་བྱུང་ཞེས་གསུངས་པ་ནི་དགོངས་གཞི་གཞན་དུ་གཏད་པའི་ལྡེམ་པོའི་གསུང་ཁོ་ན་ཡིན་པ་དཔྱོད་ལྡན་དག་གིས་གསུང་འདི་ཉིད་ལས་འཁུམས་ཤིང་། འཇམ་མགོན་ཨ་མེས་ཞབས་སྐུ་གཞོན་ནུ་གསུང་མཁྱེན་ཙམ་གྱི་ཐུགས་སྣང་ལ། ཡུལ་ཕྱོགས་ཀྱི་དབྱིབས་ཁའུའི་ཆུ་ཚན་སྐོར་འདྲ་བ་རྒྱ་གར་གྱི་ཡུལ་གྲོང་ཡིན་ཟེར་བ་ཞིག་འདུག་པ། དེའི་སྒོ་ནང་ན་ཡར་འབྱོན་དགོངས་ནས་ཅུང་ཟད་བྱོན་པ་ན་ལྕེ་སྤྱང་འདྲ་བའི་སེམས་ཅན་འཇིགས་སུ་རུང་བ་མཇུག་མ་རིང་ལ་སྦོམ་པོ་བྱས་པ་གཉིས་ཀྱིས་ཕེབས་ལམ་བགགས་ནས་མ་བཏང་བའི་ཐུགས་སྣང་ཤིན་ཏུ་གསལ་བ་དེ་ལ། ཕྱིས་གསུང་ལས། ཁོ་བོ་རྒྱ་གར་དུ་སྐྱེ་བ་ལེན་རྒྱུ་ཡིན་པ་ལ་ལྕེ་སྤྱང་འདྲ་བའི་སེམས་ཅན་མཇུག་མ་རིང་པོ་བྱས་པ་གཉིས་ཀྱིས་ལམ་བགགས་ནས་རྒྱ་གར་ཕྱོགས་ལ་འགྲོ་མ་ཐུབ་པར་ལོག་པ་ཞིག་དྲན་གྱིན་འདུག་གསུངས་པ་དང་།
ཆ་འདྲ་བས་སྐྱེས་བུ་དམ་པ་རྣམས་ཐུགས་སྣང་གཅིག་པའི་ངོ་མཚར་རྟོགས་བརྗོད་ཀྱི་གྲས་དང་། ཡང་སྐབས་ཤིག་ཆོས་སྡེར་གནོད་པའི་གདུག་པ་ཅན་ཞིག་ལ་ཆེད་གཏད་ཀྱིས་ཟན་གཏོར་གྲུ་གསུམ་ཆུང་ངུ་ཞིག་བཞེངས། སེང་གདོང་མའི་ལྗགས་བཟླས་མཛད་དེ་དམིགས་བྱའི་ཕྱོགས་སུ་འཕངས་པས། དེའི་དབྱར་བྱད་མ་དེ་ཆུས་ཁྱེར་ནས་ཚེའི་དུས་བྱས་སོ། ། འདི་ནི་ཚར་ཆེན་རྡོ་རྗེ་འཆང་གཞོན་ནུའི་ཚེ་འབྱུང་པོ་ཞིག་ཁྱིར་བརྫུས་ནས་མཐོ་འཚམས་པ་ན། བྱིས་པའི་འཁོར་དང་བཅས་གཏོར་བཟློག་གི་ལད་མོ་མཛད་པས་ཁྱི་དེ་ཁྲག་སྐྱུགས་ནས་ཤི་བ་དང་ཆོས་མཚུངས་པ་སོགས་ངོ་མཚར་བའི་རྣམ་ཐར་དུ་སྣང་ངོ་། ། འདི་དག་གི་དོན་བསྡུ་ན། སྐྱེ་འགྲོའི་རིམས་སྲུང་གུ་རུས་བྱིན་གྱིས་བརླབས། ། སྲུང་མས་ལས་བསྒྲུབས་སྔོན་གནས་ཐུགས་ལ་ཤར། ། གང་གི་གདན་སར་བསླབས་སྦྱངས་ཚེགས་མེད་མཁྱེན། །
གནས་གསར་འཇམ་མགོན་གཞོན་ནུའི་རོལ་རྩེད་ཡིན། ། ཞེས་སོ། ། གཉིས་པ་ནི། རྣམ་ཐར་གསོལ་འདེབས་ཞལ་གསུང་མ་ལས། ཚེ་རབས་དུ་མར་དགེ་བའི་བཤེས་གཉེན་མཆོག ། སྐྱབས་གནས་ཀུན་འདུས་རྨོར་ཆེན་ཆོས་ཀྱི་རྗེས། ། གསུང་ངག་ཆོས་ཀྱི་བང་མཛོད་གཉེར་གཏད་པའི། ། རྒྱལ་ཚབ་སེམས་དཔའ་མཆོག་ལ་སྙིང་ནས་འདུད། ། ཅེས་གསུངས་པ་ལྟར་རྣམ་འདྲེན་དམ་པ་འདི་ཉིད་ནི། སྐུ་ན་ཕྲའང་སྐུའི་འཁྲུངས་རབས་མང་པོར་སྦྱངས་པའི་འབྲས་བུ་འགོག་ཏུ་མེད་པའི་མཐུ་ལས་མཁྱེན་པའི་ཆ་ཤས་ཡོངས་སུ་གང་བས་བསྟན་པའི་ཁུར་ཆེན་འདེགས་པར་བཟོད་པའི་སྟོབས་ཡོངས་སུ་རྫོགས་པ་དང་།
ཁྱབ་བདག་རྡོ་རྗེ་འཆང་མགོན་པོ་བསོད་ནམས་མཆོག་ལྡན་གྱིས་ཀྱང་དགུང་ལོ་བཅོ་ལྔའི་སྟེང་དུ་ཆོས་སྡེའི་ཁྲི་ཐོག་ཏུ་ཕེབས་པ་དང་དུས་ཀྱང་མཚུངས་པ་སོགས་རྒྱུ་མཚན་དུ་མར་གཟིགས་ཏེ། དེའི་ཕྱི་ལོ་རྣམ་འཕྱང་ཞེས་པ་ས་ཁྱི་ལོར་མཁན་ས་རྩིས་སྤྲོད་མཛད་དེ། རྨོར་ཆེན་རྡོ་རྗེ་འཆང་སྨོན་དགའ་རིན་ཆེན་བསམ་གཏན་གླིང་དུ་ཆིབས་ཀྱི་ཁ་ལོ་བསྐྱོད། དེ་སྐབས་སྐྱབས་མགོན་མཆོག་གི་ཞབས་དྲུང་དུ་སུམ་ལྡན་རྡོ་རྗེ་འཛིན་པ་ཀུན་དགའ་དཔལ་འབྱོར་བའི་ཞལ་སྔ་ནས་ཀྱིས། གྲྭ་རྒན་ནེ་ཙོའི་བརྟུལ་ཞུགས་ལ་ཅོ་འདྲི་བ་རེ་གཉིས་ནས་གཡོ་འཕྲུལ་དུ་མས་བསླད་པའི་དབང་གིས་གནས་ཚུལ་དེ་རིགས་ལགས་ནའང་། ཇི་སྲིད་བྱང་ཆུབ་སྙིང་པོའི་བར་གྱི་མགོན་དང་གླིང་དུ་གྱུར་པ་ནི་རྩ་བའི་བླ་མ་ཉིད་ལས་གཞན་དུ་མ་གྱུར་པས། ཐུགས་ཀྱི་འཛིན་སྟངས་གཞན་དུ་གཞོལ་བ་སོགས་གཏན་ནས་མེད་པ་ཞིག་དགོས་ཚུལ་ཞུ་བར་མཛད་པས། བཀའ་ལས། ཚེ་འདིའི་ཕ་མ་ལ་ལོགས་ལྟ་སོགས་ནི་ག་ལ་བྱེད། འོན་ཀྱང་འདི་ཕྱི་བར་དོ་གསུམ་གྱི་སྐྱིད་སྡུག་ལེགས་ཉེས་ཐམས་ཅད་སྐྱབས་མགོན་རྡོ་རྗེ་འཆང་རྨོར་ཆེན་ཆོས་ཀྱི་རྒྱལ་པོ་ཉིད་ལས་གཞན་དུ་རེ་བའི་འདུན་པ་སྐད་ཅིག་ཀྱང་མེད་ཅེས་གསུངས་པ་བཞིན།
དོན་ལའང་གནས་པ་ཁོ་ན་ཡིན་ཏེ། རྨོར་ཆེན་རྡོ་རྗེ་འཆང་ཆེན་པོས་མཁན་ས་རྩིས་སྤྲོད་གནང་ནས། རྨོར་དུ་ཆིབས་བསྒྱུར་སྐབས་ཀྱི་རྣམ་ཐར་ལས། དབོན་རིན་པོ་ཆེ་ནི་བླ་གཡེར་མཐིལ་ན་བྱིས་པ་ཆུང་ངུ་ལྟར་བཤུམས་ཀྱིན་སྐྱེལ་བར་ཕེབས་བྱུང་ཞེས་བྱུང་བ་ལྟར་རོ། ། འདི་ལོ་སྐྱབས་མགོན་རྡོ་རྗེ་འཆང་འདི་ཉིད་དགུང་ལོ་བཅོ་ལྔ་བཞེས་པར་རྒྱལ་བསྟན་སྤྱི་དང་། བྱེ་བྲག་རྗེ་བཙུན་བརྩེ་བ་ཆེན་པོའི་རིང་ལུགས་ཀྱི་ཉིང་ཁུ། གསང་ཆེན་ཁའུ་བྲག་རྫོང་པའི་བཞེད་སྲོལ། ཚར་ཆེན་ཆོས་ཀྱི་རྒྱལ་པོ་ཡབ་སྲས་ཀྱི་བསྟན་པ་འདི་ནི་ཁོ་བོ་ཅག་ཁོ་ནས་བཟུང་སྟེ་དར་ཞིང་རྒྱས་པར་བྱས་ལ་སྐལ་བཟང་གདུལ་བྱའི་བུང་བ་རྣམས། སྙན་བརྒྱུད་པདྨོའི་ཟེའུ་འབྲུ་ལས་འོངས་པའི་ཟབ་རྒྱས་གདམས་པའི་སྦྲང་རྩིས་མྱོས་པར་བྱའོ་དགོངས་པའི་ཐུགས་བསྐྱེད་རྨད་དུ་བྱུང་བས་ཉེ་བར་དྲངས་ཏེ། གངས་ཅན་ལྗོངས་ཀྱི་གྲུབ་པའི་དབང་ཕྱུག་ཆེན་པོ་རྣམས་ཀྱི་ནང་ནས་མཆོག་ཏུ་གྱུར་པ་སངས་རྒྱས་གཉེན་སྟོན་དེ་ཉིད་ཕྱི་དར་བསྟན་པའི་སྲོལ་འབྱེད་ཆེན་པོ་མཉམ་མེད་དཱི་པཾ་ཀཱ་རའི་སྲས་ཀྱི་ཐུ་བོ།
འབྲོམ་དང་། ཁུ་སྟོན་གཉིས་དག་སྣང་སྐྱེད་པར་བྱེད་པའི་མཚམས་སྦྱོར་མཁན། ཡོན་བདག་ཤཱཀྱ་མགོན་པོ་ཞེས་བྱ་བའི་རྒྱུད་དུ་སྐུ་འཁྲུངས་ཤིང་། མཁས་བཙུན་བཟང་གསུམ་འཛོམ་པའི་སྙན་གྲགས་སྤུར་རྒྱལ་བོད་ཀྱི་ལྗོངས་སུ་མངོན་པར་གསལ་བས། བོད་ཤིང་སྒོ་ཅན་གྱི་རྒྱལ་པོ་སྣེའུ་གདོང་གོང་མའི་ཏི་ཤྲཱི་བཀུར་ཞིང་། མཉམ་མེད་ཚོགས་སྡེ་ཆེན་པོ་བཞིའི་ཡ་གྱལ། ཚགས་མིག་ཚོགས་པའི་མཁན་ཐོག་ཉེར་གཅིག་པ་མཐུ་སྟོབས་དང་ནུས་པའི་མངའ་བདག མཚུངས་བྲལ་མཁན་རིན་པོ་ཆེ་གཞོན་ནུ་བློ་གྲོས་ཀྱི་བཞུགས་གདན་སེངྒེའི་ཁྲི་ལ་ཞབས་སེན་གྱི་པདྨོ་མངོན་པར་བཀོད་པར། སྤྱི་སོ། བླ་བྲང་།
སྦྱིན་བདག་སོགས་ཀྱིས་ཞལ་དཀར། ལེགས་སྐྱེས། བསྙེན་བཀུར་ཡང་ཕུན་སུམ་ཚོགས་པར་བསྒྲུབས་ཤིང་། གསང་ཆེན་ཟབ་མོའི་རིང་ལུགས་འཇིགས་པ་མེད་པ་གདོང་ལྔའི་དབྱངས་སུ་སྒྲོགས་པའི་སྔོན་འགྲོར། རང་གཞན་གྱི་དགེ་ཚོགས་ཆུ་བོའི་རྒྱུན་རྣམས་རྣམ་མཁྱེན་རྒྱ་མཚོར་འཇུག་པའི་ཐབས་མཆོག་བསྔོ་བའི་རྒྱལ་པོ་དཔལ་གྱི་མགུར་ལས་ཉེ་བར་འོངས་པའི་ལེགས་བཤད་མྱ་ངན་མེད་པའི་རོལ་མོས་ཕྱོགས་ཀུན་རྫོགས་པར་མཛད་པས་གཟུར་གནས་ཀུན་གསང་ཆེན་བསྟན་པའི་སྲོག་ཤིང་གནས་གསར་བ་ཡབ་སྲས་བརྒྱུད་པ་དང་བཅས་པ་ལ་མི་ཕྱེད་དད་པའི་རང་གཟུགས་མངོན་པར་གསལ་ཞིང་ལག་པའི་པདྨོ་ཟུམ་པ་དང་ལྷན་ཅིག་བསྟོད་བསྔགས་ཀྱི་མེ་ཏོག་ཅིའང་འཐོར་བར་བྱེད་ཅེས་ཐོས་སོ། ། གོང་སྨོས་ལྟར་ལྗགས་སྔགས་སྲུང་མདུད་ཀྱིས་ཕན་ཆ་ཤིན་ཏུ་ཆེ་བས་ཞུ་མི་མང་དུ་བྱུང་བ་ན། རྨོར་ཆེན་རྡོ་རྗེ་འཆང་དེ་ཉིད་ལ་གཉན་ལྷོག་གདོན་ཞུད་སོགས་ལ་ཕན་པའི་སྔགས་ཤིག་ཞུ་བར་མཛད་པས། སྐུ་རྩེད་ཀྱི་རྣམ་པས་ས་སྐྱ་ལེགས་བཤད་ཀྱི་འགྲེལ་པར་བྱུང་བའི་བྲམ་ཟེ་གཙུག་ཕུད་ཅན་གྱི་རྫུན་སྔགས། ཨོཾ་སྒྲིམ་སྐབས་ཚོལ། ཀྱེ་མ་རེ་མཚར།
ཕྱི་ནས་སྔོན་པར་འོང་། དེ་ནས་ཁྱེད་རང་ཤེས། ཧུ་ཧུ་ཧུ་སྭཱ་ཧཱ། ཞེས་པ་དེ་ལྗགས་སྤོད་གནང་བས། འདི་འདྲ་སྔགས་མིན་པར་འདྲ་ཞུ་བ་གནང་བས། ཞལ་འཛུམ་པ་ཙམ་ཡང་མི་མཛད་པར་སྔགས་ལོས་ཡིན་གསུངས། ཕྱག་དཔེའི་ཁྲོད་ནས་ལེགས་བཤད་ཀྱི་འགྲེལ་པ་ཤོག་འཁྱར་ཞིག་སྟོན་པར་མཛད་པས། སྐུ་ན་ཕྲ་སྟབས་གོང་འོག་ལ་ཐུགས་ཞིབ་ཅིའང་མ་བྱུང་བར་སྔགས་དེ་ཁོ་ནའི་ཐད་ལ་གཟིགས་པས་ཐུགས་ཡིད་ཆེས་ཏེ་ལྗགས་བཟླས་མཛད་པས་ནུས་པ་ཤིན་ཏུ་ཆེ་ཞིང་། སྲུང་སྐུད་བཏགས་པ་ཙམ་གྱིས་གདོན་གདུག་པ་ཅན་ཡང་ཞི་ནུས་པར་བྱུང་བ་ནི་བླ་སློབ་གཉིས་ཀའི་ཆེ་བར་མངོན། ཀུན་ལྡན་ཞེས་པ་ལྕགས་བྱི་ལོར་དབྱར་སྨོན་དགའ་རིན་ཆེན་བསམ་གཏན་གླིང་དུ་ཕྱགས་ཕེབས་ཏེ།
རྡོ་རྗེ་འཆང་ཆེན་པོ་ཉིད་ཀྱི་དྲུང་ནས་ལུང་རྗེས་གནང་གི་རིགས་ཤིན་ཏུ་མང་བར་གསན་ཏེ། སླར་བསྟི་གནས་དམ་པ་ཉིད་དུ་ཆིབས་བསྐྱོད། འདི་ལོ་སྲིད་ཞིའི་གཙུག་རྒྱན་དམ་པ་སྐྱབས་མགོན་རྒྱལ་བའི་དབང་པོ་ཐམས་ཅད་མཁྱེན་གཟིགས་ཆེན་པོ་བློ་བཟང་སྐལ་བཟང་རྒྱ་མཚོ་གསེར་ཁྲིར་ཕེབས་ཏེ། བོད་འབངས་ཐམས་ཅད་ལ་བདེ་སྐྱིད་ཀྱི་ཉི་མ་ཤར་བའི་སྐབས་སུ་གྱུར་པས། ཐུགས་དགེས་པའི་པད་ཚལ་ཅིའང་བཞད་དེ། ཁྲི་འབུལ་རྒྱ་ཆེ་སྤོམ་མཐོ་བསྟར་བ་གནང་དགོས་དགོངས་ཀྱང་། གསོག་འཇོག་ལ་བརྩོན་པའི་ཞབས་རིང་བ་བཟང་པོ་མེད་པར་མ་ཟད། དེ་དག་ཡང་བརྗེ་ལེན་མང་ཞིང་། བླ་བྲང་རྩིས་བཞེས་འཕྲལ་དུའང་སོང་བ་བཅས། དངོས་པོའི་སྒོ་ནས་གནང་དཀར་བསྟན་ཙམ་བྱུང་འདུག་པ།
ཞབས་འབྲིང་ལས་བྱེད་རྣམས་ནས་བློས་བླངས་ན་དེ་ཙམ་དགོས་དོན་ཅི་ལ་སྲིད་ཀྱང་ཇི་བཞིན་མ་བྱུང་འདུག་པ་བཅས། འོན་ཆོས་སྡིངས་སུ་རྒྱལ་སྲས་མཆོག་སྤྲུལ་རིན་པོ་ཆེ་འཇིགས་མེད་ཡེ་ཤེས་གྲགས་པར་གནས་ཚུལ་གནང་བས་ཁྲི་འབུལ་གྱི་དངོས་པོའི་མཐུན་རྐྱེན་རྒྱ་ཆེར་སྩལ་ཞིང་། ཆིབས་བསུའི་ཆིབས་ཁལ་དང་། ཞབས་འབྲིང་བ་སོགས་ཀྱང་ཆོས་སྡིངས་རང་ནས་ཐུགས་གྲ་སྒྲིག་པར་མཛད་དེ། རྒྱལ་སྲས་མཆོག་གི་སྤྲུལ་སྐུ་རིན་པོ་ཆེ་དང་ལྷན་ཅིག་ཏུ་སྟག་རྩེ་དངོས་གྲུབ་གླིང་ཁའི་བར་སྐྱབས་མགོན་རྒྱལ་བའི་དབང་པོ་ཐམས་ཅད་མཁྱེན་གཟིགས་ཆེན་པོའི་ཆིབས་བསུར་ཕེབས་ཏེ་ལྷ་ལྡན་དུ་མཇལ་ཕྱག་སོགས་གྲུབ་ནས་ཡར་ཀླུང་དུ་ཕྱགས་ཕེབས། འདི་ལོ་བདག་གི་དྲིན་ཆེན་རྩ་བའི་བླ་མ་དམ་པ་ཡབ་རྗེ་རྡོ་རྗེ་འཆང་སྐུ་མཆེད་ཡུམ་དྲུང་སྐུ་འཁོར་དང་བཅས་པ་གཙོ་ཆེར་རྒྱལ་དབང་རྡོ་རྗེ་འཆང་འདུན་པ་ཆེན་པོར་མཇལ་ཕྱག་ལེགས་འབུལ་མཛད་པ་དང་། དབུས་ལྷོ་བྱང་གི་གནས་རྟེན་རྣམས་མཇལ་བར་ཕེབས་པ་དང་ཆབ་ཅིག་རྣམ་འདྲེན་དམ་པ་འདི་ཉིད་ཀྱིས་གདན་ས་ཡར་ཀླུང་བཀྲ་ཤིས་ཆོས་སྡེར་སྤྱན་འདྲེན་མཛད་དེ་ལུགས་ཟུང་དང་འབྲེལ་བའི་ཕུ་དུད་བླ་མེད་བཀའ་དྲིན་བསྐྱངས་ཡོད་པ་གོར་མ་ཆག་ཀྱང་། དེ་སྐབས་ཀྱི་ཟིན་བྲིས་ཞིབ་པར་མ་རྙེད། འོན་ཀྱང་གནས་གསར་འཇམ་མགོན་གོང་མའི་ཐུགས་དམ་རྟེན་གུར་མགོན་འཇིམ་སྐུ་ཆུང་ངུ་ཞིག་དང་། མགུལ་དུ་ཁྱད་མཚར་སོགས་འབུལ་གནང་ལ་ཡབ་རྗེ་དམ་པ་ཐུགས་གཙིགས་ཤིན་ཏུ་ཆེ་བར་མཛད།
འཕར་བ་ཞེས་པ་ལྕགས་མོ་གླང་ལོར་བཀྲ་ཤིས་ཆོས་སྡེའི་འདུས་པའི་ཚོགས་དང་བཅས་ལྷན་ཅིག་ལྷ་ལྡན་དུ་ཕེབས་ཏེ། སྐྱབས་མགོན་རྒྱལ་བའི་དབང་པོར་སྒྲོལ་དཀར་ཡིད་བཞིན་འཁོར་ལོའི་ཚེ་ཆོག་དང་འབྲེལ་བའི་སྒོ་ནས་ཞབས་བརྟན་རྟེན་འབྱུང་གི་གསོལ་འདེབས་མཇལ་འབུལ་མཛད་ཅིང་། རིམ་བཞིན་སྨོན་དགའ་བསམ་གཏན་གླིང་དུ་ཕེབས་ཏེེ། ཁྱབ་བདག་རྡོ་རྗེ་འཆང་རྨོར་ཆེན་ཆོས་ཀྱི་རྒྱལ་པོ་དེ་ཉིད་ཞབས་པད་བརྟན་པའི་ཆེད་དུ་རྒྱལ་ཡུམ་ཚེ་སྦྱིན་དབང་མོའི་ཐུགས་དམ་གནད་ནས་བསྐུལ་ཞིང་། དངོས་བཤམས་ཡིད་སྤྲུལ་གྱི་མཆོད་སྤྲིན་དང་ཆབ་ཅིག་པར་ལུང་དང་རིག་པའི་ལམ་ནས་ཉེ་བར་དྲངས་པས། ཞབས་པད་བརྟན་པར་བཞུགས་དགོས་པའི་གསོལ་འདེབས་ཀྱང་མཛད་པར། རྗེ་བླ་མའང་ཐུགས་ལྷག་པར་མཉེས་ཏེ། རྟེན་ཅིང་འབྲེལ་བར་འབྱུང་བའི་སྒོ་འཕར་རང་འགྲིག་ཏུ་གྱུར། ལོ་དེའི་ཟླ་བ་ལྔ་པའི་ནང་དུ་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཆེན་པོའི་ཉེ་འདབ་བུ་ཚལ་གྱི་ཕོ་བྲང་གོང་དུ། མདོ་སྔགས་རབ་འབྱམས་སྨྲ་བའི་བཤེས་གཉེན་དམ་པ་ཁྱབ་བདག་བཀའ་འགྱུར་བ་ཆེན་པོ་སངས་རྒྱས་རྒྱལ་མཚན་དཔལ་བཟང་པོའི་དྲུང་ནས།
རྒྱལ་བའི་བཀའ་འགྱུར་རོ་ཅོག་གི་ལུང་རྣམ་པར་དག་པ་གསལ་དག་སྙན་གསུམ་གྱི་སྒོ་ནས་ལེགས་པར་གསན་ཞིང་། མདོ་མང་གི་ལུང་གསན་མཚམས་སུ་ཞབས་དྲུང་ཡབ་ནས། གནས་གསར་དང་ཀརྨ་ཤག་ཆེན་གཉིས་ཕྱིར་སློག་གི་ཞུ་དོན་རིམ་པར་མཛད་ཀྱང་། ལྷུན་སྡིངས་པ་དང་། བདེ་ཆེན་རབ་བརྟན་པ་སོགས་ཀྱིས་རྩོད་པ་བྱས་པས་ངལ་བ་འབྲེལ་མེད་དུ་གྱུར་པ་ཐུགས་ཀྱིས་མ་བཟོད་པར་ལྷ་ལྡན་དུ་ཕེབས་དགོས་བྱུང་ཞིང་། མགྲོན་གཉེར་སྦི་ཆལ་ཆི་ངག་དབང་བློ་བཟང་ནས་སྣེ་སྦྱོར་ཡང་དག་གི གུན་ཚེ་དབང་ནོར་བུས་ཆེད་གཉེར་མཛད་དེ་ལྷ་ལྡན་རུ་བཞིའི་རྒན་པོ་རྣམས་ལ་བདག་ཁུངས་སུ་ཡིན་རྩད་གཅོད་དང་བཅས། རྒྱ་བོད་ཀྱི་མི་སྣ་རྣམས་ཀྱིས་བཀའ་བགྲོས་ཐོག་ནས་ས་རིགས་བདག་ཐོབ་གང་ཡིན་བདག་འཛིན་མཛད་ཆོག་པའི་བཀའ་ཤོག་སྩལ་ཏེ། བསམ་ཡས་སུ་ཕྱིར་ཕེབས། སྔར་གྱི་ཆོས་འཕྲོ་རྣམས་གསན།
སླར་ཡང་གེ་རའི་སྡེ་པ་རྣམ་རྒྱལ་ནས་གོང་ས་སྐྱབས་མགོན་ཆེན་པོ་གསེར་ཁྲིར་གེགས་མེད་དུ་ཕེབས་པའི་གཏམ་སྙན་སྐྱེལ་བའི་མི་སྣར་གོང་དུ་འཐོན་པའི་བདག་རྐྱེན་དུ་གེ་ར་ཕྱིར་སློག་ཞུས་པར། སྐྱབས་མགོན་དམ་པ་འདི་ཉིད་ནས་ལྷ་སར་ཕེབ་སྟེ། གུན་ཚེ་དབང་ནོར་བུས་ཆེད་གཉེར་མཛད་པ་དང་། སྡེ་པ་རྣམ་རྒྱལ་ནས་ཤེར་སྦྱོང་མ་ནུས་པར་བརྟེན་གེ་ར་རང་གནས་བྱུང་ཞིང་། དེའང་རྗེ་འདི་ཉིད་དང་པོ་ནས་ཐོས་བསམ་སྒོམ་པ་ཁོ་ནའི་ཐུགས་བསྐྱེད་ལས་ས་རིས་དང་སྡེ་དགོན་གྱི་འཛིན་སྐྱོང་སོགས་ལ་ནན་ཏར་མི་དགྱེས་པའི་བླ་བྲང་རང་གིས་རིགས་འཛིན་བཞིན་པ་རྣམས་ཀྱང་དཀའ་ཚེགས་ཆེན་པོས་གྲྭ་ཚང་རང་དུ་སྦྱོར་འཇགས་གནང་བ་དེ་བཞིན་ཡིན་ཀྱང་། ཡབ་རྗེ་ཞབས་དྲུང་དེ་ཉིད་ཀྱི་སྐུ་དྲིན་བསབ་པའི་ཕྱིར་ཞུ་དོན་སྔ་ཕྱི་རྣམས་ཀྱང་གནས་གསར་བར་རང་གི་ནང་རྟེན་ཁྱད་ཅན་དུ་མའི་ཕྱག་རྟེན་དང་བཅས་ནན་ཏན་ཆེན་པོས་ཞུ་བར་མཛད་ཅིང་། དེ་སྟེང་ནས་ཐ་ན་གསོལ་ཞིང་གཅིག་ཙམ་ཡང་བདག་གཟུང་མ་མཛད་པར། ས་རིས་ཡོད་དོ་ཅོག་ཞབས་དྲུང་ཡབ་དེ་ཉིད་རང་ལ་རྩིས་སྤྲོད་མཛད་པ་ཡིན་ནོ། ། དགེ་བྱེད་ཅེས་པ་ཆུ་ཕོ་སྟག ། ཞང་ཞུང་གི་སྐད་དུ་ཟན་ཡང་སྟེ། །
ལུགས་གསུམ་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་ཆེན་པོར་ཕྱོགས་འདུས་དང་གཉུག་མར་གནས་པའི་འདུས་པ་ཆེས་མང་བ་དང་ཆབ་ཅིག་པར། སྐྱབས་གནས་རྒྱ་མཚོའི་སྙིང་པོ་རྨོར་ཆེན་རྡོ་རྗེ་འཆང་ཆེན་པོའི་ཞབས་དྲུང་ནས་གསུང་ངག་རིན་པོ་ཆེ་སློབ་བཤད་ཐུན་མོང་མ་ཡིན་པ་དབང་། བྱིན་རླབས། རྗེས་གནང་། ཁྲིད། ལུང་དང་བཅས་པ་ཤིན་ཏུ་ཟབ་ཅིང་རྒྱས་པ་དང་། རྒྱལ་ཡུམ་མཁའ་སྤྱོད་དབང་མོའི་སྐོར་སོགས་ཆོས་བཀའ་རྒྱ་ཆེར་གསན། གྲུབ་མཆོག་ཁའུ་བྲག་རྫོང་པའི་རིང་ལུགས་གསང་ཆེན་སྙན་བརྒྱུད་ཟབ་མོའི་ཚོགས་སྤྱི་དང་། བྱེ་བྲག་གསུང་ངག་རིན་པོ་ཆེ་སློབ་བཤད་ཀྱི་སྐོར་རྣམས་བུམ་པ་གང་བྱོའི་ཚུལ་དུ་གསན་ཅིང་། མ་སྨིན་སྨིན་བྱེད་རྒྱུའི་དབང་གི་སྐབས་དབང་སྟེགས་ཀྱི་དཀྱིལ་འཁོར་རྡུལ་ཚོན་གྱིས་འབྲི་བར་མཛད་པ་ལ།
སྐྱབས་མགོན་དམ་པ་འདི་ཉིད་དངོས་སུ་བཞུགས་སུ་གསོལ་ཏེ། རྒྱལ་ཚབ་ཀྱི་སྲས་ཀྱི་ཐུ་བོ་མཆོག་ཏུ་དབང་བསྐུར་བས། ཐམས་ཅད་མཁྱེན་པ་ཀླུའི་ཞབས་ཀྱིས། ། དབང་ལམ་ལྟ་ཁྲིད་ཆ་ལག་ཡོངས་སུ་རྫོགས། ། ཐུན་བཞིའི་དབང་དང་ཁ་སྦྱོར་རླུང་ལ་འབད། ། འཁོར་འདས་དབྱེར་མེད་ལམ་ཟབ་བླ་མར་ཤར། ། སློབ་བཤད་སྙིང་ལ་སྨིན་པར་བྱིན་གྱིས་རློབས། ། ཞེས་པའི་དོན་མངོན་དུ་གྱུར་ཏོ། ། དེ་དག་གི་དོན་བསྡུ་ན། གཞོན་ནུའི་ཚུལ་འཛིན་བསམ་ཡས་ཡོན་ཏན་བཀྲ། །
ཤིས་པའི་ཆོས་སྡེའི་ཁྲི་ཆེན་ལ་བཞུགས་པའི། ། སྤྱི་དང་བྱེ་བྲག་བསྟན་འགྲོའི་སྲོག་ཤིང་འདི། ། གནས་གསར་འཇམ་མགོན་གོང་མའི་རྒྱལ་ཚབ་ཡིན། ། ཞེས་སོ། ། གསུམ་པ་ནི། དེའང་། དཔལ་མགོན་འཕགས་པ་ཀླུ་སྒྲུབ་ཀྱིས། ། ཁྲིམས་ནི་རྒྱུ་དང་མི་རྒྱུའི་ས་བཞིན་དུ། ། ཡོན་ཏན་ཀུན་གྱི་གཞི་རྟེན་ལགས་པར་གསུངས། ། ཞེས་སོ་ཐར་གྱི་སྡོམ་པ་བསྲུངས་པས་གནས་སྐབས་སུ་མངོན་པར་མཐོ་བའི་སྲིད་པ་རྒྱུན་མར་ཐོབ་ཅིང་།
མཐར་ཐུག་སྒྲིབ་གཉིས་བག་ཆགས་དང་བཅས་པའི་དགྲ་ཚོགས་བཅོམ་པར་མེད་ཐབས་དང་བྲལ་བའི་ཕྱིར། སུམ་བརྒྱ་པར། ཉོན་མོངས་དགྲ་གཡུལ་རྒྱལ་བྱེད་ཚུལ་ཁྲིམས་ཏེ། ། དགེ་ཚུལ་བརྟུལ་ཞུགས་ཆུ་ལོན་བརྩིགས་པ་དང་། ། འཆི་བའི་མཆེ་བ་འབྱིན་པར་བྱེད་པའི་ཐབས། ། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། ། ཞེས་དང་། འདུལ་བ་སྨན་གྱི་གཞིར། དགེ་སློང་དག་ཚུལ་ཁྲིམས་གོམས་པར་བྱས་ན་ཏིང་ངེ་འཛིན་ཡུན་རིང་དུ་གནས་པར་འགྱུར་རོ། ། ཏིང་ངེ་འཛིན་གོམས་པར་བྱས་ན་ཤེས་རབ་ཡུན་རིང་དུ་གནས་པར་འགྱུར་རོ། །
ཤེས་རབ་གོམས་པར་བྱས་ན་འདི་ལྟ་སྟེ། འདོད་ཆགས་དང་། ཞེ་སྡང་དང་། གཏི་མུག་ལས་སེམས་ཡང་དག་པ་ཁོ་ནར་རྣམ་པར་གྲོལ་བར་འགྱུར་རོ། ། ཞེས་ཐུབ་གསུང་བརྒྱད་ཁྲི་བཞི་སྟོང་རྣམས་སྙིང་པོར་དྲིལ་ན་སྡེ་སྣོད་རིན་པོ་ཆེ་རྣམ་པ་གསུམ། དེའི་ནང་ནས་མངོན་པ་དང་། མདོ་སྡེས་བསྟན་པའི་གོ་ཆོད་ཀྱང་། སྟོན་པའི་གོ་མི་ཆོད་ཅིང་། འདུལ་བ་གཉིས་ཀ་ཡིན་པའི་ཕྱིར། སློབ་དཔོན་ཆོས་ཀྱི་ཚོགས་དཔོན་གྱིས། །
རྒྱལ་བ་སྟོན་པ་དེ་ཡི་དམ་ཆོས་དག ། མདོ་དང་ཆོས་མངོན་ཡིན་གསུང་འདུལ་བ་ནི། ། སྟོན་དང་བསྟན་བཅོས་དངོས་ཡིན་དེ་ཡི་ཕྱིར། ། གཉིས་འགྱུར་ཕྱག་བྱ་སངས་རྒྱས་ཁྱོད་ཀྱིས་བཞིན། ། ཞེས་གསུངས་ལ། དེ་ལྟ་བུའི་ཁྱད་པར་འཕགས་པའི་སྡོམ་པ་དེའང་རྣམ་པར་མ་དཔྱད་པའི་སོམ་ཉིའི་རང་བཞིན་ཞིག་བཞེས་ཚེ་རྒྱུ་འབྲས་མི་འཆོལ་བར་ཆོས་ཉིད་བཅས་ན་འབྲས་བུའང་དེ་ལྟར་འབྱུང་བ་ལས་མ་འདས་པས་ངེས་ཤེས་འདྲོངས་པ་ཞིག་གལ་ཆེ་བ། བོད་ཡུལ་གླིང་དགུའི་རྒྱལ་ཁམས་འདིར་བསྟན་པ་སྔ་དར་ལ་ཟ་ཧོར་རྒྱལ་རིགས་མཁན་ཆེན་བོ་དྡྷི་སཏྭས་སད་མི་མི་བདུན་སོགས་ལ་བསྟན་པའི་རྩ་བ་སོ་སོར་ཐར་པའི་སྡོམ་རྒྱུན་འཛུགས་པར་མཛད་པ། ལོག་སྨོན་ཉེ་བར་བདོ་སྟེ་གླང་དར་མ་འུ་དུམ་བཙན་གྱིས་བསྟན་པ་བསྣུབས་པའི་ཚེ་ཆུ་བོ་རིའི་སྒོམ་གྲྭའི་དམར་གཡོ་གཙང་གསུམ་གྱིས་གསན་པས་གསང་ཐབས་ཀྱིས་དྲེལ་རྒྱབ་ནོན་པའི་འདུལ་དཔེ་དང་བཅས་མངའ་རིས་ནས་བྱང་ལམ་བརྒྱུད་མདོ་སྨད་རྨ་ལུང་དན་ཏིག་ཡང་རྫོང་དུ་བོན་གྱི་བུ་ཤེས་རབ་ཅན་སྔོན་ལས་སད་དེ་རབ་ཏུ་བྱུང་བར་བསྐུལ་བར་འདུལ་འཛིན་གསུམ་གྱི་སྟེང་རྒྱའི་ཧྭ་ཤང་ཀེ་འབག་གཉིས་ཀྱིས་ཁ་སྐོང་བར་མཛད་ནས་བསྙེན་པར་རྫོགས་པའི་མཚན་དགོངས་པ་རབ་གསལ་དུ་བཏགས་པས། སྤ་སར་གཉིས། ཇ་ཅོག་གཉིས།
བཞད་སྲགས་གཉིས། འལ་སྣུབ་གཉིས། ཟོང་ཚུར་གཉིས་སོགས་མང་དག་སྡོམ་པར་བཀོད། དེ་སྐབས་དབུས་གཙང་དུ་སྡོམ་པ་འབོགས་ལེན་དང་འཆད་ཉན་སོགས་ཀྱི་རྒྱུན་ལོ་བདུན་ཅུ་ཙམ་ཆད་པའི་རྗེས་དབུས་སུ་མདོ་སྨད་ནས་བསྟན་པ་ཅུང་ཟད་ཚུགས་པ་མངའ་བདག་ཚལ་ནས་སོགས་ཀྱིས་གསན་པས་ཅིས་ཀྱང་འབད་པས་བསྟན་པ་སྤེལ་བཞེད་དེ། ཀླུ་མེས་ཚུལ་ཤེས། འབྲིང་ཡེ་སྟོན། སྒ་ཚུལ་བློ། རག་ཚུལ་འབྱུང་། སུམ་པ་ཡེ་བློ་ལྔར་མཐུན་རྐྱེན་དང་བཅས་པའི་བརྫང་བ། གཙང་གི་བཙད་པོ་རྣམས་ཀྱིས་ཀྱང་ཐོས་ནས་ལོ་སྟོན་ཚོང་བཙུན།
མངའ་རིས་པ་གཉིས། བོ་དོང་པ་སྟེ་དབུས་གཙང་གི་མི་བཅུས་བླ་ཆེན་པོར་བསྙེན་པར་རྫོགས་པ་ལས་མཆེད་པ་ཀ་བཞི། གདུང་དྲུག་དང་། ལོ་ཚོ། ཚོང་ཚོ་སོགས་མང་དུ་དར། འ་ཞྭ་ཡེ་གཡུང་གི་ཆབ་གཏོར་མ་དང་། འབྲེའི་དེར་བསམ་གཉིས་ཀྱི་རྒྱུན་ཀྱང་གཙང་ཕྱོགས་སུ་མང་པོ་འཕེལ། ཀླུ་མེས་ཀྱི་སློབ་མ་གཟུས་ལ་བུ་ཆེན་བཞི་བྱུང་བའི། ཕྱི་མ་གསུམ་དང་། རྒྱ་འདུལ་དབང་ཚུལ་གྱིས་རྒྱ་ཆེར་སྤེལ་བར་སྔ་ཕྱི་བར་ཚར་སོགས་ཤིན་ཏུ་མང་།
བསྟན་པ་ཕྱི་དར་ལ་ལོ་ཆེན་རིན་བཟང་སོགས་སྔ་རབས་པའི་འདུལ་འཛིན་སྡོམ་རྒྱུན་དེར་བརྟན་པ་དང་། ལྷ་བླ་མ་ཡེ་ཤེས་འོད་ཀྱི་དུས། འཕགས་ཡུལ་ཤར་ཕྱོགས་ཀྱི་པཎ་ཆེན་དྷརྨཱ་པཱ་ལའི་སློབ་མ་པཱ་ལ་རྣམ་གསུམ་ལས་ཀྱང་མང་དུ་འཕེལ་བ་སྟོད་འདུལ་བར་གྲགས། མ་ཕམ་པའི་རྣམ་སྤྲུལ་ཁྲོ་ཕུ་ལོ་ཙཱ་བ་བྱམས་པའི་དཔལ་གྱིས་དཀའ་བ་བརྒྱ་ཕྲག་ཁྱད་དུ་བསད་ནས་ཁ་ཆེའི་བསོད་སྙོམས་པ་པཎ་ཆེན་ཤཱཀྱ་ཤྲཱི་གངས་ཅན་བསོད་ནམས་གསོག་པའི་མགྲོན་དུ་སྤྱན་དྲངས་ཏེ་ཆུ་ཤུལ་སྲོག་མ་དགོན་པར་ཉིན་གཅིག་ལ་སྒྲུབ་གྲྭ་གསུམ་དང་མི་གཉིས་བསྙེན་པར་རྫོགས་པའི་ནང་ནས་གྲོ་ཤུལ་བ་ཁེད་གད་བྱང་ཆུབ་དཔལ་དང་། གཙང་པ་རྡོ་རྗེ་དཔལ་གཉིས་མཁན་བུའི་གཙོ་བོར་གྱུར་ཏེ་བོད་མུན་གླིང་དུ་འདུལ་བསྟན་ཉི་མ་ལྟར་ཤར་བས་ཁྱབ་ཅིང་ཁྱད་པར་ས་པཎྜི་ཏ་ཀུན་དགའ་རྒྱལ་མཚན། སྲིད་གསུམ་འགྲོ་བའི་མགོན་པོ་ཆོས་རྒྱལ་འཕགས་པ། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། ཤེས་བྱ་ཀུན་མཁྱེན་བུ་སྟོན་ཞབས། རྒྱལ་བའི་སྲས་པོ་ཐོགས་མེད་བཟང་པོ་དཔལ། ངོར་ཆེན་ཀུན་དགའ་བཟང་པོ་སོགས་སྐྱེས་ཆེན་དམ་པ་དེ་དག་གིས་འདུལ་བསྟན་གྱི་རྒྱལ་མཚན་ཕྱོགས་ཐམས་ཅད་དུ་འཛུགས་པར་མཛད་ལ།
བླ་ཆེན་སྡོམ་རྒྱུན་བཀའ་གདམས་སོགས་ཕལ་མོ་ཆེས་ཕྱག་ལེན་ལ་འདེབས་པར་མཛད་པ་དག་མིན་གྱི། སྐུར་པ་བཏབ་ན་ཆོས་སྤོང་གི་སྒྲིབ་པར་མི་འགྱུར་རམ་སྙམ་སྤྲོས་པ་བསྐྱུངས་མོད། གཞན་དུ་ན་བླ་ཆེན་པོས་བསྙེན་རྫོགས་མཛད་དུས་ཁ་སྐོང་གི་རྒྱ་བན་གཉིས་སྤྲུལ་པ་ཡིན་མིན་ཐེ་ཚོམ་པའི་སྒྲོས་རྙིང་དང་ཆབ་པས་སོགས་ཀྱིས་ཀྱང་སྦགས་མ་སྦགས་མངོན་ཤེས་ཀྱིས་དཔྱོད་དཀའ་ཞིང་། འདིར་ནི་དེ་རྣམས་ཀྱི་སྐྱོན་དྲིས་མ་སྦགས་ཤིང་མཆོག་ཏུ་གྱུར་པ་ཁ་ཆེའི་པཎྜི་ཏ་ཆེན་པོ་དེ་ཉིད་ལས་གངས་ཅན་མཁས་པའི་དབང་པོ་ས་སྐྱ་པཎྜི་ཏ་ཆེན་པོས་སྡོམ་རྒྱུན་བཞེས་པར་མཛད་དེ་སྤེལ་བའི་རྒྱུན་བར་སྐབས་སུ་ཅུང་ཟད་ཉག་ཕྲ་བར་གྱུར་པ་ན། ཐམས་ཅད་མཁྱེན་པ་མང་ཐོས་ཀླུ་སྒྲུབ་རྒྱ་མཚོས་བསྟན་པའི་རྒྱུན་ལ་གཅིག་ཏུ་དགོངས་པའི་སྡོམ་རྒྱུན་བཞེས་འདུན་ཡོད་སྐབས། བྱང་བདག་ནམ་མཁའ་ཚེ་དབང་རྡོ་རྗེས། ལུ་ཕུའི་སྒྲུབ་ཆེན་མཁྱེན་ཡངས་ཤིག་ལ་སྡོམ་རྒྱུན་ལོང་གསུངས་པའི་ཞལ་ཏ་ཕེབས་ནས། དེ་བཞིན་ལེགས་མིན་ཕྱོགས་ལས་རྣམ་རྒྱལ་ལ་བཀའ་འདྲི་ཞུས་པས། རང་རེ་གཉིས་ཆར་བྱས་ཆོག་གསུངས་ནས། མཁན་པོ་ལུ་ཕུ་བ་སངས་རྒྱས་འོད་ཟེར་གྱིས་མཛད།
གཞན་དགེ་སློང་ཁ་ཤས་དང་བཅས་བློན་པོ་ཆུ་ཚན་ཁར་གུར་གྱི་ནང་དུ་བསྙེན་པར་རྫོགས། མདོ་རྩ་ལས། བླངས་པ་ལ་སླར་བླངས་པ་མེད་པའི་ཕྱིར་རོ་ཞེས་གསུངས་པས། སྔར་བཟང་བཀྲས་ལ་དགེ་སློང་གི་སྡོམ་པ་གསན་པ་དེ་ཕུལ། ལྕགས་ཐང་པ་ལ་དགེ་ཚུལ་དགེ་བསྙེན་གྱི་སྡོམ་པ་གསན་པ་དེ་མ་ཕུལ། དེའི་ཚེ་སློབ་དཔོན་དང་གསང་སྟོན་འོས་འགྱུར་ཞིག་མ་རྙེད་པས། སངས་རྒྱས་འོད་ཟེར་བས་མཁན་སློབ་གཉིས་ཆར་མཛད། གཞན་དགེ་སློང་གཙང་མ་གསུམ་དང་བཅས་བཞིའི་དབུས་སུ་བསྙེན་པར་རྫོགས། མཁན་སློབ་ཅིག་ཅར་བ་འདི་ལ་བུ་སྟོན་རིན་པོ་ཆེས། མཁན་སློབ་གཅིག་གིས་བྱེད་པ་འདི་བོད་ཀྱི་འདུལ་འཛིན་རྣམས་ལ་ནི་སྣང་།
གཞུང་ན་བཤད་པ་ནི་མ་མཐོང་གསུངས་པ་དེ་ཐུགས་མེད། འདུལ་པའི་ལུང་ལ་བཤད་ཚོད་ཡོད་ཀྱང་ལག་ལེན་མེད་པ་དང་། ལག་ལེན་ཡོད་ཀྱང་བཤད་ཚོད་མེད་པའི་དམིགས་བསལ་མང་བས་དེའི་རྣམ་དབྱེ་ཕྱེ་དགོས། ཡང་ཁ་ཅིག་དགེ་སློང་བཞིས་བསྙེན་རྫོགས་མི་རུང་གསུང་བ་ནི། ཚིག་ལེ་ལས། གལ་ཏེ་བཞི་ནི་ལས་བརྗོད་མཁས། ། ཚུལ་ཁྲིམས་ལྡན་པར་གྱུར་ན་ནི། ། བསྙེན་རྫོགས་མ་སྨད་གྱུར་པ་སྟེ། ། ལྷ་ཡིས་ཀྱང་ནི་ཕྱག་བྱར་འོས། ། ཞེས་པ་འདི་མ་གཟིགས་པར་ཟད།
ཡང་ཁ་ཅིག བཞིའི་སྟེང་དུ་ལས་རྗོད་མཁན་བསྣན་པས་ལྔ་ཚང་དགོས་ཟེར་ནས་འབྲུ་སྐྱོག་བྱེད་ཀྱང་། གལ་ཏེ་བཞི་དང་ལས་རྫོད་མཁན། ཟེར་བ་ཡོད་ན་བདེན་མོད། གལ་ཏེ་བཞི་ནི་ལས་བརྗོད་མཁས། ། ཞེས་པས་ཚིག་ནུས་ལ་འབྲུ་སྐྱོག་དེ་མི་འགྲོ། མདོར་ན་གསང་སྟོན་ཡོད་ན། གསང་སྟོན་བསྐོང་བའི་ལས་དགོས། བསྐོར་བའི་ལས་ལ་ལྔ་ཚང་དགོས་ཏེ། བསྐོ་བའི་ཡུལ་དགེ་སློང་གཅིག
སྐོ་མཁན་དགེ་སློང་བཞི་ཚང་དགོས་པའི་གནད་ཀྱིས་ཡིན་ཞིང་། མདོ་རྩར། སྐལ་བ་དང་ལྡན་པའི་རང་བཞིན་ཅན་ལ་བར་ཆད་མ་དྲིས་པར་འོང་ངོ་། ། ཞེས་པ་ལྟར་གསང་སྟོན་མེད་ན་དགེ་སློང་བཞིས་ཆོག་པའི་གནད་མ་གོ་བར་བབ་བཅོལ་མ་མཛད་ཅིག ཅེས་ཐམས་ཅད་མཁྱེན་པ་ཀླུ་སྒྲུབ་རྒྱ་མཚོའི་རྣམ་ཐར་གསུང་རྩོམ་མ་ལས་ཚིག་ཅུང་ཟད་བསྡུས་ནས་བཀོད་པ་ཡིན་ལ། མང་ཐོས་ཀླུ་སྒྲུབ་རྒྱ་མཚོ་ནས་བརྒྱུད་པའི་ས་པཎ་གྱི་སྡོམ་རྒྱུན་ཁྱད་པར་ཅན་དེ་དཔལ་ས་སྐྱའི་ཆོས་གྲྭ་ཆེན་པོར་ཇི་ལྟར་བྱུང་བའི་ཚུལ་ནི། འཇམ་མགོན་ཨ་མེས་ཞབས་ཀྱི་རྣམ་ཐར་ཕུན་ཚོགས་བདུད་རྩིའི་ཆར་རྒྱུན་ལས། དེ་ནས་སྔགས་འཆང་བླ་མ་ཐམས་ཅད་མཁྱེན་པ་ཆེན་པོ་འདི་ཉིད་དགུང་གི་འཇལ་བྱེད་ལྔ་བཅུ་རྩ་བདུན་དུ་ཕེབས་པ། རྣམ་རྒྱལ་ཞེས་པ་ཆུ་མོ་སྦྲུལ་གྱི་ལོ་གསར་དུ་ཤར་བ་ན། མདོ་ཁམས་ནས་ཨ་ལི་ཆོས་རྗེ་གྲྭ་བུ་སློབ་མང་པོ་དང་བཅས།
འཇམ་དབྱངས་བླ་མ་ཉིད་དང་། གདན་ས་ཆེན་པོ་མཇལ་བར་འབྱོར། ལྷ་ཁང་ཆེན་མོར་མང་ཇ་བརྒྱད་ཙམ་བསྐོལ་ཞིང་། ཇ་དང་རས་ལ་སོགས་པའི་གྲལ་འགྱེད་མང་པོ་བཏང་། བདག་ཉིད་ཆེན་པོར་ཇ་གོས་དར་ལ་སོགས་པའི་འབུལ་ནོད་རྒྱ་ཆེན་པོ་སྒྲུབ་ཅིང་ཤིན་ཏུ་གུས་པར་གྱུར། རྗེ་བཙུན་དམ་པ་འདིས་ཀྱང་ཆོས་དང་ཟང་ཟིང་གི་ལོངས་སྤྱོད་ལྷུག་པར་སྩལ་ནས། དེ་དག་གི་རེ་བའི་ཡོལ་གོ་ཡོངས་སུ་ཁེངས་པར་གྱུར་ཏོ། ། དགུན་ཐོག་དེར་གཙང་གྲམ་པ་རྒྱང་ནས་མཁས་པ་ཆེན་པོ་མང་ཐོས་བློ་གྲོས་རྣམ་རྒྱལ་གྱི་རྗེ་དབོན་རིན་པོ་ཆེ་མང་ཐོས་གྲགས་པ་རྣམ་རྒྱལ་ལ་གདན་ས་ཆེན་པོ་འདིར་འཇམ་པའི་དབྱངས་ས་པཎྜི་ཏ་ཆེན་པོ་ནས་བརྒྱུད་པའི་བསྙེན་རྫོགས་ཀྱི་སྡོམ་རྒྱུན་ཞིག་ངེས་པར་དགོས་རྒྱུར་སྣང་བ་སྤེལ་བའི་མཁན་པོའི་འོས་རིགས་སུ་ཁྱེད་ཆེ་བར་འདུག་པས། བསྟན་པ་སོམས་ལ་མྱུར་བར་སྤྱོན་ཞིག་ཅེས་པའི་བཀའི་སྤྲིང་ཡིག་གསེར་གྱི་ཤིང་རྟས་ལེགས་པར་དྲངས་ཏེ། དཔལ་ས་སྐྱའི་དབུ་རྩེ་སྙིང་མའི་དྲི་གཙང་མཆོག་ཏུ་ཆོས་ཀྱི་རྗེ་དེ་ཉིད་ཀྱིས་མཁན་པོ་མཛད་དེ།
དགེ་འདུན་གྲངས་ཚང་བས་ཆོ་ག་རྣམ་པར་དག་པའི་སྒོ་ནས། ཆོས་གྲྭ་ལྷོ་བྱང་གི་དགེ་བའི་བཤེས་གཉེན་མང་པོར། ཁ་ཆེའི་བསོད་སྙོམས་པ་ཆེན་པོ་ཤཱཀྱ་ཤྲཱི་བྷ་དྲ་ནས། འཛམ་གླིང་བྱང་ཕྱོགས་ཀྱི་ཐུབ་པ་ཆེན་པོ་འཇམ་མགོན་ས་པཎྜི་ཏ་ལ་ལེགས་པར་བརྒྱུད་པའི་ཡོངས་སུ་རྫོགས་པ་དགེ་སློང་གི་སྡོམ་པ་ཡང་དག་པར་འབོགས་པའི་མཐུན་པའི་ཆ་རྐྱེན་བཟང་པོ་ཉེ་བར་སྦྱར་ཏེ།

དཀར་ཕྱོགས་ཀྱི་ལྷ་ཀླུ་ས་གསུམ་ན་གནས་པ་ཐམས་ཅད་དགའ་བའི་ཟློས་གར་ལ་ངོམ་པ་མེད་པར་རྩེར་བཅུག་གོ ། ཞེས་འབྱུང་ལ། སྡོམ་རྒྱུན་དེ་ཉིད་གོང་ས་རྡོ་རྗེ་འཆང་ལྔ་པ་ཆེན་པོའི་བཞེད་ཚུལ་ནི། འཇམ་དབྱངས་བསོད་ནམས་དབང་ཕྱུག་གི་རྣམ་ཐར་སྙིང་གི་བདུད་རྩི་ལས། ཆུ་མོ་གླང་གི་ལོར་མཁན་ཆེན་ཀུན་སྤངས་པ་ཆེན་པོ་རིན་ཆེན་བསོད་ནམས་མཆོག་གྲུབ་དཔོན་སློབ་རྣམས་རྣམ་འདྲེན་དམ་པ་འདི་མཇལ་བར་ཕེབས་ཏེ་ཞབས་བརྟན་འབུལ་བ་དང་གོང་ས་ཐམས་ཅད་མཁྱེན་པའི་གསུང་རྩོམ་གོང་མ་ཡབ་སྲས་ཀྱི་ཞབས་བརྟན། འཇམ་དབྱངས་གདུང་བརྒྱུད་མྱུར་འབྱོན་གྱི་སྨོན་ལམ་དང་བཅས་པ་དེ་འདུས་ཚོགས་སུ་འཛུགས་པར་མཛད་ཅིང་། ཟབ་ཆོས་མང་དུ་གསན། ལྷག་པར་ཐུབ་བསྟན་ལྷ་ཆེན་གྱི་མཁན་པོ་བྱམས་པ་བསོད་ནམས་བཀྲ་ཤིས་དགེ་འདུན་གྲངས་ཚང་དང་བཅས་པའི་དབུས་སུ། ས་སྐྱ་པཎྜི་ཏས་བསྙེན་རྫོགས་ཀྱི་སྡོམ་རྒྱུན་བཞེས་ཏེ་མ་འགྱངས་པར་རྒྱལ་དབང་ཐམས་ཅད་མཁྱེན་པ་ཆེན་པོ་ལ་ཕུལ་བའི་རྒྱུན་དེ་ཉིད་དེང་སང་རྒྱ་བོད་ཧོར་གསུམ་དུ་ཁྱབ་སྟེ་ས་སྐྱ་པཎྜི་ཏའི་བསྙེན་རྫོགས་ཀྱི་སྡོམ་རྒྱུན་རྒྱ་ཆེར་འཕེལ་བ་ཡིན་ལ། ཞེས་བཤད་པ་ལྟར། རྒྱལ་དབང་ཐམས་ཅད་མཁྱེན་པ་ཆེན་པོས་བསྲེགས་བཅད་བདར་བའི་གསེར་བཞིན་དུ་ལེགས་པར་དཔྱད་པས་ཐུགས་ངེས་འདྲོངས་ཏེ་དར་རྒྱས་སུ་མཛད་པའི་རྒྱུན་རྣམ་པར་དག་པ་འདི་ཉིད་མཆོག་ཏུ་གྱུར་པས་བླང་བྱར་དགོངས་ཏེ།
ལེགས་སྦྱར་སྐད་དུ་ཤུབྷ་ཀྲི་ཏ། ཤར་ཕྱོགས་མ་ཧཱ་ཙི་ནར་ཞིན་ཡིན་ཞེས་འབོད་ཅིང་། སྟོད་འགྲེལ་བོད་ཡུལ་གྱི་སྐད་དུ་དགེ་བྱེད། དབང་ཐང་དང་བསྟུན་པའི་མིང་ཆུ་ཕོ་སྟག་གི་ལོའི་མཉམ་མེད་ཡང་དག་པར་རྫོགས་པའི་སངས་རྒྱས་ཤཱཀྱའི་དབང་པོས་ཆོས་རྒྱལ་ཟླ་བ་བཟང་པོར་དང་པོའི་སངས་རྒྱས་དུས་ཀྱི་འཁོར་ལོའི་རྩ་རྒྱུད་གསུངས་པའི་དུས་ཆེན། ཆུ་ཤེལ་དབང་པོ་ནག་པའི་དགའ་མ་དང་རྩེ་བའི་གྲལ་ཚེས་ཕུན་སུམ་ཚོགས་པའི་ཉིན། བོད་ཡུལ་གྱི་རྡོ་རྗེ་གདན་ཆེན་པོ་དཔལ་བསམ་ཡས་ལྷུན་གྱིས་གྲུབ་པའི་གཙུག་ལག་ཁང་གི་ཉེ་འདབས་སུ། ཡོངས་རྫོགས་བསྟན་པ་རིན་པོ་ཆེའི་མངའ་བདག རིག་གྲོལ་གྱི་ཡོན་ཏན་དུ་མའི་རྒྱན་གྱིས་ཉེ་བར་མཛེས་པ། བདག་ཅག་གི་སྟོན་པ་དང་རྣམ་དབྱེར་མ་མཆིས་པ། དོན་གྱི་སླད་དུ་མཚན་ནས་བརྗོད་ན་ངག་དབང་ཀུན་དགའ་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོའི་ཞལ་སྔ་ནས་ཀྱིས་མཁན་པོ།
མདོ་སྔགས་རྒྱ་མཚོའི་ཕ་རོལ་ཏུ་སོན་ཞིང་ལས་ཀྱི་ཆོ་ག་ལ་མཁས་པ་ཁྱབ་བདག་བཀའ་འགྱུར་བ་ཆེན་པོ་སངས་རྒྱས་རྒྱལ་མཚན་གྱིས་ལས་ཀྱི་སློབ་དཔོན། ཉེས་ལྟུང་དྲི་མའི་ཆུ་འཛིན་ལས་གྲོལ་བའི་སྡོམ་བརྩོན་ཆེན་པོ་ཚུལ་ཁྲིམས་རྒྱ་མཚོས་གསང་སྟེ་སྟོན་པ། དོལ་ཆོས་འཁོར་གནས་ཀྱི་སློབ་དཔོན་འདུལ་བ་འཛིན་པ་ཀུན་དགའ་ནོར་བུས་དུས་བསྒོ་བ། གནས་བརྟན་ཆེན་པོ་ཕྲེང་སྒོ་གཞི་པ་གྲྭ་ཚང་གི་སློབ་དཔོན་ཕུན་ཚོགས་ལེགས་ལྡན་གྱིས་ཁ་སྐོང་སོགས་མཛད་དེ་དད་པའི་དགེ་འདུན་གྲངས་ཚང་བའི་དབུས་སུ། ཚིགས་གསུམ་རིམ་གྱིས་ནོས་ཏེ་བསྙེན་པར་རྫོགས་པ་དགེ་སློང་གི་དངོས་པོ་མངོན་དུ་མཛད། བརྗེ་བ་གཉིས་བརྗེས་པའི་མཚན་བརྗེ་བའི་སྐབས། སྔར་གྱི་མཚན་གྱི་སྟེང་དུ་ངག་དབང་དང་ཐེག་མཆོག་དབང་གི་རྒྱལ་པོ་ཞེས་མཚན་གསོལ་བར་མཛད་དེ། རྒྱལ་བསྟན་རིན་པོ་ཆེའི་སྒོར་ཞུགས་ལ་ཡོངས་སུ་རྫོགས་པས་ངུར་སྨྲིག་འཛིན་པ་ཀུན་གྱི་གཙུག་གི་རྒྱན་བླ་ན་མེད་པར་གྱུར་ཏོ། ། དུས་དེ་ཉིད་ནས་བཟུང་སྟེ། ལྟུང་བ་སྡེ་ལྔ་གཉེན་པོའི་ཁྲིམས་ཉིས་བརྒྱ་ལྔ་བཅུ་ཆར་གཏོགས་དང་བཅས་པ་ལ་སྤྱན་གྱི་འབྲས་བུ་ལྟར་གཅེས་སྤྲས་སུ་མཛད་དེ་ཉེས་པའི་དྲི་མ་ཕྲ་མོས་ཀྱང་མ་གོས་པ་ལགས་སོ། །
དེ་ནས་རང་གི་བསྟི་གནས་བཀྲ་ཤིས་དང་དགེ་བའི་མཚན་མ་དུ་མས་ཕྱུག་པ་གང་དེར་ཞབས་ཟུང་བཀོད་དེ། གསོལ་འདེབས་ཞལ་གསུང་མ་ལས། རིམ་གཉིས་བསྒོམ་པའི་བསྙེན་སྒྲུབ་བཟླས་བརྗོད་སོགས། ། དད་མོས་སྤྲོ་བས་ཉིན་མཚན་དབྱེར་མེད་པར། ། རྟག་པར་གཞན་གྱི་དོན་ལ་རབ་བརྩོན་པ། ། རྒྱ་ཆེན་སེམས་བསྐྱེད་འགྲོ་བའི་མགོན་ལ་འདུད། ། ཅེས་གསུངས་པ་ལྟར། དཔལ་ཀྱེ་རྡོ་རྗེའི་གཞིའི་ལྗགས་བསྙེན་ཁ་སྐོང་གི་སྦྱིན་སྲེག་དང་བཅས་པ་གནང་སྐབས་མཁའ་འགྲོས་བརྡ་ཐབས་དང་ཡི་གེ་སོགས་ཀྱིས་རྨི་ལམ་བཟུང་བའི་གྲོགས་ཡང་ཡང་བྱས་གསུང་། ཇི་ལྟར་ལགས་ཞུས་པས། ནུབ་ཅིག་ཆོས་སྡེའི་རྡོ་གཅལ་དུ་ཨ་མ་སྐད་ལྷང་ལྷང་འདུག་པར་ཉན་པས་རྨི་ལམ་རྨི་ལམ་ཟེར་ཡང་བསམ་མནོ་གཏོང་དགོས་ཤིག་ཡོད་སྙམ་མམ།
མེད་ལོ་གེར་སྣང་བ་ལས་ངོས་ཟིན་པ་ནི་མ་བྱུང་། ཡང་ནུབ་ཅིག་བུད་མེད་ཅིག་གིས་ལབས་ཀྱང་། མི་གོ་བ་འདུག་ཅེས་དཔེ་ཤོག་ཅིག་གཏད་པར་བལྟས་པས་རྨི་ལམ་གྱི་ཚིག་ཁ་ཡར་འདུག་པས་རྐྱེན་བྱས་རྨི་ལམ་ཟིན་པ་འདྲ་ཞིག་བྱུང་ཞེས་རྗེས་སོར་ཆོས་སྡེར་རྗེ་ངག་ལ་གསུངས་འདུག འདིས་མཚོན་སྔ་ཕྱི་རྒྱུད་སྡེ་གོང་འོག་གི་ལྗགས་བསྙེན་གྱི་རིགས་ཤིན་ཏུ་མང་བར་མཛད་པ་ཡིན་ལ། འདི་དག་ལ་བརྟེན་ནས་རྟགས་མཚན་ངོ་མཚར་ཅན་མང་དུ་བྱུང་བར་གདོན་མི་ཟའང་། རྗེས་འཇུག་རྣམས་རྟག་པར་འཛིན་པའི་འཆིང་རྒྱར་ཚུད་པ་དང་། ལྷག་པར་རྗེ་ཉིད་ཀྱང་ཡོན་ཏན་སྦེད་པ་ལ་གཙོ་བོར་མཛད་པས་བསྙེལ་ཐོ་ཟིན་བྲིས་འདྲའང་མི་སྣང་གཤིས་རྒྱ་ཆེར་འབྲི་བར་མ་ནུས་ཤིང་། སྒྲ་འཛིན་གྱི་བུ་གར་ཅུང་ཟད་ལྷུང་བ་རྣམས་འོག་ཏུ་འབྲི་བར་འགྱུར་བ་ལགས། དེའི་ཕྱི་ལོ་རྨོར་ཆེན་རྡོ་རྗེ་འཆང་ནས་ཟན་ཡངས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་དུ་རྡོ་རྗེ་ཕྲེང་བ་གནང་སྐབས་སུ་དཔོན་སློབ་བཅུ་སྐོར་དང་བཅས་ཏེ་རྗེ་བླ་མའི་ཞལ་དཀྱིལ་མཇལ་བ་དང་ཞབས་ཀྱི་པདྨོ་བརྟན་པར་བཞུགས་སུ་གསོལ་བའི་རྟེན་འབྲེལ་བསྒྲིགས་པར་མཛད་དེ། སྣ་ཚོགས་དབྱིག་ཅེས་པ་ཤིང་སྦྲུལ་ལོར་གཙང་དུ་ཆིབས་ཁ་བསྐྱོད།
གནས་གསར་བརྒྱུད་དེ་མཁས་པའི་འདུན་ས་དཔལ་ཞྭ་ལུ་གསེར་ཁང་ཁྲ་མོར་ཕྱགས་ཕེབས། སྙིགས་དུས་ཀྱི་རྒྱལ་བ་གཉིས་པ་ཀུན་མཁྱེན་བུ་སྟོན་རིན་ཆེན་གྲུབ་པའི་རིང་ལུགས་ལ་གཞན་དྲིང་མི་འཇོག་པའི་མཁས་པ་ཆེན་པོ་ཀུན་སྤངས་པ་བླ་ཆེན་ཐུགས་རྗེ་བརྩོན་འགྲུས་ཀྱི་དྲུང་ནས། དཔལ་དུས་ཀྱི་འཁོར་ལོའི་རྡུལ་ཚོན་གྱི་སྟེང་ནས་བྱིས་པ་འཇུག་པའི་དབང་བདུན། གོང་མ། གོང་ཆེན། རྡོ་རྗེ་སློབ་དཔོན་བདག་པོ་ཆེན་པོའི་དབང་དང་བཅས་པ་ཡོངས་སུ་རྫོགས་པ། གདུགས་དཀར་མོ་ཅན་ལྷ་བཅུ་བདུན་མའི་དབང་སོགས་རྒྱ་ཆེར་གསན། རིམ་བཞིན་འོག་མིན་གཉིས་པ་དཔལ་ཨེ་ཝྃ་ཆོས་ལྡན་དུ་གནས་རྟེན་རྣམས་ལ་མཆོད་འབུལ་སྨོན་ལམ་མཛད། འདི་སྐབས་གདན་ས་མཁན་པོ་མཁན་ཆེན་ཚུལ་ཁྲིམས་ལྷུན་གྲུབ་ཡིན་འདུག་ཅིང་མཇལ་འཕྲད་དག་སྣང་སོགས་ཀྱི་ངེས་སྦྱོར་ནི་བྱུང་ཚོད་མི་སྣང་། རྗེས་སོར་ཐར་རྩེ་རྡོ་རྗེ་འཆང་གི་བཀའ་ལས།
ཆིབས་པ་དམར་པོ་གྭ་ཞུར་ཡོད་པ་ཞིག་བཅིབས་ནས་བྱོན་སོང་བས་དག་སྣང་དང་སེམས་འཕྲེང་པོ་བྱུང་གསུངས་པ་ལས་ཞལ་རྒྱས་པ་ནི་མ་བྱུང་འདུག དེ་ནས་བོད་ཡུལ་གྱི་རྡོ་རྗེ་གདན་ཆེན་པོ་དཔལ་ལྡན་ས་སྐྱར་ཕེབས་ཏེ། བདག་ཅག་གི་དྲིན་ཆེན་རྩ་བའི་བླ་མ་དམ་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་དྲུང་ནས། དཔལ་ཆེན་རྡོ་རྗེ་གཞོན་ནུའི་སྟོད་ལས་བྱང་ཆུབ་སྒྲུབ་པའི་དབང་དང་། ལམ་དབང་སོགས་ཆོས་བཀའ་མང་བར་གསན། ཡབ་རྗེ་རྡོ་རྗེ་འཆང་ནས་ཀྱང་ལུགས་གཉིས་ཀྱི་སྒོ་ནས་བཀུར་བཟོས་ཕུན་སུམ་ཚོགས་པར་སྩལ། རྗེ་འདི་ཉིད་ཀྱི་མཚན་ལ། འཇམ་དབྱངས་ངག་གི་དབང་ཕྱུག་རྒྱལ་མཚན་རབ་བརྟན་དཔལ་བཟང་པོ་ཞེས་ཡབ་རྗེ་རྡོ་རྗེ་འཆང་ནས་སྩལ་འདུག་པའང་འདི་སྐབས་ལྟ་བུར་ཡིན་ནམ་སྙམ། གདན་ས་ཆེན་པོའི་གནས་རྟེན་ཁྱད་པར་ཅན་རྣམས་ལ་མཆོད་འབུལ་དང་། སྤྱི་སྒོས་ཀྱི་བསྟན་པ་དར་བའི་སྨོན་ལམ་མཛད་དེ།
སྒྲོ་མོ་ལུང་དུ་གྲུབ་དབང་དམ་པ་དེ་ཉིད་དང་ཞལ་རྒྱས་གནང་བའི་ཚུལ་ནི་མཁས་གྲུབ་དམ་པ་མང་ཐོས་མཚན་ཅན་དེ་ཉིད་ནི་མངོན་པར་ཤེས་པ་ལ་ཐོགས་རྡུགས་མི་མངའ་བས། སྒྲོ་མོ་ལུང་དུ་ཕེབས་གོང་ཞག་ཁ་ཤས་ནས། མ་ཆེན་དཔལ་གྲུབ་ལ། རྗེའི་གསུང་ལས། དེང་སང་འོ་ཅག་གི་རྩར་མགོན་པོ་བསོད་ནམས་མཆོག་ལྡན་ཕེབས་ཀྱིན་ཡོད་འདུག་པས་གཟིམས་གདན་དམར་པོ་གསར་པ་ཞིག་བཅོས་གསུངས་པས། དེ་བཞིན་བཅོས། ཕེབས་རྒྱུའི་སྔ་དྲོར་དེ་རིང་གསོལ་ཇ་བཟང་བ་ཞིག་སྦྱོར་ལ་ཇ་ཐང་ཟུར་དུ་ཞོག་ཅིག་གསུངས་པས། མ་ཆེན་གྱིས་ཅི་མཛད་ཞུས་པ་ན། ཁ་སང་ནས་འཕྲོས་བྱུང་བའི་མགྲོན་ཆེན་དེ་དེ་རིང་འབྱོན་པར་ཡོད་གསུངས་ནས། གཟིམས་ཁང་གི་ཕྱི་ནང་ཀུན་ལ་ཕྱགས་དར་མཛད།
ཞབས་ཕྱི་རྣམས་ཀྱིས་སུ་ཕེབས་འོང་ངམ་སྙམ་ཡུན་རིང་བསྒུགས་ཀྱང་། སུའང་མ་བྱུང་། ཉི་མ་དགོང་ཁྱོག་ཙམ་ལ་ལུང་པའི་ཕུ་ནས་བཙུན་པ་བོང་ཁལ་དེད་པ་ཁ་ཤས་བྱུང་བས་མགྲོན་འོང་གསུངས་པ་དེ་ཡ་གི་ལགས་སམ་ཞུས་པས། དེ་ཀ་ཡིན། ཕེབས་བསུ་གྱིས་གསུངས་པ་བཞིན། ཞབས་ཕྱི་རྣམས་ཀྱིས་ཕེབས་བསུ་དང་བཅས། དཔོན་སློབ་ཀྱི་གཟིམས་ཆུང་མིན་པའི་ནང་ཟུར་པ་ཞིག་ཏུ་ཡིད་ཙམ་བཞུགས་ནས། མཇལ་ཕྱག་དང་ཆོས་འབྲེལ་དགོས་ཚུལ་མ་ཆེན་དཔལ་གྲུབ་ལ་གསུངས་པས། མ་ཆེན་ནས་གོང་གི་ལོ་རྒྱུས་དེ་ཞུས། དུམ་ཙམ་ཞིག་ནས་དཔོན་སློབ་རང་གིས་ཕྲག་པར་ཁ་བཏགས་ཤིག་འགེལ་བར་མཛད།
ཕྱག་ན་སྦ་མཁར་ཞིག་བསྣམས་ནས་གནས་གསར་རྗེ་དང་མཇལ་འཛོམས་ལ་ཕེབས་སྐབས་ཐུགས་ཉམས་འུར་བ་ལྟ་བུའི་གསུང་ལས། ཤིང་གླང་མའི་སྟེང་དུ་བྱ་ཁྱུང་ཆེན་བབས། ། ཁྱེད་གནས་གསར་གྱི་དབོན་པོ་ཁམས་ཆེན་དེ། ། ངེད་སྒོམ་ཆེན་གྱི་གན་དུ་ཕེབས་པ་ངོ་མཚར་ཆེ། ། ཞེས་སོགས་ཐུགས་ཤིན་ཏུ་སྤྲོ་བའི་གསུང་གླེང་དུམ་ཙམ་ཞིག་གནང་། དེ་ནས་གནས་གསར་བ་ཆེན་པོར་ནི་གུའི་ཆོས་སྐོར་ཡོངས་རྫོགས་དང་། དཀོན་མཆོག་སྤྱི་འདུས་ཀྱི་དབང་སོགས་རིམ་བཞིན་སྩལ། བཞུགས་རིང་གང་པོར་གསོལ་ཟས་སོགས་མཐུན་རྐྱེན་རྣམས་གྱ་ནོམ་པར་སྩལ་བས་རྗེས་སུའང་གསུང་ལས། ངའི་བླ་མ་རྨོར་ཆེན་རྡོ་རྗེ་འཆང་ཁམས་གསུམ་དབང་སྡུད་དེ་ཉིད་ཀྱི་ཞབས་དྲུང་དུ་འདུག་པ་ལས། སྒྲོ་ལུང་པ་ཆེན་པོ་སྒོམ་ཆེན་གྱི་བླ་མའི་དྲུང་དུ་འདུག་པ་བཟའ་བཏུང་མོད་པ་བྱུང་ཞེས་གསུངས།
ནི་གུའི་བཀའ་ཁྲིད་རྣམས་སྩལ་བའི་སྐབས་ཉིན་ཅིག་བཞུགས་གཡབ་ན་ཉི་སྒྲིབ་ཀྱིས་མཐར་རྡོ་བས་མནན་ནས་ལྗགས་ལུང་གསན་པའི་སྐབས་སུ་རླུང་དྲག་པོས་རྡོ་ལག་མགོ་ཙམ་ཞིག་དཔོན་སློབ་ཀྱི་སྐུ་མདུན་རང་དུ་ཤུགས་དྲག་གིས་ལྷུང་ལྷུང་བྱུང་བར་ཆོས་ཞུ་བ་ཚང་མ་འཇིགས་ནས་གསུང་ཤོར། དཔོན་སློབ་ནི་དེ་མ་ཐག་སྐུ་དྲང་པོར་བསྲང་། སྤྱན་བར་སྣང་དུ་ཧྲིག་གེར་གཟིགས་ནས། ཞལ་ནས་ཨ། སྒྱུ་མ་ཡིན། གསུངས་པ་དང་མཉམ་དུ་ཡུག་ཅིག་ལྟ་བ་ལ་འབྱམས་སོང་བས། ཆོས་ཞུ་བ་གཞན་ཚོའི་ཐུགས་ལ་ཅི་འཁྲུངས་ནི་མ་ཤེས། རྗེ་འདི་ཉིད་ཀྱི་ཐུགས་རྒྱུད་ལ་སྒྱུ་མ་ལྟ་བུའི་ཏིང་ངེ་འཛིན་ཁྱད་པར་ཅན་ཞིག་དེ་དུས་འཁྲུངས་པར་མངོན་ཏེ། རྗེའི་གསུང་ལས། ངེད་ནི་དེ་སྐབས་སུ་སྐུ་མདུན་དུ་ཆོས་གང་ཞུས་པ་ལས་དེ་དུས་བོགས་ཆེ་བར་བྱུང་གསུངས།
ཐོན་ཕྱག་གི་སྐབས་སུ་གནས་གསར་རྗེའི་མགུལ་ལ་མེ་ལོང་གི་རྒྱབ་ལ་རྣལ་འབྱོར་དབང་ཕྱུག་བིརྺ་པའི་ཐུན་མོང་བའི་བསྲུང་བའི་སྐབས་ཀྱི་སྐུའི་རྣམ་འགྱུར་གྱི་རི་མོ་ཡོད་པ་ཞིག་གསོལ། ཕྱག་གཡས་ལྕགས་ཀྱི་རྡོ་རྗེ་ཕྱར་བའི་སྟངས་ཀ གཡོན་ལྕགས་ཕུར་ཐུར་དུ་གནོན་པའི་ཕྱག་རྒྱ་མཛད་དུ་བཅུག་ནས། དར་ཅིག་དེ་སྐད་ལ་བཞུགས་ཤིག ཁྱེད་མགོན་པོ་བསོད་ནམས་མཆོག་ལྡན་གྱི་རྣམ་སྤྲུལ་ཡིན་པས་སྒོམ་ཆེན་གྱི་རྟེན་འབྲེལ་ཞིག་བསྒྲིགས་པ་ཡིན་ནོ་གསུངས། བརྡ་དོན་འདི་ལ་གནས་གསར་རྗེ་རང་ཅིའང་མི་གསུང་ཡང་། ཁོ་བོའི་བསམ་ཚོད་ལ་ནི་བསྲུང་བ་ཐུན་མོང་བའི་སྐུ་ཞལ་ནང་བསྟན་དུ་ཡོད་པ་དེ་གསུང་ངག་ཚོགས་སློབ་གཉིས་ཀའི་བདག་པོ་མཛད་པའི་བརྡ་དང་། དེའི་ཕྱི་མེ་ལོང་གཡའ་ཡོངས་སུ་དག་པར་ཡོད་པ་དེ་རིག་གནས་སོགས་ཤེས་བྱ་ཐམས་ཅད་མེ་ལོང་གི་གཟུགས་བརྙན་ལྟར་མཁྱེན་པའི་བརྡ་དང་། དེ་མགུལ་དུ་བཏགས་པ་དེ་ཆོས་ཀྱི་འཁོར་ལོ་བསམ་གྱིས་མི་ཁྱབ་པར་བསྐོར་བའི་བརྡ་དང་། ཕྱག་གཡས་ལྕགས་ཀྱི་རྡོ་རྗེ་འཕྱར་བ་དེ་རྡོ་རྗེ་ཐེག་པའི་བསྟན་པའི་སྲོག་ཤིང་སྲ་བརྟན་མཛད་ཅིང་།
ཐབས་ཀྱི་ཕྱོགས་སུ་ལྷུང་བའི་བདུད་ཀྱི་བར་ཆད་ཐམས་ཅད་ལ་ཐུགས་བག་མི་ཚ་བའི་བརྡ་དང་། གཡོན་ལྕགས་ཕུར་ཐུར་དུ་མནན་པ་དེ་རྡོ་རྗེ་ཕུར་པའི་ཆོས་སྐོར་གྱིས་མཚོན་གསང་ཆེན་རྙིང་མའི་རིང་ལུགས་ཀྱི་སྒོ་ནས་སྙིགས་དུས་ཀྱི་ཕུང་འགོང་ཐམས་ཅད་གནོན་པ་དང་། ཁྱད་པར་ངེད་རང་ནས་རྗེ་བཙུན་ས་སྐྱ་པའི་ཟབ་ཆོས་ཕུར་པའི་སྨད་ལས་དྲག་པོ་སྒྲོལ་དབང་གི་ཐོག་མ་དེ་གནས་གསར་རྡོ་རྗེ་འཆང་ལ་འབུལ་ཐུབ་པའི་རྟེན་འབྲེལ་ཡིན་ནམ་སྙམ་ཞིང་། རྡོ་རྗེ་དང་ཕུར་པ་དེ་རྟ་མགྲིན་ལྕགས་རལ་གྱི་དབང་རྫས་མཛད་སྐབས་ལོ་རྒྱུས་འདི་རྣམས་གསུང་བྱུང་། སྒྲོ་ལུང་དུ་བཞུགས་སྐབས་ཕར་ཡང་དགོངས་བཞེད་བཞིན་ཛ་བྷིར་རླུང་སྦྱོར་དང་། མངའ་རིས་རིག་འཛིན་ཆེན་པོ་ནས་བརྒྱུད་པའི་ཚེ་སྒྲུབ་ཀྱི་གདམས་པ་འབུལ་བར་མཛད་ཅིང་། གྲུབ་དབང་དེ་ཉིད་ཀྱིས་བསྐུལ་མ་མཛད་པ་བཞིན། དེ་གཉིས་ཀྱི་ཉམས་ལེན་གྱི་ཡི་གེ་གསར་རྩོམ་ཀྱང་མཛད་དེ། ཕྱག་ན་གང་ཡོད་ཀྱི་དངོས་པོ་ཐམས་ཅད་ཕོངས་མེད་དུ་འབུལ་བར་མཛད། གྲུབ་དབང་དེ་ཉིད་ཀྱིའང་མགུལ་ཁུག་ནས་གསེར་གྱི་ཊཾ་ག་གཅིག་སྩལ་ཏེ།
འདི་ང་ལ་ས་སྐྱ་བདག་ཆེན་གྱིས་གནང་བ་ཡིན། ཁྱེད་སྐུ་ན་གཞོན་པས་གསན་སྦྱོང་མཐར་ཕྱིན་མཛད་ནས་བསྟན་འགྲོར་ཕན་པ་མཛད་དགོས་ཞེས་སོགས་ཞལ་ཏ་ནན་ཏན་གནང་བས་བླ་མ་ཡབ་སྲས་འབྲལ་མི་ཕོད་པ་ལྟར་གྱུར། ཐུགས་འཕྲེང་བཞིན་དུ་འདར་གཞུང་ནས་རིམ་གྱིས་བརྒྱུད་དེ་ཚར་ཆེན་ཆོས་ཀྱི་རྒྱལ་པོའི་གདན་ས་འདར་གྲང་མོ་ཆེ་གསང་སྔགས་རྡོ་རྗེའི་ཕོ་བྲང་གི་ཤར་ཙམ་དུ་ཕེབས་པ་དང་དེར་ཡོད་དཔོན་སློབ་རྣམས་ཀྱིས་གནས་གསར་དབོན་རིན་པོ་ཆེ་ཡིན་པར་ངོ་ཤེས་ཏེ་མཁན་སློབ་གྲྭ་ཚང་བཅས་ནས་བླ་བྲང་དུ་གདན་འདྲེན་གཞིས་ལེན་དང་། སྤྱི་ཁང་གྲྭ་རིགས་རྣམས་ཀྱིས་མཇལ་ཕྱག་སོགས་ཞུས་ཏེ། ཚར་ཆེན་རིན་པོ་ཆེའི་དུས་ཆེན་བླ་མཆོད་ཆེན་མོ་ལ། མཆོད་འབུལ་མང་ཇ་རྒྱས་པར་སྩལ། འདུ་ཁང་གསེང་གཡབ་སྟེང་བཞུགས་ཁྲིར་གདན་འདྲེན་ཞུས་ཏེ་ཚོགས་གཟིགས་མཛད་སྐབས། གསུང་ལས། ཚར་ཆེན་ཆོས་ཀྱི་རྒྱལ་པོའི་གདན་ས་འདི་མཐོང་ཐོས་དྲན་པ་ཙམ་གྱིས་བླ་མ་གོང་མ་རྣམས་ནས་དགོན་གནས་འདི་ལྟ་བུར་བསྟན་འགྲོ་སྤྱི་བྱེ་བྲག་ལ་ཕན་བདེ་རྒྱ་ཆེར་སྤེལ་འདུག་པས་ངེད་རང་ཀྱང་སྐལ་བ་བཟང་པོ་བྱུང་གསུངས་ནས་ཤིན་ཏུ་དགྱེས། ཞག་ཤས་བཞུགས་པར་གནས་གཟིགས་མཆོད་འབུལ་སོགས་མཛད་ཅིང་།
བྲག་རྩ་རྡོ་རྗེ་འཆང་གི་གཟིམས་སྤྱིལ་དུ་གདན་འདྲེན། བསྙེན་བཀུར། ཚེ་དབང་སོགས་བཀའ་དྲིན་བསྐྱངས། དེ་ནས་རྨུ་གཤོངས། མུ་གུ་ལུང་། ཐུབ་བསྟན་དགེ་འཕེལ། ཆ་ལུང་རྡོ་རྗེའི་བྲག་སོགས་ལ་གནས་གཟིགས་མཆོད་འབུལ་མཛད་པའི་ཕེབས་ལམ་དུ་བྲག་རྩ་ནང་པས་གདན་འདྲེན། འབུལ་བ། ཞབས་ཏོག་རྒྱས་པ་དང་བཅས་བྲག་རྩ་རྡོ་རྗེ་འཆང་གི་ཡབ་དེ་ཉིད་ཀྱི་ཞབས་དྲུང་གནས་གསར་བ་ལ་ཕྲིན་ལས་འགྲོ་དོན་ཐོགས་པ་མེད་ཅིང་། སྐུ་ཚེས་ཐོགས་པ་ཡོད་པས་ཞབས་པད་བརྟན་ཆེད་ཚེ་སྒྲུབ་ཟབ་མོའི་རིམ་པ་ལ་ཐུགས་ནན་གནང་དགོས་ཞུ་ཞིང་།
སྤྱན་ཆབ་མང་པོ་བསིལ་བས་རྐྱེན་བྱས། རྗེ་འདི་ཉིད་ཀྱིས་ཀྱང་སྤྱན་ཆབ་མང་དུ་མཛད་པས་སྐུ་རླུང་བཞེས་པ་སོགས་མཆོད་ཡོན་འབྲལ་མི་ཕོད་པ་ལྟ་བུའི་ཐུགས་སྣང་ཤིན་ཏུ་དག་པ་བྱུང་། རྨུ་གཤོངས་ལ་ཕེབས་ལམ་དུ་འདར་སྐྱིད་གཤོངས་པས་གདན་འདྲེན་ཞུས་ཏེ་འབུལ་བ་ཞབས་ཏོག་དང་། ཁོང་ཚོའི་གཞིས་སྟེང་ཤོད་ཚང་མར་ཕྱག་ནས་མཛད་དེ་རྨུ་གཤོངས་བླ་བྲང་དུ་བཞུགས་ཞག་གི་གསུང་བསྐང་། ཕྲིན་འཆོལ། འདར་གྲོང་མཆོད་གཞིས་མཇལ་ཞུ་བ་རྣམས་ལ་ཕྱག་དབང་བཅས་མཛད། དེ་སྐབས་རྨུའི་གནས་བརྟན་པ་དེར། བཀའ་ལས། མི་ཁྱོད་ནི་ཀུན་གཞི་ཤིན་ཏུ་འཇམ། སྲུང་མ་འདི་ནི་ཁྱོད་ལ་ཤིན་ཏུ་ཁྲོས་པ་ཞིག་འདུག་ཕེབས་པ་ནས་མ་འགྱངས་པར་ཁོ་བར་རྐྱེན་ངན་བཏུད་མར་བྱུང་བ་དེ་སྒྲིབ་བྲལ་ཡེ་ཤེས་སྤྱན་གྱིས་གཟིགས་པར་སྣང་།
སང་ཉིན་མུ་གུ་ལུང་དང་། དགེ་འཕེལ་བཅས་ལ་གནས་གཟིགས། མཆོད་འབུལ། གསུང་བསྐང་། མང་ཇ་སོགས་མཛད་དེ། དགེ་འཕེལ་དུ་བཞུགས། སང་སྔ་བར་ཀོམ་འདྲེ་བརྒྱུད་དེ་སྒྲོ་མོ་ལུང་དུ་བཞུགས་ཞག་དང་། དེ་གོང་ས་སྐྱར་ཕེབས་སྐབས་ཡུམ་མཆོག་བཅོ་བརྒྱད་མ་སྐུ་དྲིན་ཅན་དེས་སླར་རྟེན་འབྲེལ་གྱི་ཁྱད་ས་སྐྱ་ནས་དབུས་ལ་ཕེབས་པ་གནང་དགོས་ཚུལ་གསུངས་པ་བཞིན། སླར་ཡང་འདི་ཕྱོགས་སུ་ཆིབས་ཁ་བསྒྱུར་ཏེ་ལྷུན་གྲུབ་ཕོ་བྲང་དུ་བཞུགས། འདི་ཁའི་སྡེ།
བསྟན་པ། གདུང་བརྒྱུད་དང་བཅས་པའི་རྐྱེན་སེལ་དུ་གདུངས་དཀར་མདོས་ཆེན་གྱི་སློབ་དཔོན་རྗེ་འདི་ཉིད་ཀྱིས་ཐུགས་འགན་བཞེས་ཤིང་། ཕྱིར་འཕེན་པའི་ཞབས་ཕྱི་བདེ་ཆེན་གླིང་བན་ཚང་བསྙེན་སོང་རགས་བསྡུས་ཀྱི་ཞུས་ནས་ཆོ་ག ཕྱག་ལེན། ཟོར་འཆམས་སོགས་གཞན་ལས་ཕུལ་དུ་ཕྱིན་པ་བཀའ་དྲིན་བསྐྱངས་པས། ཡབ་རྗེ་རྡོ་རྗེ་འཆང་ཆེན་པོ་དགྱེས་པའི་རྩེར་སོན་ཞིང་། གོང་དཀར་མཁས་གྲུབ་དམ་པ་བློ་གྲོས་དབང་ཕྱུག་ཉིད་བཙུན་མོ་སྤེལ་གྱི་རབ་གསལ་འོག་མ་ན་བཞུགས་སྐབས་ཡིན་པས། ཟོར་འཕེན་པའི་སང་དེར་ཞལ་འཛོམ་སྐབས། གསུང་ལས། ཁ་སེང་གི་མདོས་དེ་སྒྲ་གཅན་གྱི་གདོང་རང་ལ་ཁེལ་བས་ཡ་འུད་ཤིན་ཏུ་ཆེ་བསམ།
ཁོ་བོས་འདི་ནས་བསྲུང་དམིགས་ནན་ཏན་བགྱིས་ཡོད་ཅེས་སོགས་ཐུགས་ལ་བཅར་བའི་གསུང་སྒྲོས་དང་། དེ་སྐབས་ས་སྐྱར་སྔ་ཕྱིར་བཞུགས་རིང་མགོན་པོའི་དབང་ཆེན་ལྔ་སོགས་གསུང་ཆོས་ཀྱང་ཅི་རིགས་གསན། ཡབ་རྗེ་རྡོ་རྗེ་འཆང་གི་བཀས་བསྐུལ་ཏེ། དཔལ་ས་སྐྱའི་མགོན་ཁང་དུ་མར་སྐུ་ཁྲུས་དང་། གསུང་བསྐང་། འཕྲིན་འཆོལ་གནང་ཚེ། གཞི་ཐོག་མཁས་བཙུན་ཆེན་པོའི་ཐུགས་དམ་མགོན་ཁང་ཚོམ་བར་དུ་གསུང་བསྐང་མཛད་སྐབས་ཐུགས་སྣང་དུ་མགོན་ཁང་དེ་ལ་རྒྱ་མཐོངས་ཟང་ཐལ་ཕུག་སྟེ་མཐིལ་ཞལ་གྱི་དབུས་ལྕགས་སྒྱེད་ཟངས་ཆེན་བཅས་བཙུགས་ནང་ཤ་བཙོས་པའི་རླངས་པ་སྐྱ་བུན་བུན་འགྲོ་བ་ཞིག་བྱུང་གསུངས། དབུས་ལ་ཕེབས་ཁར་ཡབ་རྗེ་རྡོ་རྗེ་འཆང་གི་ཡུམ་སྐུ་དྲིན་ཅན་བསྟན་འཛིན་བསོད་ནམས་བཟང་མོས་ན་བཟའ་དགུན་ཆས་སོགས་འབུལ་བ་དང་ཆབ་ཅིག་གང་ཅིའི་གནས་ཚུལ་ཞུ་བར་མཛད་ཡོད་འགྲོའང་། རྒྱུས་ཡོད་མ་མཆིས་ཤིང་། གང་ལྟར་ཡུམ་དེ་ཉིད་ཀྱི་གསུང་དང་མཛད་པ་འདི་ལ་དཔག་ན་ཁོ་བོ་མཆེད་རྗེ་འདི་ཉིད་ལ་བཅོལ་དམ་མཛད་པ་འདྲ་མོ་བྱུང་།
དེ་ནས་རིམ་གྱིས་དབུས་ལ་ཆིབས་ཁ་བསྒྱུར། གར་གཞུང་དུ་ཚ་ཕོག་གནང་སྐབས་ཨ་ཙ་ར་དར་མ་གཟི་བརྗིད་ཅན་རྐེད་པར་དགང་གཟར་བླུགས་གཟར་ཕྱག་ཚད་ཅན་གཟེར་བ་ཞིག་དང་གསུང་སྒྲོས་ཡུན་རིང་དུ་མཛད་དེ་བག་ཕེབས་པ་ལྟར་བཞུགས་པས། དེས་ཁོ་རང་གི་ཉེར་སྤྱད་གང་ཡོད་གཟིགས་ཕུལ། དེ་གྲས་ལ་ཕྲེང་བ་རཀྵ་ཕྲེང་ལུང་དམར་པོས་བྱས་པ་ཕྲེང་རྡོག་རེ་རེའི་མཚམས་སུ་རྡོ་རྗེའི་མདུད་པ་བཏབ་པ་ཞིག་འདུག་པས་དེ་དུས་ཅིའང་ཐུགས་སྣང་མ་བྱུང་། རྗེས་སུ་དགོངས་པས་བགྲང་ཕྲེང་གི་རྣམ་བཤད་རྣམས་ནས་དེའི་བཤད་པ་ངེས་སྦྱར་བྱུང་བས་རྒྱུད་དང་། གྲུབ་ཆེན་གྱི་གཞུང་བཟང་འཛིན་པ་ཞིག་ཡིན་འདྲ་དགོངས་པ་འདིའང་ལྐོག་གྱུར་གྱི་གནས་ཤིག་ཡིན་འདྲ། ཟིལ་གནོན་ཞེས་པ་མེ་རྟའི་ལོ་ནང་བཀྲ་ཤིས་ཆོས་སྡེའི་འདུ་ཁང་དུ་ཚོགས་པ་སུམ་བརྒྱ་བརྒལ་བ་ལ་རྡོ་རྗེ་ཕྲེང་བའི་དབང་གནང་སྐབས་ཕྱག་དཔེ་ཀློག་ཙམ་རེ་དང་། བཤར་སྦྱང་ཁྱུག་ཙམ་རེ་གནང་། ཕྱག་དཔེ་འགྲོ་མིན་གྱི་སྐབས་འཇམ་དཔལ་ལ་གསོལ་འདེབས་ནན་ཏན་གནང་བས་གསུང་བཤད་ཐོགས་མེད་འོང་ཞེས་གསུངས། སྡེ་སྲིད་དྭ་ཆིང་བ་དུར་སྐབས་བསྟན་སྲིད་ཇུས་རིམ་དུ་དུས་འཁོར་གྱི་སྒྲུབ་པ་འཛུགས་དགོས་ལ་གྲྭ་ཚང་ནས་དབང་ཞུས་པས་ཞལ་བཞེས་མ་གནང་།
གྲྭ་པ་རྣམས་ཀྱིས་དབུ་ཚུགས་ཁོ་ནས་ཆོས་སྡེའི་ལམ་འབྲས་ལྷ་ཁང་དུ་དུས་འཁོར་གྱི་ཐིག་བཏབ་སྟེ་སྟ་གོན་གྱི་བཅའ་བསྒྲིགས་ནས། སང་དབང་གནང་ཞིག་ཞུས་པས། དེའི་མཚན་མོ་མཚམས་སྦྱོར་ཐུགས་རྟོག་མཛད་ནས་དབང་ཆེན་ཐོགས་མེད་དུ་སྩལ་བས་དུས་འཁོར་ལ་ཤིན་ཏུ་བྱང་ཆུབ་པའི་གྲྭ་རྒན་རྣམས་ཁ་སྐྱེངས་པར་གྱུར། དེའི་སྟོན་རྨོར་ཆེན་རྡོ་རྗེ་འཆང་མཇལ་བར་ཕེབས། བཀའ་ཆོས་ཅི་རིགས་སྩལ་ཞིང་། རྡོ་རྗེ་ཕྲེང་བ་གནང་བ་ལ་ལེགས་སོར་བླ་གོས་ཆ་རོག་སོགས་སྩལ། ལོ་འདིའི་མཇུག་དང་ལུག་ལོའི་འགོར་བླ་བྲང་རྩེར་ལྗགས་བསྙེན་ཅི་རིགས་མང་བར་གནང་། དབྱར་སྨོན་དགའ་རིན་ཆེན་བསམ་གཏན་གླིང་དུ་རྨོར་ཆེན་ཆོས་ཀྱི་རྒྱལ་པོའི་དྲུང་དུ་ཞབས་ཐང་ལ་ཕེབས་སྐབས་ཞབས་ཅུང་ཟད་ངལ་ཉམས་ཤར་བ་ན། ལམ་བར་དུ་ཛོ་ཀི་ཞིག་དང་མཇལ་བས་དེ་ལ་ཞབས་ངལ་ཉམས་ཀྱི་བརྡ་མཛད་པ་ན། དེས་ཞབས་ངར་གྱི་ནང་ནས་བསྙུན་གཞི་ཟ་བའི་ཚུལ་གྱི་རྣམ་འགྱུར་བསྟན་དེ་གང་ཡིན་གསུངས་པའི་བརྡ་མཛད་པ་ན།
དེས་གཤོགས་པ་ཡོད་པའི་ཉམས་བསྟན་པས་ཐུགས་ལ་ཁྱུང་གི་ལས་ཚོགས་ནང་ནད་ལ་ཕན་པ་ཞིག་ཡིན་འདྲ་སྙམ་པ་འཁྲུངས་ཤིང་། ཞབས་འགྲོས་ལའང་འཕྲལ་དུ་བདེ་ཉམས་བྱུང་བ་འདི་ནི་སྔོན་མཁན་ཆེན་གཞོན་ནུ་བློ་གྲོས་ཞབས་ཅུང་ཟད་འདྲེད་པར་རྡོ་ཟུར་གྱིས་སྨས་ནས་ཡུན་རིང་བསྙུན་ཚུལ་བཞེས་པའི་ཚེ། ཐུགས་སྣང་ལ་ཛོ་ཀི་རས་ཐོད་ཅན་བྱུང་བར་ཟས་སྐོམ་གནང་། རྨ་བསྟན་ནས་ཕན་ཐབས་གྱིས་ཤིག་པའི་བརྡ་མཛད་པས་སྐྲ་གསེབ་ནས་སྨན་བཏོན་ནས་བྱུག་པ། དར་གྱིས་དཀྲིས། ཛོ་ཀི་གར་སོང་ཆ་མེད་དུ་གྱུར་པ་དང་། དཀྲིས་མ་བཀྲོལ་ནས་གཟིགས་པར་རྨེན་པ་ཙམ་ཡང་མི་སྣང་ཞེས་གསུངས་པ་དང་འདྲ་བར་མཆིས། དེར་ཟླ་བ་དྲུག་ཙམ་བཞུགས་ཏེ། གསུང་ངག་ལམ་འབྲས་སྐོར་གྱི་ཆོས་བཀའ་ཐུན་མོང་མ་ཡིན་པ་སོགས་དབང་ལུང་ཤིན་ཏུ་མང་བར་གསན། འདི་སྐབས་ཙམ་ལ་ཡིན་ནམ།
མདོ་སྨད་སྡེ་བཞི་དགེ་བཅུ་འཛོམ་པའི་ཡུལ་གྲུའི་ས་དབང་ཆོས་རྒྱལ་ཆེན་པོ་ནས་རྗེ་འདི་ཉིད་བསྟན་འགྲོའི་དོན་ལ་ཡུལ་ཕྱོགས་དེར་ཕེབས་དགོས་པའི་ཕོ་ཉ་མངགས་པ་བཞིན་འབྱོར། དེ་དང་དུས་མཚུངས་ཙམ་ལ། འདར་གྲོང་ཆེན་མཁན་པོ་གཞིས་རྩེ་བས་མཁན་ས་འཇོག་པར་མཛད་ནས་གྲོང་ཆེན་པ་རྣམས་མཁན་གསར་འོས་ཐོའི་སྐབས་གྲྭ་དམངས་ཀྱིས་གླེང་རིགས་ལ་བྲག་རྩ་རྡོ་རྗེ་འཆང་རང་མཁན་པོའི་འོས་ཡིན་ཀྱང་། ད་ལྟ་སློབ་དཔོན་གྱི་སྐབས་དགོན་པ་ལ་ཕན་པ་འདི་བཞིན་མཁན་ས་མཛད་ན་མ་བྱུང་དོགས་རེ་ཞིག་མཁན་འོས་གཞན་ཞིག་ཞུས། སླར་སློབ་དཔོན་རིན་པོ་ཆེ་འདི་ཉིད་ཀྱི་སྐུ་དྲིན་བསབ་ཆེད་མཁན་སར་གདན་འདྲེན་ཐུབ་པ་ཞིག་ཚང་མས་བྱེད་ཟེར་བའི་གྲོས་མཐུན་པས། རེ་ཞིག་གི་མཁན་འོས་ལ་རྗེ་འདི་ཉིད་དང་། ཐུབ་བསྟན་རྣམ་རྒྱལ་གྱི་མཁན་ཆེན་ཚུལ་ཁྲིམས་བཟང་པོ་གཉིས་བྱུང་བ་བཞིན། གྲྭ་ཚང་ནས་རྟ་ནག་ཏུ་བང་མི་ཞུ་ཤོག་དང་བཅས་གནས་ཚུལ་ཞུས་པའི་ལན་དུ། ཐུབ་བསྟན་འདི་གྲྭ་ས་འགངས་ཆེ་བས་ངོས་ནས་གྲོང་མོ་ཆེར་ཕན་ཐོགས་པ་ཞིག་མི་འོང་གསུང་བར། བང་མི་སྤྲོ་ཐུང་དེ་ཚིག་པ་ཟོས་ནས་ལོག་འགྲོ་བའི་ལམ་དུ།
བླ་མ་གྲོག་མ་གཟིགས་ཡིན་འདུག དགོན་པ་ལ་བླ་མ་མི་འབྱོར་བ་རང་མི་འོང་ངམ་ཟེར་ཞིང་སོང་བར། ཤུལ་དུ་ཐུབ་བསྟན་མཁན་ཆེན་གྱི་གསུང་ལས། ལོ་ཤས་གྲོང་ཆེན་མཁན་པོ་བྱེད་འདོད་ཡོད་ཀྱང་བང་མི་ལ་ཉན་ལོང་མེད་པས་མ་བྱུང་གསུངས། དེ་ནས་རྗེ་འདི་ཉིད་མཁན་པོར་ཞུ་བའི་ཡིག་རྒྱ་དང་བཅས་རྗེ་དྲུང་སྐྱིད་པ་ཡབ་རྗེ་རྡོ་རྗེ་འཆང་ཆེན་པོའི་ཞབས་དྲུང་དུ་རྫོང་བདའ་བཞིན་ཡར་ལམ་གྲུབ་དབང་སྒྲོ་ལུང་པར་མཁན་ས་སུ་འོས་གསུང་བརྟག་ཞུས་ཀྱང་མ་གནང་བར། ས་སྐྱར་འབྱོར་ཚེ་ཡབ་རྗེ་དམ་པ་དེ་ཉིད་སྐྱེད་ལྷས་སུ་སྐུ་མཚམས་དང་འགྲིགས། མཛོད་དུ་དེ་སྐོར་འཕྲོས་པས། ལན་དུ། རྟ་ནག་གྲྭ་ས་ཆེ་གཤིས་གྲོང་ཆེན་པར་ཕན་སླེབས་མེད་ཚུལ་དང་། ཡར་ལུང་ཞབས་དྲུང་རིན་པོ་ཆེའང་ས་ཁད་འགྱངས་པ་བཅས་ཇི་འདྲ།
འོང་ངམ། ད་རུང་གྲྭ་ཚང་གྲོས་ཐོག་ནས་འོས་གཞན་དགོས་ཚུལ་འདྲ་མོ་བྱུང་ཡང་། རྗེ་དྲུང་སྐྱིད་པས་འོས་ཐོ་འདི་གཉིས་མ་གཏོགས་མེད་པས་གསུང་བརྟགས་ལན་མ་ཐོན་བར་ཞག་གྲངས་ཇི་ཙམ་བསྒུག་དགོས་ཀྱང་དེ་བཞིན་བྱེད་ཅེས་ནན་ཏན་བགྱིས་པས། ཡབ་རྗེ་རྡོ་རྗེ་འཆང་ཆེན་པོས་བརྟག་སྒྲིལ་མཛད་པས་བཟང་ཐོན་དུ་རྗེ་འདི་ཉིད་བྱུང་བའི་གསུང་ལན་ཕེབས་པ་དང་བསྟུན་རྗེ་དྲུང་སྐྱིད་པ་གྲོང་མོ་ཆེར་འཕྲལ་དུ་ལོག་སྟེ། གྲྭ་ཚང་ནས་དབུས་འགྲོའི་གྲབས་ཡུལ་གྱི་རྗེ་འདི་ཉིད་ལ་ཞུ་ཤོག་དང་། གཞུང་ཞབས་རིན་པོ་ཆེར་སྙན་སྦྲོན་ཆེད། བཀའ་བློན་ལུམ་པ་བ། ལོ་ཙཱ་རྗེ་དྲུང་། གཡག་རོང་ཞབས་དྲུང་རྣམས་ལ་ཞུ་ཤོག་བཅས་གྲུབ་ནས། འདི་གར་གང་སྤྱིའི་གྲོས་བསྡུར་ལ་བྱུང་སྐབས།
འདི་ནས་དབུས་གཙང་ས་ཁད་འགྱངས་པས་དགོན་པའི་ཡིག་རིགས་འཕྲལ་དུ་འགྲོ་མ་ཐུབ་ཚེ། ངོ་ཚབ་རྒྱལ་མཚན་རིན་ཆེན་དེང་སང་དབུས་ཕྱོགས་ལ་འཐོན་ཉེར་ཡོད་པས། དེ་དང་ཆབ་ཅིག་ལེགས་འདྲ་ཟེར་བ་བཞིན་འདར་གྲོང་པའི་ཤོག་རྒྱ་དང་བཅས་ཐོན། མ་འགྱངས་པར་འདར་གྲོང་མཆོད་གཞིས་ལ་པོ་ཏཱ་ལ་ཞོལ་གྱི་ཁྲལ་རིགས་འདེད་ཁྲ་ཐོན་པར་གཏན་ཚིགས་བཙན་དམིགས་སྤྱན་འབེབས་ཀྱིས་ཀྱང་གོ་མ་ཆོད་པར་རྗེ་དྲུང་འབྲུག་ཆོས་འཕེལ་ལྷ་སར་ཐོན་པ་དང་འདི་ཁའི་ངོ་ཚབ་ཐུག་པར་མཁན་སྐོར་ཐག་ཆོད་པ་ཞིག་མ་བྱུང་བས། ད་ལམ་ཁྱེད་རང་ཕྱིན་ཐོག་ཐག་ཆོད་པ་ཞིག་དགོས་ཟེར་བ་བཞིན། ལོ་ཙཱ་རྗེ་དྲུང་བརྒྱུད་གནས་ཚུལ་ཞུས་པས་དོན་སྨིན་གྱི་བཀའ་ཤོག་མཆོད་ཡོན་རིན་པོ་ཆེ་གཉིས་ཆར་གྱིས་སྩལ་ནས་རེ་ཞིག་གཙང་ལ་ལོག མ་འགྱངས་པར་བཀྲ་ཤིས་ཆོས་སྡེར་མཆོད་ཡོན་གྱི་ཕྱག་དམ་དང་བཅས་བང་ཕྱིན་ཆེད་མངགས་བཞིན་ཞབས་དྲུང་དུ་འབྱོར་ཡང་། རྗེ་འདི་ཉིད་ཀྱིས་དབུས་གཙང་ས་ཁད་འགྱངས་པས་མི་འོང་གསུངས་ནས་ཞུ་ཤོག་མ་བཞེས་པས་བང་ཕྱིན་དེས་རྨོར་ཆེན་རྗེའི་ཞབས་དྲུང་དུ་ལྷགས་ཏེ་བཀའ་ཁྱབ་མགོ་འདྲེན་ཞུས་པ་བཞིན་གསུང་ཤོག་བང་ཕྱིན་གྱི་ཡི་གེ་དང་བཅས་གྲོང་ཆེན་གདན་ས་མཛད་དགོས་ནན་ཏན་སྩལ་བ་བཞིན་ཞལ་གྱིས་བཞེས། མེ་ལུག་ཧོར་ཟླ་དྲུག་པའི་ཚེས་བཅོ་བརྒྱད་ནས་ས་སྤྲེལ་ཧོར་ཟླ་ལྔ་པའི་ཉེར་དྲུག་བར་གངས་ལྗོངས་བསྟན་སྲིད་ཀྱི་གེགས་ཆག་གློ་བུར་དུ་ལངས་པ་ལྟ་བུས་གནམ་བསྐོས་དགའ་ལྡན་ཕོ་བྲང་པའི་བཀའ་བློན་ཆེན་པོ་རྣམས་ཐུགས་མ་མཐུན་པས་རྐྱེན་བྱས་དབུས་གཙང་བདེ་གཟར་ལངས། ཉེས་མེད་སྐྱེ་འགྲོ་དུ་མ་གུམས་ཤིང་།
སྤྱི་བྱེ་བྲག་ལ་ཕན་ངེས་པའི་གནས་རྟེན་བསྟན་འཛིན་དགེ་འདུན་གྱི་སྡེ་ཁ་ཤས་ལའང་ཉམས་ཆག་བྱུང་བ་བཅས། ཡང་ཏིག་བོད་འབངས་བསོད་ནམས་ཟད་པའི་སྐལ་ངན་དེ་འདྲར་རླབས་ཆེན་རྒྱལ་སྲས་ཀྱི་སྤྱོད་པས་གཙང་དབུས་གཉིས་ཆར་ལ་གང་ཕན་མཛད་པའི་དགོངས་གཏད་ཐུན་མོང་མིན་པ་ཡོད་འགྲོའང་། རྨུ་རྒོད་རྣམས་རེ་ཞིག་གདུལ་བྱར་མ་གྱུར་པས་ཆོས་སྡེ་ཉིད་དུ་གཏན་ཆགས་ཤིང་ཐུགས་གཉེར་ཐུགས་དམ་གྱི་རིགས་རྣམས་རྟག་འགྲུས་མཛད། དེ་སྐབས་རྨོར་ཆེན་རྡོ་རྗེ་འཆང་དེ་ཉིད་མཁས་གྲུབ་འགྲན་ཟླ་དང་བྲལ་བར་བཞུགས་པས་རིས་མེད་ཆེ་རྒུ་ཕལ་ཆེར་གྱི་དབུ་བླར་གྱུར་པ་ལ་དུས་མ་བདེ་བ་དེ་ལྟའི་སྐབས་གནས་ཚུལ་སྣ་ཚོགས་བྱུང་དོགས་བཅས་ཞལ་སློབ་སྤྱི་དང་། ཁྱད་པར་རྗེ་འདི་ཉིད་ཀྱིས་ཆེད་གཏད་ཞབས་དྲུང་དུ་བཅར་ཏེ། དུས་གསུམ་གྱི་གནས་ཚུལ་གསོལ་བར་འོས་པ་རྣམས་ཞུས་པས། རྨོར་ཆེན་རྗེས་རྗེ་འདི་ཉིད་སོགས་ལ་གཞན་ངལ་སེལ་བའི་བསླབ་སྟོན་ཙམ་ལས་གཞན་ཅི་འོང་མ་གསུངས། དེ་ནས་ཇི་སྐད་དུ། ཆོས་རྣམས་ཐམས་ཅད་རྐྱེན་བཞིན་དུ། ། འདུན་པའི་རྩ་ལ་རབ་ཏུ་གནས། །
གང་གིས་སྨོན་ལམ་ཅི་བཏབ་པ། ། དེ་འདྲའི་འབྲས་བུ་འབྱུང་བར་འགྱུར། ། ཞེས་གསུངས་པ་ལྟར། སྔོན་གྱི་སྨོན་ལམ་དུས་བབས་ཀྱི་དབང་གིས་གཙང་པ་དཔུང་བཅས་གཡུལ་ལས་རྣམ་པར་རྒྱལ་ཏེ། དཔལ་མིའི་དབང་པོ་བསོད་ནམས་སྟོབས་རྒྱས་དེ་ཉིད་གནམ་བསྐོས་དགའ་ལྡན་ཕོ་བྲང་པའི་རྒྱལ་ཐབས་ཀྱི་ཁ་ལོ་གྱེན་དུ་འདེགས་ཕྱིར་ཞབས་པད་གསེར་གྱི་ཁྲི་ལ་བཀོད་པའི་སྐབས་ལྷ་སྡེ་མི་སྡེ་ཚང་མས་ལེགས་འབུལ་དགོས་པ་བཞིན་དགའ་ལྡན་ཁང་གསར་དུ་མཇལ་ཕྱག་ལ་ཕེབས་ཅིང་། ལེགས་འབུལ་སོགས་སྤྱི་འགྲེ་ལྟར་མཛད་དེ་ཡར་ཀླུང་དུ་ཕེབས། རྨོར་ཆེན་རྡོ་རྗེ་འཆང་དེའི་དགོངས་གཞིར། སྲིད་གསུམ་རྣམ་འདྲེན་རྒྱལ་དབང་ཐམས་ཅད་གཟིགས་པ་ཆེན་པོའི་མཛད་ཕྲིན་མཁའ་ཁྱབ་ཏུ་འགྱུར་བ་དང་། བོད་ལྗོངས་ཀྱི་སྐྱེ་རྒུ་རྣམས་བདེ་ལེགས་སུ་གྱུར་ན་ཅི་མ་རུང་དགོངས་པ་ལས། ཕྱོགས་ཕུལ་རང་རྒྱལ་གཞན་ཕམ་གྱི་ཐུགས་བསྐྱེད་ཕྲ་མོ་ཙམ་ཡང་མི་མངའ་བར་མངོན་སུམ་ཚད་གྲུབ་དང་།
རྡོ་རྗེ་འཆང་གིས་རྒྱུད་སྡེ་རྣམས་སུ་མངོན་སྤྱོད་ཀྱི་ལས་བྱ་བའི་ཡུལ་དུ་བཤད་ཅིང་། གང་ལ་མངོན་སྤྱོད་མ་བྱས་ན་རྡོ་རྗེ་འཛིན་པ་ལ་རྩ་ལྟུང་བཅུ་པ་འབྱུང་བའི་རྐྱེན་དུ་འགྱུར་བའི་གདུག་པ་ཅན་རྣམས་ལ་མངོན་སྤྱོད་མཛད་པ་མ་གཏོགས། དགོས་མེད་གྱ་ཚོམ་གྱི་རིགས་གཏན་མི་མཛད་པ་ནི། སྤྱིར་བསྟན་པ་རིན་པོ་ཆེའི་སྒོར་ཕེབས་པའི་བཤེས་གཉེན་དམ་པ་ཡིན་པར་མ་ཟད། བྱེ་བྲག་མཁས་བཙུན་བཟང་གསུམ་གྱི་ཡོན་ཏན་མངོན་དུ་གྱུར་པ་ནི་དུས་མཚུངས་ཀྱི་སྐྱེ་བོ་ཀུན་གྱི་སྤྱོད་ཡུལ་དུ་གསལ་བ་དང་། དེ་དུས་ཀྱི་ཞམ་རིང་པ་ཚང་མས་ངེས་ཤིང་གླེང་བ་དེ་བཞིན་ལགས་ཀྱང་། ལུམ་པ་བ་དང་སྐུ་ཉེ་མཆོད་ཡོན་ཡིན་པའི་ཕུལ་ཕྱོགས་དང་། ཕྲ་མ་མཁན་འགའ་ཞིག་གིས་དབྱེན་བཅོས་པའི་སྐུ་རྐྱེན་ལ་བརྟེན་ནས་རྡོ་རྗེ་འཆང་དེ་ཉིད་ལ་མིའི་དབང་པོ་ནས་བླ་མ་དགོན་གནས་དང་བཅས་པར་མཛད་ཚུལ་དེ་ལྟར་ཤར་བའི་ལྐོག་གྱུར་མཐའ་དག་རྨོར་ཆེན་རྗེ་ཉིད་ཀྱིས་མངོན་པར་ཤེས་པས་དགོངས་པ་བཞིན་བསྟི་གནས་ནས་ཕེབས་དགོས་དང་གཡུལ་རྒྱལ་ལྷུན་རྩེར་སྒོར་སྒྱིལ་ཞུས་པར། རྒྱལ་སྲས་སྤྲུལ་པའི་སྐུ་རིན་པོ་ཆེ་ཡེ་ཤེས་གྲགས་པས་ཉིད་ཀྱི་སྐུ་སྲོག་བློས་བཏང་གིས་མི་དབང་ཆེན་པོར་སྙན་ཞུ་མཛད་ནས་འོན་ཆོས་སྡིངས་སུ་གདན་འདྲེན་པར་མཛད་དེ་ཕེབས་ལམ་ཡར་ཀླུང་བརྒྱུད་དེ་ཕེབས་པར་ཆོས་སྡེའི་གྲྭ་བགྲེས་ཁ་ཤས་ཀྱིས་སྨོན་གྲོ་བཀྲ་ཤིས་སྒང་དུ་མཇལ། བཀྲ་ཤིས་ཆོས་སྡེར་གདན་འདྲེན་གྱི་ཞུ་ཡིག་བང་ཕྱིན་ཆེད་རྫོང་གི་ལན་དུ།
ད་ལམ་ཕེབས་བསྐྱོད་མ་བདེ་ཞིང་མྱུར་མཇལ་འོང་བའི་གནས་ཚུལ་སྩལ་བ་ན། རྗེ་འདིས་བླ་བྲང་སྟེང་ནས་སྤྱན་ཆབ་དང་བཅས་ཕྱག་ཁོ་ན་མཛད་པས་སྟེང་གྲིབ་བསྙུན་རོ་ཞིག་ཡོད་པ་དེའང་འཕར་བ་ལྟ་བུ་བྱུང་གསུངས། ས་སྤྲེལ་དབྱུག་ཟླའི་ཉེར་གསུམ་ལ་རྨོར་ཆེན་རྡོ་རྗེ་འཆང་རྒོད་ཚང་རི་ཁྲོད་དུ་ཕེབས་ནས་མ་འགྱངས་པར་མཇལ་ཕྱག་ཞུ་བར་ཕེབས། དེའང་མཛོད་འགྲེལ་ལས། བྱིས་པ་ལག་མཐིལ་འདྲ་བ་ཡིས། ། འདུ་བྱེད་སྡུག་བསྔལ་སྤུ་མི་རྟོགས། ། འཕགས་པ་མིག་དང་འདྲ་བ་རྣམས། ། དེ་ཡིས་རྟག་ཏུ་ཡིད་ཀྱང་འབྱུང་། ། ཞེས་པ་ལྟར། སྐྱེས་མཆོག་སྤྱི་དང་།
ཁྱད་པར་རྗེ་འདི་ཉིད་ནི་ཕྱི་རྐྱེན་ཙམ་ལ་མ་ལྟོས་པའི་ངེས་འབྱུང་སྐྱོ་ཤས་དྲག་པོ་རྒྱུན་ཆགས་སུ་བཞུགས་པ་ལ་བྲི་གང་མི་མངའ་ཡང་། ཚུར་མཐོང་དག་གི་སྣང་ངོར་འཁྲུག་ལོང་ཟི་བུན་སྣ་ཚོགས་དེ་དང་། ལྷག་པར་རྨོར་ཆེན་རྡོ་རྗེ་འཆང་ལྟ་བུ་ལྷར་བཅས་ཀུན་གྱི་བསོད་ནམས་ཀྱི་ཞིང་མཆོག་བླ་ན་མེད་པ་དེར། སྐུ་ཉིད་རང་ངོས་ནས་ཙནྡན་དང་སཏྭེ་འུར་མཚུངས་པས་འོ་བརྒྱལ་གྱི་རྣམ་པ་མི་མངའ་ཡང་། གཞན་དག་བསོད་ནམས་མ་ཡིན་པ་གསོག་པ་ལ་ཐུགས་ཡིད་ལྷག་པར་འབྱུང་བས། ད་ནི་ལྟག་པ་བྲག་ལ་གཏད་པའི་ཉེ་ལམ་འདི་ལ་བརྟེན་ནས་རྒྱལ་བ་བྲག་ཕུག་པ་དང་། དབང་ཕྱུག་བཞད་པ་རྡོ་རྗེའི་རྣམ་ཐར་འཁྱོངས་ངེས་པ་ཞིག་མཛད་སྙམ། ཐུགས་རྗེ་ཆེན་པོའི་དམར་ཁྲིད་ཀྱི་ལྗགས་ལུང་ཞུ་བར་མཛད་པས། དེ་སྔར་གསན་གྲུབ་ནས་ཡང་བསྐྱར་ཅི་མཛད་གསུངས་པར། དུས་འགྱུར་འདི་དག་ལ་དཔག་འདི་ལ་ཆིག་སྒྲིལ་གྱིས་འདི་བཞིན་བགྱིད་འདོད་ལགས་ཞུས་པས།
དེ་འདྲ་གཏན་ནས་མི་ལེགས། དེ་བས་འདི་གསན་པ་འཐད་གསུངས། སྔར་མ་གསན་པའི་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་རྣམ་སྲས་མཆོད་ཆོག་གི་ལྗགས་ལུང་ཕྱག་དཔེ་བཅས་སྩལ་བ་གསུང་ཆོས་དངོས་སུ་གསན་པའི་ཐ་མ་ཡིན་པས། རྗེས་སོར་བཀའ་ལས། ཚུལ་དེ་ལོངས་སྤྱོད་ཀྱི་རྟེན་འབྲེལ་ཁྱད་པར་ཅན་ལ་དགོངས། དེའི་རྟེན་འབྲེལ་མཛད་པ་ཡིན་སྣང་བས། དེང་སང་དངོས་པོའི་སྒོ་ནས་ཚོགས་གསོག་དང་། བསྟན་དོན་ཅུང་ཟད་བགྱིད་རྒྱུ་འོང་བ་འདི་དེ་ཁོ་ནའི་ཐུགས་རྗེར་གདའ་གསུངས། དེ་སྐབས་ཀྱང་དགའ་སྐྱོ་ཟུང་འབྲེལ་ཐུགས་དྲན་མི་གསོས་པ་ལྟ་བུའི་ངང་ནས་སྐྱབས་མགོན་དམ་པ་ཡབ་སྲས་ཞལ་རྒྱས་གནང་ཐུབ་ཙམ་བྱུང་། རྨོར་ཆེན་རྡོ་རྗེ་འཆང་དེ་ཉིད་གཞི་ནས་སྐུ་ཁམས་མི་དྭངས་པའི་ཁར་རྒྱལ་དབང་ཐམས་ཅད་མཁྱེན་པ་ཆེན་པོ་ལིའུ་ཐང་ཕྱོགས་སུ་ཆིབས་བསྒྱུར་གནང་དགོས་ཚུལ་གསན་པས་རྐྱེན་བྱས་ཏེ།
ད་རང་དུས་སྐབས་འདི་འདྲ་ལ་ཤི་བ་དགའ་གསུངས་ནས། སྔར་སྐུའི་རྣམ་པ་གྲུབ་ཆེན་བིརྺ་པ་ལྟ་བུ་འབེར་མོའི་ཚུལ་དུ་ཡོད་པ་ལས། སྐུ་ཤ་རྣམས་ཀྱང་ཉིན་ཁྱད་ཞག་ཁྱད་ལྟ་བུས་སྐམ་ཚུལ་བཞེས་ཏེ་ཟླ་བ་བཅུ་གཅིག་པའི་ཚེས་བཅུ་གཉིས་ཀྱི་ཐོ་རེངས་ལམ་དུས་རྒྱས་པ་གཅིག་མཐུད། གཉིས་མཐུད་དུ་མཛད་རྗེས་སྐུའི་ནང་ནས་འུར་སྒྲ་དང་བཅས་ཆོས་སྡིངས་རྒོད་ཚང་རི་ཁྲོད་ནས་མཁའ་སྤྱོད་ཆེན་པོར་ཟང་ཐལ་དུ་གཤེགས། ཕྱག་མཛོད་བློ་ལྡན་ནས་སྐུ་གདུང་ཞུགས་འབུལ་སོགས་ལ་སྐྱབས་མགོན་དམ་པ་འདི་ཉིད་གདན་དྲངས་པ་བཞིན་རྒོད་ཚང་རི་ཁྲོད་དུ་ཕེབས་ཏེ། རྡོ་རྗེ་འཆང་དེ་ཉིད་ཀྱི་སྐུ་གདུང་རིན་པོ་ཆེ་ཞུགས་ལ་འབུལ་བ་སོགས་ཞབས་ཏོག་རྣམས་དཔྱིས་ཕྱིན་པར་མཛད། ཆོས་སྡིངས་ཀྱི་གྲྭ་བགྲེས་ཁ་ཤས་ལ་རྒྱལ་ཡུམ་མཁའ་སྤྱོད་དབང་མོའི་བྱིན་རླབས་སོགས་ཆོས་བཀའ་མང་ཙམ་གནང་སྟེ་ཆོས་སྡེར་ཕྱགས་ཕེབས། རྨོར་ཆེན་རྡོ་རྗེ་འཆང་གཤེགས་སྐབས་དབུས་གཙང་བདེ་གཟར་གྱི་མཇུག་དང་གཞི་ནས་བླ་བྲང་དུ་ཕྱག་འབྱོར་ཆུང་བ་སོགས་ཀྱིས་དགོངས་རྫོགས་མཆོད་འབུལ་ཧ་ཅང་གི་རྒྱ་ཆེ་བ་ཞིག་མ་བྱུང་ཡང་། གཙོ་བོར་སྙན་བརྒྱུད་བསྟན་པའི་མངའ་བདག་ཏུ་བཞུགས་པ་འདི་ཟབ་དགོངས་ཡོངས་སུ་རྫོགས་པའི་མཆོག་དང་། དེར་མ་ཟད་ཐུགས་དམ་རྒྱུན་འཕར་གྱི་རིགས་ཐམས་ཅད་ཀྱང་རྗེ་དེ་ཉིད་ཀྱི་དགོངས་རྫོགས་ཁོ་ནར་ངེས་ཤིང་།
ཡེངས་མེད་བརྗེད་མེད་བླ་མ་སྤྱི་བོར་བསྒོམ། ། ཞེས་པ་ལྟར་དབང་བྱིན་རླབས་རྗེས་གནང་རྣམས་ཀྱི་སོ་སོའི་ཡེ་ཤེས་དབབ་སྔགས་རྫོགས་ནས། རབ་འབྱམས་མདོ་སྔགས་ཀུན་ལ་མཁྱེན་རབ་རྒྱས། ། ཞེས་སོགས་རྨོར་ཆེན་རྗེའི་གསོལ་འདེབས་ཤླཽ་ཀ་གཅིག་གི་མཐར། དྲིན་ཅན་བླ་མའི་ཞབས་ཀྱིས་བྱིན་གྱིས་རློབས། ། ཞེས་ཆག་མེད་མཛད་པ་དང་། དུས་ཕྱིས་ཆོས་སྡེ་རྨོར་དགོན་མ་ལག་གསུམ་དུ་ཟླ་རེར་བླ་མཆོད་ཆག་མེད་དང་། ཤེའུ་གྲོང་དུ་ཟླ་རེར་མཁའ་སྤྱོད་མའི་སྒྲུབ་མཆོད། བསམ་ཡས་རབ་བྱུང་བར་ཀྱེ་རྡོར་དང་། འཕགས་སྡེར་མཁའ་སྤྱོད་མའི་སྒྲུབ་མཆོད་རྣམས་འཛུགས་པར་མཛད་པ་སོགས་ལ་རྗེ་དེ་ཉིད་ཐུགས་དགོངས་ཡོངས་སུ་རྫོགས་པར་མངོན་ཏེ།
བཀའ་ལས། རྣམ་དཀར་གྱི་བགྱི་བ་མཐའ་དག་རྡོ་རྗེ་འཆང་དེ་ཉིད་ཀྱི་དགོངས་པ་རྫོགས་ཐབས་ཁོ་ནར་བསྔོས་པས། ནུབ་གཅིག་རྨི་ལམ་དུ། དམ་པ་དེ་ཉིད་འཁྱགས་ཐོག་ཞིག་ལ་ཞབས་འདྲེད་འོང་ལ་ཁད་ལྟ་བུར་ཕེབས་བྱུང་བས་ངེད་ཀྱིས་རྔུལ་གཟན་འཁྱགས་ཐོག་ཏུ་བཏིང་བའི་སྟེང་ལ་གདན་འདྲེན་ཞུས་པས་ཕེབས་བདེ་ཞིང་ཐུགས་མཉེས་པའི་ཚུལ་མཛད་པ་ཞིག་བྱུང་བས། གཉིད་སད་ནས་དགེས་ཚོར་དཔེ་མེད་བྱུང་ཞེས་རྗེ་ངག་ལ་གསུང་འདུག་པ་འདི་ལ་དཔག་ན། ངེས་དོན་དུ་རྨོར་ཆེན་རྗེ་དེ་ཉིད་ལ་སྐྱོན་ཡོན་གྱི་རྟོག་པ་ཅི་ལ་མངའ། དྲང་དོན་ཀུན་རྫོབ་ཙམ་དུ་དུས་གསུམ་དུ་བླ་སློབ་གཉིས་ལྷན་ཅིག་ཏུ་འབྲེལ་ཞིང་། རྨོར་ཆེན་རྗེ་འོ་བརྒྱལ་གྱི་ཚུལ་བཞེས་ན་དེ་ལ་ངེས་པར་རྗེ་འདི་ཉིད་ཀྱིས་ཞབས་ཏོག་སྲི་ཞུ་ཡང་དག་པར་མཛད་པའི་མཚན་མར་མངོན་ནོ། ། དེ་དག་གི་དོན་བསྡུ་ན། སྡོམ་གསུམ་དཔལ་འཛིན་བཟླས་བརྗོད་ཕ་རོལ་སོན། །
གནས་བརྟན་མཁས་གྲུབ་མཇལ་ཞིང་ཞལ་བཅུད་གསོལ། ། སྐལ་ལྡན་རྗེས་བཟུང་དམ་པའི་དགོངས་པ་བསྒྲུབས། ། གནས་གསར་མཁས་བཙུན་བཟང་པོའི་རྣམ་ཐར་ཡིན། ། ཞེས་སོ།། ༈ །།བཞི་པ་ལ་ཐུན་མོང་བ་སྤྱིར་བསྟན་པ་དང་། མཆོག་གི་མཛད་པ་བྱེ་བྲག་ཏུ་བཤད་པ་གཉིས་ལས། དང་པོ་ནི། གྲུབ་དབང་སངས་རྒྱས་རྒྱ་མཚོས། མ་འགྲོ་ཀུན་སྡུག་བསྔལ་རྒྱ་མཚོ་ལས། ། ཕན་བདེ་དགའི་གྲོང་དུ་འཁྲིད་མཛད་པའི། །
སྐྱབས་ལེགས་པའི་འབྱུང་གནས་འགྲོ་བའི་མགོན། ། རྗེ་གནས་གསར་ཆོས་རྗེ་ཞེས་གསུངས་པ་ལྟར། དེའང་། ཞི་བ་ཞེས་པ་ས་བྱ་ལོར་སླར་ཡང་མདོ་ཁམ་ནས་སྡེ་དགེ་ས་སྐྱོང་བསྟན་པ་ཚེ་རིང་གིས། འདི་ཁར་སྒྲུབ་མཆོད་རྒྱས་པ་ཞིག་འཛུགས་རྩིས་ལ་ས་ལུགས་ཀྱི་བླ་མ་དུས་ཀྱི་འཁོར་ལོའི་དབང་ལུང་། ཆོ་ག་ཕྱག་ལེན། གར་ཐིག་དབྱངས་གསུམ་གྱི་རྒྱུན་ཁུངས་གཙང་ཡོད་ངེས་ཤིག་ཅིས་ཀྱང་དགོས་ཚུལ་རྒྱལ་ཡབ་སྐུ་ཞབས་སུ་ཞུ་བར་མཛད་པ་བཞིན། དེས་ཀྱང་ས་སྐྱོང་མི་དབང་ཆེན་པོར་སྙན་ཞུ་མཛད་པ་དང་ཕྱོགས་མཚུངས་སུ། གྲུབ་དབང་དམ་པ་སངས་རྒྱས་རྒྱ་མཚོའང་ཆེད་གཏད་ཀྱིས་དབུས་སུ་ཕེབས་ཏེ་ནན་ཏན་ཞུ་བར་མཛད་པས་ཧ་ལམ་གྱིས་བཞེས་ཤིང་ཕེབས་ལམ་ལམ་རྒྱུས་པ་ཁམས་པ་ཕྱུག་རྒྱལ་ཟེར་བ་ཞིག་ཀྱང་འཇོག་པར་མཛད། དེ་ལོ་བསམ་ཡས་སུ་ཆོས་སྐྱོང་ཆེན་པོས་རབ་བྱུང་གྲྭ་ཚང་གི་གྲྭ་པ་ལོ་ཉི་ཤུ་ལོན་པ་ཡན་ཆད་བསྙེན་རྫོགས་སྒྲུབ་དགོས་ཚུལ་གྱི་བཀའ་ལུང་སྩལ་བར།
གྲྭ་ཚང་ནས་དབུ་ཚུགས་ནན་ཏན་མཛད་དེ་རབ་བྱུང་གི་གྲྭ་པ་ཤིན་ཏུ་མང་བར་བསྙེན་རྫོགས་མཛད་སྐབས། ཁམས་པ་ཕྱུག་རྒྱལ་སྐུ་མདུན་ན་ཡོད་སྐབས་ཤིག་ལ་གྲོང་ཆེན་བང་ཕྱིན་ལུང་རུ་སྟེང་པའི་གྲྭ་པས་གཙང་དུ་འཕྲལ་ཕེབས་དགོས་ཚུལ་ཞུས་པ་དང་། ཁམས་པས་ཁམས་ལ་གདན་འདྲེན་ཚུལ་སྨྲས་པས་དེ་གཉིས་སྐུ་མདུན་དུ་རྩོད་པ་ན། གྲོང་ཆེན་བང་ཕྱིན་ལ་ཐུགས་དགྱེས་ཏེ་ཁྱོད་གདན་སར་ཞེན་ཆེན་པོ་བྱུང་ཞེས་གསུང་བར་གྲགས། གྲྭ་ཚང་ནས་ཀྱང་ལེགས་སོའི་ཚུལ་དུ་ཚེ་དཔག་ལྷ་དགུ་ལ་བརྟེན་པའི་ཞབས་བརྟན་དང་མཎྜལ་འབུལ་བའང་རྒྱ་ཆེ་བ་དང་། སྡེ་པ་ཀུན་ཆོས་ནས་ཀྱང་ཁྲོམ་དབང་གི་སྦྱིན་བདག་བགྱིས་ཏེ་བསྙེན་བཀུར་ཞིང་ཀར་དྲིལ་རྩེ་ལྔ། དབང་རྫས་ཉེར་མཁོ། ན་བཟའ་སོགས་འབུལ་ནོད་ཀྱང་གཟབས་རྒྱས་བསྟར། འབྲས་སྤུངས་སུ་རྒྱལ་སྲས་རིན་པོ་ཆེར་གསེར་ཆོས་དམར་པོ་སྐོར་གསུམ་སོགས་དབང་བཀའ་རྗེས་གནང་དུ་མ་འབུལ་བར་མཛད་དེ། དགའ་ལྡན་ཁང་གསར་དུ་ས་སྐྱོང་མི་དབང་མཇལ་ཕྱག་ལ་ཕེབས།
དེ་སྐབས་མི་དབང་ཆེན་པོ་ནས་མདོ་ཁམས་སུ་ཕེབས་དགོས་ཀྱི་བཀའ་ནན་ཏན་སྩལ་ཏེ། ཕེབས་ལམ་དུ་རྫོང་སྒོ་སོ་སོ་ནས་གསོལ་ཕོག་དང་། རྟ་བུལ། དོས་ཁལ་སོགས་ཀྱི་ལམ་ཡིག་བཀའ་ཤོག་སོགས་མཛད་དེ། དེ་བར་དགོན་གནས་ཆོས་གཞིས་རྣམས་ལ་གང་ཕན་བྱེད་ཅེས་པའི་ཞལ་བཟང་ཀྱང་སྩལ་ཏེ་མདོ་ཁམས་སུ་ཕེབས་པའི་སྒོ་དོད། རིམ་བཞིན་བསམ་ཡས་སུ་ཕེབས་ཏེ་གྲྭ་ཚང་གི་འདོད་པ་ལྟར་མདོ་སྡེ་མཆོད་པར་བཞུགས་ཤིང་། གནས་སྲུང་ཆོས་སྐྱོང་ཆེན་པོ་ཁོག་ཏུ་རློམ་པར་མཆོད་གསོལ་ཕྲིན་བཅོལ་སོགས་མཛད་ཅིང་། ཆོས་སྐྱོང་ནས་ཀྱང་འབྱུང་འགྱུར་གྱི་ལུང་བསྟན་ཡིད་ཆེས་པ་མང་དུ་གསུངས་ཏེ་སྐད་ཅིག་ཀྱང་མི་འབྲལ་བར་ཕྲིན་ལས་བསྒྲུབ་པར་ཞལ་གྱིས་བཞེས་ཤིང་། ལྷ་རྫས་དང་སྐུ་སྲུང་ལྟ་བུར་བ་དན་ལེགས་པའང་སྩལ། གོང་དུ་བཤད་པ་ལྟར་འདར་གྲང་གདན་ས་ཞལ་གྱིས་བཞེས་ཀྱང་བདེ་གཟར་སྟབས་གཙང་ཏུ་ཕེབས་མ་ཐུབ་གཤིས་རིམ་འགྱང་དུ་ལུས་པས།
ཁམས་ནས་ཡར་མ་ཕེབས་བར་བླ་གཞིས་ཚང་མ་གྲྭ་ཚང་སྤྱི་ནས་བླངས་པའི་འོང་འབབས་རྣམས་ཀྱིས་གཙུག་ལག་ཁང་གི་ཞིག་གསོ་དང་། སྤྱི་རྫས་གསར་བཟོ་བྱེད་དགོས་རྣམས་གང་འགྲུབ་བྱས་པའི་སླར་འདི་ཡིན་གྱི་ཞུས་དག་ཕེར་བ་དང་། སྒྲིག་ལམ་ཀུན་སྤྱོད་གང་ཅི་སྔར་རྒྱུན་ལས་ཉམས་ཆག་མི་འོང་བའི་བཀོད་ཁྱབ་དོ་ཁུར་དབུ་ཆེ་ལས་སྣེ་རྣམས་ནས་ཐེག་པ་ཁུར་ལེན་དགོས་ཚུལ་གྱི་བཀའ་མཆིད་མཐར་ཕྱིན་སྩལ་ཏེ་བང་ཕྱིན་ཕྱིར་སློག་མཛད། ཡར་ཀླུང་དུ་གསང་ཆེན་འདུས་པའི་ཚོགས་ཀྱིས་རྗེ་བཙུན་ཡིད་བཞིན་འཁོར་ལོའི་སྒོ་ནས་ཞབས་ཟུང་སྲིད་མཐར་བརྟན་པའི་ཐབས་མཆོག་སྙན་བརྒྱུད་ཟབ་མོའི་ཕྱག་ལེན་ཇི་ལྟ་བར་མཎྜལ་འབུལ་ནོད་རྒྱ་ཆེན་དང་། སུམ་ལྡན་རྡོ་རྗེ་འཛིན་པ་ཆེན་པོ་བསོད་ནམས་སྣང་བྱེད་ཀྱི་ཞལ་སྔ་ནས་ཀྱིས། ཞབས་པད་བསྐལ་བརྒྱར་བརྟན་དགོས་པའི་ཤེས་བྱེད་མདོ་རྒྱུད་ཀྱི་ལུང་དང་སྦྱར་བའི་ལེགས་བཤད་ཀྱི་མཆོད་སྤྲིན་རྒྱ་ཆེར་སྤྲོ་བར་མཛད། ཆོས་སྡེ་ནས་ཕྱག་མཛོད་ལྷུན་གྲུབ་ཀུན་དགའ། བླ་མཆན་དགེ་སློང་ཀུན་དགའ་དཔལ་འབྱོར། མཆོད་དཔོན་དགེ་སློང་ཀུན་དགའ་གྲགས་པ། མགྲོན་གཉེར་འཚོ་བྱེད་བློ་བཟང་ཚུལ་ཁྲིམས་སོགས་དང་།
བསམ་ཡས་ནས་ཐུགས་སྲས་ཕྱག་མཛོད་འཇམ་དཔལ་རྒྱ་མཚོ་དང་། མ་ཆེན་བཟང་པོ་རྒྱལ་མཚན་སོགས་དཔོན་གཡོག་སྐྱ་སེར་མང་བ་དང་། དེ་ཁུལ་གྱི་ལྷ་སྡེ་མི་སྡེ་ཀུན་གྱིས་ཕེབས་སྐྱེལ་དང་བཅས་ཏེ་ཟླ་བ་དྲུག་པའི་ནང་དུ་མདོ་ཁམས་དགེ་བའི་ཡུལ་གྱི་རིས་གསུམ་གདུལ་བྱའི་ཚོགས་རྣམས་སྨིན་གྲོལ་ལ་འགོད་པའི་ཐུགས་བསྐྱེད་ཟླ་བ་གསར་པ་ལ་འགྲན་པ་བཞིན་དུ་ཆིབས་ཀྱི་ཁ་ལོ་བསྒྱུར་ཏེ། དེ་ནུབ་རྩེ་གདོང་འབྲས་བུ་གླིང་དུ་བཞུགས། དེ་ནས་རིམ་བཞིན། འོལ་ཁ་དང་། རྒྱ་མདའ། སྟར་རྫོང་། ཤོ་པ་མདོ། ལྷོ་རོང་རྫོང་སོགས་ནས་གསོལ་ཕོག་དང་སྟར་རྫོང་གི་རྫོང་དཔོན་བཀྲ་ཤིས་མཐོང་སྨོན་པ་དང་།
ཤོ་མདོ་ནས་འཕྱོང་རྒྱས་ཞོལ་ཁང་པ་གཉིས་ཀྱིས་སྣ་ལེན་ཟུར་གསོས་ཀྱང་རྒྱས་པར་མཛད། ཞོལ་ཁང་གི་སྡེ་པ་གཤེགས་པའི་བྱང་བཞུ་དང་། རྒྱ་མདའ་ཁུལ་དུ་ཨོ་རྒྱན་བླ་མའི་སྒྲུབ་གནས་བྲག་དཀར་ལྷ་ཆུའི་གནས་རྟེན་རྣམས་ལ་མཆོད་འབུལ་སྨོན་ལམ་མཛད་དེ་རིམ་བཞིན་ཕེབས། སྤང་ལེབ་དགོན་དུ་དེའི་བླ་མ་རྡོ་རྗེ་བྲག་ནས་ཡིན་པ་ཞིག་འདུག་པ་དེས་ཀྱང་ཇ་ཞུས་དང་མཇལ་ཁ་མཛད། ཏལ་དཀར་ལ་རྩེར་གྲུབ་དབང་དམ་པ་སངས་རྒྱས་རྒྱ་མཚོ་དཔོན་གཡོག་ནས་ཕེབས་བསུར་ཕེབས་པ་དང་མཇལ། ཞལ་བསྲོ་སྣེ་ལེན་ཕུན་སུམ་ཚོགས་པ་མཛད་དེ་ལྷན་རྒྱས་སུ་ཆིབས་བསྐྱོད། རྗེ་བླ་མ་འདི་དང་སང་མཇལ་རྒྱུའི་ནུབ་མོ་གྲུབ་དབང་དམ་པ་དེའི་མནལ་ལམ་དུ། ཐང་ཆེན་པོ་ཞིག་གི་དཀྱིལ་ན་བླ་མ་དཔོན་གཡོག་མང་པོའི་བཞུགས་སྒར་བཏབ་འདུག་པར། བླ་མ་དེ་མགོན་པོ་བསོད་ནམས་མཆོག་ལྡན་ཡིན། ད་ལྟ་རང་མཇལ་དགོས་དགོངས་པ་གསལ་བར་བྱུང་བས་རྗེ་འདི་ཉིད་ཁྱབ་བདག་བཀའ་འགྱུར་བ་ཆེན་པོའི་ཡང་སྲིད་དུ་ངོས་འཛིན་མཛད།
དེ་ནས་རིམ་བཞིན་དཔལ་འབར་དགོན་ནས་གདན་འདྲེན་དང་བསྙེན་བཀུར། ཆབ་མདོ་ནས་མགྲོན་གཉེར་ངོ་མ་མཇལ་ཁར་འབྱོར་ཏེ་དཀར་སྤྲོ་དང་ཟུར་གསོས་ཀྱང་རྒྱས་པར་ཕུལ། ལྷ་ཐོག་གཞུང་དུ་སྡེ་དགེའི་གཉེར་པ་དར་རྒྱས་དཔོན་གཡོག་ཉི་ཤུ་སྐོར་ཆིབས་སྔོན་པོ་བརྟན་བརླིང་འཛོམས་པ་གཅིག་དང་བཅས་ཕེབས་བསུར་འབྱོར། རི་མཐའ་རྫོང་ནས་དཔོན་གུ་རུས་ཆིབས་བསུ་དང་ཐབ་བསུ་རིང་ཐུང་སོགས་བཀུར་སྟི་ཕུན་སུམ་ཚོགས་པ་དང་བཅས་ཏེ་རྫོང་དུ་གདན་དྲངས་ཤིང་བསྙེན་བཀུར་འབུལ་ནོད་ཀྱང་རྒྱ་ཆེར་བསྟར། ཡེ་ན་རྫོང་དུ་དཔོན་དཔལ་ལྡན་གྱིས་ཀྱང་བསུ་བ་བསྙེན་བཀུར་སོགས་གོང་མཚུངས་བཅས་རིམ་བཞིན་ཕོ་བྲང་ཆེན་པོ་ལྷུན་གྲུབ་སྟེང་དུ་ཕྱགས་ཕེབས། མར་ལམ་གྱི་ཕེབས་ལམ་ལུང་པ་གསེར་གཤོང་དང་ཆུ་སོགས་ཡོད་པ་ཞིག་ཏུ་གསོལ་ཚིགས་ཐོན་ནས་སྐུ་གསེང་ལ་ཕེབས་ཏེ་དུས་འཁོར་གྱི་གར་གྱི་སྟངས་ཀ་འགའ་ཞིག་མཛད་པར། དེ་འཕྲལ་ལུང་པའི་ཕུ་ནས་འོངས་པ་ལྟ་བུའི་བན་གཟུགས་ཧུར་སྤྱོད་ཅན་ཞིག་བྱུང་བར་ཁྱེད་སུ་ཡིན་གསུངས་པས། ང་མཁས་གྲུབ་ཁྱུང་པོ་རྣལ་འབྱོར་ཡིན། གྲུབ་མཐའ་ཐམས་ཅད་ཀྱི་གྲལ་འགོར་ང་སྡོད་པ་ཡིན། ཁྱེད་ཀྱིས་ད་ཅི་ནས་མཛད་པའི་གར་དེ་ཡང་བསྐྱར་གནང་ཞུ་དང་ཟེར།
དེ་བཞིན་མཛད་པས་ཁྱེད་རང་འདིར་བཞུགས་ཤིག ངས་ནག་གུ་མ་ཞིག་བླང་འོང་གི་ཟེར། ཅི་ཁྱེར་འོང་ངམ་དགོངས་པ་ན། ཆང་ཕིང་ཆུང་གང་ཁུར་བྱུང་བ་ལ་ཡེ་ནས་མ་གསོལ་བས་དབུ་ཚུགས་ཀྱིས་ཕྱག་མཐིལ་དུ་ཐིགས་པ་གཅིག་གཉིས་བླུགས་པ་སོགས་ལོ་རྒྱུས་ཡ་མཚན་ཅན་ཞིག་ངེད་རང་ལ་གསུང་བྱུང་བས། དེའི་དོན་རྣལ་འབྱོར་ནི། ཐབས་དང་ཤེས་རབ་གཉིས་མེད་པའི། ། རྣལ་འབྱོར་དེ་བཞིན་གཤེགས་པས་གསུངས། ། ཞེས་པ་ལྟར་གཉིས་མེད་ཀྱི་དོན་དང་། གྲུབ་མཐའ་ཐམས་ཅད་ཀྱི་གྲལ་འགོར་ང་སྡོད་པ་ཡིན་ཞེས་པས་ཀྱང་རྒྱུད་ཐམས་ཅད་ཀྱི་རྒྱལ་པོ་གཉིས་མེད་དུས་ཀྱི་འཁོར་ལོ་བསྟན་པས། མདོ་སྨད་ཕྱོགས་སུ་དེའི་བསྟན་པ་ཉིན་མོ་ལྟར་མཛད་བཞེད་ལ།
ཁྲོ་བོའི་དབང་པོ་རྡོ་རྗེ་ཤུགས་སམ། ཁྱུང་པོ་རྣལ་འབྱོར་གྱིས་ནག་གུ་མ་སྟེ་ནི་གུཔྟ་སྦས་ཚུལ་གྱིས་ནི་གུ་མ། ཤེས་རབ་མ་ད་ན་ཡི་ཆང་། ། ཞེས་པ་ལྟར་ཤེས་རབ་བདུད་རྩིའི་རྣམ་པར་བསྒྱུར་ཏེ་ཟུང་འཇུག་གི་རྟེན་འབྲེལ་བླ་ན་མེད་པ་བསྒྲིགས་པར་སེམས་ཤིང་། འདི་ནི་སྔོན་རྗེ་ཡོངས་འཛིན་གྱིས་ཨེ་ཝཾ་གྱི་འདུ་ཁང་དུ་རྒྱུད་འབུམ་གྱི་ལུང་གནང་སྐབས་རྡོ་རྗེ་བདུད་རྩིའི་རྒྱུད་ཀྱི་འགོར་གྲུབ་ཐོབ་སྒོག་སྨྱོན་པ་ཆང་དམ་ཆུང་གང་དང་ཁྱི་གུ་ཞིག་ཁྱེར་ནས་དཔོན་སློབ་ཀུན་གྱི་ཕྱག་ཏུ་ཆང་ཐིགས་རེ་ཕུལ་ནས་རྒྱུད་དེའི་ལུང་རྫོགས་པར་ཉན་རྗེས་གར་སོང་ཆ་མེད་ཞིག་བྱུང་བ་དང་ཚུལ་མཚུངས་པས་བསམ་གྱིས་མི་ཁྱབ་པའི་རྣམ་ཐར་རོ། ། དེ་ནས་ཐོག་མར་འདི་ཁའི་འབུལ་སྡུད་བླ་མའི་ཁང་པར་བཞུགས། དེ་སྐབས་ས་སྐྱོང་ཆོས་རྒྱལ་ཆེན་པོ་དེ་ཉིད་དབྱར་འདོང་ལ་ཕེབས་པར། སྐྱབས་མགོན་དམ་པ་འདི་ཉིད་ཕེབས་པའི་གནས་ཚུལ་གསན་འཕྲལ་ཕོ་བྲང་དུ་ཆིབས་ཁ་བསྒྱུར་ཏེ། གཟའ་ཚེས་དུས་སྦྱོར་བཟང་པོར་ཕན་ཚུན་གཏོང་བའི་སྒོ་བརྒྱ་རྣམ་པར་ཕྱེ་བའི་ཟང་ཟིང་གི་ཚོགས་དང་གསུང་གསང་གི་ནོར་བུ་རེ་རེ་ལས་ཀྱང་ལེགས་པར་བཤད་པའི་འདོད་རྒུ་འབུམ་དུ་འཛག་པའི་སྔོན་རབས་དམ་པའི་རྗེས་སུ་འབྲང་བའི་ལེགས་བཤད་ཀྱི་སྐྱེས་བཟང་པོ་ཕུན་སུམ་ཚོགས་པ་དང་བཅས་ཏེ་ཕོ་བྲང་ཆེན་པོ་དངུལ་མདའ་སྟེང་དུ་མཆོད་ཡོན་མཇལ་འཕྲད་ཐོག་མར་མཛད་པས་སྔར་འདྲིས་ཀྱི་མཛའ་བོ་འཕྲད་པ་བཞིན་དུ་དགྱེས་པ་རབ་ཀྱི་རྩེར་སོན་པས་གནས་སྐབས་དང་མཐར་ཐུག་གི་རྟེན་འབྲེལ་མཐའ་དག་རང་འགྲིགས་པས། རྒྱ་ཆེན་ཐུགས་བསྐྱེད་ཀྱི་མཐུ་ལས་ཉེ་བར་གྲུབ་པའི་འབྲས་བུ་གཟུགས་ཅན་བཞིན་དུ་གྱུར་ཏོ། །
རྗེའི་བཀའ་ལས། ཆོས་རྒྱལ་འདི་རྗེ་བཙུན་གཡུ་ཐོག་པའི་སྤྲུལ་པ་ཡིན་ཟེར་བ་འདྲ་མོའང་ཡོད་དེ། ཟླ་བ་བཞི་པའི་ནང་མངའ་ཞབས་ཀྱི་འཚོ་བྱེད་མཁས་པ་རྣམས་བསྡུས་པའི་འགོར་ས་སྐྱོང་རང་ཡང་བྱོན་ནས་སྨན་སྦྱོར་ཕོན་ཤིན་ཏུ་ཆེ་བ་མཛད་དེ། སྨན་སྦྱིན་གནང་བསམ་གསུངས། མཁན་ཆེན་བསོད་ནམས་བཟང་པོའི་བཀའ་ལས། ཀུན་གྱིས་འདི་ལ་བུ་རིན་པོ་ཆེ་དང་བུ་ཚང་སོགས་ཟེར་བས། འཇམ་དཔལ་རྩ་རྒྱུད་ལས། ཆུ་བོ་གསེར་ལྡན་འགྲམ་ལོགས་སུ། ། རྒྱལ་པོ་གཞོན་ནུའི་མིང་ཅན་འབྱུང་། ། ཞེས་པ་དེ་ཡིན་འདུག་གསུངས།
ས་སྐྱོང་ཆོས་ཀྱི་རྒྱལ་པོ་དཔོན་སློབ་རྣམས་ལ་ཐོག་མར། རྗེ་བཙུན་མ་ཡིད་བཞིན་འཁོར་ལོའི་རྗེས་སུ་གནང་བ་སྔོན་དུ་འགྲོ་བའི་ཟབ་ཆོས་ཀྱི་རིགས་མང་པོ་དང་། ལྷག་པར་དཔལ་དུས་ཀྱི་འཁོར་ལོ་རྭ་འབྲོ་གཉིས་ཀྱི་བརྒྱུད་པའི་ཆུ་བོ་གཉིས་འདྲེས་སུ་གྱུར་པ་གངས་ཅན་མཁས་པའི་དབང་པོ་བུ་སྟོན་རིན་ཆེན་གྲུབ་པའི་བཞེད་པ་ཕྱིན་ཅི་མ་ལོག་པའི་མངོན་རྟོགས་དང་། དཀྱིལ་ཆོག་ནག་འགྲོས་བཀླགས་ཆོག་གི་ཡི་གེ་གཉིས་དཔྱད་གསུམ་རྣམ་པར་དག་པ་དང་། བརྒྱུད་འདེབས་ཁ་སྐོང་སོགས་གསར་བསྒྲིགས་མཛད། དགོན་ཆེན་གྱི་གྲྭ་པ་རྣམས་ལ་དཔེ་ཆ་བློ་འཛིན་བྱེད་དགོས་ཀྱི་བཀའ་ཁྱབ་གནང་བར། ཟླ་བ་གཉིས་ལྷག་ཙམ་ལ་བརྒྱུད་འདེབས་མངོན་དཀྱིལ་དང་བཅས་པ་གཅིག་བཤུར་ཕེར་བ་བདུན་ཅུ་ལྷག་པ་བྱུང་བ་རྣམས་ལ་གདངས་དང་གར་ཐིག་རྣམས་སྦྱོང་བདར་མཛད། འདི་སྐབས་སོ་སོར་མང་ཇ་དང་། དར་འགྱེད་སོགས་གསོལ་རས་གྱ་ནོམ་པ་སྩལ་བས། ཐབས་མཁས་ཁྱད་པར་ཅན་ཁོ་ན་ལས་དབང་ཆེན་དང་ཤེ་མོང་ལྟ་བུ་ཡེ་མ་མཛད་པས་སློབ་གཉེར་བ་ཐམས་ཅད་དགའ་མགུ་ཡི་རངས་ཏེ།
བླ་མ་དང་སྦྱིན་བདག་ཐམས་ཅད་མཛད་མཁན་ཞབས་དྲུང་དབོན་རིན་པོ་ཆེ་ལྟ་བུ་དཀོན་ཞེས་སྤྲོ་དགའི་ཅ་ཅོ་ཅིའང་སྒྲོགས་ཤིང་། ས་སྐྱོང་ཆེན་པོས་ཀྱང་གར་གོས། པང་ཁེབས། རུས་རྒྱན། སྐྲ་ཞྭ། རྩེ་ཕྲན། ཕུར་པ། རྣམ་བུམ་སོགས་ཉེ་བར་མཁོ་བའི་ཡོ་བྱད་ཚང་མ་རྒྱུད་དང་མཁས་པའི་དགོངས་པ་བཞིན་ལྷག་ཆད་མེད་པར་གསར་བསྒྲིགས་མཛད། ས་སྐྱོང་དཔོན་བློན་དང་། ཆོག་གྲྭ་བའི་དགེ་འདུན་རྣམས་ལ་སྐུ་གསུང་ཐུགས་ཡོངས་སུ་རྫོགས་པའི་རྡུལ་ཚོན་གྱི་དཀྱིལ་འཁོར་དུ་ཐུན་མོང་བྱིས་པ་འཇུག་པའི་དབང་བདུན།
གོང་མ། གོང་ཆེན། བདག་པོ་ཆེན་པོའི་དབང་དང་བཅས་པ་ཚིགས་གསུམ་ཐོབ་པའི་རྣམ་གཞག་དང་བསྟུན་ནས་རྒྱས་པར་མཛད་དེ། ཐུན་མོང་ཞེས་པ་ལྕགས་ཁྱི་ལོ་འོ་སྐོལ་གྱི་རྣམ་འདྲེན་ཤཱཀྱའི་རྒྱལ་པོ་དེས་ཤྲཱི་དྷ་ནྱ་ཀ་ཊ་ཀར། རྒྱུད་ཐམས་ཅད་ཀྱི་རྒྱལ་པོ་དཔལ་དང་པོའི་སངས་རྒྱས་དུས་འཁོར་སྟོང་ཕྲག་བཅུ་གཉིས་པ་གསུངས་པའི་དུས་ཆེན་ནག་པ་ཟླ་བའི་གཟའ་ཀར་དུས་ཚེས་བཟང་པོར་སྐྱབས་མགོན་མཚུངས་མེད་དམ་པ་འདི་ཉིད་ལོངས་སྤྱོད་རྫོགས་སྐུའི་ཆས་ཀྱིས་བཀླུབས་ཏེ་གར་དཔོན་དུ་ཕེབས། ས་ཆོག་གི་གར་ཉམས་དགུའི་རོལ་བས་མངོན་པར་དཔའ་བ་མཐོང་ཐོས་ཀྱི་སྐྱེ་བོ་རྣམས་སྣང་བ་འགྱུར་ནུས་པ་དང་། ཕུར་གདབ། སྟ་གོན། སྦྱིན་སྲེག མཆོད་གར་དང་བཅས་སྒྲུབ་མཆོད་བདག་འཇུག་ཕྱག་ལེན་ཕྲ་མོ་ཚུན་ཆད་ཀྱང་མ་འཕྱུགས་ཤིང་འགད་གཙང་བར་འཛུགས་པར་མཛད།
ས་སྐྱོང་ཆེན་པོས་ཀྱང་འཛུགས་སྟོན་དང་རྒྱུན་གྱི་མང་འགྱེད་སོགས་ཀྱང་ཕལ་གྱི་བློར་མི་ཤོང་བ་ལྟ་བུའི་བསྙེན་བཀུར་རྒྱ་ཆེ་ལ་དངོས་གཙང་བར་བསྒྲུབས་པར་མཛད་དོ། ། ས་སྐྱོང་ཆོས་རྒྱལ་ཆེན་པོ་དེ་ཉིད་དབྱར་དབྱར་མཐོང་དང་། སྟོན་ཐོག་བསྡུ་བ་སོགས་ལ་རྫོང་འོག་ཉེ་སྐོར་རྣམས་སུ་ཕེབས་སྲོལ་ཡོད་པར། དེ་སྐབས་ཀྱང་འབྲལ་མེད་དུ་ཕེབས་ཏེ། སྒྲུབ་ཐབས་རྒྱ་མཚོ་སོགས་སྤྱི་བཀའ་དང་། ཟུར་བཀའི་དབང་བྱིན་རླབས་རྗེས་གནང་གི་རིགས་རྒྱུན་དུ་ཆག་མེད་ལྟ་བུར་འབུལ་བར་མཛད། ལོ་འདིའི་སྟོན་མཇུག ས་སྐྱོང་མཆོག་ནས་འབུལ་བ་སྔ་ཕྱིར་སྩལ་བ་རྣམས་ཀྱིས་མཚོན་དད་ལྡན་གྱི་དངོས་པོ་རྣམས་ཆུད་མི་ཟ་བའི་ཕྱིར། སྙན་བརྒྱུད་ཀྱི་གདན་ས་བཀྲ་ཤིས་ཆོས་སྡེར་རྒྱུན་ཇའི་ཐེབས་སུ་དམིགས་ཀྱིས་བསལ་བ་གསེར་རྐྱང་མགུར་ཞོ་བརྒྱ་དང་། གཞན་མ་ས་སྐྱོང་མིའི་དབང་པོ་སོགས་ལ་འབུལ་རྒྱུའི་ཞུ་ཡིག་རྟེན་ཆས་རྣམས་དང་།
བཟང་ཇ་སྣ་ཚོགས་འཁོར་དྲུག་བརྒྱ་དང་བདུན་ཅུ། ཝ་ལྤགས་ལྔ་བཅུ་ང་བདུན། གླ་འཁོར་བཅུ་བདུན་སྐོར། རྩིས་རྟ་མི་ཐེ་བའི་རྟ་རྐྱང་ཉི་ཤུ་རྩ་ལྔ། མཛོ་བཞི་བཅུ་ཞེ་བཞི། དྲེའུ་བཅོ་ལྔ། ཁ་བཏགས། སྨན་ཚེ། ལིང་ཟམ་སོགས་སྣ་ཚོགས་ཕོན་ཆེ་བ་བཅས་རྩིས་སྤྲོད་གནང་སྟེ། གསེར་རྐྱང་རྒྱུན་ཇའི་ཐེབས་སུ་སྦྱོར་རྒྱུ་ངོ་ཐོག་དང་།
དངོས་པོ་བྱིངས་ཀྱི་ཐོག་ནས། ཆོག་མང་འདི་དཀྱིལ་འཁོར་སྒྲུབ་མཆོད་གཞན་དང་མི་འདྲ་བར། གཏོང་སྒོ་བ་རྣམས་ཁག་སྦྱོང་ཆེ་བར་ཕན་ཕྱིར་རབ་དངུལ་སྲང་བརྒྱ་ཙམ། ཐ་ནའང་དངུལ་སྲང་ལྔ་བཅུ་སྐོར་སྦྱོར་འཇགས་བྱེད་རྒྱུ་དང་། དེ་འཕྲོས་ཁམས་སུ་དགོས་པའི་ཉོ་ཆ་ཕྲན་བུ་མ་གཏོགས། དེ་ཕྱིན་རྒྱུན་ཇའི་ཐོག་ཏུ་བསྒྲིལ་བའི་བཀའ་བཀོད་མཐར་ཕྱིན་དང་བཅས་ཕྱག་མཛོད་ལྷུན་གྲུབ་ཀུན་དགའ་དབུས་སུ་རྫོང་བདའ་མཛད་པར། རྒྱུན་ཇའི་ཐོག་ཏུ་ཁྱོན་བསྡོམས་དངུལ་སྲང་བརྒྱ་དང་། ཆོག་མང་ཐོག་ཏུ་སྲང་བཅུ་དྲུག་སྦྱོར་འཇགས་སུ་སྩལ་ཞིང་། དེ་མཚུངས་གྲོང་ཆེན་དུའང་རྡོ་རྗེ་སློབ་དཔོན་གཙོ་བོར་སྨོས། ལས་སྣེ་བ་རྣམས་ཀྱིས་མཚོན་ཚང་མས་བསྟན་པ་སྙིང་ཁོངས་སུ་བཅངས་པའི་མཛད་བཟང་གཡེལ་མེད་དགོས་ཚུལ་གྱི་ཐུགས་དམ་རྟེན་བཀྲས་བཏགས།
མང་ཇའི་རྒྱུར་གསེར་ཞོ་བརྒྱད། ཀོ་རྩེ་བག་གཉིས། ཆུང་ཇུ་བག་གཉིས་བཅས་ཀྱང་སྩལ། ཕྱག་མཛོད་འཁོར་བཅས་ཕག་ལོའི་སྟོན་མཚམས་སུ་རྗེ་ཉིད་ཀྱི་ཞབས་དྲུང་དུ་འབྱོར་བར། རྟ་གསུམ། དྲེལ་བཅུ་གཅིག དངུལ་སྲང་བཅུ་དགུ། ན་བཟའ་ཆ་ཚང་གཉིས་ཀྱི་རྩིས་སྣམ་བུ་དང་ཐེར་མ་སྣ་ཚོགས་བུབ་སུམ་ཅུ་སྐོར། བཙོད་དོ་འགའ་ཞིག་བཅས་ཕུལ། སྐྱབས་མགོན་དམ་པ་འདི་ཉིད་ཟང་ཟིང་གི་རྫས་ལ་ཐུགས་ཞེན་ཆེ་བ་ག་ལ་ཡིན་ཀྱང་སྦྱོར་འཇགས་གནང་དགོས་རྣམས་དགོངས་པ་བཞིན་མ་གྲུབ་པས་ཐུགས་འཁྲུགས་པར་བྱུང་བ་རྗེས་སུའང་ཡང་ཡང་གསུང་ངོ་། །
ཁྱི་ལོའི་མཇུག་དང་ཕག་ལོའི་ནང་དུ་ཕྱག་འབྱོར་བྱུང་བའི་དངོས་པོ་རྣམས་མར་དང་མཛོ་མོར་བསྒྲིལ་བར་གནང་བར། མར་འགར་ཐར་རྒྱ་མའི་ཁལ་བརྒྱ་དང་བརྒྱད། མཛོ་མོ་ལེགས་ངེས་བརྒྱད། གསེར་སྲང་གསུམ། དངུལ་རྟ་རྨིག་མ། ཆིབས་ཆིབས་རོལ་བཅས་པ། དྲེའུ་གསུམ་སོགས་ཕྱག་ན་གང་ཡོད་སྤང་དག་གི་ཚུལ་དུ་གོངས་ཐམས་ཅད་མཁྱེན་གཟིགས་ཆེན་པོར་འབུལ་བར་ཕེབས་ལམ་གྱི་དཀའ་ཚེགས་ཁྱད་དུ་བསད་དེ་ཟླ་བ་དགུ་པའི་ནང་དུ་ཧོར་གཞུང་བརྒྱུད་འགར་ཐར་དུ་སྐྱབས་མགོན་ཐམས་ཅད་མཁྱེན་གཟིགས་ཆེན་པོ་བློ་བཟང་སྐལ་བཟང་རྒྱ་མཚོའི་ཞབས་དྲུང་དུ་ཕེབས་པ་ན་གོང་ས་མཆོག་དང་སྐུ་འཁོར་ཚང་མས་གནང་སྐྱེས་དང་བདག་རྒྱན་ཕུན་སུམ་ཚོགས་པར་མཛད། ཁྲི་ཆེན་ནོ་མོན་ཧན་གྱི་དྲུང་ནས། ཐམས་ཅད་མཁྱེན་པ་དགེ་འདུན་རྒྱ་མཚོའི་དག་སྣང་མ་འཆི་མེད་རྡོ་རྗེའི་སྲོག་ཤིང་གི་ཚེ་དབང་གསན། སླར་ཡང་དངུལ་མདའ་ལྷུན་གྲུབ་སྟེང་དུ་ཆིབས་བསྐྱོད་བྱི་ལོའི་ནང་དུ་ལྷུན་གྲུབ་སྟེང་གི་ཇ་མཛོད་དུ་རྒྱལ་ཆེན་རྣམ་ཐོས་སྲས་ཀྱི་སྐུ་གསུང་ཐུགས་ཀྱི་རྟེན་རྣམས་དང་།
ཕྱི་ནང་གསང་བ་རབ་འབྲིང་མཐའ་མ་སོགས་དེང་སང་ཕྱག་ལེན་དུ་ཇི་ལྟར་མཛད་པ་ལྟར་གྱི་རྟེན་འཛུགས་ཀྱི་རིམ་པ་རྣམས་གཟབས་རྒྱས་སུ་མཛད། ས་སྐྱོང་དཔོན་སློབ་ནང་སྐོར་རྣམས་ལ་རྣམ་ཐོས་སྲས་ལྔ་ཕྲག་གསུམ་གྱི་རྗེས་སུ་གནང་བ་རྒྱབ་བརྟེན་གྱི་ལུང་དང་བཅས། ཟབ་པའི་མཐར་ཐུག་གསེར་ཆོས་དམར་པོ་སྐོར་གསུམ་གྱི་ཐུན་མོང་དང་། ཐུན་མོང་མ་ཡིན་པའི་བྱིན་རླབས་རྗེས་གནང་རྣམས་དང་། རྗེ་བཙུན་རིག་བྱེད་དབང་མོའི་ཟབ་ཁྲིད་སྙན་བརྒྱུད་ཀྱིས་བརྒྱན་པ། དེ་གསུམ་ཀའི་བེའུ་བུམ་གྱི་ལུང་དང་བཅས་པ་རྒྱས་ཤིང་གབ་སྦས་མེད་པ་ལྟུག་པར་སྩལ། དེ་སྐབས་སུ་ཕྱི་རོལ་དུ་ལྗོངས་རྒྱུ་བར་ཕེབས་པའི་ཚེ་ཨ་ཙ་ར་ཞིག་དང་མཇལ་བ་ན་མན་ངག་ཅི་ཤེས་ཀྱི་གསུང་དང་བརྡ་མཛད་པས། དེས་རྒྱ་དཔེ་གང་ཡོད་གཟིགས་ཕུལ་ཞིང་། ཁྱད་པར་ཤིང་ཤུན་ཞིག་ལ་སྔགས་བཏབ་ནས་འབབ་ཆུར་བསྐུར་ཚེ་དེ་འདྲ་ཚར་ཉེར་ལྔ་ཙམ་ལ་རྒྱལ་པོ་དབང་དུ་སྡུད་ཐུབ་པའི་མན་ངག་ཡོད་ཟེར་བ་ལྟ་བུས་རྒྱ་སྐད་དང་ལག་བརྡ་ཞུས་འདུག་པ་ངོ་མཚར་བའི་གནས་སུ་སེམས། སྐབས་འདིར་གནམ་བསྐོས་གོང་མ་བདག་པོ་ཆེན་པོ་ནས་སྡེ་དགེ་ཆོས་རྒྱལ་དེ་ལ་གསོལ་རས་སུ་མཛོད་དངུལ་རྟ་རྨིག་མ་ཉི་ཤུ།
གོས་ཡུག་ཉི་ཤུ་སོགས་སྩལ་བ། དེའི་ཕུད་ལྟ་བུར་རྟ་རྨིག་མ་གཅིག་རྗེས་གནང་ཞིག་གི་སྐབས་འབུལ་བར་མཛད་དེ། རྣམ་སྲས་ཀྱི་རྟེན་འཛུགས་དང་། དམར་པོ་སྐོར་གསུམ་གྱི་ཆོས་སྐོར་སོགས་མཛད་པའི་མཐུ་ལས་ཁོ་བོ་ལ་རྒྱུས་མེད་དུ་གོང་མ་ཆེན་པོའི་གསོལ་རས་འདི་བཞིན་བྱུང་བས་དེའི་ཕུད་ཡིན་ཞེས་ཞུ་བར་མཛད་པས། སྐྱབས་མགོན་དམ་པ་དེས་སྤྱིར་རྣམ་ཐོས་སྲས་འདི་ཉིད་བསྟེན་སྒྲུབ་མཛད་པའི་ལོ་པཎ་སྐྱེས་ཆེན་རྣམས་ལ་མཐོང་ཆོས་ཀྱི་འབྲས་བུ་མངོན་གྱུར་དུ་མ་བྱུང་བ་མེད་ཅིང་། ལྷག་པར་རང་ལུགས་ཀྱི་བརྒྱུད་པ་འདི་ལ་བཅོ་བརྒྱད་རྡོ་རྗེ་འཆང་མཁྱེན་རབ་བྱམས་པ་ངག་དབང་ལྷུན་གྲུབ་དེས་རྣམ་ཐོས་སྲས་བྲན་བཞིན་དུ་བཀོལ་བར་ནུས་པ་དེ་ཉིད་ཀྱི་གདམས་པ་རྣམས་རྩ་བའི་བླ་མ་རྨོར་ཆེན་རྡོ་རྗེ་འཆང་ཆེན་པོ་དེས་ཡོངས་སུ་རྫོགས་པར་གསན་ཅིང་དོན་རྣམས་ཀྱང་ཐུགས་སུ་ཆུད། དམ་པ་དེའི་ཞབས་དྲུང་ནས་ཁོ་བོས་ཀྱང་དབང་ལུང་མན་ངག་རྣམས་མ་ཚང་བ་མེད་པར་ཐོབ་ཅིང་། ཕྱག་ལེན་རྣམས་ཀྱང་ཁོང་དུ་ཆུད་པར་བགྱིས་པ་དང་། གཙོ་བོར་བསྟན་པའི་སྦྱིན་བདག་ཆེན་པོ་ཉིད་ཀྱང་སྔོན་ལས་བཟང་པོས་རྗེས་སུ་འབྲེལ་བའི་མཐུ་ལས་ཡིད་ཆེས་མོས་གུས་ཀྱང་མཆོག་ཏུ་གྱུར་པ་སོགས་རྒྱུ་རྐྱེན་ཚང་བས་བྱིན་རླབས་ཀྱི་ནུས་མཐུ་མི་འབྱུང་བ་ག་ལ་ཡིན། འོན་ཀྱང་ད་ལམ་གྱི་འདི་ཁོ་བོ་ཅག་གི་མཐུ་ལས་བྱུང་བ་རང་ཇི་ལྟར་ལགས་རུང་།
གཞི་ནས་རྟེན་འབྲེལ་གྱི་ལ་ཉེ་ནི་བཟང་པོ་ཡིན་པ་འདུག་ཅེས་ཞུ་བར་མཛད་པས། སྡེ་དགེ་ཆོས་རྒྱལ་དེ་ཉིད་ཐུགས་ཤིན་ཏུ་དགྱེས་པར་གྱུར་ཏོ། ། གཞན་ཡང་ཕོ་བྲང་བཀྲ་ཤིས་ལྟེམས་སུ་ས་སྐྱོང་མཆོད་ཡོན་ལྷན་རྒྱས་ལ་རྣམ་ཐོས་སྲས་ལྔ་ཕྲག་གསུམ་གྱི་རྗེས་གནང་ལུང་བཅས་དང་། དམར་པོ་སྐོར་གསུམ་གྱི་སྐོར་ཡོངས་རྫོགས་ཀྱིས་མཚོན་པའི་ཟབ་ཆོས་བསམ་གྱིས་མི་ཁྱབ་པ་ཞིག་འབུལ་བར་མཛད། ལོ་འདི་ནང་དུ་སྐུ་གེགས་འཚུབས་ལྷོང་ལྟ་བུས་རྗེ་ཉིད་ཀྱི་ཡབ་རྒྱལ་པོ་ཨོ་སྒྲོན་ལགས་ཞེ་དགུའི་དགུང་ཀེག་ཐོག་དབུས་སུ་ཞི་བར་གཤེགས་འདུག་ཅིང་། དེ་སྐབས་རྩིས་མགོན་རྒྱུན་གཏོར་གནང་བཞིན་པར་ཐུགས་དགོངས་སུ་ཆོས་སྐོར་ཇི་བཞིན་ཐོབ་པའི་ངེས་སྦྱར་མེད་པའི་གཏོར་བསྔོ་འདིའང་དགོས་པ་ཆུང་དགོངས། མཆོད་དཔོན་པར། དོ་ནུབ་ནས་བཟུང་རྩིས་མགོན་གྱི་འབུལ་གཏོར་སོགས་བཟོ་མི་དགོས་ཕེབས་པ་སླར་དུས་གནས་བརྩིས་པས། ཡབ་རྗེ་གཤེགས་པའི་ཟླ་ཚེས་ཁོ་ནར་འདུག་ཅེས་གསུང་ལས་ཐོས་པ་ཡལ་ཡོལ་ཙམ་ལས་ཡེ་ཤེས་ཀྱི་གཟིགས་པར་ཆགས་ཐོགས་མེད་པའི་བརྡར་མངོན། ཆོས་ཀྱི་རྒྱལ་པོ་བསྟན་པ་ཚེ་རིང་དེ་ནི་དེང་སང་གི་དབོན་སྐྱ་འགའ་ཞིག་ལྟར་བླ་མ་དང་ཟབ་ཆོས་ཁྱད་དུ་བསད་པའི་སྙན་བརྒྱུད་ཟབ་མོའི་ཆོས་ལ་འཕྲོག་ཐབས་ཀྱི་རྣམ་པ་ཡེ་མི་མཛད་པར་ཡུན་རིང་པོ་ནས་གསོལ་བ་འདེབས་པ་དང་།
བླ་མས་ཞལ་གྱིས་བཞེས་ནས་ཀྱང་དགོངས་པ་དང་སྦྱར་བའི་ཚུལ་དུ་ཞུ་བ་དང་། ཕྱག་རྟེན་གྱི་དངོས་པོ་ཚུན་ཀྱང་མཆོག་གི་དངོས་གྲུབ་སྒྲུབ་བྱེད་དང་། གསེར་ཆོས་ཀྱི་རིགས་ལ་དངོས་པོ་གསེར་གྱིས་མཚོན་པའི་རིན་ཐང་ཅན་དང་། ཐུན་མོང་གི་རིགས་ལ་ལས་བཞིའི་དགོངས་པ་དང་མཐུན་པའི་ཁ་དོག་དང་དབྱིབས་ཅན་གྱི་དངོས་པོ་འབུལ་བར་མཛད་པ་སོགས་རྟེན་འབྲེལ་གྱི་གནད་མཁྱེན་ཅིང་རྣམ་དབྱེ་ཕྱེད་པས་སྟོན་པ་དང་བསྟན་པ་ལ་ཐུགས་གཏིང་ནས་དད་པས་གནས་སྐབས་དང་མཐར་ཐུག་གི་རྟེན་འབྲེལ་ལ་རས་ཆོད་མི་མཛད་པའི་ཆོས་ཀྱི་རྒྱལ་པོ་མཚན་དང་དོན་དུ་མཐུན་པ་ཞིག་ཡོད་ཅེས་གསུངས་སོ། ། སྡེ་དགེ་ཆོས་ཀྱི་རྒྱལ་པོ་དེའང་ལུགས་གཉིས་གང་ལའང་ཐུགས་མཁྱེན་དཔྱོད་མཆོག་ཏུ་ཡངས་པར་མ་ཟད། འཁྲུལ་བྲལ་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་བརྒྱུད་པ་དང་བཅས་པ་ལ་སྟོན་དང་བསྟན་པ་གཞན་ནས་མི་འཚོལ་བའི་ཡིད་ཆེས་དང་། ལྷག་པར་སྐྱབས་མགོན་རྡོ་རྗེ་འཆང་ཆེན་པོ་འདི་ཉིད་གསང་ཆེན་ཁའུ་བྲག་རྫོང་པའི་ཟབ་ཆོས་སྤྱི་དང་། ཁྱད་པར་ཆོས་སྐྱོང་ཆེ་ཆུང་གི་སྐོར་སོགས་དབང་ལུང་མན་ངག་དང་བཅས་པ་རང་གཞན་གྱི་གྲུབ་མཐའ་སྤྱི་དང་། བྱེ་བྲག་བླ་ཆེན་དྲེགས་ལྡན་དག་གིས་སྤྱོད་ཡུལ་དུ་མ་གྱུར་པའི་ཟབ་མོ་སྙན་བརྒྱུད་ཀྱི་སྐོར་ལ་གཞན་དྲིང་མི་འཇོག་པའི་བསྟན་པའི་མངའ་བདག་ཆེན་པོར་ཐུགས་ངེས་འདྲོངས་པའི་ཡིད་ཆེས་བཟློག་ཏུ་མེད་པའི་རྒྱུ་དང་། སྐུ་གསུང་ཐུགས་གསུམ་ངལ་དུབ་ཁྱད་དུ་བསད་དེ་དབུས་གཙང་ཆུ་ལྟར་ཉུལ་བས་ཡོངས་འཛིན་དུ་མ་བསྟེན་ཅིང་།
ཁྱད་པར་རྡོ་རྗེ་འཆང་རྨོར་ཆེན་ཆོས་ཀྱི་རྒྱལ་པོའི་ཞབས་པད་ཡུན་རིང་དུ་བསྟེན་པར་མཛད་དེ་ཆོས་སྐྱོང་བའི་སྲུང་མ་ཆེ་ཆུང་སོགས་ཟབ་ཆོས་རྣམས་བུམ་པ་གང་བྱོའི་ཚུལ་དུ་གསན་ཅིང་། བསྙེན་སྒྲུབ་རྣམས་ཀྱང་གང་བྱུང་གིས་ཆོག་པའི་བབས་ཆོལ་དང་བཤད་ཡམ་ཙམ་ལ་ཐུགས་ཡིད་མི་གཏོད་པར། བརྒྱུད་ལྡན་གྱི་མན་ངག་བཞིན་དུ་མཐར་ཕྱིན་པར་མཛད་པས་རྡོ་རྗེ་ནག་པོ་ཆེན་པོའི་ཞལ་མངོན་སུམ་དུ་གཟིགས་ཤིང་། ཡབ་མེས་ཀྱི་སྐུ་དགྲ་འགའ་ཞིག་ཚར་བཅད་པ་སོགས་རྟགས་མཚན་མངོན་སུམ་དུ་སྟོན་པར་མཛད་པའི་མཐུ་སྟོབས་ཀྱི་དབང་ཕྱུག་ཆེན་པོ་སངས་རྒྱས་རྒྱ་མཚོའི་ཞལ་སྔ་ནས་ཀྱིས་ཉེ་བར་ལེན་པའི་རྐྱེན་མཛད་པར་བརྟེན། དཔལ་ས་སྐྱ་པའི་བསྟན་སྲུང་དབང་པོ་རྣམས་ཀྱི་རྟེན་གསུམ་བརྒྱུད་ལྡན་གོང་མའི་བཞེད་པ་ཇི་བཞིན་བཞེངས་པར་དགོངས་ཏེ། སྐྱབས་མགོན་དམ་པ་འདི་ཉིད་ལ་སྙན་གསན་ཞུ་བར་མཛད་པ་ན་དུས་ལ་བབས་པར་མཁྱེན་ནས་ཞལ་གྱིས་བཞེས་ཏེ་ཐུན་མོང་དང་ཐུན་མོང་མ་ཡིན་པའི་གཟུངས་སྔགས་སོགས་རིང་བསྲེལ་རྣམ་བཞི། རྟེན་གྱི་འཁོར་ལོ། ཐུགས་རྟེན་གནམ་ལྕགས་ཀྱི་རྡོ་རྗེ། གསང་རྟེན་གྲི་ལྕགས་ཀྱི་གྭའུ། སེང་ལྡེང་གི་ཕུར་བུ་སོགས་ཉེ་བར་དགོས་པའི་ཡོ་བྱད་རྣམས་ཀྱང་མ་ཚང་བར་མེད་པ་སྟ་གོན་གྱིས་ལྗགས་བསྙེན་ཁ་གསོ་དང་།
བཟོ་བོ་རྣམས་ལ་རྒྱུ་དབང་། མགོན་པོ་ཆེ་ཆུང་གི་རྗེས་གནང་སོགས་གནང་། ཕྲིན་བཅོལ་གྱི་བསྐང་བ་ནན་ཏན་མཛད། རྒྱ་བོད་ཀྱི་གནས་ཆེན་དུ་མའི་ས་སྣ། རྡོ་སྣ། རིན་པོ་ཆེ་དང་། འགྲུ་སྣ། སྨན་སྣ། དམ་རྫས་ཁྱད་ཅན་དུ་མ་བསྲེས་པའི་འཇིམ་པ་ལ་བྱིན་གྱིས་བརླབས། བཟོ་བོ་རྣམས་ལ་སྦྱོང་ཁྲུས།
ལས་ཐམས་ཅད་པའི་ཁྲོ་བོར་བསྐྱེད་བསྟིམ་གྱི་རྒྱུན་བསྙེན་དང་། ལག་ཆ་བྱིན་གྱིས་བརླབས་པ་སོགས་སྔོན་དུ་འགྲོ་བས་བག་མེད་ཅེས་པ་ཆུ་གླང་ལོའི་ནང་དུ་ཟླ་ཚེས་མཚན་ལྡན་ལ་རུས་ཤིང་འཛུགས་པར་མཛད་དེ། རྡོ་རྗེ་ནག་པོ་ཆེན་པོ་གུར་ཀྱི་མགོན་པོ་ལྕམ་དྲལ་ལྷ་བརྒྱད། དཔལ་མགོན་བྲམ་གཟུགས། བེག་ཙེ་ལྕམ་སྲིང་གསུམ། ནོར་སྐྱོང་དུར་ཁྲོད་ཀྱི་བདག་པོ་ཡབ་ཡུམ། འཆི་བདག་ལས་ཀྱི་གཤིན་རྗེ། ཕུར་སྲུང་དཀར་བདུད་ལྕམ་དྲལ། རུ་འདྲེན་སྡེ་བཞི་རྣམས་ཀྱི་ལྡེར་སྐུ་ཁྱད་དུ་འཕགས་པར་བསྒྲུབ་པའི་བཀའ་བཀོད་དང་། སྦྱོང་བ་བགེགས་སྐྲོད་ཀྱང་ཡང་ཡང་མཛད་ཅིང་།
དེ་དག་གི་གནས་སྐབས་སུ་ཕོ་བྲང་གི་ཉེར་སྐོར་དུ་མི་བསད་མང་བས། ཞལ་བཞི་པའི་རྟེན་རྡོའི་མན་ངག་ལས། མི་གསོད་མྱོང་བ། བོང་ཐུང་། མདོག་ནག་ཅན་དགོས་པའང་འབད་མེད་དུ་འགྲུབ་པ་ནི་བསྟན་སྲུང་ཆེན་པོ་འདི་ཉིད་ཀྱི་ཆོ་འཕྲུལ་དང་། ནོར་སྐྱོང་ཡབ་ཡུམ་གྱི་སྐུ་བརྙན་བཞེངས་སྐབས་བཟོ་བོ་དབུ་མཛད་ནོར་བུ་ཟེར་བ་འདྲེད་བརྡབས་ལྟ་བུའི་རྐྱེན་ལ་བརྟེན་བརླ་རྐང་ཆག་པ་སོགས་འཚུབས་ལྷོང་གི་རྣམ་པ་ཆེའང་གེགས་མེད་དུ་འགྲུབ་པར་ཐུན་མོང་དང་ཐུན་མོང་མ་ཡིན་པའི་གཟུངས་ཀྱི་རིམ་པ་ཞབས་འོག་གི་ལིངྒས་མཐའ་བརྟེན་པ་རྣམས་གོང་མའི་ཡི་གེ་དང་། བདག་ཆེན་རྡོ་རྗེ་འཆང་ཡབ་སྲས་བརྒྱུད་པ་དང་བཅས་པའི་གསུང་སྒྲོས་ལས་ཇི་ལྟར་བྱུང་བ་བཞིན་ནན་ཏན་མཛད། དེའང་ཚར་ཆེན་རྡོ་རྗེ་འཆང་ཆེན་པོས། དྲུག་ལྡན་རྟེན་གྱི་ཚོགས་རྣམས་ལེགས་བཤམས་ཏེ། ། རྣམ་གསུམ་དམར་ཆེན་གཏོར་མས་ཕུར་བུར་གཏམས། །
ཞེས་གསུངས་པ་ལྟར། ཆོས་སྐྱོང་བའི་སྲུང་མའི་དབང་པོ་རྣམས་འགོ་ཞིང་ཆགས་པར་བྱེད་པའི་ཐབས་མཆོག་སྐུ་གསུང་ཐུགས་དང་། ཕྱི་ནང་གསང་གསུམ་སོགས་ཀྱི་རྟེན་རྣམས་ཚང་བ་ཞིག་དགོས་པ་རྟེན་འབྲེལ་གྱི་ཆེ་བ་ཡིན་ཞིང་། ས་སྐྱོང་ཆོས་ཀྱི་རྒྱལ་པོ་དཔོན་བློན་རྣམས་ཀྱང་བྱས་སོ་བའི་མི་ཆོས་ཙམ་གྱིས་རྗེས་སུ་འབྲང་བའི་རྒྱུ་མེད་ཀྱི་འབྲས་བུ་འདོད་པ་རྣམས་དང་མི་འདྲ་བར། དབང་རྣོན་ཆོས་རྗེས་འབྲང་བའི་ཡིད་ཆེས་དང་། གཏོང་ཕོད་ཀྱི་སྙིང་སྟོབས་དང་བརྩོན་པ་ཕུལ་དུ་བྱུང་བས་ཇི་ལྟར་དགོས་པའི་ཡོ་བྱད་རྣམས་ཀྱང་ཕོངས་པ་མེད་པར་སྩལ་ཞིང་། རྗེ་བླ་མ་རྣམ་གཉིས་དང་། བླ་མཆན་དགེ་སློང་ཀུན་དགའ་དཔལ་འབྱོར། མཆོད་དཔོན་དགེ་སློང་ཀུན་དགའ་གྲགས་པ་གཉིས་ཀྱི་ཞབས་འདེགས་བགྱིས་ཏེ། གསང་བའི་རྔ་ཆུང་ཙམ་མ་གཏོགས་རྟེན་ཡོངས་སུ་རྫོགས་པ་རྒྱུ་ཚད་ཚང་ཞིང་ཕུན་སུམ་ཚོགས་པ་རྣམས་ལ་སྒྲུབ་པའང་ནན་ཏན་མཛད།
རྣམ་གསུམ་གཏོར་མའི་ཚོགས་ཀྱང་གོང་མའི་ཡི་གེ་དང་མན་ངག་ལས་བྱུང་བ་བཞིན་གཏོར་སྒྲུབ་དང་བཅས་རྒྱས་པར་མཛད། དེ་དག་ལ་སྔགས་འཆང་མགུལ་རྒྱན་དང་། རྟེན་གྱི་ཞལ་བཞེས་ཐུན་མོང་མ་ཡིན་པ་སོགས་ལ་བརྒྱུད་པའི་མན་ངག་གིས་བརྒྱན་པའི་རབ་ཏུ་གནས་པ་ཐུན་མོང་མ་ཡིན་པའི་ཕྱག་བཞེས་འཁྲུལ་མེད་དུ་མཛད་པ་སོགས། ས་སྐྱོང་ཆོས་ཀྱི་རྒྱལ་པོ་དེ་ཉིད་བསྟན་པ་རིན་པོ་ཆེ་སྤྱི་སྒོས་ཀྱི་ཡོན་བདག་གཞན་དང་མི་འདྲ་ཞིང་། ཁྱད་པར་རྗེ་ཉིད་ལའང་མི་ཕྱེད་པའི་དད་གདུང་མངའ་བ་སོགས་རྒྱུ་དུ་མས། ཐུགས་ངལ་ཁྱད་དུ་བསད་དེ་ཕྱིས་ཀྱི་སྤྱན་ལྟོས་ལ་ཕན་ངེས་ཤེས་པ་མཛད་པ་ཡིན་ནོ། ། འདི་ལོ་ཡོན་བདག་ཆེན་པོ་དཔོན་བློན་གྱི་དགོངས་བཞེད་ལྟར་བུམ་གཏེར་མང་དུ་བསྒྲུབས་པར་མཛད་དེ། རྫོང་སྒོ་ཁག་ལ་འགྱེད་པར་མཛད་པས་ལོ་ཏོག་ཕུན་སུམ་ཚོགས་པར་བྱུང་བས། དཔོན་འབངས་ཀུན་དགའ་མགུ་ཡི་རང་གི་ས་ལ་འགོད་པར་མཛད། དེ་དག་གི་སྔ་ཕྱིར་ཆོས་རྗེ་བཀྲ་ཤིས་བཟང་པོའི་དྲུང་ནས།
ཀྱེ་རྡོར་བཀའ་བབས་བཞིའི་དབང་། བདེ་མཆོག་ནག་པོ་པ། མཁའ་འགྲོ་རྒྱ་མཚོའི་དབང་ལུང་དང་། ཀུན་རིག་གི་དབང་ཞིག་ཀྱང་གསན་པ། བཀའ་ལས། དེ་སྐབས་གནས་ཉེར་གཉིས་སོ་སོའི་མིང་རེ་སྨོས་པ་དང་སྔགས་རྒྱ་རེས་གཏུགས་པ་སྤེལ་མར་མཛད་པ་སོགས་ཤིན་ཏུ་ཡིད་ཆེས་པ་འབྱུང་གསུང་ཞིང་། རྗེ་དེ་ཉིད་ནི་མཁན་ཐོག་ཏུ་ཕེབས་མིན་གྱི་ཁྱད་པར་ལས་ངོར་གྱི་མཁན་ཆེན་ཞིག་དང་མཉམ་ཞེས་ཐུགས་དད་ཤིན་ཏུ་ཆེ་བར་གནང་། མཁན་ཆེན་བཀྲ་ཤིས་ལྷུན་གྲུབ་ལས་སྦྱོང་རྒྱུད་དཀྱིལ་འཁོར་བཅུ་གཉིས། ཚེ་དཔག་མེད་ལྷ་དགུ། བདག་མེད་ལྷ་མོ་བཅོ་ལྔ།
འཇིགས་བྱེད་རོ་ལངས་བརྒྱད་སྐོར་བཅས་ཀྱི་དབང་རྣམས་གསན། ཕོ་བྲང་ལྷུན་གྲུབ་སྟེང་དུ་ས་སྐྱོང་དཔོན་བློན་དང་བླ་མ་ཁག་རྣམས་གཙོ་བོར་གྱུར་པའི་སྐལ་ལྡན་གྱི་གདུལ་བྱ་ཆེས་མང་བ་ལ། གྲུབ་པའི་དབང་ཕྱུག་ཆེན་པོ་ཨ་བྷཱ་ཡ་ཀ་རའི་བཞེད་གཞུང་རྡོ་རྗེ་ཕྲེང་བ་དཀྱིལ་འཁོར་ཞེ་གཉིས། དརྤན་ཨ་ཙཱརྻའི་བཞེད་སྲོལ་ཀྲྀ་ཡའི་དགེ་ལེགས་སུ་བྱེད་པའི་དཀྱིལ་འཁོར་གསུམ་སྟེ་ཞེ་ལྔའི་དབང་རྣམས་ཀྱང་རྨོར་ཆེན་ཆོས་ཀྱི་རྒྱལ་པོ་དེ་ཉིད་ཀྱིས་རྡོ་རྗེ་འཆང་མཁྱེན་རབ་བྱམས་པ་ངག་དབང་ལྷུན་གྲུབ་ཀྱི་དྲུང་ནས་ཕྲེང་བའི་དབང་ཚར་བཅུ་གསན་པའི་ཕྱག་བཞེས་ལྟར་རྒྱས་པར་འབུལ་བར་མཛད་དོ། ། དེ་དག་གི་དོན་བསྡུ་ན། ས་བསྟན་བདག་པོ་ས་དབང་སྡེ་དགེས་མཆོད། ། དུས་འཁོར་ལ་སོགས་དུས་དེར་ཆོས་ཆར་ཕབ། ། ཆོས་སྲུང་རྟེན་བཙུགས་ཆོས་སྲིད་གཉེར་གཏད་མཛད། ། གནས་གསར་འཇམ་མགོན་རྣམ་དཀར་ཕྲིན་ལས་ཡིན། ། ཞེས་སོ། །
དེ་ནས་རེ་ཞིག་ས་སྐྱོང་ཆོས་ཀྱི་རྒྱལ་པོ་བློན་འབངས་དང་བཅས་པའི་ཐུགས་དགོངས་དེ་ཙམ་གྱིས་རྫོགས་པར་མཛད་ནས། དབུས་ལྗོངས་ཆོས་ཀྱི་ཆོལ་ཁས་མངོན་པར་མཐོ་བའི་ཕྱོགས་སུ་ཆིབས་ཀྱི་ཁ་ལོ་བསྐྱོད་པའི་སྒོ་དོད། འདི་སྐབས་བཀའ་འགྱུར་རིན་པོ་ཆེའི་མཇུག་སྐྱོང་ཕྲན་ཚེགས་མ་གྲུབ་བར། གསུང་རབ་གྲུབ་ནས་ཞུ་རྒྱུར། བསླུ་ཡོན་ཇ་འཁོར་དྲུག་བརྒྱ་དང་ལྔ་བཅུ། ཡར་ལམ་གྱི་ཁལ་མཛོ་དགུ་སྒ་བཅས། ལག་དོའི་ཟ་མགོ་བཅས་དང་། གླེགས་ཐག་ཨ་ལུང་ལ་ཚགས་ཀྱི་རྒྱུ་གསེར་སྲང་གང་བཅས་འཇོག་པ་གནང་། ས་སྐྱོང་མཆོག་ནས་རིན་ཐང་ཅན་གྱི་དངོས་པོ་བརྒྱ་ཕྲག་གསུམ་ལྷག་གི་ཕེབས་རྫོང་འབུལ་སྐྱེས་དང་། དད་ལྡན་གྱི་གྲྭ་བུ་སློབ་བློན་འབངས་དང་བཅས་པས་ཀྱང་ཕེབས་རྫོང་འབུལ་ནོད་རྒྱས་པར་བསྟར་ཏེ།
མཆོད་ཡོན་ལྷན་རྒྱས་ཕོ་བྲང་ཆེན་པོ་ལྷུན་གྲུབ་སྟེང་ནས་ཆིབས་བསྐྱོད་དེ། བཀྲ་ཤིས་ལྟེམས་སུ་ཕྱགས་ཕེབས་ནས་ཀྱང་ཕེབས་རྫོང་དུ་དངོས་པོ་རྣམ་པར་དག་པ་སུམ་བརྒྱ་ལྷག་པ་སོགས་འབུལ་བར་མཛད་ཅིང་། ས་སྐྱོང་ཆེན་པོ་དེ་ནི་ཡང་སྲིད་མང་པོར་ཡོན་གྱི་གནས་དམ་པ་རྣམས་བསུ་བ་དང་སྐྱེལ་བ་སོགས་ལ་མངོན་པར་གོམས་པའི་ཤུགས་ལས། རྒྱལ་ཐབས་ཀྱི་སྙེམས་པ་ཡོངས་སུ་བཏང་སྟེ། རྒྱལ་བློན་འབངས་དང་བཅས་པ་རྣམས་ཀྱིས་སྲི་ཞུ་ཆེན་པོས་འབྲི་ཆུའི་བར་སྐྱེལ་ཐུང་མཛད། ས་སྐྱོང་མཆོག་ནས་སླར་ཡང་ཡུན་ཧ་ཅང་མི་རིང་བ་ཉིད་དུ་ལྗོངས་འདིའི་སྐྱེ་རྒུ་རྣམས་ཀྱི་བསོད་ནམས་ཀྱི་མགྲོན་དུ་འབྱོན་པར་མཛོད་ཅིག་ཅེས་ཞུ་བར་མཛད་པས། ཡུལ་དུས་ཀྱི་སྐལ་བར་མ་གྱུར་ན་དེ་བཞིན་དུ་བྱའོ་ཞེས་ཞལ་གྱིས་འཆེས་ནས་བསྲུང་བ་དང་ཤིས་པ་བརྗོད་པར་མཛད་དེ། གྲུབ་དབང་མཚུངས་མེད་དམ་པ་སངས་རྒྱས་རྒྱ་མཚོ་དང་། ཞབས་འབྲིང་དུ་མངགས་པའི་ཚོང་དཔོན་སྦེ་ཚོགས་དང་། སྦེ་གོ་གཉིས་དང་བཅས་པ་རྣམས་ཀྱིས་ཆུ་བོ་ཆེན་པོ་རྦ་རླབས་ཀྱི་ལྟེང་ཀ་གཡོ་བ་མིག་གིས་ཀྱང་བལྟ་བར་མི་བཟོད་པ་དེ་ལས་ཕ་རོལ་ཏུ་གཤེགས་པའི་ཞབས་འགྱུར་ཡང་དག་པའི་སྐད་ཅིག་ལ་གདན་འདྲེན་ཞུས་ཏེ།
བྱང་ལམ་ནས་རིམ་བཞིན་འཕེན་ཡུལ་ནཱ་ལེནྡྲར་ཕེབས། བཅོ་བརྒྱད་ནས་ཆོས་རྗེ་རིན་པོ་ཆེས་ཕེབས་བསུ་སྣེ་ལེན་ཡང་དག་དང་། ཕར་ཡང་ཕེབས་སྐྱེས་འབུལ་ནོད་རྒྱས་པར་མཛད། རིམ་བཞིན་གངས་ཅན་འཛིན་མའི་ལྟེ་བ་ལྷ་ལྡན་འཕྲུལ་སྣང་གྱི་འདབས་སུ་ཕྱགས་ཕེབས་ཏེ་གཟིམས་ཁང་ལྷུན་གྲུབ་དཔལ་ཁང་ཞེས་བྱ་བར་གཏན་ཆགས། ཇོ་ཤཱཀ་རྣམ་པ་གཉིས་སོགས་ངོ་མཚར་རྟེན་མཆོག་རྣམས་ལ་མཆོད་འབུལ་དང་། དཔལ་མིའི་དབང་པོ་ཡབ་སྲས་རྣམས་ལ་འབུལ་ནོད་གྱ་ནོམ་པ་དང་བཅས་ཏེ་མཇལ་ཕྱག་མཛད། ཐུགས་དགེས་པའི་གསུང་གིས་གཟེངས་བསྟོད་དང་། ཟང་ཟིང་གི་གནང་སྐྱེས་ཀྱང་སྩལ། རྒོད་དཀར་ལ་བརྒྱུད་དེ་བསམ་ཡས་སུ་ཕེབས། ཆོས་སྐྱོང་ཆེན་པོར་ལྷ་ཚེས་སྔོན་མའི་སྐབས་མཇལ་འཕྲད་མཛད་རྒྱུའི་སྙན་གསན་དགེ་སློང་བཀྲ་ཤིས་རབ་བརྟན་ནས་ཞུས་པས་བླང་དོར་སྔོན་མའི་དོན་ལྟར་སྟག་ལོར་དགེ་བཤེས་དང་ངོས་འཕྲད་སྐྱོང་ཞེས་གསུངས་པས་ཤར་རྒྱག་ཡར་ཀླུང་དུ་ཕེབས།
འདུས་པའི་ཚོགས་ལ་མང་འགྱེད་གྱ་ནོམ་པ་དང་། སྔར་ཕྱག་མཛོད་ལྷུན་གྲུབ་ཀུན་དགའི་གདོང་དུ་རྒྱུན་ཇའི་ཐེབས་སུ་སྦྱོར་འཇགས་གནང་རྒྱུ་དངུལ་སྲང་བརྒྱའི་སྟེང་དུ་སྲང་ཉིས་བརྒྱ་དང་དྲུག་ཅུ་གནང་བར་ཚོང་རྒྱག་རྩིས་ཀྱི། བང་རིན་དངུལ་སྲང་སུམ་ཅུ། སྒ་ཆ་འགྲིགས་བཅུ་ཕྲག་སོགས་ཚོང་ཆས་དང་བཅས་པ་སྦྱོར་འཇགས་གནང་། རྡོ་རྗེའི་ཆོས་སྲུང་རྣམས་ལ་གཏང་རག་གི་མཆོད་གཏོར་དང་། ཞབས་དྲུང་ཡབ་གཤེགས་པའི་གནས་ཚུལ་ཁམས་སུ་བཞུགས་སྐབས་མ་གསན་པས། དེ་སྐབས་ཡབ་ཀྱི་དགོངས་རྫོགས་སུ་དམིགས་ཡར་འཕྱོང་གཉིས་ཀྱི་དགོན་པ་ཆེ་ཕྲ་མཐའ་དག་དང་། སྤུས་རི་སྐོར་གྱི་ཆུ་ལྷོ་བྱང་གི་ས་དགོན་ཕལ་ཆེར་ལ་མང་ཇ། སྦྱོར་སྦྲེལ་བསྔོ་རྟེན། གལ་ཆེ་བ་རྣམས་ལ་སྤྱི་འགྱེད་བཅས་དང་།
གནས་ཆེན་རྣམས་ལ་མཆོད་འབུལ་མཛད། ཀུན་དགའ་ཞེས་པ་ཤིང་སྟག་ལོ་གསར་ཚེས་ཀྱི་དུས་སྟོན་ཀྱང་རྒྱས་པར་གནང་། གྲུབ་དབང་དམ་པ་སངས་རྒྱས་རྒྱ་མཚོའི་ཞལ་སྔ་ནས་དང་། བླ་མ་ཀུན་དགའ་རྒྱ་མཚོ་སོགས་བཀའ་འགྱུར་གྱི་ལུང་ཁོ་ན་དོན་གཉེར་གྱིས་བྱོན་པ་རྣམས་ལ་གཟིམས་ཆུང་དུ་རྒྱལ་བའི་བཀའ་འགྱུར་རིན་པོ་ཆེའི་ལུང་ཡོངས་སུ་རྫོགས་པར་མཛད། ཆུ་སྟོད་ཟླ་ནང་ཡར་འབྲོག་བརྒྱུད་གཙང་དུ་ཆིབས་བསྐྱོད། གྲོ་བཞིན་བཅུ་བཞིའི་ཉིན་འདར་གྲོང་ཆེན་དང་ཁད་ཉེ་ཆུ་གླིང་ན་ཁར་བཞུགས་ཞག་ཐོག་ནས་ཇོ་ཚེང་སྔོན་འགྲོས་ལ་གནང་སྟེ། སང་ཉིན་གྲོ་བཞིན་བཅོ་ལྔར་ཚར་ཆེན་བླ་མའི་སྐུ་མཆོད་ཐོག་གདན་སར་འོང་རྒྱུའི་གྲྭ་བསྒྲིག་དགོས་ཚུལ་ཕེབས་པ་ལྟར། བྲག་རྩ་རྡོ་རྗེ་འཆང་དེ་ཉིད་སོགས་འདུས་ཚོགས་ཚང་མས་དང་ལེན་ཞུས་ཏེ། གྲྭ་ཚང་གིས་སེར་སྦྲེང་། ཆིབས་བསུ།
འདར་ཁུལ་སྦྱིན་བདག་རྣམས་ཀྱིས་ཀྱང་ཆིབས་བསུ་དང་བཅས་བཅོ་ལྔའི་སྔ་དྲོ་གངས་རིའི་ཁྲོད་ཀྱི་སྐད་གཉིས་སྨྲ་བ་ཡོངས་ཀྱི་གཙུག་རྒྱན་བླ་ཆེན་འབྲོག་མི་ལོ་ཙཱ་བ་ལ་སོགས་པས་བྱིན་གྱིས་བརླབས་ཤིང་། མཁས་པའི་དབང་པོ་གཡག་སྟོན་སངས་རྒྱས་དཔལ་བ་ལ་སོགས་པ་མཁས་གྲུབ་དམ་པ་དུ་མའི་བསྟི་གནས་སུ་མཛད་པའི་ཆོས་གྲྭ་ཆེན་པོ་འདར་སྨད་གནས་ནང་ལས་མཆེད་པ་འདར་སྟོད་ཆོས་འཁོར་ཡང་རྩེར། མ་བྱོན་རྣམ་འདྲེན་གསུམ་པ་རྒྱལ་བ་རབ་གསལ་དེ་ཉིད་གངས་ཅན་གྱི་ལྗོངས་འདིར་བསམ་བཞིན་དུ་སྐྱེ་བའི་ཆོ་འཕྲུལ་སྟོན་པར་མཛད་པ།

ངེས་དོན་བསྟན་པའི་མངའ་བདག་རྡོ་རྗེ་འཆང་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོའི་བཞུགས་གདན་སེང་ཁྲི་ལ་ཞབས་ཟུང་གསེར་གྱི་འཁོར་ལོ་བཀོད་དེ། ལེགས་བྱས་ཀྱི་སྔོན་འགྲོར་དགེ་ཚོགས་རྣམ་མཁྱེན་དུ་བསྔོ་བའི་ཚུལ་གྱིས་གསུང་བཤད་རྒྱས་ཤིང་མཐའ་ཆོད་པར་སྩལ། གཞུང་ས་མཆོག་དང་འདི་ཁ་ནས་ཀྱང་བསྐོ་འཇའ། ཁྲི་འགྱེད་སོགས་དང་། གཞན་ཡང་འདུས་སྡེ་སྤྱི་སྒོས་རྣམས་དང་། བསྟན་པའི་སྦྱིན་བདག་ཆེན་པོ་འདར་ནས་སོགས་སེར་སྐྱ་མཆོག་དམན་རྣམས་ནས་རང་རང་གི་འབྱོར་ཚོགས་ཇི་སྙེད་ཡོད་པ་རྣམས་ལེགས་སྐྱེས་སུ་བསྟར་ཞིང་། བླ་བྲང་ནས་མང་ཇའི་ཐོག་གྲྭ་པ་ལྔ་རེར་ཇ་བག་རེ། དགོན་ལག་སྒྲུབ་སྡེ་གཉིས་ལའང་མང་ཇའི་ཐོག་བཙུན་མ་བཅུ་རེར་ཇ་བག་རེ། གྲོང་ཆེན་འདུ་ཁང་དུ་བླ་རེ་ཆེ་ལེགས། རྒྱ་སྦུབ་བཀྲ་ཤིས་འབྲུག་སྒྲ་རྣམས་སྩལ་ཞིང་། ཐོག་མར་ཚར་ཆེན་རིན་པོ་ཆེའི་རྡོ་ཁྲིའི་སྟེང་ནས་མདོ་སྡེ་བསྐལ་བཟང་གི་ལྗགས་ལུང་དང་།
ཚེ་སྦྱིན་ཡིད་བཞིན་འཁོར་ལོ། མགོན་དཀར་ཕྱག་དྲུག་པ། རྣམ་སྲས་རྟ་བདག་བརྒྱད། དུར་ཁྲོད་བདག་པོ་རྣམས་ཀྱི་རྗེས་གནང་སྩལ། སང་ཉིན་བཞུགས་ཁྲིར་ཕེབས་རྒྱུའི་ནུབ་མནལ་ལྟས་སུ་དུང་གི་སེངྒེ་ཤིན་ཏུ་དཀར་བ་ཞིག་གི་ཁ་ནས་སྐྱུགས་པ་འདྲ་བའི་དེའི་ཐོ་ཕྱི་ཀུན་ཏུ་ཁྲག་མང་པོ་འཐོར་པས་ཆག་ཆག་བཏབ་པ་ལྟར་འདུག་ཅེས་གསུངས་པ་ནི་གསུང་རབ་དགོངས་འགྲེལ་སྙན་བརྒྱུད་དང་བཅས་པ་སྨྲ་བའི་སེངྒེ་ཆེན་པོ་འདི་ཉིད་ཀྱིས་གནས་འདིར་ཟབ་ཆོས་ཐང་མར་བརྡལ་བའི་མཚན་ལྟས་ཡང་དག་པར་གོར་མ་ཆག་སྙམ་ཞིང་། བླ་ཆེན་འབྲོག་མིའི་མནལ་ལམ་བཀའ་རྒྱ་མ་དང་ཕྱོགས་མཚུངས་ཙམ་དུའང་གོ་ནུས་སོ། ། ཟླ་བ་དེའི་མཇུག་ཏུ་གྲོང་ཆེན་དུས་རིམ་པ་དཔོན་སློབ་དང་ཆབ་ཅིག་འདི་ཁར་ཆིབས་ཁ་བསྒྱུར་ཏེ་ཡབ་རྗེ་མཚུངས་མེད་དམ་པ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོའི་ཞལ་དཀྱིལ་ལ་ལོངས་སུ་སྤྱོད་པའི་ལེགས་སྐྱེས་སུ་གསེར་སྲང་གསུམ་དང་། རྟ་དྲེལ་སོགས་ཀྱི་དངོས་པོ་སྤོམ་སྟོད་པ་དང་། ཁྱད་དུ་འཕགས་པའི་རྟེན་མཆོག་རྣམ་བཞི། སྐྱེད་ལྷས།
བྱས་འགྱུར་སོགས་ལ་མཆོད་འབུལ་སྨོན་ལམ་དང་། ཆོས་དུང་རིན་པོ་ཆེ་གསུང་བསྐུལ་སོགས་མཛད། ཚེ་དབང་འཆི་མེད་དཔལ་སྟེར། འབྱུང་པོ་འདུལ་བྱེད་དང་། མཁའ་འགྲོ་ལྷ་བརྒྱད་ཀྱི་རྗེས་གནང་། འཇམ་མགོན་བླ་མའི་ཟབ་མོ་སྐུའི་དཀྱིལ་འཁོར་དུ་ལམ་དུས་ཀྱི་དབང་གི་ཆུ་བོ་མ་ནུབ་པའི་རྒྱུན་ཡང་དག་པར་བཞེས། ཀོམ་འདྲེ་བརྒྱུད་དེ་མང་མཁར་ཐུབ་བསྟན་དགེ་འཕེལ་གྱི་གནས་རྟེན་རྣམས་ལ་མཆོད་འབུལ་དང་། འདུས་པའི་ཚོགས་ལ་མང་འགྱེད་སོགས་ཕུན་སུམ་ཚོགས་པར་མཛད། མར་ལམ་རྨུ་མགོན་ཁང་དུ་མཆོད་གསོལ་ཕྲིན་བཅོལ་མཛད་ཅིང་། ཆོས་སྐྱོང་གི་སྐུ་མདུན་དུ་གསོལ་དཔོན་ལྷུན་གྲུབ་རབ་བརྟན་སྣ་ཁྲག་མང་དུ་གཟེགས་ཏེ་ཡུན་རིང་བྲོ་འཚལ་བ་དམ་ཚིག་གི་ཉེས་པར་སེམས།
འདར་བསམ་འགྲུབ་ཏུ་གདན་འདྲེན་དང་། བསྙེན་བཀུར་འབུལ་ནོད་ཡང་དག་མཛད་ཐོག ཁོང་ཚོར་ཚེ་དབང་སོགས་འདོད་ཆོས་ཁ་ཡར་སྩལ། སླར་ཡང་འདར་སྟོད་ཆོས་འཁོར་ཡང་རྩེ་ཉིད་དུ་གཏན་ཆགས་ཤིང་། བྲག་རྩ་རྡོ་རྗེ་འཆང་སོགས་ལ། གཙུག་ཏོར་རྣམ་རྒྱལ། ཚེ་དཔག་མེད་དཀར་པོ། སྒྲོལ་དཀར་འོད་ཟེར་དྲུག་སྦྲགས། ཞལ་སྒྲུབ་དུས་ཐུན་མོང་བ་རྣམས་དང་། རྒྱལ་ཕུར་འཛོམ་ཉིན་ཚོགས་བདག་ཐུན་མོང་མ་ཡིན་པའི་རྗེས་གནང་།
མཁྱེན་བརྩེས་མཛད་པའི་སྒྲོལ་དཀར་སྒྲུབ་ཐབས། རྗེས་གནང་། སྦྱིན་སྲེག གོང་ས་ལྔ་པ་ཆེན་པོའི་སྒྲོལ་དཀར་ལ་བརྟེན་པའི་བརྟན་བཞུགས་ཀྱི་ལུང་སོགས་ཟབ་ཆོས་མང་དུ་གསུངས། ཟླ་བ་དགུ་པའི་ནང་དུ་འདར་ནས་ཆིབས་བསྐྱོད་ཅིང་ར་ས་བརྒྱུད་དེ་ངོར་གྱི་གནས་གཟིགས་དང་། མཆོད་འབུལ། མང་ཇ་སོགས་མཛད་ཅིང་སྤོ་འབོར་སྒོང་ཞེས་པར་བཞུགས། དེ་སྐབས་ཨེ་ཝཾ་གྱི་གདན་ས་འཇམ་མགོན་དཔལ་ལྡན་ཆོས་སྐྱོང་ཡིན་ཞིང་། ཤངས་ལེན་བཀུར་བཟོས་ཡང་དག་པར་མཛད། ཁྱད་པར་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་བཀའ་འབུམ་དབུས་སུ་གཡར་པོ་འབུལ་བ་གནང་བར།
ཐུགས་ཤིན་ཏུ་དགྱེས་པས་དེའི་གནས་ཚུལ་རྗེས་སོར་ཡང་ཡང་ཡང་གསུངས། ཐར་རྩེ་རྡོ་རྗེ་འཆང་ཆེན་པོ་དང་ཡང་ཞལ་རྒྱས་པས་ཕུ་དུད་དང་། བཀུར་སྟི་ཕན་ཚུན་འགྲན་པ་ལྟར་མཛད་དེ། མདོ་རྒྱུད་བསྟན་བཅོས་ལས་བརྩམས་པའི་གསུང་གསང་ལེགས་བཤད་ཐར་པའི་སྙིང་པོ་ཅན་ཡང་ཅི་དགར་འཇོ་ཞིང་། ཁྱད་པར་རྗེ་ཉིད་ནས་གྲུབ་དབང་དེ་ཉིད་ལ་ལམ་དུས་སྐབས་ཀྱི་དཀའ་གནད་ཅིག་ལ་བཀའ་འདྲི་ཞུས་གནང་ལ། དེ་སྐབས་ཐུགས་ཚོམ་མེར་ལུས་པ་འདྲ་ཞིག་ལ། སང་ཉིན་དེའི་ལན་རྒྱས་པར་ཞུ་སམ་དུ་གནང་བའི་བསྟན་བཅོས་ཁྱད་པར་ཅན་ཡང་ཡོད། འདི་ལ་རྗེས་སོར་བཀའ་ལས། ཁོ་བོས་དྲི་བ་དེ་མིན་ཞིག་ལ་ཞུས་པ་དེ་ནི་ཁོ་བོ་རང་ལྟ་མཚེམས་པ་ལས་བདག་ཆེན་རྡོ་རྗེ་འཆང་གི་ཡི་གེར་ཤིན་ཏུ་གསལ་བར་འདུག རྗེ་དེ་ཉིད་ཀྱི་དྲིས་ལན་དེའང་ལེགས་བཤད་སྔོན་མེད་ངོ་མཚར་ཅན་ཞིག་བྱུང་འདུག་གསུངས།
ཞྭ་ལུ་སོགས་སུ་རེ་བ་བཞེད་ཀྱང་ཆོས་སྡེ་དང་རི་བོ་ཆོས་གླིང་གཉིས་རྩོད་གཞི་ཕྲན་བུ་བྱུང་བར་གདན་འདྲེན་གྱི་བང་ཕྱིན་འབྱོར་བ་གནས་གསར་དུ་འཁྱུག་ཙམ་ལས། གཞན་མ་ཤར་རྒྱག་ཡར་ཀླུང་དུ་ཕེབས། ཐུགས་ཀྱི་དགོངས་གཞིར་འཇམ་མགོན་བློ་གསལ་མཆོག་ལྡན་སོགས་གོང་མ་འགའ་ཞིག་སྐུ་ཚེ་མཐར་མ་ཕྱིན་པ་དང་། ལྷག་པར་སྒྲུབ་པ་ཁོ་ན་ལ་ཐུགས་གཞོལ་བའི་ད་ཆ་སྡེ་དགོན་གྱི་འཛིན་སྐྱོང་ཡང་ཆོས་ཀྱི་གེགས་རྐྱེན་ལྟ་བུར་མ་ཟད། ཆོས་སྡེ་རང་ལའང་ཕུགས་དགེ་སླེབས་ཆེ་ཁྱད་མཛོད་པར་བཀའ་བགྲོས་མཛད་ནས། དཔོན་གཡོག་གཉིས་ནས་ཐུགས་ཐག་བཅད་དེ་མཁན་ས་སློབ་དཔོན་དུ་ཕབ། བླ་གཞིས་གྲྭ་ཚང་དུ་སྦྱར་ཆོག་པ་སོགས་ཀྱིས་མི་དབང་ཆེན་པོར་སྙན་སྦྲོན་མཛད་པར། གཞན་མཐོ་དམན་ཕལ་ཆེར་ས་ཆ་ཕར་ཞུ་བའི་སྐབས་སུ་བླ་གཞིས་གྲྭ་ཚང་དུ་སྦྱར་ཆོག་པ་ཞུ་བར་མཛད་པ་ལ་མི་དབང་ཆེན་པོའང་རྗེས་སུ་ཡི་རང་སྟེ། གཞན་མ་དགོངས་བཞེད་ལྟར་ལོས་འོང་སྟེ། བཀྲ་ཤིས་ཆོས་སྡེ་པ་རང་གི་བྱ་བ་རླབས་ཆེན་ཡིན་འདུག་གཞིས་ཁོ་བོས་ཀྱང་བློས་དཔྱད་མི་ནུས་པས།
ཇོ་ཤཱཀ་སྐུ་མདུན་དུ་བརྟག་སྒྲིལ་བྱས་པའི་དོན་བཞིན་འོང་ཚུལ་གསུངས་པ། བརྟགས་པར་ཡང་བབས་པ་བཅས། འདི་ལོ་སྟོན་སྟེང་ནས་བཟུང་། བླ་གཞིས་གསར་རྙིང་གི་ས་རིས་བདག་ཐོབ་ཤས་བགོས། མོ་བྲན་སོགས་ཚང་མ་གྲྭ་ཚང་དུ་འབུལ་སྦྱོར་གནང་བའི་ལོ་བསྟར་ཆོ་འཕྲུལ་ཟླ་བར་བཀའ་འགྱུར་གསུང་སྒྲོགས་ཉིན་གསུམ་རེ་དང་། ཆོག་མང་ཉིན་བཞི་རེ་འཕར་བ་དང་། ཆོས་འཆད་སློབ་དཔོན་གཉིས་ལ་སྐལ་འཕར་རེ་དང་། ལོ་བསྟར་ཕོག་འཕར་ཁལ་བཅུ་རེ་བཅས་འོང་བའི་བཀའ་ཁྱབ་གནང་། སྡེ་དགེའི་གཉེར་ཆེན་བསྟན་པ་བཟང་པོ་དང་། དྲུང་ཡིག་ཚེ་རིང་འཕེལ་གཉིས་དབུས་གཙང་དུ་དགེ་རྩ་གཏོས་ཆེན་བསྒྲུབ་པར་འབྱོར་ཞིང་།
དེ་སྐབས་སྡེ་དགེ་ཆོས་ཀྱི་རྒྱལ་པོ་བསྟན་པ་ཚེ་རིང་དེ་ཉིད་ནས་འདིར་མཆོད་རྟེན་འགའ་ཞིག་བཞེངས་འདོད་ལ་དྲི་མེད་རྣམ་གཉིས་ཀྱི་དབང་ལུང་དང་ཕྱག་ལེན་རྣམས་དགོས་པར་སྔོན་ཞུས་བཞིན་སྐྱབས་མགོན་དམ་པ་ཉིད་མདོ་ཁམས་སུ་ཅིས་ཀྱང་ཕེབས་དགོས་ཚུལ་བཀའ་ཤོག་གསུང་ངག་བཅས་པ་ནན་ཏན་གནང་བ་འབྱོར། ཚོང་དཔོན་འབུམ་སྐྱབས་གདོང་སྔོན་ནས་བསླུ་ཡོན་སོགས་ཕུལ་ཚར་བའི་སྤར་ཕུད་གྲས་ཀྱི་བཀའ་འགྱུར་རིན་པོ་ཆེ་དངོས་གཙང་བ་འབྱོར་བར་མཛོད་པ་ངོ་མས་ལྷ་ལྡན་ནས་གདན་འདྲེན་མཛད། བཟང་གོས་ཀྱི་གདོང་དར། གླེགས་ཤིང་། གླེགས་ཐག ཀུན་དགའ་རྭ་བ་སོགས་གསར་བཟོ་རབ་གནས་དང་བཅས་པར་མཛད་དེ། ཚར་གཅིག་གསུང་སྒྲོགས་དང་བཅས་བཀྲ་ཤིས་ཆོས་སྡེར་སྦྱོར་འཇགས་མཛད། སྟོན་མཇུག་ལྷ་ལྡན་དུ་ཆིབས་བསྐྱོད། རྭ་བ་མཐིལ་དུ་གཏན་ཆགས། རྨོར་ཆེན་ཆོས་ཀྱི་རྒྱལ་པོ་དེ་ཉིད་ཀྱི་ཐུགས་སྲས་དམ་པ་མདོ་སྔགས་རབ་འབྱམས་སྨྲ་བ་འཕགས་སྡེ་མཁན་ཆེན་ངག་དབང་བློ་གསལ་བསྟན་འཛིན་གྱི་དྲུང་ནས།
ཚད་མ་ཀུན་ལས་བཏུས་པ། རྣམ་འགྲེལ། རྣམ་ངེས། རིག་ཐིག གཏན་ཚིགས་ཐིགས་པ། འགྲེལ་རྟག རྒྱུད་གཞན་གྲུབ་པ། རྩོད་རིགས། མངོན་པ་ཀུན་ལས་བཏུས། མཛོད་རྩ།
སོ་ཐར་གྱི་མདོ། མདོ་རྩ། མེ་ཏོག་ཕྲེང་བརྒྱུད། སུམ་བརྒྱ་པ། དེའི་རང་འགྲེལ་འོད་ལྡན། ཀ་རི་ཀ་ལྔ་བཅུ་པ། བསྟན་བཅོས་མངོན་པར་རྟོགས་པའི་རྒྱན། མདོ་སྡེ་རྒྱན། རྒྱུད་བླ་མ། ཆོས་ཉིད་རྣམ་འབྱེད།
དབུས་མཐའ་རྣམ་འབྱེད། དབུ་མ་རྩ་བ་ཤེས་རབ། རིགས་ཚོགས། བསྟོད་ཚོགས། གཏམ་ཚོགས། དབུ་མ་བཞི་བརྒྱ་པ། འཇུག་པ། སྤྱོད་འཇུག བྱང་ས། བསླབ་བཏུས།
མདོ་ཀུན་ལས་བཏུས་པ། སྐྱེས་རབས་སོ་བཞི་པ། བསྐལ་བཟང་གི་སངས་རྒྱས་སྟོང་གི་ཕྱག་འཚལ། སྐྱེས་རབས་དཔག་བསམ་འཁྲི་ཤིང་། ཕར་ཕྱིན་གྱི་འགྲེལ་པ་དོན་གསལ། ཚད་མ་རིག་གཏེར། སྡོམ་གསུམ་རབ་དབྱེ། ཕ་ཆོས། བུ་ཆོས། བཀའ་གདམས་ཐོར་བུ།
རིན་སྤུངས་སྐོར་གསུམ། སུམ་པ་ལོ་ཙཱ་བའི་བློ་སྦྱོང་གི་ཉམས་ཁྲིད། ཀླུ་དབང་གི་རྒྱལ་པོ་ལྷ་ལྔའི་རྗེས་གནང་། གདུགས་དཀར་སྐོར་གྱི་ཡི་གེ་མང་པོའི་ལུང་། དྲི་མེད་རྣམ་པ་གཉིས་ཀྱི་དབང་ལུང་ཚང་མ། རྣམ་རྒྱལ་ལྷ་དགུའི་རྗེས་གནང་ལུང་བཅས། རྡོ་རྗེ་ནག་པོ་ཆེན་པོ་གྱི་ལྗང་ལུགས་ཀྱི་ཆོས་སྐོར་ཚང་མའི་ལུང་། ལྷ་མོ་དུད་སོལ་མའི་རྗེས་གནང་དང་ལུང་ཚང་མ། གསེར་ཆོས་སེངྒེ་སྒྲའི་རྗེས་གནང་ལུང་བཅས། ཚར་ཆེན་རྡོ་རྗེ་འཆང་གིས་མཛད་པའི་ཨོ་རྒྱན་བླ་མའི་རྣལ་འབྱོར་དང་གསོལ་འདེབས་ལེའུ་ཚན་སོགས་དང་།
གནུབས་སྟོན་རིག་འཛིན་ཆེན་པོ་བློ་བཟང་དོན་གྲུབ་ཀྱི་དྲུང་ནས། བྱང་གཏེར་ཐུགས་སྒྲུབ་དྲག་པོ་རྩལ་གྱི་ཆོས་སྐོར་ཕལ་ཆེར་གོང་ས་ལྔ་པའི་གསན་ཡིག་བཞིན་གྱི་ལུང་། སྤུ་བྲག་བླ་ཆེན་ལེགས་པ་དོན་འགྲུབ་ལས་རྨོར་ཆེན་ཆོས་ཀྱི་རྒྱལ་པོའི་དྲུང་ནས་མ་གསན་པའི་འཇིགས་བྱེད་རྭ་ལུགས་ཀྱི་ཡི་གེ་འགའ་ཞིག་གི་ལུང་། བཀའ་འགྱུར་བ་རིན་ཆེན་དམ་ཆོས་ལས། འདུལ་བའི་ལས་ཆོག རྣམ་རྒྱལ་གསེར་མདོག་སོགས་གོང་ས་ལྔ་པའི་བཀའ་འབུམ་ཁ་ཤས། མི་ལ་བཞད་པ་རྡོ་རྗེའི་འགུར་འབུམ། རྣམ་ཐར་སོགས་ཀྱི་ལུང་དང་སྙན་ངག་གི་ཕྱག་ཁྲིད་སོགས་ཞུ་བར་མཛད། སྔ་སོར་ཆོས་སྡེར་དགུ་མཐའ་གསན་སྐབས་སློབ་དཔོན་ཐུགས་ཡུལ་དོགས་པས་འབུལ་མ་ཤེས་པའི་སྐྱོན་གྱིས་མ་མཁྱེན་པར། འདིར་བཀའ་འགྱུར་བའི་བཀའ་ལས།
བརྟག་ཞུ་ཚོར་དབྱངས་འཆར་གྱི་རི་མོ་དེ་གནང་ན་ཁྱད་ཆེ་འོང་ཕེབས་པར། དེ་ལ་དགུ་མཐའ་མི་ཤེས་པ་འདུག་ཞུས་པས། དེ་ལ་དཀའ་ཚེགས་མེད་ཅེས། གོང་དུ་གཅིག་འཕར་བཅུར་འགྱུར་ཏེ། ། ཞེས་སོགས་ཀྱི་རིགས་པས་ནས་འབྲུ་སྤུངས་ནས་བརྡ་སྟོན་ཙམ་མཛད་པས་རི་མོར་མ་ལྟོས་པར་དགུ་མཐའ་ཡོངས་རྫོགས་ཚེགས་མེད་དུ་མཁྱེན་ཅིང་། ཕྱིས་གཞན་ལ་ཕྱག་ཁྲིད་གནང་བའི་ཚེའང་བློ་ལ་འཆར་བདེ་ཞིང་རྟོགས་སླ་བ་ཞིག་བྱུང་བ་ནི། སྐད་ཅིག་གཅིག་ལ་ཆོས་རྣམས་ཐུགས་སུ་ཆུད། ། ཅེས་པ་དེར་སྣང་། སྔ་ལོ་ནས་སྙན་སྦྲོན་གྲུབ་པ་བཞིན་འདི་ལོ་མཁན་ས་སློབ་དཔོན་དུ་ཕབ་པ་དང་བླ་གཞིས་ཆོས་གཞིས་ཚང་མར་རྒྱབ་བསྣོན་གྱི་གཏན་ཚིགས་ཀྱང་ཞུ་བར་མཛད། སྡེ་དགེ་ནས་མི་དབང་ཆེན་པོར་ཡང་སྐྱབས་མགོན་འདི་ཉིད་ཁམས་སུ་ཕེབས་དགོས་ཀྱི་བཀའ་ཁྱབ་དང་འགོ་འདྲེན་རྣམས་ཀྱང་བརྩེ་གཟིགས་དགོས་ཚུལ་ནན་ཏན་ཞུ་བར་མཛད་པས།
མི་དབང་ཆེན་པོ་ནས་ཀྱང་ཅིས་ཀྱང་མདོ་ཁམས་སུ་ཕེབས་དགོས་ཀྱི་བཀའ་གནང་བ་ལྟར་མདོ་སྨད་དུ་ཕེབས་པའི་སྒོ་དོད་དེ། ཡར་ཀླུང་དུ་ཕེབས། བཀྲ་ཤིས་ཆོས་ཀྱི་སྡེར་གསང་ཆེན་འདུས་པའི་ཚོགས་ཀྱིས་རྗེ་བཙུན་ཡིད་བཞིན་འཁོར་ལོའི་སྒོ་ནས་ཞབས་པད་བརྟན་པར་གསོལ་བ་འདེབས་པའི་ཆོ་ག་རྒྱས་པར་མཛད་དོ། ། དེ་དག་གི་དོན་བསྡུ་ན། མདོ་ཁམས་བདེར་བཀོད་དབུས་གཙང་བསྟི་གནས་གཤེགས། ། རྟེན་གསུམ་མཆོད་ཅིང་འདར་གྲོང་གདན་སར་བཞུགས། ། མདོ་སྔགས་རིག་གནས་གསན་ཞིང་ཕན་དགོངས་མཛད། ། གནས་གསར་འཇམ་མགོན་ཐུགས་བསྐྱེད་རྨད་བྱུང་ཡིན། ། ཞེས་སོ། ། དེ་ནས།
ཟླ་བ་དྲུག་པའི་ཉེར་དགུ་གཟའ་ཚེས་ཕུན་སུམ་ཚོགས་པའི་ཉིན་སེར་སྐྱ་མཆོག་དམན་མང་པོས་མདུན་བདར་ཏེ། སླར་ཡང་མདོ་སྨད་ཕྱོགས་ཀྱི་བསྟན་འགྲོའི་དོན་ཆེན་སྒྲུབ་པའི་ཐུགས་བསྐྱེད་རྨད་དུ་བྱུང་བས་ཆིབས་ཀྱི་ཁ་ལོ་བསྒྱུར་རོ། ། དེ་ནུབ་སྒེར་པར་བཞུགས། རིམ་བཞིན་བསམ་ཡས་སུ་བཞུགས། གྲུབ་དབང་བླ་མ་ཀུན་དགའ་ཚུལ་ཁྲིམས་ཞེས་རྨོར་ཆེན་རྡོ་རྗེ་འཆང་གི་ཞལ་སློབ་སྟན་ཐོག་གཅིག་ཏུ་མཁའ་སྤྱོད་མའི་ལྗགས་བསྙེན་ལ་ལོ་བཅོ་ལྔ་བཞུགས་ཤིང་། མེ་རླུང་གི་ནུས་སྟོབས་རྒྱས་པ་སོགས་ཉམས་རྟོགས་ཀྱི་ཡོན་ཏན་བསམ་གྱིས་མི་ཁྱབ་ཅིང་སྐུ་ལུས་ཀྱང་སྨུག་འབེར་རྣལ་འབྱོར་དབང་ཕྱུག་བིརྺ་པ་ལྟ་བུ་ཞིག་བཞུགས་པས་དེ་ཉིད་མཇལ་བ་དང་། གཙུག་ལག་ཁང་ཡོངས་སུ་རྫོགས་པའི་གནས་གཟིགས་དང་མཆོད་འབུལ་རྒྱས་པར་མཛད། ཚེས་གཉིས་ཀྱི་ནུབ་མོ་འོད་གསལ་གྱི་ངང་ལ་ཤེལ་བྲག་གི་རྒྱབ་རི་དང་མཉམ་པའི་གྲུབ་པའི་དབང་ཕྱུག་ཆེན་པོ་ཐང་སྟོང་རྒྱལ་པོའི་སྐུ་ཤིན་ཏུ་ཆེ་ཞིང་བརྗིད་པ་ཞིག་ཞལ་གཟིགས་ཤིང་། དེའི་སྐུའི་ཆ་ཐམས་ཅད་ལ་ནུ་འབུར་ཤིན་ཏུ་མང་བར་འགྲོ་བ་དུ་མས་ནུ་བ་བཞིན་རྗེ་དེ་ཉིད་ཀྱིས་ཀྱང་སྐུ་གཡོན་གྱི་ནུ་མ་བཞོས་པས་གྲུབ་དབང་དེའི་ཞལ་ནས། ཁྱེད་ཀྱི་སྐུ་ཚེའི་ཚད་ལྔ་བཅུ་ང་བདུན་ཡིན།
ལམ་འབྲས་ཚར་བདུན་གསུངས་ཤིག་དང་བསྟན་འགྲོ་ལ་ཕན་ཐོགས་པར་འགྱུར་རོ། ། ཞེས་དང་། རབ་བྱུང་གི་བསླབ་པ་བྱང་སྒོ་སེམས་བསྐྱེད་གླིང་གི་གཙོ་བོ་མ་ཆགས་པདྨ་ཅན་ལ་ཕུལ་ཏེ་རབ་ཏུ་བྱུང་བའི་རྟགས་རྣམས་བོར་ནས་རྣལ་འབྱོར་སྤྱོད་པའི་ཆ་བྱད་བཟུང་ན་སྐུ་ཚེ་མཛད་ཕྲིན་མཐའ་རྒྱས་སུ་འགྲོ་ཚུལ་སོགས་དང་། དེ་ལྟར་མ་བྱུང་ན་ལོ་གསུམ་ནས་སྐུ་ཚེའི་བར་ཆད་དུ་འགྲོ་ཚུལ་གྱི་ལུང་བསྟན་ཤིན་ཏུ་མང་བ་དང་། ནི་གུ་མའང་འདིར་ཡོད་གསུངས། གཟིགས་པས་ཡུམ་དྲུང་གི་སྐུ་རྒྱན་སོགས་ཇི་ལྟ་བ་གསལ་བར་གཟིགས། རྗེ་དེ་ཉིད་ཀྱི་བཀའ་ལས། ཕྱི་ནུབ་བླ་མ་མཁའ་འགྲོ་ཡི། ། ལུང་བསྟན་ཡིད་ཆེས་དུ་མ་བྱུང་། ། ཞེས་གསུངས་པ་ལྟར།
ནི་གུ་མ་དེས་ཀྱང་ལུང་བསྟན་ཤིན་ཏུ་མང་བར་མཛད་དམ་སྙམ་ཡང་། སྐྱབས་མགོན་དམ་པ་འདི་ཉིད་སྦ་བ་ཁོ་ན་ལྷུར་མཛད་གཤིས་བསྙེལ་ཐོ་ཙམ་ཡང་མི་སྣང་ཞིང་། ཞལ་སློབ་ཀྱི་གསུང་རྒྱུན་འདྲའང་མ་ཐོས། དེ་ལྟར་ལུང་བསྟན་གྱི་དོན་ལྟར་མཛད་ན་སྐུ་འདི་ཉིད་ཀྱི་སྐུ་ཚེ་སོགས་ཀྱང་མཐར་འཁྱོལ་དང་། མཛད་ཕྲིན་གོང་འཕེལ་དུ་འགྱུར་བར་མ་ཟད། ས་ལམ་གྱི་ཡོན་ཏན་སྐད་ཅིག་ཙམ་གྱིས་རྫོགས་པ་སོགས་དགོས་པ་མཆོག་ཏུ་ཆེའང་། ཚུར་མཐོང་གི་སྐྱེ་བོ་རྣམས་ཡ་ག་དང་སྒྲོ་སྐུར་གྱི་ཡུལ་དམ་པ་ལ་སྨད་པའི་ཉེས་པ་ཆེན་པོ་གསོག་པར་དགོངས་ནས། བདག་པས་གཞན་གཅེས་ཀྱི་ཐུགས་རླབས་ཆེན་བསྐྱེད་དེ་རྟེན་འབྲེལ་གྱི་སྣ་སེལ་དུ་སྣམ་སྦྱར་དང་ལྷུང་བཟེད་བྱང་སྒོ་སེམས་བསྐྱེད་གླིང་དུ་འབུལ་བ་དང་། སྐུ་ཆོས་སོགས་རབ་བྱུང་ཆས་འགའ་ཞིག་རབ་བྱུང་གྲྭ་ཚང་གི་ཚོགས་སུ་སྤོང་ཐག་དང་། ཁ་བཏགས་ཞིག་རྣལ་འབྱོར་སྤྱོད་པའི་དོད་དུ་སྐུ་ལ་དཀྲི་བར་མཛད་དོ། །
གྲུབ་ཐོབ་ཆེན་པོའི་ལུང་བསྟན་འདི་གནས་གསར་བའི་སྐུ་བརྒྱུད། གངས་ལྗོངས་བདེ་ཐབས་སུ་ཡུན་རིང་གནས་པ་ཞིག་བྱུང་ན་ད་དུང་མཁས་གྲུབ་ཀྱི་ཕྲེང་བ་ཟམ་མ་ཆད་པར་བྱོན་ནས་རྒྱལ་བསྟན་སྤྱི་དང་། བྱེ་བྲག་ས་རྙིང་གི་བསྟན་པ་ལ་ཤིན་ཏུ་ཁྱད་ཆེ་བར་འོང་ཡོད་འདུག་ཀྱང་། སྤྱི་བྱེ་བྲག་གི་གདུལ་བྱའི་བསོད་ནམས་ཀྱི་སྐལ་བ་དེར་བས་སོ། ། ཚེས་གསུམ་ཉིན་གནས་སྲུང་ཆོས་སྐྱོང་ཆེན་པོ་ཁོག་ཏུ་རློམ་པར་མཇལ་ཕྲད་མཛད་པར་གྲུབ་ཐོབ་ཆེན་པོའི་ལུང་བསྟན་གྱི་དགོངས་པ་ལྟར་རྟེན་གཞི་འདུལ་བར་འཚུབས་ཀྱང་། སྐྱབས་མགོན་དམ་པ་འདི་ཉིད་ཀྱི་ཐུགས་བསྐྱེད་རླབས་པོ་ཆེ་ལ་ཆོས་སྐྱོང་ཡང་རྗེས་སུ་ཡི་རངས་ཏེ། རྟེན་གཞིར་འཚུབས་ཀྱང་རྟེན་གསར་ལོས་ཡོང་སྟེ། ། ད་ལྟའི་ལྷག་བསམ་རླབས་ཆེན་སྐྱོང་བ་དང་། ། ཞེས་སོགས་ཀྱི་བསྔགས་བརྗོད་དབུགས་དབྱུང་དང་། ལྷ་རྫས་སྲིད་དུ་རིང་བ་དབུ་སྡོམ་དང་བཅས་པ་ཕུལ་ཞིང་བླང་དོར་གྱི་ལུང་བསྟན་མང་པོ་དང་།
གཞིས་བྱེས་ཀུན་ཏུ་མི་འབྲལ་བར་བཀའི་ཕྲིན་ལས་སྒྲུབ་པར་ཞལ་གྱིས་འཆེས། རབ་བྱུང་གྲྭ་ཚང་གི་མཁན་སློབ་འདུས་ཚོགས་དང་བཅས་པས་ཚེ་དཔག་མེད་ལྷ་དགུའི་སྒོ་ནས་ཞབས་བརྟན་གྱི་གསུང་ཆོག་དང་འབྲེལ་བའི་འབུལ་ནོད་ཀྱང་གཟབས་རྒྱས་མཛད། དེ་ནས་ལྷ་ལྡན་དུ་ཆོས་སྐྱོང་གི་ལུང་བཞིན་ཇོ་ཤཱཀ་རྣམ་གཉིས་སོགས་དང་། འབྲས་སྤུངས་སྔགས་ཁང་། གནས་ཆུང་ལྕོག་རྣམས་ལ་མཆོད་འབུལ་ཕྲིན་བཅོལ་རྣམས་དང་། གོང་ས་མཆོད་ཡོན་གྱི་མཇལ་ཕྱག་སོགས་མཛད། ཆོས་སྡེའི་ལམ་ཐོག་སྐོར་གྱི་བཀའ་ཤོག་ཅིག་ཞུ་བར་གནང་རྒྱུར། མི་དབང་ནས་སྡེ་དགེ་བསྟན་པ་ཚེ་རིང་དང་ངེད་གཉིས་མ་མཐོང་བའི་གྲོགས་པོ་བྱས་ཤིང་། ངེད་ཕོ་ལྷ་ཐའི་ཇིའི་བྱ་བ་ལ་ཡིན་པར་འཛིན་པ་བསྟན་པ་ཚེ་རིང་མ་གཏོགས་མ་བྱུང་བས་སྙིང་ཉེ་གཤིས་བླ་མ་ཁམས་ནས་ཕེབས་འཕྲལ་ལ་ཡང་བསྐྱར་ཕེབས་དགོས་ཨུ་ཚུགས་ཞུས་པས་ཐུགས་མི་མཉེས་པ་བྱུང་མེད་དམ་ཞེས་གསུངས་པར། དམ་པ་དེ་ཉིད་ཀྱི་ཁོ་བོ་ལ་བསམ་རྒྱུ་བསྟན་འགྲོའི་དོན་ལས་མེད་གཤིས་སྡེ་དགོན་འདི་ཚོ་ཉམས་ཉེས་ཀྱི་དོགས་པ་ཙམ་ལས།
གཞན་མ་འགྲོ་དོན་ཕྲིན་ལས་སྐྱོང་བར་འགྲོ་རྒྱུར་མི་དགའ་བ་ག་ལ་འོང་ཞེས་ཞུ་བར་གནང་བར། དགོན་པ་རྣམས་ནས་གནས་ཚུལ་རྒྱུ་མཚན་བྱུང་ཕྱིན་འགོ་འདྲེན་ཡང་དག་བྱེད་ཅེས་ཞལ་གྱིས་བཞེས་ཤིང་། ད་ལམ་བཀའ་ཤོག་ཀྱང་ཤེ་བམ་རང་འབུལ་གསུངས་ནས་གནང་ཞིང་། མཇུག་ཏུ་འོང་འགོ་འདྲེན་ཡང་དག་གནང་འདུག བྱང་ལམ་བརྒྱུད་དེ་ར་སྒྲེང་གི་གནས་གཟིགས་སོགས་མཛད། ཆོས་སྐྱོང་གི་ལུང་དུ། ཡང་གཅིག་མི་མངོན་དབྱིངས་ནས་བྱ་ར་བྱས། ། བདུན་པའི་མཇུག་དང་བརྒྱད་པའི་འགོ་ཞིག་ལ། ། ལུང་པ་ཆུ་གསུམ་འཛོམས་པའི་གནས་གཅིག་ཏུ། ། ངེས་པར་འཚུབས་པས་པེ་ཧར་རྒྱལ་པོ་གསོལ། །
ཆུ་གསུམ་འཛོམས་པའི་རི་ཡི་ཤར་ཕྱོགས་སུ། ། ཤིང་ནགས་འཚུབས་ཅིང་འདྲེ་ངན་གནས་པའི་ས། ། བྲག་རི་བྱ་རོག་འདྲ་བ་ལྔ་ཡོད་པར། ། སོ་སོའི་ཅོད་པཎ་ལོ་གྲངས་བཙུགས་ན་བཟང་། ། ཞེས་གསུངས་པར། ཤར་ཆུ་ཁ་ཟེར་བ་དེར་རི་ཆུ་ཤིང་སོགས་ཇི་ལྟ་བ་བཞིན་འདུག་པར། ལུང་པའི་ཕུར་སེར་བ་ཆེན་པོ་བབས་པས་ཆུ་གློ་བུར་དུ་རྒྱས་ཏེ་རབ་ལ་ཕེབས་མི་ཐུབ་པ་ཙམ་བྱུང་བར། གསོལ་མཆོད་རྣམས་རྒྱས་པར་མཛད་པས་བྲག་རིའི་རྩེར་བྱ་རོག་ཅིག་བབས་པས་སྐད་དྲག་པོ་འབྱིན་པ་དང་ཆུ་འཕྲལ་དུ་བྲི་སྟེ་ཕེབས་རབ་ཤིན་ཏུ་བདེ། ཆུ་འགྲམ་དུ་སྡེ་དགེ་ཚོང་དཔོན་གྱི་ལག་དོ་ཆུ་ཐིག་ཟེར་བ་སྟེང་གྲིབ་ཀྱི་རྣམ་པས་འདས་པ་སོགས་འཚུབས་ཉམས་ཆེའང་སྐྱབས་མགོན་རྡོ་རྗེ་འཆང་དཔོན་གཡོག་ཚང་མར་ཉེས་སྐྱོན་མེད་པར་བདེ་བར་ཕེབས་པ་བླ་མ་ཆོས་སྲུང་གི་ཆེ་བར་མངོན། ཁྲ་བོ་ཐང་དུ་ཕེབས་བསུ་བ་གཉེར་ཆེན་ལྷ་བུ་ཚེ་རིང་དཔོན་གཡོག་ཆིབས་རྐྱང་པོ་ཤིན་ཏུ་བཟང་བ་དང་བཅས་པར་འབྱོར།
སྐུ་ཞོར་དུ་ལྷ་ཁང་གསར་པའི་རབ་གནས་གནང་དགོས་ཚུལ་གསུངས། དེ་ནས་སྡེ་དགེའི་བཀའ་བཞིན་འབྲི་ཆུ་རྒྱུད་དུ་དུང་མཐའ་དགོན་གྱི་ལྷ་ཁང་གསར་བཞེངས་ལ་རབ་ཏུ་གནས་པ་རྒྱས་པར་མཛད་དེ། ས་སྐྱོང་ཆེན་པོས་བསུ་བའི་བཀོད་པ་ཕུན་སུམ་ཚོགས་པ་དང་བཅས་ཏེ་ལུགས་གཉིས་ཀྱི་འདུན་ས་ཕོ་བྲང་ཆེན་པོ་དངུལ་མདའ་ལྷུན་གྲུབ་སྟེང་དུ་ཕྱགས་ཕེབས། དེ་ཉིན་རང་ཆོས་རྒྱལ་ཆེན་པོ་དེ་ཉིད་དང་མཇལ་ཕྲད་མཛད་དེ། རྒྱལ་ཡུམ་རྡོ་རྗེ་བཙུན་མོའི་སྣང་བརྙན་ལི་མ་ཁྱད་འཕགས་དང་། ཞལ་དཀར། ཁྲི་རྡོ། ཡུལ་བབས་དང་མཐུན་པའི་སྣམ་ཐེར་སོགས་ལེགས་མཇལ་འབུལ་ནོད་རྒྱས་པར་མཛད་དེ། ཆོས་རྒྱལ་དེ་ཉིད་ཐུགས་དགྱེས་པའི་རྩེར་སོན་ནོ། ། ས་སྐྱོང་མཆོག་ནས་ཀྱང་ཕེབས་ལམ་དུ་བདེ་བར་ཕེབས་པའི་ལེགས་འབུལ་རྒྱས་ཤིང་སྤུས་དག་པར་མཛད།
སྡེ་དགེ་ཆོས་རྒྱལ་དེ་ཉིད་སྔོན་གྱི་བག་ཆགས་སད་པ་ལྟ་བུའི་རྡོ་རྗེ་འཇིགས་བྱེད་རྭ་ལུགས་ཐུན་མོང་མ་ཡིན་པ་འདིའི་བསྙེན་པས་ཐུགས་འཕྲོགས་ཏེ་གྲྭ་ཚང་ལ་ཆོག་གྲྭ་འཛུགས་པ་དང་། སྡེ་དགེ་ཉིད་ནས་ཀྱང་བཀའ་དབང་གསན་པའི་སྟ་གོན་གྱི་ནུབ་ས་སྐྱོང་ཆེན་པོའི་མནལ་ལམ་དུ་མ་ཧེ་འདྲ་བའི་སེམས་ཅན་ཞིག་གིས་རྒྱབ་ཏུ་ཁྱེར་ནས་འདམ་རྫབ་མང་པོ་བརྒལ་ཏེ་ནེའུ་གསེང་མེ་ཏོག་དང་བཅས་པའི་གནས་ཤིག་ཏུ་ཕེབས་པའི་མནལ་ལྟས་ཀྱིས་ཐུགས་དད་ཆེར་གཡོས་ཏེ་དབང་བརྒྱ་གསན་བཞེད་བཅས་ལ་དེ་ཁའི་སྙན་གསན་གནང་བ་བཞིན་ཞལ་གྱིས་བཞེས་ཤིང་། བསམ་ཡས་ཆོས་སྐྱོང་ཆེན་པོས། འབྲས་སྤུངས་སྔགས་ཁང་མཆོད་འབུལ་ངོས་ཀྱིས་མཛོད་གསུང་བ་འཇིགས་བྱེད་ཀྱི་འགྲོ་དོན་འབྱུང་བར་དགོངས་པ་ཡིན་སྣང་ངོ་། ། དེར་ཟབ་ཆོས་ཉེར་མཁོ་ཁ་ཤས་དང་། དེ་ནས་འཇིགས་བྱེད་དབང་བརྒྱ་འཛུགས་པ་གནང་སྟེ། འདི་ལོ་ལྔ་བཅུ་ཙམ་རྫོགས་མཚམས་སུ། སྦྲུལ་ལོའི་འགོ་ནས་བཟུང་ས་སྐྱོང་ཆེན་པོས་ཙནྡན་དཀར་དམར་ལས་གྲུབ་པའི་བདེ་བར་གཤེགས་པའི་མཆོད་རྟེན་བརྒྱད་དཔངས་ཚད་ཐོག་སོ་ཕྱེད་གཉིས་ཙམ་ཤིན་ཏུ་སྤུས་གཙང་བ་བཞེངས་པར་མཛད་པའི་གཟུངས་དང་བཟོ་བཀོད་སོགས་དང་བར་རྣམས་སུ་དཔོན་བློན་སོ་སོའི་དགོངས་བཞེད་ལྟར་ཆོས་བཀའ་ཡང་མང་དུ་འབུལ་བར་མཛད། བཟོ་རྣམས་ཕལ་ཆེར་གྲུབ་ནས་ཟླ་བ་དྲུག་པའི་ཚེས་བཞི་ལ་ས་ཆོག་དང་། བདུན་ནས་གཟུངས་འབུལ་གྱི་དབུ་འཛུགས་པ་གནང་སྟེ།
དྲི་མེད་རྣམ་གཉིས་ཀྱི་སྒྲུབ་མཆོད་ཤིན་ཏུ་རྒྱས་པ་དང་། ཆོས་རྒྱལ་དཔོན་བློན་རྣམས་ལ་རིགས་གཏད་ཀྱང་མཛད་ཅིང་། གཟུངས་འབུལ་གྱི་རིམ་པ་རྣམས་སྐྱབས་མགོན་མཆོག་ཁོ་ནས་སྐུ་ངལ་དུབ་ཁྱད་དུ་བསད་དེ་འབུལ་ཚུལ་གོ་རིམ་མ་འཁྲུགས་ཤིང་ཕྱག་འཚགས་དམ་པ་སོགས་དང་། རྡོར་དཀར་སོགས་བརྒྱུད་ལྡན་གོང་མའི་ཕྱག་བཞེས་ཕྲ་མོ་ཚུན་ཆད་ཀྱང་མ་ཉམས་པར་ཕྱིས་ཀྱི་མིག་ལྟོས་ལ་ཕན་ངེས་ཤེས་པ་མཛད་པས་ཆོས་ཀྱི་རྒྱལ་པོ་དེ་ཉིད་ནི་དབང་རྣོན་ཆོས་རྗེས་འབྲང་བ་ལས་ཅལ་སྒྲོག་གི་བརྟུལ་ཞུགས་མི་འཛིན་པས་བྱས་པ་དོན་ལྡན་དུ་སོང་ཞེས་ཐུགས་ཤིན་ཏུ་ཚིམ་པར་གྱུར་ཏོ། ། སྟོན་མཇུག་ནས་བཟུང་འཇིགས་བྱེད་དབང་བརྒྱའི་འཕྲོས་དང་། ཚེ་དཔག་དབང་བརྒྱ་སོགས་འབུལ་བ་གནང་། རྟ་ལོ་ཟླ་བ་གཉིས་པའི་ནང་དུ་ཆོས་རྒྱལ་བསྟན་པ་ཚེ་རིང་སྐུ་ཁམས་ཅུང་ཟད་ལྟེམ་པར། དམར་ཆེན་གཏོར་ཟློག་སོགས་སྐུ་རིམ་རྒྱུན་མི་ཆད་དང་། སྔོན་ནས་བཞེངས་གནང་གི་བདེ་གཤེགས་མཆོད་རྟེན་བརྒྱད་དང་སྐུ་ཚད་མཉམ་ཞིང་སྐུ་རྒྱུ་ཞེ་མཚུངས་ཀྱི་རྣམ་རྒྱལ་མཆོད་རྟེན་གཅིག་གསར་བཞེངས་དང་། འདི་རྣམས་ལ་རབ་གནས་སྐབས་སུ་ཆོས་རྒྱལ་དེ་ཉིད་མྱུར་དུ་ཞི་བར་གཤེགས་པའི་མི་དགེ་བའི་ལྟས་སུ་མི་ངེས་སྣ་ཚོགས་ཤིག་བྱུང་འདུག་ཀྱང་།
གནས་ལུགས་བཤད་ན་སྐུར་བའི་རྒྱུར་མཆིས་སོ། ། དེར་དཀོན་མཆོག་སྤྱི་འདུས་ཀྱི་དབང་སོགས་འབུལ་བ་གནང་། ལོ་དེའི་ཟླ་བ་དྲུག་པའི་ཚེས་གསུམ་ལ་ས་སྐྱོང་དེ་ཉིད་སྐུ་ཞི་བར་གཤེགས་པའི་ཐུགས་དམ་གསལ་འདེབས། སྦྱིན་སྲེག ཞེ་དགུ་འཛིན་པ། རུས་ཆོག སཱཙྪ་ཞེས་བོད་སྐད་དམ་པའི་གཟུགས་ཏེ་སཱ་ཚ་དང་ཚ་ཚ་སོགས་སྒྲ་ཉམས་པ་ཡིན་ཞེས་མཁས་པ་རྣམས་གསུང་། གང་ལྟར་ཚཱ་ཆོག གདུང་ཁང་། དངུལ་གདུང་གི་ཞལ་བཀོད།
གཟུངས་དང་རབ་གནས་རྣམས་མཛད་ཅིང་། ཆོས་རྒྱལ་དེ་ཉིད་ཀྱི་དགོངས་བཞེད་ལྟར་ལྕགས་ར་བསམ་འགྲུབ་རྩེ་དང་། རྨད་ཤོད་རྫོང་གསར་དགོན་གཉིས་སུ་སོ་སོར་འདུས་པ་ཉིས་བརྒྱ་བརྒལ་བ་ལ་རྡོ་རྗེ་འཇིགས་བྱེད་རྭ་ལུགས་ཐུན་མོང་མ་ཡིན་པའི་དབང་དང་ལུང་། ཕྱག་ལེན་གྱི་བསླབ་སྦྱོང་སོགས་ཡང་དག་དང་། དགོན་སོ་སོར་གྲྭ་པ་བདུན་ཅུ་སྐོར་རེས་རྭ་ཆེན་གྱི་མངོན་རྟོགས། ཚར་ཆེན་ཡབ་སྲས་གཉིས་ཀྱིས་མཛད་པའི་བརྒྱུད་འདེབས། དཀྱིལ་ཆོག ལྷན་ཐབས་དང་བཅས་པ་བློ་འཛིན་གནང་བའི་སྒྲུབ་མཆོད་ཚར་ལུགས་ཀྱི་ཕྱག་ལེན་ཇི་ལྟ་བ་བཞིན་འཛུགས་པ་དང་། དེ་བར་བུམ་འཛིན་དུ་ཕེབས། སྒྲུབ་མཆོད་འཛུགས་ཉེའི་སྐབས་དགོན་ཆེན་ནས་རྨད་ཤོད་ཀྱི་བར་ལ་གླང་གི་སྐད་འདྲ་བ་ཡང་ཡང་སྒྲོགས་པ་ཀུན་གྱིས་ཐོས་པ་བྱུང་ཞེས་རྨད་ཤོད་བླ་མ་ཡོན་ཏན་རྒྱ་མཚོ་ནས་གླེང་།
བསམ་ཡས་ཆོས་སྐྱོང་གི་ལུང་དུ། མཐའ་བཞིའི་ཡུལ་དུ་ལུག་རྟ་གང་རིགས་སུ། ། ངེས་པར་བསྡུ་བའི་རྟེན་འབྲེལ་ཆེ་ན་ཡང་། ། ཞེས་སོགས་གསུངས་པའི་ལུང་གསལ་གྱི་ཞབས་བརྟན་སྐུ་རིམ་རྣམས་བསྒྲུབས་ཟིན་ཀྱང་། སྐུ་ཉེན་དོགས་ཆེ་བར་སྦྲུལ་ལོ་དང་རྟ་ལོ་གཉིས་སུའང་། ཚེ་ཆོག་སྟོང་ཚར་དྲུག་ཙམ་དང་། སྒྲོལ་ཤེར། བསམ་པ་ལྷུན་གྲུབ་མ་སོགས་ཁྲི་ཕྲག་མང་པོ། ཆོས་སྲུང་ལ་བསྐང་བ་སོགས་སྐུ་རིམ་མང་དུ་མཛད། ལུག་ལོར་ལྷུན་གྲུབ་སྟེང་དུ་མངའ་ཞབས་ལ་འགྲིམས་རྒྱུའི་བུམ་གཏེར་མང་པོ་སྒྲུབ་གནང་ལ་ཚུར་མཐོང་གི་སྣང་ངོར་སྐུ་འཁྲུགས་ལྟ་བུའི་སྐུ་ལྟེམ་བབས་ཤིན་ཏུ་ལྕི་བར།
ཞབས་བརྟན་སྐུ་རིམ་དུ་སྡེ་དགེའི་མངའ་ཞབས་ཀྱི་དགོན་པ་ཡོངས་སུ་རྫོགས་པར་སོ་སོའི་ལུགས་མཐུན་གྱི་ཞལ་འདོན། སྒྲོལ་མ། ཤེར་སྙིང་། བསམ་པ་ལྷུན་གྲུབ་མ་སོགས་ཁྲི་ཚར་མང་པོ། ཚེ་ཆོག་སྟོང་རྩ་གསུམ། རྣམ་རྒྱལ་སྟོང་རྩ། མ་ཎི་དང་སིདྡྷི་དུང་ཕྱུར། བཀའ་འགྱུར་རིན་པོ་ཆེ་ཚར་གཅིག བརྒྱད་སྟོང་པ་བརྒྱ་ཕྲག་ཏུ་ཉེ་བ། གཞན་ཡང་ཆོས་སྲུང་གི་བསྐང་བ་སོགས་ལ་ཁྱོན་ཇ་རྐྱང་དུ་བསྒྲིགས་ན་ཇ་བག་སུམ་བརྒྱར་ཉེ་བ་སོང་ཞིང་།
ཞབས་བརྟན་ཐོག་ཏུ་བཀའ་འགྱུར་རིན་པོ་ཆེ་ཚར་གཅིག་དང་། འབུམ་ཚར་གཉིས། ས་སྐྱ་བཀའ་འབུམ་ཚར་གཅིག་བཅས་སྤར་འདེབས་ཞུ་བར་མཛད་པར་ཇ་འཁོར་དྲུག་བརྒྱ་དང་དགུ་བཅུ་གོ་དགུ་དགོས་པར། ཇ། ནས། རྟ། མཛོ་ཕོ་མོ། འབྲི་གཡག་སོགས་སོང་འདུག་ཅིང་། སྨན་པའང་སྡེ་དགེའི་ཐུགས་རྗེར་ཕུན་སུམ་ཚོགས་པ་དང་། མཛོད་པ་ནས་ཀྱང་ཕྱག་རྫས་གང་ཡོད་ཕོངས་མེད་ལྟ་བུའི་སྐུ་སྟོབས་ལ་དཔག་པའི་སྐུ་རིམ་ཞབས་བརྟན་རྒྱ་ཆེ་གནད་འགྲོར་ཞུས་ཤིང་།
གཙོ་ཆེར་སྐྱབས་མགོན་རྡོ་རྗེ་འཆང་འདི་ཉིད་ཀྱི་ཐུགས་བསྐྱེད་རྨད་དུ་བྱུང་བ་བཅས་སྐུ་ཁམས་ཀྱང་རིམ་དྭངས་ཀྱི་ཚུལ་བཞེས། དྲག་པོ་ཞེས་པ་ལྕགས་སྤྲེལ་ལོ་དགུང་ཀེག་ལའང་ཞབས་བརྟན་དུ་རྣམ་རྒྱལ་མ། ཚེ་དཔག་མེད། སྒྲོལ་མ། ཤེར་སྙིང་། བསམ་པ་ལྷུན་གྲུབ་མ། ལེའུ་བདུན་མ། མ་ཎི། སིདྡྷི། ཆོས་སྲུང་གི་བསྐང་བ་སོགས་ཤིན་ཏུ་རྒྱ་ཆེ་བ་དང་།
ཀཿཐོག་གཙུག་ལག་ཁང་གི་ཞིག་གསོའི་ཐེབས་སུ་ནས་ཁལ་ཉིས་བརྒྱ་སྩལ། སྤྲེལ་ལོར་བཀྲ་ཤིས་ལྟེམས་སུ་གདན་དྲངས་ཏེ་དཔོན་མོར་སྲས་མེད་པར་སྲིད་སྤེལ་གྱི་ཐབས་རིམ་དང་ཆོས་བཀའ་ཤིན་ཏུ་མང་བ་སྩལ་བས་སྲས་ཀྱང་འཁོར་ཞིང་བྱིན་རླབས་སོགས་ལ་ཡུན་རིང་བཞུགས། དེ་ནས་འཛོམ་ཐོག་རྒྱལ་པོའི་ཕོ་བྲང་ཆེན་པོར་ཡུམ་སྲས་རྣམས་ནས་བདེ་བར་གཤེགས་པའི་མཆོད་རྟེན་བརྒྱད་དང་། གུར་ཞལ་ལྕམ་དྲལ་གྱི་མགོན་ཁང་སོགས་རྟེན་གསུམ་མང་དུ་བཞེངས་གནང་གི་གཟུངས་རབ་གནས་སོགས་ཐུན་མོང་དང་ཐུན་མོང་མ་ཡིན་པ་རྒྱས་པ་དང་། ཡུམ་སྲས་དཔོན་བློན་རྣམས་ལ་དྲི་མེད་ཀྱི་དབང་སོགས་ཟབ་ཆོས་ཀྱང་ཅི་རིགས་སྩལ་ཞིང་། ངོར་པའི་ཆོས་རྗེ་བསྟན་འཛིན་ཕུན་ཚོགས་ཀྱི་དྲུང་ནས། རིགས་གསུམ་སྤྱི། ཁྲོས་ནག་ལྷ་ལྔ། གུར་རིགས་བསྡུས། སམྤུ་ཊི།
མི་འཁྲུགས་པ་དངོས་སྟ་དང་འབྲེལ་བ་རྣམས་ཀྱི་དབང་དང་། རྡོ་རྗེ་འཆང་དབང་ཀུན་དགའ་བཟང་པོ་དང་། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་བཀའ་འབུམ། འཇམ་མགོན་ཨ་མེས་ཞབས་ཀྱིས་མཛད་པའི་མགོན་པོའི་ཆོས་འབྱུང་གི་ལུང་སོགས་གསན་ནོ། ། དེ་དག་གི་དོན་བསྡུ་ན། སླར་ཡང་མདོ་ཁམས་ཕེབས་ཚེ་བླ་མ་ལྷས། ། ལུང་བསྟན་སྲུང་མས་ལས་སྒྲུབ་ཆོས་སྐུའི་རྟེན། ། བཞེངས་སོགས་མ་ལུས་གདུལ་བྱའི་རེ་བ་བསྐང་། ། གནས་གསར་འཇམ་མགོན་བསླུ་མེད་ཐུགས་རྗེ་ཡིན། ། ཞེས་སོ། །
དེ་ནས་མདོ་སྨད་ཕྱོགས་ཀྱི་གདུལ་བྱའི་དོན་རྣམས་གྲུབ་ནས་དབུས་སུ་ཕེབས་པར་བཞེད་པ་ན། སྡེ་དགེ་བླ་ཆེན་ཕུན་ཚོགས་བསྟན་པས་ཕེབས་རྫོང་དངོས་འབུལ་སྤོམ་མཐོ་བ་དང་། གཞན་ཡང་ཞལ་སློབ་བློན་འབངས་དད་ལྡན་ཀུན་གྱིས་སོ་སོའི་འབྱོར་བསྟུན་གྱི་དགེ་ཚོགས་སྤེལ་ཕྱིར་འབུལ་ནོད་གཟབས་རྒྱས་དང་། སྡེ་དགེའི་སྐུ་ཚབ་ཆེད་མངགས་དང་བཅས་ཏེ་བྱ་ལོ་ཟླ་བ་བདུན་པའི་ནང་དུ་དབུས་གཙང་ཕྱོགས་སུ་ཆིབས་ཁ་བསྐྱོད་དེ་བྱང་ལམ་བརྒྱུད་ནས་ཕྱགས་ཕེབས། སྒྲུབ་རྒྱུད་ཀྱི་གདན་ས་དཔལ་ལྡན་སྟག་ལུང་གི་གནས་རྟེན་རྣམས་ལ་མཆོད་འབུལ་སྨོན་ལམ་མཛད། ནཱ་ལེནྡྲ་ནས་བཅོ་བརྒྱད་ཆོས་ཀྱི་རྗེ་དང་ཁམས་ཚན་མི་སྣ་སོགས་ཀྱིས་ཕེབས་བསུ་དང་བཅས་ཏེ་བཅོ་བརྒྱད་བླ་བྲང་དུ་ཕེབས། གཞིས་ལེན་བསྙེན་བཀུར་རྒྱས་པར་མཛད་དེ་གདུང་བརྒྱུད་རིན་པོ་ཆེས་ཆོས་བཀའ་གསན་བཞེད་ཀྱི་སྙན་གསན་འབུལ་བ་གནང་བར་ཞལ་གྱིས་བཞེས། གནས་གཟིགས་རྣམས་མཛད་དེ་ལྷ་ལྡན་དུ་ཕེབས་ཅིང་། གོང་ས་མཆོད་ཡོན་གྱི་མཇལ་ཕྱག་ལ་དངོས་འབུལ་སྤོམ་མཐོ་བ་དང་། སྡེ་དགེ་ཆོས་ཀྱི་རྒྱལ་པོ་བསྟན་པ་ཚེ་རིང་གི་དགོངས་རྫོགས་སུ་ཆེད་དམིགས་ཀྱིས་ཇོ་བོའི་སྐུ་མདུན་དུ་སྟོང་མཆོད་དང་།
རྩེ་ཤོད་ར་མོ་ཆེ་སོགས་སུ་མཆོད་འབུལ་དང་གསེར་ཆབ་སོགས་གཟབས་རྒྱས་མཛད། དེ་སྐབས་ཙམ་ལ་ཡིན་ནམ། རྗེ་འདིས་ལྷ་ལྡན་དུ་སྐུ་བསྙུན་ཚུལ་བཞེས་སྐབས་ཤིག་དགའ་ལྡན་ཕུན་ཚོགས་གླིང་ནས་ཡིན་པའི་ལྕགས་ཟམ་པ་བློ་བཟང་དཔལ་གྲུབ་ཅེས་གྲུབ་དབང་ཐང་སྟོང་རྒྱལ་པོའི་རྣམ་སྤྲུལ་དུ་ཞལ་གྱིས་བཞེས་པ་ཞིག་ཡོད་པ་འདི་ལྷ་སར་ཕེབས་པ་དང་འགྲིགས་པས། རྐྱེན་སེལ་ལ་གདན་འདྲེན་ཞུ་བར་མཛད་པས། དེ་འཕྲལ་ཆིབས་བརྒྱུགས་ཀྱིས་བྱོན་ཏེ་སྤྱན་འདྲེན་པ་རྗེས་སུ་ལུས། སྐུ་མདུན་དུ་ཕེབས་མ་ཁད་སྐུ་རྒྱབ་ཕྲེད་ཁུག་ནས་ཤིང་གི་ཚེ་བུམ་བཏོན་ཏེ་སྐོག་ཐག་སྐོག་ཐག་ཅེས་དབུ་ཐོག་ཏུ་འབུལ་བར་མཛད་པས་བསྙུན་ལས་གྲོལ་ཞིང་། སྒྲུབ་ཐབས་རིན་འབྱུང་གསན་པའི་སྙན་སྦྲོན་ཀྱང་བཀའ་དྲིན་བསྐྱངས། སྡེ་པ་སྤོ་རྭ་བ་ངག་དབང་བསྟན་འཛིན་ཕུན་ཚོགས་སོགས་ལ་མཁའ་སྤྱོད་མའི་ཆོས་སྐོར་ཅི་རིགས་པ་གནང་སྟེ་མི་རིང་བར་ཡར་ཀླུང་དུ་ཆིབས་བསྒྱུར། རྡོ་རྗེའི་ཆོས་སྲུང་རྣམས་ལ་གཏང་རག་དང་། འདུས་སྡེ་སྤྱི་ལ་བཟང་གོས་ཀྱི་བླ་བྲེ་སོགས་ཀྱི་སྤྱི་འབུལ་དང་།
ཇ་དངུལ་མཛོ་སོགས་ཀྱི་འགྱེད་དང་བཅས་པས་ཕེབས་སྐྱེས་རྒྱས་པར་སྩལ། ཡར་འཕྱོང་གཉིས་ཀྱི་དགོན་ཁག་ཚང་མ་དང་། ཡས་མཆོད་ཁུལ་གྱི་ས་དགོན་རྣམས་བཅས་ལ་མང་ཇ། སྦྱོར་སྦྲེལ། བསྔོ་རྟེན། སྣེ་གཞག་སོགས་དང་། གྲྭ་ཚང་ཆེ་ཁག་འགའ་ཞིག་དང་གལ་ཆེ་བ་རྣམས་ལ་རྟ་སོགས་ཀྱི་སྤྱི་འགྱེད་ཀྱང་གནང་། ཀློང་ནག་བླ་མ་ཀུན་དགའ་དཔལ་འབྱོར་སོགས་གསུང་ངག་སློབ་བཤད་ཞུ་བར་ཆེད་གཏད་འབྱོར་པའི་ཁམས་འགྲུལ་བ་ཁ་ཤས་དང་། བཀྲ་ཤིས་ཆོས་སྡེའི་སློབ་དཔོན་གཉིས་སོགས་འདུས་པ་ཉུང་ཤས་ལ་བླ་བྲང་གཟིམས་ཆུང་དུ་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པའི་ཟབ་ཆོས་མདོ་རྒྱུད་ཀུན་གྱི་སྙིང་པོ་གསུང་ངག་རིན་པོ་ཆེ་ལམ་འབྲས་བུ་དང་བཅས་པ་ཚོགས་བཤད་དང་། སློབ་བཤད་གཉིས་ལས་ཤིན་ཏུ་ཟབ་ཅིང་རྒྱས་པ་དཔལ་ཁའུ་བྲག་རྫོང་པའི་བཀའ་སྲོལ་ཚར་ལུགས་སློབ་བཤད་ཐུན་མོང་མ་ཡིན་པའི་དབང་།
བྱིན་རླབས། ཁྲིད། ལུང་ཡོངས་སུ་རྫོགས་པ་སྟེ། གསུང་ངག་སློབ་བཤད་གནང་བའི་དང་པོ་དང་། གཞན་ཡང་འདོད་ཆོས་རིགས་ཤིན་ཏུ་མང་བར་སྩལ། འདི་སྐབས་སྙེ་ཐང་འཕགས་སྡེའི་མཁན་པོ་མཆོད་དཔོན་ཡར་འབྲོག་ཞབས་དྲུང་ནས་དགོངས་ཞུ་མཛད་པར། འཕགས་སྡེ་བ་སྤྱི་སོས་སྐྱབས་མགོན་རྡོ་རྗེ་འཆང་འདི་ཉིད་མཁན་པོར་ཞུས་ཆོག་པའི་དགོངས་སྐོར་ཕུལ་བའི་ཕྱིར་ཕེབ་ཏུ། ཁྱེད་ཚོའི་བླ་མ་གནས་གསར་དབོན་ནས་མཛད་ན་སྒྲིག་ལམ་ཀུན་སྤྱོད་ཆོ་ག་ཕྱག་ལེན་གང་ཅིར་ཕན་ངེས་འོང་བར་འདུག་ཅིང་། འདི་ཐོག་ནས་རྒྱུ་མཚན་ཞུས་འཐུས་ཕེབས་པར། འཕགས་སྡེའི་གྲ་བགྲེས་བསྟན་པ་རྒྱལ་མཚན་ནས་ཡར་ཀླུང་དུ་སྙན་འབུལ་ཞུ་བར་ཕྱིན་ཏེ།
གང་སྤྱིའི་གནས་ཚུལ་ཞིབ་ཏུ་གསོལ་བར། སྡེ་དགོན་གྱི་འཛིན་སྐྱོང་རིགས་འདི་ཆོས་ཀྱི་འགལ་རྐྱེན་དུ་བསམས་ནས་བཀྲ་ཤིས་ཆོས་སྡེའང་མཁན་ས་སློབ་དཔོན་དུ་ཕབ་པ་སོགས་སྒོ་དུ་མ་ནས་རྣམ་གཡེང་མི་འབྱུང་བའི་ཐབས་ལྷུར་ལེན་བྱས་པ་ཡིན་གཤིས། དགོན་པ་གཞན་གྱི་འཛིན་སྐྱོང་རིགས་གཏན་ནས་མི་འོང་ཞེས་ཞལ་གྱིས་མ་བཞེས། དེ་སྔ་ནས་འཕྱོང་རྒྱས་འདུ་ཁང་པའི་བཅའ་ཡིག་གི་ཐང་ཀ་དབུས་སུ་འཕགས་མཆོག་ཆོས་ཀྱི་རྒྱལ་པོའི་སྐུ་བརྙན་བྲིས་པ་དེའང་འཕྱོང་རྒྱས་ནས་འཆར་བ་ཕྱག་ཏུ་འབྱོར་བ་དང་། གྲྭ་ཚང་གི་ཞུ་ཡིག་ཕྱག་ཏུ་ཕུལ་བ་དང་དུས་མཚུངས་སུ་དཔྱིད་འབྲུག་གི་ཐོག་མ་བསྒྲགས་པས་དགོན་ཞོལ་གྱི་མི་རྣམས་ཀྱིས་ལྷ་རྒྱལ་འཐེན་པ་སོགས་རྟེན་འབྲེལ་གྱི་མཚན་ལྟས་ཀྱང་ལེགས་ཤིང་། ཡང་བསྐྱར་སྙན་ཞུ་ནན་ཏན་ཕུལ་བ་བཅས་ཞལ་གྱིས་འཆེས་པ་ནི། སེམས་དཔའ་ཆེན་པོ་གཞོན་ནུ་རྒྱལ་མཆོག་དང་། འཕགས་ཆེན་དཔལ་ལྡན་གྲགས་པ་སོགས་ནས་བཟུང་ཡོངས་རྫོགས་བསྟན་པའི་ཉི་མ་མཁན་རིན་པོ་ཆེ་དབང་ཕྱུག་དཔལ་བཟང་དང་། མཁས་གྲུབ་དབང་པོ་ངག་དབང་ཆོས་བཟང་ལ་སོགས་པའི་བར་དུ་བྱོན་པའི་འཕགས་བརྒྱུད་པད་དཀར་ཕྲེང་བ་ལྟ་བུ་ལས་བརྒྱུད་དེ་འོངས་པའི་ཕྱི་འདུལ་བའི་ཁྲིམས་ཀྱིས་མངོན་པར་མཛེས་ཤིང་གཞི་གསུམ་གྱི་རྣམ་གཞག་རྣམས་ཀྱང་ཆད་མེད་དུ་མཛད་པས་ཇོ་བོ་སྟན་གཅིག་པའི་བརྟུལ་ཞུགས་འཛིན་པ། དཔལ་དུས་ཀྱི་འཁོར་ལོ་དང་ཐུགས་རྗེ་ཆེན་པོ་ནམ་མཁའི་རྒྱལ་པོ་ལ་ཡི་དམ་གྱི་གཙོ་བོར་འཛིན་པས་ནང་གསང་སྔགས་ཀྱི་རྣལ་འབྱོར་པ།
འདོད་ཆུང་ཆོག་ཤེས་ཀྱིས་དམན་ཆ་ལྷུར་བླངས་ཏེ་འཕགས་པའི་སྡེ་ཞེས་མཚན་དོན་མཐུན་པའི་རིང་ལུགས་དབྱར་གྱི་ཆུ་གཏེར་དང་མཚུངས་པ་དེ་དུས་དབང་གིས་སོས་ཀྱི་ཆབ་རོམ་ལྟར་འགྱུར་བར་ཉེ་བ་ཐུགས་ཀྱིས་མ་བཟོད་པར་རྒྱལ་བའི་སྲས་པོ་དཀོན་མཆོག་འབངས་ཡབ་སྲས་ཀྱི་ཆོས་ཀྱི་དབྱིངས་ནས་བསྐུལ་བར་གདོན་མི་ཟ་སྙམ་མོ། ། བསམ་ཡས་རབ་བྱུང་དགེ་སློང་དགེ་ལེགས་བཟང་པོ་དང་། དགེ་འདུན་བསམ་འགྲུབ་གཉིས་ནས་སྦྱིན་བདག་བགྱིས་ཏེ། རྔ་ཆེན་ཞེས་པ་ཆུ་ཁྱི་ཟླ་བ་ལྔ་པའི་ནང་ནས་དཔལ་བསམ་ཡས་དབུ་རྩེའི་བར་ཁང་གཡུ་ཞལ་མཐིལ་དུ། བཅོ་བརྒྱད་ནས་ཆོས་ཀྱི་རྗེ་ཡབ་སྲས། ཁ་རག་བོད་འབྲུག་ཆོས་རྗེ། ཉན་པོ་ཆོས་རྗེ་སྐུ་མཆེད། གླིང་སྨད་ཞབས་དྲུང་། གཞི་པ་དཔོན་སློབ། བཀྲ་ཤིས་ཆོས་སྡེའི་དཔོན་སློབ་སོགས་ཕྱོགས་འདུས་དང་།
གཉུག་མར་གནས་པ་མཁན་སློབ་དགེ་འདུན་དང་བཅས་པ་སོགས་འདུས་པ་སུམ་བརྒྱ་བརྒལ་བ་ལ་གསུང་ངག་རིན་པོ་ཆེ་དབང་ལུང་ཁྲིད་གསུམ་ཤིན་ཏུ་རྒྱས་པ་སྟེ། ཚར་གཉིས་པ་དང་། གཞན་ཡང་མཁའ་སྤྱོད་མ་དང་རྟ་མགྲིན་ཡང་གསང་སོགས་འདོད་ཆོས་ཀྱང་ཤིན་ཏུ་མང་བ་དང་། སེར་སྐྱ་སྟོང་ཕྲག་བརྒལ་བ་ལ་ཐེག་པ་ཆེན་པོའི་སེམས་བསྐྱེད། གསུང་ངག་ཚར་ཆོས་སུ་སེར་སྐྱ་ཤིན་ཏུ་མང་བར་འཆི་མེད་དཔལ་སྟེར་གྱི་ཁྲོམ་དབང་བཅས་སྩལ། རབ་བྱུང་གྲྭ་ཚང་གི་སྦྱིན་བདག་སོགས་སྤྱི་སྒོས་རྣམས་ཀྱིས་གཏོང་བའི་སྒོ་བརྒྱ་རྣམ་པར་ཕྱེ་བའི་ཟང་ཟིང་གི་མཆོད་སྤྲིན་གཟབས་རྒྱས་ཆད་མེད་དུ་བསྟར། དེ་ལྟར་ཆོས་སྲིད་ཀྱི་འབྱོར་པ་རྫོགས་ལྡན་གྱི་རྗེས་སུ་སྙེགས་པ་ལ་གནས་སྲུང་ཆོས་སྐྱོང་ཆེན་པོའང་རྗེས་སུ་ཡི་རངས་ཏེ། དམ་ལྡན་དགེ་བཤེས་ཀྱིས་རྡོ་རྗེ་གདན་དུ་ཆོས་ཀྱི་འཁོར་ལོ་བསྐོར་བ་ལེགས་ཤིང་། འདྲེའང་ཡིད་སྤྲོ་ཞེས་སོགས་ཀྱིས་གཟེངས་བསྟོད་དང་ལྷ་རྫས་སྲིད་དུ་རིང་བ་ཕྱག་མཚན་བ་དན་དང་བཅས་པ་ཕུལ་ཞིང་ལུས་དང་གྲིབ་མའི་ཚུལ་དུ་མི་འབྲལ་བར་ཕྲིན་ལས་བསྒྲུབ་པར་ཞལ་གྱིས་འཆེས། དེ་ནས་ལྷ་ལྡན་བརྒྱུད་དེ་འཕགས་སྡེར་ཆིབས་བསྐྱོད།
གཉན་མཁར་ནག་གི་འཕྲང་ལ་ཁ་བཏགས་དྲི་མེད་ཅིག་ཕུང་ངེ་འདུག་པར་གཞི་བདག་གི་མཇལ་དར་ཡིན་འདུག རྟེན་འབྲེལ་ལེགས་པ་ཡིན་ཞེས་གསུངས། དགེ་འདུན་འདུས་པའི་ཚོགས་ཀྱིས་ཕེབས་བསུའི་བཀོད་པ་ཟབ་རྒྱས་དང་བཅས་ཏེ། འབྲིང་ཡེ་ཤེས་རྒྱལ་མཚན་གྱི་གནས་གཞིར་བཟུང་བས་བཀའ་གདམས་པའི་དགོན་རྙིང་ལ་དུས་ཕྱིས་ཐམས་ཅད་མཁྱེན་པ་རྗེ་བཙུན་ཀུན་དགའ་སྙིང་པོ་དཔོན་སློབ་ཀྱིས་སྒྲུབ་སྡེ་འཛུགས་པར་མཛད་པའི་གནས་སྙེ་ཐང་བྲག་སྣ་དགོན་དུ་ཕྱག་ན་པདྨོའི་རྣམ་རོལ་འཕགས་ཆེན་དཔལ་ལྡན་གྲགས་པའི་ཁྲི་ལ་ཞབས་ཟུང་བཀོད་དེ་ཟབ་ཆོས་ཀྱི་སྒོ་འཕར་ཡངས་པོར་ཕྱེ། གཞུང་ས་མཆོག་ནས་བསྐོ་འཇའ་ཁྲི་འགྱེད་དང་། གཞན་ཡང་སེར་སྐྱ་ཀུན་གྱིས་རང་རང་གི་འབྱོར་ཚོགས་མཆིས་རྒུ་ལྟ་བུར་མཆོད་སྤྲིན་དུ་སྤྲོས། འདུས་པའི་ཚོགས་ལ་དཀར་ལྷ་གསུམ་གྱིས་ཆོས་སྒོ་ཕྱེ་བའི་ཀྱེ་རྡོར་རྒྱུ་དབང་། ཀུན་རིག་གི་དབང་། མགོན་པོ་ཁྲོ་བཅུའི་རྗེས་གནང་། ཕྱག་དྲུག་པའི་གཏོར་དབང་སོགས་རྗེས་གནང་མང་པོ་དང་།
བྲག་རྫོང་མའི་ཕྱི་ཁྲིད། ཐུགས་རྗེ་ཆེན་པོའི་དམར་ཁྲིད། གཉན་མགོན་དཀར་པོ་ཚེ་འཕེལ་གྱི་ཁྲིད་དང་། ལུང་གི་རིགས་མང་པོ། སེར་སྐྱ་ཤིན་ཏུ་མང་བར་ཁྲོམ་དབང་སོགས་སྩལ་ཏེ། སླར་ཡང་ལྷ་ལྡན་དུ་ཆིབས་བསྐྱོད། སེ་ར་ཐེག་ཆེན་གླིང་གཏོར་སྒྲུབ་སློབ་དཔོན་ཡུན་རིང་དུ་མཛད་ནས་རྨོར་ཆེན་ཆོས་ཀྱི་རྒྱལ་པོ་སོགས་ཡོངས་འཛིན་དུ་མའི་ཞབས་པད་ལ་གཏུགས་ཤིང་། ལྷག་པར་དཔལ་རྟ་མགྲིན་ལ་ཐུགས་དམ་གྱི་གཙོ་བོར་མཛད་པས་རྟ་མགྲིན་གྱི་གྲུབ་ཐོབ་ཏུ་གྲགས་པ་དེ་ལ་རྟ་མཆོག་རོལ་པ་ཡང་གསང་གི་རྩ་དབང་ཀུན་གཟིགས་ལྔ་པ་ཆེན་པོའི་བཀའ་འབུམ་ཁྲོད་ཀྱི་ཡང་གསང་སྐོར་ཕལ་ཆེ་བ། དགེ་སློང་འཇམ་དབྱངས་གྲགས་པའི་གསུང་སྐོར་རྨོར་ཆེན་རྗེའི་དྲུང་དུ་མ་གསན་པའི་ཡིག་རྙིང་ཐོར་བུ་དམག་ཟོར་མའི་སྐོར་སོགས་དབང་ལུང་མང་དུ་གསན། ལྷ་ལྡན་དུ་ཁམས་བོད་ཀྱི་དད་ལྡན་མང་པོར་གསུང་ཆོས་ཀྱང་རྒྱ་ཆེར་སྩལ་ཞིང་།
སླར་ཡང་ཡར་ཀླུང་དུ་ཕེབས། སྡེ་དགེ་བསོད་ནམས་མགོན་པོ་དབུས་གཙང་དུ་དགེ་སྒྲུབ་ལ་ཕེབས་པ་ཡར་ཀླུང་དུ་ཕེབས་ཅིང་། གཞིས་ལེན་རྒྱས་པར་མཛད། ཁྲག་སྐྱུག་ཅེས་པ་ཆུ་ཕག་ཟླ་བ་དང་པོའི་ཚེས་བཅུ་ནས་བཟུང་། བཀྲ་ཤིས་ཆོས་སྡེའི་བླ་མ་ལྷ་ཁང་དུ་སྤོ་བོ་ཡར་འབྲོག་དགོན་གྱི་སྤྲུལ་སྐུ་ལྷུན་གྲུབ་ཕུན་ཚོགས་དཔོན་གཡོག་ལྔ། འབྲས་གླིང་རབ་འབྱམས་པ་མདོ་སྔགས་ཆོས་འཕེལ། ཚག་གུར་རབ་འབྱམས་པ། རིག་འཛིན་སྐལ་བཟང་རྣམ་གྲོལ་སོགས་ཕྱོགས་འདུས་དང་གཉུག་མར་གནས་པའི་འདུས་པ་ཤིན་ཏུ་མང་བར་གསུང་ངག་རིན་པོ་ཆེ་དབང་ལུང་ཁྲིད་སོགས། ཚར་གསུམ་པ་གཟབས་རྒྱས་དང་། མཇུག་ཏུ་འདོད་ཆོས་ཀྱང་ཤིན་ཏུ་མང་བར་སྩལ་ལོ། །
དེ་དག་གི་དོན་བསྡུ་ན། ས་དབང་གནས་སྐབས་མཐར་ཐུག་ཕན་བདེར་བཀོད། ། བསྟན་འགྲོའི་དོན་ཕྱིར་ཉིད་ཀྱི་སྐུ་རིམ་མཛད། ། དབུས་གཤེགས་ཆོས་འཁོར་བསྐོར་ཞིང་འཕགས་སྡེ་བཟུང་། ། གནས་གསར་འཇམ་མགོན་རྣམ་དཀར་མཛད་ཕྲིན་ཡིན། ། ཞེས་སོ། ། དེ་ནས་ལོ་འདིའི་སྟོན་ཁོ་བོས་དབུས་ཀྱི་གནས་རྟེན་རྣམས་མཇལ་བར་ཕྱིན་སྐབས་ནས་བཟུང་སྐྱབས་མཆོག་ཡིད་བཞིན་ནོར་བུ་འདི་ཉིད་རྙེད་པ་ཡིན་ཏེ། དེའང་ཀུན་མཁྱེན་མཁྱེན་བརྩེའི་དབང་ཕྱུག་རང་ལུགས་སྙན་བརྒྱུད་བསྟན་པའི་མངའ་བདག་ཡིན་པ་དང་། རྡོ་རྗེ་འཆང་དབང་ཕྱུག་རབ་བརྟན་འཇམ་མགོན་ཨ་མེས་ཞབས་ཀྱི་དབུ་བླ་མཛད་པ་དང་། གནས་གསར་སྟོང་དཔོན་ས་སྐྱ་པའི་སྐུ་ཉེ་ཡིན་པ་སོགས་ངེད་རང་ན་ཕྲ་བས་ཅིའང་ཧ་མ་གོ
ཡབ་རྗེ་རྡོ་རྗེ་འཆང་དེ་ཉིད་ནས་གསུང་སྒྲོས་ཀྱི་ཟུར་ལ་ཡར་ཀླུང་དབོན་རིན་པོ་ཆེ་ཞེས་གནས་ཚུལ་གསུང་སྐབས་དགྱེས་ཉམས་མཛད་པ་དང་། གཞན་གོ་ཐོས་སྣ་ཚོགས་ལ་ཕྱོགས་ལྷུང་གི་གཏམ་ཡང་དུ་མ་གོ་བ་བཅས། ཡར་ཀླུང་དབོན་རིན་པོ་ཆེ་དེ་བཟང་ངན་ཅི་འདྲ་ཡིན་ནམ་སྙམ་པ་ལས་མཐའ་གཅིག་ཏུ་ངེས་པའི་བཟང་ངན་མེད་མུར་དབུས་ལ་འགྲོ་ཉེའི་སྐབས་ཐར་རྩེ་རྡོ་རྗེ་འཆང་ནམ་མཁའི་མཚན་ཅན་དེ་ཉིད་ཀྱིས། མ་དྲུང་དང་མཛོད་པ་བཅས་ལ་ཡར་ལུང་ཞབས་དྲུང་སྐུ་རུས་སྐུ་ཡོན་སོགས་གང་ས་ནས་དབུ་བླར་བཞེས་ཐུབ་པ་ཞིག་བྱུང་ན་ཕེབས་པ་དང་། རྗེས་སུ་ཕྱག་རིས་ཀྱིའང་བསྐུལ་མ་གནང་བ་བཅས་དབུས་འགྲོའི་སྐབས་ཡར་ཀླུང་དུ་དེ་ལུགས་ཀྱི་སྙན་སྦྲོན་ཞུ་རྩིས་ཡོད་འདུག་པ་ལྟར། ལོ་དེའི་མགོ་ཟླའི་ཚེས་ཉི་ཤུར་ཁྲ་འབྲུག་ཏུ་གནས་ཞག་བྱས་པའི་སོང་དེ་ཐོན་ཁར། ཡར་ཀླུང་ཞབས་དྲུང་ཕེབ་བསུར་བྱོན་འདུག་པས་མཇལ་ཕྱག་ལ་བཅར་ན་ཞེས་མགྲོན་གཉེར་གྱིས་ཟེར་དོན་བཞིན་དེ་འཕྲལ་ཕེབ་ཏུ་བཅུག་པས། བླ་མ་སྐུ་བལྟ་བས་ཆོག་མི་ཤེས་ཤིང་། གསུང་འཇམ་ཞིང་སྙན་པ། མཐོང་བ་ཙམ་གྱིས་དད་པ་དབང་དུ་མེད་དུ་འགྲོ་བ་ཞིག་དང་།
ཐོག་མར་མཇལ་སྐབས། གསུང་འགྲོས་ཡུལ་ཙམ་ཞིག་ལས་མ་བྱུང་ཡང་། རང་ཉིད་ཁ་བལྟ་ཕྱོགས་ཀྱི་རྟེན་འབྲེལ་མ་ལོག་པར་བྱང་བལྟས་སུ་ཡོད་པ་ལ་རྗེ་འདི་ལྷོ་གཟིགས་སུ་ཐོག་མར་མཇལ། རིམ་གྱིས་གཏམ་སྙན་བཞུགས་ཁྲིར་ཆོས་སྡེའི་ཐབ་བསུ་འདུག་པས། དེ་ཐོག་ཏུ་ཆོས་རྒྱལ་འཕགས་པའི་ལོ་རྒྱུས་སོགས་ཤིན་ཏུ་རྒྱས་པར་གསུངས། ཡུམ་བུ་བླ་མཁར་གཙུག་ལག་ཁང་དུ་ཇ་གྲལ་སྐབས་ངེད་རང་ལ་སྔོན་གྱི་ལོ་རྒྱུས་ལས་བརྩམས་པའི་གསུང་གླེང་ཞུ་རྒྱུ་མེད་ཀྱང་། གཙུག་ལག་ཁང་རྟེན་དང་བརྟེན་པར་བཅས་པ་འཕྲལ་དུ་སྣང་བ་ལ་གང་ཤར་དེའི་གནས་ཚུལ་འདྲ་ཞུས་པས། རྒྱལ་རབ་ཆོས་འབྱུང་ལོ་རྒྱུས་ཆུ་བབས་སུ་གསུངས་ཤིང་། ཞལ་འཛུམ་མདངས་དང་བཅས་དགེས་ཉམས་འདུག་པས། སེམས་ལ་ཡབ་རྗེ་རྡོ་རྗེ་འཆང་དང་།
ཐར་རྩེ་རྗེ། བྲག་རྩ་ཆེན་པོ་རྣམས་རང་ངེས་ཤེས་རྙེད་པའི་བླ་མ་ཡིན་ཀྱང་། ད་ལྟའི་སྐུ་གསུང་ཐུགས་ཀྱི་མཛད་སྤྱོད་འདི་ལ་བལྟས་ན་བླ་མ་འདི་དེ་བས་ལྷག་པ་ཞིག་མེད་ཀྱང་མི་ཞན་ངེས་སུ་འདུག་སྙམ་པའི་མོས་འདུན་དང་བཅས་པས་ཡར་ཀླུང་དུ་ཕྱིན། སེར་སྦྲེང་དང་བཅས་སླེབས་འཕྲལ་འདུ་ཁང་དུ་དཀར་སྤྲོ་ཇ་གྲལ་ཐོག་གྲྭ་ཚང་གི་འཕྲད་དར་བསྟར། བླ་བྲང་གི་སྒོ་སྤེ་མཁན་ཆེན་གཞོན་ནུ་བློ་གྲོས་ཀྱི་གཟིམས་ཆུང་དུ་སྡོད་ཡུལ་སྣང་ཚད་མེད་པའི་བདག་རྐྱེན་བཀའ་དྲིན་སྩལ་ཞིང་། དེའི་སང་ཉིན་སྒྲོལ་དཀར་གྱི་གསུང་ཆོག་སྒོ་ནས་རིང་འཚོའི་རྟེན་འབྲེལ་མཛད་སྐབས་ངོས་འཁོར་བཅས་ལ་སྟོན་མོ་རྒྱས་པ་དང་བཅས་སྐུ་གསུང་ཐུགས་རྟེན། དངུལ་གྱི་མཎྜལ། དཀར་ཡོལ་སྟེགས་བཅས། གདིང་བ། གོས་ཀྱི་བླ་བྲེ།
ཡོལ་འཁོར། གསེར་སྲང་། ཇ་ནག་པོ་འཁོར་དྲུག རྟ། གོས་ཡུག་སོགས་ཡོད་པའི་དགུ་ཚན་བརྒྱད། གྱོན་པ་ཆ་ཚང་། རྒྱ་སྦུབ། བཟང་ཇ་འཁོར་དྲུག པགས་རིགས་དྲུག་སོགས་ཁྱོན་སྡེ་གྲངས་བརྒྱ་དང་ལྔ། སྤྱི་སོ་ནས་དགུ་ཚན་བདུན་ཚན་ལྔ་རེ་དང་།
ལྔ་ཚན་བཅས་ཀྱི་འགོར་རྟ། ཐེར་རྒྱུ་གཙང་གསུམ། ཕྲུག་གཉིས། དཀར་ཡོལ། གཞན་ཡང་མཛོད་པ་སོགས་ལ་སྤྱི་སྒོས་ནས་དངོས་པོའི་གནང་སྦྱིན་གཟབས་རྒྱས་སྩལ་ཞིང་། མཎྜལ་གྱི་མཐར་ཡུན་འཚོའི་ཁས་བླངས་དགོས་ཚུལ་གསུངས་དུས། བཀའ་བསྟན་ཐམས་ཅད་ཐུགས་ལ་བཞུགས་པ་ལྟ་བུའི་ལེགས་བཤད་བཀའ་དྲིན་བསྐྱངས་བྱུང་བས། ད་ཆ་བླ་མ་འདིའི་ཞབས་ལ་གཏུགས་ནས་གསུང་གི་བདུད་རྩི་མྱོང་ཆོག་པ་ཞིག་བྱུང་ན་ཅི་མ་རུང་སྙམ་པའི་མོས་འདུན་ལྷག་པར་ཆེ་བར་ཡོད་སྐབས། མཛོད་པ་གྲྭ་ཚང་བ་རྒྱལ་མཚན་རིན་ཆེན་གྱིས་ངེད་རང་ནས་ཡབ་རྗེ་རྡོ་རྗེ་འཆང་སོགས་བླ་མ་ཁ་ཤས་ལ་ཆོས་ཐོབ་ཚུལ་དང་། ད་ལྟ་ཐོས་བསམ་བྱེད་མུ་ཡིན་པས་རྣམ་འདྲེན་དམ་པ་ཉིད་ཀྱང་དབུ་བླར་ཕེབས་དགོས་ཞུས་ཤིང་།
དེའི་རྒྱུ་མཚན་ཐར་རྩེ་རྡོ་རྗེ་འཆང་གི་བཀའ་ཕེབ་སོགས་ཞུས་ཡོད་དམ། གང་ལྟར་ཡང་ཕེབས་ལན་དུ། ད་ལམ་ཆོས་འབྲེལ་ཞིག་ཕུལ་ནས་འགྱང་མིན་འདོད་སྦྱར་འོང་བའི་ཞལ་བཞེས་ཕེབ་འདུག་པས་བཀའ་ཆོས་སང་སྩལ་རྒྱུའི་དོ་ནུབ་དེར་དགའ་སྤྲོ་ཚད་མེད་པ་བྱུང་ཞིང་། དེའི་སང་ཉེར་གསུམ་ལ་ཆོས་སྡེའི་ལྷོ་ཕྱོགས་ཀྱི་གཙུག་ལག་ཁང་པདྨ་འོད་དུ་སྒྲོལ་དཀར་ཡིད་བཞིན་འཁོར་ལོའི་རྗེས་གནང་ཐུན་མོང་མ་ཡིན་པ་སྩལ་བྱུང་བར་གསུང་བཤད་ཤིན་ཏུ་རྒྱས་པས་ཀྱཻ་རྡོར་རྒྱུ་དབང་མདོར་བསྡུས་བསྐུར་བའི་ཡུན་ཙམ་གྱི་ཚོད་བྱུང་ཞིང་། གོང་གི་ཐུགས་རྗེ་དང་རང་གི་དད་པས་བྱིན་རླབས་ཀྱང་དེ་འཕྲལ་ཞུགས་པ་ལྟ་བུས་སྟོན་དང་བསྟན་པ་གཞན་ནས་མི་འཚོལ་བའི་མོས་གུས་ཀྱིས་ཚིམ་པ་ཐོབ། དེ་སྐབས་སུའང་དཀར་སྤྲོ་དང་། ཡང་ངེད་རང་ནས་ཀྱང་རྗེ་འདི་ཉིད་དང་བཀྲ་ཤིས་ཆོས་སྡེ་ཚོགས་ཡོངས་ལ་འཇམ་དབྱངས་དམར་སེར་གྱི་རྗེས་གནང་ཕུལ་ཞིང་། གོང་གི་ཞབས་འགྱུར་བ་མཛོད་པ་འཇམ་དཔལ་རྒྱ་མཚོ་ནས་དབང་བཞིའི་སྦྱིན་བདག་གི་མཁོ་རྒུའི་ཡོ་བྱད་གྱ་ནོམ་པ་བསྟར། ཆོས་སྡེའི་གཙུག་ལག་ཁང་དང་། མགོན་ཁང་།
རྣམ་སྲས་ལྷ་ཁང་སོགས་མཆོད་མཇལ་གྱི་སྐབས་ཀྱང་འབྲལ་མེད་དུ་ཕེབས་ནས་རྟེན་བཤད་མཐའ་དག་ཞིབ་པར་སྩལ། འདུ་ཁང་སྟེང་གི་ཚར་ཆེན་རྣམ་ཐར་གྱང་རིས་དེ་ལ་བསམ་ངན་གྱིས་ཞིབ་འཇུག་བྱས་པ་མིན་ཀྱང་། འདར་གདོང་འཁྲུགས་པའི་ཞིང་བཀོད་ཀྱི་ཐད་དེར་འདི་ཅི་འདྲ་ལགས་ཞུས་པས། འདིར་འདར་གདོང་འཁྲུགས་ནས་ཕན་ཚུན་འཐབ་མོ་བྱེད་ཅིང་ཚར་ཆེན་རིན་པོ་ཆེས་མཆོད་གཡོག་ལ་ཐོག་ཁ་ནས་མི་རྐང་བུས་གསུངས་པ་དང་སེར་བ་བབས་ཤིང་། མ་ཆེན་རྡོར་བཀྲས་ཀྱིས་ཚར་ཆེན་ལ་མཐུ་དགོས་ཞུས་པས་ཞལ་གྱིས་མ་བཞེས་པར་ངོ་ནག་ཐུག་གེར་བསྡད་པ་སོགས་ཀྱི་ཞིང་བཀོད་ཡིན་འདུག་གསུངས། དེ་སྐབས་སུ་སེམས་ལ་རྟོག་པ་ནི་ཅིའང་མེད། ཕྱིས་སུ་གནས་ཚུལ་དེ་འདྲ་ངན་ཅན་གྱིས་ཞུས་པ་མིན་ནམ་སྙམ་པའི་དགོངས་པ་ཚོམ་དོགས་འགྱོད་པོ་བྱུང་ཡང་། ཚར་ཆེན་རྣམ་ཐར་གྱི་ལྗགས་ལུང་སྐབས་སོགས་གང་ལ་དཔག་ཀྱང་ཚོམ་གཞི་མ་བྱུང་འདྲ། ཆོས་སྡེ་ནས་འོང་སྐབས་སྲི་གཅོད་འབུམ་པར་ཐབ་སྐྱེལ་སྐབས་དེ་སྐོར་ཚོང་དཔོན་དང་ནེ་ཙོའི་ལོ་རྒྱུས་སོགས་གནང་ཞིང་། མཆོད་རྟེན་དེ་ལ་བསྐོར་བ་བྱས་ན་སྲི་ལས་ཐར་ཚུལ་གསུངས།
བྱ་ས་ལྷ་ཁང་དུ་སྐྱེལ་མར་ཕེབས་ཚེ་དེ་སྐོར་གྱི་རྟེན་བཤད་ཞིབ་པར་བཀའ་དྲིན་བསྐྱངས་པ་སོགས་སྐྱེ་བ་དང་ཚེ་རབས་ཐམས་ཅད་རྗེས་སུ་འཛིན་པའི་སྒོ་འདི་ནས་དོད་དེ། མིག་དམར་ཞེས་པ་ཤིང་ཕོ་བྱི་བའི་ལོ་སྨོན་དགའ་རིན་ཆེན་བསམ་གཏན་གླིང་དུ་དགེ་སློང་ལྷུན་གྲུབ་མཆེད་ཀྱིས་སྦྱིན་བདག་བྱས་ཏེ། རིག་འཛིན་སྐལ་བཟང་རྣམ་གྲོལ་དང་དཔོན་སློབ་དགེ་འདུན་གཞན་ཕན་སོགས་ཕྱོགས་འདུས་དང་། གཉུག་མར་གནས་པ་བཅས་ལ་གསུང་ངག་རིན་པོ་ཆེའི་དབང་། བྱིན་རླབས། རྒྱབ་བརྟེན་ལུང་བཅས། ཚར་བཞི་པ་རྒྱས་པ་དང་། གཞན་ཡང་ཆོས་བཀའ་རྒྱ་ཆེར་གནང་སྟེ། འཕགས་སྡེར་ཆིབས་བསྐྱོད། དགེ་སློང་བློ་གསལ་མཁྱེན་རབ།
དགེ་སློང་བློ་བཟང་མཁས་བཙུན། གྲགས་པ་བཤེས་གཉེན་གསུམ་གྱིས་སྦྱིན་བདག་བགྱིས་ཏེ། བཅོ་བརྒྱད་ནས་གདུང་བརྒྱུད་རིན་པོ་ཆེ། བོད་འབྲུག་ཆོས་རྗེ། རིག་འཛིན་སྐལ་བཟང་རྣམ་གྲོལ་སོགས་ཕྱོགས་འདུས་དང་གཉུག་མར་གནས་པ་བཅས་ཆེས་མང་བར། རྒྱལ་ཡུམ་མཁའ་སྤྱོད་དབང་མོའི་ཟབ་ཁྲིད་མཐོང་གྲོལ་ལྡེའུ་མིག་ནང་བཞིན་ཤིན་ཏུ་རྒྱས་པ། རྒྱབ་རྟེན་གྱི་ལུང་སོགས་ཚང་མ། འབུམ་དང་བརྒྱད་སྟོང་པ་སོགས་ཀྱི་ལྗགས་ལུང་དང་། གཞན་ཡང་འདོད་ཆོས་མང་དུ་གནང་ཞིང་། རྨོར་ཆེན་རྡོ་རྗེ་འཆང་ཆེན་པོ་དང་།
མཁན་ཆེན་ངག་དབང་བློ་གསལ་བསྟན་འཛིན་གཉིས་ཀྱི་སྐུ་མཆོད་སོ་སོར་མཁའ་སྤྱོད་མའི་ཆོ་ག་གསར་འཛུགས་ཀྱི་ཆག་མེད་འོང་བའི་ཐེབས་སུ་དངུལ་སྲང་ཉེར་དྲུག་སྦྱོར་འཇགས་གནང་། གསར་རྙིང་གི་རྒྱུད་སྡེའི་ཕྱག་ལེན་མན་ངག་རྣམས་ལ་རང་བྱན་ཚུད་ཅིང་། ཁྱད་པར་གོང་ཞབས་ལྔ་པ་ཆེན་པོའི་བཀའ་འབུམ་གྱི་ལུང་རྒྱུན་ཁོ་ནའི་ཆེད་དུའང་དབུ་གཡོར་གཉིས་ཆུ་བཞིན་ཉུལ་ཏེ་བླ་མ་མང་དུ་བསྟེན་ནས་གསུང་འབུམ་ཕྱི་ནང་གསང་གསུམ་གྱི་ལུང་རྒྱུན་བཞུགས་སོ་ཅོག་གསན་པའི། ཆོས་རྗེ་རིན་པོ་ཆེ་བཀྲ་ཤིས་པའི་དྲུང་ནས་རྣམ་རྒྱལ་གྲྭ་ཚང་གི་འདོན་ཆོག་སྐོར་ཕལ་མོ་ཆེ། རྒྱལ་དབང་ལྔ་པ་ཆེན་པོའི་བཀའ་འབུམ་ཕྱི་ནང་མང་པོ། གཞན་ཡང་ཕན་ཆའི་སྐོར་ཤིན་ཏུ་མང་བ་དང་བཅས་པ་གསན་ཅིང་། སླར་བཀའ་འབུམ་ཡོངས་རྫོགས་གསན་པའི་སྙན་གསན་འབུལ་བ་གནང་ནས་ལྷ་ལྡན་དུ་ཆིབས་བསྐྱོད། རྨོར་ཆེན་རྡོ་རྗེ་འཆང་གི་ཞལ་སློབ་གྲུབ་དབང་འགྱུར་མེད་པདྨ་རྒྱལ་མཚན་གྱི་དྲུང་ནས། དཀོན་མཆོག་སྤྱི་འདུས་ཞི་དྲག་སེང་གསུམ་གྱི་དབང་། ཚེ་དབང་།
བསྐྱེད་རྫོགས་ཀྱི་ཁྲིད། གཏེར་གཞུང་ཡོངས་རྫོགས་དང་གསར་རྩོམ་གྱི་ཡི་གེ་མང་པོའི་ལུང་། འབྲི་གུང་པས་མཛད་པའི་འཕོ་བ་འཇགས་ཚུགས་མའི་ལུང་ཁྲིད། རྒྱལ་དབང་ལྔ་པ་ཆེན་པོ་དང་གཏེར་བདག་གླིང་པ་གཉིས་ཀྱི་གསུང་འབུམ་ཐོར་བུ་སོགས་ཀྱི་ལུང་རྣམས་གསན། ཞྭ་ལུ་བ་རིན་ཆེན་འཇམ་དཔལ་ཆོས་མཆོག་ལ་དཔལ་དུས་ཀྱི་འཁོར་ལོའི་སྒྲུབ་ཐབས་རིན་ཆེན་སྙིང་པོའི་ལུང་གསན། གྲུབ་པའི་དབང་པོ་གནུབས་སྟོན་བློ་བཟང་དོན་གྲུབ་ཀྱི་དྲུང་ནས། བྱང་གཏེར་ཚེ་དབང་ལྕགས་སྡོང་མའི་དབང་ལུང་། རྒྱ་ཅན་ཚེ་དཔག་མེད་དྭངས་མ་བཅུད་འདྲེན་གྱི་དབང་ཁྲིད་ལུང་སོགས་ཡོངས་སུ་རྫོགས་པ་དང་། རྒྱལ་དབང་ལྔ་པ་ཆེན་པོ་དང་རིག་འཛིན་པདྨ་འཕྲིན་ལས་གཉིས་ཀྱི་གསུང་འབུམ་སྐོར་མང་བ། ཐུགས་རྗེ་ཆེན་པོའི་མིག་འབྱེད་དང་།
ཧྲཱིཿདམར་གཤིན་རྗེ་འདུས་པའི་ཡང་སྙིང་། བླ་མ་སྐུ་གསུམ་གྱི་ཁྲིད་ལུང་ཡོངས་རྫོགས་སོགས་ཤིན་ཏུ་ཟབ་པའི་མནོག་ཆོས་མང་དུ་གསན་ཏེ་ཆོས་སྡེར་ཆིབས་བསྐྱོད། ཟླ་བ་དགུ་པའི་ནང་དུ་གཙང་ལ་ཕེབས་པའི་ཕེབས་ལམ་དུ་བཀྲ་ཤིས་ལྷུན་པོར་པཎ་ཆེན་ཐམས་ཅད་མཁྱེན་གཟིགས་ཆེན་པོར་མཇལ་ཕྱག་དང་གནས་གཟིགས་མཆོད་འབུལ་སྨོན་ལམ་མཛད་དེ་ཤབ་བརྒྱུད། འདར་གྲོང་ཆེན་དུ་ཕེབས་སྐབས་བསུ་བ་སེར་སྦྲེང་ཆིབས་བསུའི་བཀོད་པ་རྒྱས་པར་ཞུས། རྒྱལ་བའི་བཀའ་འགྱུར་རིན་པོ་ཆེ་ཤོག་བུ་བཞི་ཤོག་མ་ཞིང་ཁམས་ཆེ་ཞིང་སྤར་གསལ་ཆུ་སྐྱོན་སོགས་མེད་པའི་དངོས་གཙང་དང་། བཟང་གོས་ཀྱི་བླ་རེ་ཆེ་ལེགས། རྒྱ་སྦུབ་སོགས་འབུལ་སྦྱོར་མཛད། བྲག་རྩ་རྡོ་རྗེ་འཆང་བློ་གསལ་མཚན་ཅན་གྱི་དབུས་འདུས་ཚོགས་རྣམས་ལ་ངོར་ཆེན་དཀོན་མཆོག་ལྷུན་གྲུབ་ཀྱི་ཡིག་སྟེང་ནས་རྣམ་རྒྱལ་ལྷ་དགུའི་རྗེས་གནང་ལུང་བཅས་དང་། དེའི་བསྟོད་པ་ངོར་ཆེན་ཀུན་དགའ་བཟང་པོས་མཛད་པའི་འདོད་གསོལ་བཅས་གཙུག་ཏོར་རྣམ་རྒྱལ་གྱི་གཟུངས་རྟོག་པ་དང་བཅས་པ། ངན་འགྲོ་ཡོངས་སྦྱོང་གཙུག་ཏོར་རྣམ་རྒྱལ་གྱི་ལུང་སྩལ།
འདུས་ཚོགས་ཀྱིས་སྒྲོལ་དཀར་གྱི་ཆོ་ག་དང་འབྲེལ་བའི་ཞབས་བརྟན་འབུལ་བ་བསྙེན་བཀུར་སོགས་གཟབས་ཏེ་ཞུས། དེ་སྐབས་བྲག་རྩ་རྡོ་རྗེ་འཆང་དང་བླ་བྲང་དུ་ཞལ་རྒྱས་མཛད་སྐབས་བྲག་རྩ་རྗེས་གཞན་མ་རང་གི་བློ་ལ་ཡོད་པ་ཕལ་ཆེར་འགྲུབ་བྱུང་ཡང་། འདར་ཤིང་མང་གི་འདུ་ཁང་ལ་ཉམས་གསོའི་བློ་ཡོད་པ་མ་གྲུབ་པས་རྗེ་འདི་ཉིད་ལ་ཞིག་གསོ་བཀའ་དྲིན་སྐྱོང་དགོས་ཞུ་བར་མཛད་པའི་ལན་དུ་ད་ལམ་ཐུབ་པ་ཞིག་མ་བྱུང་། སླར་དེ་བཞིན་འགྲུབ་པར་བགྱི་ཞེས་ཞལ་གྱིས་བཞེས། གྲོང་ཆེན་དུ་ཕེབས་པ་ཐོས་འཕྲལ་འདི་ནས་གསོལ་འདེབས་ཀྱི་ཞུ་ཤོག་སྐྱེས་བཅས་ཕུལ་དོན་བཞིན་ཆིབས་ཁ་བསྒྱུར་ཏེ། ལོ་དེའི་ཟླ་བ་བཅུ་པའི་ཚེས་ཉེར་གསུམ་ལ་ས་སྐྱར་ཕེབས་སྐབས་ཆིབས་བསུ་བ་སོགས་ལེགས་པར་བསྒྲིགས་ཏེ་གནམ་གཤིས་འཇམ་པ་སོགས་དགེ་མཚན་དང་བཅས་དཔལ་ས་སྐྱའི་གཞི་ཐོག་བླ་བྲང་གི་གསང་སྔགས་ཕོ་བྲང་དུ་སྤྱན་དྲངས་ཏེ་བཞུགས་གདན་འཇགས། ཕེབས་འཕྲལ་གསོལ་ཇ་གསོལ་ཆས་སོགས་ཕུལ་ཞིང་། དབང་ཁང་སྨིན་གྲོལ་བདེ་ཆེན་དུ་མཇལ་འཛོམ་ཞུས་སྐབས་ཚུར་དངོས་པོ་རྒྱ་སྤོམ་ཆེ་བའི་གསོལ་རས་སྩལ་ཞིང་། ཕར་གསོལ་ཇ་གསོལ་སྟོན་ཐོག་ངེད་རང་ནས་ཕེབས་ལམ་གནས་ཚུལ་ལས་བརྩམས་པའི་གསུང་བགྲོས་ཡུལ་ཙམ་ཞུས་ཤིང་། གནས་སློབ་བཟོད་པ་བཀྲ་ཤིས་ཀྱིས་རང་བཞིན་གྱི་གླེང་མོ་སྣ་ཚོགས་ཞུས་ནས་ཞབས་ཕྱི་རྣམས་ཕྱིར་གྱེས་གྲུབ་དང་བསྟུན་དུམ་ཙམ་ཞིག་བཞུགས་གདན་འཇགས་ཐོག
སྤྱིར་ཁའུ་པའི་བླ་མ་རྣམས་མཁས་གྲུབ་གཞན་དང་མ་འདྲ་ཞིང་། ཁྱད་པར་རྨོར་ཆེན་ཆོས་ཀྱི་རྒྱལ་པོ་དེ་ཉིད་འཇམ་པའི་དབྱངས་དངོས་སུ་བཞུགས་པའི་བཀའ་དྲིན་གྱིས་དཔལ་ས་སྐྱའི་སྙན་བརྒྱུད་ཟབ་ཆོས་རྣམས་ཀྱིས་མཚོན་ཆོས་བཀའ་ཐོབ་རྒྱ་མ་ཆུང་ཙམ་ཡོད་ཀྱང་། རང་ཉིད་སྐྱེས་སྦྱངས་ཀྱི་ཤེས་རབ་ཀྱིས་དབེན་པ་སོགས་སྒོ་དུ་མ་ནས་གདན་ས་ཆེན་པོའི་དབུ་བླ་འོང་རེ་མེད་ཀྱང་། ན་ཉིན་དབུས་སུ་ཕེབས་སྐབས་ནས་བཟུང་བཀའ་ནན་ཤིན་ཏུ་ཆེ་བ་བཅས་ད་ལམ་སྐུ་མདུན་དུ་བཅར་ཐོག་ཡབ་ཆོས་རྣམས་འབུལ་ཐུབ་རེ་སོགས་ཤིན་ཏུ་སྐལ་བ་བཟང་བ་ཞིག་བྱུང་ནས། དེ་སྐོར་འདི་ཁའི་དགོངས་པ་དང་བསྟུན་རིམ་བཞིན་ཞུས་ཆོག་པ་ཞིག་དགོས་གསུང་བར། ངེད་རང་ནས་ཐུགས་རྗེ་ཆེ་ཞུས། གནས་སློབ་ཀྱིས་དེའི་ལན་དུ། མཁས་པ་སྔ་མས་སྦྱར་བ་ཡི། ། ཚིག་དོན་ལ་ནི་བྱིན་རླབས་ཡོད། ། གསུངས་པ་ལྟར་སྔོན་གྱི་བླ་མ་གོང་མའི་ཕྱག་ལེན་ལྟར་བཀའ་དྲིན་བསྐྱང་བས་དེས་གོ་ཆོད་པར་འདུག
ཅེས་སོགས་བཅོས་མེད་ཀྱི་ཚིག་ཧུར་ཐུམ་རྦད་ཆོད་འདྲ་མོ་ཞུས་སོང་བས་བཞད་མོ་དང་བཅས་ཕེབས་སོང་། ལོ་དེའི་སྨིན་དྲུག་ཟླ་བའི་ཉེར་ལྔ་ནས་བཟུང་ཤིང་གླང་དབོ་ཟླ་བའི་ཉེར་ལྔའི་བར་ལ་གཙོ་བོར་གསུང་ངག་རིན་པོ་ཆེ་སློབ་བཤད་ཀྱི་དབང་། བྱིན་རླབས། ལུང་། ཁྲིད་བཀའ་བཅས། ཚར་ལྔ་པ་དང་། ཞར་བྱུང་དུ་ཆོས་བསམ་གྱིས་མི་ཁྱབ་པ་སྩལ་པ་རྣམས་བསྡམས་ནས་བཀོད་ན། རྗེས་གནང་སྐོར་ལ་ཚེ་དཔག་མེད་དཀར་པོ། འཇམ་དཀར་གསེར་གདུགས་དང་མ་ཏི་ལུགས། ཡེ་ཤེས་ཡོན་ཏན་བཟང་པོ།
འཇམ་དབྱངས་དམར་སེར། སྨྲ་སེང་། ས་པཎ་བླ་མའི་རྣལ་འབྱོར། སྤྱན་རས་གཟིགས་ཕྱག་བཞི་པར་སྒྲུབ་ཐབས་བརྒྱ་རྩའི་ཆིངས། བཅུ་གཅིག་ཞལ། སེངྒེ་སྒྲ། སྤྱན་རས་གཟིགས་སྐྱེར་སྒང་ལུགས་གཙོ་འཁོར་གསུམ། མི་གཡོ་བ་དཀར་སྔོན། རྟ་མགྲིན་ཇོ་ལུགས། རི་ཁྲོད་མ་སེར་མོ།
གཙུག་ཏོར་འབར་བ། འབྱུང་འདུལ། གཉན་སྒྲོལ། སེང་ལྡེང་ནགས་སྒྲོལ། ཕྱག་རྡོར་ཨུ་ཙཱརྻ། ཕྱག་རྡོར་གཏུམ་པོ། འཇིགས་བྱེད་དཔའ་གཅིག གཙུག་ཏོར་རྣམ་རྒྱལ། སྒྲོལ་དཀར་འོད་ཟེར་དྲུག་སྦྲགས། དབང་གི་སྒྲོལ་མ་དམར་མོ།
རྡོ་རྗེ་རྣམ་འཇོམས། སྨེ་བརྩེགས་ས་ལུགས། ཁྲོ་མོ་སྨེ་བརྩེགས། སྨེ་བརྩེགས་ཇོ་ལུགས། སངས་རྒྱས་ཀླུ་དབང་ལྷ་ལྔ། སྨན་བླ་མཐོ་བརྩེགས། རྟ་མགྲིན་གྲུབ་རྒྱལ། སྐྱེར་སྒང་། ཟླ་རྒྱལ། ཡེ་ཤེས་ཁྱུང་ཁྲ།
སྣ་ཚོགས་ཡུམ། རྡོ་རྗེ་ཤུགས། སོར་འབྲང་དཀར་མོ། བཀའ་གདམས་ལྷ་བཞི། ཛམ་སེར་ནག སེང་གདོང་སྔོ་དམར། ཤངས་ལུགས་ཕྱག་དྲུག་སྔོ་དཀར། དམར་ཟོར་མ། ཤེར་ཕྱིན་དཀར་མོ། ནོར་རྒྱུན་སེར་མོ།
དབྱངས་ཅན་དཀར་དམར། གྲ་ཛམ། ས་ལུགས་ཛམ་དམར། ཛམ་དཀར་ལྷ་ལྔ། ཞལ་དཀར་པོ་ཚེ་འཕེལ་ཐུན་མོང་མ་ཡིན་པ། ཁྱུང་ནག སེང་ལྡེང་ནགས་སྒྲོལ། ཕག་དཀར། ཕྱག་རྡོར་ཁང་བརྩེགས། ཞང་བློན།
གནས་བརྟན་བཅུ་དྲུག དམར་པོ་སྐོར་གསུམ་གྱི་རྗེས་གནང་ངོར་ལུགས་ཐུན་མོང་བ། རིགས་བྱེད་མ་གསང་སྒྲུབ་ལྷ་ལྔ། གཟའ་ཡུམ་གཙོ་འཁོར། དུད་སོལ་ཕྱི་སྒྲུབ། འབྱུང་འདུལ་སེམས་དཔའ་སུམ་བརྩེགས། ཚོགས་བདག་ཐུན་མོང་མ་ཡིན་པ་དང་། ཁྱད་པར་མཁའ་སྤྱོད་མའི་བྱིན་རླབས། བདེ་མཆོག་དཀར་པོ་རྣམས་ཀྱི་རྗེས་གནང་དང་། གསུང་ངག་དང་རྗེས་འབྲེལ་བརྒྱུད་པའི་ཁྱད་པར་གཉིས་ལྡན་གྱི་སེམས་བསྐྱེད།
སློབ་མ་རྗེས་འཛིན། ཀྱེ་རྡོར་རྒྱུ་དབང་། ལམ་དབང་། རྡོ་རྗེ་བདག་མེད་མའི་སིནྡྷཱུ་རའི་བྱིན་རླབས། བིར་སྲུང་ཐུན་མོང་དང་ཐུན་མོང་མ་ཡིན་པ། བླ་མ་རིན་འབྱུང་། ཚར་གསུམ་ཁུག་པ། ཨཥྚཱའི་བཟླས་ལུང་དང་ཡིག་བརྒྱའི་བྱིན་རླབས། བརྡ་དོན་གསལ་བ། བརྡ་ཆིག་བརྒྱུད།
སྒྲུབ་པ་ལུང་སྦྱིན། གསང་བཅུའི་རྒྱས་གདབ། རྣམ་འཇོམས་བིར་ལུགས་ཀྱི་བྱིན་རླབས། མགོན་ཀྱང་རྗེས་གནང་རྣམས་དང་། གོང་དུ་བཤད་པའི་རྗེས་གནང་། བྱིན་རླབས། དབང་དེ་དག་དང་འབྲེལ་པའི་སྒྲུབ་སྐོར་ལས་ཚོགས་ཐུན་མོང་དང་ཐུན་མོང་མ་ཡིན་པའི་ཡི་གེ་རྣམས་ཀྱི་ལུང་དང་། བླ་མ་རྒྱ་བོད་ཀྱི་ལོ་རྒྱུས། ལམ་འབྲས་ཀྱི་ཆོས་འབྱུང་ཁ་ཤས། གོང་མ་ལྔ་ནས་བཟུང་མུས་ཆེན་དཀོན་མཆོག་རྒྱལ་མཚན་གྱི་བར་དང་།
བདག་ཆེན་རྡོ་རྗེ་འཆང་ནས་བཟུང་རྨོར་ཆེན་ཆོས་ཀྱི་རྒྱལ་པོའི་བར་གྱི་བླ་བརྒྱུད་ཁག་ཆེ་བ་རྣམས་ཀྱི་རྣམ་ཐར། པོད་སེར། པོད་དམར། པོད་ནག དེ་དག་གི་དགོངས་དོན་ཐུན་མོང་མ་ཡིན་པ་ཁའུ་བྲག་རྫོང་པའི་རིང་ལུགས་ཀྱི་ཡི་གེ་བདག་ཆེན་རྡོ་རྗེ་འཆང་དང་། ཚར་ཆེན་ཡབ་སྲས་རྗེས་འབྲངས་དང་བཅས་པས་མཛད་པའི་ལུང་རྒྱུན་དགོས་གལ་ཆེ་ངེས་རྣམས་དང་། ལྗགས་བཤད་ཀྱི་སྐབས་སུ་གསུང་ངག་ཆོས་འབྱུང་ཁོག་ཕུབ། བླ་མ་བརྒྱུད་པའི་རྣམ་ཐར། བླ་མ་བསྟེན་ཐབས་དང་དམ་ཚིག་རྣམ་བཤད། ཕྱི་ནང་གི་བསྐྱེད་རིམ་གྱི་བཤད་པ་སོགས་ཟབ་ཅིང་གཏིང་དཔག་དཀའ་བའི་ཚོགས་ཀྱིས་ཉེ་བར་བརྒྱན་ཏེ་སྣང་གསུམ་རྒྱུད་གསུམ་སོགས་ཀྱི་ཟབ་ཁྲིད་ཤིན་ཏུ་མཐའ་ཆོད་པ།
ལུས་སྦྱོང་ཉི་ཤུ་པ་དང་། འཕྲིན་ལས་སོ་གཉིས་སོགས་འཁྲུལ་འཁོར་གྱི་ཕྱག་ཁྲིད་བཅས། མདོར་ན་ཕྱག་ལེན་ཕྲ་མོ་ཚུན་ཆད་ཀྱང་མ་ཉམས་པ་བདག་ཆེན་རྡོ་རྗེ་འཆང་སོགས་མཁས་གྲུབ་གོང་མ་དེ་དག་མངོན་སུམ་དུ་བྱོན་པ་ལྟ་བུའི་སྒོ་ནས་བཀའ་དྲིན་ཆེན་པོས་རྗེས་སུ་བཟུང་བའི་ཚེ། སྣང་གསུམ་གྱི་སྐབས་དེར་རི་ཀླུང་ཐམས་ཅད་ཁ་བས་དུང་མདོག་ཏུ་བཏང་བ་སོགས་ཚར་ལུགས་བླ་མ་གོང་མ་ཁ་ཤས་ཀྱི་རྣམ་ཐར་ན་བསྟན་པ་དཀར་འབྱམས་སུ་འགྲོ་བའི་ལྟས་ཡིན་གསུངས་བ་དེ་མངོན་དུ་གྱུར་པ་ལྟ་བུའི་དགེ་མཚན་དང་བཅས་པ་སྟེ། འདི་དག་ཞིབ་ཏུ་རྟོགས་པར་འདོད་ན་ཁོ་བོའི་ཐོབ་ཡིག་ལྟར་རོ། ། དེ་སྐབས་གསུང་ངག་ཞུ་མིར་ངེད་རང་མཆེད་གཉིས། རྩེ་གདོང་སྤྲུལ་པའི་སྐུ་མཁྱེན་རབ་བསྟན་འཛིན་ལྷུན་གྲུབ། མཆོད་དཔོན། གསོལ་དཔོན། རྗེ་དེ་ཉིད་ཀྱི་ཞབས་ཕྱི་གསུམ།
རྩེ་གདོང་སྤྲུལ་པའི་སྐུའི་ཞབས་ཕྱི་གཉིས་རྣམས་སྣང་གསུམ་སྐབས་ཡོད་ཅིང་། དེ་དུས་དྲུང་ཡིག་ཀུན་སངས་ནས་སྣང་གསུམ་གྱི་བཀའ་ཁྲིད་ངེད་ཚོར་གནང་བ་སྟེ་གྲོལ་འཕྲལ་གསང་སྔགས་ཕོ་བྲང་དུ་ཞུས་འདུག་པས་ཉིན་རང་པོ་དང་ནམ་ཕྱེད་ཡོལ་བར་གསུང་ཆོས་ཁོ་ནར་འགོར། དེ་ནས་མནལ་ཅུང་ཟད་རེ་མཛད་དེ་ཐོ་རེངས་སྔ་མོ་ནས་ཐུགས་དམ་ཉམས་བཞེས་རྣམས་བཀའ་དྲིན་བསྐྱངས་པས་སྐུ་ཤིན་ཏུ་ངལ་བ་དེ་སེམས་ཀྱིས་མ་བཟོད་པར་སེམས་བསྐྱེད་ཆེན་མོ་ནས་བཟུང་དྲུང་ཡིག་ཀུན་དགའ་སངས་རྒྱས་ཀྱང་ལྷན་ཅིག་ལ་ཡོད་ཅིང་། ཐོག་མཐའ་བར་གསུམ་དུ་གསེར་དངུལ་གོས་དར་སོགས་ཟང་ཟིང་གི་འབུལ་བ་དང་དཀར་སྤྲོ་ཕྲན་བུ། གྲོལ་ཉིན་ཚོགས་ཀྱི་ཡོ་བྱད་རྒྱས་པ་བཅས་ཞུས་ཁུལ་དང་། ཤིང་གླང་རྒྱལ་ཟླའི་ལོ་གསར་ཉིན་གོང་རྗེས་གནང་གི་གྲས་སུ་བཤད་པའི་གཙུག་ཏོར་རྣམ་པར་རྒྱལ་མ་ལྷ་དགུའི་རྗེས་གནང་དེ་སྩལ་ཞིང་དགའ་སྟོན་གྱི་ཚོགས་སུའང་སྤྱན་དྲངས་ཏེ་བསྙེན་བཀུར་ཐོག་མཁན་རིན་པོ་ཆེ་ཀུན་དགའ་ཟླ་འོད་ཀྱིས་ལོ་གསར་གསུང་བཤད་དེ་ཤིན་ཏུ་འཇེབས་པ་ཞིག་ཡོད་པས་དེ་སྐབས་ནས་བཟུང་ཐུགས་མཉེས། ལོ་དེའི་རྟ་ཟླའི་མཇུག་བར་འབྲོག་ཆུ་བཟང་སྤྲུལ་སྐུ་ངོས་འཕྲད་ལ་འབྱོན་པར་ངེད་རང་གནས་ཁྱད་འཕགས་བྱང་དུ་གུར་ལྷ་བརྒྱད་ཀྱི་རྗེས་གནང་ཞིག་བགྱིས་སྐབས་ཀྱང་རྣམ་འདྲེན་དམ་པ་འདི་དང་རྩེ་གདོང་སྤྲུལ་པའི་སྐུ་གཉིས་ཆར་བྱོན་བྱུང་བས་ཤིན་ཏུ་འཚེར་སྣང་ཤར། དབོ་ཟླ་བའི་ཚེས་དྲུག་ལ་གོང་བྱིན་རླབས་ཀྱི་གྲངས་སུ་བཤད་པའི་རྣམ་འཇོམས་བིར་ལུགས་ཀྱི་བྱིན་རླབས་དེ་སོགས་སྩལ། བདུན་ནས་བཟུང་ཆུ་སྟོད་ཟླ་བ་ཉིས་བརྩེགས་ཀྱི་ཕྱི་མའི་ཚེས་ལྔའི་བར་ལ་བཀའ་འགྱུར་རིན་པོ་ཆེའི་ལྗགས་ལུང་སྩལ་བར། གོང་ཚེས་དེ་ནས་ས་གའི་བཅོ་ལྔའི་བར་སྔ་དྲོ་བཀའ་འགྱུར་རིན་པོ་ཆེ་དང་།
ཕྱི་དྲོ་གསུང་ངག་སྐབས་སུ་སྩལ་མ་གྲུབ་པའི་ལྗགས་ལུང་གི་རིགས་དང་། ས་གའི་བཅུ་དྲུག་ནས་བཟུང་བཀའ་འགྱུར་རིན་པོ་ཆེ་ཆིག་སྒྲིལ་བཀའ་དྲིན་བསྐྱངས་ཏེ་མྱང་འདས་ཆེན་མོའི་ལྗགས་ལུང་སྐབས་ལྗགས་དབུགས་འཚངས། མགུལ་འཁྲིལ། སྤྱན་ཆབ་ཆུ་བོའི་རྒྱུན་བཞིན་མཛད་ནས་དགོངས་ཆོས་ཀྱི་འཕྲོ་དེ་ཡེ་གནང་མ་ཐུབ་པར་འཇོག་དགོས་སོགས་ངེས་པར་འབྱུང་བའི་ཐུགས་བཟོད་བླག་མེད་པ་དེ་ལྟ་བུའི་སྒོ་ནས་ཀྱང་བདག་སོགས་སྙིང་ལྕགས་ཁམས་ལས་གྲུབ་པ་རྣམས་ལ་མི་རྟག་པ་སྟོན་པའི་བརྡ་དོན་ཡང་དག་པར་སྟོན་པར་མཛད་དོ། ། སྣྲོན་ཟླའི་ཚེས་འགོ་གཟའ་ཚེས་ལེགས་པ་ལ་བསམ་གླིང་ལྷ་མོ་གསོལ་མཆོད་ཉིན་བཀའ་འགྱུར་ལྗགས་ལུང་བཤོལ་ནས་ལྷན་དུ་ཕེབས་ཏེ་དེར་སྐྱབས་མགོན་འདི་ཉིད་ཀྱིས་བསང་ཆབ་ཀླུ། ལྷ་མོའི་གཏོར་བསྔོ་སོགས་བཞུགས་སྒར་དེ་ཐོག་ནས་སྩལ་ཞིང་། གནས་གཟིགས་སྙན་ཤལ་འབུལ་གནང་དང་། གསོལ་སྟོན་སོགས་ཞུས། བྲག་རྩ་རྡོ་རྗེ་འཆང་ཞིང་ཁམས་གཞན་དུ་གཤེགས་ཉེའི་སྐབས་ཞུ་ཤོག་ཆེད་མངགས་ཀྱི་སྙིང་པོར་བདག་ནི་དུས་ཐ་འདིར་ཐུག་སོང་བས་སྐུ་ཞབས་ནས་དགོན་གོགས་འདི་ལ་བརྩེ་བས་དགོངས་དགོས་ཚུལ་འབུལ་བར་མཛད་དེ། དྲུག་པ་ཉིས་བརྩེགས་ཀྱི་སྔ་མའི་ཚེས་བདུན་ལ་མྱ་ངན་ལས་འདས།
ཕྱི་མའི་ཚེས་ལྔ་ལ་བཀའ་འགྱུར་རིན་པོ་ཆེའི་ལྗགས་ལུང་གྲུབ་སྐབས་སྔར་གསུང་ངག་རིན་པོ་ཆེ་སོགས་དབང་བཀའ། རྗེས་གནང་། ལུང་ཁྲིད་རྒྱས་པར་བཀའ་དྲིན་བསྐྱངས་པ་དང་། འདིར་རེས་བཀའ་འགྱུར་རིན་པོ་ཆེ་ཡོངས་རྫོགས་ཐུགས་འཁུར་ཆེན་པོའི་སྒོ་ནས་སྐུ་ངལ་དུབ་ཁྱད་དུ་བསད་དེ་ལྗགས་ལུང་བཀའ་དྲིན་བསྐྱངས་པ་བཅས་ཀྱི་ཆོས་ཡོན་དུ་དམིགས། དབང་ཁང་སྨིན་གྲོལ་བདེ་བ་ཅན་དུ་དཔོན་གཡོག་ཚང་མར་གསོལ་སྟོན་ཞུས་ཐོག་དངོས་པོ་ཕྲན་ཙམ་ཕུལ་བར་བོང་བ་གསེར་གཟིགས་ལྟ་བུས་འདི་ལྟར་རྒྱ་ཆེ་དཔངས་མཐོ་བྱུང་བ་འདི་དག་ཟབ་ཆོས་རྣམས་ཀྱི་ཆེ་བར་ཤིན་ཏུ་འབྲེལ་ཆེའང་། གདན་ས་ཆེན་པོ་འཛིན་སྐྱོང་སྤེལ་གསུམ་གྱི་ཆེད་ཕྱག་འགྲོ་འདི་ཙམ་ཡོད་ཁར་ཁོ་བོ་དེ་རིང་དཀོར་ནག་གི་རྒྱ་མཚོ་ཆེན་པོར་བསྐྱུར་སོང་ཞེས་གདུང་ཤུགས་ཀྱི་སྤྱན་ཆབ་བསིལ་ཞིང་དངོས་པོ་ཚང་མ་ཕྱིར་སློག་བཀའ་དྲིན་བསྐྱངས་བྱུང་བར། སྤྱིར་བདེ་བར་གཤེགས་པའི་བཀའ་ཤླཽ་ཀ་གཅིག་ཙམ་ཐོས་པའི་སྐུ་དྲིན་ཀྱང་གསོབ་དཀའ་ན། སྨིན་གྲོལ་ཆོས་ཀྱི་འཁོར་ལོ་ཡུན་རིང་བསྐོར་བ་འདི་ལྟའི་བཀའ་དྲིན་གྱི་ཕུང་པོ་ནི་སྟོང་གསུམ་གསེར་དུ་བཀང་སྟེ་གངྒཱའི་བྱེ་སྙེད་དུ་ཕུལ་ཀྱང་ཆ་ཙམ་ཡང་གཞལ་བར་དཀའ་བས་བདག་ཅག་རྣམས་ལ་བརྩེ་བས་དགོངས་ཏེ་མེ་ཏོག་ཆུང་ངུ་མཆོད་རྫས་ཀྱི་དཔེ་ལྟར་དགྱེས་པ་ཆེན་པོའི་རྣམ་རོལ་དུ་ཅིས་ཀྱང་བཞེས་སུ་གསོལ་ཞེས་ནན་ཆེན་པོས་ཕུལ་བ་ན་ཐུགས་མཛངས་བཞིན་དུ་བཞེས། དེ་ཐོག་ནས་དངུལ་སྲང་ལྔ་བཅུ་ཡོད་པའི་ཐུམ་ཞིག་ཕྱིར་སློག་བཀའ་དྲིན་བསྐྱངས་ཏེ་ངེད་རང་གི་ཡབ་རྗེ་རྡོ་རྗེ་འཆང་དེ་ཉིད་ཀྱི་དགོངས་རྫོགས་དུས་ཇའི་ཐེབས་སུ་སྦྱོར་འཇགས་མཛད། ཟླ་བ་དེ་ཁའི་མཇུག་སྐྱེད་ལྷས་སུ་བཞུགས་ཞག་བདུན་གཅད་རྒྱ་མཛད་སྐབས་མནལ་ལྟས་སུ།
སྐྱེད་ལྷས་ཀྱི་རྒྱབ་རི་དཀར་གསལ་ཤེལ་གྱི་རི་བོ་ཁང་གསེང་ཅན་གློ་སྐར་མང་པོ་ཡོད་པ་ཞིག་ཏུ་གྱུར་པའི་ནང་དང་། གློ་སྐར་རྣམས་ལ་ཐུགས་མཉེས་བཞིན་དུ་ཕེབས་བཞུད་མཛད་པ་ཞིག་བྱུང་ཞེས་གསུང་། བྱས་འགྱུར་གྱི་གནས་གཟིགས་སོགས་མཛད། འདིར་ཕེབས་སྐབས་སླར་ཡང་བསྙེན་བཀུར་གྱི་ཐོག་ངེད་རང་ལ་ཨ་ཎི་དྲུང་ནས་གནང་བའི་སྐྱེར་ཕུར་སྒྲོས་གཙང་། ནང་མཆོད་དང་ཐུན་དོང་ལྕགས་གཞི་གསེར་དངུལ་གྱི་ཚགས་མ། བ་སོའི་ཌཱ་མ་རུ་རྐོས་མ་སོགས་ཕྱག་ཆའི་རིགས་དང་། དངོས་པོ་ཁ་ཤས་ཕུལ་བའི་ཕུར་པ་དེ་ལ་ཐུགས་དགོངས་ལྷག་པར་དགྱེས། གྲོང་ཆེན་དུ་ཕེབས་ཁར་ཕུར་སྒྲུབ་ཐོག་ཐོན་ཕྱག་ཕུལ་ཏེ་གྲོ་བཞིན་གྱི་ཚེས་བདུན་ལ་འདི་ནས་ཆིབས་ཁ་བསྒྱུར་རོ། ། དེ་དག་གི་དོན་བསྡུ་ན། བདག་གི་སྐྱབས་གཅིག་ཐོག་མར་དབུས་སུ་མཇལ། །
བར་དེར་རྣམ་དཀར་རྒྱུན་སྐྱོང་ས་སྐྱར་ཕེབས། ། མདོ་རྒྱུད་སྨིན་གྲོལ་སྲིད་ཞིའི་དཔལ་འབྱོར་སྩལ། ། གནས་གསར་འཇམ་མགོན་བཀའ་དྲིན་མཚུངས་མེད་ཡིན། ། ཞེས་སོ། ། དེ་ནས་གྲོང་ཆེན་ཆོས་འཁོར་ཡང་རྩེར་ཕེབས་སྐབས་གྲོང་ཆེན་ཤིང་མང་གྲྭ་ཕུ་དགོན་གསར་བ་རྣམས་ཀྱིས་སེར་ཕྲེང་དང་། ཚར་ཆེན་དུས་མཆོད་ཟླ་བ་སྔོན་མར་གྲུབ་ཀྱང་ཕྱི་མའི་ཚེས་བཅུ་བཞི་བཅོ་ལྔ་ལ་འཆམས་དང་མི་མང་གནས་མཇལ་བ་སོགས་བྱུང་འདུག་ཅིང་། ལམ་འབྲས་ཚུགས་གོང་ཞག་གསུམ་ཆབ་བདུགས་བཀའ་དྲིན་བསྐྱངས། རྗེ་དྲུང་འཇམ་དཔལ་རབ་རྒྱས་ནས་འཛུགས་སྟོན་དང་བཅས་གྲོ་བཞིན་ཟླ་བའི་དཀར་ཕྱོགས་མཁའ་འགྲོ་འདུ་བའི་ཚེས་བཅུ་བཞི། རེས་གཟའ་ལྷའི་བླ་མ། རྒྱུ་སྐར་མོན་གྲེ་འཕྲོད་སྦྱོར་ལེགས་པའི་ཉིན།
འདར་གྲོང་ཆེན་ཆོས་འཁོར་ཡང་རྩེའི་བླ་བྲང་བདེ་བ་ཅན་གྱི་གཟིམས་ཆུང་བཀྲ་ཤིས་བརྩེགས་པར་ཕྱོགས་འདུས་དང་། གཉུག་མར་གནས་པའི་ཚོགས་ལ། གསུང་ངག་རིན་པོ་ཆེའི་ཆོས་ཀྱི་འཁོར་ལོ་ཚར་དྲུག་པ་བསྐོར་བར། ཉིན་རེ་བཞིན། སྔ་ཆོས་ལ་ཡི་དམ་གྱི་ལྷ། ཞི་རྒྱས་དབང་དྲག་དང་རྗེས་འབྲེལ་ཟབ་ཅིང་དཀོན་པ་དུ་མའི་རྗེས་གནང་དང་། རྒྱ་གཞུང་བོད་གཞུང་ཡིག་ཆའི་ལུང་འཁྲུལ་མེད་རྣམ་དག་རྣམས་བསྟན་རྒྱུན་དང་སློབ་མ་ལ་ཕན་ཆེད་ཟུང་འབྲེལ་དུ་གནང་བའི་ཕྱག་སྲོལ་བཟང་པོ་ལྟར་སྩལ། ལམ་འབྲས་སྐོར་ལ། དང་པོར་གསོལ་འདེབས་ན་བཟའ་བྲག་ཕུག་པས་མཛད་པའི་བརྒྱུད་འདེབས་ནས་བརྩམས་ཏེ། བརྒྱུད་འདེབས་སྐོར།
རྣམ་ཐར་དང་པོ་བླ་མ་བརྒྱུད་པ། རྒྱ་བོད་ཀྱི་ལོ་རྒྱུས་རྗེ་བཙུན་གྲགས་པས་མཛད་པ་སོགས་ནས་བཟུང་། བླ་མ་སོ་སོའི་རྣམ་ཐར་ཚང་མ། ཁྲིད་ཡིག་གསང་ཆེན་བསྟན་པ་རྒྱས་བྱེད་དང་། ཉི་གཞོན་གསར་པའི་ཐིག་ཕྲེང་སྐལ་བཟང་ཨུཏྤལ་གཞོན་ནུ་ཁ་འབྱེད་སོགས་ཀྱི་སྟེང་ནས་ཁྲིད་ཤིན་ཏུ་རྒྱས་པ། སེམས་བསྐྱེད། སློབ་མ་རྗེས་འཛིན། རྒྱུ་ལམ་གྱི་དབང་། བདག་མེད་ལྷ་མོ་བཅོ་ལྔ་དང་། བིར་སྲུང་སོགས་ཀྱི་བྱིན་རླབས་རྣམས་ཀྱི་གྲས་ལས་རྣམ་འཇོམས་བིར་ལུགས་དང་མགོན་རྐྱང་གི་རྗེས་གནང་མ་གཏོགས་གཞན་ཚང་མ་དང་།
བདག་མེད་མའི་རྒྱུ་དབང་མ་སྩལ་ཞིང་། རྩ་རྒྱུད་བརྟག་གཉིས་ཀྱི་ལྗགས་ལུང་གནང་། འཁྲུལ་འཁོར་སོགས་གང་ཟག་བློ་རྨོངས་རྣམས་ལ་དགོངས་པའི་ཆོས་ཇ་སོགས་གནང་སྐབས་ཀྱང་། ཕལ་ཚིག་གི་དཔེ་དང་དོན་སྦྱར་ཏེ། ཕ་མ་བུ་དུང་ཅན་བུ་ལ་སློབ་སྦྱོང་བྱེད་པ་ལྟར་ཤིན་ཏུ་བཀའ་དྲིན་ཆེ་བ་དང་། གསུང་ངག་ཚར་ཆོས་རྒྱུན་གྱི་རྣལ་འབྱོར་བསྡུ་བ། སྒྲུབ་པ་ལུང་སྦྱིན། གསང་བཅུའི་རྒྱས་འདེབས་བཅས་མཐའ་ཆོད་པ་བྱས་པར་སྩལ། མདོར་ན་ཟླ་བ་བདུན་པའི་ཚེས་བཅུ་བཞི་ནས་བཟུང་། ཟླ་བ་དགུ་པའི་ཚེས་ཉེར་བདུན་བར་གསུང་ཆོས་རྒྱུན་མི་ཆད་པར་གསུངས།
འདི་སྐབས་ཟླ་བ་དགུ་པའི་ཚེས་བཅུ་བཞི་བཅོ་ལྔ་གཉིས་ལ་གསུང་ངག་ཁྲིད་ལས། གཞན་ཟུར་བཀའ་མེད་པར་གནང་ནས་ཡོངས་འཛིན་ཆོས་གྲགས་བཟང་པོ་ལ། དུས་འཁོར་རིགས་ལྡན་ལུགས་ཀྱི་དབང་ལུང་གསན་སྐབས་ཟངས་བསྟན་པ་བླ་མ་དེ་ཉིད་ཀྱིས། འདིའི་དམིགས་པ་སྒོམ་དགོས་དང་དོན་གྱི་གོ་བ་རྣམས་སྐུ་ཞབས་ནས་བཀའ་དྲིན་བསྐྱང་བ་ཞུ་ཞིང་། ཚིག་གི་ཆ་ལ་ཁོ་བོས་གཞོན་ནུ་ནས་བཟུང་སྟེ་ད་ལྟའི་བར་ལ་མ་ཎི་འདྲེན་པ་བཞིན་ཡིན་ནོ་གསུང་སྟེ་ཕུལ། གསུང་ངག་གྲོལ་མཚམས་འདར་ནས་ཞལ་ངོ་ཡུམ་སྲས་རྣམས་མཇལ་ཞུ་དང་ཚེ་བཀའ་ཀྱེ་རྡོར་རྒྱུ་དབང་སོགས་ཞུ་བར་འབྱོར་པས་དེ་བཞིན་གནང་། འདར་སྨད་གནས་ནང་གི་ཞིག་གསོ་མཛད་པའི་འགོ་པར་གོང་གི་ཞབས་ཕྱི་ཀུན་དགའ་རབ་རྒྱས་དང་། གཉེར་མགོན་བློ་གཉིས་གནང་སྟེ། ལས་མི་བཅུ་སྐོར་གྱིས་ཟླ་སྐོར་ཨར་པོ་ཚུགས་པར་སྔར་གཙུག་ལག་ཁང་དེ་ནང་ལ་གཞི་བདག་འམ་འབལ་མོ་ཟེར་བ་ཞིག་ལ་དེ་ཁུལ་གྱི་མཆོད་གསོལ་བརྟག་པར་གཙུག་ལག་ཁང་ཆུད་ཟོས་སུ་བཏང་བ་དེ་ཕྱིར་སྤོ་བར་མཛད་ཅིང་། འདར་སྨད་ལྷ་ཁང་དུ་ས་རྡོ་སྨན་སྣ།
བྱིན་རྟེན་སོགས་ཕོན་ཆེ་བ་ལས་གྲུབ་པའི་དུས་གསུམ་སངས་རྒྱས་དང་། ཡུམ་ཆེན་མོའི་སྐུར་ཉམས་གསོ་དགོས་པར་འདི་ནས་སྔོན་དུས་ལྷ་བཟོ་བ་ཚུལ་ཁྲིམས་ཀྱིས་བྲག་རྩ་རྡོ་རྗེ་འཆང་དེ་ཉིད་ཀྱི་དགོངས་རྫོགས་རྟེན་བཞེངས་བྱེད་མུར་ཡོད་པ་དང་སྟབས་འགྲིགས་པས་གང་ལ་གང་འཚམས་ཀྱི་བཀོད་པ་དང་། བློ་གསལ་དང་འཆི་མེད་གཉིས་ཀྱིས་བཟོ་མཐར་ཕྱིན་བགྱིས་པར་དགོས་ཆ་ཕལ་ཆེར་བླ་བྲང་གཉེར་ཚང་དང་། གྲོང་ཆེན་གྲྭ་རིགས་ཁ་ཤས་ནས་ཀྱང་ཟུར་འདེབས་བཅས་སྒྲུབ་པའི་ནང་རྟེན་རྣམས་ཀྱི་གཟུངས་གཞུག་ཚང་མ་ཕྱག་བསྟར་བ་དང་། རབ་གནས་བཅས་མཛད་དེ་སྦྱིན་བདག་ཚང་མར་དགའ་སྟོན་སྩལ། རྟེན་གཙོའི་དབུ་ཐོག་ཏུ་བླ་རེ། སྐུ་ལ་སྣམ་སྦྱར། བྱིངས་ལ་སྙན་ཤལ་སོགས་ཅི་རིགས། གཙུག་ལག་ཁང་དུ་སྐུ་ཐང་སོགས་དང་མཆོད་ཆས། ཀ་རིང་གཉིས་ལ་འཕན།
མདོར་ཁྱམས་གྲུ་བཞིའི་བྱང་ལོགས་སུ་སྐུ་གཉེར་ཁང་ཆ་འགྲིག གཙུག་ལག་ཁང་གི་རྩེར་རྒྱལ་མཚན་ཏོག་བཅས་རྣམས་བཀའ་དྲིན་བསྐྱངས། དེ་གོང་དུ་རི་བོ་ཆེ་ནས་གསོལ་འདེབས་ཀྱི་ཞུ་ཡིག་བྱུང་དོན་ལྟར་ཆིབས་བསུ་མ་ཆེན་ཉི་ཤར་ཅན་མི་རྟ་འབྱོར། ཟླ་བ་བཅུ་པའི་ནང་དུ། གྲོང་ཆེན་ནས་རྒྱས་སྡེའི་རབ་ལ་ཕེབས། རིམ་བཞིན་སྣེ་བཞི། ཞུ་ལུང་། ཨར་པོ། ཆུ་ཚུགས་མདོ་རྣམས་སུ་ཞག་ས། དེའི་སང་ཕྱོགས་དཀར་མདོར་རི་བོ་ཆེ་པའི་ཐབ་བསུ།
མི་སེར་རྣམས་ཀྱི་ཆིབས་བསུ་བ་གཏོས་ཆེན་འབྱོར། རིམ་བཞིན་རི་གདོང་ནས་སྒར་པ་དང་། སྒྲུབ་སྡེའི་སེར་སྦྲེང་དང་བཅས་ཕྱགས་ཕེབས། རྒྱ་སྒོར་བདག་མོ་ནས་ཕེབས་བསུ་མཇལ་དར་དང་། བདེ་ཡངས་སུ་མི་མང་རྣམས་ལ་ཕྱག་དབང་སྐབས། ཨོཾ་མ་ཎི་པདྨེ་ཧཱུྃ་གི་གསུང་ལྷང་ངེ་བ་དང་བཅས་སྩལ། སྒྲམ་སྐས་འགོར་ཁྲི་ཆེན་ངག་དབང་ཡོངས་གྲགས་ཀྱིས་མཇལ་དར་དང་བཅས་ཕེབས། དེའི་སང་ནས་བཟུང་ཁྲི་ཆེན་གྱིས་སྐལ་བཟང་འགྱུར་མེད་བདེ་ཆེན་གྱིས་མཛད་པའི་གྲུབ་ཆེན་ཐང་སྟོང་རྒྱལ་པོའི་རྣམ་ཐར་ལྔ་བསྡུས་ཀྱི་ལྗགས་ལུང་། པད་མ་དཀར་པོས་མཛད་པའི་ཡིག་ཆ་རྣམས་ཀྱི་སྟེང་ནས་ཕྱག་ཆེན་ལྷན་ཅིག་སྐྱེས་སྦྱོར་གྱི་ལུང་ཁྲིད་དང་། རྒྱལ་དབང་རྗེས་མཛད་པའི་བར་དོ་གསོལ་འདེབས།
འཁྲུལ་འཁོར། ནཱ་རོ་ཆོས་དྲུག་སྐོར། ལུས་སྦྱོང་ཉི་ཤུ་པ། ལྔ་བཅུ་པ་སོགས་ཀྱི་ཕྱག་ཁྲིད་རྣམས་གསན། དེ་ནས་མ་འགྱངས་པར་ལྕགས་ཆུ་མོ་ནས་རིག་འཛིན་བློ་བཟང་སྟོབས་ལྡན་དཔལ་འབྱོར་ཕེབས་ཏེ་ཤངས་ཆོས་གྲུབ་ཐོབ་རིན་པོ་ཆེའི་ཐུགས་གཙིགས་མ་དེ་ཉིད་གསོལ་འདེབས་མཛད་པ་བཞིན། རྗེ་འདི་ཉིད་ཀྱིས་སྩོལ་བར་མཛད་པ་ནི། དེའང་། ཡེ་ཤེས་མཁའ་འགྲོ་ནི་གུ་མས། དབང་བཞིས་སྨིན་བྱས་དད་དང་བརྩོན་འགྲུས་ལྡན། ། མི་རྟག་སྐྱོ་ཤས་ཉེས་དམིགས་སྔོན་འགྲོ་བས། །
ལམ་མཆོག་འདི་ལ་གང་གིས་འབད་གྱུར་ན། ། ཟླ་དྲུག་ལོའམ་ཚེ་འདིར་སངས་རྒྱས་འགྲུབ། ། ཅེས་གསུངས་པ་ལྟར། ཐོག་མར་སྨིན་བྱེད་ཀྱི་དབང་ཆོས་དྲུག་སྤྱི་བཀའ་སྒྱུ་ལུས་དབང་མོ་ཆེ་དང་། ཆོས་དྲུག་སོ་སོའི་སྒོས་བཀའ་བདེ་མཆོག་དབང་བཞི། ལུས་སྒྲིག་གསང་སྒྲུབ་སྐོར་གསུམ་སོགས་དེ་སྐོར་གྱི་བྱིན་རླབས་ཚང་མ་དང་། ཆོས་དྲུག་གི་ཟབ་ཁྲིད། བེའུ་བུམ་གྱི་ལུང་སོགས་རིམ་བཞིན་སྩལ་ཏེ། གྲོལ་ཉིན་སྐལ་བཟང་འགྱུར་མེད་བདེ་ཆེན་གྱི་གཟིམས་ཁང་ཨེ་ཝཾ་དགའ་འཁྱིལ་དུ་སུ་ཁ་སིདྡྷིའི་བྱིན་རླབས་དགའ་སྟོན་ཚོགས་འཁོར་བཅས་མཛད། དེ་སྐབས་ལྷ་ཁང་རྩེར་བཞུགས་ཡུལ་དང་གནས་རྟེན་རྣམས་གཟིགས་ཤིང་།
གྲུབ་ཐོབ་རིན་པོ་ཆེའི་གཟིམས་ཆུང་ཁྱི་ཉལ་སྒོ་མོར་མཆོད་རྒྱུན་སྦྱོར་འཇགས་གནང་། འདི་སྐབས་གྲུབ་ཐོབ་ཆེན་པོའི་གཟིམས་ཆུང་དེར་གདུང་ཤུགས་ཆེན་པོས་གསོལ་འདེབས་སྤྱན་ཆབ་བཅས་གནང་བས་གྲུབ་ཐོབ་ཆེན་པོའི་སྐུ་ནས་འབྲས་ཙམ་གྱིས་ཆར་བབས་པའི་ཐུགས་ཉམས་བྱུང་ཞེས་གྲོང་ཅན་གྲྭ་རིགས་ཁ་ཤས་ལ་གསུངས་འདུག གསང་བའི་མགོན་ཁང་དུ་རྗེ་འདི་དང་ཁྲི་ཆེན་གཉིས་ཕེབས་ཅིང་། མར་ལམ་རི་བོ་ཆེ་མཐིལ་དང་བཀྲ་ཤིས་སྒོ་མང་གི་གནས་གཟིགས་མཛད། ནི་གུའི་ཁྲིད་ཀྱི་སྐབས་སུ་སྔ་དྲོ་ཟུར་ཆོས་ལ་རི་བོ་ཆེའི་ཁྲི་པ་བཀྲ་ཤིས་ལྷུན་པོའི་དགེ་སློང་མཆོད་གནས་པ། ས་དམར་ཆོས་མཛད། རྫོང་རི་རབ་འབྱམས་པ་རྣམས་ལ་སྨན་བླ་དང་ཞང་བློན་གྱི་རྗེས་གནང་། མི་ལའི་རྣམ་ཐར། འགུར་མ། གསོ་རིག་བརྒྱུད་འདེབས་རྒྱུད་བཞི།
སྡུད་པ། སྤང་སྐོང་ཕྱག་བརྒྱ། བསྐལ་བཟང་རྒྱན་ཕྲེང་རྣམས་ཀྱི་ལྗགས་ལུང་སྩལ། དེ་རྣམས་ཀྱི་མཚམས་ལ་མཇལ་ཕྱག་བཀའ་བསྒོ་ཞུ་མི་ཤིན་ཏུ་མང་ཞིང་། མ་རྫོགས་ཙམ་ལ་ཁྲིད་ཆོས་ཀྱི་བརྡ་མཛད་དེ་ཁྲིད་དཔེ་ལ་ཡུད་ཙམ་ཞིག་གཟིགས་ནས། ད་དཔེ་ཆ་དེ་ཡག་པོ་བལྟ་ལོངས་མ་བྱུང་ཨ་གསུང་བར།

ཞབས་ཕྱི་དཔལ་འབར་ནས་སྐུ་རྩེད་ཀྱི་རྣམ་པས་སྐྱོན་མེད། ཐོན་མིན་བྱུང་ན་ལྗགས་དབུགས་དགང་བར་ཞུ་ཞུས་པར། ལྟོས་ཨ་ཁོ་རེ། དབུགས་དགང་མི་དགོས་གསུངས་ནས་བཞད། བཀའ་ཁྲིད་སྩོལ་བའི་ཚེ་ཐེ་ཚོམ་ཅུང་ཟད་ཀྱང་མི་མངའ་བར་གསུང་བཤད་ཀྱི་རིགས་ཆུ་རྒྱུན་འབབས་པ་ལྟར་སྩལ་བས་དེར་ཡོད་ཀུན་ངོ་མཚར་གྱི་གནས་སུ་གྱུར། དེ་སྐབས་སུ་རི་བོ་ཆེའི་མཁན་ཆེན་དྲུང་ནས་བཀའ་ཆོས་གསན་པ་ལ། དོན་ཐིག་འགྲོ་བ་ཀུན་གྲོལ་གྱི་དབང་། བསྐྱེད་རྫོགས་ཀྱི་ཁྲིད་དང་། ལུང་སྐོར། ཆོས་སྐྱོང་གི་བཀའ་གཏད་བཅས་དང་། སྣར་ཐང་དུ་འཕགས་པའི་གནས་བརྟན་བ་ཀུ་ལས་གྲུབ་ཆེན་ཐང་སྟོང་རྒྱལ་པོ་ལ་གནང་བའི་བརྒྱད་སྟོང་པ་ཕྲེང་བ་ཅན་དང་།
སློབ་དཔོན་ཆེན་པོས་གྲུབ་ཆེན་ལ་དངོས་སུ་གནང་བའི་གྲིབ་གླུད། མཁན་ཆེན་ཉིད་ལ་ཞལ་སློབ་སོ་སོས་ཕུལ་བའི་ཞབས་བརྟན་ཚོ་བཞིའི་ལུང་། ཐུགས་རྗེ་ཆེན་པོ་འགྲོ་བ་ཀུན་སྒྲོལ་གྱི་དབང་མཐའ་བརྟེན་བཅས། དེ་ལ་བརྟེན་པའི་སྐྱེ་བདུན་རིལ་བུ་སྒྲུབ་ཐབས། སློབ་དཔོན་རིན་པོ་ཆེས་མཛད་པའི་མ་ཎིའི་ལས་ཚོགས་བསྟན་འཛིན་ནོར་བུའི་ལྗགས་བསྒྲིགས་མགོན་པོ་བདུན་ཚོགས་ཀྱི་བསྐང་བ། གྲུབ་ཆེན་གྱི་བསྟོད་པ། རིལ་བུ་དཀར་དམར་གྱི་ཡིག་སྐོར། གྲུབ་ཆེན་བླ་མའི་རྣལ་འབྱོར་རྣམས་ཀྱི་ལུང་། གྲུབ་ཆེན་གྱི་དག་སྣང་སྤྱན་རས་གཟིགས་སེམས་དཔའ་བཞི་བརྩེགས་མ་ཎི་བུམ་དབང་དུ་གྲགས་པ་དང་། བྱང་གཏེར་ཐུགས་སྒྲུབ་ཀྱི་དབང་རྣམས་གསན།
རྗེ་འདི་ཉིད་ཀྱིས་ནཱ་རོ་མཁའ་སྤྱོད་ཀྱི་བྱིན་རླབས། སྒྲོལ་དཀར། སོར་འབྲང་། མགོན་པོ་ཕྱག་དྲུག་དཀར་སྔོན་རྣམས་ཀྱི་རྗེས་གནང་དང་། འཆི་མེད་དཔལ་སྟེར་གྱི་ཁྲོམ་དབང་བཅས་སྩལ་ཏེ། བསྙེན་བཀུར་ཞབས་ཏོག་ཕུན་སུམ་ཚོགས་ཤིང་། ཕན་ཚུན་ཐུགས་ནང་ཤིན་ཏུ་དག་པས་ལུགས་གཉིས་དང་འབྲེལ་བའི་མཛད་ཕྲིན་བཟང་པོས་དུས་འདས་སོ། ། དོན་ཐིག་གྲོལ་མཚམས། ཕྱོགས་དཀར་ཕུའི་དགོན་པ་ཆོས་འཁོར་ལྷུན་པོ་བས་སྤྱན་དྲངས་ཏེ་ཞག་བཞུགས་ཀྱི་ཚེ་དབང་སོགས་གནང་། ནས་ཁལ་བརྒྱ་ཙམ་འབུལ་མི་བྱུང་བ་དགོན་པ་དེ་རང་དུ་སྦྱོར་འཇགས་མཛད།
རི་བོ་ཆེ་ནས་མར་ལམ་ཆུ་ཚུགས་མདོ། ཨར་པོ། ངང་ལ། ཞུ་ལུང་། ས་དམར་མངོན་དགའ་རྣམས་སུ་རིམ་བཞིན་ཞག་ས་མཛད། མངོན་དགར་སྦྲོ་ལུང་པ་ཆེན་པོའི་དུས་ཆེན་ལ་ཊཾ་བཅོ་ལྔ་སྦྱོར་འཇགས་དང་། ཁྱུང་ནག་རྗེས་གནང་ཡིག་ལུང་བཅས་སྩལ། དེའི་སང་སྣེ་གཞིར་ཀུན་དགའ་རབ་རྒྱས། མགོན་བློ་གྲོང་ཆེན་སྤྱི་ས་རྣམས་ཕེབས་བསུར་འབྱོར། ཡངས་གྲུའི་དར་ཐོན་ཞིང་ཤིང་གླང་རྒྱལ་ཟླའི་མཇུག་གྲོང་ཆེན་དུ་ཕེབས་ཏེ་ཐུགས་བྲེལ་གྱི་འཕྲོས་འགའ་ཞིག་མཛད་ནས།
འདར་བསམ་འགྲུབ་པས་གདན་འདྲེན་ཞུས་པ་བཞིན་ཞལ་ངོ་རྣམས་ལ་ཚེ་བཀའ་དང་གཞིས་ལ་ཕྱག་ནས། དུས་རིམ་པ་གྲོང་ཆེན་གྲྭ་སློབ་རྣམས་དང་ཆབ་ཅིག་རྗེ་ཉིད་ཀྱིས་ཚོགས་དབུར་མཛད་དེ་གཏོར་ཟློག གཏོར་སྤོད། ཐུག་གསོ་ཟུངས་གསོ་རྣམས་སྔར་སྲོལ་བཞིན་དང་། མེ་སྟག་ལོ་གསར་རྟ་ཟླའི་ཚེས་གཅིག་དགའ་སྟོན་བཞུགས་གྲལ་ལ་མཆོད་ཡོན་གདན་འཛོམ་ཞིང་གྲོང་ཆེན་པ་རྣམས་ཀྱིས་དུང་རྒྱ་གླིང་སྒྲོགས་པ་སོགས་དགྱེས་སྟོན་རྒྱས་པར་མཛད། མར་ལམ་རྨུར་ཕེབས་ནས་སྐྱ་སེར་མང་པོར་ཚེ་བཀའ་སྩལ་ཏེ་གྲོང་ཆེན་དུ་ཕེབས། རྫོང་རམས་པར་ཚར་ཆེན་གྱིས་མཛད་པའི་ཀྱེ་རྡོར་བསྐྱེད་རིམ་རྣམ་བཤད་དང་། ཆོས་རྒྱ་མཚོར་མདོ་མང་། ལམ་འབྲས་པོད་སེར་སོགས་ཀྱི་ལུང་གནང་། གཏེར་བདག་གླིང་པ་ཆེན་པོ་གར་དབང་འགྱུར་མེད་རྡོ་རྗེའི་ཞལ་སློབ་སྦས་པའི་སངས་རྒྱས་འགྱུར་མེད་ཀུན་བཟང་ཀློང་གྲོལ་སྤྱན་དྲངས་ཏེ་ཕེབས་ཉིན་ཨོ་རྒྱན་སྨིན་གྲོལ་གླིང་གི་ཆོས་སྤྱོད་ལྗགས་ལུང་དང་།
ལོ་ཟླ་དེའི་ཚེས་བཅུ་ནས་འདོད་འཇོའི་བུམ་བཟང་གི་དབང་ལུང་། རྡོར་སེམས་ཐུགས་ཐིག སྙིང་ཐིག བཏགས་གྲོལ། རྒྱུད་དྲུག གཏེར་གསར། དྲག་དམར་རྣམས་ཀྱི་དབང་ལུང་ཁྲིད་སོགས་ཆོས་སྐོར་ཡོངས་རྫོགས་དང་། གཅོད་དབང་ནམ་མཁའ་སྒོ་འབྱེད། ཐུགས་རྗེ་ཆེན་པོ་བདེ་གཤེགས་ཀུན་འདུས་ཡབ་བཀའ། ཡུམ་བཀའ།
བཀའ་སྲུང་བཅས་དང་རིག་འཛིན་ཐུགས་ཐིག གཤིན་རྗེ་དྲེགས་འཇོམས་རྣམས་ཀྱི་དབང་ལུང་ཕལ་ཆེར། ཕུར་པའི་རྣམ་བཤད་འགྲེལ་ཆེན་འབུམ་ནག ཛམ་དམར་གསང་སྒྲུབ། གཏེར་ཆེན་འགྱུར་མེད་རྡོ་རྗེའི་རྣམ་ཐར་སོགས་ཤིན་ཏུ་མང་བར་གསན་ནོ། ། དེ་སྐབས་སྔགས་སྲུང་མ་བཀའ་ཤིན་ཏུ་དོག་པའི་འཕྲོས་ཤིག་ལ། རྗེ་འདིའི་གསུང་ལས། ང་ཆུང་ངུའི་དུས་ནེ་ཐང་ཞིག་ན་དུད་འགྲོ་འདྲ་དང་བཅས་ཡོད་བསམ་པར་ལྷ་མོ་དམར་མོ་ཁ་ཊྭཱཾ་འཕྱར་ཞིང་ཐོད་པ་ཐུགས་ཀར་བཟུང་བའི་ཁེབས་དར་དམར་ཞིག་འདུག་པ་དེ་རླུང་གིས་བསྐྱོད་པས་དམར་ལྷབ་ལྷབ་བྱེད་པ་ཞིག་མཐོང་ཡང་ངོ་མ་ཤེས། རྗེས་སུ་བསམས་པས་ཨེ་ཀ་ཛ་ཏཱི་འདི་ཡིན་པར་འདུག་གསུང་ཞིང་། གྲུབ་དབང་ནས་ཀྱང་འདིའི་རྗེས་གནང་རྗེ་འདི་ཉིད་དང་མཆོད་དཔོན་མ་གཏོག་གཞན་གང་ལ་མ་གནང་།
དེ་དུས་བཀྲ་བཟང་རིག་འཛིན་ཀུན་བཟང་ཡེ་ཤེས་མང་མཁར་གནས་གསར་ནས་རྗེ་ཉིད་འདི་མཇལ་བར་བྱོན་པར་མཁའ་འགྲོ་སྙིང་ཐིག་གི་ཁྲིད་ཡིག་ག་ནོར་བུ་ལུགས་སུ་བསྡེབས་པ་དེའི་ལུང་གསན། བཀྲ་བཟང་པའི་གསན་ཡིག་ལ་ཐུགས་རྟོག་མཛད་པས་ཕུར་པའི་སྐོར་ཞིག་གསན་རྒྱུ་སྣང་གསུང་སྐབས་ཤིག་འདར་པས་སྤྱན་དྲངས་ཏེ། དེར་བཞུགས་དུས་གསུང་ལས། སྔར་གྲོང་ཆེན་སློབ་དཔོན་ལགས་དེ་ཉིད་ཀྱིས་ངེད་ལ་ཤིང་མང་འདུ་ཁང་གོགས་པོ་ཞིག་གསོ་མ་གྲུབ་སོང་བས་དེ་བཞིན་དགོས་པ་ཡོད་ཀྱི་ནན་ཏན་གནང་བ་དེ་མ་གྲུབ་པས། བློ་ཁ་རྫོགས་པ་ཞིག་མ་བྱུང་ཕེབས་པར། རྗེ་དྲུང་སྐྱིད་པས་བླ་བྲང་སོགས་ཕོག་ཐོག་ནས་འདར་ཁལ་བརྒྱ། པད་ཁ་ཉི་ཤུ་ཕུལ་ནས་ཞབས་བསྐུལ་ཞུས་པ་བཞིན་ཁྱེད་རང་སང་ཉིན་གྲོང་ཆེན་དུ་སོང་ལ་རྔོད་འཐགས་ཀྱིས་གསུང་ཞིང་། བསམ་གྲུབ་ཀྱིས་ཐུགས་བྲེལ་ཆོད་མ་ཐག་ཕེབས་ལམ་རྐྱང་སྟེ་ཤིང་མང་དུ་ཕེབ། དེར་ཞག་ཤས་བཞུགས་ཐོག་གསུང་ཆོས་ཅི་རིགས་གནང་ཞིང་འདུ་ཁང་ཞིག་གསོའི་ཞལ་བཀོད་སྩལ། དེ་ནས་གྲྭ་བུ་དགོན་གསར་ལ་ཕེབས།
དེར་བཞུགས་རིང་ཀྱང་བཀའ་ཆོས་ཅི་རིགས་སྩལ། གྲུབ་ཆེན་རྣམ་རྒྱལ་བསྟན་སྐྱོང་གིས་གྲུབ་དབང་ཐང་སྟོང་རྒྱལ་པོའི་སྐུ་ཞིག་དང་ཀ་པཱ་ལ་བདུད་རྩིས་གང་བ་ཞིག་འགུར་མ་དང་བཅས་ཏེ་ཕུལ་བར་འགུར་ལན་གནང་། དེ་གོང་ནས་སྐུ་ཁམས་ཅུང་ཟད་བསྙེལ་ཚུལ་བཞེས་པ་ཡིག་ཡོད་པར། གསུང་ལས། ད་ང་དྲག་འགྲོ་བ་ང་རང་གིས་ཁག་ཐེག ཁམས་སུ་འགྲོ་ཚེའང་ལམ་བར་དུ་བྲོ་འཚལ་སྐབས་ཆུ་དཀྱིལ་ཕ་ཝང་ཞིག་གི་སྟེང་ན་གྲུབ་ཐོབ་རིན་པོ་ཆེའི་སྐུ་པད་བྲལ་ལ་ཁད་པ་ཞིག་འདུག་པ་བླངས་པ་ནས་བཟུང་ཇེ་བདེར་སོང་ཞིང་སྐུ་དེ་སྡེ་དགེར་འཇོག་དགོས་བྱུང་གསུང་སྟེ། ཀ་པཱ་ལའི་བདུད་རྩི་དེ་ནས་ཐིག་གཅིག་ཞལ་དུ་བཞེས། གཞན་དེར་ཡོད་ཀུན་ལ་འགྱེད་པ་གནང་། དེ་སྐོར་གྱི་ཐུགས་བྲེལ་རྣམས་ཆོད་པར་གནང་སྟེ་གྲོང་ཆེན་དུ་ཕེབས། རྗེ་ཉིད་ཀྱི་གསོལ་དཔོན་འཇམ་དབྱངས་མཆོག་གྲུབ་དང་གཉེར་པ་མགོན་བློ་གཉིས་ཀྱིས་དོ་དམ་དང་།
རྐྱེན་སེལ་དུ་རྫོང་རི་རབ་འབྱམས་པས་འཕགས་ཆེན་པོད་བཞི་ཀློག་པ། གྲོང་ཆེན་རྡོར་སློབ་སྦྱིན་པ་བཟང་པོ་ནས་ལྡེབས་བྲིས་རྙིང་པ་རྣམས་ལ་ཨརྒྷའི་ཆོ་ག་བཅས་གོགས་པོ་དེ་བཤིག་ཚར་བ་དང་། འགྲམ་འདིང་ཁར་ཞབས་ཕྱི་བསོད་ནམས་དཔལ་འབར་དང་རྗེ་དྲུང་སྐྱིད་པར་དར་གོས་ཀྱི་སྣ་མང་པོ་མཇུག་ཏུ་སྩལ་བ་བཞིན་བརྟན་ཁྱད་རྩིག་འགྲམ་གཏིང་རིང་དུ་བྲུས་པར་ལྕི་བ་དང་རིལ་མ་མང་པོ་བསྒྲིགས་པའི་བང་རིམ་ལྟར་ཆགས་འདུག་པ་གནས་འདིར་ཤིང་མང་པོ་འདུག་པས་དགོན་པའི་མིང་ཤིང་མང་ཡིན་ནོ་ཞེས་བྱང་སེམས་ཟླ་རྒྱལ་གྱིས་གསུང་ཞེས་རྒན་རབས་ཀུན་ཟེར་བ་དེར་སྣང་། ཨར་ཟུག་གི་ལས་གྲྭ་རྒྱུན་རིང་ཙམ་འགོར་ཞིང་། གྲུབ་བསྟུན་ཕྱག་ནས་མདོར་བསྡུས་གནང་སྐབས། གསུང་ལས། མཁན་ཆེན་རིན་ཆེན་འཇམ་དཔལ་གྱི་འདུ་ཁང་དེ་ངེད་ཀྱིས་འདི་བཞིན་དུ་བཏང་གསུང་ཞིང་དགྱེས། རྩི་ཚོན་གྱི་ཞབས་འགྱུར་སོགས་རྗེ་དྲུང་སྐྱིད་པས་ཀྱང་ཞུས་ཤིང་། གྲོང་ཆེན་ལྷ་རིགས་པ་འཆི་མེད་ལ་ཚོན་རྩི་སྐོར་བཀའ་ཕེབས་པར་ཚོན་རྣམས་རྗེ་སྐྱིད་ཀྱིས་ཁས་བླངས་བྱུང་ཡང་རྗེ་དྲུང་རུ་ངར་བ་དང་ཨ་ཎི་ཚོ་མཐུ་མོ་འདུག་པ་བཅས་ལྡེབས་བྲིས་འོང་མདོག་མ་ཁ་གསུང་ཡང་། ལྡེབས་བྲིས་སྐོར་དགོངས་བཞེད་ཇི་ལྟ་བ་བཞིན་འགྲུབ།
ཤིང་མང་སྒྲུབ་སྡེ་ལ་ཚེས་བཅུ། སྒྲུབ་སྐོར་རྣམ་གསུམ། སྨྱུང་གནས་སྐོར་སོགས་བཀའ་ཆོས་ཁ་ཤས་སྩལ། གོང་དུ་བཤད་པའི་ལྕགས་ཟམ་པ་དེ་རག་རྫོང་ཟམ་པར་ཉམས་བཟོ་མཛད་སྐབས་དེ་ཡིན་ནམ་སྙམ་སྟེ། གང་ལྟར་སྐྱབས་མགོན་དམ་པ་འདི་ཉིད་དང་མཇལ་བའི་གསུང་སྒྲོས་ལ་བླ་མ་དེས་ས་སྐྱ་པ་དང་རི་བོ་ཆེ་པས་ང་ལ་མ་ཉན་པས་གདུང་བརྒྱུད་དཀོན་པོ་འོང་གསུང་བ་དེ་འོང་འདྲ་མོ་བྱུང་ཞིང་། བླ་མ་དེ་རང་ལ་ཞལ་སློབ་བཙུན་མ་ཁ་ཤས་ཡོད་པའང་འུ་ཅག་གཉིས་ཁྱད་མེད་པས་ཤིང་མང་དགོན་གསར་དུ་སྦྱོར་ཅིག་གསུངས་ནས། དེ་ལྟར་མཛད་པའི་བགྲོས་ཤིག་ཀྱང་སྣང་། ཞབས་འབྲིང་པ་རྣམས་ཀྱིས་བླ་མ་དེའི་མཛད་སྤྱོད་ལ་ཁྲེལ་བའི་རྣམ་པ་བྱས་པས། རྗེ་འདི་ཉིད་ཀྱི་གསུང་ལས། རང་རེས་ལུང་ཆུང་རེའང་ཆོས་ལ་འཇུག་མི་ཐུབ།
ཁོང་གིས་རྒྱལ་ཁམས་ཆོས་ལ་འཇུག་ཐུབ་གསུངས་ནས་ཐུགས་དད་ལྷག་པར་ཆེ་མུར་གྲོང་ཆེན་དུ་རྗེ་འདི་ཉིད་མཇལ་བར་ཕེབས། ལྕགས་ཟམ་པས་རྗེ་འདི་ཉིད་ཀྱིས་སྤྱན་སྔར་ནས་བསྒྲུབས་གནང་གི་ཚེ་བུམ་དེ་བཞེས་ནས་ཚེ་དབང་ཕུལ་བའི་ཞོར་ལ་གྲྭ་རིགས་སྦྱིན་བདག་མང་པོས་ཀྱང་ཐོབ། དེང་སང་དབུས་གཙང་ན་ངེད་རང་གཉིས་ལས་འགྲོ་དོན་ཆེ་བ་མེད། རྟེན་བཞེངས་ཕོན་ཆེན་འདི་འདྲ་ལ་གསོལ་མར་ཐོགས་འོང་བས་སང་ལེན་མི་ཐོང་གསུངས་ནས་མར་གྱི་འབུལ་བའང་མཛད། སྔར་བྲག་རྩ་རྡོ་རྗེ་འཆང་དེ་ཉིད་ཀྱི་སྐུ་ཐོག་ལ་གྲོང་ཆེན་སྒོ་འཕྱོར་གྱི་བྱང་ཤར་ན་ནང་སྟོང་ཞིག་ཡོད་པ་དེར་རྣམ་སྲས་ལྷ་ཁང་གནང་དགོས་ཞེས་འདུས་སྤྱི་ནས་ཞུས་པས། དེའི་བཀའ་བབས་ང་ལ་མེད། ཞབས་དྲུང་དབོན་རིན་པོ་ཆེར་ཞུས་གསུངས་པ་བཞིན། རྒྱུ་མཚན་ཕུལ་བ་ལྟར་ཚུལ་ཁྲིམས་བཀྲ་ཤིས་ཀྱིས་འཇིམ་བཟོ་དང་། གྲོང་ཆེན་སྦྱིན་པ། རྫོང་རི་རབ་འབྱམས་པ་གཉིས་ཀྱིས་གཟུངས་གཞུག་སྤར་འདེབས་སྦྲེལ་མཐུད།
དྲི་བཟང་བྱུག་སྒྲིལ་སོགས་བགྱིས་ཏེ་རྣམ་སྲས་ཀྱི་སྐུ་མི་ཚད་མ་དེའི་གཟུངས་ཚང་མ་ཕྱག་བསྟར་དང་། ཕྱག་ནས་གཏོར་འཛུགས་སོགས་བཅས་མཛད་དེ་དེང་སང་ཡང་ཞལ་དཀྱིལ་ལ་རྡུལ་མི་ཆགས་པ་སོགས་བྱིན་རླབས་ཀྱི་གཟི་འོད་འབར་བ་དེའི་དབུ་ཐོག་ཏུ་བླ་རེ་སོགས་མཆོད་ཆས་ཀྱིས་སྤྲས་པ་བཞུགས། འདི་སྐབས་གྲུབ་ཆེན་ལ་བཀའ་ཆོས་གསན་པའི་སྔར་དགོང་སྲོད་གུང་གསེང་རྣམས་ལ་ཟངས་བསྟན་སྤོར་བའི་གྲྭ་པ་ཁ་ཤས་ལ་ལྷ་བརྒྱད། ཁྲོ་བཅུའི་རྗེས་གནང་ལུང་བཅས་དང་། བསྐང་བའི་ལུང་། འོག་མིན་ཆོས་སྡེའི་དབུ་བྱེད་འགྱུར་མེད་ཀྱི་འདོད་ཞུས་མངོན་དགའ་དབུ་བྱེད་ཆོས་དར། རྫོང་རམས་པ་སོགས་ཁ་ཤས་ལ་ངག་དབང་ཆོས་གྲགས་ཀྱི་ཡིག་ཆའི་སྟེང་ནས་མཁའ་སྤྱོད་མའི་ཁྲིད་དང་། བེའུ་བུམ་གྱི་ལུང་། ནོར་སྐྱོང་རྗེས་གནང་དང་། བེའུ་བུམ་གྱིས་ལུང་བཅས་གནང་།
མངོན་དགའ་དབུ་བྱེད་ནས་ལུང་ཞིག་ཕུལ་འདུག་ཀྱང་གང་ཡིན་མ་ངེས་སོ། ། དེ་དག་གི་དོན་བསྡུ་ན། འདར་སྟོད་གདན་ས་རི་བོ་ཆེ་སོགས་སུ། ། ཆོས་འཁོར་བསྐོར་ཞིང་ཟབ་ཆོས་དུ་མ་གསན། ། ཉམས་གསོ་གསར་བཞེངས་དགེ་རྒྱུན་སྦྱོར་འཇགས་སོགས། ། གནས་གསར་འཇམ་མགོན་ཐུགས་བསྐྱེད་རྟེན་འབྲེལ་ཡིན། ། ཞེས་སོ། ། དེ་ནས་ནག་ཟླའི་ནང་དུ་འདི་ཕྱོགས་སུ་ཆིབས་ཁ་བསྒྱུར་བར་འདར་གྲོང་ཕེབས་སྐྱེལ་གྱི་སར་བསོད་ནམས་དཔལ་འབར་བརྒྱུད་གྲོང་ཆེན་སྦྱིན་པ་དང་རྫོང་རམས་པ་གཉིས་ལ་ཟུར་ཆོས་སྩོལ་བའི་བཀའ་སྩལ་པ། གཞན་ཡང་དེ་སྐབས་གྲུབ་དབང་དམ་པ་སྒྲོ་མོ་ལུང་པ་ཆེན་པོ་མང་ཐོས་བསོད་ནམས་ཆོས་འཕེལ་གྱི་ཞལ་སློབ་བཙུན་མ་བཅུ་སྐོར་ཞིག་ལ་དགོན་པའི་རྟེན་གསོ་མེད་ཅིང་རི་ཁྲོད་མ་ཕེར་བས་ཁྱིམ་དུ་སྡོད་པ་དེ་ཐུགས་ཀྱིས་མ་བཟོད་པར་དགོན་གསར་གནང་བའི་ཐུགས་བཞེད་ཀྱིས་ཡར་ལམ་ས་ཡུལ་གཟིགས་རྟོག་བཀའ་དྲིན་བསྐྱངས། འདིར་ཕེབས་སྐབས་ཐབ་བསུ།
ཆིབས་བསུ། བཞུགས་ཡུལ་མཇལ་འཛོམ་གོང་དང་འདྲ་བར་ཞུས་ཤིང་། ལོ་དེར་བཀའ་ཆོས་སྩལ་བ་རྣམས་ལ། ཟླ་ཚེས་བགྲང་ཆགས་ཀྱི་ཟིན་བྲིས་བཀོད་ཐུབ་པ་ཞིག་མ་བྱུང་ཡང་། ཕེབས་འཕྲལ་ནས་བཟུང་། ཐར་རྩེ་པཎ་ཆེན་གྱི་ཡིག་སྟེང་ནས་སྒྲུབ་ཐབས་རྒྱ་མཚོའི་རྗེས་གནང་ལུང་བཅས། ལུང་སྐོར་ལ་བརྒྱ་རྒྱམ་གྱི་རྒྱ་གཞུང་། འདུལ་བའི་ལས་ཆོག་བུ་སྟོན་གྱིས་མཛད་པ། སོ་ཐར་བརྒྱུད་འདེབས་གོང་ས་ལྔ་པ་ཆེན་པོས་མཛད་པ། གྲངས་ཆེན་བཅོ་བརྒྱད།
དེར་མ་འདུས་པ་ཚད་མ་སྡེ་བདུན། འདུལ་བ་མེ་ཏོག་ཕྲེང་རྒྱུད་སུམ་བརྒྱ་པ། འོད་ལྡན། ཀ་རི་ཀ དབུ་མ་རིགས་ཚོགས། བསྟོད་ཚོགས། གཏམ་ཚོགས། བཀའ་གདམས་གཞུང་དྲུག དཔག་བསམ་འཁྲི་ཤིང་། ཤེར་ཕྱིན་འགྲེལ་པ་དོན་གསལ།
མདོ་ཀུན་བཏུས། ཇོ་བོའི་ཆོས་འབྱུང་བརྒྱ་རྩ། བློ་སྦྱོང་བརྒྱ་རྩ། བཀའ་གདམས་ཐོར་བུ། བློ་སྦྱོང་གསུང་སྒྲོས་མ་ལེགས་བཤད་ཀུན་འདུས། གོང་ས་ལྔ་པ་ཆེན་པོས་མཛད་པའི་སྨན་བླའི་མདོ་ཆོག་ཡིད་བཞིན་དབང་རྒྱལ། ཙནྡྲ་གོ་མའི་གདུགས་དཀར་ཟློག་ཟོར། དེའི་དཀྱིལ་ཆོག་ཤཱཀྱ་དཔལ། དེའི་ལྷན་ཐབས་མཁན་ཆེན་ཞྭ་ལུ་པ། བཀའ་འགྱུར་བའི་གདུགས་དཀར་མདོས།
རྨོར་ཆེན་གདུགས་དཀར་བྱད་གྲོལ། ཞྭ་ལུ་མཁན་ཆེན་གྱི་གཙུག་ཏོར་དྲི་མེད་ལྷ་ལྔའི་དཀྱིལ་ཆོག ཐུགས་སྲས་ལོ་ཙཱ་བའི་གཟུངས་གྲྭ་ལྔའི་དཀྱིལ་ཆོག དེའི་ལྷན་ཐབས་བཅོ་བརྒྱད་འཇམ་དབྱངས་ཆོས་རྗེ། རྣམ་སྲས་བེའུ་བུམ་རྗེ་དེ་ཉིད་ཀྱི་གསན་ཡིག་ནང་བཞིན། ཇོ་བོས་འབྲོམ་ལ་གནང་བའི་སྒྲོལ་མདོས། རི་ཁྲོད་མའི་བུམ་ཆོག་འཕགས་པ་དང་སྡོང་ར་བ། གུང་རུའི་གཞན་ཕན་མཐའ་ཡས་ཀྱི་ཟུར་འདེབས། ཀུན་རིག་བསྟོད་པའི་ཕྱག་ཆེན་ཟིན་བྲིས། ཟིན་བྲིས་མུན་སེལ་སྒྲོན་མེ།
ཟིན་བྲིས་བསྡུས་པ་རྣམས་ཀྱི་ལུང་། རྭ་ཚར་ཐུན་མོང་མ་ཡིན་པའི་ཕྱག་ལེན་ལྟར་འཇིགས་བྱེད་བཅུ་གསུམ་མའི་དབང་སྔོན་འགྲོའི་རྭ་ཁྲིད་དང་། རྣལ་འབྱོར་རིམ་བཞིའི་ཁྲིད་སྨིན་རྒྱས་དང་། དཀར་ཆག་གིས་ཟིན་པ་དང་མ་ཟིན་པའི་རྭ་པོད་ཡོངས་རྫོགས་ཀྱི་ལུང་རྗེ་ཉིད་ཀྱི་གསན་ཡིག་ནང་བཞིན། འཆི་བདག་དཔའ་གཅིག་དང་བཅུ་གསུམ་མའི་རྗེས་གནང་། རྟ་མགྲིན་ཡང་གསང་གི་དབང་ཆེན། ཚེ་དབང་། བཀའ་གཏད། བེའུ་བུམ་ལུང་བཅས། ཡང་བདེ་མཆོག་སྐོར་ལ།
ནག་པོ་གཞུང་དྲུག མཁྱེན་རབ་རྗེའི་རིམ་བཞིའི་ཁྲིད་ཡིག ནག་པོ་ལྷན་ཐབས་དང་། ཞི་བའི་སྦྱིན་སྲེག་སངས་དཔལ་གྱིས་མཛད་པ། ཤེ་ལོའི་སྦྱང་གཞི་སྦྱོང་བྱེད་སྦྱོར་ཚུལ། ནམ་དཔལ་གྱི་ལོ་ཧིའི་མངོན་རྟོགས་གསལ་བྱེད་དང་། ནག་པོ་མངོན་རྟོགས་ནག་འགྲོས། དྲིལ་བུ་སྒྲུབ་དཀྱིལ། ལོ་ཧིའི་རྫོགས་རིམ་མཁྱེན་རབ་རྗེས་མཛད་པ། བཟང་དཔལ་གྱི་ནག་པོ་བསྐྱེད་རིམ་རྣམ་བཤད་རྣམས་དང་།
དཔྱིད་ཐིག་གི་ཡི་གེ གློ་བོ་མཁན་ཆེན་གྱི་བསྙེན་ཐབས་རྒྱས་འབྲིང་བསྡུས་གསུམ། ས་ལོའི་རྫོགས་རིམ་འཁོར་ལོ་གཉིས་པ། ཨ་མེས་ཞབས་ཀྱི་ཆོས་འབྱུང་དང་། ལཱུ་ནག་དྲིལ་གསུམ་གྱི་བསྐྱེད་རིམ་རྣམ་བཤད། བསྙེན་ཐབས་རྒྱས་འབྲིང་བསྡུས་གསུམ་ནག་པོ་སྒྲུབ་དཀྱིལ། ངག་ཆོས་ཀྱི་ལཱུ་ནག་དྲིལ་གསུམ་ཁྲིད་ཀྱི་ཁོག་དབུབ། བསྙེན་ཐབས་རྒྱས་འབྲིང་བསྡུས་གསུམ་ནག་པོ་བསྐྱེད་རིམ་རྣམ་བཤད་གཉིས། དྲིལ་བུ་བྱིན་རླབས་དང་ཁྲིད་ཡིག་རྣམས་ཀྱི་ལུང་། ཚེ་དབང་སྔོན་འགྲོའི་གྲུབ་རྒྱལ་ལུགས་ཀྱི་ཚེ་ཁྲིད།
དཔྱལ་ལུགས་ཕག་མོ་སྐོར་གསུམ་གྱི་བྱིན་རླབས། དུར་ཁྲོད་བདག་པོའི་རྗེས་གནང་དང་བེའུ་བུམ་གྱི་ལུང་། ཨ་པ་ར་ཙི་ཏ། རྣམ་སྲས་དྲག་སྒྲུབ། མགོན་པོ་ཕྱག་བཞི་ལྷ་མང་། སྟག་ཞོན་ལྷ་མང་། རྡོ་རྗེ་རབ་བརྟན་མ། ཚེ་རིང་མཆེད་ལྔ་རྣམས་ཀྱི་རྗེས་གནང་། མཁའ་སྤྱོད་མའི་བྱིན་རླབས་སྔོན་འགྲོའི་ཁྲིད་རིམ་རྒྱས་པའི་ས་བཅད་མཐོང་གྲོལ་ལྡེ་མིག་ནང་བཞིན་གྱི་ཁར་ཆོས་ཉིད་དངོས་བསྟན་གྱི་བྱིན་རླབས་དང་དབུ་མ་ཆེ་བའི་ཁྲིད། ཨིནྡྲ་དང་མཻ་ཏྲིའི་བྱིན་རླབས།
ཕག་མོ་དེ་གསུམ་གྱི་བེའུ་བུམ་རྨོར་ཆེན་དཀར་ཆག་ནང་བཞིན་གྱི་ལུང་། རིག་བྱེད་མ་ཐུན་མོང་མ་ཡིན་པ་དང་། དམར་ཆུང་སྐོར་གསུམ། ཚོགས་བདག་ཆགས་རྡོར་དང་། ཕྱག་བཞི་རྣམས་ཀྱི་རྗེས་གནང་། དཀར་ཆག་གིས་ཟིན་པ་དང་མ་ཟིན་པའི་དམར་པོ་སྐོར་གསུམ་གྱི་བེའུ་བུམ་གྱི་ལུང་། ཐུགས་རྗེ་ཆེན་པོའི་དམར་ཁྲིད་ཚེམ་བུ་ལུགས། ཚར་ཆེན་གྱི་དེའི་བརྒྱུད་འདེབས། མཁྱེན་བརྩེའི་ཁྲིད་ཡིག སྒྲུབ་ཐབས་དང་བསྙེན་ཐབས་བསམ་ཡས་ས་ཕུག་བླ་མ་ཀུན་དགའ་ཚུལ་ཁྲིམས་ཀྱིས་མཛད་པ་རྣམས་ཀྱི་ལུང་།
མགོན་པོ་ཁྲོ་བཅུའི་རྗེས་གནང་། མགོན་པོའི་བེའུ་བུམ་ཡང་སྐོང་རྨོར་ཆེན་དཀར་ཆག་ནང་བཞིན་དང་། གྱི་ལྗང་། དུད་སོལ་གཉིས་ཀྱི་བེའུ་བུམ་དཀར་ཆག་གིས་ཟིན་པ་དང་མ་ཟིན་པའི་ལུང་། དུད་སོལ་རྗེས་གནང་། ནན་ཆགས་མ། ཞལ་བཞིའི་གསང་སྒྲུབ་རྗེས་གནང་སྔོན་འགྲོའི་གསང་ཁྲིད་དང་། དཀར་ཆག་གིས་ཟིན་པ་དང་མ་ཟིན་པའི་ཞལ་པོད་ཀྱི་ལུང་། བེག་ཙེ་འཁོར་མང་གི་རྗེས་གནང་དང་། བེག་པོད་ཀྱི་ལུང་།
ཁྲོ་ཕུ་བརྒྱ་རྩ་ལས་ཡིག་སྣ་གཉིས་བརྒྱ་རེ་གཉིས་ཙམ་དང་། ཁྲིད་བརྒྱའི་ལོ་རྒྱུས། བརྒྱུད་འདེབས། སྤྱི་སྡོམ། སྤྱི་ཆིང་། སྔོན་འགྲོ་ཐུན་མོང་དང་། ཐུན་མོང་མ་ཡིན་པ། དངོས་གཞི་ཁྲིད་བརྒྱ་བརྒྱད་ཀྱི་ལུང་། ས་པཎ་བླ་མའི་རྣལ་འབྱོར་གྱི་བྱིན་རླབས་དང་། དེའི་ཡི་གེ་གཡག་པ།
མཁྱེན་བརྩེ། ངག་དབང་ཆོས་གྲགས། ཨ་མེས་ཞབས་རྣམས་ཀྱིས་མཛད་པ། བུ་སྟོན་ཆོས་འབྱུང་། གཡའ་བཟང་པའི་གཟའ་བཅོས། རོང་སྟོན་གྱིས་ཡུམ་ལ་གནང་བའི་འཕོ་དམིགས་དང་། རྩ་བའི་ཡི་གེ གསལ་བྱེད་བཅོ་བརྒྱད་ཆེན་མོས་མཛད་པ་རྣམས་ཀྱི་ལུང་། ཀུན་མཁྱེན་རིན་པོ་ཆེ་བསོད་ནམས་སེངྒེའི་བཀའ་འབུམ་སྔགས་པོད་གསུམ། མུས་ཆེན་སངས་རྒྱས་རིན་ཆེན་གྱི་བཀའ་འབུམ་པོད་གཅིག་མ།
ཁ་རེག་སྒོམ་ཆུང་པའི་ཨང་ཡིག་བདུན་ཅུ་པ། ཚར་ཆེན་བཀའ་འབུམ་ཐོར་བུའི་ལུང་ལ་བླ་མའི་རྣལ་འབྱོར། དེ་བསྟོད་བླ་མ་རྒྱང་འབོད། གསུང་འགུར་སྐལ་བཟང་བཞད་པའི་རྡོ་རྗེའི་གླུ། ལྟ་སྒོམ་སྤྱོད་འབྲས། ཆུ་འགོ་གངས་དཀར་མ། ཡོངས་རྫོགས་དོན་ལྡན། རང་སེམས་གསལ་འདེབས། སྙིང་གི་སྐྱོ་བསངས། ཀྱེ་ཧོ་མི་ཟད་སྨིན་བྱེད་དབང་བཞི་རྣམས་དང་།
དཀོན་མཆོག་ལྷུན་གྲུབ། རབ་འབྱམས་རིན་རྒྱལ། བྱ་བཏང་དབང་པོ་རྣམས་ལ་མཛད་པའི་ཆབ་ཤོག གོང་ས་ལྔ་པ་ཆེན་པོའི་བཀའ་འབུམ་ཐོར་བུ་ལ་དམར་པོ་སྐོར་གསུམ་དང་ཆོས་སྐྱོང་ཆེ་ཆུང་གི་མན་ངག་དང་འཁོར་ལོའི་གསལ་བྱེད། ལམ་རིམ་ཁྲིད་ཡིག་འཇམ་དཔལ་ཞལ་ལུང་། ནཱ་རོ་མཁའ་སྤྱོད་མའི་བརྒྱུད་འདེབས་དང་། ཁྲིད་ཀྱི་ས་བཅད་མཐོང་གྲོལ་ལྡེའུ་མིག རྨོར་ཆེན་རྡོ་རྗེ་འཆང་གི་བཀའ་འབུམ་ཐོར་བུའི་ལུང་ཐོབ་ཀྱང་། སླར་ཡོངས་རྫོགས་ཐོབ་ཁོངས་སུ་འཐུས། ངོར་ཆེན་སངས་རྒྱས་ཕུན་ཚོགས་ཀྱི་བཀའ་འབུམ་པོད་ཕྱེད་དང་བཞིའི་ལུང་།
ཨ་མེས་ཞབས་ཀྱི་ས་སྐྱའི་གདུང་རབས་ཆེན་མོ་དང་། ཡོ་ག་ཆོས་འབྱུང་། ཚེ་དཔག་ལྷ་དགུའི་སྒྲུབ་དཀྱིལ། སེང་གེ་སྒྲའི་ཆོ་ག ཆབ་ཀླུ་རྣམས་དང་། པཎ་ཆེན་ནམ་དབང་གི་གཞན་ཕན་མཐའ་ཡས་ཀྱི་ཚིག་དོན་གཏན་འབེབས་ལ་ཆོས་དབང་གིས་ཟིན་བྲིས་མཛད་པ་དཔག་བསམ་ལྗོན་པ། ཆ་གསུམ་རྣམ་བཤད་རྣམས་ཀྱི་ལུང་། ཐུགས་སྒྲུབ་རྣམ་གསུམ་གྱི་ཚེས་བཅུའི་ཆོག་བསྒྲིག་དབང་ཕྱུག་རབ་བརྟན་གྱིས་མཛད་པ། འཇའ་ཚོན་སྙིང་པོའི་གཏེར་མ་དཀོན་མཆོག་སྤྱི་འདུས་དང་། ཚེ་སྒྲུབ་ལྕགས་ཀྱི་རི་བོའི་དབང་ལུང་།
བྱད་འགྲོལ་གནུབས་ལུགས། ཏཱ་ར་ནཱ་ཐའི་སངས་རྒྱས་ཀྱི་མཛད་པ་བརྒྱ་ཉེར་ལྔའི་ལུང་། གཞན་ཡང་ཁ་འབར་མ་དཀར་མོའི་འཆི་བསླུ་སོགས་མན་ངག་ཁ་འཐོར་གསར་རྙིང་ལ་གྲགས་པ་ཁ་ཤས་ཀྱི་ལུང་བཅས་སྩལ་ཞིང་། དེ་ལྟའི་སྐབས་དབོ་ཟླའི་ནང་ཙམ་དུ་ད་ལྟའི་གཞི་དགོན་མཁན་ཆེན་བསོད་ནམས་དཔལ་བཟང་འདི་ཉིད་གྲྭ་རྐྱང་གི་སྐབས་ཡིན་པས། འདིར་དྲུང་ཡིག་ཀུན་སངས་དྲུང་ནས་གསན་སྦྱོང་མཛད་བཞེད་ཀྱིས་ཕེབས་པ་དང་འགྲིགས་ཏེ། རྣམ་འདྲེན་དམ་པ་འདི་ཉིད་དང་ཞལ་མཇལ་ཞིང་གསུང་འཕྲོས་མཛད་པས། བདེ་མཆོག་དང་ཡོ་གའི་སྐོར་སོགས་ཡིག་རྒྱུན་ཤིན་ཏུ་དཀོན་པ་ཁ་ཤས་ཀྱི་དབང་ལུང་གསན་དང་གསན་རྒྱུ་འདུག་པ་བཅས་དེ་སྐོར་གྱི་ཕྱག་དཔེ་བཞེས་པར་མུས་ཕྱོགས་སུ་འཕྲལ་རྫོང་མཛད་དེ་ཚུར་འབྱོར་འཕྲལ་ནག་ཟླའི་ཉེར་གསུམ་ནས་བཟུང་མུས་ཆེན་དང་། རྫོང་རི་དཔོན་སློབ། གྲོང་ཆེན་སྦྱིན་པ་གསུམ་ལ། མགོན་ཆེན་སྐོར་གྱི་རྗེས་གནང་ཕལ་ཆེར་དང་།
བྲག་རྫོང་མ་ཕྱི་ནང་གསང་གསུམ་གྱི་ཁྲིད་དང་། ལྷ་བརྒྱད་ཐུན་མོང་མ་ཡིན་པའི་གསང་ཁྲིད། མེ་འབར་སྙན་བརྒྱུད་ཁ་སྐོང་། ཡང་སྐོང་། གྱི་ལྗང་པོད། མགོན་པོའི་ཆོས་འབྱུང་བཅས་ཀྱི་ལྗགས་ལུང་སྩལ་ཞིང་། དེ་དག་གི་གསེང་དབར་རྣམས་སུ་རྗེ་བཙུན་མ་ཀུན་དགའ་བསྟན་པའི་ཉི་མའི་ཞབས་དྲུང་ནས། གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་རྣམས་ཀྱི་ཡབ་ཆོས་ཡང་ཕུར་གྱི་རྫོགས་རིམ་ཟབ་མོ་བསམ་གཏན་གླིང་པའི་ཨ་ཏིའི་སྐོར་གྱི་ལུང་ཡོངས་སུ་རྫོགས་པ་དང་། ཕུར་པ་རྩ་དུམ་ས་སྐྱ་པཎ་ཆེན་གྱི་འགྱུར། སྒྲུབ་ཐབས་བཀླགས་པས་དོན་གྲུབ།
སྒྲུབ་ཐབས་དོན་གྲུབ་སྙིང་པོ། ཡང་སྙིང་ལྷན་སྐྱེས་གསལ་བ། དཀྱིལ་ཆོག་རྟོགས་པར་སླ་བ་རྣམས་དང་། མུས་ཆེན་དཀོན་མཆོག་རྒྱལ་མཚན་གྱི་བཀའ་འབུམ་ཡོངས་སུ་རྫོགས་པའི་ལུང་། བདེ་མཆོག་ལཱུ་ཧི་པའི་སྨད་ལྔར་གྲགས་པའི་ནང་མཚན་མངོན་པར་རྟོགས་པ། ཤེས་རབ་བསྲུང་བའི་ཆོས་བཞིའི་ནང་ཚན་མངོན་འགྲེལ། ཕྱི་རོལ་མཆོད་པ། ལག་མཆོད་བཅས་ཀྱི་ལུང་གསན། མཁས་པའི་དབང་པོ་ཀུན་དགའ་སངས་རྒྱས་ཀྱི་དྲུང་ནས་སྒྲ་མདོ་པཱ་ཎི་པ་འགྲེལ་པ་དང་བཅས་པའི་ལུང་དང་། རི་མོའི་ཕྱག་ཁྲིད་གསན་ཏེ།
ཀུན་དགའ་སངས་རྒྱས་དེས་སྒྲ་མདོ་པཱ་ཎི་ལ་ཚེགས་མེད་ཨི་ཀི་ཨ་ཙ་ལ་ཡང་ནའོ་ཞེས་པ་འདི་ཤེས་ནས་གྲོལ་བ་ཡིན། ཞེས་ཞུས་པ་ཙམ་གྱིས་ཐོགས་མེད་དུ་དགོངས་ཏེ། ལུང་གསན་པ་དང་། རི་མོ་མཛད་པ་དུས་མཉམ་དུ་གྲུབ། འདི་ནི་སྔོན་ཁ་ཆེ་པཎ་ཆེན་ལ་འཇམ་མགོན་ས་སྐྱ་པཎྜི་ཏ་ཆེན་པོས་བདག་ཅག་བོད་ལ། སྔོ་མ་ཡིན་པ་ལས་ལོག་པའི་སྔོ་ཙམ་བྱ་བ་ཞིག་འདོད་ལགས་ན། དེ་ཅི་ལྟར་ལགས་ཞུས་པས། སྔོན་པོ་དོན་ལ་ཡོད་ཙམ་ཙམ་མང་པོ་དེ་ང་ལ་ཆ་མེད་གསུངས་པས། ཚད་མའི་གནད་ཐམས་ཅད་དེར་གོ་ཞེས་བཤད་པ་དང་མཚུངས་སོ། ། སྐྱི་སྟོན་པདྨ་འཕྲིན་ལས་ནས་བརྒྱུད་པའི་འཕོ་བ་འཇག་ཚུགས་མའི་ལུང་ཁྲིད་ཀྱང་གསན།
མུས་ཆེན་བསོད་ནམས་དཔལ་བཟང་ལས། བདེ་མཆོག་ལཱུ་ནག་དྲིལ་གསུམ་གྱི་དབང་དང་། གོང་དུ་ངེད་རང་ལ་སྩལ་བའི་ས་སྐྱ་པའི་གདུང་རབས་ཆེན་མོ་དང་། བདེ་མཆོག་དང་། ཡོ་གའི་སྐོར་མུས་ཕྱོགས་ཀྱི་མཁས་གྲུབ་རྣམས་ཀྱིས་མཛད་པ་དེ་དག་གི་ལུང་རྣམས་གསན། ཡང་དེ་སྐབས་མ་དྲུང་ཞབས་འབམ་གྱིས་ཤིན་ཏུ་བསྙུན་པས་འབྱོན་མི་ཐུབ་པ་དེ་འཁྱོགས་ལ་བཏེག་ནས་གཟིམས་ཆུང་དང་ཉེ་སྐོར་གྱི་མགོན་ཁང་དུ་ཚེ་དབང་བླ་མ་ཞི་ཁྲོ་ཞུས་སྐབས། ད་ལམ་མི་སྐྱོན་གསུངས་ནས། ཚེ་དབང་བརྒྱ་ཚར་གནད་སྨིན་སྩལ་ཞིང་། གསུང་སྒྲོས་ཀྱི་ཟུར་ལ་ཟས་མིན་གྱི་འཕྲོས་ཤིག་བྱུང་བས། འདི་འདྲ་བླ་མ་ས་སྐྱ་པ་ཆེན་པོ་ནས་བཟུང་ས་སྐྱའི་གདུང་རབས་རྣམས་ལ་ཤིན་ཏུ་ལན་ཆགས་པར་ཡོད་པས་ཁྱེད་རང་སྐུ་མཆེད་རྣམས་འདི་ཟློས་ཤིག་གསུངས་ནས།
འཇིགས་བྱེད་ནག་པོའི་དུག་སྔགས་ཆིག་བརྒྱུད་མ་དེ་དེ་འཕྲལ་ལག་ཁྲིད་མཛད་དེ་གནང་། རྗེས་སུ་དེའི་མན་ངག་ཏེ་ར་ཝ་ལའི་ཁྱད་ཆོས་དེའི་ལྗགས་ལུང་ཡང་སྩལ་བས་དེ་ཁོ་ནའི་བྱིན་རླབས་ཀྱིས་ཡིན་ནམ། གཞན་ངེད་རང་ལའང་སྔོན་ལས་ལྟ་བུས་འདི་འདྲ་མྱོང་དགོས་པའི་མཚན་མ་ཞིག་ཡོད་ཀྱང་སྔར་ཕན་ཅིའང་མ་སྐྱོན་པ་ནི་འདི་ཁོ་ནའི་ཐུགས་རྗེར་མངོན་ནོ། ། ཡང་ས་ག་ཟླ་བའི་ནང་ཙམ་ལ་ངེད་རང་ལ་དབང་བཀའ་གསན་བཞེད་ཀྱི་བཀའ་ཕེབས་བྱུང་བར། རང་ཉིད་ནི་དཔལ་ས་སྐྱའི་གདུང་དུ་སྐྱེས་པའི་རིགས་རུས་ཆེ་བ་ཙམ་ལས། སྐྱེས་སྦྱངས་ཀྱི་ཡོན་ཏན་སོགས་གང་ས་ནས་མཁས་གྲུབ་དམ་པ་འདི་ཙམ་གྱི་དབུ་བླར་འཕེར་བའི་རེ་མེད་ཀྱང་། བླ་མ་ལྔ་བཅུ་པ་ལས། བླ་མ་མཉེས་བྱེད་གང་ཡིན་བྱ། ། ཞེས་གསུངས་པ་བཞིན་དགོངས་པར་གཏད་ཚེ་རང་ཡང་དེ་བཞིན་སྐལ་བ་བཟང་སྙམ་པའི་སྤོབས་པ་བསྐྱེད་དེ། ཆོས་བཀའ་ཕྲན་བུ་ཕུལ་བར།
རྡོ་རྗེ་ཕུར་པའི་སྟོད་ལས། ཡང་དག་ལྷ་དགུ། ཀྱེ་རྡོར་རྒྱུ་ལམ། བདག་མེད་ལྷ་མོ་བཅོ་ལྔ། ཨ་ར་པ་ཙ་ན་ལྷ་ལྔ་རྣམས་ཀྱི་དབང་། གོང་མ་ལྔའི་བཀའ་འབུམ་ནས་བདེ་མཆོག ཕུར་པ། མི་གཡོ་བ། དོན་ཞགས། སེངྒེ་སྒྲ།
སྒྲོལ་མ་རྣམས་ཀྱི་ཡིག་སྐོར་དང་། ས་ཆེན་གྱི་བསྟོད་པ་ཚངས་དབང་མ། ལམ་འབྲས་བརྒྱུད་འདེབས། རིགས་གསུམ་སྤྱི་དཀྱིལ། ཨ་ར་པ་ཙ་ནའི་སྒྲུབ་ཐབས་ཚིགས་བཅད། ཡང་དེའི་སྒྲུབ་ཐབས་དཀྱིལ་ཆོག འཇམ་བསྟོད་བརྒྱུད་གསུམ་འཁོར་ལོ། གཏོར་ཆེན་ལོ་རྒྱུས་དང་། ཆོ་ག་གཙུག་ཏོར་རྣམ་རྒྱལ་གྱི་རྟོག་པའི་ཊཱིཀྐ་དང་ས་བཅད། བུམ་གཏེར་གཞུག་ཚུལ།
མཚན་བརྗོད་འདོན་ཐབས། ཕྱག་ཆེན་གཅེས་བསྡུས་རྣམས་དང་། དཔལ་ས་སྐྱའི་ཆོས་སྤྱོད་རབ་གསལ། བསྐང་བའི་སྐོར། ཆོས་རྗེ་བླ་མའི་ཕུར་པའི་སྒྲུབ་ཐབས་འབྲིང་པོ་དོན་གྲུབ་སྙིང་པོ་དང་དཀྱིལ་ཆོག་རྟོགས་སླ། ས་ལོའི་དཀར་ཆ་བཞི་དང་། རྡོ་རྗེ་མཁའ་འགྲོའི་སྦྱིན་སྲེག ཕུར་པའི་བརྒྱུད་འདེབས། བླ་མཆོད་རྒྱས་པའི་གཞུང་རྐྱང་། བསྙེན་སྒྲུབ་གསལ་བྱེད།
སྔགས་འཆང་ཆེན་པོའི་གཏོར་མ་བརྒྱ་རྩ་དང་། ཚེ་དཔག་ལྷ་དགུའི་ཉམས་ལེན་སྙན་བརྒྱུད་མ། དཀོན་མཆོག་དཔལ་ལྡན་གྱི་དཔལ་མོ་ལུགས་ཀྱི་སྨྱུང་གནས། སྒར་ཆེན་གྱི་བསྟན་པ་གསོ་ཆོག ཨ་མེས་ཞབས་ཀྱི་རྡོ་རྗེ་དྲིལ་བུ། བགྲང་ཕྲེང་། དགང་བླུགས། བུམ་པ་རྣམས་ཀྱི་རྣམ་བཤད་ཕྲིན་ལས་ཀུན་ཁྱབ་དང་། བདུད་རྩི་རིལ་བུ་བསྒྲུབ་ཚུལ་བླ་མ་གོང་མའི་གསུང་རབ་མང་པོ་ཕྱོགས་གཅིག་ཏུ་བསྒྲིགས་པ་བདུད་རྩིའི་རྒྱ་མཚོ། མངྒའི་མཚན་ཅན་གྱི་ཆག་མེད་བཞི།
མཁའ་སྤྱོད་མའི་སྒྲུབ་ཐབས། གཏོར་མ་བརྒྱ་རྩ། སྲུང་འཁོར་བྲག་རྫོང་མ། བསྟན་པ་གསོ་ཆོག སྒྲོལ་མ་མཎྜལ་བཞིའི་ཆོ་ག་རྣམས། ངེད་རང་ནས་བརྩམས་པའི་ཡབ་རྗེའི་གསོལ་འདེབས་ཉི་གཞོན་གསར་པའི་ཐིག་ཕྲེང་། ཡང་དག་བརྒྱུད་འདེབས། སྒྲུབ་ཐབས། བེག་ཙེའི་བརྒྱུད་འདེབས། གུར་ལྕམ་དྲལ་དང་ཞལ་གྱི་བསྟོད་པ།
རྗེ་དེ་ཉིད་ལ་ཕུལ་བའི་ཞབས་བརྟན་རྣམས་ཀྱི་ལུང་། རི་ཁྲོད་མའི་བུམ་ཆོག་བཀྲུ་བྱབས་བསྲུང་གསུམ། སྨད་ལས་དྲག་པོ་སྒྲོལ་དབང་། ཡངས་པའི་གྲོང་ཁྱེར། རི་ཁྲོད་མའི་གཟུངས། དེའི་ཕྱུགས་སྲུང་། འོད་ཟེར་ཅན་མའི་གཟུངས། ཚེ་མདོ། འཆི་མེད་རྔ་སྒྲ། བཀྲ་ཤིས་བརྩེགས་པ།
ཕྱོགས་བཅུ་མུན་སེལ་རྣམས་ཀྱི་ལུང་ཕུལ་ཞིང་། དེ་གྲས་ཕུར་པའི་སྟོད་ལས་ཕུར་སྒྲུབ་སྐབས་དང་། སྨད་ལས་བརྒྱད་པའི་ཉེར་ལྔ། གོང་མའི་གསུང་རབ་སོགས་ལུང་དེ་རྣམས་དགུ་པའི་ཚེས་གཉིས་ནས་ཞག་ཤས་ཀྱི་བར། རི་ཁྲོད་མའི་བུམ་ཆོག་དང་། མདོ་མང་གྲས་ཀྱི་ལུང་རྣམས་ཕེབས་ཉེར་ཕུལ་ཞིང་། ལྕམ་དྲལ་ཞལ་བཅས་ཀྱི་བསྟོད་པ་གསར་བརྩམས་དེ་ཐ་སྐར་ཟླ་ནང་བརྩམས་ཕྲལ་ཕུལ་བར་ཐུགས་ཤིན་ཏུ་དགྱེས་ཉམས་ཀྱིས་མགུལ་ཁུག་ནས་བལ་ཊཾ་རྙིང་མ་ཞིག་གཞན་ལག་མ་བརྒྱུད་པར་སྩལ་བ་དེ་འདི་ཁའི་རྣམ་སྲས་ཀྱི་སྐུ་ཞིག་གི་གཟུངས་ལ་ཕུལ་སྙམ། ཐ་སྐར་ཟླ་ནང་དེར་རྒྱན་མཆོག་ངག་དབང་ཀུན་དགའ་བསོད་ནམས་མཐུ་སྟོབས་དབང་ཕྱུག་གིས་དུས་འདིར་ཆོས་འཆད་ཀྱི་ཐོག་མར་འཇམ་དབྱངས་དམར་སེར་གྱི་རྗེས་གནང་ཕུལ་ཞིང་། དེའི་དབྱར་དེར་ངེད་རང་གི་ཆེ་ཞེ་ཀུན་དགའ་བསོད་ནམས་བསྟན་པའི་ཉི་མས་མཁའ་སྤྱོད་མའི་བྱིན་རླབས་དང་། ཀུན་དགའ་བསྟན་པའི་སྒྲོན་མེས་དྲག་དམར་ཉང་ལུགས་ཀྱི་དབང་ཕུལ།
འདི་ལོ་སྣྲོན་ཟླའི་ནང་གཟིམས་ཕུག་སྤྲུལ་སྐུ་རིན་པོ་ཆེ་བློ་བཟང་བསྟན་འཛིན་མགོན་པོ་ལས་ཏཱ་ར་ནཱ་ཐས་མཛད་པའི་ནི་གུའི་ཁྲིད་ཡིག་ཟབ་དོན་ཐང་མར་བརྡལ་བ་དང་། གྲུབ་དབང་བསྟན་འཛིན་ཕུན་ཚོགས་ཀྱི་རྣམ་ཐར་ཞལ་གསུང་མ་དང་། དེའི་ཁ་སྐོང་གྲྭ་ཐང་མཁན་ཆེན་ཀུན་དགའ་མཁྱེན་བརྩེ་ཕུན་ཚོགས་ཀྱིས་མཛད་པའི་ལུང་དང་། ཡང་ཐ་སྐར་ཟླ་ནང་ཙམ་ལ་ཐུབ་བསྟན་ལྷ་ཁང་ཆེན་མོའི་མཁན་རིན་པོ་ཆེ་བྱམས་པ་ཀུན་དགའ་ཟླ་འོད་ལས། དེ་ཉིད་ཀྱིས་མཛད་པའི་ཡབ་རྗེ་རྡོ་རྗེ་འཆང་གི་རྣམ་ཐར་ཡིད་བཞིན་ནོར་བུའི་ལྗགས་ལུང་གསན་ཞིང་། སྔར་ནས་ཐུགས་ནང་ཤིན་ཏུ་དག་གཤིས་དཔོན་སློབ་གྱེས་ཁར་ཕན་ཚུན་གཉིས་ཆར་ནས་མཉམ་ཕྱག་དང་། གཅིག་གིས་གཅིག་ལ་འཆང་བར་མཛད་དེ་སྤྱན་ཆབ་དང་བཅས་གསུང་སྒྲོས་ཐུགས་སྨོན་གྱི་རིགས་དུམ་ཙམ་ཞིག་གནང་སོང་བ་ནི། དེའི་ཕྱི་ལོ་མཁན་ཆེན་དེ་ཉིད་ཞིང་གཞན་དུ་ཕེབས་པའི་འབྱུང་འགྱུར་ཡང་དག་པར་མཁྱེན་པར་མངོན་ནོ། ། གོང་དུ་བཤད་པ་ལྟར་དགོན་གསར་གནང་བའི་སྤོམ་གཏའ་འཛུགས་མི་ས་སྐྱ་གུ་རྭ་བ་དང་། ས་ཆོག་ལ་རྫོང་རམས་པ་བྱམས་པ་འཕྲིན་ལས་པ་ས་སྐྱ་ནས་ཆེད་རྫོང་གི་བཀའ་བཀོད་དུ།
ཁྱེད་རང་མ་གིར་ཀྱེ་རྡོར་དུས་འཁོར་གང་རུང་གི་ས་ཆོག་གམ། ཡང་ན། གསེར་མདོག་ས་ཡི་ལྷ་མོ་ནི། ། ཞེས་སོགས་གང་འོས་བྱས་ཆོག་ཅིང་། ཀླུ་སྨན་རིལ་ཐུམ་འདི་གྲོག་པོ་ལྷོ་བྱང་གི་ཆུ་མིག་དེར་ཆུག ཆབ་ཀླུ། ཆབ་གསུམ། བསིལ་གཏོར་གང་དྲག་གྱིས། གདན་ས་ནས་ཞུས་པའི་བུམ་གཏེར་འདི་རྩིག་རྨང་དུ་ཚུད་གསུངས་པ་བཞིན་རྫོང་རམས་པས་དེ་བཞིན་དང་། ཁྱད་པར་ཀླུ་སྨན་བཅུག་པའི་ཆུ་མིག་བྱང་མ་དེ་ན་སྔར་ཕ་ཝཾ་གི་སྟེང་ནས་ཆུ་ཐིགས་བྱེད་པ་ལས་རྒྱུན་འབབས་མེད་ཀྱང་།
རིལ་བུ་བཅུག་པའི་སང་ནས་བཟུང་ཆུ་གང་འདོད་བྱུང་། དེ་སྐབས་ཀྱི་རིལ་བུ་དེ་ནས་ཉུང་ངུ་ཞིག་རྫོང་རམས་པས་འཚགས་མཛད་དེ། སླར་རྫོང་རིའི་ཕུའི་ཆུ་མིག་གཉིས་སུ་བཅུག་པས་སྔར་བསགས་རྫིང་དང་ཆུ་སྣེ་བཞི་ནས་འདྲེན་པ་དེ་མ་དགོས་པར། ད་ལྟ་ཞག་རྫིང་གི་ཆུ་ཤིན་ཏུ་མོད་པར་བྱུང་ངོ་། ། ལས་འགོ་འཇམ་དབྱངས་མཆོག་གྲུབ་ཀྱིས་བགྱིས་ཏེ། དེར་འདུ་ཁང་རུང་ཁང་སོགས་མཛད། བཙུན་མ་རྙིང་པ་རྣམས་དང་། རིན་ཆེན་ཆོས་སྒྲོན་སོགས་གསར་དུ་སྐྲ་ཕུད་ཕུལ་བ་བཅས་བཅུ་དྲུག་ཙམ་གྱིས་ཀྱང་སོ་སོའི་གྲོང་ཁང་བརྩིགས་ཤིང་། དགོན་པའི་མིང་བཀྲ་ཤིས་ཆོས་ལྡིང་ཞེས་རང་བྱུང་དུ་ཆགས། མགོ་ཟླའི་ཚེས་འགོར་འདི་ནས་ཆིབས་ཁ་བསྒྱུར་ཏེ་དགོན་གསར་བཀྲ་ཤིས་ཆོས་སྡིང་གི་བཞུགས་ཁྲིར་ཕེབས་སྐབས།
གསུང་ལས། འདི་གསར་འདེབས་ཡིན་ཀྱང་གནས་རྙིང་འདྲ་བ་ཞིག་བྱུང་གསུངས་ཏེ་དགེས། དེར་བཞུགས་ཞག་གཉིས་གནང་ཞིང་ཕྱོགས་འདུས་དང་གཉུག་མར་གནས་པ་ཁ་ཤས་ལ་ཚེ་དབང་བླ་མ་ཞི་ཁྲོ་དང་། དགོན་སར་མང་ཇ་གྲལ་འགྱེད་སྩལ། དེ་ལོ་དགུན་ཆོས་ཞག་བཅོ་ལྔ་བླ་བྲང་ནས་གནང་ཞིང་ལོ་བསྟར་དགུན་ཆོས་ཞག་བཅོ་ལྔ་རེ་འོངས་པ་དང་། གྲུབ་དབང་དམ་པ་སྒྲོ་མོ་ལུང་པ་མང་ཐོས་བསོད་ནམས་ཆོས་འཕེལ་གྱི་སྣང་བརྙན་གསར་བཞེངས་མཛད་ཅིང་། སྐུ་མཆོད་དུ་བླ་མའི་རྣལ་འབྱོར་ཟླ་བ་བྱུང་ངོ་ཅོག་གཏོང་རྒྱུ་བཅས་ཀྱི་ཐེབས་ཀྱང་སྩལ། དགོན་པ་དེ་དམག་ཟོར་མ་ལ་གཉེར་གཏད་མཛད་པས་ལེགས་ཉེས་སྟང་འཛིན་འཕྲལ་དུ་བྱུང་བས་ན། དགོན་གསར་གྱི་ལྷ་མོ་ཞེས་སྙན་གྲགས་ཆེའོ། ། དེ་ནས་གྲོང་ཆེན་དུ་ཕེབས།
ཡང་གྲུབ་དབང་ཀུན་བཟང་ཀློང་གྲོལ་གདན་དྲངས། ཨ་ཏི་ཟབ་དོན་སྙིང་པོ་དང་། མཁའ་འགྲོ་སྙིང་ཐིག་སོགས་ཀྱི་སྨིན་ཁྲིད་གསན། རྒྱབ་རྟེན་ལུང་ལ། སྙིང་ཐིག་ཆོས་ཚན་བདུན་ཅུ་རྩ་བཞི། རྫོགས་ཆེན་རྒྱུད་མ་བུ་བཅུ་བདུན། གཡུ་ཐོག་སྙིང་ཐིག་གི་དབང་། མེ་དབང་མཐའ་བརྟེན་དང་བཅས་པ། མཆོག་དབང་། དོན་དབང་།
ཚེ་དབང་། སྨན་གྱི་ལྷ་མོའི་རྗེས་གནང་སོགས། གཟའ་རྒོད་དུག་གི་སྤུ་གྲིའི་བེའུ་བུམ། གཏེར་ཆེན་འགྱུར་མེད་རྡོ་རྗེའི་གསང་བའི་རྣམ་ཐར་སོགས་མང་དུ་གསན་ནོ། ། འདི་སྐབས་མུས་ཆེན་ནས། དུད་སོལ་མའི་རྗེས་གནང་ཞིག་གསོལ་བ་བཏབ་པས། ནམ་འོང་གི་བཀའ་གསལ་མ་བྱུང་བར་གསང་བའི་མགོན་ཁང་ན་མུས་ཆེན། རྫོང་རམས་པ་གཉིས་ཡོད་པར། སྐབས་ཤིག་སྲོད་ཡོལ་ཙམ་ལ་རྫོང་རམས་པ་ཐུགས་དམ་གྲོལ་ནས་གཟིམས། མུས་ཆེན་གྱིས་མ་གྲོལ་བར་མནལ་དང་འདྲེས་མུར་ཤིན་ཏུ་བཞད་བྲོ་བའི་ཉམས་མཛད་པས།
རྫོང་རམས་པས་ཐུགས་དམ་གྱི་མུར་བཞད་བྲོ་རྒྱུ་ཅི་འདུག་ཞུས་པར། ཨ་འཇིགས་པ་ལ། གཏོར་སྒམ་གྱི་རྒྱབ་དེ་ན་བུད་མེད་འཇིགས་སུ་རུང་བ་རལ་པ་རྟིང་པར་སླེབས་ཅིང་། མིག་ཧྲིག་ཧྲིག སོ་ཐམ་ཐམ། སྤར་བ་དེང་དེང་བྱེད་པ་ཞིག་འདུག་གསུངས་ནས། ཐུགས་དམ་གྲོལ་ཏེ་གཟིམས་ཚར་བ་དང་། དུམ་ཙམ་ཞིག་ནས་སྐུ་མདུན་དུ་འབོད་མི་གནང་བ་བཞིན་བཅར་བས་དུད་སོལ་མའི་རྗེས་གནང་གནང་བ་གྲོལ་མཚམས། གསོལ་ཇའི་སྐབས། རྗེ་འདི་ཉིད་ཀྱི་གསུང་ལས།
མདང་ངའི་རྨི་ལམ་དུ་མདུན་འདི་ཁར་བུད་མེད་གོས་ཧྲུལ་པོ་གསུམ་བསྒྲིགས་ནས་ང་ལ་ཁ་ཁྲིག་ཁྲིག་མིག་ཧྲིག་ཧྲིག་བྱེད་ཅིང་། ཅུང་མི་མཉེས་པ་ལྟ་བུ་ཞིག་བྱུང་གསུངས་པས། རྫོང་རམས་པའི་ཐུགས་ལ། བཟང་ངན་ཅི་ལྟར་ཡང་ཟླ་སློབ་དམ་པ་འདི་གཉིས་ལ་ནི་གཟིགས་སྣང་གཅིག་པ་དེ་འདྲ་བྱུང་འདུག མགྲིན་བཟང་གཟིག་ལྤགས་གྱོན་པ་ཁྱོད་གཉིས་སྣང་གི་སྦང་དྲི་འཚུབ་བེ་ག་ལེ་སྐུ་བཞུགས་གནང་ཞིག་སྙམ་པ་བྱུང་གསུང་། ཁོང་གཉིས་ལ་དུད་སོལ་དང་བེག་པོད་ཀྱི་ལུང་བེག་ཙེ་ལྕམ་དྲལ་དང་ལྷ་མང་གཉིས་ཀྱི་རྗེས་གནང་རྣམས་སྩལ། ཡང་དེ་སྔོན་ཙམ་ལ་མུས་ཆེན་ལ་བཀའ་གནང་སྟེ་སྒྲུབ་ཆེན་ཏིང་འཛིན་ཆོས་རྒྱལ་དྲུང་ནས་མ་གཅིག་ཐང་སྟོང་སྙན་བརྒྱུད་ལུགས་མུས་ཆེན་གྱིས་གསན་པ་དེ་ཕུལ་སྐབས། གསུང་ལས། ཁ་སེང་དབྱར་རྨི་ལམ་དུ་མ་གཅིག་གི་སྐུ་གཅིག་མཇལ་བྱུང་བ་ཆོས་འདི་ཐོབ་པའི་རྟེན་འབྲེལ་དུ་འདུག་གསུངས་སོ། ། རབ་བྱུང་ཞེས་པ་མེ་ཡོས་ལོ་ཟླ་བ་གཉིས་པའི་ནང་དུ་ལྷ་ལྡན་ཀརྨ་ཤག་གི་ལྕམ་སྲིང་མ་བྲོ་ཤིན་ཏུ་འཚལ་བས་མྱུར་མགྱོགས་ཆིབས་བསྐྱོད་དགོས་ཚུལ་གྱི་གནས་ཚུལ་འབྱོར་དོན་ལྟར་དབུས་སུ་ཕེབས།
བྱིན་རླབས་གེགས་སེལ་དུ་ཡུན་རིང་བཞུགས་པས་ཉེ་ཞོ་ལས་གྲོལ། དེ་སྐབས་བར་སེང་རྣམས་ལ་སྡེ་པ་སྦོ་ར་བ་སོགས་ལྷ་ལྡན་གྱི་སྦྱིན་བདག་ཁ་ཤས་ལ་ཆོས་བཀའ་ཅི་རིགས་གནང་ཞིང་། ལྷག་པར་སོག་ཡུལ་ཧ་ལ་ཤན་གྱི་བླ་དཔོན་ཐོ་ཡོན་དར་རྒྱས་ནས་སྔོན་གྱི་ལས་འཕྲོ་སད་པ་ལྟ་བུས་རྗེ་འདི་ལ་བཟློག་མེད་ཀྱི་མོས་པ་ཐོབ་སྟེ། དམར་པོ་སྐོར་གསུམ། རྣམ་སྲས་སྐོར་སོགས་ཆོས་སྐལ་ཤིན་ཏུ་མང་བ་ནོས་ཤིང་ཐུགས་ཡིད་གཅིག་འདྲེས་སུ་གྱུར་པས། ཐོ་ཡོན་ཆོས་རྗེས་རང་ཡུལ་དུ་རྗེ་འདི་ཉིད་དུས་འཁོར་འཛུགས་པ་སོགས་ལ་ཕེབས་དགོས་ཀྱི་སྙན་གསན་ཕུལ་བར། སྐུ་རྩེད་ཀྱི་རྣམ་པས། ང་སོག་ཡུལ་དུ་འགྲོ་བ་ལ་དེ་ན་ལ་ཕུག་མེད་འགྲོ་བས་མི་འོང་གསུངས་པ་ན། དེ་འདྲ་སྤང་གི་ལྡེབས་ལ་གང་མནོས་སུ་སྐྱེ་བ་ཡིན་ཞེས་སོགས་རྣམ་པ་དུ་མའི་སྒོ་ནས་གདན་འདྲེན་རེ་ཞུས་འདུག་ཀྱང་། རེ་ཞིག་གདུལ་བྱའི་ཞིང་དུ་མ་གྱུར།
དེ་ནས་ཡར་ཀླུང་དུ་ཆིབས་བསྐྱོད། འབྲུག་ལོ་བཅོ་བརྒྱད་གདུང་རིན་པོ་ཆེ་དང་། བོད་འབྲུག་ཆོས་རྗེ་སོགས་ཉུང་ཤས་ལ་གཅད་རྒྱའི་ཐོག་ནས་ནང་ཁྲིད་མ་གཏོགས་མགོན་པོ་ཆེ་བའི་སྐོར་ཡོངས་སུ་རྫོགས་པ། མཁའ་སྤྱོད་མའི་ཁྲིད། དབུ་མ་ཆེ་བ། ལུང་ཡོངས་རྫོགས། གསེར་ཆོས་སྐོར་ཚང་མ། རྣམ་སྲས་རིན་ཆེན་བཅོ་ལྔའི་རྗེས་གནང་ལུང་བཅས་པ། གཞན་ཡང་དབང་རྗེས་གནང་ཟུར་བཀའ་ཤིན་ཏུ་མང་བ་སོགས་ལོ་འཁོར་ལ་ཉེ་བ་ཙམ་གསུང་ཆོས་ཆིག་སྒྲིལ་མཛད། དེ་སྐབས་མཁའ་སྤྱོད་མའི་བྱིན་རླབས་གྲུབ་ནས།
གདུང་རིན་པོ་ཆེའི་ཞལ་དཀྱིལ་ཆུས་བཀྲུས་ཀྱང་། དབུ་དཔྲལ་གྱི་སིནྡྷཱུར་མ་ཉམས་པར་ཞག་ཤས་གསལ་པོར་གནས་པ་ནི་བླ་སློབ་གཉིས་ཀའི་གྲུབ་རྟགས་དང་། སྒྲ་མདོ་ཀཱ་ལ་པའི་ས་རིས་ཕྱག་ཁྲིད་མཛད་པས་ཐོགས་མེད་དུ་མཁྱེན་པ་སོགས་ལ་ཐུགས་ལྷག་པར་མཉེས་ཤིང་། འཇམ་པའི་དབྱངས་མཁྱེན་བརྩེའི་དབང་ཕྱུག་གི་ཡང་སྲིད་དུ་ངོས་འཛིན་མཛད་དོ། ། ས་སྦྲུལ་ལོར་ཕལ་ཆེར་གཅད་རྒྱ་ཁོ་ནར་བཞུགས་པའི་ཐུགས་དམ་གྱི་རིམ་པ་ལ་ནན་ཏན་མཛད་དེ་ཤེའུ་གྲོང་དུ་ཕེབ་ཞོར་རྨོར་དུ་ཕེབས་ཅིང་། གྲྭ་པ་རྣམས་ལ་མང་འགྱེད་དང་། རྨོར་ཆེན་རྡོ་རྗེ་འཆང་གི་སྐུ་མཆོད་དུ་ཟླ་བ་བྱུང་ངོ་ཅོག་ལ་བླ་མ་མཆོད་པ་གཏོང་རྒྱུའི་ཐེབས་སུ་དངུལ་སྲང་ཉི་ཤུ་རྩ་དྲུག མཛོད་པས་ཞལ་འདེབས་སྲང་དོ་བཅས་དང་། རྨོར་གྱི་དགོན་ལག རབ་བརྟན་དགོན་གསར་དང་།
བསམ་གཏན་གླིང་བཅས་པར་རྡོ་རྗེ་འཆང་གི་སྐུ་མཆོད་ཐེབས་ཀྱང་རྒྱས་པར་སྩལ། རྟ་ལོ་ཤེའུ་གྲོང་གསང་སྔགས་གླིང་དུ་ནང་པ་ཤག་གི་ཆོས་མཛད་ཀྱིས་སྦྱིན་བདག་བགྱིས་ནས་ཕྱོགས་འདུས་དང་གཉུག་མར་གནས་པ་ཤིན་ཏུ་མང་བར་མཁའ་སྤྱོད་མའི་བྱིན་རླབས་ཁྲིད་ལུང་ཡོངས་སུ་རྫོགས་པ་དང་། གཞན་ཡང་འདོད་ཆོས་མང་བར་སྩལ་ཞིང་། རྨོར་ཆེན་ཆོས་ཀྱི་རྒྱལ་པོའི་དགོངས་རྫོགས་སུ་རྗེ་བཙུན་ནཱ་རོ་མཁའ་སྤྱོད་མའི་ཚེས་བཅུའི་ཆོ་ག་ཟླ་རེར་ཆག་མེད་འོང་བའི་ཐེབས་སུ་དངུལ་སྲང་སུམ་ཅུ་སོ་དགུ་དང་ཞོ་དྲུག་སྦྱོར་འཇགས་མཛད། རིམ་བཞིན་བསམ་གཏན་ཆོས་གླིང་དང་འཕགས་སྡེར་ཡང་ཟབ་ཆོས་རྒྱ་ཆེར་སྩལ་ཏེ་ལྷ་ལྡན་དུ་ཕྱགས་ཕེབས། ལྕགས་རྟ་ལྕགས་ལུག་གཉིས་སུ་ཆུ་ལྷོ་བྱང་གི་དགོན་བཞི་བཅུ་སྐོར་ལ་མང་ཇ་སྦྱོར་སྦྲེལ་དང་། གལ་ཆེན་རྣམས་ལ་འགྱེད་ཀྱང་སྩལ། ལུག་ལོར་གོང་ཞབས་ལྷ་མིའི་རྣམ་འདྲེན་དམ་པ་རྒྱལ་དབང་ཐམས་ཅད་མཁྱེན་གཟིགས་ཆེན་པོར་བླ་མ་གྲྭ་ཚང་ཐུན་མོང་གི་ཞབས་བརྟན་འབུལ་བ་གནང་བ་དང་ཆབ་ཅིག་དཔལ་ཕྱག་ན་རྡོ་རྗེ་འཁོར་ལོ་ཆེན་པོའི་དབང་བསྐུར་གནང་བའང་གསན་ནོ། ། བཅོ་བརྒྱད་ནས་གདུང་བརྒྱུད་རིན་པོ་ཆེ་དང་། བོད་འབྲུག་ཆོས་རྗེ་ཞི་བ་ལྷ་སྤྲུལ་པའི་སྐུ་སོགས་དང་།
སྡེ་པ་ངག་དབང་བསྟན་འཛིན་ཕུན་ཚོགས། སྡེ་པ་ལྷ་དབང་ནོར་བུ་སོགས་ལ་ཟབ་ཆོས་ནི་གུ་ཆོས་དྲུག གཤེད་དམར་གྱི་དབང་། ཁྲིད། ལུང་ཡོངས་རྫོགས་སོགས་ཆོས་བཀའ་རྒྱ་ཆེར་གནང་། འཕན་ཡུལ་དུ་བཅོ་བརྒྱད་ལ་གདན་འདྲེན་གནང་བ་བཞིན་ཕེབས། སྒྲུབ་ཐབས་རྒྱ་མཚོའི་རྗེས་གནང་ལུང་བཅས་དང་། གཞན་ཡང་ཟབ་ཆོས་མང་བར་སྩལ། དཔལ་ལྡན་རྩེ་དང་ཉན་པོ་སོགས་སུའང་ཆིབས་བསྐྱོད། སླར་ཡང་ལྷ་ལྡན་བརྒྱུད་འོན་ཆོས་སྡིངས་སུ་རྒྱལ་སྲས་མཆོག་གི་སྤྲུལ་སྐུ་རིན་པོ་ཆེའི་མཇལ་ཕྱག་ལ་ཕེབས།
ཆོས་སྡིངས་གྲྭ་བགྲེས་མང་པོར་མཁའ་སྤྱོད་མའི་བྱིན་རླབས་སོགས་ཟབ་ཆོས་མང་བར་སྩལ་ལོ། ། དེ་དག་གི་དོན་བསྡུ་ན། སྒྲུབ་པའི་སྡེ་བཏབ་བླ་མེད་ཆོས་འཁོར་བསྐོར། ། སྐལ་ལྡན་རྗེས་བཟུང་ཟབ་ཆོས་བདུད་རྩི་གསོལ། ། དགོན་གནས་གཉེར་གཏད་དབུས་ལྗོངས་འགྲོ་ཕན་མཛད། ། གནས་གསར་འཇམ་མགོན་ཕན་བདེའི་བུམ་བཟང་ཡིན། ། ཞེས་སོ། ། ཨངྒིར་ཞེས་པ་ཆུ་སྤྲེལ་ཟླ་བ་དང་པོའི་ནང་དུ་གཙང་ལ་ཆིབས་བསྐྱོད་དེ་ཡར་ལམ་བོ་དོང་། དགའ་ལྡན་ཕུན་ཚོགས་གླིང་། ཆོས་ལུང་།
བྱང་རྩེ། བྲག་ཧྲམ་སོགས་ལ་གནས་གཟིགས་མཆོད་འབུལ་ཐུགས་སྨོན་མཛད་དེ། གཙང་གཞུང་བརྒྱུད་ནས་ཕེབས་པར་ཤག་མཚལ་ནས་གྲོང་ཆེན་པས་ཆིབས་བསུ་ཞུས་ཏེ། དེའི་ལན་བརྒྱུད་རིམ་གྱིས་གྲམ་པ་རྒྱང་གི་གཙུག་ལག་ཁང་རྣམས་མཇལ་བར་ཕེབས་ཏེ། ད་ལྟའི་གྲོང་ཆེན་དབུ་བྱེད་འདིས་གནས་བཤད་པ་ཞུས་ཏེ། རྒྱལ་བ་རིགས་ལྔ་བཞུགས་པའི་ལྷ་ཁང་ཞིག་ལ་འདི་ལ་ཆོས་རྒྱལ་ལྷ་ཁང་ཟེར་ཞུས་པས། འོ་འདི་ན་ཆོས་རྒྱལ་སྲོང་བཙན་སྒམ་པོ་བཞུགས་འདུག་གསུང་། སྔར་ཕན་ལྷ་ཁང་དེའི་མིང་དོན་འཕྲོད་པ་ཞིག་མེད་པ་ལ་དེ་ཕྱིན་ཀུན་གྱིས་ངེས་ཤེས་རྙེད། ཡོན་པོ་ལུང་དང་རྒྱང་འབུམ་མོ་ཆེ་སོགས་ལ་གནས་གཟིགས་མཆོད་འབུལ་ཐུགས་སྨོན་མཛད་དེ། དེ་ནུབ་མཚོ་སོར་བཞུགས།
ནག་ཟླའི་ཚེས་གཅིག་ལ་གྲོང་ཆེན་དུ་ཕེབས་སྐབས་སེར་ཕྲེང་སོགས་སྔར་བཞིན་ཞབས་ཏོག་ཞུས་ཏེ། ཞག་གཉིས་སྐུ་ངལ་བསོ་བ་ལྟ་བུར་བཞུགས་པར། གྲྭ་ཚང་ནས་རྨོར་ཆེན་རྡོ་རྗེ་འཆང་གིས་མཛད་པའི་ཞབས་བརྟན་འབུལ་ཆོག་ཕན་བདེའི་འོད་དཀར་བཞིན་ཕུལ་ཏེ། གྲྭ་ཚང་ལ་ཚེ་དབང་དང་། དབུ་བྱེད་འདི་པར་གུར་གྱི་དམར་ཆེན་གཏོར་ཟློག རུ་མཚོན་དང་ཕྱི་རྟེན་འཛུགས་པའི་ཡི་གེ་བརྒྱུད་འདེབས་དང་། བླ་མའི་སྐུ་བསྟོད་ཁ་ཤས་ཀྱི་ལྗགས་ལུང་སྩལ། སྐབས་འདིར་དགོན་དམར་ནུབ་ནས་གྲུབ་དབང་ཀུན་བཟང་འབྲུག་རྒྱལ་བྱོན་ཏེ། མཚན་བརྗོད་ཀྱི་ལྗགས་ལུང་ཞུས་པར། དོ་ནུབ་ཕྱིས་པས་མི་འོང་གསུང་བ་ན།
བླ་མ་འདིས་ཁྱེད་རང་ནི་ཆོས་ཉིད་མངོན་དུ་གྱུར་པ་ཡོངས་གྲགས་ཀྱི་བླ་ཆེན་ཞིག་ཡིན་འདུག ཆོས་ཐམས་ཅད་ནི་ཆོས་ཉིད་ལས་འདའ་བ་མེད། ངེད་རང་ཡང་ཆོས་ཉིད་ཆ་ཙམ་རྟོགས་ཤིང་། དོན་དེ་ལ་འཁུ་འཕྲིགས་མེད་པས། ཐོག་མཐའ་བར་གསུམ་གྱི་ལུང་གིས་འཐུས་ཞུས་པས། ཁྱེད་ཀྱི་ལྟ་བའི་རྦད་ཁམས་དེ་ཁ་ཡིན་མདོག་རྣམས་ཀྱང་ད་ལྟའི་ལག་ལེན་རྩིངས་སྤྱོད་དེ་འདྲ་བརྒྱུད་པ་འདིའི་ཕྱག་བཞེས་ལ་མེད་པར་མ་ཟད། ལག་ལེན་དོགས་ཕྱོགས་ནས་བྱེད་པ་ཞིག་བསྟན་པ་རིན་པོ་ཆེའི་རྒྱན་དུ་ཆེ་བ་ཡིན་པས། ལུང་སོང་འབུལ་གསུངས་ནས་གནང་། བླ་མ་འདི་ལ་འབྲེལ་ཐོགས་རྣམས་ལོག་འཚོར་སྐད་ཅིག་ཀྱང་མི་འགྲོ་ཞིང་། ཐུགས་དམ་བཟང་བའི་ཚད་ཐུབ་པ་ཞིག་འདུག་གསུངས་ནས་ཐུགས་གཙིགས་ཤིན་ཏུ་ཆེ།
ཡང་དགོན་དམར་ཤར་བྱམས་པ་དཔལ་ལྡན་ཡང་སྐུ་མདུན་དུ་འབྱོར་ཏེ། ངེད་ཆ་ལུགས་འདི་བཞིན་བྱས་པས་གཟུགས་པོར་ཁྱད་ཆེ་བ་ཞིག་བྱུང་ཚུལ་ཞུས་ཤིང་། བཀའ་འགྲེལ་ཞིག་གནང་འདྲའང་གང་ཡིན་མ་ངེས། ཟླ་ནང་དེར་གྲོང་ཆེན་ལས་ཚན་འཕོ་ལེན་དང་། ཚེས་བཅུ་དྲུག་ལ་ལས་ཚན་རྙིང་པ་རྣམས་ཀྱི་གསོལ་སྟོན་ཐོག ད་ལྟའི་འདར་གྲོང་མཁན་ཆེན་ངག་དབང་ཤེས་རབ་འདི་ལ་ཐོག་མའི་འབྱོར་ཕྱག་སྩལ་བ་ནི། སླད་ཀྱི་གནས་ཚུལ་སྒྲིབ་མེད་དུ་གཟིགས་པར་སྣང་། བཅུ་དགུའི་ཉིན་མང་མཁར་ཆབ་ཚན་ལ་ཆིབས་བསྒྱུར། གཏེར་སྟོན་བདུད་འདུལ་གླིང་པའི་དངོས་སློབ་བྱང་ཆུབ་ཟེར་བ་ཞིག་དང་མཇལ་བས། གཏེར་སྟོན་དེའི་གཏེར་ཆོས་མང་དུ་ཐོབ་འདུག་གསུངས།
ཡང་དེ་སྐབས་ཟླ་དཀྱིལ་ལ་དཔག་ཚད་ལྔ་བཅུ་ཡོད་པར་གསུངས་པ་འཆར་ཚུལ་ལ་དཔག དབུགས་ཀྱི་འགྲོ་འོང་དང་བསྟུན་ནས་བརྩི་ཚུལ་ལྟར་བརྩིས་པས། ཅུང་མ་འགྲིགས་བར་རང་ཉིད་ནད་ཅན་དུ་སོང་བས་ཡིན་ནམ་གསུངས། ཡར་མར་གྱི་ཕེབས་ལམ་གཉིས་ཀར་བསམ་གྲུབ་རྩེར་གདན་འདྲེན་ཞུས་ཏེ་ཞག་གཉིས་བཞུགས། གྲོང་ཆེན་དུ་ཕེབས་ནས་ཞག་ཤས་བཞུགས་ཤིང་། ས་གའི་ཚེས་འགོར་འདིར་ཕེབས་བསུ་སོགས་སྔར་བཞིན་ཞུས་ཏེ་ཕེབས། དེ་སྐབས་ངེད་རང་སྤུན་ལྷ་ཆེན་ཕུན་ཚོགས་གླིང་དབང་ཁང་ན། ཐར་རྩེ་རྡོ་རྗེ་འཆང་གི་སྐུ་རིམ་ལ། མགོན་པོ་དྲུག་ཅུ་པའི་གཏོར་ཟློག་ཅིག་སྒྲུབ་སྐབས་སུ་ཡོད་པས། དེའི་སེང་དབར་ཞིག་ལ་མཇལ་འཕྲད་ཞུས།
ཞག་ཤས་སྐུ་ངལ་མཛད་པར་སྒོ་རུམ་ནང་སོ་སོགས་ཁ་ཤས་སུ་རྣམ་འཇོམས་ཁྲུས་གསོལ་དང་། གསུང་བསྐང་གནང་། ད་ལྟའི་འདར་གྲོང་མཁན་ཆེན་འདི་ཉིད་གཞོན་ནུ་ནས་དགེ་བའི་བཤེས་གཉེན་གྱི་བག་ཆགས་སད་པ་ལྟ་བུས་རྒྱལ་བསྟན་སྤྱི་དང་། བྱེ་བྲག་ས་ངོར་གྱི་བསྟན་པ་ལ་ཐུགས་དད་ཕུལ་དུ་བྱུང་བ་བཅས། མཁས་གྲུབ་དམ་པ་དུ་མ་བསྟེན་མུ་ལས་རྣམ་འདྲེན་དམ་པ་འདི་ཉིད་ལའང་མི་ཕྱེད་པའི་དད་པ་ཐོབ་སྟེ། འདི་གར་ཡང་གསུང་ཆོས་ཀྱི་གྲས་སུ་ཚུད་པ་ཞིག་དགོས་ཚུལ་དང་། རྗེ་འདི་ཉིད་ལའང་དེ་བཞིན་སྔར་ནས་གསོལ་འདེབས་མཛད་ཡོད་འདུག་པས། ཉེར་ལེན་མཚམས་སྦྱོར་ཡང་དག་ཞུས་ཏེ་ཆུ་སྤྲེལ་དང་། ཆུ་བྱ་ལོའི་བཀའ་ཆོས་ཕལ་ཆེར་གྱི་སློབ་གྲས་སུ་ཡོད་པ་ལྟར། ཟླ་བ་དེའི་ཚེས་བཅུ་གསུམ་ནས་བཟུང་།
རྩེ་ཆེན་ལྷ་ཁང་དུ་བཀའ་ཆོས་བཙུགས་པར་ངོར་ཆེན་རྡོ་རྗེ་འཆང་གི་བཀའ་འབུམ་པོད་བཞི་མ། བཅོ་བརྒྱད་བྱམས་པ་ངག་དབང་ལྷུན་གྲུབ་ཀྱིས་མཛད་པའི་རྡོ་རྗེ་མཁའ་འགྲོའི་གསོན་སྦྱོང་། མཆོད་རྟེན་བཞེངས་ཚུལ་དང་། སྲོག་ཤིང་འཛུགས་ཆོག་མཁྱེན་བརྩེ་འོད་ཟེར་དྲི་མེད་ཀྱི་དཀྱིལ་ཆོག་དང་། དེའི་ཁ་སྐོང་། གཙུག་ཏོར་དྲི་མེད་ཀྱི་དཀྱིལ་ཆོག དྲི་མེད་རྣམ་གཉིས་ཀྱི་གཟུངས་ཆོག འཆི་བསླུ་མཐོང་བ་དོན་གྲུབ་རྣམས་མཁན་ཆེན་ཞྭ་ལུ་པས་མཛད་པ། ཐུགས་སྲས་ལོ་ཙཱ་བའི་གཙུག་ཏོར་དྲི་མེད་ཀྱི་ཚཱ་ཆོག སྲོག་ཤིང་འཛུགས་ཆོག་གསལ་བྱེད་རྨོར་ཆེན་གསུང་ལ་ཁ་རག་ཆོས་རྗེ་བློ་བཟང་དོན་གྲུབ་ཀྱི་ཟིན་བྲིས།
རྗེ་དགེ་འདུན་རྒྱ་མཚོའི་དམག་ཟོར་མའི་ལས་གསུམ་རྣམ་གཞག གུ་གེ་པཎ་ཆེན་གྱི་བདེ་མཆོག་བོང་ཞལ་མངོན་དཀྱིལ་ཆོས་རྗེ་བླ་མའི་ཐུགས་རྗེ་ཆེན་པོའི་སྨར་ཁྲིད་ཆེ་ཆུང་། བུ་སྟོན་རིན་པོ་ཆེས་མཛད་སྐོར་ལ། ཆོས་སྤྱོད་རྣམ་མཁྱེན་བདེ་ལམ། དུས་འཁོར་རྒྱུད་བཤད། རིན་ཆེན་གཅེས་པའི་ལྡེའུ་མིག སྒྲུབ་ཐབས་རིན་ཆེན་སྙིང་པོ། ཆོ་ག་དངོས་གྲུབ་མྱུར་སྩོལ། གསང་འདུས་རྒྱུད་འགྲེལ། གསང་བའི་སྒོ་འབྱེད།
བདེ་མཆོག་རྒྱུད་ཀྱི་སྤྱི་དོན་རྣམས་དང་། མཁས་གྲུབ་དགེ་ལེགས་དཔལ་བཟང་གིས་མཛད་སྐོར་ལ། འཇིགས་བྱེད་འཁྲུལ་འཁོར་རྣམ་བཤད། ཁམས་གསུམ་རྣམ་རྒྱལ། དེའི་བུ་ཡིག་ལྔ། རིགས་ལྡན་རྣམ་རྒྱལ་གྲགས་བཟང་གིས་མཛད་སྐོར་ལ། དུས་འཁོར་སྒྲུབ་ཐབས། བདག་འཇུག་གཉིས་ཀྱི་ལུང་དང་། ཨ་མེས་ཞབས་ཀྱིས་མཛད་སྐོར་ལ། ཀུན་རིག་སྒྲུབ་དཀྱིལ་གཞན་ཕན་ལྷུན་གྲུབ།
དེའི་བསྙེན་ཐབས་སྦྱིན་སྲེག་དང་བཅས་པ་མ་ནོར་དོན་གསལ། ཚེ་དཔག་ལྷ་དགུའི་སྒྲུབ་དཀྱིལ་འཆི་མེད་དཔལ་སྟེར། སྔགས་འཆང་ཆེན་པོའི་ཚེ་དཔག་ལྷ་དགུའི་དབང་ཆོག་འཆི་མེད་ལམ་བཟང་། དཀོན་མཆོག་ལྷུན་འགྲུབ་ཀྱི་ཚེ་དཔག་ལྷ་དགུའི་བརྒྱུད་འདེབས། རྒྱལ་བ་རྡོ་རྗེ་འཆང་སྐལ་བཟང་རྒྱ་མཚོའི་བདེ་མཆོག་ཚོགས་མཆོད་སྙིང་པོ་རབ་དགྱེས། འཇིགས་བྱེད་ཆོས་སྐོར་འབྲི་གུང་དཔལ་འཛིན་བེའུ་བུམ། སྔགས་རམས་པ་དགེ་འདུན་བཀྲ་ཤིས་དང་སྤྱིད་ཤོད་པ་བསྟན་འཛིན་རྒྱ་མཚོའི་ཡིག་སྟེང་ནས་ཕྱག་དྲུག་མགོན་པོའི་བཀའ་བཅུ་གསུམ་དང་། མགོན་པོ་སྙིང་ཞུགས་ཀྱི་རྗེས་གནང་ལུང་བཅས། མཁྱེན་བརྩེས་མཛད་པའི་རྩ་བརྒྱུད་བླ་མར་གསོལ་འདེབས་དང་། དུས་མིན་འཆི་ཟློག
འོད་ཟེར་ཅན་མའི་སྒྲུབ་ཐབས། བསམ་ཡས་བཀའ་འགྱུར་བ་བུདྡྷའི་མཚན་གྱི་ཀུན་རིག་དཔའ་གཅིག་སྒྲུབ་ཐབས། ངག་དབང་ཆོས་གྲགས་ཀྱི་ལྷོ་སྒོའི་ལྷན་ཐབས། ངག་དབང་རྣམ་རྒྱལ་གྱི་འཇིགས་བྱེད་བརྒྱུད་འདེབས། རྨོར་ཆེན་རྗེའི་བཀའ་འབུམ་ཕལ་ཆེར། རྗེ་ཉིད་ཀྱི་གསུང་འབུམ་གྲས་ནས་རྒྱུད་བཞིའི་བརྒྱུད་འདེབས། ཡབ་རྗེ་རྡོ་རྗེ་འཆང་དང་གྲུབ་དབང་སངས་རྒྱས་རྒྱ་མཚོ་གཉིས་ཀྱི་གསོལ་འདེབས། རྗེ་ཉིད་ཀྱི་རྣམ་ཐར་གསོལ་འདེབས་དང་། ཞབས་བརྟན་གསོལ་འདེབས་ཚོ་ལྔ། རྡོ་རྗེ་སེམས་དཔའ།
ཁྱུང་ཁྲ་ནག་རྣམས་ཀྱི་སྒྲུབ་ཐབས། ཚཱ་དཀྱིལ་འབྲིང་པོའི་ཐིག་རྩ། དུས་འཁོར་བརྒྱུད་འདེབས། སྒྲུབ་དཀྱིལ་རྣམས་དང་། གཞན་ཡང་རྡོ་རིངས་ཀུན་སྤངས་ཆེན་པོའི་གསོལ་འདེབས་མཐའ་ཡས་མ་སོགས་ཁ་ཤས། གཡའ་བཟང་པ། བྱ་ཁྱུང་པ། སྙེ་མོ་རུའི་གདུང་སོགས་ཀྱིས་མཛད་པའི་སྟེང་གདོན་གསོ་བའི་མན་ངག་ཤིན་ཏུ་མང་བ། དེ་གྲས་ཨ་མེས་ཞབས་དང་། རིག་འཛིན་ཕྲིན་ལས་ལྷུན་གྲུབ་ཀྱི་ཉི་མ་མདུང་གང་གི་མན་ངག
ཨ་ཙ་ར་དམར་པོའི་སེར་སྲུང་སྐོར། ངོར་ཆེན་ཀུན་དགའ་བཟང་པོའི་གསུང་ལ་ཉག་རེ་རིན་གྲགས་ཀྱིས་ཟིན་བྲིས་མཛད་པའི་སྲོག་ཤིང་འཛུགས་ཆོག དུས་འཁོར་རྒྱས་པའི་སྦྱིན་སྲེག་གི་ལྷན་ཐབས་ཡོན་ཏན་རབ་རྒྱས། དེའི་ངག་འདོན་མདོར་བསྡུས། དུས་འཁོར་ས་ཆོག་གི་ངག་འདོན། དུས་འཁོར་ཞི་བའི་སྦྱིན་སྲེག་སྡུག་བསྔལ་ཞི་བྱེད་དང་། སྒྲ་པཱ་ཎིའི་མདོ་འགྲེལ་བཅས་རྒྱ་གར་ནུབ་ཕྱོགས་ཀྱི་པཎྜི་ཏ་གོ་ཀུ་ལ་ནཱ་ཐ་དང་། འདར་ལོ་ངག་དབང་ཕུན་ཚོགས་གཉིས་ཀྱིས་བསྒྱུར་བཤད་ལུང་རྒྱུན་སོགས་ཤིན་ཏུ་དཀོན་ཅིང་ཟབ་པའི་ལུང་མང་པོ་དང་། མཁས་གྲུབ་ཤངས་པ་དོ་ཀུ་བའི་གསེར་ཆོས་ལ། འཇུག་སྒོ་ཡོན་ཏན་ཀུན་བྱུང་།
ཆོས་དྲུག་སོ་སོའི་བཀའ་སོགས་བྱིན་རླབས་ཀྱི་རིགས་དང་། བླ་མ་བརྒྱུད་པའི་རྣམ་ཐར་ནས་བཟུང་། བེའུ་བུམ་བཞུགས་ཆེ་ངེས་ཀྱི་ལུང་། གྲུབ་དབང་ཐང་སྟོང་རྒྱལ་པོའི་ཁྲིད་ཡིག་ལ་གཟབས་བཤད་དུ་མས་བརྒྱན་པའི་ཁྲིད་བཀའ་སྨིན་རྒྱས། འཆི་མེད་འཁྲུལ་འཁོར་གྱི་ལག་ལེན་རགས་རིམ་སོགས། ཤངས་ཆོས་ནི་གུའི་སྐོར་ལའང་འདི་བས་ལྷག་པ་མེད་སྙམ་པའི་ངེས་པ་ཅན་དང་། ངོར་ཆེན་རྡོ་རྗེ་འཆང་ཀུན་དགའ་བཟང་པོའི་སྒྲུབ་དཀྱིལ་ལ། ཁའུ་བྲག་རྫོང་པའི་བླ་མ་གོང་མའི་ཕྱག་ལེན་གྱིས་བརྒྱན་པའི་ཆག་ལུགས། གཤིན་རྗེའི་གཤེད་དམར་པོ་ལྷ་ལྔའི་རྡུལ་ཚོན་གྱི་དཀྱིལ་འཁོར་དུ་སྟ་གོན་དང་། དངོས་གཞི་གཉིས་ཀྱི་སྒོ་ནས་སྨིན་བྱེད་དང་།
འོད་གསལ་འཆར་བའི་བྱིན་རླབས་གྲོལ་བྱེད་སྤྲོས་མེད་ཀྱི་ཁྲིད། ཆོས་འབྱུང་ཁོག་དབུབ། བསྐྱེད་རིམ་གྱི་བཤད་པ་སོགས་ལེགས་བཤད་གངྒཱའི་ཆུ་རྒྱུན་ཟབ་ཅིང་རྒྱ་ཆེ་བའི་སྒོ་ནས་རྗེས་སུ་བཟུང་བ་དང་། རྗེས་འབྲེལ་འདི་སྐོར་རྒྱ་བོད་ཀྱི་ཡིག་སྣ་ཁ་ཤས་ཀྱི་ལྗགས་ལུང་དང་བཅས་པ་སྩལ། འདི་སྐབས་ཞི་དགོན་མཁན་ཆེན་བསོད་ནམས་དཔལ་བཟང་དང་། རིག་འཛིན་སྐལ་བཟང་རྣམ་གྲོལ་ཀྱང་ཆག་མེད་ཡོད། དེ་སྐབས་ངོས་ལ་གསང་འདུས་འཇམ་པའི་རྡོ་རྗེའི་དབང་རྒྱུན་དགོས་གསུངས་པ་བཞིན་དེ་གོང་ནས་དཔེ་འཛིན་གྲུབ་པས་ཕུལ་ཆོག་པ་ཡོད་ཀྱང་། གློ་བུར་དུ་ཆམ་པ་ཞིག་གིས་རྐྱེན་བྱས་འབུལ་སྟབས་བདེ་མིན་གྱི་སྐབས། རྗེའི་གསུང་ལས། ད་ལམ་དབང་རྒྱུན་དེ་རྟེན་འབྲེལ་གྱི་གནད་ཅིག་གིས་ཅུང་ཟད་མ་འགྲིགས་པས་མི་ཞུ་ཞིང་།
འཇམ་དབྱངས་བསོད་ནམས་དབང་པོ་དང་། སྔགས་འཆང་གྲགས་པ་བློ་གྲོས། ཨ་མེས་ཞབས་ཡབ་སྲས་དབོན་བཅས་ཀྱི་རྣམ་ཐར་ལུང་དགོས་གསུངས་པ་ལྟར་འཇམ་དབྱངས་སྐུ་མཆེད་ཀྱི་རྣམ་ཐར་ཨ་མེས་ཞབས་ཀྱིས་མཛད་པ་དང་། དུས་ཞབས་པས་མཛད་པའི་ཨ་མེས་ཞབས་ཀྱི་རྣམ་ཐར། མངྒའི་མཚན་ཅན་གྱིས་མཛད་པའི་བསོད་ནམས་དབང་ཕྱུག་གི་རྣམ་ཐར། ནམ་བསམ་པས་བརྩམས་པའི་ཀུན་དགའ་བཀྲ་ཤིས་ཀྱི་རྣམ་ཐར་རྣམས་ཀྱི་ལུང་ཕུལ། ཆུ་སྟོད་ཟླ་མཇུག་ཙམ་ལ་འདི་ནས་ཆིབས་ཁ་བསྒྱུར་ཏེ་དབྱར་གྲོང་ཆེན་དུ་ཕེབས། ཚར་ཆེན་གྱི་དུས་མཆོད་ཆེན་མོའི་ཚོགས་དབུར་ཡང་ཕེབས་ཅིང་། དེ་སྐབས་མནལ་ལྟས་སུ་ཡོལ་བ་ཞིག་གི་ནང་ན་ཀྱེ་རྡོ་རྗེའི་སྐུ་སྐྱེ་མཆེད་ཤིན་ཏུ་གསལ་བ་ཞིག་ཡོད་པ་གཟིགས་གསུངས་པ་ནི་ཆོ་ག་རྣམ་པར་དག་ཅིང་། ཏིང་འཛིན་ལས་སུ་རུང་བའི་གཟིགས་སྣང་དུ་མངོན།
གྲོལ་ཉིན་ཆར་སྨུག་ཤིན་ཏུ་ཆེ་བར་ལ་ཆའི་སྦལ་གཟུགས་ལ་བརྟེན་པའི་ཆར་གཅོད་ཞིག་གནང་བས་ནམ་མཁའ་ཀུན་ཆར་སྨུག་གིས་འཐིབས་བཞིན་དུ། དེ་ཐད་ཀྱི་ནམ་མཁའ་དྭངས་ཤིང་འོད་གསལ་བས་ཀུན་གྱིས་ངོ་མཚར་དུ་འཛིན་པ་བྱུང་ཞིང་། གཏོར་ཟློག་ཉིན་དཔའ་དམ་ཤུབས་ལྡན་ལེགས་པ་ཞིག་བསྔོ་རྟེན་འབུལ་མི་བྱུང་བར། རྟེན་འབྲེལ་གྱི་ལ་ཉེར་ཤིན་ཏུ་བཟང་། མི་མཐུན་པའི་གཡུལ་ལས་རྣམ་པར་རྒྱལ་བར་འདུག་གསུངས། སྐུ་མཆོད་གྲོལ་འཕྲལ་རྗེ་ཉིད་དང་། གྲྭ་ཚང་། མུས་ཆེན། ད་ལྟའི་འདར་གྲོང་མཁན་འདི་དང་བཅས་འདར་གྱི་གླ་ཚལ་དུ་ཆབ་བདུག་ལ་ཉིན་གསུམ་ཙམ་ཕེབས་སྐབས་ཚར་ཆེན་རྡོ་རྗེ་འཆང་གི་འགུར་འབུམ་གྱི་ལྗགས་ལུང་གནང་བཞེད་ཡོད་པར་ཕྱག་དཔེ་ཐུགས་སྟབས་མ་བདེ་བས་གནང་མ་ཐུབ་ཀྱང་། དཔོན་སློབ་ཚང་མ་ཐུགས་སྤྲོ་བའི་ཚད་ཐུབ་པ་ཞིག་བྱུང་ཞིང་།
གསུང་བག་ཕེབས་ལ་བྱིན་ཆེ་བ་དུ་མ་ཞིག་སློབ་སྣང་ཡོད་འདྲའང་ཇི་བཞིན་མ་ངེས། གསོ་རིག་རྒྱུད་བཞིའི་ལུང་གནང་སྐབས་བཅོ་བརྒྱད་གདུང་རིན་པོ་ཆེ་དེ་ཉིད་ལྟེམ་བབས་ལྕི་བས་གསུང་བརྟག་ཞུ་མི་བྱུང་བར། བཀའ་ལས། ད་ལམ་བློ་ཚབ་ཉམས་ཀྱིས་བརྟག་པ་ཇི་བཞིན་བྱེད་ཐུབ་པ་དཀའ་བས་བློ་ལ་གང་ཤར་ཞིག་ཞུ་བས་ཟླ་བ་འདི་ཁའི་ཚེས་བཅུ་བཞི་ཚུན་ལ་སྐྱོན་མ་བྱུང་ན་སྐུ་རིམ་འདི་རྣམས་མཛོད་གསུང་བ་སྩལ་ཡང་། རྗེས་སོར་ཚེས་དེའི་སྔོན་ལ་མྱ་ངན་ལས་འདས་ཟིན་འདུག་པ་འདས་པའི་དུས་ལ་མ་ཐོགས་མ་ཆགས་པའི་ཡེ་ཤེས་ཀྱི་གཟིགས་པ་འཇུག་པ། ཞེས་ཉན་རང་དང་མ་འདྲེས་པའི་སངས་རྒྱས་སྤྱིའི་ཁྱད་ཆོས་དེར་སྣང་། མུས་ཆེན་སེམས་དཔའ་ཆེན་པོའི་བཀའ་འབུམ་གྱི་ལུང་། གྲུབ་ཆེན་ལྕགས་ཟམ་པའི་རྣམ་ཐར་འགྱུར་མེད་བདེ་ཆེན་གྱིས་མཛད་པ་དེ་ལྗགས་ལུང་སང་གནང་རྒྱུའི་ནུབ་རྗེ་ངག་གི་རྨི་ལམ་དུ་རྟོགས་ལྡན་རལ་པ་སྔོ་བུན་ནེ་བ། ཤ་རྩི་དམར་ཉམས་ཆེ་བ་ཞིག་མཉམ་གཞག་སོགས་ལུས་གནད་དང་ལྡན་པས་རྗེ་ངག་ལ་མིག་ཟུར་གྱིས་བལྟས་པས་བག་ཆགས་འདི་རང་གྲོལ་རང་ཡིན་ཟེར་བ་ཞིག་རྨིས་པས། ནངས་སྔ་མུས་ཆེན་དང་གསུང་གླེང་བྱུང་འཕྲལ་བླ་བྲང་དུ་འབོད་མི་གནང་བས་དབང་ཁང་སྟེང་གུར་གཡབ་ཅིག་གི་ནང་ན་བཞུགས་ནས་གསུང་འཕྲོས་སུ།
ཁྱེད་དཔོན་སློབ་ལ་མདང་དགོང་གྲུབ་ཐོབ་ཆེན་པོའི་མནལ་ལྟས་བཞིན་ཨེ་བྱུང་ཕེབས་པར། མུས་ཆེན་ནས་དེའི་ལོ་རྒྱུས་ཞུ་བ་གནང་བའང་གོང་དང་འདྲ་ཞིང་། གཞན་ཡང་དུར་ཁྲོད་བདག་པོ་དང་། རྣམ་སྲས་སེར་ཆེན་གཉིས་ཀྱི་རྗེས་གནང་། ཁྲིད་བརྒྱའི་ཞེན་པ་བཞི་བྲལ་དང་། སུམ་པ་ལོ་ཙཱ་བའི་བློ་སྦྱོང་གཉིས་ལ་གསུང་བཤད་དང་ཉམས་ཁྲིད། གཞན་རྣམས་ཀྱི་ལུང་ཡོངས་རྫོགས། འཇིགས་བྱེད་རྭ་ལུགས་ཀྱི་དབང་ལུང་ཁྲིད་རྣམས་ཡོངས་རྫོགས་སྩལ། ཡང་འོག་མིན་ཆོས་སྡེ་པ་ངག་དབང་ནོར་བུ་གྲོང་ཆེན་སློབ་དཔོན་སྦྱིན་པ་དང་དབུ་རྙིང་། ད་ལྟའི་དབུ་བྱེད་སོགས་ཉུང་ཤས་ལ་སྒྲོལ་དཀར།
འཇམ་ནག རྣམ་འཇོམས། སེང་གདོང་སྔོ་དམར། ཞལ་དཀར་པོ་ཚེ་འཕེལ་རྣམས་ཀྱི་རྗེས་གནང་དང་། དེ་རྣམས་ཀྱི་ལས་ཚོགས་ཡིག་ལུང་ཁ་ཤས་སྩལ་ཞིང་། དེ་དག་དང་དུས་མཚུངས་དགེ་འཕེལ་ལྷ་བཟོ་བ་ཀུན་དགའ་རྒྱ་མཚོ་འདར་སྨད་ལྷ་ཁང་དུ་སྒྲོལ་ལྗང་གི་སྐུ་སྐྱ་བཟོའི་བཀའ་བཀོད་སྩལ་བ་བཞིན་ཞུས། ཁྲུམས་ཟླའི་བཅོ་ལྔ་ལ་སྙེ་ཐང་འཕགས་སྡེ་བ་ཀུན་དགའ་སྨིན་གྲོལ། བྱམས་པ་དཔལ་ལྡན། གྲོང་ཆེན་དབུ་བྱེད་བློ་གསལ་ཆོས་འཛིན་རྣམས་ལ་བསྙེན་རྫོགས་གནང་། ཐ་སྐར་ཟླ་ནང་དིང་རིར་ཆིབས་བསྐྱོད་དེ་བསམ་གྲུབ་ཏུ་བཞུགས་ཞག་དང་།
དེ་ནས་རིམ་གྱིས་བརྒྱ་ཚོ་ལ་བརྒྱུད་ཕེབས་ལམ་རྣམས་སུ་ཤེལ་སྤེ་ལྡིང་དཔོན། འགའ་རྭ་བ་སོགས་ནས་ཀྱང་ཚེ་བཀའ་ཞུ་བ་དང་ཞབས་ཏོག་རྒྱ་ཆེར་སྒྲུབ་ཅིང་། རིམ་གྱིས་གླང་འཁོར་དུ་ཕེབས་ཏེ། ཞི་བྱེད་བསྟན་པའི་བདག་པོ་གླང་སྐོར་གདན་ས་པའི་གདུང་བརྒྱུད་དུ་འཁྲུངས་ཤིང་། གཞོན་ནུའི་དུས་སུ་བྱང་ངམ་རིང་དུ་མཚན་ཉིད་ཀྱི་སྐོར་ལ་གསན་སྦྱོང་མཛད། དེ་ནས་རང་གི་ཁུ་བོ་བླ་ཆེན་འཆི་མེད་བློ་གྲོས་བསྟན་པ་སོགས་ཡོངས་འཛིན་དུ་མ་བསྟེན་ནས། མདོ་སྔགས་ཀྱི་ཆོས་ཚུལ་སྤྱི་དང་། བྱེ་བྲག་ཞི་བྱེད་བརྒྱུད་པ་ཕྱི་མའི་སྐོར་ལ་གསན་བསམ་དང་སྒྲུབ་པ་མཐར་ཕྱིན་མཛད་པས་བློ་སྦྱོང་ལམ་ལྔའི་དཀའ་ཐུབ་ཀྱི་སྲང་ལས་བརྒལ་ཞིང་གཞན་སྣང་ཟིལ་གྱིས་གནོན་པ་སོགས་སྐུ་ཆེ་བའི་ཡོན་ཏན་དུ་མ་དང་ལྡན་པ་དེས། སྔ་ཐོག་དིང་རི་ཁུལ་དུ་ཞི་བྱེད་ཀྱི་ཆོས་འདི་དར་ཐུབ་པ་ཞིག་མི་འོང་འདྲ་བས། གཏེར་ཆེན་འགྱུར་མེད་རྡོ་རྗེའི་ཞབས་ནས་རྙིང་ལུགས་ཆོས་བཀའ་དུ་མ་གསན་ནས།
གང་ལ་གང་འདུལ་གྱིས་འགྲོ་དོན་བྱེད་སྙམ་སྨིན་གྲོལ་གླིང་དུ་བྱོན་ཏེ། བཀའ་ཆོས་ཅི་རིགས་གསན་ནས་རང་ཡུལ་དུ་ལོག་རྒྱུའི་ཐོན་ཕྱག་སྐབས། གཏེར་ཆེན་ཆོས་ཀྱི་རྒྱལ་པོས་གླང་སྐོར་གདན་ས་པ་ཞེས་འབོད་པ་གནང་ནས། ཁྱེད་རང་རྗེ་དམ་པ་སངས་རྒྱས་ནས་བརྒྱུད་པའི་ཞི་བྱེད་བསྟན་པའི་བདག་པོ་ཡིན་པས། དེ་ཁོ་ན་དར་ཞིང་རྒྱས་པའི་ཐུགས་བསམ་ཆེ་བསྐྱེད་དགོས་སོ་གསུངས་པ་བཞིན། ལུགས་འདི་ལ་ཐུགས་དམ་གྱི་མཐིལ་མཛད་ཅིང་། འཆི་མེད་ཀྱི་རིག་འཛིན་བརྙེས་པས་དགུང་ལོ་དགུ་བཅུར་ཉེ་བར་བཞུགས་པའི་གྲུབ་པའི་དབང་ཕྱུག་ཆེན་པོ་འཆི་མེད་གཞོན་ནུ་བློ་གྲོས་ཀྱི་དྲུང་ནས། ཞི་བྱེད་བརྒྱུད་པ་ཕྱི་མའི་སྐོར་ལས། བློ་སྦྱོང་གི་རྩ་བའི་བྱིན་རླབས་ཨཱ་ལི་ཀཱ་ལིའི་བརྡ་དབང་ཆེན་མོ། ཡི་དམ་འཁོར་ལོ་བདེ་མཆོག
ཕག་མོ་ཞལ་གཉིས་མ་ལྷ་དགུ། ཕག་མོ་དམར་ཆུང་ཁྲོས་ནག བདུད་རྩི་བུམ་པ། གཏུམ་མོ་ཆེ་ཆུང་བཞི་དང་བཅས་པའི་དབང་། ཐུགས་དམ་བདེ་གཤེགས་བཅུ་གཉིས་ཀྱི་རྗེས་གནང་། ཞིང་སྐྱོང་ཀུན་ཏུ་རི་ཀའི་རྗེས་གནང་དང་། ཡེ་ཤེས་ཀྱི་མགོན་པོ་ཨ་གྷོ་རའི་རྗེ་གནང་ཐུན་མོང་དང་ཐུན་མོང་མ་ཡིན་པ། སྤར་བུ་ནག་པོའི་རྗེས་གནང་། ཞི་བྱེད་བློ་སྦྱོང་ལམ་ལྔའི་ཁྲིད། གསོ་རིག་པ་གཅེར་མཐོང་གི་ཁྲིད་གཉིས།
ཨཱ་ལི་ཀཱ་ལི་གསང་བ་བསམ་གྱིས་མི་ཁྱབ་པ་ཆུ་ཀླུང་ཆེན་པོའི་རྒྱུད། མངོན་དཀྱིལ་དབང་རྗེས་གནང་སོགས་ཀྱི་ཡིག་སྐོར་ཚང་མ། དམ་པ་བླ་མཆོད། རྟེན་འབྲེལ་ཁང་འཇུག་སོགས་རྟེན་འབྲེལ་སྐོར། མགོན་པོའི་སྐོར་སོགས་སྐྱབས་མགོན་དམ་པ་ཉིད་ནས་གསན། རྗེ་འདི་དིང་རིར་སང་ཕེབས་རྒྱུའི་ནུབ་མོ་བླ་མའི་མནལ་ལྟས་སུ། དིང་རི་བླ་བྲང་གི་བཞུགས་ཁྲིའི་སྟེང་དུ་བུད་མེད་ཤིན་ཏུ་ཡིད་དུ་འོང་བ་བལྟ་བས་ཆོག་མི་ཤེས་པ་ཞིག་གིས་མར་མེ་ཆེན་པོ་སྤར་བས་ཡུལ་ཁམས་སྤྱི་དང་། ལྷག་པར་ཤར་ཕྱོགས་སུ་གསལ་བར་སྣང་བ་རྨི་བས། ཞི་བྱེད་འདི་དབུས་སུ་དར་བ་ཞིག་ཅི་ནས་ཀྱང་འོང་འདྲ་བས་སྐུ་ཞབས་དང་ཆོས་མཛད་ལགས་དཔོན་གཡོག་གཉིས་ནས་རེམ་མཛོད་ཅེས་གསུངས་ཞེས་བཀའ་ལས་ཐོས་སོ། ། མགོན་པོའི་རྗེས་གནང་སྐབས་མགོན་ཁང་ནས་བཙོ་རྒྱུགས་པ་དིང་རི་བ་ཀུན་གྱིས་མཐོང་བའི་ཆོ་འཕྲུལ་ཆེ་བར་བྱུང་འདུག
དེར་ཆིབས་དྲེལ་སོགས་ཀྱིས་ཧ་ཅང་ཡུན་རིང་བཞུགས་མ་ཐུབ་པ་དང་། བླ་མའང་སྐུ་ན་སྨིན་ཆེས་པས་འཕར་ལུང་དུ་གསན་དགོས་བཅས་ལུང་ལྟོས་ཆེ་བ་རྣམས་གསན་པར་རིག་འཛིན་སྐལ་བཟང་རྣམ་གྲོལ་འཇོག་པར་མཛད། གཉའ་ནང་སོགས་སུ་གནས་གཟིགས་ལ་ཕེབས་བཞེད་ཆེའང་ཁ་བ་ཆེ་གཤིས་ཕེབས་མ་ཐུབ། མར་ལམ་རི་བོ་ཆེ་པས་ལྕགས་ཆུ་མོར་གདན་འདྲེན་གནང་སྟེ། གདུང་བརྒྱུད་རྗེ་བཙུན་མ་མཆེད་སོགས་ལ་བརྒྱད་སྟོང་པའི་ལུང་དང་ཚེ་དབང་སོགས་གནང་། སླར་ཡང་གྲོང་ཆེན་དུ་ཕེབས། ཟླ་བ་བཅུ་པའི་ཚེས་ཉེར་ལྔ་ནས་གྲོང་ཆེན་པའི་དགེ་འདུན་འགའ་ཞིག་དང་། ཟངས་ལྡན་པའི་གྲྭ་རིགས། བསམ་ཆོས་པ། ཤར་ཆེན་པ།
མངོན་དགའ་བ། སྤོ་རྭ་བ། ཕུག་ཆེན་པ། ཁྲོ་ཕུའི་སྒྲུབ་ཆེན་འོག་མིན་ཆོས་སྡེའི་དབུ་བྱེད་འགྱུར་མེད། རྫོང་རམས་པ་བཅས་དང་། ད་ལྟའི་གྲོང་ཆེན་མཁན་པོ་ངག་དབང་ཤེས་རབ་བཅས་པར། མཁའ་སྤྱོད་མ་སྐོར་གསུམ་གྱི་བྱིན་རླབས། ནཱ་རོ་མཁའ་སྤྱོད་མའི་ཁྲིད་ལུང་ཤིན་ཏུ་རྒྱས་པ། འདི་སྐབས་སྔ་ཆོས་ལ་ཀྱེ་རྡོར་རྒྱུ་དབང་མ་ཐོབ་པའི་བླ་བྲང་རྫོང་པའི་དབུ་བྱེད་ལ་སོགས་པ་ཁ་ཤས་ལ་ཐུགས་རྗེ་ཆེན་པོའི་དམར་ཁྲིད་ཚེམས་བུ་ལུགས་གནང་། ཁྲིད་རྣམས་གྲོལ་མཚམས་ཟངས་བསྟན་པའི་གྲྭ་རིགས་ཤིན་ཏུ་མང་བར་ཉིན་གཅིག་ལ་ཀུན་རིག་གི་དབང་ཆ་གསུམ་དང་།
རྫོང་རམས་པས་གསོལ་བ་བཏབ་ངོར། གཙུག་ལག་ཁང་དུ་སེང་ལྡེང་ནགས་སྒྲོལ་གྱི་ཆིངས་སྔོན་འགྲོས་ཇོ་ལུགས་སྒྲོལ་མ་ཉེར་གཅིག་གི་རྗེས་གནང་ཉིན་གཅིག་ལ་ཚར་བ་དང་། འཕགས་པ་བཅུ་གཅིག་ཞལ་ལྷ་ལྔ། རྟ་མགྲིན་གསང་གྲུབ། སྤྱན་རས་གཟིགས་གཙོ་རྐྱང་ཕྱག་བཞི་པ་རྣམས་ཀྱི་རྗེས་གནང་། རྒྱལ་སྲས་བཀའ་འབུམ་གྲས་ནས་སྨྱུང་གནས་ཀྱི་སྐོར་དང་། རྨོར་ཆེན་གྱིས་མཛད་པའི་སྨྱུང་གནས། ས་ལོས་མཛད་པའི་མི་འཁྲུགས་པ་དང་། ཀུན་རིག་གཉིས་ཀྱི་བརྒྱུད་འདེབས་ཀྱི་ལུང་། ཐུགས་རྗེ་ཆེན་པོའི་སྒོ་ནས་མིག་གསལ་བྱེད་ཉང་སྟོན་གྲུབ་པའི་གཏེར་མ་སོགས།
གཞན་ཡང་ཡིག་ཆ་དུ་མའི་ལུང་སྩལ་ལོ། ། དགུང་ཀེག་རྐྱེན་སེལ་ལ་ཟངས་བསྟན་གྲྭ་རིགས་ཁ་ཤས་ཀྱིས་སྒྲོལ་མ་འབུམ་ཐེར་འདོན་པའི་དམ་བཅའ་ཕུལ། རྗེ་ངག ཤངས་དགའ་ལྡན་ཆོས་འཁོར་གྱི་གྲྭ་པ། རི་བོ་ཆེ་མཁན་ཆེན་གྱི་ཞལ་གྲས། ཁྲོ་ཕུའི་སྒྲུབ་ཆེན་གསུམ་ལ་ཆོས་ཆུང་བརྒྱ་རྩ། རྒྱལ་སྲས་བཀའ་འབུམ་སོགས་ཀྱི་ལྗགས་ལུང་ཀྱང་སྩལ། དགུན་དེར་རྫོང་རམས་པ་སོགས་བྱང་རིགས་ཁ་ཤས་ཀྱི་ཚོགས་འཁོར་དང་བཅས་སྐུ་ཞབས་སུ་བཅར་དུས་ཚེ་རྟ་སོགས་ཀྱི་དབང་སྩལ། ཟླ་བ་བཅུ་གཅིག་པའི་ཚེས་བཅོ་ལྔ་ནས་བཟུང་ཛ་ལུང་རྡོ་རྗེ་འཛིན་པ་ཆེན་པོས་ལྷ་བཙུན་ཀུན་བཟང་རྣམ་རྒྱལ་གྱི་དག་སྣང་རིག་འཛིན་སྲོག་སྒྲུབ་ཀྱི་ཆོས་སྐོར་པུསྟི་གཉིས། པད་གླིང་ཕྱག་རྡོར་དྲེགས་འདུལ།
ཤར་གཏེར་ཞི་ཁྲོ་ངེས་དོན་སྙིང་པོ། ཤར་གཏེར་དཀོན་མཆོག་སྤྱི་འདུས་ཀྱི་ཆོས་སྐོར་རྣམས་ཕུལ། ཆུ་བྱ་ལོ་གསར་ཙམ་ལ། ཆོས་ཞུ་བ་བྱིངས་པོ་གྱེས་ཤིང་། རྗེ་ངག་ནས་ཕྱག་དཔེ་ཁ་ཅིག་གི་ཞུས་དག་ཞུ་མུར་འགྲེལ་པ་དུར་སེང་སྟེང་ནས་ཀཱ་ལ་པའི་མཚམས་སྦྱོར་རི་མོ་བཀའ་དྲིན་སྩལ། རྗེ་ཉིད་ནས་ལམ་འབྲས་ལྷ་ཁང་གི་དཔེ་རྙིང་འགའ་ཞིག་ལ་རྡུལ་སྤྲུག་དང་སྦྲགས་གཟིགས་རྟོག་གནང་བས་རྐྱེན་བྱས་ཐོག་མར་མགུལ་ཆམ་དང་། རྗེས་སོར་གློ་ཚད་ལྟ་བུར་ལྟེམ་བབ་ལྕི་བར། ངེད་ལ་སྨན་འདི་རང་འཕྲོད་པ་འོང་ཡོད་ཅེས་གློ་གཉན་གཅིག་ཤོས་ཤིག་རྗེ་ངག་ལ་བཀའ་སྩལ་གྱིས་སྦྱར་བ་ཕུལ་ཞིང་། ཕྱག་མཛོད་ནས་མང་འདར་ཁུལ་གྱི་དགོན་གནས་ཚང་མར་མང་ཇ། གྲོང་ཆེན་དུའང་མང་ཇ་ཁ་ཤས་ཐོག་ཕོ་རྟ་སྤུས་ལེགས་ཀྱི་རྟ་འགྱེད།
བསྐང་གསོ་སྙན་ཤལ་འབུལ་བ་སོགས་ཞབས་བརྟན་ཇི་སྙེད་བསྒྲུབས་རྗེས། བཀའ་ལས། མདང་དགོང་རྨི་ལམ་དུ་རྒྱ་དཔོན་འགའ་ཟུང་དགེས་ཉམས་ཀྱིས་དཔའ་དར་དགོས་ཟེར་བར་ཁ་འཐགས་བཏགས་པ་རྨིས་པ་བཅས་ད་རང་སྐྱོན་མི་འོང་བ་འདྲ་ཕེབས་པ་ནས་བཟུང་སྐུ་ཁམས་ཇེ་བདེར་སོང་མཚམས། འདར་བསམ་གྲུབ་ཏུ་སྨན་ཐང་ཡུམ། བསམ་གྲུབ་དགོན་གསར་ནས་དགེ་སློང་གཉིས་བཅས་པར་མཁའ་སྤྱོད་མའི་བཤར་ཁྲིད་བྱིན་རླབས་བཅས་སྩལ་ཞིང་། ཡུམ་ནས་མཁའ་སྤྱོད་མའི་བསྙེན་པའི་ཚད་ཆོ་ག་དང་སྦྱིན་སྲེག་ནག་འགྲོས་མ་གཉིས་གསར་བསྒྲིག་ཞུས་པ་བཞིན་མཛད། སླར་ཡང་ཁྲིད་ཞུ་བ་སོགས་ཞལ་ངོ་ཚང་མ་དང་། རྨུ་བྲག་ཤོད་རི་ཁྲོད་ནས་རྗེ་ངག ད་ལྟའི་གྲོང་ཆེན་དབུ་མཛད་བཅས་འབྱོར་པས་ཚེ་བཀའ་རྒྱས་པར་སྩལ་ཞིང་། འོག་གི་མནལ་ལྟས་ལུང་བསྟན་ཀྱང་འདི་སྐབས་གནང་བ་ཡིན་ཞིང་།
གང་ལྟར་ཟླ་བ་བཞི་པ་ནང་མང་མཁར་ཆབ་ལ་ཆིབས་བསྐྱོད། སླར་ཡང་བསམ་གྲུབ་ཏུ་ཡུམ་སྲས་ལ་ཆོས་བཀའ་ཅི་རིགས་གནང་ཞིང་། ཛ་ལུང་དཔོན་སློབ་ནས་སྙན་བརྒྱུད་ཛ་བྷིར་གྱི་ལུང་དང་། རླུང་ཟས་ཀྱི་སྤུངས་ཁྲིད་ཞག་གསུམ་ཙམ་ལ་རྫོགས་པར་གསན་ནས་གྲོང་ཆེན་དུ་ཕེབས། ཟླ་བ་ལྔ་པའི་ནང་གྲྭ་ཕུ་དགོན་གསར་དུ་ཕེབས། གྲྭ་ཕུ་གཞིས་གཉེར་སྒེར་དང་། སྒྲུབ་སྡེ། མི་སེར་མང་ཙམ་བཅས་པར་ཚེ་དབང་། སྒྲུབ་སྡེ། གྲོང་ཆེན་དབུ་མཛད།
རྫོང་རམས་པ་བཅས་པར་བྱང་གཏེར་ཐུགས་སྒྲུབ་དྲག་པོ་རྩལ་གྱི་བྱིན་རླབས་ཐུགས་དབང་། དེའི་ལས་བྱང་། ཐུགས་རྗེ་ཆེན་པོ་འགྲོ་བ་ཀུན་སྒྲོལ་གྱི་ལས་བྱང་། གསོལ་འདེབས་ལེའུ་བདུན་མ། གཏེར་བདག་མཆོད་ཕྲེང་སོགས་ཡིག་ལུང་ཚང་མ་དང་། རྟ་མགྲིན་གསང་སྒྲུབ་ཀྱི་རྗེས་གནང་། གཏེར་ཆེན་བླ་མས་མཛད་པའི་གུ་རུ་པདྨའི་བླ་མའི་རྣལ་འབྱོར་བྱིན་རླབས་ཆར་འབེབས། གཞན་ཡང་ལྗགས་ལུང་གི་རིགས་མང་བ་དང་། ཚོགས་འཁོར་གཟབས་རྒྱས་བཅས་སྩལ། དེ་ནས་ཤིང་མང་དགོན་ལ་ཕེབས།
རྟ་མགྲིན་མ་གཏོགས་དབང་ལུང་ཚང་མ་གོང་བཞིན་སྩལ་ནས་འདར་སྨད་དུ་ཕེབས་སྐབས། ད་ལྟའི་གྲོང་ཆེན་དབུ་བྱེད་འདིས་རྣམ་འཇོམས་ཀྱི་ཁྲུས་བསྒྲུབས་ནས་གཙུག་ལག་ཁང་ལ་ཁྲུས་གསོལ་དང་། རྗེ་ཉིད་ཕེབས་འཕྲལ་སྐུ་ཁྲུས་འབུལ་བ་སོགས་བྱས། ཕྱག་མཛོད་འཇམ་དཔལ་དང་ཆོས་མཛད་རྣམ་གྲོལ། གསོལ་དཔོན་མཆོག་གྲུབ་བཅས་ནས་རྗེ་ཉིད་དེར་ཕེབས། གདོང་དུ་སྒྲོལ་མའི་རྩི་གསོལ་རྣམས་གྲུབ་སྟེ་ཕེབས་བསུར་བྱུང་བ་དང་སྨད་ལྐོག་པའི་ཆིབས་བསུ་བ་རྣམས་ཀྱང་དེར་འབྱོར། ཤིང་མང་བའི་ཕེབས་སྐྱེལ་བ་དང་བཅས་ཕེབས་ལམ་གྱི་གྲོང་ཁྱེར་དང་སྨད་ལྐོག་པ་རྣམས་ནས་དར་འཕྱར་བསང་དུད་དང་བཅས་ཕེབས། ཞག་ཤས་བཞུགས་ཐོག་སྒྲོལ་མར་ཕྱག་ནས་དང་། ཕྱོགས་འདུས་དང་གཉུག་མར་གནས་པའི་སྐྱེ་བོ་སྟོང་ཕྲག་བརྒལ་བ་ལ་བླ་མ་ཞི་ཁྲོའི་ཚེ་དབང་རྒྱས་པར་སྩལ་ཞིང་། དེ་རྣམས་ཀྱིས་ཟང་ཟིང་གི་མཆོད་སྤྲིན་བཏེག
དེར་ཡོད་དྲག་གྲས་རྣམས་ནས་སོ་སོའི་ཁྱིམ་དུ་གདན་འདྲེན་ཞུས། འདར་ཁང་གསར་པས་གོས་ལིང་གི་སྣམ་སྦྱར་དམར་པོ་ཞིག་ཕུལ་བའང་ཇོ་བོའི་སྐུ་ལ་འབུལ་བར་གནང་ཞིང་། ཁ་ཤས་ལ་ཕྱག་འཚལ་ཉེར་གཅིག་གི་ལྗགས་ལུང་སོགས་ཆོས་བཀའ་ཅི་རིགས་སྩལ། སྒྲོལ་མའི་སྐུ་ལ་དཔོན་གཡོག་ཚང་མས་སྙན་དར་ཕུལ་བར་མཛད། གསོལ་ཚིགས་སྐབས་ད་ལྟའི་གྲོང་ཆེན་དབུ་བྱེད་འདི་རྡོར་དཀར་དུ་ཡོད་པས་ཆོས་མཛད་རྣམ་གྲོལ་ནས་ཁྱོད་ལ་འདི་སྐད་འདྲི་སྟེ། ཤ་ཟོས་པ་དང་མ་ཟོས་པ་ལ་ཕན་ཡོན་དང་ཉེས་པ་ཅི་འདྲ་ཡོད་ཅེས་བྱུང་བ་ན། རྗེ་ཉིད་ནས་ཐེག་པ་ཆེ་ལས་ཤ་རྣམས་བཀག ། ཟོས་ན་ངན་འགྲོའི་རྒྱུ་རུ་གསུངས། ། བྱ་བ་མིན་ནམ། ཞེས་གསུངས་ནས་བཞད་མོ་མཛད།
ཡང་སྔ་དྲོ་ཞིག་གྲོང་ཆེན་དབུ་བྱེད་འདི་ལ་ཁྱུང་ལུང་མའི་གཏོར་མ་ཞིག་བཟོས། ན་ཉིན་ནས་གཞི་བདག་ཕྱིར་སྤོས་པ་འདི་ཁྱུང་ལུང་མ་རང་དུ་འདུག་པས་གཏོར་བསྔོ་བྱེད་པ་ཡིན་གསུངས་པ་ནི་འོད་གསལ་གྱི་ངང་དུ་གཟིགས་པར་མངོན། དེ་སྐོར་གྱི་ཐུགས་བྲེལ་རྣམས་ཆོད་བསྟུན་གྲོང་ཆེན་དུ་ཕེབས་ནས་ལུགས་གཉིས་དང་འབྲེལ་བའི་བསྟན་པ་རིན་པོ་ཆེའི་བྱ་བ་རྒྱ་ཆེར་མཛད་དེ། འདི་ཁར་ཆུ་སྟོད་ཟླ་བའི་བདུན་བརྒྱད་གང་རིགས་ཤིག་གི་ཉིན་ཤར་ནས་ཐར་རྩེ་རྡོ་རྗེ་འཆང་དང་། ནུབ་ནས་རྗེ་འདི་ཉིད་ཕེབས་པ་ཉིན་གཅིག་ལ་ཤར་བས། འདྲེན་མཆོག་གཉིས་ཀའི་དྲུང་ཕེབས་བསུ་སོགས་སྔར་རྒྱུན་བཞིན་བསྒྲིགས་ཏེ་རིག་འཛིན་ཕོ་བྲང་གི་གཟིམས་ཆུང་འོག་མར་ཐར་རྩེ་རྗེ་དང་། སྟེང་དུ་རྗེ་འདི་ཉིད་ཀྱི་བཞུགས་ཡུལ་བསྒྲིགས་པར་མཇལ་འཛོམ་ཞུས་སྐབས། གསུང་ལས། ཐར་རྩེ་གྲུབ་དབང་ཆེན་པོའི་བཞུགས་ཡུལ་འོག་ན་ཡོད་པ་འདི་བཞིན་ཞེ་འཚོར་བས་ལྷུན་གྲུབ་ཕོ་བྲང་དུ་སྤོ་དགོས་གསུངས་པ་བཞིན། སྔོན་གྱི་ནང་གོགས་བཞུགས་མི་སྤྲོ་བར་ཡོད་ཀྱང་།
བླ་བྲེ་ཡོལ་བ། སྔགས་འཆང་ཆེན་པོའི་ཐུགས་དམ་རྟེན་སྔགས་ཐང་གྲས་གཅིག་ཞལ་ཕྱེ་བ་སོགས་ཀྱིས་མཛེས་པར་བགྱིས་ཏེ། དེ་ཁའི་ནང་ཤར་ནུབ་གཉིས་སུ་དཔོན་གཡོག་ཚང་མ་བཞུགས་གདན་འཇགས། ངེད་རང་གི་ནུ་བོ་རྒྱན་མཆོག་གཅོང་ཆེན་དེར་ཆུ་སྟོད་ཚེས་བཅུའི་ཉིན་ཞལ་དཀར་བས་སྦྱོང་བཏང་བར་ཤར་ཕྱོགས་དམ་སེལ་ཅན་ཞིག་སླེབས་པས་རྐྱེན་བྱས་རླུང་གི་རྣམ་པས་ལྔའི་ལམ་པོ་ཆེར་ཆས་པ་ན། སྐྱབས་མགོན་མཚུངས་མེད་འདི་གཉིས་ཀྱི་སྲུང་འཁོར་དང་ལྗགས་གུལ་གྱི་དུད་པས་འཆི་བདག་གི་ལམ་ནས་སློག་ཙམ་བྱུང་ཡང་། ཤིན་ཏུ་ཉམས་ཉེས་སུ་གྱུར་པའི་སྐབས་རྣམ་འདྲེན་དམ་པ་འདི་ཉིད་ཀྱི་ཚེ་དབང་བརྒྱ་ཚར་སྩལ་བའི་སང་དེ་ནས་ཅུང་ཟད་དྲག་ངོ་བལྟས། དེ་ནས་ཕུན་ཚོགས་གླིང་དབང་ཁང་དུ་ངེད་རང་མཆེད་སོགས་ལ་རྒྱུད་གསང་བ་སྙིང་པོའི་སེམས་ཉིད་ངལ་བསོ་རྩ་འགྲེལ། ངལ་བསོ་སྐོར་གསུམ་གྱི་སྤྱི་བཤད་ལེགས་བཤད་རྒྱ་མཚོ། མུས་ཆེན་སེམས་དཔའ་ཆེན་པོའི་བཀའ་འབུམ་ཚང་མ། མཁྱེན་བརྩེའི་ཞལ་གྱི་གཏོར་ཆེན།
སྔགས་འཆང་ཤཱཀྱ་དཔལ་གྱི་གདུགས་དཀར་དཀྱིལ་ཆོག དེའི་ལྷན་ཐབས་ཞྭ་ལུ་མཁན་ཆེན། མཁན་ཆེན་ངག་དབང་ཆོས་གྲགས་ཀྱི་གསུང་སྐོར་ལ། གསུང་ངག་ཁོག་ཕུབ། སྣང་རྒྱུད་ལེགས་བཤད། སེམས་བསྐྱེད་ཆེན་མོ། སློབ་མ་རྗེས་འཛིན། ཨཥྚཱའི་བཟླས་ལུང་། དམ་ཚིག་གི་རྣམ་བཤད། ཕྱི་ནང་བསྐྱེད་རིམ་གྱི་བཤད་པ།
ཚར་གསུམ་ཁུག་པའི་ཡི་གེ ལམ་དབང་མཐའ་དཔྱོད་ཟུར་འདེབས། བདག་མེད་མའི་བྱིན་རླབས། ལམ་ཟབ་བླ་མ་རིན་འབྱུང་། བརྡ་དོན་གསལ་བ། ལམ་སྦས་བཤད། བརྡ་ཆིག་བརྒྱུད་དང་། སྒྲུབ་པ་ལུང་སྦྱིན། གསང་བཅུའི་རྒྱས་གདབ། རྣམ་འཇོམས་བིར་ལུགས།
མགོན་རྐྱང་རྗེས་གནང་རྣམས་ཀྱི་ཡི་གེ་དང་། བཀའ་འགྱུར་བའི་གདུགས་དཀར་མདོས་ཆེན། གོང་ས་ལྔ་པ་ཆེན་པོའི་གནས་བརྟན་མཆོད་ཆོག་དང་སྒྲོལ་མདོས། ཨ་མེས་ཞབས་ཀྱི་ཀྱེ་རྡོར་བསྙེན་ཐབས། མགོན་པོའི་ཆོས་འབྱུང་། གསུང་ངག་ཆོས་འབྱུང་ཚིགས་བཅད་མ། བསྟན་པའི་རྡོ་རྗེའི་གསུང་ངག་ཁྲིད་ཡིག གཏེར་བདག་གླིང་པའི་གསང་བའི་རྣམ་ཐར་གཉིས་དང་། མྱ་ངན་འདས་བྱུང་གི་སྐོར་བཅས་དེ་རྣམས་ཀྱི་ལུང་སྩལ། ངེད་རང་མཆེད་སོགས་ཀྱིས་ཕུར་སྒྲུབ་སྔོན་འགྲོའི་ཕྲིན་འཆོལ་སོགས་བྲེལ་བ་དང་།
རྣམ་འདྲེན་དམ་པ་ཟུང་ཞལ་དགྱེས་ལེགས་པར་མཛད་དེ། བདག་མོར་ལེགས་སྐྱེས་གསོལ་རས་སྩལ། ཕུར་སྒྲུབ་ཆེན་མོའི་སྐབས་རྗེ་འདི་ཉིད་ནས་ཐར་རྩེ་གྲུབ་དབང་མཆོག་ལ་སྟག་ཞོན་དང་ཏྲག་ཤད་ཀྱི་རྗེས་གནང་གསོལ་འདེབས་མཛད་པ་བཞིན། ཐར་རྩེ་རྗེས་ཏྲག་ཤད་རྗེས་གནང་ཚར་གཉིས་གནང་གྲུབ་མཚམས་སྤྱན་འགྲིབས་འཕར་བས། སྟག་ཞོན་གྱི་རྗེས་གནང་དེ་རྟེན་འབྲེལ་མ་འགྲིགས་གསུངས་ནས་སྩལ་མ་ཐུབ། གཞན་ཡང་འདི་སྐབས་ལུགས་གཉིས་དང་འབྲེལ་བའི་ལེགས་བཤད་ཁ་ཤས་ཡོད་འགྲོའང་ཇི་བཞིན་མ་དྲན། ཁྲུམས་ཟླའི་ཉེར་གསུམ་ནས་བཟུང་ཕུན་ཚོགས་གླིང་གི་དབང་ཁང་དུ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་ཡོངས་སུ་རྫོགས་པར་སྩལ་བར། ཕྱི་ཁྲིད་སྔོན་འགྲོ་མགོན་པོ་ཁྲོ་བཅུ་དང་། གསང་ཁྲིད་སྔོན་འགྲོ་གུར་ལྷ་དགུ། བ་རི་མགོན་རྐྱང་།
ལྕམ་དྲལ་ལྷ་གསུམ་ལྷ་བརྒྱད་ཐུན་མོང་དང་། ཐུན་མོང་མ་ཡིན་པ། བཅུ་གཉིས་མ་ཐུན་མོང་དང་། ཐུན་མོང་མ་ཡིན་པ། བེར་ནག་ཟངས་གྲི་ཅན། པུ་ཏྲའི་ཟུར་བཀའ། གཅེར་བུ་ཟངས་གྲི་ཅན། བྲན་བདུད་ཐུན་མོང་དང་ཐུན་མོང་མ་ཡིན་པའི་རྗེས་གནང་རྣམས་དང་། མེ་འབར་སྙན་བརྒྱུད། ཁ་སྐོང་རྣམས་ཀྱི་ལུང་།
བྲག་རྫོང་མ་ཕྱི་ནང་གསང་གསུམ་དང་གསང་ཁྲིད་ཐུན་མོང་མ་ཡིན་པ་བཅས་ཁའུ་བྲག་རྫོང་པའི་བླ་མ་གོང་མ་རྣམས་ཀྱི་གསུང་རྒྱུན་ཕྲ་མོ་ཚུན་ཆད་ཀྱང་མ་ཉམས་ཤིང་། ཆོས་སྐྱོང་འདིའི་མན་ངག་ཁོག་ཕུབ་ཀྱི་ལེགས་བཤད་ཤིན་ཏུ་རྒྱས་ཤིང་མཐའ་ཆོད་པར་སྩལ། འདི་སྐབས་ཐར་རྩེ་རྡོ་རྗེ་འཆང་ལ་མཁའ་སྤྱོད་མའི་བྱིན་རླབས་ཀྱང་འབུལ་བ་གནང་། གཞན་ཡང་ལོ་དེའི་དབྱུག་ཟླའི་ནང་གཞི་ཐོག་དབང་ཁང་སྨིན་གྲོལ་དུ་གཏེར་ཆེན་ཆོས་ཀྱི་རྒྱལ་པོ་གཏེར་བདག་གླིང་པའི་ཟབ་གཏེར་གྲས་ནས་ཚེ་སྒྲུབ་ཡང་སྙིང་ཀུན་འདུས་ཀྱི་ལོ་རྒྱུས། སྒྲུབ་ཐབས་རྗེས་གནང་། ཚེ་འཁོར་བཅུད་ལེན། རྒྱུན་ཁྱེར་ལས་བྱང་། དབང་ཆོག ཚེ་ཁྲིད། བརྟན་བཞུགས།
བསྙེན་ཡིག བསྟན་སྲུང་མཆོད་ཕྲེང་རྣམས་ཀྱི་ལུང་དང་། ཡང་དེ་གྲས་གུ་རུ་དྲག་དམར་གྱི་དབང་ཞུས་ཉིན་ས་གཡོས་ཤིན་ཏུ་ཆེ་བ་ཞིག་བྱུང་བས་དྲེགས་པའི་སྲོག་གཏད་ཞུ་མ་ནུས་པ་རྟེན་འབྲེལ་ཤིན་ཏུ་འཁྱུགས་རྐྱེན་དུ་སོང་ཞིང་། འདིའི་ཆོས་སྐོར། ལོ་རྒྱུས། སྒྲུབ་ཐབས། ལས་བྱང་། ཕྲིན་ལས། ཁ་སྐོང་། དབང་ཆོག
ལྷ་སྲིན་དམ་འདོགས། མནན་སྲེག་འཕང་གསུམ་དང་། བསྲུང་བཟློག་གསད་གསུམ་གྱི་མན་ངག རྒྱལ་འགོང་གནད་འབེབས། ལས་ཚོགས་བདུན་པ། གཏེར་སྲུང་བདུད་བཙན་ཀླུ་གསུམ་གྱི་སྒྲུབ་ཐབས། ལས་བུམ་སྒྲུབ་ཆོག བསྙེན་ཡིག བརྒྱུད་འདེབས། རྒྱུན་ཁྱེར།
ལས་བྱང་། གཏོར་མའི་ལས་རིམ། མེའི་ལས་སྦྱོར། ཧོམ་ཡིག དེའི་ངག་འདོན། གནད་འབེབས། གསལ་བྱེད། བཀའ་བསྒོ། གཏེར་བདག་གཏོར་ཆོག མཚམས་སྦྱོར་ལེའུ་ཚན།
སེར་སྲུང་སོགས་གཏེར་གཞུང་ངོ་མ་དང་། གསལ་བྱེད་རྣམས་ཀྱི་ལུང་། རྡོར་སེམས་ཐུགས་སྒྲུབ་རས་བྲིས་དཀྱིལ་འཁོར་དུ་དབང་བསྐུར་གནང་ནས། ལུང་གི་སྐོར་ལ། ཟབ་གཏེར་ཁ་བྱང་། རྩ་བའི་ཆོས་སྣ་བཅུ་གཅིག ཁྲིད་ཡིག་རབ་གསལ་སྣང་བ་སོགས། དེ་སྐོར་གསལ་བྱེད་ཀྱི་ཡི་གེ་ཁ་ཤས་བཅས་ཀྱི་ལུང་། གསང་སྔགས་གསར་རྙིང་གི་ཡི་དམ་ཆོས་སྲུང་མང་པོའི་རྗེས་གནང་དཀོན་པ་རྣམས་གཏེར་བདག་གླིང་པ་ཆེན་པོས་ཕྱོགས་གཅིག་ཏུ་བསྡུས་པར་མཛད་པ་འདོད་འཇོའི་བུམ་བཟང་གི་དབང་ལུང་ཚང་མའང་སྩལ་ཞིང་བཀའ་རྒྱ་མའི་རྣམ་གཞག་སོགས་ཕྱག་ལེན་ཕྲ་མོ་ཚུན་ཆད་ཀྱང་མ་འཆོལ་བར་མཛད། ཡང་བྱང་གཏེར་བྱིན་རླབས་ཐུགས་རྗེའི་དབང་སྔོན་དུ་འགྲོ་བས་ཐུགས་སྒྲུབ་ཆོས་སྐོར་པོད་ཆུང་གཉིས་ཙམ་གྱི་ལུང་དང་།
དྲི་མེད་རྣམ་གཉིས་ཀྱི་དབང་རྡུལ་ཚོན་གྱི་དཀྱིལ་འཁོར་དུ་སྩལ། ཡང་གཉན་མགོན་ཡིད་བཞིན་ནོར་བུ་སྟོབས་འཕྲོག་དབང་པོའི་ཆོས་སྐོར་སྩལ་བ་ལ། སྒྲུབ་དུས་ཐུན་མོང་བ།

བསྙེན་དུས། གདོང་བརྙན་ཅན། དཀར་པོ་ཚེ་འཕེལ། ཐུན་མོང་དང་། ཐུན་མོང་མ་ཡིན་པ། སེར་པོ་རྒྱས་བྱེད། དམར་པོ་དབང་སྡུད། ནག་པོ་དགྲ་བགེགས་སྒྲོལ་བ། གཤིན་རྗེ་ལྟར་སྒྲུབ་པ། ཁྱུང་ཞལ་ཅན་རྣམས་ཀྱི་རྗེས་གནང་ལུང་བཅས་དང་། སྒྲུབ་དུས་ཐུན་མོང་མ་ཡིན་པའི་རྗེས་གནང་སྐབས་རང་བསྲུང་བཀའ་རྒྱ་ཅན་གནང་བ།
དེའང་ཆོས་མཛད་སྐལ་བཟང་རྣམ་གྲོལ་གྱིས་ཤིན་ཏུ་དངོས་གཙང་འབྲི་བར་མཛད་དེ། རྗེ་འདི་ཉིད་ཀྱི་སྒྲུབ་པ་གནང་བས་བྱིན་རླབས་ཀྱི་གཟི་འོད་འབར་བ་ཁོ་བོ་མཆེད་ཀྱིས་བསོད་ནམས་བགོ་སྐལ་དུ་ཐོབ་ཅིང་། བྲམ་ཟེ་མངགས་གཏད་ཀྱི་རྗེས་གནང་དང་། ཧ་ལ་ནག་པོའི་བེའུ་བུམ་འཇམ་མགོན་ཨ་མེས་ཞབས་ཀྱི་དཀར་ཆག་ནང་བཞིན་གྱི་ལུང་ཀྱང་ཁོ་བོ་མཆེད་མ་གཏོགས་གཞན་ལ་མ་སྩལ། འདི་གྲས་བྲི་ཡིག་ཐུན་མོང་མ་ཡིན་པ་རྡོ་རྗེ་འཆང་དབང་ཕྱུག་རབ་བརྟན་གྱིས་ཨ་མེས་ཞབས་ལའང་མ་གནང་བ་ཞིག་འདུག་པ་དེ། ཤིང་གླང་ལོར་དཔལ་ས་སྐྱར་ཕེབས་སྐབས་ཐོབ། འདི་སྐབས་ཀླུ་སྡིངས་མཁན་རིན་པོ་ཆེ་རིན་ཆེན་མི་འགྱུར་རྒྱལ་མཚན་སྟོད་ཕྱོགས་དགོན་ལག་རྣམས་སུ་འབྱོན་པ་དང་མཉམ་དུ་འདི་ཁར་ཡང་ཕེབས་པར། སྟོང་རྭ་བའི་ཡི་གེའི་སྟེང་ནས་བཅུ་གཅིག་ཞལ་ལྷ་ལྔའི་རྗེས་གནང་ཕུལ་བ་གནང་ཞིང་། དག་སྣང་དང་འབུལ་ནོད་ཕན་ཚུན་འགྲན་པ་བཞིན་མཛད། ལོ་འདིའི་སྨིན་དྲུག་ཟླ་ནང་ངོས་ནས་པུ་ཏྲ་དང་།
ལས་གཤིན་རིགས་གསུམ་གྱི་རྗེས་གནང་རྗེ་ཉིད་དང་། ཞབས་ཕྱི་ཚང་མར་སྒྲ་མི་སྙན་གྱི་ཚེ་དཔག་མེད་ཀྱི་ཚེ་དབང་རྣམས་ཕུལ་ཏེ། ལོ་འདིར་འདར་ནས་དབུས་ཕྱོགས་ལ་ཕེབས་རྒྱུ་བཅས་ཕེབས་ཕྱག་སྔར་རྒྱུན་བཞིན་དང་། ཟླ་བ་དེ་ཁའི་ཉེར་ལྔའི་སྔ་དྲོར་ཕེབས་ཁར་དབང་ཁང་སྨིན་གྲོལ་བདེ་ཆེན་དུ་ངེད་རང་མཆེད་དང་། མ་དྲུང་། སྲིང་མོ་བཅས་ནས་མཇལ་ཁ་ཞུས་ཐོག མ་དྲུང་དེ་ཉིད་ཀྱིས་གདུང་ཤུགས་ཆེན་པོའི་སྒོ་ནས་ཕྱག་འཚལ་བ་དང་བཅས་བསྟན་པ་དང་སེམས་ཅན་གྱི་དོན་དུ་རྡོ་རྗེ་འཆང་དབང་ཕྱུག་རབ་བརྟན་དང་དགུང་མཉམ་བཞུགས་པ་སོགས་ཞབས་པད་ཡུན་དུ་བརྟན་པའི་ཐུགས་དགོངས་གཡེལ་མེད་གནང་དགོས་ཞུ་བ་མཛད་སོང་བར། ཕྱག་དབང་དབུ་ཐུག་དང་བཅས་ཡུམ་དྲུང་རང་དེ་བས་ཀྱང་ལྷག་པ། ང་གྲུབ་ཆེན་ཐང་སྟོང་རྒྱལ་པོ་དང་དགུང་མཉམ་བྱས་ནས་སྡོད་ཆོག་ཅེས་སོགས་གཞན་ངོ་སྲུང་ཞིང་བརྩེ་བས་མི་བསྐྱུངས་པའི་ཞལ་བཞེས་བཟང་པོ་དང་བཅས་དགྱེས་ཉམས་འཛུམ་ཞལ་གྱིས་སྤྲས་ཏེ་ཕེབས་སོང་བས། ངེད་རང་ལ་སྔར་དང་མི་འདྲ་བའི་སེམས་ལ་འཕྲེང་ཉམས་ཤིན་ཏུ་ཆེ་བ་ཞིག་བྱུང་བ་བཅས་ཆིབས་རགས་ནམ་མཐོང་བར་ལ་འཆི་མེད་རྡོ་རྗེའི་གུར་ཁང་རབ་གསལ་ནས་བལྟས་པ་ནི་དུས་འདིར་དཔལ་ས་སྐྱར་སྐུ་དངོས་མཐའ་མ་ཕེབས་པའི་སྔ་ལྟས་སོ། །
ཨངྒི་ར་དཔལ་གདོང་ལོ་ལ་གཙང་ཕྱོགས་ཕེབས། ། གནས་རྟེན་མཁས་གྲུབ་གཟིགས་ཤིང་ཞལ་བཅུད་གསོལ། ། གདུལ་བྱའི་འཕྲོ་བསྐྱངས་རིས་མེད་གྲུབ་མཐའ་གསོས། ། གནས་གསར་འཇམ་མགོན་བསྟན་འགྲོའི་དཔལ་མགོན་ཡིན། ། ཞེས་སོ། ། འདི་ནས་ཆིབས་སྐྱེལ་ཐབ་སྐྱེལ་བཅས་དང་། ཕེབས་ལམ་གྱི་གྲོགས་སྦྱིན་བདག་རྣམས་ནས་ཀྱང་སོ་སོའི་མཁོས་བསྟུན་གྱི་བསྙེན་བཀུར་དང་བཀྲ་ཤིས་ཆོས་ལྡིང་ལྟ་བུར་ཞག་ས་གནང་ནས་གྲོང་ཆེན་དུ་ཕེབས་སམ་སྙམ་ཞིང་། གང་ལྟར། དེར་གྲྭ་ཚང་ནས་ཞབས་བརྟན་གསོལ་འདེབས་རྒྱས་པ་དང་། འདུས་ཚོགས་སྦྱིན་བདག་སོགས་ལ་ཚེ་དབང་སྨིན་རྒྱས་སྩལ།
བླ་བྲང་སྟེང་གི་རུ་མཚོན་རྙིང་པ་རྣམས་གསར་བཟོ་བཀའ་དྲིན་བསྐྱངས་པ་སོགས་ཆོས་སྲིད་ཀྱི་མཛད་ཕྲིན་ཁ་ཤས་བསྟར་ཡོད་འགྲོའང་དེ་སྐབས་ཀྱི་ཟིན་བྲིས་ཞིབ་པར་མ་རྙེད། དེ་ནས་ལྷ་སར་སྡེ་པ་སྤོ་ར་ཡབ་ཤིན་ཏུ་བྲོ་འཚལ་བར་བརྟེན་ཆིབས་བསྒྱུར་གནང་དགོས་ཀྱི་གསོལ་འདེབས་ཞུ་ཤོག་རྟ་བཤད་ཀྱི་ཐོག་ནས་འབྱོར་པར་དེ་བཞིན་བཀའ་དྲིན་བསྐྱངས་ཏེ། མགོན་ཁང་ཆེན་མོ། གསང་བའི་མགོན་ཁང་། རྨུ་མགོན་ཁང་བཅས་སུ་བསྐང་ཕྲིན་བ་བརྒྱད་གྲྭ་རེ་བཀའ་བཀོད་གནང་། རྒྱལ་ཟླའི་ཚེས་བཅུ་བཞི་ལ་གྲོང་ཆེན་ནས་ཆིབས་ཁ་བསྒྱུར་ཏེ་ལ་མོ་སྒང་དུ་དེ་ཁའི་དགོན་མ་ལག་སྦྱིན་བདག་བཅས་ནས་ཕེབས་སྐྱེལ་ཞུས་པར། འདུས་ཚོགས་ཀྱི་དབུས་སུ་བཞེངས་ནས་ལུགས་གཉིས་དང་འབྲེལ་བའི་བསླབ་བྱ་ཞིབ་གསེད་མཐར་ཕྱིན་གྱི་བཀའ་བཀོད་ནན་ཏན་སྩལ་ཏེ་ཆིབས་ཁ་བསྒྱུར། ཁོག་རྫིང་དུ་གྲོང་ཆེན་པས་ཐབ་སྐྱེལ་ཞུས། གཞིས་ཆེན་དུ་བཞུགས་ཞག་གནང་། སང་ཉིན་གྲོ་བོ་ལ་བརྒྱུད་དེ་ཕེབས་ནས་གྲོང་ཆེན་པའི་ཆིབས་སྐྱེལ་བ་རྣམས་ལ་གསོལ་རས་དང་བཅས་སློག་པ་གནང་།
དེ་ནས་ཕེབས་ལམ་ཞག་གྲངས་ཇི་ཙམ་འགོར་དང་། བསྟན་འགྲོའི་དོན་ཁ་ཤས་བཀའ་དྲིན་བསྐྱངས་ཡོད་འགྲོའང་ཟིན་བྲིས་ཤིག་མ་རྙེད། གང་ལྟར། འདི་སྐབས་རྟེན་འབྲེལ་མི་ཤིས་པ་ཁ་ཤས་བྱུང་སྣང་བ་གཙང་ཕེབས་ཐ་མའི་ལ་ཉེར་མངོན། མར་ལམ་གཞིས་རྩེར་བཞུགས་ཞག་གསུམ་བཞུགས་པའི་བཀྲ་ཤིས་ལྷུན་པོར་རྩེ་ཤོད་ཚང་མས་མཇལ་ཕྱག་ཞུ་བ་གནང་ཞིང་། རྗེ་ངག་ལ་བཀའ་བསྒོ་གཟབས་རྒྱས་དང་། མུས་ཆེན་སངས་རྒྱས་རིན་ཆེན་གྱིས་མཛད་པའི་བདེ་མཆོག་ནག་པོ་པའི་སྒྲུབ་ཐབས་ཀྱི་ལྗགས་ལུང་སྩལ་ནས་ཕྱིར་ཕེབས། སྙེ་ཐང་བྲག་སྣ་འཕགས་སྡེའི་གཙང་ཁང་ས་མུག་གིས་ཟོས་ཆེ་བར་ཞིག་གསོ་དང་། དེ་ཞོར་འདུ་ཁང་མ་མོར་ཡང་སྤེན་བད་གཏོང་རྩིས་འདུག་པར་ཐེབས་སུ་དངུལ་སྲང་བཅོ་ལྔ། བཟང་ཇ་འཁོར་དྲུག
ནས་ཁལ་སུམ་ཅུ། ཕོ་རྟ་ལེགས་པ་རྣམས་སྩལ། གང་སྤྱིའི་བཀའ་སློབ་རྣམས་རྒྱས་པར་མཛད་དེ། ལྷ་ལྡན་དུ་ཆིབས་བསྐྱོད། གོང་ཞབས་ལྷ་མིའི་རྣམ་འདྲེན་དམ་པ་ཐམས་ཅད་མཁྱེན་གཟིགས་མཆོག་གི་མཇལ་ཕྱག་སྐབས་གོང་ནས་དབོན་རིན་པོ་ཆེས་དབུས་གཙང་ཀུན་ཏུ་རིས་མེད་ཀྱི་ཆོས་སྦྱིན་རྒྱ་ཆེར་མཛད་པ་བཀའ་དྲིན་ཆེ་ཞེས་དགྱེས་ཞལ་ལྷུག་པར་བསྟན། སྔ་ལོ་ཆུ་སྤྲེལ་ས་བསྟན་སྤྱི་དང་། བྱེ་བྲག་ཁའུ་བྲག་རྫོང་པའི་སྒོས་ཆག་ལྟ་བུས་བཅོ་བརྒྱད་གདུང་རིན་པོ་ཆེ་མཁྱེན་བརྩེ་ནུས་གསུམ་གང་ས་ནས་འགྲན་ཟླ་དང་བྲལ་བ་དེ་ཞབས་པད་མ་བརྟན་གཤིས་དགོངས་རྫོགས་སུ་དམིགས་པའི་བཅོ་བརྒྱད་བླང་བྲང་ནས་གསུང་ངག་ལམ་འབྲས་ཤིག་བརྩེ་གཟིགས་དགོས་ཚུལ་གྱི་སྙན་གསན་གནང་བ་བཞིན་ཞལ་གྱིས་བཞེས་ཤིང་ཡར་ཀླུང་དུ་ཆིབས་བསྒྱུར། ཆོག་མང་གི་ཚོགས་དབུ་སོགས་ལ་ཕེབས། དངོས་པོ་ཞེས་པ་ཤིང་ཁྱི་ཟླ་བ་བཞི་པའི་ནང་དུ་འཕན་ཡུལ་དུ་ཕེབས་ནས་བཅོ་བརྒྱད་ཀྱི་ཚོགས་ཁང་དུ་བཅོ་བརྒྱད་བླ་བྲང་གི་ཞལ་ངོ་རྣམས་དང་། བོད་འབྲུག་ཆོས་རྗེ།
སྐྱེད་ཚལ་གོང་ནས་ཆོས་རྗེ་གཉིས། ཐུབ་བསྟན་རྭ་བ་སྨད་ཀྱི་བླ་མ་རབ་འབྱམས་སྨྲ་བ་ཀུན་དགའ་ཤེས་རབ། རྣམ་རབ་དྭགས་པོ་གྲྭ་ཚང་གི་བླ་མ་ལས་ཐོག་པ། ཉན་པོ་ཆོས་རྗེ་སྐུ་མཆེད། སྡེ་པ་ངག་དབང་བསྟན་འཛིན་ཕུན་ཚོགས་སོགས་དང་། གཞན་ཡང་ཕྱོགས་འདུས་དང་གཉུག་མར་གནས་པ་ཉིས་བརྒྱ་བརྒལ་བ་ལ་གསུང་ངག་རིན་པོ་ཆེ་སྔ་ཆོས་ཕྱི་ཆོས་ཡོངས་སུ་རྫོགས་པ་རྒྱས་པར་སྩལ། ཡང་ཚར་བདུན་པ་དུས་འདིར་གསུང་ངག་རིན་པོ་ཆེའི་ཆོས་འཁོར་བསྐོར་བའི་ཐ་མའོ། ། དེར་ཆོས་ཞུ་བ་བྱིངས་ལ་ཆམ་ཡམས་ལྟ་བུ་ཞིག་བྱུང་བས་རིམ་གྱིས་མཆེད་དེ་སྐྱབས་མགོན་དམ་པ་འདི་ཉིད་ལའང་མགུལ་ཆམ་བཞེས་པར་ཆོས་ཐུན་རྣམས་སྔར་མུས་བཞིན་ཆག་མེད་དང་། ཅུང་ཟད་བསྡུས་པ་ཙམ་ཡང་མ་གནང་བའི་སྐུ་འཁྲུགས་དང་། གཞི་ནས་ཉམས་གྲིབ་ལྟ་བུའི་རྐྱེན་གྱིས་སྐུ་ཤིན་ཏུ་ལྟེམ་པ་བྱུང་བར་སྟག་རྩེ་ཨེམ་ཆི་བསོད་ནམས་དངོས་གྲུབ་འབོད་པར་གནང་བའི་འཕྲོད་གཞེས་དང་།
ཞབས་བརྟན་སྐུ་རིམ་ཡང་རྒྱ་ཆེར་གནང་བ་བཅས་སྐུ་ཁམས་དྭངས་སྐྱེད་ཡོད་ཙམ་བྱུང་བ་འཕན་ཡུལ་ན་ལེནྡྲ་ནས་ཆིབས་བསྒྱུར་བས། དེ་ནུབ་རང་ནས་ཅུང་ཟད་དྭངས་བསྐྱེད་ཡོད་པ་ལྟ་བུ་དང་། དེ་ནས་བཟུང་རིམ་དྭངས་སུ་གྱུར། ལྷ་ལྡན་དུ་འཕྲོད་གཞེས་དང་བཅས་ཞག་ཤས་བཞུགས་ཐོག སྙེ་ཐང་བརྒྱུད་དེ་ཡར་ཀླུང་དུ་ཕེབས་པའི་ལོ་མཇུག་དང་། ཕག་ལོའི་ནང་ཕལ་ཆེར་གཅད་རྒྱ་ཁོ་ནར་བཞུགས་མུར། ངོར་བླ་མ་ཚེ་མཚམས་བསམ་གཏན་ཕུན་ཚོགས་དང་། འདར་གྲོང་མཁན་ཆེན་ངག་དབང་ཤེས་རབ་ལ་ནཱ་རོ་མཁའ་སྤྱོད་དང་། རྩ་དབུ་མ་ཆེ་བའི་ཁྲིད་དང་། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱི་བཀའ་འབུམ་སོགས་སྩལ་ཞིང་།
ཞི་བ་ལྷ་སྤྲུལ་པའི་སྐུར་ཡང་གྲུབ་རྒྱལ་ལུགས་ཀྱི་ཚེ་ཁྲིད་སོགས་སྩལ། གཞན་རིམ་གཉིས་ཟབ་མོའི་ཐུགས་དམ་ཁོ་ནས་དུས་འདའ་བར་མཛད། འདི་ལོ་བཀྲ་ཤིས་ཆོས་སྡེའི་གཙང་ཁང་གི་སྐུ་རྟེན་རྣམས་ལ་ཞིག་གསོས། ཞལ་གསེར་སོགས་ཕུན་སུམ་ཚོགས་པར་མཛད་ཅིང་། རྟེན་གཙོ་ཐུབ་པའི་དབང་པོར་རྣམ་སྦྱར་དང་སྐུ་པང་། ཉེ་བའི་སྲས་བརྒྱད་ལ་སྟོད་གཡོགས། སྨད་གཡོགས། ཁྲོ་བོ་གཉིས་ལ་སྟོད་གཡོགས། སྨད་གཡོགས། སྟག་ཤམ།
རྟེན་གཙོའི་དབུ་ཐོག་ཏུ་བླ་བྲེ། མཁན་ཆེན་རྡོ་རྗེ་འཆང་། རྡོ་རྗེ་འཆང་དབང་ཕྱུག་རབ་བརྟན། ཁྱབ་བདག་མགོན་པོ་བསོད་ནམས་མཆོག་ལྡན་བཅས་ཀྱི་འདྲ་སྐུ་རྣམས་ལ་སྐུ་པང་དབུ་ཞྭ། མཁན་ཆེན་གྱི་དབུ་ཐོག་ཏུ་དབུ་གདུགས་བཅས་དང་། ཐུབ་དབང་གི་ཕྱག་གི་ལྷུང་བཟེད་ཁེབས་སུ་གོས་ཁྲ་བསྒྲིགས་ཀྱི་རྟེན་ཁེབས། སྙན་ཤལ་ནང་མཛོད། ཉེ་སྲས་ཁྲོ་བོ་བཅས་ལ་སོ་སོར་སྙན་ཤལ་བསོད་བཏགས་རྙིང་མ་གཉིས་རེ་སྟེ་ཁྱོན་ཉི་ཤུ་རྣམས་འབུལ་སྦྱོར་མཛད་པའི། ན་བཟའི་རྒྱུར་བཟང་གོས་སྣ་ཚོགས་ཁ་ཉིས་བརྒྱ་དང་བདུན་ཅུ་དོན་གཉིས་ཙམ་ནང་ཤ་དང་བཅས་པ་སྩལ། ཤིང་ཕག་སྟོན་མཇུག་ནས་བཟུང་ངོས་མཆེད་འཁོར་བཅས་ཀྱིས་གཙོ་ཆེར་གོང་ས་རྒྱལ་དབང་མཆོག་ལ་མཇལ་ཕྱག་ཞུ་བ་དང་།
དབུས་ལྷོ་བྱང་གི་གནས་རྟེན་དགེ་འདུན་གྱི་སྡེ་བཅས་མཇལ་བར་ཕྱིན་སྐབས། ལྷ་ས། བསམ་ཡས་སོགས་སུ་བཀའ་ཤོག་རིམ་པར་ཕེབས་ཏེ་རྣམ་འདྲེན་དམ་པ་གོང་གི་གདན་ས་ག་ལ་བར་ཡང་བཅར་དགོས་ཚུལ་ཕེབས་དོན་བཞིན། རིམ་གྱིས་ཁྲ་འབྲུག་ཏུ་སླེབས་པའི་སང་ཉིན་དེ་ཡར་ཀླུང་མདོའི་གཏམ་སྙན་བཞུགས་ཁྲིའི་དྲུང་རྗེ་འདི་ཉིད་སློབ་ཚོགས་དང་བཅས་པ་ཕེབས་འདུག་པས་དེ་འཕྲལ་རྟ་བབས་ཏེ་མཇལ་དར་ཕུལ། བཞུགས་ཁྲིའི་ཇ་གྲལ་གྱི་ཐོག་དབུས་ལྷོ་བྱང་གི་གནས་ཚུལ་ལས་བརྩམས་པའི་གསུང་གླེང་ཞུས་པ་ཐུགས་ཤིན་ཏུ་དགྱེས་ཉམས་ཆེ་ཞིང་། རྗེ་འདི་ཉིད་དཔོན་གཡོག་རགས་བསྡུས་བཅས་དེར་དུམ་ཙམ་ཞིག་བཞུགས། ངོས་འཁོར་བཅས་དང་། ཕྱག་མཛོད་འཇམ་དཔལ་བཀྲ་ཤིས་མཐོང་སྨོན་པའི་སྡེ་པ་བགྲེས་པ་སོགས་ཀྱིས་ཡུམ་བུ་བླ་མཁར་མཆོད་མཇལ་གྲུབ་ནས། རྗེ་དཔོན་གཡོག་དང་ལྷན་ཅིག་བཀྲ་ཤིས་ཆོས་སྡེར་ཕེབས་སྐབས་སེར་སྦྲེང་གི་ལྗགས་བཀོད་ཤིན་ཏུ་རྒྱས་པ་དང་། སླེབས་འཕྲལ་གསོལ་ཇ་དང་དཀར་སྤྲོ།
སྐུ་ཞབས་ནས་ངོས་འཁོར་བཅས་ལ་ཟུར་ཆས་སུ། རྩེ་ཇ་སྦག་གཅིག ཤན་ཇ་སྦག་གཉིས། མར་ཁལ་དགུ། རྩམ་ཞིབ་རྩིངས་སྡོམ་ཁལ་ཉེར་གཉིས། ལུག་ཁོག་བཞི། ཚག་ཤ་སྟོད་གཤགས། འབྲས་ལྟང་གཅིག ཆག་ཆུ་ལྡུར་སྡོམ་ཁལ་ཉེར་བདུན་དང་། ཆོས་སྡེ་ནས་རྩེ་ཇ་སྦག་གཅིག
ཤན་ཇ་སྦག་གཉིས། མར་ལྟང་གཅིག རྩམ་ཞིབ་རྩིངས་སྡོམ་ཁལ་བཞི་བཅུ། ལུག་ཁོག་བཞི། ཚག་ཤ་བཞི་འདེགས་གཅིག ཆག་ཆུ་ལྡུར་སྡོམ་ཁལ་ཉེར་ལྔ་རྣམས་སྩལ་བ་སོགས་གྱ་ནོམ་གྱི་གསོལ་རས་དེ་དག་ལ་ལོངས་སྤྱོད་བཞིན་པར་ཞག་ལྔ་བསྡད་ཐོག་སྟོན་མོ་དང་། ངོས་མཆེད་ལ་ཆོས་སྡེའི་རིང་འཚོའི་བདེན་ཚིག་གནང་སྐབས་དགུ་ཚན་ལྔ། བདུན་ཚན་བཞི། ལྔ་ཚན་གཅིག མཛོད་དར་མེ་ལོང་མ་གཉིས།
སྣམ་དཀར་བུབས་ལྔ། གོས་ཁ་བཅུ་བཅས་སྩལ་ཏེ་ཡུན་དུ་འཚོ་བའི་ཁས་ལེན་དགོས་ཚུལ་སོགས་ཀྱི་གསུང་བཤད་ཞིབ་རྒྱས་དང་བཅས་རྗེས་སུ་བཟུང་། ཕྱོགས་འདུས་དང་གཉུག་མར་གནས་པ་རྣམས་ལ་དབང་བཞི་བཏེག་པར་མཛད་ནས་ཁོ་བོས་གྲུབ་རྒྱལ་མའི་ཁྲོམ་དབང་བགྱིས་སྐབས་བླ་བྲང་གཟིམས་ཆུང་ནས་ངོས་མཆེད་ལ་ནང་མཛོད་མེ་ལོང་མ་རེ། སྐུ་གསུང་ཐུགས་རྟེན་ཚར་གཉིས་བཅས་ཕྱག་བདར་དུ་སྩལ་ཞིང་། ངེད་རང་ལ་དངུལ་གྱི་མཎྜལ། གསེར་སྲང་གང་། བཟང་གོས་ཀྱི་བླ་རེ་རྒྱ་བཟོ་མ། གོས་ལིང་གི་ཡོལ་བ། རྒྱ་ཕྱིང་དམར་པོའི་སྟན། སྟོད་འགག
ཤམ་ཐབས། འགན་སྦྱར། ལྷྭམ་རྣམས་དང་། རྒྱན་མཆོག་ལའང་དེ་མཚུངས་ལ་ཤམ་ཐབས་ཀྱི་རྒྱུར་ཐེར་རྒྱུ་གཙང་བུབས་ཟུང་། ལྷན་དུ་དགུ་ཚན་བཅུ་གསུམ་གྱི་འགོར་བརྗོད་བསྡོམས། དངུལ་སྲང་བརྒྱ། གོས་ཡུག་དྲུག ཇ་འཁོར་དྲུག་གཉིས། རྒུན་ལྟང་གཉིས། ཤིང་འབྲས་ལྟང་གཅིག
ཕོ་རྟ་གཉིས། དྲེའུ་གཅིག ཁ་བཏགས་རྟགས་བརྒྱད་མ་དགུ་རྣམས་དང་། མཛོད་པར་ནང་མཛོད་མེ་ལོང་མ། དགུ་ཚན་གསུམ་གྱི་འགོ་བརྗོད། སྟོད་འགག ལྷྭམ། གོས་ཡུག ཇ་འཁོར་དྲུག་གཅིག ཟླ་བོ་དྲག་གྲས་ལ་དགུ་ཚན་གཉིས་དང་།
དངུལ་སྲང་བཅུ། ཇ་འཁོར་དྲུག བན་ཚང་པར། དགུ་ཚན། ཇ་འཁོར་གསུམ། བྱིང་ལ་ཇ་འཁོར་དྲུག དགུ་ཚན་བཅས་ཟང་ཟིང་གི་སྦྱིན་པ་བླ་ན་མེད་པའི་བཀའ་དྲིན་སྩལ། བཀྲ་ཤིས་ཆོག་མང་སྐབས་མཛད་པའི་གར་དང་འཆམས་སོགས་བཀའ་དྲིན་བསྐྱངས། ངེད་རང་མཆེད་ལ་འགོལ་མཇལ་ཡང་ཡང་གནང་ཞིང་། གཙུག་ལག་ཁང་མགོན་ཁང་བཅས་པར་མཆོད་མཇལ།
གྲྭ་ཚང་ལ་བསྙེན་བཀུར་བཅས་ཞུས་ཤིང་། ཁྱད་པར་མགོན་ཁང་ཆེན་མོར་ངོས་མཆེད་ཀྱིས་ཟླ་མཇུག་དུས་གཏོར་མཆོད་གཏོར་གཟབས་བཤམ་བཅས་བགྱིས་ཏེ། བླ་མ་མགོན་པོ་དབྱེར་མེད་ཀྱིས་རྗེས་སུ་འཛིན་པ་དང་། སྙན་བརྒྱུད་ཀྱི་བསྟན་པ་དར་བའི་ཕྲིན་འཆོལ་ཞུས། ངེད་རང་གི་གསར་བརྩམས་རྨོར་ཆེན་གསོལ་འདེབས། གོང་ས་རིན་པོ་ཆེ་བློ་བཟང་སྐལ་བཟང་རྒྱ་མཚོའི་ཞབས་བརྟན། དཀར་བདུད་བསྟོད་པ། རྩི་དམར་དྲག་བསྐུལ། ཞལ་གྱི་མངའ་གསོལ་རྣམས་ཀྱི་ལུང་ཕྲན་ཕུལ་ཞིང་། རྐྱེན་སེལ་དུ་གྲུབ་ཐོབ་ཚེ་དབང་ཞུས་ཐོག་དངོས་འབུལ་བརྡ་མཚོན་ཙམ་ཕུལ་ཞིང་།
དུས་འདིར་བཀའ་འབྲེལ་གྱི་རྗེས་མ་ཡིན། གཏེར་སྟོན་ཆེན་པོ་ཀུན་བཟང་བདེ་ཆེན་གྱི་རྒྱལ་པོར་ངེད་རང་ནས་ལུང་བསྟན་ཁ་ཤས་ཞུས་པའི་གྲས་ལ། བསམ་ཡས་ཆོས་སྐྱོང་སྐུ་ཕེབས་མིན་གྱི་སྐོར་ཀྱང་ཡོད་པས་དེ་ལྟའི་ཚིག་རིས་ཤིག་ལ། འདི་ལ་ལྷ་མི་གཉིས་ཀས་བསྐང་བཤགས་བྱ། ། ཞེས་གསུངས་འདུག་པ་ལྷས་མི་ལ་བསྐང་བཤགས་ཇི་ལྟར་བྱེད་ཅེས་ཉམས་ལྡན་གྱི་གསུང་དང་བཅས་བཞད། ཆོས་སྡེ་ནས་ཐོན་ཉེར་གང་སྤྱིའི་བསླབ་བྱ་ཞིབ་རྒྱས་སྩལ་ཞིང་། སྲི་གཅོད་འབུམ་པར་ཐབ་སྐྱེལ་བཀའ་དྲིན་བསྐྱངས་ཏེ་སྐུ་གསུང་ཐུགས་དགྱེས་པའི་རྣམ་རོལ་དུ་བཞུགས་དྲུང་ནས་ཐོན་ཅིང་། སླར་ཡང་མྱུར་མཇལ་ཁ་བཏགས་ཀྱི་གཡབ་མོ་སོགས་བཀའ་དྲིན་བསྐྱངས་པ་བཅས་ཚེ་འདིར་དངོས་མཇལ་གྱི་ཐ་མ་ཡིན་ཀྱང་། ཡང་སྲིད་རིན་པོ་ཆེ་སོགས་མྱུར་དུ་མཇལ་བའམ། ཡང་ན་སྐྱེ་བ་དང་ཚེ་རབས་ཐམས་ཅད་དུ་རྗེས་སུ་འཛིན་པའི་རྟེན་འབྲེལ་ཕུན་སུམ་ཚོགས་པར་འགྲིགས་སོ། །
དེ་སྐབས་ཤེའུ་གྲོང་གསང་སྔགས་གླིང་གི་ཞལ་བདག་ཞུས་པར་ཞལ་བཞེས་མ་བྱུང་ཡང་། ནན་བསྐྱེད་ཞུས་པས་སླར་ཞལ་གྱིས་བཞེས། གཞན་ཡང་མེ་བྱིའི་ལོ་འགོ་དེར་ལུགས་གཉིས་དང་འབྲེལ་བའི་མཛད་ཕྲིན་ཁ་ཤས་ཡོད་འགྲོའང་ཟིན་ཐོར་མ་གསལ། ཆོག་མང་གི་ཚོགས་དབུར་ཕེབས་ཤིང་། ཟླ་བ་ལྔ་པའི་ནང་ལྷ་ལྡན་དུ་ཆིབས་བསྐྱོད། གོང་ཞབས་ལྷ་མིའི་རྣམ་འདྲེན་ཆེན་པོར་ཞབས་བརྟན་གྱི་ཚུལ་དུ་འབུལ་སྐྱེས་རྒྱས་པར་མཛད། དེའང་རྒྱལ་བའི་ལུང་གིས་ཟིན་ཅིང་རྩོད་བྲལ་གྱི་མཁས་གྲུབ་ཆེན་པོ་ཞང་འགྲོ་བའི་མགོན་པོའི་ཆོས་སྐོར་འདི་རྣམས་གཏེར་ཆེན་ཆོས་ཀྱི་རྒྱལ་པོ་དང་། ཟུར་ཆེན་རྡོ་རྗེ་འཆང་གི་རྣམ་པར་སྤྲུལ་པ་ངག་དབང་ཀུན་དགའ་བསོད་ནམས་གཉིས་ཀྱི་ཐུགས་རྗེའི་བདག་རྒྱན་ལ་བརྟེན་རྒྱུན་མ་ཆད་པར་ལུས་པ་རྣམས་གསོ་བའི་དགོངས་བཞེད་ཀྱིས་ཚལ་ནས་སུམ་ལྡན་རིག་པ་འཛིན་པ་ངག་དབང་པདྨ་དང་། དགེ་སློང་འགྱུར་མེད་ཆོས་འཕེལ་གཉིས་གདན་འདྲེན་མཛད་དེ། རིག་འཛིན་བླ་མའི་དྲུང་ནས།
ཞང་གི་བཀའ་རྒྱའི་སྐོར་ལས། རྒྱུ་ལམ་གྱི་དབང་། ཚོམ་བུ་ཞེ་བདུན་མའི་དབང་། རྣམ་ཐར་ལྷ་ས་མ་དང་། བསམ་ཡས་མ་གཉིས་ཀྱི་དབང་། ཕྱག་བཞི་པའི་རྗེས་གནང་རྣམས་དང་། རྒྱབ་རྟེན་ལུང་གི་སྐོར་ལ། ཁ་རེག་པ་འདུལ་བ་འོད་དང་། གཙང་སྟོན་རྣལ་འབྱོར། ལོ་ཞིག་རྣམས་ཀྱི་ལུགས་སྲོལ་ཐ་དད་པ་ལ་རྒྱས་འབྲིང་བསྡུས་གསུམ་དུ་གྲགས་པའི་སྐོར་ཡོངས་སུ་རྫོགས་པ་དང་།
གཞན་ཡང་ཉང་གི་ཕག་མོ་ཁྲོས་ནག་གི་དབང་དང་། ལུང་ཕལ་ཆེ་བ་སོགས་གསན་པར་མཛད། དགེ་སློང་འགྱུར་མེད་ཆོས་འཕེལ་གྱི་དྲུང་ནས་བཀའ་འབུམ་པོད་བཞིའི་ལུང་ཚལ་པ་ཀུན་དགའ་རྡོ་རྗེས་མཛད་པའི་དཀར་ཆག་ནང་བཞིན་གསན། རྒྱལ་དབང་རྡོ་རྗེ་འཆང་ཀུན་གཟིགས་ལྔ་པ་ཆེན་པོའི་གསུང་འབུམ་སྐོར་རྣམས་ཡོངས་སུ་རྫོགས་པ་ཞིག་གསན་བཞེད་ཀྱི་རྩད་གཅོད་མཛད་པར། གྲྭ་ཚང་རྙིང་པའི་གྲྭ་གྲས་སུམ་ལྡན་རྡོ་རྗེ་འཛིན་པ་དགེ་སློང་བློ་བཟང་བསོད་ནམས་དེ་ཉིད་ཀྱིས་བླ་མ་མང་པོའི་ཞབས་ལ་གཏུགས་ཏེ་ཡོངས་རྫོགས་གསན་ཅིང་བརྒྱུད་ཁུངས་དག་པ་བཅས་ཡོད་པའི་ཁུངས་གསན་པས་གདན་འདྲེན་མཛད་དེ། བཀའ་འབུམ་ཕྱི་ནང་སྐོར་ཡིག་སྣ་བརྒྱད་ཅུ་བརྒལ་བའི་ལུང་གསན། ལྷོ་བྱང་ཆུ་བཞིན་ཉུལ་ནས་དམ་པའི་ཆོས་རིས་སུ་མ་ཆད་པའི་ཟབ་དོན་གྱི་བདུད་རྩི་འཚོལ་བ་ལ་རྒྱལ་སྲས་རྟག་ཏུ་ངུའི་མཆེད་ཟླར་གྱུར་པ་བཀའ་འགྱུར་བ་བཀའ་ཆེན་ཐབས་མཁས་རྒྱ་མཚོའི་དྲུང་ནས། ཆོས་སྡེ་ཆེན་པོ་གསུམ་གྱི་ཆོས་སྤྱོད་སྐལ་བཟང་མགྲིན་རྒྱན་ཚང་མ། རྗེ་རིན་པོ་ཆེའི་སྔགས་རིམ་ཆེན་མོ། ལམ་རིམ་སོགས་མང་དུ་གསན།
ཕར་ཡང་མངོན་རྟོགས་རྒྱན། འགྲེལ་པ་དོན་གསལ། བྱང་ས། མཛོད་རྩ། བློ་སྦྱོང་དཔལ་ཡེས་མ། པོ་ཏོ་བའི་ཆིག་ལབ་རིང་མོ་སོགས་མང་དུ་སྩལ། རིག་འཛིན་གྲུབ་པའི་དབང་པོ་པདྨ་བདེ་ཆེན་གྱི་དྲུང་ནས། ཁྱབ་བདག་བླ་མ་མི་བསྐྱོད་དཀོན་མཆོག་ལྷུན་གྲུབ་ཀྱི་རྣམ་ཐར་གྱི་ལུང་སོགས་གསན། སྐལ་ལྡན་མང་པོར་དབང་ལུང་ཁྲིད་ཤིན་ཏུ་མང་བར་སྩལ་ཞིང་། འཕགས་སྡེར་ཆིབས་བསྒྱུར།
ས་སྐྱའི་ཆོས་སྤྱོད་རབ་གསལ་གྱི་ལུང་སོགས་ཉེར་མཁོ་ཤིན་ཏུ་མང་བར་སྩལ། རབ་བྱུང་བསྙེན་རྫོགས་ཀྱང་མང་དུ་མཛད་དེ། བསམ་གཏན་ཆོས་གླིང་བརྒྱུད་ཤེལ་གྲོང་གསང་སྔགས་གླིང་དུ་འདུས་པའི་ཚོགས་ཀྱིས་སེར་སྦྲེང་རྒྱས་པ་དང་། གཞན་ཡང་སེར་སྐྱ་ཀུན་གྱིས་ཕེབས་བསུ་དང་བཅས་ཏེ་ཕྱགས་ཕེབས། ཟླ་བ་བཅུ་གཉིས་པའི་ཚེས་བརྒྱད་རྒྱལ་ཕུར་འགྲུབ་སྦྱོར་གྱི་ཉིན་ཤེའུ་གྲོང་གསང་སྔགས་གླིང་གི་ཁྲི་ལ་ཕེབས། སེར་སྐྱ་ཀུན་གྱིས་ལེགས་འབུལ་ཕུན་སུམ་ཚོགས་པར་བསྟར་ཞིང་། ཁྲི་སྟོན་གྱི་མང་འགྱེད་སོགས་ཀྱང་གཟབས་རྒྱས་དང་། སྒྲོལ་མ་ཉེར་གཅིག་གི་རྗེས་གནང་། བརྒྱད་སྟོང་པའི་ལྗགས་ལུང་སོགས་ཆོས་བཀའ་མང་བར་སྩལ། སྙིགས་དུས་བསྟན་པའི་ཉི་མ་ལྕང་སྐྱ་ཐམས་ཅད་མཁྱེན་པའི་བླ་སྨན་སེ་ཀུན་པ་དར་ཧན་ཨེམ་གྱི་དཔོན་གཡོག་ཆེད་གཏད་བྱུང་བར་གཡུ་ཐོག་སྙིང་ཐིག་གི་དབང་ལུང་ཡོངས་སུ་རྫོགས་པར་སྩལ།
གཅད་རྒྱ་ཐུང་ཙམ་མཛད་དེ། མེ་གླང་ལོར་ཟླ་བ་དང་པོའི་མཇུག་ཏུ་སྨོན་དགའ་རིན་ཆེན་བསམ་གཏན་གླིང་དུ་ཆིབས་བསྐྱོད། དེའང་རྨོར་དགོན་གྱི་བླ་མ་རྭ་བ་སྨད་སྐུ་རྟེན་པ་འདས་རྗེས་གྲྭ་པ་རྣམས་ཀྱི་འདོད་མོས་དང་། ལྷག་པར་རྨོར་ཆེན་རྡོ་རྗེ་འཆང་དེ་ཉིད་ཀྱི་ཐུགས་སྲས་ཀྱི་མཆོག་སྙན་བརྒྱུད་བསྟན་པ་རིན་པོ་ཆེའི་མངའ་བདག་ཏུ་གྱུར་པ་བཅས་གོང་ས་ནས་འོས་བབས་སུ་དགོངས་པའི་འགན་བཞེས་དགོས་ཚུལ་གྱི་ཞུ་ཤོག་ཕུལ་བས་རྨོར་ཆེན་རྡོ་རྗེ་འཆང་དེ་ཉིད་ཀྱི་གདན་ས་ཟླ་བ་གཉིས་པའི་ཚེས་གསུམ་གཟའ་ཚེས་བཟང་བའི་ཉིན་མཁས་པའི་དབང་པོ་ཀུན་མཁྱེན་གྲགས་འབྱོར་ཤེས་རབ་ནས་ངེས་པ་དོན་གྱི་རྡོ་རྗེ་འཆང་ཆེན་པོ་རྨོར་ཆེན་ཆོས་ཀྱི་རྒྱལ་པོའི་བར་གྱི་གོང་མ་ན་རིམ་གྱི་བཞུགས་སྟེགས་སེང་ཁྲིའི་སྤོ་ལ་ཞབས་སེན་གྱི་ཟླ་དབང་གསར་པ་བཀོད་པས་དགེ་ལེགས་ཀྱི་ཀུནྡ་ཡོངས་སུ་བཞད་པ་ལ་རྨོར་ཆེན་ཆོས་ཀྱི་རྒྱལ་པོའང་ཆོས་ཀྱི་དབྱིངས་ནས་མངོན་པར་དགྱེས་པའི་ཤིས་བརྗོད་ཀྱི་མེ་ཏོག་འཐོར་བར་མཛད་དམ་སྙམ། འདི་ནས་བསྐོ་འཇའ་ཁྲི་འགྱེད་སོགས་དང་། གཞན་ཡང་སྡེ་པ་སྤོར་བ་སོགས་ཡོན་བདག་སེར་སྐྱ་རྣམས་ནས་ཀྱང་ལེགས་འབུལ་རྒྱས་པར་མཛད། དེའང་དགེ་འདུན་རྣམས་དང་དགོན་ལག་ཕན་ཚུན་བཅས་ལ་ཁྲི་སྟོན་གྱི་མང་འགྱེད། སྐུ་གསུང་ཐུགས་རྟེན་རྣམས་ལ་མཆོད་པ། གསེར་ཆབ། དཀར་མེ་རྒྱུན་འཛུགས་སོགས་དང་།
ཕྱོགས་འདུས་དང་གཉུག་མར་གནས་པ་རྣམས་ལ་འདོད་ཆོས་ཀྱང་ཅི་རིགས་སྩལ། དེ་ནས་འཕྲེང་འོག་དགའ་ལྡན་གླིང་དུ་གདན་དྲངས། དེར་ཡང་ཟབ་ཆོས་ཅི་རིགས་དང་། མཛོད་དུ་རྗེ་བཙུན་རིག་བྱེད་མའི་གཏོར་འཛུགས་སོགས་མཛད་དེ། བསམ་ཡས་བརྒྱུད་ཆོས་སྡེར་ཆིབས་བསྐྱོད། ཆོག་མང་གི་ཚོགས་དབུར་ཕེབས་ཅིང་ཟླ་བ་བཞི་པའི་ནང་དུ་སྐུ་གཅད་རྒྱའི་ཐོག་ནས་དམ་རྫས་བདུད་རྩི་རིལ་བུ་སྒྲུབ་པ་གནང་། ཟླ་བ་ལྔ་པ་ནས་རིག་འཛིན་ཆེན་པོ་ཚེ་དབང་བཀྲ་ཤིས་པའི་དྲུང་ནས། གཏེར་ཆེན་སངས་རྒྱས་གླིང་པའི་གཏེར་ཆོས་བླ་མ་དགོངས་པ་འདུས་པའི་དབང་ལུང་ཡོངས་སུ་རྫོགས་པ། གཏེར་སྟོན་འཇའ་ཚོན་སྙིང་པོའི་གཏེར་ཆོས་དཀོན་མཆོག་སྤྱི་འདུས། ཞི་ཁྲོ།
རྟ་ནག ཚེ་སྒྲུབ། མ་ནིང་སོགས་ཀྱི་དབང་ལུང་ཕལ་ཆེ་བ། ཧཱུྃ་ནག་སྙིང་ཐིག འཇའ་ཚོན་པའི་ཆོས་སྤྱོད། མ་ཎི་བཀའ་འབུམ་བསྡུས་པ་སོགས་ཀྱི་ལུང་། གཞན་ཡང་། བཀའ་འདུས་ལས་རྩ་བ་གསུམ་གྱི་དབང་། དེའི་ཚེ་དབང་། ཆོས་སྲུང་རྣམས་ཀྱི་གཏོར་དབང་བཀའ་གཏད།
རྒྱབ་རྟེན་གྱི་ལུང་བཅས་དང་། རྟ་མཆོག་རོལ་པ་ནཱ་ག་རཀྴའི་དབང་རྒྱབ་རྟེན་གྱི་ལུང་དང་བཅས་པ་སོགས་གསན་ནོ། ། མེ་བྱི་ལོའི་སྟོན་མཇུག་ཙམ་ནས་བཟུང་འདི་ཁར་སྒེར་ཆག་མཐའ་དག་ལངས་པ་ལྟ་བུས། ངེད་རང་གི་ནུ་བོ་དེ་ཀྱེ་རྡོར་གཞི་བསྙེན་ལ་བསྡད་མུར་སྲོག་རླུང་སོགས་ནད་བབས་ལྕི་མོས་མེ་གླང་ཆུ་སྟོད་ཚེས་བཞིའི་བར་ཇེ་ལོད་དུ་བཟུང་སྐབས། གསུང་བརྟག་དང་གང་ཅིའི་གནས་ཚུལ་གསོལ་བ་རྣམས་ལ་བཀའ་སློབ་ཞིབ་རྒྱས་སུ་ཕེབས་དོན་ལྟར་བསྒྲུབས་ཀྱང་། དུས་དེར་མྱོང་སྐལ་ལྟ་བུས་བྱ་བ་ཐབས་ཟད་དུ་གྱུར་སྐབས་ལྗགས་བསྔོ་སྐྱབས་འཇུག་འཕྲལ་དུ་ཞུས་ཚེ། དེ་སྐབས་ཀྱི་གཏེར་སྟོན་ལུང་དང་བསྟུན་གང་ཅིའི་མཚམས་ལ་སེམས་བསོ་ཡང་དག་བཀའ་དྲིན་བསྐྱངས་ཤིང་། མ་འགྱངས་པར་ངེད་རང་ལ་དཔལ་ས་སྐྱའི་ཆོས་སྲིད་འཛིན་སྐྱོང་གི་བཀའ་སློབ་བོད་ཡུལ་ཆེ་གྲ་ཕལ་ཆེར་གྱིས་མཛད་པ་དང་། ཁྱད་པར་རྣམ་འདྲེན་དམ་པ་འདི་ཉིད་དང་འཇམ་མགོན་དཔལ་ལྡན་ཆོས་སྐྱོང་གཉིས་ནས་བློ་རྨོངས་བདག་ཅག་ལ་ཞིབ་གསེད་ཀྱི་བཀའ་སྩལ་ཏེ། ཡང་ཏིག་དཔལ་ས་སྐྱའི་གོང་མ་རྡོ་རྗེ་འཆང་དང་ཞལ་མི་གཉིས་པ་དེ་དག་གི་ཐུགས་ཀྱི་དགོངས་པ་ཇི་ལྟ་བ་བཞིན་འགྲུབ་པ་ཞིག་བྱུང་ན་ཅི་མ་རུང་དགོངས་པའི་ཐུགས་བསྐྱེད་ཁོ་ནས་རང་གཞན་བསྟན་འགྲོ་ཡོངས་ལ་དགེ་བའི་བསླབ་བྱ་ཡང་དག་པར་སྩལ་བའི་བཀའ་ཤོག་རིན་པོ་ཆེ་ད་ལྟ་ལག་ཡོད་འདི་རྣམས་དཔྱོད་ལྡན་གྱིས་མཐོང་ཚེ་དང་འདོད་ཡིད་ཆེས་ཀྱི་མོས་པ་དབང་མེད་དུ་སྐྱེ་བར་འགྱུར་རོ། །
དེ་ནས་སུམ་ལྡན་རྡོ་རྗེ་འཛིན་པ་བློ་བཟང་བསོད་ནམས་དེ་ཉིད་ཀྱི་དྲུང་ནས་རྒྱལ་དབང་ཐམས་ཅད་མཁྱེན་པ་ལྔ་པ་ཆེན་པོའི་བཀའ་འབུམ་འཕྲོ་རྣམས་གསན་བཞེད་དང་། ལྷག་པར་བསྟན་པ་ཡོངས་རྫོགས་ཀྱི་མགོན་དུ་གྱུར་པ་ལྕང་སྐྱ་མཆོག་སྤྲུལ་རིན་པོ་ཆེའི་མཇལ་ཕྱག་སོགས་ལ་ལྷ་ལྡན་དུ་ཆིབས་བསྒྱུར་ཞིང་ཕེབས་ལམ་དུ་བསམ་ཡས་སུ་རབ་བྱུང་གྲྭ་ཚང་གིས་གདན་དྲངས་ཏེ་ཆོ་ག་དང་འབྲེལ་བའི་ཞབས་བརྟན་འབུལ་ནོད་རྒྱས་པར་ཞུས། ཁྲོམ་དབང་དང་མང་འགྱེད་ཀྱང་སྩལ། རྡོ་རྗེ་འཛིན་པ་བློ་བཟང་བསོད་ནམས་དྲུང་དེ་ཉིད་ལ་སྒེར་གཞུང་དུ་མའི་རིམ་གྲོ་མང་པོ་མཛད་དགོས་མུར་བྲོ་འཚལ་བ་ཇེ་ལོད་ཀྱི་མཐར་གཤེགས་པས་བཀའ་ཆོས་གསན་པའི་གེགས་སུ་གྱུར། ལྕང་སྐྱ་མཆོག་སྤྲུལ་རིན་པོ་ཆེའི་མཇལ་ཕྱག་ཀྱང་ཆེ་རྒུ་གཞན་གྱིས་མཇལ་ཕྱག་རྣམས་གྲུབ་མཚམས་སུ་གནང་བཞེད་ལ་མགྲོན་གཉེར་རབ་རྒྱས་ཟེར་བ་ཚུར་རྩད་དཔྱོད་ལ་གཏོང་བ་གནང་གཤིས་འཕྲལ་དུ་ཕེབས་པས་ཤིན་ཏུ་དགེས་ཤིང་། གསུང་རབ་སྤྱི་དང་། ཁྱད་པར་གསང་སྔགས་ལས་བརྩམས་པའི་གསུང་གླེང་ཡུན་རིང་བར་མཛད་ཅིང་། ལྷ་ལྡན་དུ་བཞུགས་རིང་ཡང་ཡང་སྐུ་མདུན་དུ་ཕེབས་དགོས་ཚུལ་གྱི་བཀའ་གནང་ཞིང་ཕེབས་སྐྱེས་ཀྱི་གསོལ་རས་ཀྱང་རྒྱས་པར་སྩལ། འདི་ལོ་ཀརྨ་ཤག་ཏུ་ལྕམ་སྲིང་མ་ཤིན་ཏུ་བྲོ་འཚལ་བར་གེགས་སེལ་དུ་ཡུན་རིང་བཞུགས་གདན་འཇགས་ཤིང་། སྐུ་ཚ་དྲུང་དང་།
སྡེ་པ་ངག་དབང་བསྟན་འཛིན་ཕུན་ཚོགས། ཞབས་འབྲིང་པ་དགེ་སློང་ངག་དབང་འཇམ་དབྱངས་གསུམ་དང་། བློ་གསལ་རབ་རྒྱས་བཅས་ལ། རྡོ་རྗེ་བྲག་རྫོང་མའི་ཁྲིད་ཐུན་མོང་དང་། ཐུན་མོང་མ་ཡིན་པ་ཡོངས་སུ་རྫོགས་པ། ཁྲོ་བཅུ་དང་ལྷ་བརྒྱད་སོགས་ཀྱི་རྗེས་གནང་། ལུང་གི་སྐོར་སོགས་དང་། རྗེ་བཙུན་རིག་བྱེད་དབང་མོའི་རྗེས་གནང་བྱིན་རླབས་དང་། ཁྲིད་ཉེར་མཁོའི་ལུང་སོགས་དང་། མཁའ་སྤྱོད་མའི་ཁྲིད་དང་ལུང་སོགས་ཀྱང་སྩལ།
སྡེ་པ་གྲོང་སྟོད་དང་། བོན་གྲོང་སྦོ་རྭ་བ་ཡབ་སྲས་སོགས་ལ་ཐུགས་རྗེ་ཆེན་པོ་རྒྱལ་པོ་ལུགས་ཀྱི་དབང་ལུང་ཁྲིད་ཡོངས་རྫོགས་སོགས་སྩལ། ནཱ་ལེནྡྲ་པ་སོགས་ཀྱི་བསྙེན་རྫོགས་ཀྱང་མང་དུ་མཛད། ལྕང་ལོ་ཅན་གྱི་གུང་དང་ལྕམ་སོགས་ལ་གཏེར་གསར་གུར་དྲག་གི་དབང་སོགས་ཁ་ཤས་དང་། གྲུབ་ཐོབ་བརྒྱད་ཅུའི་ཐང་སྐུ་ཕུན་སུམ་ཚོགས་པ་གསར་བཞེངས་ལ་རབ་གནས་མཛད། མཁན་པོ་བློ་བཟང་དཔལ་འབར་དང་། ཨེམ་ཇི་ཐེག་མཆོག་གླིང་པ་སོགས་ལ་གཡུ་ཐོག་སྙིང་ཐིག་གི་དབང་ལུང་ཚང་མ་དང་། ཨེམ་ཇི་གཉིས་ལ་རྒྱུད་བཞིའི་ལུང་ཡང་གནང་། གཞན་ཡང་སྡེ་པ་ནང་པ་ནུབ་པ་དང་། མེ་ཏོག་ལྡུམ་ར་སོགས་ཀྱིས་མཚོན་ཡོན་བདག་རྣམས་ལའང་སོ་སོའི་འདོད་ཆོས་ཅི་རིགས་པར་སྩལ།
གཏེར་སྟོན་ཆེན་པོ་ཀུན་བཟང་བདེ་ཆེན་རྒྱལ་པོའི་དྲུང་ནས་རྩ་གསུམ་བཀའ་འདུས་ཀྱི་རྒྱུད་ཀྱི་ལུང་གསན། བཅོ་བརྒྱད་ནས་ཆོས་རྗེ་སྐུ་གཞོན་པ་བསྙེན་རྫོགས་མཛད་པའི་མཚན་ངག་དབང་ཀུན་དགའ་མཁྱེན་རབ་སངས་རྒྱས་བསྟན་པའི་རྒྱལ་མཚན་དུ་འདོགས་པར་མཛད་ཅིང་། ཀྱེ་རྡོར་རྒྱུ་དབང་ལམ་དབང་སོགས་ཆོས་བཀའ་ཁ་ཤས་སྩལ། རྒྱལ་ཚབ་ཐམས་ཅད་མཁྱེན་པའི་སྐུ་བཅར་སློབ་དཔོན་པ་དང་། མཁན་པོ་བློ་བཟང་དཔལ་འབར་སོགས་ལ། མགོན་པོ་ཁྲོ་བཅུ་དང་ལྷ་བརྒྱད་ཀྱི་རྗེས་གནང་། སློབ་དཔོན་པ་ལ་རྣམ་རྒྱལ་གྲྭ་ཚང་གི་འདོན་ཆོག་ནས་གུར་ཞལ། བེག་ཙེ་གསུམ་གྱི་གཏོར་བསྔོ། བསྟོད་བསྐུལ། བསྐང་བཤགས།
ཚོགས་འཁོར་བཅས་ཀྱི་ལུང་རྣམས་དང་། ཟུར་མཆོག་གི་སྤྲུལ་སྐུ་ཕྲིན་ལས་བློ་ལྡན་རྒྱ་མཚོ་སོགས་ཉུང་ཤས་ལ་སྙིང་ཐིག་ཐིག་ལེ་གསང་སྐོར་གྱི་དབང་ལུང་རྣམས་སྩལ། གཞན་ཡང་སྐུ་གཟུགས་སྐུ་འཁྲུགས་ཀྱིས་ཟིན་གཤིས་ཐུགས་བློས་མ་འཁྱུད་པ་ལྟ་བུས་ཆོས་བཀའ་སྟོབས་ཆེ་བའི་རིགས་གནང་མ་ཐུབ་ཀྱང་། དབང་རྗེས་གནང་སོགས་གཅད་རྒྱ་ལྟ་བུར་བཞུགས་ན་མ་གཏོགས་གསེང་དབར་ཅུང་ཟད་ཙམ་ཡང་མི་འབྱུང་བ་ལགས། དེ་ནས་ཆོས་སྡིངས་ནས་ཞི་བྱེད་ཀྱི་དཔེ་རྣམས་གཡར་ཞུ་གནང་སྟེ། རིག་འཛིན་སྐལ་བཟང་རྣམ་གྲོལ་གྱི་དྲུང་ནས་སྔར་དིང་རིར་གསན་མ་ཐུབ་པའི་ཞི་བྱེད་ཀྱི་ལུང་རྣམས་འབུལ་བཞེས་ཀྱི་དབུ་ཚུགས། སྔར་ནས་བཀའ་འགྱུར་བསླུར་མ་གནང་སྐབས་ཀྱི་ཁ་ལྷག་གི་ཇ་དང་། གཞན་ཡང་རྟ་མཛོ་སོགས་དངོས་པོ་གང་ཡོད་ཕུལ་བའི་གཟིགས་དཔེ་གནང་རྒྱུར་བསྟན་འགྱུར་རིན་པོ་ཆེ་ཚར་གཅིག་ཞུ་རྒྱུའི་སྡེ་དགེར་སྙན་གསན་དང་། ཡང་བསྐྱར་ཞུ་ཡིག་གནང་བ་བཅས་བསྟན་འགྱུར་རིན་པོ་ཆེ་སྤུས་གཙང་བ། གླེགས་ཤིང་།
གླེགས་ཐག ཆབ་འགོ་དང་བཅས་པ་འདི་ལོའི་སྟོན་གཉེར་ཆེན་དོན་གྲུབ་ཀྱི་གདོང་ནས་འབྱོར་པ་བཞིན་ཡར་ཀླུང་དུ་གདན་འདྲེན་མཛད། དགུན་ཐོག་འཕགས་སྡེར་བཞུགས་གདན་འཇགས་ཏེ། རིག་འཛིན་སྐལ་བཟང་རྣམ་གྲོལ་གྱི་ཞི་བྱེད་ལུང་འཕྲོས་དང་། རྒྱ་ཅན་མའི་ལུང་རྣམས་ཕུལ། སྐུ་གཅད་རྒྱ་ཟླ་གཅིག་ཙམ་མཛད། ཕྱོགས་འདུས་དང་གཉུག་མར་གནས་པ་རྣམས་ལ་འདོད་ཆོས་མང་བར་སྩལ། རིག་འཛིན་སྐལ་བཟང་རྣམ་གྲོལ། སྡེ་པ་ངག་དབང་བསྟན་འཛིན་ཕུན་ཚོགས་དང་། འཚོ་བྱེད་བསོད་ནམས་དངོས་གྲུབ།
ཕྱོགས་འདུས་དང་སྐུ་དྲུང་དུ་འཁོད་པ་བཅས་འགའ་ཞིག་ལ་ཞི་བྱེད་ལམ་ལྔའི་དབང་སོགས་འདོད་ཆོས་མང་བར་སྩལ། འཕགས་སྡེ་གཉེར་ཚང་ལ་ཨར་པོ་བྱས་པར་ལེགས་སྐྱེས་ཀྱི་གསོལ་རས་རྒྱས་པ་དང་། སྙེ་ཐང་འོར་སྒྲོལ་མའི་སྐུ་མདུན་དུ་འཕགས་སྡེ་གྲྭ་དམངས་ནས་སྒྲོལ་བསྟོད་འབུམ་ཐེར་འགྲོ་ངེས་ཤིག་གྲངས་གསོག་གནང་། འཕགས་སྡེ་ཚོགས་ཡོངས་ནས་བླ་བྲང་ལ་ཞིག་གསོ་བྱེད་རྒྱུར་དངུལ་སྲང་བཅོ་ལྔ། ཇ་འཁོར་དྲུག ཕོ་རྟ་བཟང་བ། གྱོན་པ་སྣ་ཚོགས་བཅུ་སྐོར་བཅས་སྩལ། གཏེར་སྟོན་ཆེན་པོ་འཛམ་གླིང་རྡོ་རྗེ་ནས་བརྒྱུད་པའི་གཟའ་བདུད་ཀྱི་སྐོར་མ་ལུས་པ་བུམ་པ་གང་བྱོའི་ཚུལ་དུ་བཞུགས་ཤིང་། དྲང་སྲོང་བྲན་དུ་འཁོལ་བའི་གྲུབ་དབང་དམ་པ་བློ་བཟང་གར་གྱི་དབང་པོའི་དྲུང་ནས། གོང་གནོན་གཏུམ་པོ་རས་ཆུང་ལུགས་གཙོ་རྐྱང་གི་རྗེས་གནང་།
ལས་འབྲེལ་རྩལ་ནས་བརྒྱུད་པ་སོགས། བརྒྱུད་པའི་ཆུ་བོ་དུ་མ་འདྲེས་པའི་གཟའ་དབང་། ལས་འབྲེལ་རྩལ་གྱི་གཟའ་པོད་ནས་ཉེར་མཁོ་མང་པོ། གཡའ་བཟང་པའི་ཉི་མ་མདུང་གང་མའི་སྐོར། ཀུན་བཟང་རྩེ་པ་ཟི་སྟོན་བསོད་ནམས་རྒྱལ་མཚན་གྱིས་མཛད་སྐོར། གླིང་རས་བླ་མཆོད་ནཱ་རོ་གསང་སྤྱོད་ཀྱི་ཡི་གེ་གཉིས་བཅས་ཀྱི་ལུང་རྣམས་གསན་ནོ། ། དེ་ནས་འབྲུ་མང་ཞེས་པ་ས་སྟག་ལོའི་ཟླ་བ་གཉིས་པའི་ནང་བསམ་གཏན་ཆོས་གླིང་བརྒྱུད་ཤེའུ་གྲོང་དུ་ཕེབས། དགེ་འདུན་རྣམས་ལ་གསུང་ཆོས་ཅི་རིགས་གནང་མུར། རྒྱལ་ཚབ་རིན་པོ་ཆེའི་སྐུའི་རྐྱེན་སེལ་དུ་བྱད་འགྲོལ་འབུལ་བར་ཕེབས་དགོས་ཀྱི་བཀའ་ལུང་སྩལ་བ་བཞིན་ལྷ་ལྡན་དུ་ཆིབས་བསྐྱོད། བྱད་འགྲོལ་ལན་ཁ་ཤས་དང་།
མགོན་པོ་ཁྲོ་བཅུའི་རྗེས་གནང་། རྡོ་རྗེ་བྲག་རྫོང་མའི་བཤར་ཁྲིད། མཁན་ཆེན་ངག་དབང་ཆོས་གྲགས་ཀྱི་ཁྲིད་ཡིག་གི་ལུང་སོགས་འབུལ་བ་གནང་སྟེ། སླར་ཡང་ཤེའུ་གྲོང་དང་རྨོར་སོགས་བརྒྱུད་ཆོས་སྡེར་ཕྱགས་ཕེབས། ཆོག་མང་གི་ཚོགས་དབུར་ཕེབས་ཤིང་ས་ཆོག་གི་གར་དང་རྒྱས་པའི་སྦྱིན་སྲེག་སོགས་ཀྱང་སྔར་འཁྱུད་བཞིན་མཛད་དེ། ས་ག་དང་སྣྲོན་ཟླར་སྐུ་གཅད་རྒྱའི་ངོས་ནས་ཐུགས་དམ་དང་། ཉིན་གུང་རིག་འཛིན་སྐལ་བཟང་རྣམ་གྲོལ་གྱི་དྲུང་ནས། སྐྱབས་མགོན་རྒྱལ་བའི་དབང་པོ་གོང་ཞབས་ལྔ་པ་ཆེན་པོའི་རྣམ་ཐར་གསང་བ་རྒྱ་ཅན་གྱི་སྐོར་གྱི་དབང་བྱིན་རླབས་རྗེས་གནང་ཡོངས་སུ་རྫོགས་པ། བུ་ཡིག་སྐོར་ཕལ་ཆེར་གྱི་ལུང་རྣམས་གསན། འདི་ལོ་བྱ་ས་ལྷ་ཁང་གི་གཙང་ཁང་དབུས་མར་ཞིག་གསོ།
ཞལ་གསེར། ཚོན་རྩི། གསེར་ཤོག་བཅས་རྒྱས་པ་དང་། གཙོ་བོ་རྣམ་སྣང་ལ་སྟོད་གཡོགས། སྐུ་པང་། སངས་རྒྱས་ཀྱི་སྐུ་བརྙན་ཆེ་ཆུང་གསུམ་ལ་སྣམ་སྦྱར། བིརྺ་པའི་སྐུ་བརྙན་ལ་སྒོམ་ཐག་རྒྱ་བཟོ་མ། ཉེ་སྲས་རྣམས་ལ་སྟོད་གཡོགས། སྨད་གཡོགས། ཁྲོ་བོ་གཉིས་ལ་སྟོད་གཡོགས།
སྨད་གཡོགས། སྟག་ཤམ་བཅས་དང་། སྙན་ཤལ་རྣམ་སྣང་ལ་ནང་མཛོད་གཉིས། མར་མེ་མཛད་དང་བྱམས་པ་གཉིས་ལ་ནང་མཛོད་རེ། ཐུབ་དབང་དང་བིརྺ་པ་གཉིས་ལ་བསོད་བཏགས་རེ། ཉེ་སྲས་བརྒྱད་ཁྲོ་བོ་གཉིས་བཅས་ལ་བསོད་བཏགས་རྙིང་མ་གཉིས་རེ་རྣམས་འབུལ་སྦྱོར་མཛད་པའི་ན་བཟའི་རྒྱུར་བཟང་གོས་སྣ་ཚོགས་ཁ་ཉིས་བརྒྱ་དང་དྲུག་ཅུ་སྐོར། གོས་ལིང་ཁ་ཉི་ཤུ་སྐོར་ནང་ཤ་བཅས་དང་། མཆོད་འབུལ་དང་རབ་ཏུ་གནས་པའང་རྒྱས་པར་མཛད་དོ། ། ལྕང་སྐྱ་མཆོག་སྤྲུལ་རིན་པོ་ཆེར་ཤར་ཕྱོགས་སུ་ཕེབས་ཚུལ་གྱི་བཀའ་ཤོག་སྩལ་གཤིས་ལྷ་ལྡན་དུ་ཆིབས་བསྐྱོད། སྐུ་ཞབས་ལྕང་སྐྱ་རིན་པོ་ཆེ་དང་།
ཕྱག་མཛོད་ཛ་སགས་བླ་མ་གཉིས་ཀར་ཕེབས་རྫོང་གི་འབུལ་ནོད་དང་བཅས། རིས་སུ་མ་ཆད་པའི་གྲུབ་པའི་མཐའ་ཐམས་ཅད་གནས་སྐབས་དང་མཐར་ཐུག་གི་ལེགས་ཚོགས་སྩོལ་བ་ལ་ཁྱད་པར་མེད་གཤིས། གངས་ལྗོངས་ཀྱི་ཆོས་ལུགས་ཀུན་རང་རང་གི་གནའ་བོའི་ལུགས་སྲོལ་ལས་གཡོ་མེད་འཇམ་ཆགས་སུ་གནས་ཆོག་པ་སོགས་ཀྱི་ཁུར་བཞེས་བརྩེ་གཟིགས་དགོས་པ་དང་། བོད་འབངས་ཀྱི་འགྲོ་བ་རྣམས་ཀྱང་བརྩེ་བས་མི་འདོར་བ་སོགས་ཀྱི་གངས་ཅན་བསྟན་འགྲོ་ཁོ་ནའི་དོན་དུ་དགོངས་པའི་ཞུ་བ་རྒྱས་པར་མཛད་པ་ལ་རྗེས་སུ་ཡི་རང་གིས་ཐུགས་ལྷག་པར་དགྱེས་པས། དེ་ལྟར་བགྱིས་པར་ཞལ་གྱིས་བཞེས། འདི་ལོ་སྡེ་དགེ་ནས་དུས་འཁོར་སློབ་དཔོན་བླ་མ་འཕྲིན་ལས་དཔོན་གཡོག་ལ་དཔལ་དུས་ཀྱི་འཁོར་ལོ་དང་། མགོན་པོ་ཆེ་ཆུང་སོགས་ཆོས་བཀའ་ཤིན་ཏུ་མང་བ་དགོས་ཚུལ་གྱི་ཞུ་ཤོག་འབུལ་ནོད་རྒྱ་ཆེན་དང་བཅས་པ་འབྱོར་ཞིང་། སྐུ་ཁམས་ཧ་ཅང་དྭངས་རྒྱུ་མེད་གཤིས། ངེད་རང་ལ་སྣེ་སྦྱོར་གྱི་བཀའ་ཤོག་བཅས་རྫོང་བདར་གནང་བ་བཞིན་སྟོན་གཞུག་དང་དགུན་འགོར་རྡོ་རྗེ་འཇིགས་བྱེད། དམར་པོ་སྐོར་གསུམ།
རྣམ་སྲས་སྐོར། ཆོས་སྐྱོང་ཐུན་མོང་དང་། ཐུན་མོང་མ་ཡིན་པ་གཞན་གྱི་སྐོར། གྲྭ་ལྔ། གདུགས་དཀར་གྱི་དབང་སོགས། མདོར་ན་དབང་ལུང་རྗེས་གནང་རྣམས་ཁོ་རང་ཚོའི་འདོད་པ་བཞིན་བགྱིས་ནས། སྐུ་དྲུང་དུ་བརྫོངས་དོན་བཞིན་འབྱོར་ཏེ། ཟླ་བ་བཅུ་གཅིག་པའི་ནང་དུ་དུས་འཁོར་བླ་མ་འཕྲིན་ལས་དཔོན་གཡོག་ཕ་བོང་ཁའི་མཁན་ཆེན་སྐལ་བཟང་མཆོག་གྲུབ། བོད་འབྲུག་ཆོས་རྗེ། སྡེ་པ་སྤོ་རྭ་བ་ཡབ་སྲས།
རིག་འཛིན་རྣམ་སྲས་རྒྱལ་པོ། ཞབས་འབྲིང་པ་དགེ་སློང་ངག་དབང་འཇམ་དབྱངས་སོགས། ཆོས་སྡེའི་གྲྭ་པ་ཁ་ཤས་བཅས་ལ་དཔལ་དུས་ཀྱི་འཁོར་ལོའི་དབང་སློབ་མ་རྗེས་གཟུང་ནས་བདག་པོ་ཆེན་པོའི་བར་རྒྱས་པར་དང་། རྡོ་རྗེ་ཤུགས་དང་། སྣ་ཚོགས་ཡུམ་གཉིས་ཀྱི་རྗེས་གནང་། བསྡུས་རྒྱུད་ཀྱི་ལུང་། གཞན་ཡང་བུ་སྟོན་ཐམས་ཅད་མཁྱེན་པས་མཛད་པའི་མངོན་དཀྱིལ། མཆོད་ཕྲེང་དང་། བསྟོད་པ། སྨོན་ལམ།
ཞི་བའི་སྦྱིན་སྲེག རྒྱུད་སྡེའི་སྒོ་འབྱེད་རྣམས་དང་། རྒྱས་པའི་སྦྱིན་སྲེག་གི་ལྷན་ཐབས་ཀུ་སཱ་ལི་པ་རྒྱལ་མཚན་དཔལ་བཟང་གིས་མཛད་པ། མགོན་པོ་བསོད་ནམས་མཆོག་ལྡན་གྱིས་མཛད་པའི་རྒྱས་པའི་སྦྱིན་སྲེག སྒྲོལ་མདོས་དང་། གདུགས་དཀར་མདོས་སྐོར། བྱད་དགྲོལ་གསེར་གྱི་ལྡེའུ་མིག་གི་ཡིག་སྣ་དྲུག་ཙམ། དུས་ཀྱི་འཁོར་ལོའི་ཡིག་ཆ་སྐྱབས་མགོན་དམ་པ་འདི་ཉིད་ཀྱི་ལྗགས་བསྒྲིགས་མ། བརྒྱུད་འདེབས། མངོན་དཀྱིལ་རྣམས་ཀྱི་ལུང་སོགས་ཤིན་ཏུ་མང་བར་སྩལ།
རྒྱལ་ཚབ་ཆེན་པོར་བྱད་འགྲོལ་ཁ་ཤས་དང་། གསུང་བསྐང་བ་ཚོགས་ཡོངས་བཅས་ལ་མགོན་པོ་ལྷ་བརྒྱད་མ། ཞལ་དཀར་པོ་ཚེ་འཕེལ། པུ་ཏྲ་གནོད་སྦྱིན་ལྕམ་སྲིང་ལྷ་མང་བཅས་ཀྱི་རྗེས་གནང་དང་། གོང་ཞབས་རིན་པོ་ཆེ་ལྔ་པའི་ལྗགས་བསྒྲིགས་ཀྱི་གཏོར་བསྔོ། བསྐང་བཤགས། བསྟོད་བསྐུལ། ཚོགས་འཁོར་བཅས་ཀྱི་ལུང་རྣམས་དང་། བོད་སྐྱོང་བརྟན་མ་བཅུ་གཉིས། དྲི་ཟའི་རྒྱལ་པོ་ལྷ་ཆེན་འབར་བ་སྩལ།
བཙན་རྒོད་ཡ་བ་རྐྱ་བདུན་བཅས་ཀྱི་སྲོག་གཏད་རྣམས་འབུལ་བར་མཛད། གཞན་ཡང་རྒྱལ་ཚབ་ཐམས་ཅད་མཁྱེན་པ་སྐུ་འཁོར་ཉུང་ཤས་ལ་འཆི་མེད་དཔལ་སྟེར་གྱི་ཚེ་དབང་། ཁྲོ་བོའི་རྒྱལ་པོ་རྟ་མཆོག་རོལ་པ་ཡང་གསང་གི་རྩ་དབང་། ཚེ་དབང་བཀའ་སྡོད་གྱིང་ལྔ། གཟའ་གདོང་གི་བཀའ་གཏད། ཡིག་སྐོར་ཉེར་མཁོ་འགའ་ཞིག་གི་ལུང་བཅས་འབུལ་བར་གནང་། གུར་མགོན། ཞལ། ལྷ་མོ། བེག་ཙེ་སོགས་ཀྱི་འཆམ་སྐུ་གསར་བཞེངས་གནང་བར་བླ་རྡོ་སྲོག་འཁོར་གཞུག་པ་དང་།
ཐུན་མོང་བའི་རུ་མཚོན་བཅའ་བ་དང་སྒྲུབ་པ་སོགས་ནན་ཏན་མཛད། བོད་འབྲུག་ཆོས་རྗེ། སྡེ་པ་སྤོ་རྭ་བ་ཡབ། དབུ་མཛད་རྣམ་སྲས་རྒྱལ་པོ་སོགས་ལ། བི་མ་སྙིང་ཐིག་དང་། ཟབ་མོ་ཡང་ཏིག་གི་དབང་སྤྲོས་བཅས། སྤྲོས་མེད། ཤིན་ཏུ་སྤྲོས་མེད་སོགས་རྫོགས་པ་དང་། བི་མ་སྙིང་ཐིག་གི་ལུང་སོགས་སྩལ། གཞན་ཡང་མཁན་ཆེན་བློ་བཟང་དཔལ་འབར་དང་།
རིག་འཛིན་སྐལ་བཟང་རྣམ་གྲོལ། སྡེ་པ་སྤོ་ར་བ་སོགས་ལ། མ་གཅིག་གསང་སྤྱོད་སྙན་བརྒྱུད་ཀྱི་མཁའ་འགྲོ་སྡེ་ལྔའི་དབང་སོགས་གཅོད་སྐོར་གྱི་དབང་ལུང་མང་པོ། མང་ར་མཁན་ཟུར་ལ་དཔལ་རྡོ་རྗེ་འཇིགས་བྱེད་ཀྱི་ཡི་གེ་དུ་མའི་ལུང་གནང་ཞིང་། ཚུར་ཡང་ཆོས་རྗེ་གླིང་པའི་ཕྱག་རྡོར་སེང་སྒྲོག་གི་རྗེས་གནང་། དྲང་སྲོང་གི་བཀའ་གཏད་དང་། ཡིག་སྐོར་གྱི་ལུང་སོགས་གསན། ནུབ་ཁང་གསར་དུ་རྣམ་ཐོས་སྲས་ཀྱི་ཕྱི་ནང་གསང་བ་རབ་འབྲིང་ཐ་མའི་རྟེན་འཛུགས་རྣམས་རྒྱས་པར་མཛད་ཅིང་སྒྲུབ་པ་སོགས་ནན་ཏན་གནང་། ཟླ་བ་གཉིས་པའི་ནང་དུ། སྡེ་པ་ཞོལ་ཁང་ནས་ཀྱིས་སྟག་རྩེ་རྒྱ་རར་ལྷ་ཁང་གསར་བཞེངས་གནང་བའི་རབ་གནས་ལ་གདན་འདྲེན་གནང་བ་བཞིན་སྟག་རྩེར་ཕེབས།
གནས་རྟེན་རྣམས་ལ་དཔལ་ཀྱེ་རྡོ་རྗེའི་སྒོ་ནས་རབ་ཏུ་གནས་པ་རྒྱས་པར་མཛད། སྡེ་པ་དཔོན་གཡོག་རྣམས་ལ་མཁའ་སྤྱོད་མའི་བྱིན་རླབས་དང་། རྟ་མགྲིན་གྱི་རྗེས་གནང་སོགས་ཆོས་བཀའ་མང་བ་དང་། ཡུལ་མི་དང་བཅས་པར་ཁྲོམ་དབང་ཞིག་ཀྱང་མཛད། གྲུབ་པའི་ཁྱུ་མཆོག་དཔལ་དམ་པ་སངས་རྒྱས་ཀྱི་ཐུགས་ཀྱི་སྤྲུལ་པ་དབུས་སྨྱོན་ཀུན་དགའ་བཟང་པོས་སྐལ་ལྡན་འགྲོ་བ་འབུམ་ཕྲག་དུ་མ་འཁོར་བ་ལས་བསྒྲལ་བའི་གནས་མཆོག་དཔལ་གྱི་རྩི་དམར་དུ་གནས་གཟིགས་ལ་ཕེབས། ཁ་ཊྭཱཾ་བཀྲ་ཤིས་འོད་འབར་སོགས་ནང་རྟེན་རྣམས་དང་། སྐུ་གསུང་ཐུགས་རྟེན་རྣམས་ལ་མཆོད་འབུལ་སྙན་ཤལ་གཟབས་རྒྱས་དང་། གྲུབ་ཐོབ་ཆེན་པོའི་དབོན་བརྒྱུད་བླ་མ་དབོན་ཞང་གཉིས་དང་། བཙུན་མ་རྣམས་ལ་མང་འགྱེད་དང་། དེར་འདུས་སེར་སྐྱ་རྣམས་ལ་ཆོས་འབྲེལ་དུ་ཐུགས་རྗེ་ཆེན་པོའི་སྒོམ་ལུང་སྔོན་འགྲོའི་ཆོས་བཤད་དང་བཅས་པ་ཤིན་ཏུ་རྒྱས་པར་སྩལ་བས།
ཕལ་ཆེར་གྱི་མིག་མཆི་མས་གང་ཞིང་དད་གུས་ཀྱི་བ་སྤུ་ལྡང་བ་དང་། གྲུབ་ཐོབ་ཆེན་པོ་དངོས་བྱོན་པ་ལྟ་བུའི་དགའ་སྤྲོ་རྒྱ་ཆེར་ཐོབ་པར་གྱུར་ཏེ། སླར་ཡང་ལྷ་ལྡན་དུ་ཆིབས་བསྐྱོད། གྲུབ་པའི་དབང་པོ་མེ་ལོང་རྡོ་རྗེ་དེ་ཉིད་སླར་ཡང་གཏེར་སྟོན་ཆེན་པོ་བདེ་ཆེན་གླིང་པའི་དབོན་བརྒྱུད་དུ་འཁྲུངས་ཤིང་། སྒྲུབ་པ་སྙིང་པོར་མཛད་པས་རྩ་གསུམ་རྒྱལ་བའི་ཚོགས་ཀྱིས་དངོས་ཉམས་སུ་ཞལ་བསྟན་ཞིང་གསུང་གི་དབུགས་དབྱུང་སྟེ་ཟབ་མོའི་གཏེར་ལ་རང་དབང་དུ་གྱུར་ཅིང་། རྒྱལ་དབང་པདྨའི་ལུང་གིས་མངོན་པར་གཟེངས་བསྟོད་པའི་གཏེར་སྟོན་ཆེན་པོ་གར་དབང་ལས་རབ་རྩལ་གྱི་དྲུང་ནས། ཡང་རྫོང་གི་གཏེར་བྱོན་ཐུགས་སྒྲུབ་ཀྱི་སྐོར་ཡོངས་སུ་རྫོགས་པ། དག་སྣང་བླ་སྒྲུབ་ཀྱི་སྐོར་ཚེ་སྒྲུབ་ཀྱི་སྐོར། རིག་འཛིན་ཆེན་པོ་ཐུགས་མཆོག་རྡོ་རྗེ་རྩལ་གྱི་གཏེར་བྱོན་གཏུམ་པོ་ནཱ་ག་རཀྵའི་སྐོར། གཞན་ཡང་པདྨ་ཁྲག་འཐུང་གི་སྐོར་སོགས་མང་དུ་གསན།
ཕ་བོང་ཁ་མཁན་པོ་སོགས་ལ། མཁའ་སྤྱོད་མའི་སྐོར་ཡོངས་རྫོགས། ཆོས་ཉིད་དངོས་བསྟན་གྱི་བྱིན་རླབས་ཁྲིད་ལུང་དང་བཅས་པ། ཨིནྡྲ་དང་མཻ་ཏྲི་གཉིས་ཀྱི་དབང་ལུང་། དུར་བདག་གི་རྗེས་གནང་ལུང་དང་བཅས་པ། ཐུགས་རྗེ་ཆེན་པོ་རྒྱལ་པོ་ལུགས་ཀྱི་ཞི་དྲག་གི་དབང་། ཁྲིད་ལུང་ཡོངས་སུ་རྫོགས་པ་སོགས་ཟབ་ཆོས་རྒྱ་ཆེར་སྩལ། དེ་ལྟར་ཕྱོགས་དེའི་གདུལ་བྱ་རྣམས་རེ་ཞིག་དེ་ཙམ་དུ་དགོངས་ནས་སྙེ་ཐང་དུ་ཆིབས་བསྐྱོད། བོད་འབྲུག་ཆོས་རྗེ་སོགས་བསྙེན་རྫོགས་རབ་བྱུང་མང་དུ་མཛད། ཆོས་རྗེ་ལ་མཚན་མཁྱེན་རབ་ངག་དབང་བློ་གསལ་ཕུན་ཚོགས་སུ་འདོགས་པར་མཛད།
དེར་ཡང་མཁའ་སྤྱོད་མའི་བྱིན་རླབས་དང་། ལམ་འབྲས་ཐོབ་པ་རྣམས་ལ་ལམ་དབང་སོགས་ཆོས་བཀའ་མང་བ་དང་། བཙུན་ཆུང་ཆུང་ངུ་རྣམས་ལའང་རབ་བྱུང་དང་། ལུས་བསྒྱུར་མ་ཚར་བ་རྣམས་ལའང་སྐྱབས་སྡོམ་ཚུན་ཐུགས་ཁུར་ཆེན་པོས་མཛད་པ་སོགས་ལུགས་གཉིས་ཀྱི་དཔལ་འབྱོར་ཕུན་སུམ་ཚོགས་པས་ཅི་དགར་ཚིམ་པར་མཛད། ཟླ་བ་ལྔ་པའི་མགོན་པོ་སྒྲུབ་མཆོད་དུ་བཞུགས་པར་ཞུས་ཀྱང་ཞལ་གྱིས་མ་བཞེས་པར་ཉེར་གསུམ་ལ་འཕགས་སྡེ་ནས་ཆིབས་བསྐྱོད། རིམ་བཞིན་བསམ་གཏན་ཆོས་གླིང་དང་ཤེའུ་གྲོང་རྣམས་སུ་ཆིབས་བསྒྱུར། ཤེའུ་གྲོང་དུའང་དགེ་འདུན་རྣམས་ལ་ཚེ་དབང་སོགས་སྩལ་ཏེ་ཞག་ཁ་ཡར་བཞུགས་དགོས་ཚུལ་གྱི་གསོལ་འདེབས་ནན་ཏན་ཞུས་རུང་ཞལ་གྱིས་མ་བཞེས་པར་བཞུགས་ཞག་གསུམ་མཛད་ནས་རྨོར་དགོན་དུ་ཕེབས་ཏེ་ཕྱོགས་ནས་ཆེད་གཏད་འབྱོར་པ་འགའ་ཞིག་ལ་གསུང་ཆོས་ཅི་རིགས་སྩལ། དེའང་སྔ་ལོ་རྣམས་ནས་ལྷ་ལྡན་དུ་བཞུགས་རིང་གི་བསྔོ་རྟེན་གྱི་གོས་ཟན་སོགས་ཕལ་ཆེ་བ་འཕགས་སྡེ། ཤེའུ་གྲོང་རྨོར་དགོན་མ་ལག་བཅས་ལ་སོ་སོར་ཉིན་བཞི་ལྔ་ལ་ཉུང་མཐའ་བྱས་པའི་ཞབས་བརྟན་དུ་ཆེད་དམིགས་ཀྱི་སྒྲོལ་མ་འདོན་པའི་ཡོན་དུ་འགྲོ་བར་གནང་གིན་ཡོད་པ་ལྟར། འདི་ལོའང་དགོན་སོ་སོར་ཉིན་བཞི་ལྔ་ཙམ་རེའི་སྒྲོལ་འདོན་གྱི་མང་ཇ་བཞེས་ཐུག་དང་།
གསོལ་བ་ཡོན་སོགས་གཟབས་རྒྱས་དང་། རྨོར་དགོན་དུའང་སྒྲུབ་མཆོད་འཛུགས་པ་དང་རྨོར་ཆེན་རྡོ་རྗེ་འཆང་གི་སྐུ་མཆོད་ཐོག་མང་འགྱེད། འདྲ་སྐུ་རིན་པོ་ཆེ་སོགས་ལ་གསེར་ཆབ། སྙན་ཤལ། དཀར་མེ་རྒྱུན་འཛུགས་སོགས་ཀྱང་སྔར་རྒྱུན་བཞིན་མཛད་དོ། ། དེ་དག་གི་དོན་བསྡུ་ན། སྤྱི་བྱེའི་བསྟན་འགྲོའི་དོན་སླད་དབུས་ལྗོངས་ཁག ། ཡང་ཡང་གཤེགས་ཤིང་ཟབ་དོན་གསན་སྤེལ་དང་། ། བསྡུ་དངོས་ཕྱིན་དྲུག་གང་འདུལ་དེར་སྟོན་མཛད། ། གནས་གསར་འཇམ་མགོན་ངོ་མཚར་རབ་འབྱམས་ཡིན། །
ཞེས་སོ།། ༈ །།གཉིས་པ་མཆོག་གི་མཛད་པ་བྱེ་བྲག་ཏུ་བཤད་པ་ལ། རང་དོན་ཐོས་བསམ་བསྒོམས་པས་ཐུགས་རྒྱུད་ཇི་ལྟར་སྦྱངས་ཚུལ་དང་། གཞན་དོན་འཆད་རྩོད་རྩོམ་པས་ཐུབ་བསྟན་ཇི་ལྟར་སྤེལ་བའི་ཚུལ་གཉིས། དང་པོ་ལ་ཟབ་མོའི་ཉམས་བཞེས་ཇི་ལྟར་མཛད་པའི་ཚུལ་དང་། དེ་ལ་བརྟེན་ནས་གྲུབ་པའི་མཚན་མ་ཇི་ལྟར་བརྙེས་པའི་ཚུལ་གཉིས་ལས། དང་པོ་ནི། མཁས་མཆོག་དབྱིག་གཉེན་ཞབས་ཀྱིས། ཚུལ་གནས་ཐོས་དང་བསམ་ལྡན་པས། ། བསྒོམ་པ་ལ་ནི་རབ་ཏུ་སྦྱོར། །
ཞེས་དང་། མགོན་པོ་བྱམས་པས། གལ་ཏེ་ཐོས་པ་ཙམ་གྱིས་དོན་མཐོང་འགྱུར་ན་སྒོམ་པ་དོན་མེད་འགྱུར། ། གལ་ཏེ་མ་ཐོས་པར་ཡང་བསྒོམ་འཇུག་འགྱུར་ན་བསྟན་པ་དོན་མེད་འགྱུར། ། ཞེས་དང་། འཇམ་མགོན་བླ་མ་ས་སྐྱ་པཎྜི་ཏ་ཆེན་པོས། མཁས་པ་རྣམས་ཀྱིས་ལེགས་བཤད་རྣམས། ། ཤིན་ཏུ་ལེགས་པར་གོ་བཞིན་དུ། ། དེ་དོན་ཉམས་སུ་མི་ལེན་ན། ། བསྟན་བཅོས་ཤེས་ཀྱང་ཅི་ཞིག་བྱ། །
ཞེས་བསྟན་པ་རིན་པོ་ཆེའི་སྒོར་ཞུགས་པ་དག་གིས་ཐོས་བསམ་སྒོམ་གསུམ་ཟུང་འབྲེལ་གྱི་ཚུལ་དུ་ཐོས་དོན་ཉམས་སུ་བསྟར་དགོས་པར་གསུང་ཞིང་། དེའི་ཚུལ་ཡང་སེམས་དཔའ་ཆེན་པོས། ཉམས་སུ་ལེན་པའི་ཆོས་ལ། གློ་སྙིང་བྲང་གསུམ་གཏོད་ཅིག འདི་ཕྱི་བར་དོ་གསུམ་དུ། འདི་ཡིས་བསླུ་བ་མེད་པས། མ་ནོར་ལམ་ལ་འབུངས་ཤིག ཅེས་གསུངས་པའི་དོན་རྣམས་བདག་ཅག་གི་སྐྱབས་མགོན་མཚུངས་པ་མེད་པ་ཉིད་ཀྱིས་ཐུགས་ཀྱི་ཀློང་དུ་སིམ་པར་མཛད་ནས། ཐོས་པ་དེ་དག་ཐམས་ཅད་ཀྱང་། ། མིང་རྐྱང་ཙམ་དུ་མ་བཞག་གོ །
ཞེས་པ་ལྟར། མཁས་གྲུབ་ཀྱི་བླ་མ་འབའ་ཞིག་བསྟེན་ནས་ཐོས་པ་མཛད་པ་ཡིན་ཏེ། རྗེ་ཉིད་ཀྱི་གསུང་ལས། ཡུལ་དབུས་གཙང་ཁམས་གསུམ་ཆུ་བཞིན་ཉུལ། ། ཆོས་དབང་ལུང་གདམས་པའི་བང་མཛོད་འཛིན། ། ང་ཕྱོགས་འཛིན་ཨ་འཐས་མི་ཆེ་བས། ། བོད་གངས་ཅན་སངས་རྒྱས་བསྟན་འཛིན་པ། ། མཚན་མི་འདྲ་ས་རྙིང་བཀའ་འབྲུག་དང་། ། དགེ་ལྡན་ཞེས་འཁྲུལ་མེད་བསྟན་འཛིན་ཀུན། ། དད་མོས་པས་མཇལ་ཞིང་ཟབ་ཆོས་ཞུས། །
ང་ཆོས་དད་ཆེ་ཡང་རྟོག་དཔྱོད་ཅན། ། ཆོས་འཁྲུལ་ཟད་ཁུངས་ཐུབ་འབད་པས་ཉན། ། ནོར་སྙན་གྲགས་ཀྱི་རྗེས་སུ་ང་མི་འབྲང་། ། ཞེས་འབྱུང་བ་ལྟར་མཁས་གྲུབ་དུ་མ་ཞིག་བསྟེན་པར་མཛད་པ་ཡིན་ཏེ། གང་གི་རྣམ་ཐར་གསོལ་འདེབས་ཚིགས་བཅད་མ་ལས། མཚུངས་མེད་མཁས་གྲུབ་བླ་མ་བཅུ་ཕྲག་གསུམ། ། ལྔ་ཕྲག་དག་གི་ཞབས་པད་ཉེར་བསྟེན་ནས། ། སྨིན་གྲོལ་བཤད་སྒྲུབ་གདམས་པའི་བདུད་རྩིའི་བཅུད། ། ངོམས་མེད་གསོལ་བ་ཆོས་ཀྱི་རྒྱལ་མཚོར་འདུད། ། ཅེས་གསུངས་པ་ལྟར་རྣམ་ཐར་ཚིགས་བཅད་མ་འདི་ལྗགས་རྩོམ་གྱི་ཚེའང་མཁས་གྲུབ་དམ་པ་འདི་ཙམ་ཞིག་བསྟེན་པར་མཛད་ཟིན་ལ།
ཕྱིས་ནས་དེ་བས་ཀྱང་ཆེས་མང་བ་ཞིག་བསྟེན་པར་མཛད་པ་རྣམས་རྟོགས་སླ་བའི་ཕྱིར་འདིར་ཕྱོགས་གཅིག་ཏུ་བརྗོད་ན། དུས་གསུམ་རྒྱལ་བ་ཀུན་གྱི་སྤྱི་གཟུགས་སྙིགས་མའི་དུས་འདིར་རྗེ་བཙུན་ས་སྐྱ་པའི་སྙན་བརྒྱུད་ཟབ་མོའི་བསྟན་པ་རིན་པོ་ཆེའི་མངའ་བདག་རིས་མེད་གྲུབ་མཐའི་ཆོས་ཀྱི་འཁོར་ལོ་རྒྱུན་མི་ཆད་པར་བསྐོར་བའི་སྟོན་པ་བླ་ན་མེད་པ་རྨོར་ཆེན་ཆོས་ཀྱི་རྒྱལ་པོ་ངག་དབང་ཀུན་དགའ་ལྷུན་གྲུབ་བསྟན་པའི་རྒྱལ་མཚན་དཔལ་བཟང་པོ། གང་གི་ཐུགས་སྲས་འཕགས་སྡེ་མཁན་ཆེན་ངག་དབང་བློ་གསལ་བསྟན་འཛིན་རྒྱ་མཚོ། བསམ་ཡས་བཀའ་འགྱུར་བ་སངས་རྒྱས་རྒྱལ་མཚན། གྲུབ་དབང་བླ་མ་ཀུན་དགའ་ཚུལ་ཁྲིམས། ཁམས་སྟོན་གྲུབ་པའི་དབང་ཕྱུག་སངས་རྒྱས་རྒྱ་མཚོ། འཁོར་ལོ་སྡོམ་པ་ཆོས་འཁོར་གནས་ཀྱི་སློབ་དཔོན་ཀུན་དགའ་བསམ་གཏན། དཔལ་རྡོ་རྗེ་འཇིགས་བྱེད་ལ་གྲུབ་པའི་མཚན་མ་བརྙེས་པ་བཀྲ་ཤིས་ཆོས་སྡེའི་སློབ་དཔོན་བསོད་ནམས་སྣང་བྱེད། གྲུབ་དབང་འགྱུར་མེད་པདྨ་རྒྱལ་མཚན། ངེས་དོན་ཟབ་མོའི་དཔལ་འཛིན་སྐལ་བཟང་རྣམ་གྲོལ།
རྟོག་པའི་མངའ་བདག་པུ་ཧྲང་བླ་མ་ལེགས་པ་དོན་གྲུབ། རྟ་མགྲིན་གྲུབ་བརྙེས་གཏོར་སྒྲུབ་སློབ་དཔོན་ངག་དབང་གྲགས་པ། གསར་རྙིང་གདམས་པའི་མཛོད་འཛིན་མང་ར་བ་མཁན་པོ་བློ་བཟང་དགེ་འདུན། མཁས་བཙུན་དམ་པ་གངས་ཅན་མཁན་པོ་ངག་དབང་རབ་བརྟན། མཁྱེན་ཡངས་འཕགས་སྡེ་བ་བསྟན་པ་རྒྱལ་མཚན། དགོན་གསར་སློབ་དཔོན་མཁྱེན་རབ་བསྟན་འཛིན་བཟང་པོ། འཚོ་བྱེད་ངག་དབང་དོན་གྲུབ་སྟེ་རྨོར་ཆེན་རྡོ་རྗེ་འཆང་ཡབ་སྲས་བཅུ་དྲུག གཞན་ཡང་རྣམ་འདྲེན་དམ་པ་འདི་ཉིད་ནི་ཡང་སྲིད་རིན་པོ་ཆེ་སྔོན་མ་དུ་མ་དང་། ད་ལྟའི་སྐུ་ཐོག་བཅས་ལ་རྩ་བའི་གྲུབ་མཐའ་རྗེ་བཙུན་ས་སྐྱ་པའི་ལུགས་འདི་གཙོ་བོར་ཐུགས་ཉམས་སུ་བསྟར་བས་ན། དེ་དང་རྗེས་འབྲེལ་གྱི་དབང་དུ་བཏང་སྟེ།
ཡབ་རྗེ་རྡོ་རྗེ་འཆང་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ། རྗེ་བཙུན་མཁའ་སྤྱོད་དབང་མོ་ཀུན་དགའ་བསྟན་པའི་ཉི་མ། གྲུབ་དབང་སྒྲོ་ལུང་པ་ཆེན་པོ་མང་ཐོས་བསོད་ནམས་ཆོས་འཕེལ། བླ་མཆན་དཀོན་མཆོག་རྒྱལ་པོ། གོང་དཀར་ཆོས་རྗེ་བློ་གྲོས་དབང་ཕྱུག ངོར་ཆེན་རྡོ་རྗེ་འཆང་ཀུན་དགའ་བཟང་པོའི་གདན་ས་པ་ཆེན་པོ་མཁན་ཆེན་བཀྲ་ཤིས་ལྷུན་གྲུབ། ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ། འཇམ་མགོན་དཔལ་ལྡན་ཆོས་སྐྱོང་། ཆོས་རྗེ་བཀྲ་ཤིས་བཟང་པོ། བླ་མ་ནམ་མཁའ་དཔལ་བཟང་།
བླ་མ་ཀུན་དགའ་བསྟན་འཛིན། ཆོས་རྗེ་བསྟན་འཛིན་ཕུན་ཚོགས། བསྟན་འཛིན་གྱི་སྐྱེས་བུར་གཏོགས་ཙམ་ཟ་ཉལ་འཆག་གི་རྣལ་འབྱོར་པ་ཟོག་རྫུན་མཁན་ཀུན་དགའ་བློ་གྲོས། ལྷག་བསམ་ཅན་མཐུ་སྟོབས་དབང་ཕྱུག ཆེ་ཞེ་བསོད་ནམས་བསྟན་པའི་ཉི་མ། མཆོག་གསུམ་ཕྲིན་ལས་དབང་མོ། རབ་བྱུང་མཁན་པོ་བཟོད་པ་འོད་ཟེར། དཔོན་ཡིག་པ་ཀུན་དགའ་སངས་རྒྱས། ཞེ་དགོན་མཁན་ཆེན་བསོད་ནམས་དཔལ་བཟང་། གཟིམས་ཕུག་སྤྲུལ་པའི་སྐུ་བློ་བཟང་བསྟན་འཛིན་མགོན་པོ།
གཟིམས་ཁང་འོག་སྤྲུལ་པའི་སྐུ་སངས་རྒྱས་བསྟན་འཛིན། བོད་འབྲུག་ཆོས་རྗེ་མཁྱེན་རབ་བློ་གསལ་ཕུན་ཚོགས་ཏེ། འཁོན་རིགས་འཛིན་པ་འགྲན་བྲལ་གཉིས་དང་། ཐ་ཤལ་བཞི། རྗེས་འབྲང་མཁས་གྲུབ་བཅུ་དྲུག སྲིད་གསུམ་ལྷ་མིའི་གཙུག་རྒྱན་རྒྱལ་བ་རྡོ་རྗེ་འཆང་བློ་བཟང་སྐལ་བཟང་རྒྱ་མཚོ། ཁྲི་ཆེན་ནོ་མོན་ཧན་ངག་དབང་མཆོག་ལྡན། རྒྱལ་སྲས་མཆོག་གི་སྤྲུལ་སྐུ་བློ་བཟང་འཇིགས་མེད་ཡེ་ཤེས་གྲགས་པ། ཞི་བ་ལྷ་སྤྲུལ་པའི་སྐུ་འཕགས་པ་དགེ་ལེགས་རྒྱལ་མཚན། འབྲས་སྤུངས་བཀའ་འགྱུར་བ་རིན་ཆེན་དམ་ཆོས།
བཀའ་འགྱུར་བ་ཐབས་མཁས་རྒྱ་མཚོ་སྟེ་མཉམ་མེད་རི་བོ་དགེ་ལྡན་པའི་བསྟན་འཛིན་དམ་པ་དྲུག རིག་འཛིན་གྲུབ་པའི་ཁྱུ་མཆོག་ཀུན་བཟང་ཀློང་གྲོལ། ཐུགས་སྲས་མཆོག་སྤྲུལ་མཆོག་གྲུབ་དཔལ་འབར། ཀཿཐོག་རིག་འཛིན་ཆེན་པོ་ཚེ་དབང་ནོར་བུ། ས་སྨད་དཔལ་ཡུལ་བླ་མ་པདྨ་ནོར་བུ། ཟུར་མཆོག་སྤྲུལ་ཕྲིན་ལས་བློ་ལྡན་རྒྱ་མཚོ། གླན་སྟོན་ཐེག་མཆོག་འོད་གསལ་རང་གྲོལ། གཏེར་ཆེན་བླ་མ་གར་དབང་ལས་རབ་རྩལ། གཏེར་ཆེན་ཀུན་བཟང་བདེ་ཆེན་རྒྱལ་པོ། རིག་འཛིན་ཚེ་དབང་བཀྲ་ཤིས།
སྣུབ་སྟོན་བློ་བཟང་དོན་གྲུབ། སྔགས་འཆང་རིན་ཆེན་བཀྲ་ཤིས། རྡོ་རྗེ་འཛིན་པ་བློ་བཟང་བསོད་ནམས། གྲུབ་དབང་པདྨ་བདེ་ཆེན། གྲུབ་མཆོག་རྣམ་སྲས་རྒྱལ་པོ་སྟེ་གསང་ཆེན་རྙིང་མ་གཙོ་བོར་གསན་པའི་མཁས་གྲུབ་བཅུ་བཞི། མཚུར་ཕུའི་བླ་ཆེན་ཏྲེ་བོ་གོང་མ། སི་ཏུ་ཆོས་རྗེ་ཀརྨ་ཆོས་ཀྱི་འབྱུང་གནས། འབྲུག་པ་ཐམས་ཅད་མཁྱེན་པ་བཀའ་བརྒྱུད་ཕྲིན་ལས་ཤིང་རྟ། རི་བོ་ཆེའི་མཁན་ཆེན་བློ་བཟང་སྟོབས་ལྡན་དཔལ་འབྱོར། གྲུབ་རིགས་ངག་དབང་ཡོངས་གྲགས།
ལྕགས་ཟམ་པ་བློ་བཟང་དཔལ་གྲུབ། གླང་འཁོར་གདན་ས་པ་འཆི་མེད་གཞོན་ནུ་བློ་གྲོས། གྲུབ་དབང་ངག་དབང་པདྨ། དགེ་སློང་འགྱུར་མེད་ཆོས་འཕེལ། ཞྭ་ལུ་བླ་ཆེན་ཐུགས་རྗེ་བརྩོན་འགྲུས། ཞྭ་ལུ་བ་རིན་ཆེན་འཇམ་དཔལ་ཆོས་མཆོག ཟངས་བསྟན་སྤོ་ར་དབུ་ཆེན་ཆོས་གྲགས་བཟང་པོ། གྲུབ་མཆོག་བློ་བཟང་གར་དབང་། འཚོ་བྱེད་ཆེན་པོ་བཞི་སྟེ་རིས་མེད་གྲུབ་མཐའ་སྣ་ཚོགས་སྐོར་གསན་པའི་བླ་མ་བཅུ་བཞི་བཅས་སྡོམ་བདུན་ཅུ་དོན་གཉིས། གཞན་ཡང་ཆོ་ག་ཕྱག་ལེན་དོགས་གཅོད་མཛད་པ།
རིག་གནས་སྐོར་གསན་པ་དང་དོགས་གཅོད་མཛད་པ་སོགས། མདོར་ན་མཁས་གྲུབ་ཀྱི་ཡོངས་འཛིན་བསྟེན་པའི་རྣམ་ཐར་ཀྱང་ཚོང་དཔོན་གྱི་བུ་ཁྱེའུ་ནོར་བཟང་དང་། མཁས་གྲུབ་ཁྱུང་པོ། རྗེ་བཙུན་རྡོ་རིང་པ་སོགས་ཀྱི་རྟོགས་བརྗོད་ལས་འབྱུང་བ་ཁོ་ན་ལྟར་རོ། ། དེ་དག་གི་ཞལ་གྱི་བུམ་བཟང་ལས་གདམས་པའི་བཅུད་ངོམས་པར་གསོལ་བ། ཡང་གོང་གི་དེ་ཉིད་ལས། སོ་ཐར་བྱང་སེམས་རིག་འཛིན་གསང་སྔགས་ཀྱི། ། སྨིན་གྲོལ་ཟབ་དང་རྒྱ་ཆེའི་ཆུ་འཛིན་དབང་། ། གཅིག་འདུས་སྒྲ་བརྒྱ་སྒྲོགས་པ་ལས་ཐོན་པའི། ། མཐུ་སྟོབས་དྲག་པོའི་རྩལ་འཆང་ཁྱེད་ལ་འདུད། །
ཅེས་གསུངས་པ་ལྟར། དེ་དག་ཉམས་བཞེས་ཀྱི་ཕྲེང་བ་བསྟར་བར་མཛད་པའི་ཚུལ་ཡང་། སངས་རྒྱས་ཀྱི་བསྟན་པའི་ཉམས་ལེན་ཐམས་ཅད་བསྡུ་ན་སྡོམ་པ་གསུམ་གྱི་ཉམས་ལེན་དུ་འདུ་ཞིང་། དེའང་བླ་མ་མཚན་ཉིད་དང་ལྡན་པ་རྣམས་ནས། ཐེག་པ་ཆེན་པོ་ལུགས་གཉིས་ཀྱི་ཆོ་ག་དང་། གསང་ཆེན་བླ་ན་མེད་པ་གཙོ་བོར་གྱུར་པའི་རྒྱུད་སྡེ་ཆེན་པོ་བཞི་དང་འབྲེལ་བའི་ཆོ་ག་རྣམ་པར་དག་པ་ལས་ནོད་པར་མཛད་པ་ལས། སོ་སོའི་རྩ་བ་དང་ཡན་ལག་གི་བསླབ་བྱ་ཕྲ་ཞིང་ཕྲ་བ་ཚུན་ཆད་ཚུལ་བཞིན་དུ་བསྲུང་སྡོམ་མཛད་པ་ལ་གུས་སྦྱོར་ཤིན་ཏུ་ཆེ་བའི་སྟོབས་ཀྱིས་ཡུལ་དུས་གནས་སྐབས་ཐམས་ཅད་དུ་བསྟན་པའི་མིག་རྒྱན་ལ་ཕན་པའི་ཀུན་སྤྱོད་ཁོ་ན་མཛད་པའི་སྒོ་ནས་བསྐྱེད་རྫོགས་ཟུང་འཇུག་གི་ཏིང་ངེ་འཛིན་ལས་ནམ་ཡང་གཡོ་བ་མེད་བཞིན་དུ། རྨོར་ཆེན་ཆོས་ཀྱི་རྒྱལ་པོ་སོགས་ལས་ཟབ་པ་དང་རྒྱ་ཆེ་བའི་དམ་པའི་ཆོས་ཇི་སྙེད་ཅིག་ཡོད་པ་ཐམས་ཅད་ལུས་པ་མེད་པ་ལྟ་བུར་གསན་པ་དེ་དག་ཐོས་བློ་ཙམ་མ་ཡིན་པར། བསམ་བྱུང་གི་རིག་པས་ཚུལ་བཞིན་དུ་དཔྱོད་དེ་དཀའ་བའི་གནས་ཕྲ་མོ་ཚུན་ཆོད་ལ་སྒྲོ་འདོགས་ཆོད་པར་མཛད་པས་འཆད་སྒོ་གང་མཛད་ཀྱང་ཐོགས་མེད་ཀྱི་སྤོབས་པ་མཆོག་ཏུ་གྱུར་ཅིང་། རྡོ་རྗེ་ཐེག་པ་གཙོ་བོར་གྱུར་པའི་ལམ་དྲི་མ་མེད་པ་རྣམས་རྒྱུན་གྱི་ཉམས་བཞེས་ཁྲིགས་ཆགས་སུ་མཛད་པ་དང་།
ཆོས་མཐུན་གྱི་མཛད་སྤྱོད་གཞན་ཡང་ཇི་ལྟར་མཛད་པའི་ཚུལ་འདིར་མཚོན་པ་ཙམ་ཞིག་བརྗོད་ན། ཐོག་མར་ཐོ་རངས་ཉམས་བཞེས་ཀྱི་གཙོ་བོ་ལྷག་པའི་ལྷ་གང་ཡིན་དེའི་ལྡང་བའི་རྣལ་འབྱོར་གྱིས་བཞེངས་ནས། ཚེ་སྒྲུབ་ཟབ་མོའི་རིམ་པ་དང་། གསུང་གཏོར། རྗེ་བཙུན་ས་སྐྱ་པའི་ཐུགས་དམ་ཆག་མེད་བཞི། གུར་ཞལ་དམར་པོ་སྐོར་གསུམ་སོགས་གསང་སྔགས་གསར་རྙིང་དང་འབྲེལ་བའི་ཞི་ཁྲོ་རབ་འབྱམས་ཀྱི་དཀྱིལ་འཁོར་དུ་མ་ཞིག་གི་ཉམས་བཞེས་དང་། ལྷ་བསང་། གཏོར་བསྔོ། བསྐང་བ་སོགས་བསྟན་འགྲོའི་ཆེད་ལུགས་ཟུང་དང་འབྲེལ་བའི་མཛད་ཕྲིན་ཐུགས་གཡེང་ཆུང་སྐབས་ཉིན་མཚན་འཁྱོངས་པ་ལྟ་བུར་མཛད་ཀྱང་རྐང་གྲངས་ཇི་ལྟ་བ་བཞིན་དངོས་སུ་གསུངས་པ་དང་། ཟིན་ཐོར་ཐེབས་པ་མི་སྣང་།
དཔེར་མཚོན་ན་ཁོ་བོས་ཕྱག་རྡོར་ཨུཙཱརྻ་སོགས་ཀྱི་སྔགས་ལ་ཞུ་དག་ཞུས་པར། འདི་སོགས་ལས་སྒྲུབ་ཀྱི་སྔགས་དུ་མ་ཞིག་རྒྱུན་པར་བཟླས་བརྗོད་བྱེད་པ་ཡིན་གསུང་བ་ལ་དཔག་ན་བསྒོམ་བཟླས་ཀྱི་རིམ་པ་དུ་མ་ཐུགས་ཉམས་སུ་བཞེས་ཚོད་དུ་འདུག་ཅིང་། དེ་དག་ཀྱང་མིང་རྐྱང་ཙམ་མ་ཡིན་པར་ཐུགས་དམ་གཞིའི་བསྙེན་པ་དང་། རྒྱུན་བསྙེན་སོགས། མདོར་ན་བསྙེན་སྒྲུབ་ལས་གསུམ་གྱི་རིགས་ཕལ་ཆེར་སླ་ཆོས་སུ་མ་སོང་བར་སྔོན་འགྲོ་རྣམས་ཐུགས་རྒྱུད་ལ་སྐྱེ་ངེས་དང་། བསྐྱེད་རིམ་ལ་གསལ་སྣང་ཐོབ་ཅིང་། རྫོགས་རིམ་བདེ་སྟོང་ཟུང་འཇུག་གི་ལྟ་བའི་ཡང་རྩེར་ཕེབས་པ་ཞིག་སྟེ། གསུང་ལས། ང་ཆུང་ངུའི་སྐབས་བསྐྱེད་རིམ་ལ་རྩལ་སྦྱོང་བའི་ཚེ་མི་འགའ་རེ་དང་འཕྲོས་གཏམ་ལབ་ཀྱང་། དེའི་མིག་གི་རྒྱ་མོའི་ནང་དུ་ཀྱེ་རྡོ་རྗེའི་དཀྱིལ་འཁོར་རྟེན་དང་བརྟེན་པར་བཅས་པ་གསལ་ཨེ་ཐེབས་ལྟ་ཞིང་སྒོམ་པ་ཡིན་གསུངས་པ་ལ་སོགས་པ་བསམ་གྱིས་མི་ཁྱབ་པའི་རྣམ་ཐར་ཡོད་པར་སེམས་ཤིང་།
གཉིས་པ་ནི་གོང་གི་དེ་ཉིད་ལས། དག་པའི་རྨི་ལམ་ཉམས་ཀྱི་སྣང་བ་ལ། ། བླ་མ་ཡི་དམ་ཆོས་སྲུང་ནོར་ལྷ་ཡི། ། གསང་གསུམ་རྣམ་འཕྲུལ་ངོ་མཚར་ཇི་སྙེད་པས། ། བྱིན་རླབས་མཚན་མ་བརྙེས་པ་ཁྱོད་ལ་འདུད། ། ཅེས་གསུངས་པ་ལྟར། ཞལ་གཟིགས་ལུང་བསྟན་གྱི་རིགས་དང་གྲུབ་པའི་རྟགས་མཚན་ལ་སོགས་པ་དཔག་ཏུ་མེད་པ་ཞིག་བྱུང་བར་གོར་མ་ཆག་ཀྱང་སྦ་བ་ཁོ་ནར་མཛད་གཤིས་གསལ་བར་མི་གསུང་ལ། གལ་ཏེ་གསུངས་ཀྱང་མནལ་ལམ་གྱི་ཟོལ་དང་། དངོས་སུ་བྱུང་བ་ལྟར་གསུངས་པ་ཟུར་ཙམ་ལས་མི་གསུང་བ་བསྙེལ་ཐོ་འདྲའང་མི་སྣང་བས། རྒྱས་པར་འབྲི་རྔོ་མ་ཐོགས་ཤིང་།
རང་གཞན་གྱིས་མཐོང་ཐོས་ཅུང་ཟད་བྱུང་བ་རྣམས་བཀོད་ན། དགུང་གྲངས་གསུམ་ཙམ་བཞེས་པའི་དུས་རྣལ་འབྱོར་པ་སྔགས་དཀར་ལྕང་ལོའི་ཚུལ་ཅན་ཤིན་ཏུ་བག་དྲོ་བ་ཞིག་གིས་གཟིམས་ཁང་དུ་བྱོན་ནས་བྱིན་རླབས་མཛད་པ་དྲན་ཏེ། རྗེས་སུ་ཡུམ་སོགས་ཀྱིས་མ་ངེས་པར་འདུག་གསུངས་པ་དག་སྣང་ཞིག་ཡིན་ནམ་སྙམ། སྐུ་ན་ཕྲ་མོའི་སྐབས་ལྗགས་ཀྱི་སྟེང་དུ་ཨ་ཡིག་གསལ་པོར་ཡོད་པ་སོགས་གོང་གི་གསེབ་ཚགས་སྣ་ཚོགས་སུ་ཅི་རིགས་བཀོད་པ་རྣམས་དང་། གཞན་ཡང་དགུང་ལོ་དགུ་ཙམ་གྱི་ཚེ་སྐུ་རྩེད་ཀྱི་ཚུལ་དུ་ཟན་རིལ་ཆུང་ངུ་བདུན་ལ་ཕྱག་མཐེབ་ཀྱི་རྗེས་སུ་ཨ་ཡིག་གསལ་བར་བྱུང་བ་ཕྱིས་སུའང་འགའ་ཞིག་གི་དད་རྟེན་དུ་ཡོད་པར་གྲགས། ཆོས་སྡེའི་བླ་བྲང་རྩེར་སྒྲོལ་དཀར་གྱི་ལྗགས་བསྙེན་གནང་བའི་ཚེ་གྲུབ་ཐོབ་ཆེན་པོ་བྱོན་ནས། རྒྱལ་བ་ཚེ་དཔག་མེད་དང་རྣམ་པར་རྒྱལ། ། ཞེས་སོགས་ཀྱི་ཞབས་བརྟན་ཚིགས་བཅད་གསུངས་པ་དང་། སྐབས་ཤིག་མནལ་ལྟས་སུ་གྲུབ་ཐོབ་ཆེན་པོ་གཟི་བརྗིད་དང་ལྡན་པ་ཞིག་གི་སྐུ་མདུན་དུ་རིན་པོ་ཆེའི་སྣོད་བཟང་པོའི་ནང་དུ་སྙིང་རློན་པ་དཀྱིལ་གཤགས་པ་ཞིག་གཟིགས་བྱུང་གསུངས་པ་གཞན་སྟོང་ལྟ་བའི་གནས་ལུགས་སྟོན་པའི་བརྡར་སེམས་ཤིང་། གཞན་སྟོང་ལ་ཐུགས་གཙིགས་ཀྱང་ཤིན་ཏུ་ཆེ།
ལྷ་སའི་དགའ་མོ་འཕྲང་དུ་གྲུབ་ཐོབ་ཆེན་པོ་བྱོན་ནས་ལྕགས་ཟམ་གསར་རྙིང་གསོ་འཛུགས་མང་དུ་མཛད་པའི་ལས་དཔོན་སྡེ་པ་སྤོ་ར་བ་འབྱུང་བའི་མནལ་ལྟས་ཤར་བ་བཞིན་སྔར་ནས་གསུང་སྒྲོས་ཡོད་པ་ལྟར། དུས་ཕྱིས་ལྕགས་ཟམ་པ་གྲུབ་དབང་བློ་བཟང་དཔལ་གྲུབ་ཀྱིས་དབུས་གཙང་དུ་ལྕགས་ཟམ་དུ་མ་སྤེལ་ཞིང་། ལྷག་པར་དགའ་མོ་འཕྲང་དུ་ལྕགས་འཛུགས་ཀྱི་འགོ་བ་སྤོ་ར་བར་བབས་པས། སྡེ་པ་དེ་རྗེ་བླ་མ་གཉིས་ཀར་མི་ཕྱེད་པའི་ཐུགས་དད་དང་། ཁྱད་པར་ལྕགས་ཟམ་པ་དེར་སྐྱེ་བོ་ཕལ་གྱིས་སྐུར་འདེབས་བྱེད་ཀྱང་སྡེ་པ་སྤོ་ར་བ་བརྒྱུད་བཅས་ནི་གྲུབ་ཐོབ་ཆེན་པོ་དངོས་ཀྱི་དད་འདུན་མཛད། ཡང་སྐབས་ཤིག་མནལ་ལམ་དུ་མཁའ་སྤྱོད་མའི་བྲིས་ཐང་ཞིག་གི་སྟེང་གི་ཆ་ལ་བླ་མ་བརྒྱུད་པ་དང་བཅས་པ་བཞུགས་ཤིང་རྗེ་བཙུན་མའི་སྐུ་ལས་འོད་ཟེར་དུ་མ་འཕྲོས་པའི་རྩེ་ལ་འཕགས་ཡུལ་གྲུབ་ཆེན་བརྒྱད་ཅུ་འོད་ཀོར་གྱི་རྣམ་པ་ལྟར་བཞུགས་པ་སོ་སོའི་དྲུང་ན་རྣལ་འབྱོར་མ་རྒྱན་ཆ་ལུགས་སྐུ་མདོག་ཕྱག་མཚན་མི་འདྲ་བ་རེ་རེ་བཞུགས་པའི་རྡོ་རྗེ་དྲིལ་བུ་བར་ནན་ཏན་གྱིས་གཟིགས་པས་ཞབས་པུས་གཡས་ཀྱི་ཐད་ཙམ་ན་ད་ལྟ་བྲིས་སྐུར་འོང་བའི་རྣམ་པ་ཇི་ལྟ་བ་མཁའ་སྤྱོད་མ་དམར་མོས་འཁྱུད་པ་ཞིག་དང་། དེའི་ཉེ་སྐོར་དེར་མཁའ་སྤྱོད་དུ་གཤེགས་པའི་བཀོད་པ་འདུག་པས་ཐུགས་རྗེ་ཆེན་པོའི་སྐུ་ཞིག་ཀྱང་ཡོད་དགོངས་ནས་གཟིགས་པས་དེའང་གསལ་བར་བྱུང་གསུང་། འོག་ཡུལ་ལྗོངས་ཀྱི་རྣམ་པ་དང་། བླ་མ་བརྒྱུད་པ་རྣམས་བཞུགས་པའི་བར་སྣང་ཤིན་ཏུ་ཁད་འགྱངས་པ་སྔོ་སེང་ངེ་བ་ཞིག་འདུག་པར་ད་རང་ལམ་འདི་ལ་བརྟེན་ནས་མཁའ་སྤྱོད་དུ་གཤེགས་པ་ཞིག་མི་འོང་བ་འདྲ་དགོངས་ཐུགས་ཁྲལ་མཛད་བཞིན་པའི་ངང་དེ་ཁར་ཡུལ་ལྗོངས་ཀྱི་རི་རྩེ་ཞིག་ནས་སྤྲིན་སྐྱ་ཐོལ་གྱིས་བྱུང་བ་བླ་མ་རྣམས་བཞུགས་པའི་སྤྲིན་དང་འདྲེས་སོང་བ་ཞིག་བྱུང་བས་ད་དུང་རང་རེའི་རྗེས་འཇུག་ལམ་འདི་ལ་བརྟེན་ནས་མཁའ་སྤྱོད་དུ་གཤེགས་པའང་འགའ་རེ་འོང་བ་འདྲ་གསུངས། གཞན་ཡང་རྒྱལ་ཡུམ་རྡོ་རྗེ་བཙུན་མོའི་གཟིགས་སྣང་ནི་དངོས་ཉམས་དུ་མར་ཡང་ཡང་འོང་བར་ངེས་ཏེ།
བཀའ་ལས། གསུང་ཆོས་སོགས་ཀྱིས་ཐུགས་གཡེང་གི་སྟབས་མཁའ་སྤྱོད་མའི་ལྗགས་བཟླས་ཅུང་ཟད་གཡེལ་བར་གྱུར་ན་དེ་མ་ཁད་རྣམ་འགྱུར་དུ་མས་བསྐུལ་བ་ཞིག་འོང་གིན་འདུག་པས་འདིའི་བཟླས་སྒོམ་ཅུང་ཟད་ཀྱང་གཡེལ་མི་ཐུབ་པ་འདུག་གསུང་། ཡར་འབྲོག་སྒང་དུ་རྡོ་རྗེ་བཙུན་མོ་དངོས་སུ་བྱོན་པ་སྐུ་འཁོར་ཞིག་སྐུ་མདུན་དུ་འོང་བའི་རྐྱེན་གྱིས་ཡལ་བར་གྱུར་པའི་ལོ་རྒྱུས་ཀྱང་གནང་། དཔལ་འཁོར་ལོ་བདེ་མཆོག་ཀྱང་ཛོ་ཀི་སོགས་རྣམ་འགྱུར་དུ་མར་སྤྲུལ་ནས་མནལ་ལམ་དང་ཐུགས་ཉམས་སུ་གཟིགས་གསུངས། ལུང་བསྟན་ཡང་མང་པོ་ཞིག་ཡོད་ཚོད་གདའ་སྟེ་གསལ་བར་མ་ཤེས། ཆོས་སྡེར་བཞུགས་སྐབས་ཤིག་ནམ་མཁའི་ཁམས་ཀུན་མེ་ཏོག་པདྨའི་སྡོང་པོ་མང་པོས་ཁེངས་ཤིང་། དེ་རེ་རེའི་སྟེང་ན་སྨན་བླ་སོགས་སངས་རྒྱས་སྤྲུལ་སྐུའི་རྣམ་པ་ཅན་དུ་མ་ཞལ་གཟིགས་གསུངས། འཁྲུངས་རབས་ཀྱི་ཕྲེང་བ་རྣམས་ཀྱང་མནལ་ལམ་དུ་བྱུང་བའི་ཟོལ་མཛད་པ་སོགས་ནི་ཁེངས་བསྐྱུངས་ཁོ་ན་ཡིན་པར་སེམས་ཏེ། གཏན་ཚིགས་དུ་མ་མཐོང་བའི་ཕྱིར། ཁའུར་ཕེབས་རེས་ཀྱི་དཔལ་མགོན་བྲམ་གཟུགས་དཀར་པོ་ཞིག་གར་དགུའི་ཉམས་དང་བཅས་ཏེ་གཟིགས་གསུངས།
རྗེ་འདི་ཉིད་སྤྱིར་གསུང་ཆོས་ཞུ་བ་བྱུང་ན་ཐུགས་དགྱེས་བཞིན་དུ་ལྷུག་པར་གནང་མོད། གསང་ཆེན་ཁའུ་བྲག་རྫོང་པའི་མན་ངག་སྤྱི་དང་། བྱེ་བྲག་གཉན་མགོན་གྱི་སྐོར་ལ་དམ་དོག་ཤིན་ཏུ་ཆེ་བར་མཛད་དེ། འདིའི་རྗེས་གནང་ཞུ་བ་ཕལ་ཆེར་ལ་དཀར་པོ་ཚེ་འཕེལ་ཁོ་ན་མཛད་ལ། དེ་ནས་ཀྱང་ནན་ཏན་ཆེན་པོས་བཏུད་ན་བསྙེན་དུས་སོགས་རིམ་གྱིས་གདམས་ངག་གི་སརྒ་མ་ལོག་པར་གསུངས་པས་ཞག་བདུན་ཙམ་ལ་ཆོས་སྐོར་ཡོངས་རྫོགས་འདོད་པའི་ཧམ་ཅན་རྣམས་ལ་འབུལ་བ་སོགས་ཇི་ཙམ་ཡོད་ཀྱང་ཐུགས་བྲེལ་ལྟ་བུར་བསྙད་འདོགས་ཀྱིས་མི་གསུང་བས། འདིའི་ཆོས་སྐོར་ཡོངས་རྫོགས་ཐོབ་པ་ཁོ་བོ་ཅག་སོགས་གཉིས་གསུམ་ཙམ་ལས་མེད་པར་སེམས། སེངྒེ་སྒྲའི་ངག་སྲུང་འགྲོལ་གྱི་སྒོམ་ཟླས་ལ་ནན་ཏན་མཛད་པས་ལྗགས་ཀྱི་མཐའ་ཡོངས་རྫོགས་ལ་ལྗགས་གསར་པ་ཁབ་སྦོམ་ཙམ་ཞིག་མཐུད་མའི་ཚུལ་དུ་འཕེལ་བ་དང་། ཆོས་སྡེར་རྡོ་རྗེ་འཇིགས་བྱེད་ཀྱི་སྒྲུབ་མཆོད་ཆོག་གྲྭར་ཕེབས་པའི་ནུབ། མནལ་ལམ་དུ་གཙུག་ལག་ཁང་ཞིག་ན་མཁན་ཆེན་བསླབ་གསུམ་རྒྱལ་མཚན་ཏིང་ངེ་འཛིན་གྱི་ཕྱག་རྒྱ་ཅན་སྐུ་ཡོམ་ཡོམ་བཞུགས་ཤིང་། དེའི་དབུ་ན་འཇིགས་བྱེད་རིགས་ལྔའི་སྐུ་ཐོག་ཚད་ཙམ་བཞུགས་པ་ཞིག་གསལ་བ་དང་།
ཡང་སྐབས་ཤིག་ཐུགས་སྣང་དང་མནལ་ལྟས་ཅི་ལྟད་ཀྱང་། གཅེན་ཐང་ལྷ་རི་རོལ་པོའི་འདབས་སུ་ཀྱེ་རྡོ་རྗེའི་ཆོས་སྐོར་ཟབ་གཏེར་དུ་བཞུགས་པ་ཞིག་མཁྱེན་པ་དང་། ཡང་སྐབས་ཤིག་མནལ་ལྟས་སུ་ཆུ་བྲག་འཐབས་པའི་གནས་ཤིག་ནས་ངང་པས་བསེ་སྒོམ་ཙ་ཀ་ལིའི་བ་གམ་ལྟ་བུ་ཕུལ་བ་ཞིག་བྱུང་གསུངས་པ་དང་། ཁོ་བོ་ལ་གསུང་ཆོས་ཐོག་མར་གནང་རྒྱུའི་ནུབ་མོ། ངེད་རང་གི་ཡབ་རྡོ་རྗེ་འཆང་དེ་ཉིད་ཀྱིས་རྗེ་ཉིད་ལ་སྦྱོང་ཁྲུས་རྒྱས་པར་སྩལ་བ་མནལ་ལྟས་སུ་ཤར་བ་དང་། དུས་རྒྱུན་དུ་ཆོས་སྲུང་རྣམས་ལ་བཀའ་བསྒོ་ཕྲིན་བཅོལ་སོགས་བླ་མ་གོང་མའི་གསུང་ངར་པོ་དེ་དག་གསུངས་པའི་ཚེ། རྗེ་ཉིད་ཡི་དམ་དུ་གསལ་བའི་དབུ་གཙུག་གི་རིགས་བདག་དེས་གསུངས་པའི་ཐུགས་མོས་གནང་བ་བཞིན། སྐབས་ཤིག་ཆོས་སྡེར་པུ་ཏྲའི་བསྐང་བ་ལས་བཞི་ལྷུན་གྲུབ་ཀྱི་གནད་བསྐུལ་དེ་ལ་གོང་གི་སྤྱན་དམིགས་དེ་མཛད་པས་ཚོགས་གཤམ་ན་མོན་པའི་གཟུགས་བྱད་འབྲོག་གི་ཞྭ་མོ་གྱོན་པ་ཞིག་འཆམས་སྟབས་བྱེད་པ་གཟིགས་པ་དང་། ས་སྐྱར་བཞུགས་སྐབས་མནལ་ལྟས་སུ། ལྷ་ཁང་མཐིལ་ན་ངོས་འཁོར་བཅས་ཕུར་པའི་འཆམས་སྦྱོང་བྱེད་ཅིང་འདུག་པ་ལ།
ཁྲོམ་རྣམས་ཀྱིས་སྔགས་འཆང་ཆེན་པོ་ཕེབས་བྱུང་ཟེར་ཞིང་འུར་ཤོག་བྱེད་མུར་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་སྐུ་འཁོར་རགས་བསྡུས་དང་བཅས་པ་ཞིག་ཕེབས་ཏེ། ཁོ་བོའི་ཁྲིའུ་ཤིང་དེ་ལ་འཁྱིལ་མཛད་ནས་བཻ་ཌཱུརྻའི་ཞལ་དཀར་ཞིག་ཏུ་གསོལ་ཞོ་གསོལ་བ་དང་སྐུ་བགྲེས་ཉམས་ཀྱི་དབུ་སྐྲ་དང་ཞལ་རྒྱན་སྐྱ་བུན་ནེ་བཞུགས་འདུག་པ་ལ་རྗེ་ཉིད་ཀྱིས་ཕྱག་དང་ཕྱག་དབང་ཞུ་བར་མཛད་ནས་ཐུགས་ལ་འདར་གདོང་འཁྲུགས་པའི་སྐབས་དེ་སྙན་གསན་ཕབ་ན་ཚར་ཆེན་རིན་པོ་ཆེ་ལ་བསླབ་དོན་ཅི་གནང་དགོངས་མུར་མནལ་ལྟས་གཞན་ཞིག་ལ་འབྱམས་སོང་གསུང་བ་དང་། གཞོན་ནུའི་སྐབས་རྨོར་ཆེན་རྗེ་ལ་རྗེས་གནང་ཞིག་གསན་ཚེ་དུར་ཁྲོད་བདག་པོ་སྐུ་མདོག་ལྗང་གུ་ཡབ་ཀྱི་ཕྱག་མཚན་མདའ་གཞུ་རྒྱབ་ནས་འགེངས་བ་ཞིག་བྱུང་གསུངས་པ་དང་། ཡང་སྐབས་ཤིག་མནལ་ལྟས་སུ་རྔ་ཡབ་གླིང་ཕྲན་དཔལ་རི་པདྨ་འོད་དུ་ཕེབས་པ་ན། ལྕགས་རི་ཆེན་པོ་ཞིག་གི་ནང་ན་སྲིན་པོ་ཐམས་ཅད་བཅུག་པའི་སྒོ་དེ་བྱེ་ལ་ཁད་འདུག་པ་དང་། སྒོ་དྲུང་ན་གྲུབ་དབང་ཐང་སྟོང་རྒྱལ་པོ་གྲོད་པ་ཆུས་བཀང་བ་ཞིག་དབུར་བཞག་ནས་བཞུགས་པ་ལ་སྒོ་ནང་ནས་སྲིན་པོ་མདོག་སེར་པོ་མཆེ་བ་གཙིགས་པ་ཞིག་རྗེ་ཉིད་ཀྱི་སྐུ་མདུན་དུ་རྒྱང་མཆོངས་པ་ན་གྲུབ་དབང་དེས་དབུ་ཐོག་གི་གྲོད་པ་འཕང་སོང་བས་སྲིན་པོ་སྔར་ཤུལ་དུ་ལོག་པ་ཞིག་བྱུང་གསུངས་པ་དང་། དབུ་བླ་ཁ་རེག་ཆོས་རྗེ་བློ་བཟང་དོན་གྲུབ་གཤེགས་ནས་མ་འགྱངས་པར་ཐོ་རེངས་ཤིག་མནལ་དང་འོད་གསལ་འདྲེས་མུར་བླ་མ་དེ་ཉིད་སྐུ་མདུན་གྱི་ནམ་མཁར་ལུས་གནད་ཀྱིས་བཞུགས་ཏེ། སྤྱན་བར་སྣང་ལ་ནག་ཧྲིག་གེར་གཟིགས་པ་ཞིག་ཤར་བས། ལྟ་བ་ལ་གཞན་ལས་བོགས་ཐོན་པ་ཞིག་བྱུང་གསུང་བ་དང་། ཡང་བྲག་རྫོང་མའི་ཁྲིད་གསན་སྐབས་ཤིག་སྔོན་འགྲོ་རྡོར་སེམས་སྒོམ་བཟླས་ལ་ནན་ཏན་མཛད་པས་སྐུ་སྨད་ཀྱི་ཆ་ལ་བསྙུན་ཟུག་དུམ་ཙམ་བྱུང་མུར་སྐུའི་གསང་བ་ནས་སྲོག་ཆགས་གདུག་པ་ཅན་ཞིག་གཟུགས་དམར་པོ་ཆེ་ཆུང་མི་གཟུགས་ཚད་ལྡན་གྱི་མཐེའུ་ཆུང་མའི་མགོ་ཙམ་ཞིག་ཐོན་པ་དང་བསྙུན་ལས་གྲོལ་ཞེས་གསུངས་པས།
ལམ་དེ་སྐབས་ཀྱི་དངོས་རྟགས་ཤིན་ཏུ་གསལ་བ་དང་། ས་སྐྱར་སྔོན་ཕེབས་སྐབས་ཞལ་གྱི་གསང་ཁྲིད་གནང་དུས་སྤྱན་ལྟས་སུ་དྲིལ་ལྕེ་ཞིག་གི་ལྡེབས་ལ་སྤྲིན་བུན་ལོང་གི་དབུས་ན་ཀྱེ་རྡོར་གྱི་སྐུ་ཆུང་ངུ་ཞིག་དང་། དེའི་འོག་ན་ཞལ་བྲམ་གཟུགས་ཡོད་པ་ཞིག་ཤར་གསུངས་པ་དང་། ཁོ་བོས་མགོན་པོ་དྲུག་ཅུ་པའི་ཟོར་འཛིན་ཐོག་མར་བགྱིས་སྐབས་མན་ངག་ནས་འབྱུང་བ་བཞིན་གྲི་གུག་གསར་བཟོ་བགྱིས་ཏེ་ཡར་ཀླུང་དུ་ཕྱག་ནས་ལ་བསྐུར་བའི་ཕྱིར་ཕེབས་སུ། རྟགས་ངོ་མཚར་ཅན་བྱུང་གསུངས་པ་བཞིན་རྗེས་སུ་དངོས་མཇལ་སྐབས་ཅི་བྱུང་ལགས་ཞུས་པས། དེ་ནུབ་རྨི་ལྟས་སུ་སྒྱོགས་རྡོའི་འཁྲུལ་འཁོར་ནམ་མཁའི་མཐོང་ལ་རེག་པ་ཞིག་བཅས་པར་ཤར་གསུངས་པ་དང་། རྗེས་སུ་ཞལ་གྱི་རྗེས་གནང་ཡོངས་རྫོགས་སྩལ་སྐབས་ཀྱང་གཟིགས་སྣང་ངོ་མཚར་ཅན་རེ་གཉིས་བྱུང་སོང་ཡང་། རེ་ཞིག་ཆོས་སྐྱོང་བཀའ་གཉན་པས་འདྲི་བར་མ་ནུས་ཤིང་། ཡང་གྲོང་ཆེན་མཁན་པོ་ངག་དབང་ཤེས་རབ་ནས་གསུང་ངག་སློབ་བཤད་མ་ཐོབ་ཚུལ་ཞུས་པར་ངེད་ཀྱི་ལམ་འབྲས་ཚར་བདུན་སོང་། ད་རང་བྱེད་ཐུབ་པར་དཀའ་གསུངས་པའང་དེ་ཁོ་ནར་སོང་བ་དང་།
ཁོང་ལ་སྡེབ་སྦྱོར་གྱི་ཕྱག་ཁྲིད་གནང་བའི་ཚེ་པྲསྟཱ་ར་འགོད་ཚུལ་དེ་ལ་ཐུགས་ཅུང་ཟད་ཐེ་ཚོམ་གྱིས་འགོད་མི་མཁྱེན་པ་ལྟར་བྱུང་བའི་སང་ཞོག་མཇལ་སྐབས། བཀའ་ལས། ད་ནངས་གུང་སེང་སྐབས་པྲསྟཱ་ར་འགོད་མ་ཤེས་པ་བློ་མ་བདེ་བས་གུང་སེང་རྣམས་བདུད་རྩིར་དམིགས་པས་ཡི་དྭགས་སོགས་ལ་བསྔོ་བཞིན་པའི་ཚེ་པྲསྟཱ་ར་པྲསྟཱ་ར་ཞེས་པ་ཞིག་བྱུང་ནས་ལྷང་ལྷང་འདུག་པར་པྲསྟཱ་ར་འགོད་ཚུལ་རྣམས་རྣམ་པ་གསལ་པོར་ཤར་བྱུང་ཞེས་འགོད་ཚུལ་ཐོགས་མེད་དུ་སྩལ་ཞིང་ལྗགས་རྩོམ་ཤླཽ་ཀ་གཅིག་ཀྱང་མཛད་པའི་ཁ་ཡིག་ཞལ་བྱང་དུ། རྒྱུན་ལྡན་མཁས་པའི་དམིགས་བུ་དང་། ། བྲལ་བའི་ལོ་རྒན་གཟུ་ལུམ་པ། ། སྲང་འཁྱམས་སྤར་ཚོད་སྟེས་དབང་གིས། ། རྙེད་འདི་གཏེར་མཛོད་ལྡེའུ་མིག་འདྲ། ། ཞེས་སྩལ་ཞིང་། ཡང་སྐབས་ཤིག་བདེ་མཆོག་གི་བཟླས་སྒོམ་བགྱིད་དགོས་པའི་བསྐུལ་མ་འདི་ཡང་ཡང་འབྱུང་བ་ཞིག་བརྡ་སྟེ། ཁ་སང་ནས་ཀྱང་ཁམས་ཕྲུག་ཅིག་གིས་རྒྱ་མཐོངས་ཁ་འདིར་བདེ་མཆོག་གི་རྩ་སྔགས་དག་གསལ་འདོན་པ་ཞིག་བྱུང་གསུང་།
ཡང་མདང་ནུབ་རྨི་ལྟས་སུ་རྣལ་འབྱོར་མའི་ཐང་སྐུ་ཕྱག་གཡོན་གྱི་མཐིལ་ན་འོད་ཀྱི་གྲུ་གུ་ཞིག་སྣང་བ་ལས་འོད་ཟེར་འཕྲོས་པའི་སྣེ་ལ་བརྒྱུད་པའི་བླ་མ་རེ་རེ་བཞུགས་པ་རྣམས་ལའང་རྣལ་འབྱོར་མ་རེ་རེས་འཁྱུད་པར་སྣང་བས་རྒྱལ་བ་རྡོ་རྗེ་འཆང་གི་སྐུ་ལ་ཆེད་ཀྱིས་བལྟས་དུས་རྣལ་འབྱོར་མ་སྐྲ་ཟིངས་པ་མཛེ་མོའི་རྣམ་པ་ལྟ་བུ་ཞིག་གིས་འཁྱུད་འདུག་གསུང་། ཡང་སྐབས་ཤིག་ངོར་ཆེན་རྡོ་རྗེ་འཆང་གི་སྐུ་ཐང་རི་མོ་ཤིན་ཏུ་ལེགས་པ་ཞིག་བཀྲམ་འདུག་པར་ཞལ་ཁེབས་ཀྱིས་བཀབ་བྱུང་བར་རྩེ་གདོང་སྤྲུལ་པའི་སྐུ་འདྲ་བ་ཞིག་གིས་ཞལ་ཁེབས་ནམ་མཁར་འཕང་སོང་བ་དེ་འདྲ་ལན་གཉིས་གསུམ་བྱས་པ་ཞིག་བྱུང་གསུང་། ཡང་ཡར་རྒྱས་བླ་མ་བསམ་གཏན་ཕུན་ཚོགས་ལ་ད་རང་ངེད་ཀྱི་རྨི་ལམ་དུ། སྔོན་གྱི་ཆོས་རྒྱལ་རྣམས་ཀྱི་ཆ་བྱད་ཅན་གྱི་མི་ཞིག་གིས་གཏམ་སྣ་ཚོགས་ཟེར་བ་འདྲ་ཞིག་བྱུང་བས། ཁྱེད་རང་མཁའ་སྤྱོད་མ་སྔར་ལུགས་བཞིན་གྱི་སྟེང་དུ་སྤྱན་རས་གཟིགས་ལ་ཡི་དམ་དུ་བྱས་ན་ལེགས་པ་འདྲ་གསུངས། ཡང་འདར་གྲོང་ཆེན་དུ་མུས་ཆེན་དང་མཁན་ཆེན་ཞལ་དཀར་བ་གཉིས་ལ་རྭ་ཁྲིད་གནང་སྐབས། གསུང་ལས། ཁྱེད་གཉིས་ཀྱི་བཀའ་དྲིན་གྱིས་མདང་དགོང་ངེད་ཀྱི་རྨི་ལམ་དུ་རྡོ་རྗེ་འཇིགས་བྱེད་དཀར་པོ་ཞལ་ཕྱག་ཡོངས་སུ་རྫོགས་པ་ཤིན་ཏུ་གསལ་བ་ཞིག་བྱུང་གསུང་ཡང་། གྲོང་ཆེན་དུ་སྤྱན་རས་གཟིགས་གཙོ་འཁོར་གསུམ་པའི་རྗེས་གནང་གནང་སྐབས་འདིར་ཞལ་གཟིགས་ཀྱི་བརྒྱུད་པ་བར་མ་ཆད་པ་ཡིན། ངེད་ཀྱིས་ཀྱང་ཞལ་མཐོང་གསུངས་པར།
ལན་ཞུ་བ་མེད་པས་ཡུད་ཙམ་ནས་ལྷ་ས་བསམ་ཡས་སོགས་ཀྱི་ཐུགས་རྗེ་ཆེན་པོའི་སྐུ་རྣམས་མཇལ་བ་ཡིན་པས་ཞལ་མཐོང་བ་དེ་ཁ་ཡིན་མོད། གསུངས་པའང་དགོངས་པ་ཅན་གྱི་གསུང་དུ་སེམས། འཇམ་མགོན་དཔལ་ལྡན་ཆོས་སྐྱོང་དབུས་ཕྱོགས་གནས་གཟིགས་ལ་ཕེབས་སྐབས། བཀའ་ལས། ད་ལམ་ནི་མཇལ་མ་ཐུབ། དའང་ཡར་ཀླུང་དུ་ཕེབ་པ་དང་མཇལ་བ་མི་འོང་གསུངས་པའང་དེ་ཁ་བཞིན་བྱུང་། ཡང་ནཱ་ལེནྡྲའི་འབུལ་སྡུད་བླ་མ་དགེ་འཕེལ་ཞེས་པར་ཁྱོད་ངེད་ཀྱི་འབུལ་སྡུད་དུ་འགྲོ་དགོས། དེའང་འབྲུག་ལོ་ཚུན་ལ་མ་འཁོར་ན་དོན་མེད་གསུངས། བདག་གིས་འགྲོ་ཐུབ་པའང་མི་འོང་སྟེ། འབུལ་སྡུད་ཀྱིས་ཅི་མཛད་ཞུས་པས།
འཇམ་དཔལ་འདི་ལ་ཟླ་བོ་ཡང་དག་མེད་པ་བཅས་དངུལ་གདུང་གི་རྒྱུ་བྱེད་སྙམ་པ་ཡིན་གསུངས་པ་སོགས་ཀྱང་མ་འོངས་པ་མངོན་སུམ་དུ་གཟིགས་པའི་གསུང་དང་འདི་ནི་སྔོན་རྗེ་བོད་མཁར་བ་ཞིང་བརྗེ་ཁ་མའི་སྐབས། གསུང་ལས། ངེད་རང་གི་ལོའང་རྒན་རབས་སོང་། ཅི་འདྲ་འོང་ཡང་འཐིངས་དཀའ། དང་པོ་སྤྱན་སྔ་རིན་པོ་ཆེས་འབུལ་སྡུད་རྫོང་བ་གནང་བས། རྗེས་སུ་དགོངས་རྫོགས་ཀྱི་རྟེན་བཞེངས་ལ་ཤིན་ཏུ་ཕན་པ་ཞིག་བྱུང་། ངེད་རང་ལ་ཡིན་མིན་བྱུང་ཚེ་རྟེན་བཞེངས་བཞིན་མ་བྱས་ནའང་ད་ལྟ་སྦྱིན་བདག་ཡག་པོ་ཡོད་པ་ནས་ཅུང་ཟད་ངོ་ཚ། ང་རང་ལ་རྟེན་བཞེངས་བྱུང་མ་བྱུང་ལ་ཁྱད་མེད་དེ། ཁྱོད་རྣམས་ལ་བྱེད་དཀའ་འོང་བ་འདྲ། དེའི་ཚེ་ན་ཞབས་དྲུང་ཐམས་ཅད་མཁྱེན་པ་བཞུགས་ཐོག་ལ་བཏང་ན་ལེགས་པ་འོང་གསུངས་ཤིང་།
འབུལ་སྡུད་ཐོན་ཁར་བཀའ་བཀོད་དུ་ཁྱི་ལོའི་ནང་དུ་སླེབས་པར་གྱིས། ཐ་མའང་ཕག་ལོའི་ནང་དུ་མ་སླེབས་ན་སྟབས་མེད་པས། དེ་དུས་མ་སླེབས་ན་རྒྱུའང་དགོས་དུས་ཕན་ཐོགས་པ་ཞིག་མི་འོང་བ་དང་། ཁྱོད་རང་ཡང་མཐའ་ཁོབ་ཏུ་རྒྱུན་རིང་ན་སྡུག་པ་ལས་མེད་གསུངས་པ་དང་གཅིག་པར་མངོན། ཡང་མཁན་ཆེན་ཞལ་དཀར་བས་འདར་བསམ་འགྲུབ་ཏུ་མཇལ་བར་བྱོན་སྐབས། བཀའ་ལས། ཁྱེད་ཚར་ལུགས་འདི་ལ་བག་ཆགས་ཤིན་ཏུ་བཟང་བ་ཞིག་སྣང་། མདང་ངེད་ཀྱི་རྨི་ལམ་དུ་ཐང་ཡངས་པོ་ཞིག་ལ་རྒྱལ་བ་རྡོ་རིང་པའི་སྐུ་འབྲི་བ་ཞིག་བྱུང་བ། དེ་རིང་རང་རེ་འཕྲད་པ་ལ་བརྟག་པར་འདུག་གསུངས་པ་བཞིན་མ་འགྱངས་པར་ཚར་ཆེན་ཆོས་ཀྱི་རྒྱལ་པོའི་གདན་ས་ཟུང་གི་མཁན་པོར་གྱུར་ཏེ། ཁའུ་བྲག་རྫོང་པའི་རིང་ལུགས་འདི་ལ་ཕན་ཞིང་ཕན་པར་འགྱུར་བའི་མཚན་མ་ཤིན་ཏུ་གསལ་བ་སོགས་གྲུབ་པ་ཆེན་པོའི་ས་ལ་བཞུགས་པའི་ལྟས་དང་གསུང་སྒྲོས་མང་བར་མཆིས་ཀྱང་འདིར་ཟིན་པ་དེ་ཙམ་མོ། །
ཆེད་དུ་གཏད་པའི་མངོན་སྤྱོད་ཀྱི་རིགས་ཆེར་མི་མཛད་ཀྱང་རྡོ་རྗེའི་ཆོས་སྐྱོང་རྣམས་བསྐུལ་བ་ལ་མ་ལྟོག་པར་ཕྲིན་ལས་སྒྲུབ་པར་མཛད་དེ་ཆོས་སྡེའི་བསྟན་དགྲ་ཁ་རེ་དང་། གཞན་འབྱོར་ཕུན་ཚོགས་ལ་མི་བཟོད་པའི་སྐྱེ་བོ་སེར་སྐྱ་འགའ་ཞིག་ལ་རྟགས་མཚན་བྱུང་བའི་ལོ་རྒྱུས་མང་ཡང་ཞིབ་པར་འཆད་པ་སྐབས་སུ་མ་འབྲེལ། གཞན་ཡང་གཙང་དབུས་ཁམས་གསུམ་དུ་སྐྱེ་འགྲོ་རྒྱལ་གདོན་གྱིས་ཉེན་པ་དུ་མའི་དོན་ཡང་བསམ་གྱིས་མི་ཁྱབ་པ་མཛད་མོད། ཞི་བ་བྱང་ཆུབ་ཀྱི་ཐུགས་ཁོ་ནའི་སྒོ་ནས་གཏོར་མ་སྦྱིན་ཞིང་བཀའ་བསྒོ་སྦྱོང་བ་སོགས་མཛད་པས། དེ་དག་ཞི་ཞིང་སླར་མི་འབྱུང་བ་ཡིན་ལ། དྲག་སྤྱོད་སོགས་ཡེ་མི་མཛད། ཆར་དབབ་གཅད་སོགས་ཐུན་མོང་གི་ལས་ཚོགས་རྣམས་ཀྱང་ཐོགས་མེད་དུ་འགྲུབ་ཅིང་། སྐུ་ན་གཞོན་ནུའི་དུས་རྫས་སྔགས་ཀྱི་སྦྱོར་བ་སོགས་མཛད་པའི་ཚེ་ཆར་ཇི་ལྟར་དཀོན་ཡང་ཆར་འབེབས་རྫས་སྐྱེལ་བར་ཆར་རྡུང་མ་བྱུང་བ་མི་སྲིད་པ་ལྟ་བུ་དང་། དུས་ཕྱིས་ཀྱང་ཆར་དཀོན་པའི་ཚེ་སྦྱོང་ཁྲུས་དང་ཆ་གསུམ་གཏོར་མ་རེ་མཛད་པའི་ཉིན་གསུམ་ཙམ་ན་ཆར་ཤིན་ཏུ་ཆེ་བ་འབབས་པ་མངོན་སུམ་དུ་མཐོང་བས་དམ་པ་འདི་ཉིད་གང་དུ་བཞུགས་པའི་ཕྱོགས་སུ་ཆར་ཆུ་ཕུན་སུམ་ཚོགས་པར་འབྱུང་བ་ཡིན་ལ། ༈ ཡང་ཞབས་གྲས་ཨེམ་ཆི་ཤེས་རབ་རྒྱ་མཚོ་སོགས་ཁ་ཤས་ལ་སྨན་གྱི་ལྷ་མོའི་རྗེས་གནང་གནང་སྐབས་གླ་རྩི་ལྟ་བུའི་དྲི་བསུང་ཀུན་གྱིས་ཚོར་བ་བྱུང་བ་ནི།
སྨན་དཔྱད་ཀྱི་སྒོ་ནས་འགྲོ་དོན་རྒྱ་ཆེར་མཛད་པས་སྐུ་དང་གྲིབ་མ་ལྟར་འགྲོགས་པའི་ལྟས་སམ་སྙམ་པ་དང་། ལྷག་པར་ཐུགས་རྗེ་ཆེན་པོའི་མིག་འབྱེད་ཀྱི་སྒོ་ནས་གཙང་དབུས་ཀུན་ཏུ་སྨན་པས་བོར་བའི་ཉམ་ཐག་དུ་མར་གསལ་བྱེད་ཀྱི་དགའ་སྟོན་སྩལ་བས་སྨན་པ་རྣམས་ཀྱང་ཡ་མཚན་གྱི་དཔལ་ལ་བཀོད། ཕྱི་ལྟར་བྱང་ཆུབ་ཀྱི་ཐུགས་འབྱོངས་པ་དང་། ནང་ལྟར་གདམས་པའི་ཟབ་གནད་གཞན་དང་མི་འདྲ་བས་དྲེགས་ལྡན་དུ་མས་ཞབས་ལ་འདུད་པ། ལེགས་སྐྱེས་འབུལ་བ། བཀའ་བཞིན་སྒྲུབ་པར་དམ་བཅའ་བ་སོགས་དང་། ཡུལ་ཕྱོགས་གང་དུ་བཞུགས་ཀྱང་གཞི་བདག་གིས་མཐུན་རྐྱེན་སྒྲུབ་པ་སོགས་ངོ་མཚར་ཞིང་རྨད་དུ་བྱུང་བའི་རྣམ་པར་ཐར་པ་དུ་མ་སྣང་ངོ་། ། དེ་དག་གི་དོན་བསྡུ་ན། ཐོས་བསམ་སྒོམ་གསུམ་མཐར་ཕྱིན་བསྟན་པའི་བདག ། བྱམས་དང་ཐུགས་རྗེའི་གཏེར་ཆེན་སེམས་དཔའ་ཆེ། །
ཉམས་དང་རྟོགས་པའི་རྩེར་སོན་གྲུབ་པའི་དབང་། །

གནས་གསར་འཇམ་མགོན་བསྟན་པའི་མཛད་པ་ཡིན། ། ཞེས་སོ། ། གཉིས་པ་གཞན་དོན་འཆད་རྩོད་རྩོམ་གསུམ་གྱི་སྒོ་ནས་ཐུབ་བསྟན་ཇི་ལྟར་སྤེལ་བའི་ཚུལ་ནི། གྲུབ་དབང་སངས་རྒྱས་རྒྱ་མཚོས་མཛད་པའི་གསོལ་འདེབས་ལས། འཆད་བློ་གསལ་མཁས་ཀུན་ཡིད་རབ་འཕྲོག ། གསུང་དགོངས་འགྲེལ་འབེལ་མཆིད་དགའ་བ་སྐྱེད། ། རྩོམ་ལེགས་པའི་དགོས་དོན་འབྱུང་བའི་གནས། ། རྗེ་གནས་གསར་ཆོས་རྗེ། ཞེས་པ་ལྟར། བདག་ཅག་རྣམས་ཀྱི་མཚུངས་པ་མེད་པའི་སྐྱབས་མགོན་དམ་པ་འདི་ཉིད་ཀྱིས་བསྟན་པའི་བྱ་བ་ཐོས་བསམ་སྒོམ་གསུམ་ལ་བརྩོན་པ་རབ་ཀྱི་ཕ་མཐར་སོན་ཏེ། མཁས་བཙུན་བཟང་གསུམ་དང་མཁྱེན་བརྩེ་ནུས་པའི་ཡོན་ཏན་ཕུན་སུམ་ཚོགས་པ་ལ་རང་དབང་འབྱོར་པས་མཁས་པའི་བྱ་བ་འཆད་རྩོད་རྩོམ་གསུམ་གྱི་སྒོ་ནས་རྒྱལ་བའི་བསྟན་པ་རིན་པོ་ཆེ་ཆེས་ཆེར་རྒྱས་པར་མཛད་པ་སྟེ།
དེའང་འཆད་པ་ཉི་མའི་འོད་ཟེར་གྱིས་བློ་གསལ་བློ་གྲོས་ཀྱི་པད་ཚལ་རྒྱས་པར་མཛད་པའི་ཚུལ་ནི། བདག་ཉིད་ཆེན་པོ་འདིས་ཡོངས་འཛིན་དུ་མའི་ཞལ་བུམ་ལས་འོངས་པའི་ཆོས་ཚུལ་ཟབ་མོའི་བདུད་རྩི་རྣམས་བརྩོན་པ་གཉིས་ཀྱི་སྙིམ་པས་ཡང་ཡང་གསོལ་ཞིང་བློ་གྲོས་རོ་འཛིན་གྱིས་དགེས་པར་མྱངས་པས་ལུང་རྟོགས་ཡོན་ཏན་གྱི་བཅུད་ཀྱིས་རྡོ་རྗེ་གསུམ་གྱི་སྐུ་བརྟས་པར་གྱུར་ཏེ། མདོ་སྔགས་གཉིས་ཀྱིས་བསྡུས་པའི་ལམ་སྲོལ་ཡོངས་སུ་རྫོགས་པ་དུ་མ་ཞིག་བརྒྱུད་པའི་ཕྲེང་བ་ཟམ་མ་ཆད་པ་ལས་འོངས་པ། འཁྲུལ་པའི་དྲི་མ་བྲལ་བ་རྗེ་བཙུན་ས་སྐྱ་པའི་གོང་མ་ལྔ་སོགས་མཁས་གྲུབ་ཀྱི་སྐྱེས་བུ་དུ་མས་ཐུགས་ཉམས་སུ་བསྟར་ཞིང་། འཆད་ཉན་གྱི་གཏན་ལ་ཕབ་པའི་རྒྱུན་དྲི་མ་མེད་པའི་དབང་བཀའ། བཤད་བཀའ། ལུང་བཀའ། ཁྲིད་བཀའ། མན་ངག་གི་བཀའ་ལ་སོགས་པ་ཟབ་ཅིང་རྒྱ་ཆེ་བའི་ཚུལ་མཐའ་ཡས་པས་ཕྱོགས་དང་རིས་སུ་མ་བཅད་པའི་སྣོད་ལྡན་གྱི་གདུལ་བྱ་བློ་གསལ་ཞིང་དོན་དུ་གཉེར་བའི་དད་འདུན་ཅན་གཞལ་དུ་མེད་པ་མཆོག་དམན་འབྲིང་གསུམ་སོ་སོའི་ཁམས་དང་། མོས་པ་དང་།
བག་ལ་ཉལ་མཁྱེན་པའི་སྒོ་ནས་སྨིན་ཅིང་གྲོལ་བའི་ལམ་ལ་འགོད་པར་མཛད་པའང་། གོང་དུ་རིམ་པ་ལྟར་བཤད་པ་དེ་རྣམས་ཡིན་ལ། དེ་ལྟ་བུའི་ཆོས་ཚུལ་དེ་དག་གང་འཆད་ཀྱང་། ཐོས་བསམ་གྱི་སྒྲོ་འདོགས་ལེགས་པར་བཅད་ཅིང་། བསྒོམས་པས་ཐུགས་ཉམས་སུ་མྱོང་བའི་སྒོ་ནས་སྩོལ་བ་ཁོ་ན་དང་། འཆད་ཚུལ་ཡང་། བློ་ཆེན་རྣམས་ལ་ཟབ་རྒྱ་ཆེ། ། བློ་ཆུང་བཟུང་བདེ་གོ་སླ་བ། ། དེ་ལས་ལྡོག་ན་མཁས་རྨོངས་ཀྱི། ། སློབ་མ་དགའ་བ་སྐྱེད་མི་ནུས། །
ཞེས་གསུངས་པ་ལྟར། མདོ་སྔགས་གང་འཆད་ཀྱང་གདུལ་བྱ་རང་རང་གི་ཁམས་དང་། བསམ་པ་དང་། བག་ལ་ཉལ་གྱི་རིམ་པ་དང་མཐུན་པར་སྟོན་པར་མཛད་ཅིང་། ཁྱད་པར་གསང་སྔགས་ཟབ་མོའི་ཆོས་ཚུལ་རྣམས་ནི། ཉམས་སུ་བླང་བའི་མཐའ། ཉམས་སུ་མྱོང་བའི་མཐའ། བྱིན་གྱིས་བརླབ་པའི་མཐའ། གྲུབ་པའི་མཐའ་སྟེ། མཐའ་བཞིའི་བདག་ཉིན་ཅན་དང་།
དབང་གི་ཆུ་བོ་མ་ནུབ་པ། བྱིན་རླབས་ཀྱི་བརྒྱུད་པ་མ་ཉམས་པ། གདམས་ངག་གི་སརྒ་མ་ལོག་པ། མོས་གུས་ཀྱི་བསམ་པ་ཚིམ་པ་སྟེ་སྙན་བརྒྱུད་བཞི་སོགས་ཀྱི་སྒོ་ནས་གོ་རིམ་མ་འཆོལ་བར་དཀྲི་བར་མཛད་ལ། ཐུགས་ཀྱི་ལྷག་བསམ་ཀྱང་། དབྱིག་གཉེན་གྱིས། ཆོས་སྦྱིན་ཉོན་མོངས་ཅན་མིན་པས། ། མདོ་སོགས་ཇི་བཞིན་ཡང་དག་སྟོན། ། ཞེས་དང་། བསླབ་བཏུས་ལས།
ཆོས་ཀྱི་སྦྱིན་པ་ཟང་ཟིང་མེད། ། བསོད་ནམས་འཕེལ་བའི་རྒྱུ་ཡིན་ནོ། ། ཞེས་གསུངས་པ་ལྟར་རྙེད་པ་དང་གྲགས་པ་བསྒྲུབ་པའི་ཀུན་སློང་རྣམས་རྒྱང་རིང་དུ་སྤངས་ཏེ་བསྟན་པ་དང་སེམས་ཅན་གྱི་དོན་ཁོ་ན་ལ་དགོངས་ནས། སྐུ་ངལ་དུབ་ཀྱི་ཚོགས་ཁྱད་དུ་གསོད་པ་མཛད་པ་ནི་སྐུ་འཁོར་བ་སོགས་མཚན་དཔེའི་སྣང་བ་མངོན་དུ་གྱུར་པའི་སྐྱེ་བོ་ཀུན་གྱིས་ཤེས་པ་ལྟར་རོ། ། དེ་མཐུན་གསང་སྔགས་ཀྱི་ཟབ་ཆོས་བཀའ་ནུབ་པ་རྣམས་ལ་ཐུགས་ཀྱི་ཕོངས་སེམས་ཆེན་པོ་དང་། ཆད་དུ་ཉེ་བ་དག་ཀྱང་རྒྱུན་ཆད་དོགས་མི་བཟོད་པ་ལྟ་བུ་མཛད་ཅིང་། ཞལ་ནས་ཀྱང་ཆོས་འདི་དང་འདིའི་བཀའ་ནུབ་པ་དེ་ཕོངས་པོ་རང་ཡིན་འདུག ད་དུང་དབང་དང་རྒྱུད་བཤད་སོགས་རྒྱ་ཆེ་བའི་རིགས་རྣམས་རྒྱུན་མ་ཉམས་ཙམ་བྱུང་ན་སྙམ་སྤེལ་གང་ཐུབ་བྱེད་བསམས་ཀྱང་། དུས་དབང་གིས་རྒྱུན་རིང་མ་བྱུང་དོགས་པ་ཀ་འོང་གིན་སྣང་བཅས་ཡང་ཡང་གསུང་བ་ཐོས་ལ། དེ་ལྟར་མདོ་རྒྱུད་མན་ངག་དང་བཅས་པའི་ཟབ་ཆོས་གང་འཆད་ཀྱང་སླ་བཅོས་དང་།
མི་འོས་པའི་རིས་འགྲེ། རུང་མཐུན་དང་། རང་བཟོ་སོགས་ཀྱི་དྲི་མ་མཐའ་དག་དང་བྲལ་བ། རང་རང་ལ་སྐབས་སུ་བབས་པའི་ཐུན་མོང་དང་ཐུན་མོང་མ་ཡིན་པ་སྦྱར་འོས་པ་རྣམས་མ་ལུས་ཤིང་། མི་འོས་པ་ཅུང་ཟད་ཀྱང་མ་ལྷག་པར་ཆོས་དེ་དང་དེའི་བརྒྱུད་པའི་རྩ་བ་ནི་འདི་ནས་བརྒྱུད། རྟེན་གཞི་རྒྱུད་འདི་ཡིན། རྒྱ་གཞུང་དང་བོད་གཞུང་འདི་སྙེད་ཅིག་མཆིས་པས་དེ་རྣམས་བབས་བསྒྲིགས་ནས་བླ་མས་ཀྱང་བཤད། སློབ་མས་ཀྱང་དོན་གཉེར་ཆེན་པོའི་སྒོ་ནས་མཉན་ཏེ་ཆོས་ཀྱི་བབས་གོ་བར་བྱས་ན་འཆད་ཉན་རྣལ་མ་ཞིག་འོང་བ་ཡིན་གསུངས་ཤིང་། གཞན་ལ་དབང་ཁྲིད་སོགས་མཛད་པའི་ཚེ་རྒྱས་འབྲིང་བསྡུས་གསུམ་གྱི་གསུང་བཤད་ཆུ་འབབས་ལྟར་དང་། དམིགས་པའི་གནད་ཕྲ་མོ་ཚུན་ཆད་ཀྱང་མ་ཆད་པ།
གོང་འོག་མ་འདྲེས་ཤིང་། མ་འཆོལ་བ། གསལ་ཞིང་རྟོགས་སླ་ཡིད་ལ་འཇེབས་པ། བཀའ་ཁྲིད་ལྟ་བུའི་སྐབས་ཀྱང་། དང་པོ་ས་བཅད་ལས་ཇེ་རྒྱས་སུ་འགྲོ་བ་མ་གཏོགས། ས་གཞུང་མི་མཚུངས་པའི་ཧོལ་ཁོངས་སོགས་མི་འབྱུང་བར་མ་ཟད། རང་ལུགས་གང་ཡིན་རྒྱས་ཤིང་མཐའ་ཆོད་པར་གསུངས་པ་ལས། གཞན་ལུགས་ལ་ཟུར་མི་ཟ་ཞིང་། གྲུབ་མཐའ་སོ་སོའི་ཉེར་མཆོད་སྒྲིག་ཚུལ་གྱི་བར་མ་འདྲེས་པར་མཛད་པ་སོགས། མདོར་ན་ཁའུ་བྲག་རྫོང་པའི་བླ་མ་གོང་མ་རྣམས་ཀྱི་རྣམ་ཐར་ཇི་ལྟ་བ་བཞིན་མཆིས་ཤིང་།
ཁྱབ་བདག་བཀའ་འགྱུར་བའི་རྟོགས་བརྗོད་ལས། སྐུ་ཆེ་བའི་ཡོན་ཏན་བརྗོད་སྐབས་སུ་གསུངས་པ་རྣམས་སྐྱབས་མགོན་དམ་པ་འདི་ཉིད་ལ་ཡོངས་སུ་རྫོགས་པར་མངའ་བ་ཡིན་པས། བདག་སོགས་གདུལ་བྱ་རྣམས་ཆོས་ཞུ་བར་བཅར་བའི་ཚེ་ཡིད་དགའ་ཡལ་ལེ། ཤེས་པ་སྤྲོ་སིང་ངེ་བའི་ངང་ནས་ཆོས་ཐུན་ཡུན་རིང་པོ་ཇི་ཙམ་མཛད་ཀྱང་དུབ་པའི་རྣམ་པ་ཅུང་ཟད་ཀྱང་མེད་ཅིང་། ངེད་རང་ལྟ་བུ་བློ་རྨོངས་ཀྱི་རིགས་རྣམས་མིག་ཕྱེ་བ་ལྟར་འགྱུར་བ་སོགས་གཞན་དུ་ལོ་བརྒྱར་སྦྱངས་པ་བྱས་པ་ལས། རྗེའི་དྲུང་དུ་ཆོས་ཐུན་གཅིག་ཉན་པ་དོན་ཆེའོ། ། རྩོད་པ་རྡོ་རྗེའི་ཤུགས་ཀྱིས་ལོག་རྟོག་གི་བྲག་རི་བསྙིལ་ཚུལ་ཡང་། རྣམ་འདྲེན་དམ་པ་དེ་ཉིད་ནི་འཇམ་པའི་དབྱངས་དངོས་སུ་མཆིས་ཤིང་། སྐུ་ཕྲེང་དུ་མར་པཎྜི་ཏའི་སྐུ་སྐྱེ་བརྒྱུད་མར་བཞེས་པས་སྐྱེས་སྟོབས་ཀྱི་ཐུགས་གསལ་ཁོ་ནས་སྐུ་ཕྲེང་འདིར་རིགས་གཞུང་ལ་སྦྱོང་བ་གཏན་མ་མཛད་ཀྱང་། གཞུང་ལུགས་དུ་མའི་འགལ་འགྲེལ་གཅོད་པ་ལ་མཁྱེན་རབ་ཀློང་དུ་གྱུར་མོད།
འོན་ཀྱང་སྙིགས་མའི་རང་མདངས་ཆེས་ཆེར་བདོ་བའི་སྐབས་འདིར་གདུལ་བྱའི་མོས་ངོ་དང་མཐུན་པར་རྩོད་ཡིག་དང་ཟུར་ཟའི་རིགས་ལ་ནན་ཏར་མི་དགྱེས་ཤིང་སྤྲོས་པ་མི་མཛད་ཀྱང་། དོན་ལ་ནི་དེ་དག་ཀྱང་ཕུལ་དུ་ཕྱིན་པ་ཞིག་སྟེ། དཔེར་མཚོན་ན་སྐུ་ན་ཕྲ་མོའི་སྐབས་ངོར་པ་དགེ་སློང་སངས་རྒྱས་ལྷུན་གྲུབ་བམ། འདན་མ་རབ་འབྱམས་པར་གྲགས་པའི་ཡོན་ཏན་དང་རང་སྣང་ཅན་དེ་རྗེ་བསོད་ནམས་སྣང་བྱེད་དྲུང་དུ་བྱོན་པར་དེ་གཤེགས་པས་སྐུ་ཞབས་ནས་མཁའ་སྤྱོད་མའི་བཀའ་ཁྲིད་གནང་སྐབས། དགེ་སློང་ནས་ཁྲིད་འདིའི་བརྒྱུད་པར་བཅོ་བརྒྱད་རྗེ་དང་། རྨོར་ཆེན་གཉིས་བཞུགས་པ་ལེགས་སམ་ཟེར་བར། དེ་ཁ་ཡིན་གནང་བར། ཨ་ཁ་ཟེར། ཅི་ཡིན་གསུངས་པས། ཁོང་དཔོན་སློབ་ཕྲིན་ལས་ཆེས་པས་ཡུན་བསྲིངས་ཏེ་བསྒོམ་ལོང་བྱུང་མེད་འགྲོ་བས་ཉམས་ཁྲིད་གཤའ་མར་ཨི་འགྲོ་ཟེར་བར།
རྗེའི་གསུང་གིས། དེ་ལྟར་ན། ས་པཎྜི་ཏ་དང་འཕགས་པ་རིན་པོ་ཆེའི་ཚོད་ཁོང་གཉིས་ཀྱི་ཕྲིན་ལས་བྱིས་པའི་རྩེད་མོ་དང་འདྲ་བས་འཕགས་པ་ཁུ་དབོན་ནས་བརྒྱུད་པའི་ཁྲིད་ལ་ཁྱོད་ལོག་རྟོག་དེ་ལྟར་མཛད་དམ། གསུངས་པས། ཤིན་ཏུ་མེད་ཟེར་མཆི་མ་འདོན་བཞིན་དུ་ཕྱག་མང་པོ་འཚལ་བ་སོགས་ཀྱིས་མཚོན། མཁས་པ་སུ་ཞིག་ཞབས་དྲུང་དུ་འོང་བ་རྣམས་ཀྱིས་དཀའ་གནད་ཀྱི་དོན་ལ་དོགས་གཅོད་གང་ཞུས་པ་རྣམས་ལ་མཐའ་ཆོད་ཅིང་དོན་འགྲེལ་བའི་གསུང་གིས་ཐེ་ཚོམ་དང་། ལོག་རྟོག་གི་དྲི་མ་བསལ་ཏེ། ངེས་པའི་དོན་ལ་སྦྱོར་བར་མཛད་པ་ནི་དཔྱོད་ལྡན་གཟུར་གནས་ཀུན་ལ་མངོན་དུ་གྱུར་པ་ཡིན་ལ། གསུམ་པ་རྩོམ་པ་ཉིན་མོར་བྱེད་པའི་འོད་ཕྲེང་གིས་བསྟན་པའི་པད་ཚལ་རྒྱས་པར་མཛད་པའི་ཚུལ་ནི། ཚིག་རྒྱན་གྱི་བསྟན་བཅོས་མེ་ལོང་ལས།
སྙན་ངག་དམ་པའི་རྒྱན་འདི་ནི། ། བསྐལ་པའི་བར་དུ་གནས་པར་འགྱུར། ། ཞེས་གསུངས་པ་ལྟར། རྩོམ་པ་པོ་ཚད་ལྡན་གྱིས་བསྐྲུན་པའི་བསྟན་བཅོས་རྣམས་ནི། མ་འོངས་པ་ཇི་སྲིད་བསྟན་པ་གནས་ཀྱི་བར་དེ་སྲིད་དུ་རྒྱུན་མ་ཉམས་པར་གནས་པས་བསྟན་པ་ཡུན་རིང་དུ་མི་ནུབ་པའི་རྒྱུ་དང་། མཁས་པས་ཡང་དག་སྦྱར་བ་ཡི། ། ངག་ནི་ངག་གི་འདོད་འཇོར་བཤད། ། ཅེས་གསུངས་པ་ལྟར། བླ་མ་རྒྱལ་བ་སྲས་དང་བཅས་པའི་སྐུ་གསུང་ཐུགས་ཀྱི་ཡོན་ཏན་བརྗོད་པ་དང་། རྒྱལ་བའི་བཀའ་དྲི་མ་མེད་པ་དག་གི་དགོངས་དོན་གསལ་བའི་ཕྱིར་དགོས་སོགས་ཆོས་ལྔ་ལྡན་ལས་བརྩམས་ཏེ་འཕགས་ཡུལ་གྱི་གནས་ལྔ་རིག་པའི་པཎྜི་ཏ་ཆེན་པོ་རྣམས་ལ་གྲགས་པ་ལྟར་སྡེབ་སྦྱོར་གྱི་གཙུག་ལག་དང་མཐུན་པར་བརྩམས་ནས།
རྩོམ་པ་ཁོ་ན་ལ་བརྟེན་ནས་ལྷག་པའི་ལྷ་ཞལ་སྟོན་པ་དང་། ཆོས་ཀྱི་གནས་ལུགས་མངོན་སུམ་དུ་མཐོང་བ་ལ་སོགས་པ་རང་དོན་ཕུན་སུམ་ཚོགས་པ་འགྲུབ་ཅིང་། དོན་དུ་གཉེར་བ་གཞན་དག་ཡུལ་མཆོག་ལ་མ་དད་པ་དད་པ་དང་། དད་པ་རྣམས་ཕྱིར་ཞིང་འཕེལ་བར་འགྱུར་བ་དང་། མདོ་རྒྱུད་བསྟན་བཅོས་དང་བཅས་པའི་དགོངས་དོན་བདེ་བླག་ཏུ་རྟོགས་ནས་གཞན་ལའང་ཚུལ་བཞིན་དུ་སྟོན་ནུས་པའི་སྤོབས་པ་དགེ་བ་སོགས་གཞན་དོན་འབད་མེད་དུ་འབྱུང་བའི་འདོད་འཇོར་ཡང་བཤད་ཅིང་། ཡང་སྡོམ་གསུམ་རབ་དབྱེ་ལས། མཁས་རྣམས་དགའ་བའི་སྡེབ་སྦྱོར་ནི། ། བླུན་པོ་རྣམས་ཀྱིས་གོ་དཀའ་བས། ། ཚིག་གི་སྦྱོར་བ་སྤངས་ནས་ཀྱང་། ། ཀུན་གྱིས་གོ་བར་བྱ་ཕྱིར་བཤད། །
ཅེས་གསུངས་པ་ལྟར། སྒྲ་དང་། སྡེབ་སྦྱོར་དང་། སྙན་ངག་དང་། མིང་གི་མངོན་བརྗོད། ཚིག་གི་རྒྱན་ལ་སོགས་པ་རྣམས་ནི་རིག་པའི་གནས་ལྔ་ལ་མཁས་པའི་སྐྱེ་བོ་དག་གི་འཇུག་ངོགས་ཡིན་ཀྱང་། དེ་ལས་གཞན་དོན་གཉེར་བློ་དམན་པ་དག་ལ་ཕན་པའི་རྔོ་མི་ཐོགས་པས་མཁས་བླུན་ཐུན་མོང་བའི་བློ་གྲོས་ཀྱིས་དཔྱད་བྱར་འོས་པའི་ཆོས་ནི་སྙིགས་མའི་དུས་འདིར་ཕན་ཡོན་གྱི་སྒོ་ནས་གཞན་ལས་ཁྱད་པར་དུ་འཕགས་པར་འཁུམས་ལ། དེ་ལྟར་ན་བསྟན་པ་རིན་པོ་ཆེ་རྒྱུན་རིང་དུ་ཆགས་པའི་སླད་དང་། དོན་གཉེར་ཡོངས་ལ་ཕན་པའི་ཐུགས་བསྐྱེད་ཟླ་མེད་པས་ཉེ་བར་དྲངས་ཏེ་ལེགས་པར་གསུངས་པའི་བསྟན་བཅོས་ཚིག་དོན་འབྲེལ་ཆགས་ཤིང་ཀུན་གྱི་བློ་ཡུལ་དུ་འཇེབས་པར་འཆར་བའི་རྩོམ་པ་ནི་ཐུབ་པའི་བསྟན་པ་འཛིན་པའི་རྒྱུ་ཚོགས་བླ་ན་མེད་པ་སྟེ། དེ་ལྟ་བུས་ཕན་འབྲས་ཕུལ་དུ་བྱུང་བ་ཐམས་ཅད་ཀྱང་བདག་ཅག་གི་རྣམ་འདྲེན་དམ་པ་འདིའི་རྨད་དུ་བྱུང་བའི་ཐུགས་བསྐྱེད་དང་།
དྲི་མ་མེད་པའི་མཁྱེན་རབ་ཟུང་འཇུག་གི་ཆུ་གཏེར་ཆེན་པོས་ཉེ་བར་བསྐྲུན་པའི་ལེགས་བཤད་ཕན་བདེ་པདྨོའི་གཉེན་དུ་གྱུར་པ་འདི་དག་ལ་གནས་པ་གཞིར་བཅས་ཀྱང་། སྔོན་གྱི་ཡི་གེ་རྙིང་པ་རྣམས་འཕེལ་རྒྱས་ལ་དགོངས། གསུང་རྩོམ་གྱི་རིགས་ཀྱང་ཆེར་མ་མཛད་ཅིང་། མཛད་པ་རྣམས་ཀྱང་གབ་དཀྲུགས་དང་འདོན་མི་བདེ་བ་སོགས་བསལ་བར་མཛད་ཅིང་། ངོ་བོ་རྒྱས་སུ་འགྲོ་བ་ལས་མདོར་བསྡུ་གང་ཐུབ་བྱས་པ་ལ་མི་དགྱེས་ཤིང་། སོ་སོའི་བློ་དང་མཐུན་པར་བཀའ་རྩོམ་མཛད་པ་རྣམས་སྨོས་པ་འདི། དཔལ་དུས་ཀྱི་འཁོར་ལོའི་བརྒྱུད་འདེབས་བུའི་ཁ་སྐོང་བཅས། ཚེ་དབང་བླ་མ་ཞི་ཁྲོ་དང་། གསོ་རིག་རྒྱུད་བཞིའི་ལུང་གི་བརྒྱུད་འདེབས། གསུང་ངག་དང་།
འཇིགས་བྱེད་དབང་བརྒྱུད་ལུགས་གསུམ། སྨར་ཁྲིད་ཚེམས་བུ་ལུགས། ནཱ་རོ་མཁའ་སྤྱོད། གུར་ཞལ་རྣམས་ཀྱི་བརྒྱུད་འདེབས་ཚར་ཆེན་གྱིས་མཛད་པའི་ཁ་སྐོང་། སྒྲོལ་མའི་གསོལ་འདེབས། རྨོར་ཆེན་རྡོ་རྗེ་འཆང་གི་མཆོག་སྤྲུལ་མྱུར་ཕེབས་དང་། ཡབ་རྗེ་རྡོ་རྗེ་འཆང་རཏྣའི་མཚན་ཅན། བཅོ་བརྒྱད་གདུང་ཁྱབ་བདག་མཚན་ཅན། ངོར་ཆེན་བཀྲ་ཤིས་ལྷུན་གྲུབ། བསམ་ཡས་ས་ཕུག་ཆོས་རྗེ་ཀུན་དགའ་ཚུལ་ཁྲིམས།
ཁམས་སྟོན་སངས་རྒྱས་རྒྱ་མཚོ། བླ་མ་ལྕགས་ཟམ་པ་རྣམས་ཀྱི་གསོལ་འདེབས་དང་། རྗེ་ཉིད་ཀྱི་འཁྲུངས་རབས་དང་། རྣམ་ཐར་གསོལ་འདེབས། སྐུ་བསྟོད་བརྟན་བཞུགས་བཅས་སུམ་ཅུ་རྩ་གྲངས་ཙམ། ཡང་ཆོས་རྒྱལ་ཡབ་སྲས། ཞྭ་དམར་སྤྲུལ་སྐུ། ངོས་མཆེད། མ་བསོད་ནམས་དཔལ་གྱི་དབང་མོ་རྣམས་ལ་གསུངས་པའི་བདེན་ཚིག བླ་མ་ཡི་དམ་ཆོས་སྲུང་ཐམས་ཅད་ཀྱི་བྲིས་འབུར་འདོད་གསོལ་དང་།
མཆོད་རྫས་ཞལ་བྱང་སོགས་སྡོམ་ཉི་ཤུ་བརྒལ་ཙམ། ཡི་གེའི་མ་མོ་ལ་སྤེལ་བའི་འགུར་མ་གསུམ། སོར་འབྲང་བསྙེན་ཐབས། ཁྱུང་ཁྲའི་སྒྲུབ་ཐབས་གཉིས། ཁྱུང་ནག སྒྲོལ་དཀར། རྡོ་རྗེ་སེམས་དཔའ། དབྱངས་ཅན་དམར་མོའི་གསང་སྒྲུབ། སྨེ་བརྩེགས་དུད་ཀ བགེགས་མཐར་བྱེད་རྣམས་ཀྱི་སྒྲུབ་ཐབས།
ཛ་བྷིར་དང་། མངའ་རིས་རིག་འཛིན་ཆེན་པོ་ནས་བརྒྱུད་པའི་ཚེ་སྒྲུབ། རིག་བྱེད་མའི་བྱིན་རླབས་ཀྱི་གསལ་བྱེད། དུས་འཁོར་སྒྲུབ་དཀྱིལ། ཞི་བའི་སྦྱིན་སྲེག དེའི་དཀྱིལ་འཁོར་ཚོན་ཐོ། དྲི་མེད་སཱ་ཆོག་གི་ཐིག་རྩ། རྗེ་བཙུན་རྡོ་རྗེ་རྣལ་འབྱོར་མའི་སྒྲུབ་ཐབས་ཚིགས་བཅད་ལྷུག དཀྱིལ་ཆོག སྦྱིན་སྲེག
མཚམས་ཐོ་བསྐྱེད་ཆོག་དང་། ཆ་གསུམ་ནག་འགྲོས། རྫོགས་ཆེན་སྙིང་ཐིག ཁྲིད་ཀྱི་ཟིན་བྲིས། རྡོ་རྗེ་ནག་པོ་ཆེན་པོ་ཞལ་བཞི་པའི་བསྟོད་པ་དང་། གཏོར་མདོས་ཟུང་འབྲེལ། སྔགས་དྲུག་ཕྱག་དྲུག་གི་ཟིན་བྲིས། རྣམ་སྲས་གཏོར་བསྔོ། གཏོར་བསྐུལ་འོག་མིན་བདེ་ཆེན་མའི་ཁ་སྐོང་ཟངས་གྲི་སྐོར་གསུམ་དང་། སྐུ་ལྔར་ཚིགས་བཅད།
རྡོ་རྗེ་ཤུགས་ལྡན། མེ་སྣ་ལྷ་བཙན། ཤེའུ་གྲོང་གཞིས་བདག ཤེའུ་གྲོང་རྒྱལ་པོ་རྣམས་ཀྱི་གསོལ་ཁ། རས་ཆེན་དཔལ་འབྱོར་བཟང་པོ་ནས་བརྒྱུད་པའི་འཕོ་བ། གོང་ས་མཆོད་ཡོན་ལ་ཞབས་བརྟན་འབུལ་སྐབས་ཞལ་བཞེས་ཞུ་བའི་ལེགས་བཤད། སྒྲ་མདོ་པཱ་ཎའི་ཆོ་གའི་བསྡུས་དོན་གསུང་རྩོམ་འཕྲོ་ཅན་སོགས་ཏེ་དེ་དག་ཀྱང་བརྗོད་བྱའི་དོན་རྒྱ་ཆེ་ཞིང་། རྗོད་བྱེད་ཀྱི་ཚིག་བརླིང་བ། འགལ་འབྲེལ་གྱི་རྣམ་དབྱེ་ཕྱེད་པ། མཁས་བླུན་ཀུན་གྱི་རྣར་སྙན་ཞིང་གཟུང་བདེ་བ་སོགས།
གསུང་གི་གསང་བ་བསམ་གྱིས་མི་ཁྱབ་པས་འདོམས་པར་མཛད་པ་ཁོ་ན་སྟེ་བསྡེབས་ལེགས་རྩོམ་པའི་ཕྲེང་བས་ཀྱང་བསྟན་འགྲོ་ཡོངས་ལ་ཕན་བདེའི་དཔལ་སྟེར་བར་མཛད་པ་ཞིག་གོ ། དེ་ལྟར་སྐུ་ཚེ་རིལ་པོར་བསྟན་པའི་རྩ་ལག་འཆད་ཉན་ལ་རྟག་འགྲུས་སུ་བཀའ་དྲིན་བསྐྱངས་པས་སྤྱི་བྱེ་བྲག་གི་བསྟན་འགྲོར་ཕན་བདེ་སྤེལ་བའི་བྱེད་པོ་བསྟན་འཛིན་གྱི་སྐྱེས་ཆེན་དུ་མ་དང་། གསུང་གི་གསང་བ་འཛིན་པའི་ཞལ་སློབ་ནམ་མཁའི་སྐར་ཚོགས་ལྟ་བུ་མཆིས་པ་དེ་དག་རེ་རེ་ནས་འབྲི་བ་ག་ལ་ལངས། འོན་ཀྱང་གདུལ་བྱ་རྣམས་ཀྱི་དད་པའི་གསོས་སུ་རགས་རིམ་ཙམ་སྨོས་ན། འཛམ་གླིང་བསྟན་པའི་མངའ་བདག་རྒྱལ་དབང་རྡོ་རྗེ་འཆང་ཆེན་པོའི་རྒྱལ་ཚབ་འཁྲུལ་པའི་དྲི་མ་ཟད་པར་སྤངས་ཤིང་མཐའ་དབུས་བསྟན་འགྲོའི་ཉེར་འཚོ་བླ་ན་མེད་པ་དེ་མོ་རིན་པོ་ཆེ་ངག་དབང་འཇམ་དཔལ་བདེ་ལེགས་རྒྱ་མཚོ། བདག་ཅག་གི་དྲིན་ཅན་རྩ་བའི་བླ་མ་དམ་པ་སྙིགས་དུས་བསྟན་པའི་ཉི་མ་ཐར་རྩེ་རྡོ་རྗེ་འཆང་ནམ་མཁའི་མཚན་ཅན། རིས་མེད་འགྲོ་བའི་འདྲེན་པ་འཇམ་མགོན་དཔལ་ལྡན་ཆོས་སྐྱོང་། ཨེ་ཝཾ་མཁས་པའི་དབང་པོ་འཇམ་དབྱངས་ཆོས་ཀྱི་བླ་མ་སངས་རྒྱས་ཡེ་ཤེས། ཟབ་དོན་ནོར་བུའི་བང་མཛོད་བྲག་རྩ་རྡོ་རྗེ་འཆང་བློ་གསལ་བསྟན་འཛིན་རྒྱ་མཚོ། བྱང་ཆུབ་སེམས་དཔའ་སེམས་དཔའ་ཆེན་པོ་ཤར་ཆེན་ཆོས་ཀྱི་རྗེ་རིན་ཆེན་མི་འགྱུར་རྒྱལ་མཚན།
ཁོ་བོ་ཅག་མཆེད། གཞོན་ནུ་ཉིད་ནས་མཁས་གྲུབ་ཀྱི་རྣམ་ཐར་བདག་གིར་བཞེས་པས་རྡོ་རྗེ་འཆང་དེ་ཉིད་ཀྱི་ཐུགས་སྲས་གཅེས་སྤྲས་སུ་མཛད་ཅིང་བསྔགས་པའི་མེ་ཏོག་ཡང་ཡང་འཐོར་བར་མཛད་པ་བཅོ་བརྒྱད་གདུང་རིན་པོ་ཆེ་དགའ་ཆེན་ཁྱབ་བདག་སྙིང་པོ། ལྕེ་རིགས་མཁས་གྲུབ་དམ་པའི་རྒྱུད་ལས་བྱོན་པ་བཅོ་བརྒྱད་བླ་བྲང་གི་ད་ལྟའི་ཞལ་ངོ་གཉིས། གྲུབ་དབང་ཐང་སྟོང་རྒྱལ་པོའི་གདུང་འཛིན་གཅུང་རི་བོ་ཆེ་པ་སྐུ་མཆེད། བློ་བཟང་སྟོབས་ལྡན་དཔལ་འབྱོར་དང་། ངག་དབང་ཡང་གྲགས། མཐུ་སྟོབས་དབང་ཕྱུག་ཁམས་སྟོན་སངས་རྒྱས་རྒྱ་མཚོ་སོགས་མདོ་ཁམས་ཁུལ་གྱི་བླ་མ་མཁས་གྲུབ་དུ་མ་དང་། ཀུན་མཁྱེན་བཀྲ་ཤིས་རྣམ་རྒྱལ་གྱི་གདན་ས་པ་བོད་འབྲུག་ཆོས་རྗེ་མཁྱེན་རབ་ངག་དབང་བློ་གསལ་ཕུན་ཚོགས་དང་། ཆོས་གྲྭ་ཆེན་པོ་ནཱ་ལེནྡྲའི་བླ་མ་སློབ་དཔོན་དུ་མ། པཎྜི་ཏ་ཤཱཀྱ་མཆོག་ལྡན་གྱི་རྒྱལ་ཚབ་རྩེ་གདོང་སྤྲུལ་པའི་སྐུ་མཁྱེན་རབ་བསྟན་འཛིན་ལྷུན་གྲུབ།
མཁས་དབང་དམ་པ་གཟིམས་ཕུག་སྤྲུལ་པའི་སྐུ་བློ་བཟང་བསྟན་འཛིན་མགོན་པོ། ཉམས་རྟོགས་ཀློང་གྱུར་གཞི་དགོན་མཁན་ཆེན་བསོད་ནམས་དཔལ་བཟང་། འདར་གྲོང་མཁན་ཆེན་མཁྱེན་པའི་དབང་ཕྱུག་ངག་དབང་ཤེས་རབ། ཉམས་རྟོགས་ནུས་པ་མཐར་ཕྱིན་བླ་མ་དམ་པ་རྣམས་ལ་མོས་གུས་ཁོ་ནས་གྲོལ་བ་རིག་འཛིན་སྐལ་བཟང་རྣམ་གྲོལ། སྒྲུབ་པའི་རྒྱལ་མཚན་འཛིན་ཞིང་ས་ལམ་གྱི་རྟོགས་པ་མངོན་དུ་གྱུར་པ་རྫོང་རི་རབ་འབྱམས་པ་བྱམས་པ་ཀུན་དགའ་འཕྲིན་ལས་སྐལ་བཟང་བསྟན་འཛིན། གླིང་སྨད་ཞབས་དྲུང་ཕུན་ཚོགས་བཀྲ་ཤིས་སོགས་གསང་ཕུ་ནེའུ་ཐོག་དང་འབྲས་ཡུལ་སྐྱེད་ཚལ་གྱི་བླ་མ་སློབ་དཔོན་དུ་མ། སྙན་བརྒྱུད་ཟབ་མོའི་མཛོད་འཛིན་རྡོ་རྗེ་འཛིན་པ་བསོད་ནམས་སྣང་བྱེད་དང་། བསོད་ནམས་རིན་ཆེན། ཀུན་དགའ་དཔལ་འབྱོར་སོགས་བཀྲ་ཤིས་ཆོས་སྡེའི་སློབ་དཔོན་དུ་མ། རབ་བྱུང་མཁན་པོ་བཟོད་པ་འོད་ཟེར།
བཀའ་འགྱུར་བ་ཆེན་པོ་སངས་རྒྱས་རྒྱལ་མཚན། ས་ཕུག་གྲུབ་དབང་ཀུན་དགའ་ཚུལ་ཁྲིམས། དགེ་སློང་བསམ་གཏན་རྒྱལ་མཚན། ནཱ་རོའི་རྣམ་སྤྲུལ་འབྲུག་པ་ཐམས་ཅད་མཁྱེན་པ། པཎྜི་ཏ་ཀརྨ་ཆོས་ཀྱི་འབྱུང་གནས། རྒྱལ་སྲས་མཆོག་གི་སྤྲུལ་སྐུ་བློ་བཟང་འཇིགས་མེད། ཞི་ལྷ་སྤྲུལ་པའི་སྐུ་འཕགས་པ་དགེ་ལེགས་རྒྱལ་མཚན། རྔོག་གི་གདུང་འཛིན་ཉན་པོ་ཁུ་དབོན། ཟུར་སྤྲུལ་པའི་སྐུ་ཕྲིན་ལས་བློ་ལྡན་རྒྱ་མཚོ། སེ་བོ་སྤྲུལ་སྐུ་ལྷུན་གྲུབ་ཕུན་ཚོགས།
གངས་ཅན་མཁན་རིན་པོ་ཆེ་ངག་དབང་རབ་བརྟན། འཕྱོང་རྒྱས་རི་བོ་བདེ་ཆེན་གྱི་མཁན་ཆེན་བསྟན་འཛིན་རྒྱ་མཚོ། ཕ་བོང་ཁའི་མཁན་ཆེན་སྐལ་བཟང་མཆོག་གྲུབ། མདར་མཁན་ཆེན་བློ་བཟང་དཔལ་འབར། ཀོང་པོ་ཞོ་ཁ་བླ་མ་ཟླ་བ་བཟང་པོ། སྒྲུབ་རྙིང་སློབ་དཔོན་ལྷུན་གྲུབ་རྒྱལ་པོ། ཉང་སྟོད་པ་རྩེ་ཆེན་བླ་མ་བྱམས་པ་ཤེས་རབ། སྒྱེད་ཚལ་འོག་བླ་མ་རོང་པ་སྐྱིད་གཤོངས་ཆོས་རྗེ། འབྲས་གླིང་བླ་མ་མདོ་སྔགས་ཆོས་འཕེལ། བཀའ་ཆེན་ཐབས་མཁས་རྒྱ་མཚོ།
གཤེགས་ཁར་ཟབ་དོན་མངོན་དུ་གྱུར་པ་ཞྭ་ལུ་དབུ་བྱེད་ཀུན་སྤངས། གྲུབ་མཐའ་རིས་མེད་ལ་མོས་ཤིང་ལྷག་པར་རྗེ་འདི་ཉིད་ལ་མི་ཕྱེད་པའི་དད་པ་དང་ལྡན་པ་སོག་ཡུལ་ཧ་ལ་ཤན་གྱི་བླ་དཔོན་ཟུང་འབྲེལ་ཐོ་ཡོན་དར་རྒྱས་སོགས་བྱང་རིགས་བླ་དཔོན་མང་པོ། རྒྱལ་བསྟན་སྤྱི་དང་། བྱེ་བྲག་ས་ངོར་བསྟན་པའི་སྦྱིན་བདག་ས་སྐྱོང་རྒྱལ་པོའི་རིགས་སུ་འཁྲུངས་ཤིང་། ཆོས་རྒྱལ་མཚན་དོན་དང་མཐུན་པ་བསྟན་པ་ཚེ་རིང་ཡབ་སྲས་བློན་འབངས་དུ་མ། ཚར་ཆེན་རྡོ་རྗེ་འཆང་ཆེན་པོའི་བསྟན་པའི་སྦྱིན་བདག་འདར་པ་ཡབ་སྲས། བཀའ་བློན་པཎྜི་ཏ་མདོ་མཁར་ཞབས་དྲུང་ཚེ་རིང་དབང་རྒྱལ། རིམ་གཉིས་ཟབ་མོར་རྟག་འགྲུས་སྤོ་ར་བ་ངག་དབང་བསྟན་འཛིན་ཕུན་ཚོགས། རྗེ་ཉིད་ཀྱི་བརྩེ་བ་ཆེན་པོ་ནས་ལྷག་པར་སྐྱོང་ཞིང་རྣམ་དཔྱོད་བློ་གྲོས་གསལ་བ་ནམ་མཁའ་རིན་ཆེན། སྒོ་གསུམ་འདུན་པ་ཆིག་སྒྲིལ་གྱི་བླ་མ་དམ་པའི་ཞབས་ཏོག་ལ་གཅིག་ཏུ་འགྲུས་པ་འཇམ་དཔལ་རྒྱ་མཚོ་སོགས་རྗེ་ཉིད་ཀྱི་ཞབས་གྲས་བློ་གྲོས་དང་ལྡན་པ་དུ་མ་སྟེ།
མདོར་ན་རྣམ་འདྲེན་དམ་པ་འདི་ཉིད་དང་བླ་སློབ་སོགས་འབྲེལ་བའི་སྐྱེས་ཆེན་དམ་པ་རྣམས་དང་། གསུང་གི་གསང་བ་འཛིན་པའི་བསྟན་འཛིན་མཁས་གྲུབ་དུ་མ། བཤད་སྒྲུབ་ཀྱི་སྒོ་ནས་རྒྱལ་བའི་རིང་ལུགས་སྤེལ་བའི་དགེ་འདུན་གྱི་སྡེ། བསྟན་པའི་སྦྱིན་བདག་རྒྱལ་བློན་སོགས་སྐལ་ལྡན་གྱི་གདུལ་བྱ་བསམ་གྱིས་མི་ཁྱབ་པ་བསྐྲུན་པར་མཛད་པའི་རིགས་ཅན་དེ་རྣམས་ལས། རབ་དང་ཕུལ་དུ་གྱུར་པ་རྣམས་ཀྱིས་ནི་སྙིགས་དུས་སུ་བསྟན་འགྲོ་སྤྱི་དང་བྱེ་བྲག་ལ་དགོས་འདོད་ཀྱི་ཆར་ཅིའང་འབེབས་ཤིང་། དེ་ལས་ཞན་བ་རྣམས་ཀྱིས་ལ་ལས་རྒྱལ་བའི་བསྟན་པ་དང་མཐུན་པའི་འཆད་ཉན་དང་། ལ་ལས་སྒོམ་སྒྲུབ། ཡང་མཐར་གྱུར་པ་རྣམས་ཀྱང་དགེ་བའི་བག་ཆགས་བཟང་པོས་དུས་འདས་ཏེ། མདོར་ན་རྡོ་རྗེ་འཆང་ཆེན་པོ་དེ་ཉིད་མཐོང་ཐོས་དྲན་རེག་ཙམ་གྱིས་ཀྱང་མངོན་མཐོ་དང་ངེས་ལེགས་ལ་བཀོད་པའི་རྣམ་པར་ཐར་པའང་བསམ་གྱིས་མི་ཁྱབ་བོ། ། དེ་དག་གི་དོན་བསྡུ་ན།
མདོ་རྒྱུད་མན་ངག་རིག་གནས་འཆད་ལ་མཁས། ། ལུང་རིག་འགལ་འབྲེལ་རྩོད་དང་ལེགས་བཤད་བརྩམས། ། རིས་མེད་གྲུབ་མཐའི་བསྟན་འཛིན་རྒྱ་མཚོ་བསྐྲུན། ། གནས་གསར་འཇམ་མགོན་མཁས་པའི་མཛད་པ་ཡིན། ། ཞེས་སོ།། ༈ །།སྤྱི་དོན་གསུམ་པ་མཐར་གཟུགས་སྐུ་ཆོས་དབྱིངས་སུ་བསྡུ་བའི་ཚུལ་བསྟན་ཅིང་། དགོངས་རྫོགས་ཀྱི་རིམ་པ་དང་ཕྲིན་ལས་ཀྱི་རྒྱུན་ཇི་ལྟར་སྤེལ་ཚུལ་ལ། གཟུགས་སྐུ་ཆོས་དབྱིངས་སུ་བསྡུས་ཚུལ་དང་། དགོངས་རྫོགས་སྤེལ་ཚུལ་གཉིས་ལས། དང་པོ་ནི།
བདག་ཅག་ལྷ་དང་བཅས་པའི་འགྲོ་བ་ཡོངས་ཀྱི་སྐྱབས་མགོན་དམ་པ་འདི་ཉིད་དགུང་གྲངས་ང་བདུན་དུ་ཕེབས་པ་ལྕགས་ཕོ་འབྲུག་ལོ་ཡན་ཆད་དུ་བསྟན་འགྲོའི་དོན་རླབས་པོ་ཆེ་མཛད་པ་རྣམས་ལ་ཐུགས་དགྱེས་ཤིང་། སྙིགས་དུས་བསྟན་འགྲོ་སྤྱི་བྱེ་བྲག་གི་ཉམས་ཆག་གསོ་དཀའ་བ་རྣམས་ལ་ཅུང་ཟད་ངེས་པར་འབྱུང་བ་དང་། ཞིང་འདིའི་སྐུ་དངོས་ཀྱིས་གདུལ་བྱ་རེ་ཞིག་དེ་ཙམ་གྱིས་རྫོགས་ནས། ཞིང་ཁམས་རྒྱ་ཆེ་བ་གཞན་གྱི་དོན་མཛད་པར་དུས་ལ་བབས་པ་ན་དེ་ལྟའི་སྣང་ཚུལ་སྟོན་པར་བཞེད་དེ། དེའང་འདི་ལོ་སྐུ་དཀྱིལ་སྔར་ལས་ལྷག་པར་དྭངས་ཤིང་། ཆོས་འཆད་སོགས་ལ་ཐུགས་སྤྲོ་བ་ལྟར་མཛད། སྤྱན་ཅུང་ཟད་མི་གསལ་བའི་རྣམ་པས་ཕྱག་དཔེ་ཡི་གེ་ཕྲ་བ་རྣམས་མི་གཟིགས་པ་ལ། ཐུགས་རྗེ་ཆེན་པོའི་མིག་འབྱེད་ཀྱི་གདམས་པས་གཞན་ལ་ཕན་པ་དགའ་མོ་བྱུང་སྟེ། ཁོ་བོ་རང་ལ་ཆེར་མ་ཕན་པར་འདུག མིག་གིས་དཔེ་ཆ་མ་མཐོང་ན་དེ་ཁས་རྩལ་རྫོགས་པ་ཡིན།
ད་རང་ཚེ་རིང་བར་དགའ་རྒྱུ་མེད་ཅེས་སོགས་ཐུགས་ངེས་འབྱུང་གི་རྣམ་པ་ཁོ་ནར་མཛད། མྱོས་ལྡན་ཞེས་པ་ས་ཡོས་ལོ་ཟླ་བ་བཅུ་གཅིག་པའི་ནང་ཕྱག་མཛོད་འཇམ་དཔལ་རྒྱ་མཚོ་ཤིན་ཏུ་བྲོ་འཚལ་སྐབས་གསུང་འཕྲོས་ཀྱི་ལྷོངས་སུ། ད་ལམ་སྐུ་ཞབས་ཞབས་པད་བརྟན་རིང་ཤིའང་མི་འགྱོད་ཚུལ་ཞུས་པར། སྐྱག་རེ་ལ། ཨ་ཁྱོད་དེ་འདྲ་བྱས་པས་མི་འོང་། གནས་གསར་བ་གདུང་གིས་འཛིན་ཡང་ད་ཆ་གདུང་ནི་མེད། ང་ཤི་ན་སྐྱེ་བ་རྩད་གཅོད་འདྲའང་བྱེད་དགོས་གསུངས། ཚེ་དབང་སྟོང་རྩ་ཞིག་ནན་ཏན་ཆེན་པོས་མཛད་པས་བྲོ་འཚལ་བ་ལས་མྱུར་དུ་གྲོལ། སྐབས་གསེང་གསུང་གི་ལྷོངས་སུ་སྙན་བརྒྱུད་ཀྱི་བསྟན་པ་ཉག་ཕྲ་ཚུལ་གསུངས་ཤིང་། ད་ནི་སྐྱེ་བ་འདྲ་བྱུང་ཡང་གསང་སྔགས་གསར་རྙིང་གི་ཟབ་ཆོས་འདི་རྣམས་ཞུ་སའང་དཀོན་པོ་འོང་བ་འདྲ་ཞེས་དང་།
ཐར་རྩེ་རྡོ་རྗེ་འཆང་དེ་ཉིད་ས་ལུགས་ཀྱི་བསྟན་འཛིན་འགྲན་མེད། ཧ་ཅང་གི་སྐུ་ནར་སོན་པ་ཞིག་མིན་ཀྱང་ཤིང་ཁྱི་ལོར་ཞིང་གཞན་དུ་གཤེགས་པ་དང་། ངོར་ཆེན་དཔལ་ལྡན་ཆོས་སྐྱོང་སླར་ཡང་མདོ་ཁམས་སུ་ཕེབས་ཏེ་བསྟན་འགྲོའི་དོན་ཆེན་མཛད་བཞེད་དེའང་ས་ཡོས་ལོར་བར་ཆད་དུ་སོང་བ་དང་། འཁོན་རིགས་འཛིན་པ་ངེད་རང་གི་ནུ་བོ་རྒྱན་མཆོག་དེ་མེ་གླང་ལོར་ཚེ་མཐར་མ་ཕྱིན་ཞིང་། དེ་དག་གི་སྔོན་དུ་བཅོ་བརྒྱད་གདུང་རིན་པོ་ཆེ་མཁས་གྲུབ་དམ་པ་མྱུར་དུ་འབྱུང་ཉེ་དེའང་གློ་བུར་དུ་གཤེགས་ཤིང་། ས་སྐྱ་པའི་གདུང་ཉག་ཕྲ་བ་སོགས་རང་ལུགས་ལ་ཤིན་ཏུ་ཡ་ང་བའི་སྐབས་དེ་དག་གསུངས་པ་དང་ཆབ་ཅིག ད་ནི་རང་རེ་ས་སྐྱ་པའི་རེ་བར་ཁོ་བོ་ཁོ་ན་ལས་མེད་ཚུལ་སོགས་ཐུགས་ངལ་གྱི་རྣམ་པ་དཔག་མེད་མཛད། དེ་ལྟའི་སྐབས། ལྷ་ལྡན་དུ་གསུང་ཆོས་ཀྱི་སྙན་གསན་ཕུལ་བ་ཞལ་གྱིས་བཞེས་པ་རྣམས་ཀྱང་ཕལ་ཆེར་རྫོགས་པར་མཛད། སྡེ་པ་སྐུ་ཚར་ཡང་ཉིན་པར་གཞུང་ཞབས་ཀྱི་ཐུགས་བྲེལ་སྟབས་གནང་མ་ཐུབ་ཀྱང་།
ནུབ་མོ་ཟབ་ཆོས་ཀྱི་རིགས་ཀྱང་སྩལ། བོད་ཕྲུག་ཆོས་རྗེ་སོགས་འདུས་པ་ཉུང་ཤས་ལ་བི་མ་སྙིང་ཐིག་གི་དབང་ལུང་རྣམས་སྩལ་སྐབས། ནུབ་ཅིག་འོད་གསལ་གྱི་ངང་དུ་འཇའ་ཚོན་ཁ་དོག་ལྔ་ལྡན་ཞིག་ནམ་མཁའི་དབྱིངས་ནས་སྐུ་མདུན་བར་ཐལ་ལེར་ཟུག་ཅིང་། དེ་ལ་ཆེར་གྱིས་གཟིགས་པས་ཐུགས་བདེ་སྟོང་གི་ངང་དུ་ཆམ་གྱིས་སོང་བ་ཞིག་བྱུང་གསུངས། ལྷ་ལྡན་དུ་ཐུགས་རྗེ་ཆེན་པོ་རྒྱལ་པོ་ལུགས་ཀྱི་སྐུ་གསུམ་སྙིང་པོའི་དོན་ཁྲིད་གནང་སྐབས། ཁོ་བོའི་རྨི་ལམ་དུ་སྟག་རྩེ་རྒྱ་ར་ཡིན་སྙམ་པའི་ཁང་པ་དང་ལྷ་ཁང་ངེད་རང་གི་ཁྲི་སོགས་ཇི་ལྟ་བ་བཞིན་འདུག་པར་ངེད་རང་ཁང་པའི་ཕྱིར་འཁོད་ཀྱང་རྩིག་པ་སོགས་ལ་སྒྲིབ་གཡོགས་མེད་པར་ཟང་ཐལ་གྱིས་མཐོང་ཞིང་། ཁྲིའི་སྟེང་ན་ཡོད་སྙམ་པར་དེ་ལ་ཆེད་དུ་བལྟས་པས་ཐུགས་རྗེ་ཆེན་པོ་ཞལ་བཅུ་གཅིག་པའི་སྐུ་ཤིན་ཏུ་གསལ་བ་ཐོག་ཚད་མ་ཞིག་བཞུགས་པར་མཐོང་ཞིང་། དེ་ཁ་ལ་ནུབ་ཕྱོགས་ནས་འཇའ་ཁ་དོག་ལྔ་པ་ཞིག་ཐལ་གྱིས་བྱུང་སྟེ་ཁྲིའི་སྟེང་དུ་ཟུག་པ་དང་དྲན་མེད་དུ་སོང་བ་ལྟ་བུའི་ངང་དུ་ཅུང་ཟད་ལུས་པ་དང་གཉིད་སད་པ་ཞིག་བྱུང་གསུངས། ཞབས་ཕྱི་རྣམས་ཀྱིས་ཅི་ཡིན་ནམ་ཞུས་པས། ཁྲིད་བཤད་པ་འདིའི་བག་ཆགས་ཡིན་ནམ་གསུངས།
བློ་གསལ་རབ་རྒྱས་ཀྱིས་གསུང་ངག་མ་ཐོབ་པ་ལ་ཡི་མུག་སྐྱེས་ཚུལ་ཞུས་པའི་ལན་དུ། སྔོན་འཕགས་པ་རིན་པོ་ཆེའི་སྐབས་སུ་ལམ་འབྲས་མཛོ་འགྲོས་མར་གྲགས་པ་བྱུང་བའི་ལོ་རྒྱུས་ཀྱང་ཡོད་པས་དགའ་མོ་ཐོབ་འགྲོ་ཞེས་གསུངས་ནའང་། འདི་ལོ་ལན་ཅིག་གསུང་ལས། ད་རང་ལམ་འབྲས་ཤིག་མི་བྱེད་པ་འདྲ་གསུངས་པས་ཞབས་ཕྱི་རྣམས་ཀྱི་བློར་སྐུའི་ལྟེམ་བབས་སྐུ་འཁྲུགས་ལྟ་བུར་སོང་བ་དེ་ཁར་དགོངས་པ་ཡིན་ནམ་བསམ་པ་མ་གཏོགས་ཞབས་པད་མི་བརྟན་པའི་དོགས་པ་མ་ཤར། ད་ལོ་བསམ་ཡས་མདོ་སྡེ་མཆོད་པའི་སྐབས་ངེད་རང་ནས་ཞུ་ཡིག་ཕུལ་ཁོངས་སུ། རྭ་ཚར་ཐུན་མོང་མ་ཡིན་པའི་འཇིགས་བྱེད་བཅུ་གསུམ་མའི་སྒྲུབ་དཀྱིལ་ལ་དོགས་ཞུ་ཕུལ་བའི་བཀའ་ལན་དང་ཆབ་ཅིག འདི་ནས་གཡར་ཕུལ་འཇམ་དབྱངས་སངས་རྒྱས་རིན་ཆེན་གྱི་བཀའ་འབུམ་པོད་བཅས་སྩལ་བ་ནི་དུས་འདིར་བཀའ་ཤོག་ཕེབས་པའི་ཐ་མ་ཡིན་ནོ། ། འཕགས་སྡེར་བཞུགས་སྐབས་སྔ་དྲོ་ནུབ་ཕྱོགས་སུ་འཇའ་ཟུག་པ་དང་། སྤྱིར་འདི་ལོ་ཆར་དཀོན་ཀྱང་འཕགས་སྡེར་བཞུགས་རིང་ཆར་ཆེ་བ་དང་། ལྷག་པར་ཆིབས་བསྒྱུར་གནང་སྐབས་སྐྱི་ཆུ་གློ་བུར་དུ་རྒྱས་ཤིང་ཆུར་ཐོན་མ་ཁད་དྲག་ཆར་ཤིན་ཏུ་ཆེ་བ་སོགས་ཀྱི་འཚུབས་ལྷོང་དང་།
རྨོར་དགོན་དུ་ཆིབས་བསྒྱུར་གནང་རེས་ཀྱི་བྱེ་ལའི་རྩེ་ནས་དགོན་པར་མ་ཕེབས་པར་བྱ་རོག་གཉིས་ཟན་སློང་བའི་ཚུལ་གྱིས་འོངས་པའང་འདི་ལོ་མ་བྱུང་བས། བཀའ་ལས། ད་ལོ་རྨོར་བའི་ཕེབས་བསུའང་མ་བྱུང་གསུངས། ལྷ་ལྡན་དུ་བཞུགས་སྐབས་ཤིག་ཀྱང་འདི་ལོ་བྱ་རོག་འདི་འགྱང་དུ་སོང་བ་ཞིག་འདུག་ཅེས་གསུངས། རྨོར་དགོན་དུ་ཕེབས་འཕྲལ་ཙམ་ལ་སྦུས་རིའི་རི་རྒྱུད་ཐལ་མར་ངུར་བ་དང་མེ་འབར་གྱི་རྣམ་པ་ཡང་ཡང་བརྒྱུགས་ཤིང་། རྨོར་གྱི་རྒྱབ་རིར་འཇའ་བཏུད་མར་ཟུག་པ། བཀྲ་ཤིས་ཆོས་སྡེར་དཔལ་མགོན་ཞལ་གྱི་གཏོར་ཆེན་འགྱེལ་བ། མགོན་ཁང་གི་ཀ་བ་ཁྲག་འཛག་མའི་ཐད་ནས་ལྕམ་གཉིས་ཆག་པ། ཕྱི་རྟེན་གྱི་མགོན་ཁྱི་སྨྱོ་ཞིང་ཤི་བ། ཡར་ཀླུང་ཁུལ་དུ་སྲོད་ལ་ནམ་ལངས་པ་ལྟ་བུའི་སྣང་བ་ཤར་བ།
ཡུལ་ཁམས་བྱིངས་ལའང་ཐན་པ་ཆེ་ཞིང་ཟླ་འཛིན་ཉི་འཛིན་མང་བ། དཔལ་ས་སྐྱའི་ལམ་འབྲས་ལྷ་ཁང་ཐེག་ཆེན་ཕོ་བྲང་གི་ག་ཡ་དྷ་རའི་བུམ་ཆུའི་སྣོད་གས་ནས་ཆུ་ཟེགས་སྟོབས་ཆེ་ཞིང་ཁ་ཤིན་ཏུ་དམའ་བ་སོགས་མི་དགེ་བའི་མཚན་མ་མཐའ་དག་སྤུངས་པ་ལྟར་གྱུར་ཀྱང་། སྐུ་ཁམས་ནི་སྔར་ལས་ལྷག་པར་དྭངས་ཤིང་། ཞལ་མདངས་སོགས་ཀྱང་ཤིན་ཏུ་ལེགས་པ་བཅས་ལྟོས་བཅས་ཚང་མར་དོགས་གནད་ཙམ་ཡང་མ་ཤར། ཚེས་བདུན་ཙམ་ནས་སྔར་གྱི་སྨུག་པོའི་བསྙུན་གཞི་དེ་ཅུང་ཟད་འཕར་བའི་རྣམ་པ་བྱུང་ཡང་བསྙུང་གསོལ་མ་ཞུས་པར་གསང་བ་ཁོ་ན་མཛད་ཅིང་། རྒྱུན་དུའང་བསྙུན་གཞི་དེ་ལྟར་འབྱུང་བའང་རྒྱུ་རྐྱེན་ངེས་པ་ཅན་ལ་མི་ལྟོས་ཤིང་། དྭངས་བསྐྱེད་ཀྱང་འཕྲོད་གཞེས་སོགས་ལ་ཆེར་མི་ལྟོས་པ་སོགས་ཕལ་པའི་བློ་ཡུལ་ལས་འདས་པ་ཞིག་འོང་འདུག་པ་དེ་ཁ་ཡིན་ཁུལ་གྱི་རྨོར་ཨེམ་ཇི་ལྷུན་གྲུབ་དར་རྒྱས་ནས་གསོལ་སྨན་འབུལ་བ་སོགས་སྔར་རྒྱུན་བཞིན་བྱས་འདུག་ཀྱང་། དྭངས་བསྐྱེད་ཆེར་མ་བྱུང་བར། སྟག་རྩེ་ཨེམ་ཇི་འཕྲལ་འབོད་གནང་བའི་འཕྲོད་གཞེས་རྣམས་ཀྱང་འདོད་པ་བཞིན་དང་བཞེས་མཛད། ཆོས་སྡེ་སོགས་དགོན་པ་ཕན་ཚུན་རྣམས་སུ་ཞབས་བརྟན་སྐུ་རིམ་བསྒྲུབ་རྒྱུ་འཕྲལ་རྫོང་དང་།
རྨོར་རང་དུའང་སྒྲོལ་འདོན་དང་བསྐང་བ་འཛུགས་པ་སོགས་མཛད། ཚེས་བཅུའི་ཉིན་རྡོ་རྗེ་ཕྲེང་བའི་ལུགས་ཀྱི་ས་ཐིག་བསྐོར་བར་ཐུར་འཛུགས་ཀྱི་ཕྱོགས་འཚོལ་མཛད་དེ་འདི་ནས་བརྩིས་པའི་ཕྱོགས་ཀྱང་ལུགས་འདི་ལྟར་ཡིན་འདུག་ཅེས་བརྡ་སྤྲོད་དང་། རིག་འཛིན་སྐལ་བཟང་རྣམ་གྲོལ། ཞབས་འབྲིང་པ་དགེ་སློང་ངག་དབང་འཇམ་དབྱངས། བློ་གསལ་རབ་རྒྱས་བཅས་ལ་ཆོས་རྗེ་ས་པཎ་གྱིས་མཛད་པའི་ལམ་སྦས་བཤད་ཀྱི་ལུང་སྩལ་བ་གསུང་ཆོས་ཀྱི་ཐ་མ་ཡིན། ཚེས་བཅུ་གཅིག་བཅུ་གཉིས་སོགས་སུ་སྤྱན་ནམ་མཁའ་ལ་གཟིགས་ནས་གསུང་གླེང་ཅིའང་མི་མཛད་པར་ཡུན་རིང་བཞུགས་པ་ལན་མང་པོར་མཛད། ཚེས་བཅུ་བཞིའི་ནུབ་མོ་ནས་བསྙུན་གྱི་རྣམ་པ་ཅིའང་མེད་ཅིང་ཉིན་པར་མནལ་གྱི་རྣམ་པ་ཡོད་ཙམ་བྱུང་། ཚེས་བཅུ་དྲུག་ཉིན་གཟིམས་ཆུང་འདི་ཚད་པ་ཆེ་གཤིས་ནང་ཤར་མར་སྤོས་ཤིག་གསུངས་པ་བཞིན་སྐུ་ཆས་རྣམས་རགས་ཙམ་བསྡུས་ནས་དེར་བཞུགས་གདན་འཇགས། དེའི་ཉིན་ཞལ་མདངས་ཅུང་ངན་པར་ཞབས་འབྲིང་པ་སྦྱིན་པ་རྒྱ་མཚོས་ཕྱག་དབང་ཞུས་སྐབས་མཆི་མ་བཏོན་པར། ཞལ་འཛུམ་མདངས་དང་བཅས་མཆི་མ་འདོན་མི་དགོས།
དགའ་མོ་འོང་འགྲོ་ཞེས་སེམས་བསོ་མཛད། དེའི་མཇུག་ཙམ་དུ་ཕྱག་མཛོད་འཇམ་དཔལ་ནས་ཀྱང་དེ་རིང་སྐུ་ཁམས་ཅུང་ཟད་ཞན་པ་ལྟར་སྣང་བས་བདག་སོགས་མགོན་མེད་རྣམས་ལ་བརྩེ་བར་དགོངས་ཏེ་ཞབས་པད་བརྟན་པར་བཞུགས་དགོས་ཞེས་མཆི་མ་འདོན་ཞིང་ཞུས་པར། ཞལ་འཛུམ་དང་བཅས་ཏེ། དེ་འདྲའི་སྐྱག་རེ་ཆུང་བ་བྱེད་མི་དགོས། གྲུབ་ཐོབ་གོང་མའི་གསུང་ལས། ང་འཆི་བས་མི་འཇིགས་སྐྱེ་བས་འཇིགས། ། སྐྱེ་བ་ལས་ཀྱི་རྗེས་སུ་འབྲངས། ། ཞེས་གསུངས་པས། སྤྱིར་འཆི་བ་འདི་སྐྱེ་འཕགས་ཀུན་གྱི་ལམ་པོ་ཆེ་ཡིན་པས་འཇིགས་རྒྱུ་མེད། འཆི་བ་གཅིག་པོས་མི་ཆོག་སྐྱེ་བ་ལེན་དགོས།
དེ་ལ་རང་དབང་ཐོབ་པ་ཞིག་མེད་ན་འཇིགས་པ་ཡིན་མོད། འོན་ཀྱང་ཁོ་བོ་ཅག་ལྟ་བུ་དམ་པ་གོང་མ་ཁྱད་པར་ཅན་དེ་རྣམས་ཀྱི་རིགས་སུ་སྐྱེས། བླ་མ་མཚན་ཉིད་དང་ལྡན་པ་དུ་མས་རྗེས་སུ་བཟུང་། བསམ་པ་རྙེད་ནས་ད་བར་ཆོས་ཀྱི་བྱ་བ་མ་གཏོགས་མི་དགེ་བའི་ལས་ནི་མ་བགྱིས། མི་ལུས་མི་འཐོབ་པའི་དོན་མེད། སྐྱེ་བ་འདྲ་འོང་ཤས་ཆེ་བས་རྩད་ཆོད། དཔེ་ཆ་དབང་རྫས་རྣམས་མ་བོར་བར་གྱིས། བུ་ཆུང་དང་ཁྱེད་རང་གཉིས་གཅིག་ལ་གཅིག་དགོས་པ་འོང་བས་སྔར་ལུགས་བཞིན་དུ་མཐུན་པ་གྱིས་ཞེས་སོགས་བཀའ་སློབ་རྒྱས་པར་སྩལ། ལར་སྐུ་ཚ་ནམ་མཁའ་རིན་ཆེན་འདི་ལ་དུས་རྒྱུན་དུ་བུ་ཆུང་ཞེས་འབོད་པར་མཛད་ཅིང་། འདི་ངའི་ཡབ་རྒྱལ་པོ་དེའི་སྐྱེ་བ་འཁྲུལ་མེད་ཡིན།
ཆོས་སྒོར་ཞུགས་ན་བླ་མ་ང་རང་ལས་ཀྱང་ལྷག་པའི་ཞིག་འོང་ཚོད་དང་། ཡང་ན་ཁྱིམ་སོ་ཞིག་ཟིན་པ་ལེགས་འདྲའང་། སྡེ་པ་ནོར་འཛིན་དབང་པོས་ཐུགས་སྣང་ཅིའང་མི་སྣང་ཞེས་ཡང་ཡང་བཀའ་ཕེབས་པའང་མ་འོངས་པ་མཁྱེན་པའི་གསུང་ཁོ་ནར་ངེས། ཕྱག་མཛོད་གཟིམས་ཆུང་ཕྱིར་ཐོན་པ་དང་། བློ་གསལ་རབ་རྒྱས་ལ་མདངས་རྨི་ལམ་དུ་ཅུང་རི་བོ་ཆེ་བའི་གྲྭ་རིགས་དུ་མས་སྔ་ཕྱི་བར་གསུམ་གྱི་ལུགས་གཉིས་ཀྱི་གཏམ་དུ་མ་གླེང་བ་ཞིག་བྱུང་གསུངས་བར། དེ་ཅི་ལགས་ཞུས་པས། ཅི་ཡིན་མི་ཤེས་ཞེས་སྦ་བར་མཛད། དེ་ནས་བཏགས་གྲོལ་དང་མགུལ་གབ་རྣམས་ཕུད་ནས་དབུ་ཐོག་ཏུ་ཐོགས་གསུངས་པ་བཞིན་དབུ་ཐོག་ཏུ་བཏགས། ཐུགས་ཀའི་ཐད་དེར་ལྟོས་དང་ཞེས་གསུངས་པར་སྐུ་འཆིང་བཀྲོལ་ནས་བལྟས་པས་སྔར་དང་མི་འདྲ་བ་ནི་གང་ཡང་མི་འདུག རྗེས་སུ་བྱས་ཚེ་དབྱར་དུས་སུ་སོང་བ་དང་ཐུགས་དམ་ལ་བཞུགས་གཤིས་སྒུལ་སྐྱོད་མ་ཐུབ་དོགས་ན་བཟའ་སྲབ་པ་དང་སྐུ་འཆིང་འགྲོལ་ཆེད་དུ་སེམས་ཞེས་གླེང་།
དེ་ནས་ཉི་མ་ནུབ་པར་ཉེ་བ་ན་དགོང་ཐུན་གྱི་མཁའ་སྤྱོད་དབང་མོའི་ཐུགས་དམ་ནན་ཏན་སྩལ། བློ་གསལ་རབ་རྒྱས་ཀྱིས་ལྗགས་བཟླས་ཧ་ཅང་མང་ན་སྐུ་རླུང་སྐྱེ་ཤས་ཁ་ཞུས་པས། དེ་ཁ་བྱེད་གསུང་། དེ་ནས་བཞུགས་གདན་སྲབ་མོ་ཞིག་གི་སྟེང་དུ་ན་བཟའ་སྐུ་འགགས་སྐུ་གཡོགས་རྐྱང་པ་དང་བཅས། དགུང་ལོ་ང་བདུན་བཞེས་པ་ལྕགས་འབྲུག་ཟླ་བ་དྲུག་པའི་ཚེས་བཅུ་དྲུག་གི་སྲོད་འཁོར་སྔ་ཆ་ཙམ་ནས་ཞལ་ཤར་དུ་གཟིགས། སྐུ་དྲང་པོར་བསྲང་། ཞབས་སྐྱིལ་ཀྲུང་། ཕྱག་མཉམ་གཞག་གི་ངང་ནས། རྒྱལ་ཡུམ་རྡོ་རྗེ་བཙུན་མོའི་ཉེ་ལམ་ལ་བརྟེན་ནས་ཀུན་རྫོབ་གཟུགས་སྐུའི་བཀོད་པ་དོན་དམ་ཆོས་སྐུའི་དབྱིངས་སུ་སྙོམས་པར་ཞུགས་སོ། ། དེ་ནས་ཕྱག་མཛོད་འཇམ་དཔལ་གྱིས་སྔོན་ནས་ཞལ་བཞེས་བཟང་པོ་སྩལ་བའི་དོན་བཞིན་སྤྱིར་སངས་རྒྱས་ཀྱི་བསྟན་པ་དང་།
བྱེ་བྲག་རྗེ་བཙུན་ས་སྐྱ་པའི་བསྟན་པ་རིན་པོ་ཆེ། ཡང་སྒོས་ཚར་ཆེན་ཆོས་ཀྱི་རྒྱལ་པོའི་སྙན་བརྒྱུད་ཀྱི་བསྟན་པ་རིན་པོ་ཆེ་རྣམས་ཀྱི་ཆེད་དང་། བདག་ཅག་མགོན་མེད་ཉམ་ཐག་རྣམས་ཀྱི་དོན་དུ་ཡང་སྲིད་གསལ་དྭངས་མྱུར་དུ་འབྱོན་དགོས་ཞེས་སོགས་ཀྱི་གསོལ་འདེབས་དང་། རིག་འཛིན་སྐལ་བཟང་རྣམ་གྲོལ་ནས་ཀྱང་གོང་བཞིན་གསོལ་བ་བཏབ་པས་ཐུགས་དམ་དུ་བཞུགས་ཟིན་པ་ལས་སླར་ཡང་ཅེར་གྱིས་གཟིགས་པ་ནི་དེ་ལྟར་བགྱིའོ་ཞེས་ཞལ་གྱིས་བཞེས་པར་ངེས་སོ། ། འདིར་སྨྲས་པ། མི་མཇེད་འགྲོ་ལ་རྗེས་ཆགས་ཤཱཀྱའི་རྒྱལ། ། བསིལ་ལྡན་གདུལ་བྱའི་སྐྱབས་གཅིག་པད་དཀར་འཆང་། ། མཁས་གྲུབ་དུ་མར་རྣམ་རོལ་གནས་གསར་རྗེ། ། མགོན་ཁྱོད་སྙིང་ནས་དྲན་ནོ་བརྩེ་བས་དགོངས། ། རིགས་རུས་ཆོ་འབྲང་ལྡན་པ་མཚན་དཔེའི་སྐུ། །
ཞིང་དུལ་འཛུམ་མཛེས་དྲི་ཞིམ་ངུར་སྨྲིག་གཡོ། ། དེང་དུས་མངོན་སུམ་སྤྱོད་ཡུལ་མ་གྱུར་ན། ། ཀྱི་ཧུད་རྡོ་རྗེའི་སྐུ་དེ་གང་དུ་གཤེགས། ། ཤེས་བྱའི་གནས་ཀུན་འདོམས་པ་དཔལ་གྱི་མགུར། ། འཇམ་ཞིང་སྙན་པའི་དབྱངས་ཀྱིས་བླང་དོར་སྟོན། ། དེང་དུས་ཆ་ཙམ་ཐོས་པར་མ་གྱུར་ན། ། ཀྱི་ཧུད་ཐར་འདོད་ལམ་མཁན་སུ་ཡིས་བྱེད། ། མཁའ་ཁྱབ་རྒྱལ་བ་ཀུན་དང་རོ་གཅིག་ཐུགས། ། ལྔ་བདོའི་འགྲོ་ལ་ཐུགས་རྗེའི་གཏེར་འཆང་བ། ། དེང་དུས་གཞན་དུ་གཡེལ་བའི་ཚུལ་སྟོན་ན། །
ཀྱི་ཧུད་གདུལ་བྱའི་ཁྲེལ་བར་མ་གྱུར་གྲང་། ། སྐྱེ་རྒུའི་ཕན་བདེའི་རྒྱལ་བསྟན་དར་བའི་གཞི། ། ཐུབ་པའི་རྒྱལ་ཚབ་བསྟན་འཛིན་ལ་རགས་ན། ། གངས་ཁྲོད་མཁས་གྲུབ་དུ་མ་གཞན་དུ་གཤེགས། ། ཡང་དག་བསྟན་པའི་རྒྱུན་འདི་ཅི་འདྲར་འགྱུར། ། ཁྱད་པར་རྡོ་རྗེ་འཆང་དངོས་ས་སྐྱ་པའི། ། ཡང་ཟབ་བསྟན་པའི་ཉིང་ཁུ་ཁའུ་པའི། ། སློབ་བཤད་ཆོས་ཀྱི་འབྱུང་གནས་གཞན་དུ་གཤེགས། ། བདག་སོགས་རྗེས་འཇུག་སྐལ་བཟང་ཟད་འདིར་སྐྱོ། ། མགོན་ཁྱོད་གང་འདུལ་འགྲོ་བའི་དོན་མཛད་ཕྱིར། །
རིས་མེད་དམ་པའི་ཞལ་གྱི་བཅུད་གསོལ་ཞིང་། ། སྐུ་གསུང་ཐུགས་རྟེན་སྨིན་གྲོལ་ཉེར་མཁོའི་ཆས། ། ད་ལྟ་གྲངས་མེད་སོ་སོར་སྐྱོ་བ་འཕེལ། ། མངའ་རིས་དབུས་གཙང་ཁམས་སོགས་གྲངས་མེད་འགྲོར། ། འཛུམ་ཞལ་སྙན་གསུང་བརྩེ་བའི་ཐུགས་འཆང་བ། ། ད་ནི་ཡོངས་རྫོགས་དོར་ནས་གཞན་དུ་གཤེགས། ། དག་པའི་ཞིང་ན་འགྲོ་དོན་འཕེལ་གྱུར་ཏེ། ། སྔོན་ཚེ་འཁྲུལ་ཟད་གྲགས་པ་རྒྱལ་མཚན་ལ། ། བདེ་བ་ཅན་དུ་སྤྱན་འདྲེན་བཀོད་པའི་ཚེ། ། མ་དག་ཞིང་ལ་རྗེས་བརྩེའི་གསུང་བྱོན་ཡང་། །
མགོན་ཁྱོད་ཐུགས་ཀྱི་འཛིན་གཏོང་འགྱུར་རམ་ཅི། ། འོན་ཀྱང་འདི་ལྟའི་གནས་སྐབས་མི་ཟད་པ། ། རྣམ་འདྲེན་དམ་པའི་སྐྱོན་དུ་མི་འཚལ་གྱི། ། ཐོག་མེད་འཁོར་བར་ལས་ཉོན་ཁུར་ལྡན་པ། ། སྐལ་དམན་བདག་སོགས་རྣམས་ཀྱི་སྐྱོན་དུ་མཆིས། ། གང་གི་བརྩེ་ཆེན་གསུང་ལས་འདི་སྐད་དུ། ། འཁོར་འདས་ཆོས་ཀུན་སེམས་ཀྱི་ཆོ་འཕྲུལ་ཏེ། ། ཟུང་འཇུག་བརྗོད་བྲལ་དོན་གྱི་བླ་མ་ཞེས། ། ལེགས་པར་གདམས་འདི་ཁོ་ན་ངལ་བསོར་ཐོབ། ། དེས་ན་དེང་ནས་བྱང་ཆུབ་མ་ཐོབ་བར། །
དུས་གསུམ་དགེ་ཚོགས་མཆོད་སྤྲིན་རྒྱ་མཚོར་འབུལ། ། ནམ་ཡང་འདུ་འབྲལ་མེད་པར་རྗེས་བཟུང་ནས། ། གདོད་མའི་མགོན་པོའི་འཛུམ་ཞལ་མྱུར་མཐོང་ཤོག ། དེ་ནུབ་ཟླ་ཁྱིམ་དང་འབྲེལ་བའི་འཇའ་སྤྲིན་ཕྲ་མོ་མང་པོས་ཁེངས་ཤིང་། དེ་ནས་བཟུང་ཉིན་ཀུན་ནམ་མཁའ་གཡའ་དག་པ་དང་། མཚན་ཀུན་ཆར་རྒྱུན་ཆེན་པོས་ས་གཞི་བརླན་པར་བྱས་སོ། ། དེ་ནས་ཞབས་ཕྱི་རྣམས་ནས་སྐུ་གདུང་རིན་པོ་ཆེ་བཞུགས་པའི་གནས་དང་ཉེ་སྐོར་ཀུན་ཏུ་ངུ་ཆོམ་སོགས་ཀྱི་སྒྲ་མེད་པ་དང་། སྐུ་མདུན་དུ་མཆོད་ཚོགས་རྒྱས་པར་བསྟར་བའི་བཀོད་པ་བགྱིས་ཏེ། དེ་འཕྲལ་རྒྱལ་ཚབ་རིན་པོ་ཆེར་ཐུགས་དམ་གསལ་འདེབས་ཞུ་རྟེན། ཇོ་ཤཱཀྱ་རྣམ་པ་གཉིས་ལ་བརྒྱ་མཆོད་སྙན་ཤལ།
དགོན་ཕན་ཚུན་གྱི་ཞབས་བརྟན་བསྒྲུབ་རྒྱུ་ཀུན་རིག་སོགས་སུ་བསྒྱུར་བ། བཀྲ་ཤིས་ཆོས་སྡེ་ནས་མཆོད་འབུལ་བ་འབོད་པ་སོགས་བགྱིས་ཏེ། ཐུགས་དམ་མ་གྲོལ་བར་སྐུ་གདུང་རིན་པོ་ཆེའི་སྐུ་མདུན་དུ་རིག་འཛིན་སྐལ་བཟང་རྣམ་གྲོལ་ནས་ལམ་ཟབ་མོ་བླ་མའི་རྣལ་འབྱོར་དང་འབྲེལ་བའི་མཆོད་འབུལ་ལ་བརྩོན་པར་མཛད། དེའི་ཚེ་ཞལ་དཀྱིལ་སྔར་ལས་ལྷག་པར་དྭངས་ཤིང་། དཀར་མདངས་ཆེ་བ། སྤྱན་ཟིམ་བུར་བཞུགས་པ་ལྟ་བུ། ཞལ་གྱི་མཆུ་སྒྲོས་སོགས་ཅུང་ཟད་ཙམ་ཡང་མ་ཉམས་པར་བཞུགས་པ་ལས། ཚེས་བཅུ་དགུའི་ཐོ་རེངས་འུར་སྒྲ་ཤིན་ཏུ་ཆེ་བ་དང་བཅས་དྲི་བསུང་ཕུན་སུམ་ཚོགས་པས་གཟིམས་ཁང་གི་ནང་གང་བ་སོགས་ཡ་མཚན་གྱི་ལྟས་དུ་མ་དང་ཆབ་ཅིག་སྐུ་གདུང་རིན་པོ་ཆེ་ནས་བྱང་སེམས་དཀར་དམར་འདྲེས་པ་ཤངས་བུག་གཡོན་ནས་མཐོ་གང་ཙམ་བབས་ཤིང་དབུ་ཅུང་ཟད་དུད་ཉམས་དང་བཅས་ཐུགས་དམ་གྲོལ་བ་ན། སྐུ་གདུང་རིན་པོ་ཆེ་ལ་ག་བུར་སོགས་དྲི་བཟང་གི་ཆུས་སྐུ་ཁྲུས་གསོལ་ཞིང་། དྲི་བཟང་པོས་སྦགས་པའི་ལྷ་རྫས་ཀྱི་ན་བཟས་མངོན་པར་བཀླུབས་ཏེ།
གནམ་ས་བར་གསུམ་གྱི་རྒྱན་ཕུན་སུམ་ཚོགས་ཤིང་། མཆོད་ཚོགས་རྒྱ་མཚོའི་དབུས་སུ་ལོངས་སྤྱོད་རྫོགས་སྐུའི་ཆ་བྱད་ཀྱིས་བཞུགས་སུ་གསོལ། དེ་ཉིན་ཆོས་སྡེའི་གྲྭ་པ་རྣམས་ཀྱང་སླེབས་འཕྲལ་ནས་བཟུང་རིམ་བཞིན་རྣམ་འདྲེན་དམ་པ་དེ་ཉིད་དགྱེས་མཛད་རྡོ་རྗེའི་དཀྱིལ་འཁོར་གྱི་གཙོ་བོར་བཞེངས་པ་ལ་མཆོད་པའི་ཕྱིར་སྟ་གོན་དངོས་གཞི་བདག་འཇུག་ལེན་པ་བཅས་བསྒྲུབས། འདུ་ཁང་དུ་རྨོར་པ་དང་འཕགས་སྡེ་ཚོགས་ཡོངས་བཅས་ཀྱིས་ཀུན་རིག་སྒྲུབ་མཆོད་དང་། བླ་མ་མཆོད་པ་སོགས་བགྱིས། ཕྱོགས་འདུས་དང་གཉུག་མར་གནས་པའི་ཚོགས་ལ་གདུང་མཇལ་ཀྱང་བཏང་། ཚེས་ཉེར་གཉིས་མཁའ་འགྲོ་འདུ་བའི་དུས་ཁྱད་པར་ཅན་ལ་ཙནྡན་དང་ཨ་ཀ་རུ་སོགས་དྲི་བཟང་གི་ལྗོན་ཤིང་ཕུང་པོར་སྤུངས་པའི་དབུས་སུ་བླ་མ་ཀྱེ་རྡོ་རྗེ་ལྷ་དགུའི་དཀྱིལ་འཁོར་དུ་གསལ་བཏབ་སྟེ་མཆོད་ཚོགས་རྒྱ་མཚོར་བཅས་པའི་དབུས་སུ་ཞུགས་ལ་ཞེན་པ་ན། ཐོག་མར་སྐུ་གདུང་རིན་པོ་ཆེ་གདན་འདྲེན་པའི་སྐབས་ཆར་ཟིམ་བུ་ས་སྦངས་པ་ཙམ་མེ་ཏོག་གི་ཚུལ་དུ་བབས་ཤིང་། ཆོ་ག་ཚུགས་པ་དང་ཞུགས་ཕུལ་བའི་ཚེ་སྤྲིན་རྣམས་དྭངས་པའི་ནམ་མཁའ་གཡའ་དང་བྲལ་བའི་ངོས་སུ་འཇའ་ཚོན་ཁ་དོག་སྣ་ལྔའི་གུར་དང་། རྩིབས་ཀྱི་རྣམ་པ་དང་།
གཡུང་དྲུང་དང་། དགའ་འཁྱིལ། ཆོས་འབྱུང་སོགས་དང་། མཆོད་པའི་རྣམ་པ་ལྟ་བུ་བསམ་གྱིས་མི་ཁྱབ་པ་ཆོ་ག་མ་རྫོགས་བར་དུ་རྒྱུན་མི་ཆད་པར་བྱུང་ཞིང་། ཆོ་ག་རྫོགས་པའི་ཤིས་བརྗོད་ཀྱི་ཚེ་ཆར་ཟིམ་བུ་སྔར་ལྟར་བབས་སོ། ། ཉེར་ལྔའི་ཉིན་གདུང་ཁང་ཞལ་ཕྱེ་བ་ན། གདུང་རུས་ལ་བྃ་ཡིག་མང་པོ་དང་། ཧཱུྃ་ཡིག་དང་། དགའ་འཁྱིལ་སོགས་ཤིན་ཏུ་གསལ་བར་བྱོན་ཤིང་བུ་སློབ་རྣམས་ལ་དད་རྟེན་དུ་བསྐུར་བ་འགའ་ཞིག་ལ་ལྷ་སྐུའང་ཅི་རིགས་བྱོན་ཞེས་གླེང་ཞིང་། བློ་གསལ་རབ་རྒྱས་ལ་རྡོ་རྗེ་འཆང་དེ་ཉིད་ཞལ་བཞུགས་སྐབས་སྩལ་བའི་ཚེམས་ཤིག་ཡོད་པར་དེ་སྔ་རིང་བསྲེལ་ཕྲ་མོ་ལས་མེད་ཀྱང་ཞིང་ཁམས་བརྗེས་ནས་རིང་བསྲེལ་མང་པོ་དང་།
བྃ་ཡིག་ལི་ཁྲིའི་མདངས་ལྡན་ཞིག་ཀྱང་བྱོན་ཞེས་གླེང་། གདུང་སོལ་དང་སྤུར་ཐལ་རྣམས་ལ་སཱཙྪ་བཏབ་སྟེ་བཞུགས་གནས་ཁང་བུ་བརྩེགས་པའི་མཆོད་རྟེན་རིང་བསྲེལ་གྱི་སྙིང་པོ་ཅན་མཚན་ཉིད་དང་ལྡན་པ་ཞིག་སྨོན་དགའ་རིན་ཆེན་བསམ་གཏན་གླིང་དུ་བཞེངས་ཤིང་། རབ་ཏུ་གནས་པའང་གྲུབ་པར་བགྱིས་སོ། ། དེ་དག་གི་དོན་བསྡུ་ན། ཞིང་འདིར་བསྟན་འགྲོའི་དོན་མང་ལྷུན་གྲུབ་ནས། ། རྟག་མཐའ་སེལ་ཞིང་གཞན་དོན་དགོངས་པའི་ཚེ། ། ངོ་མཚར་བཅས་གཤེགས་མཆོག་སྤྲུལ་ཞལ་བཞེས་མཛད། ། གནས་གསར་འཇམ་མགོན་བླ་མའི་གཤེགས་ཚུལ་ཡིན། ། ཞེས་སོ། ། གཉིས་པ་ནི།
བཤད་མ་ཐག་པ་དེ་རྣམས་དང་། གཞན་ཡང་འདི་ལོ་ངེད་རང་ནས་རྣམ་འདྲེན་དམ་པ་དེ་ཉིད་ཀྱི་སྐུ་དྲིན་གསོབ་པའི་ཆེད་དང་། འདི་ཁའི་སྡེ་བསྟན་པ་གདུང་བརྒྱུད་བཅས་ཀྱི་རིམ་གྲོར་དམིགས། སྣྲོན་ཟླའི་ཟླ་མཇུག་ཙམ་ནས་བཟུང་རྭ་ཚར་ཐུན་མོང་མ་ཡིན་པའི་ལུགས་ལྟར་དཔལ་རྡོ་རྗེ་འཇིགས་བྱེད་བཅུ་གསུམ་མའི་དཀྱིལ་འཁོར་སྒྲུབ་མཆོད་བརྒྱ་ཚར་གྲངས་གསོག་སྟེ་ཆུ་སྟོད་ཟླ་མཇུག་བར་ལ་ཅི་འགྲུབ་བགྱིད་སྐབས་ཡིན་པས། དེ་དང་དུས་མཚུངས་ཞིང་ཁམས་བརྗེས་འདུག་པས་ན་དགོངས་རྫོགས་ཀྱི་རྣམ་པ་འདྲ་མོ་བྱུང་འདུག་ཅིང་། དེ་ནས་མ་འགྱངས་པར་གྲོ་བཞིན་ཕུར་སྒྲུབ་ཀྱི་སྐབས་འདི་ཁའི་ཤར་ཕྱོགས་བྲག་ཆུང་གི་རིའི་བྱེ་མ་ལ་བཟང་ངན་བརྟག་དཔྱད་བྱེད་སྲོལ་ཡོད་པ་ལྟར། སྔོན་དུ་ཆུ་སྤྲེལ་གྲོ་བཞིན་ཚེས་གསུམ་གྱི་ཐོ་རངས་དེ་ཐད་ནས་རི་བྲག་དུམ་ཙམ་ཞིག་པས་རྐྱེན་བྱས། ཆུ་བྱ་ས་གའི་བར་རི་བཀྲ་ངན་པ་ཁོ་ནར་ཡོད་ཅིང་། ཁྱད་པར་རྨོར་དགོན་ནས་མཆོད་དཔོན་འཇམ་དབྱངས་མཆོག་གྲུབ་འདི་ཁར་ཆེད་རྫོང་བྱས་པ་བཞིན་ལོ་དེའི་གྲོ་བཞིན་ཚེས་བཅུ་སྐོར་ལ་འབྱོར་ཉིན་རྒན་རབས་ཀྱིས་དྲན་མ་མྱོང་བའི་རི་ལྟས་ཤིན་ཏུ་ངན་པ་ཞིག་འདུག་པས་སེམས་བློང་བློང་པོའི་མུ་ནས་ཕུར་སྒྲུབ་གྲོལ་བསྟུན་བེག་ཙེའི་ཆོས་སྐོར་སྒྲིག་སྐབས་སུ་ད་ལྟའི་གནས་ཚུལ་ངན་པ་ཐོས་པས་འདི་ཡིན་མེད་པའི་གཟི་ཐོམ་མེ་བ་ཞིག་བྱུང་ཞིང་། དེའི་སང་སྔ་བར་འཇམ་དབྱངས་མཆོག་གྲུབ་དང་ངོས་ཕྲད་བགྱིས་སྐབས་ཕྱག་མཛོད་འཇམ་དཔལ་གྱི་ཡི་གེ་དང་བཅས་སྐུ་གསུང་ཐུགས་རྟེན།
ན་བཟའ་ཉེར་སྤྱད། ཟང་ཟིང་དངོས་པོ་རྒྱ་སྤོམ་མཐོ་བར་བསྟར་ཞིང་། ཐུགས་དམ་གསལ་འདེབས་དང་། ཡང་སྲིད་རིན་པོ་ཆེ་མྱུར་ཕེབས་ཀྱི་གསོལ་འདེབས། གཞན་ཡང་གང་སྤྱིའི་བསླབ་བྱ་དགོས་ཚུལ་འདུག་པ་བཞིན་རང་ངོས་ནས་གང་ཤེས་འཇམ་དབྱངས་མཆོག་གྲུབ་ལ་གླེང་ཞིང་ལན་འདེབས་ཀྱི་ཁོངས་སུའང་འཐུས་པ་དང་ཆབ་ཅིག་དགོངས་རྫོགས་ཞལ་འདེབས་ཀྱི་རིམ་པ་བསྐུར་ཞིང་། དེ་འཕྲལ་ངེད་རང་ནས་དགུང་ཞག་སྒྲུབ་མཆོད་ཚུལ་དུ་མཁའ་སྤྱོད་མའི་དཀྱིལ་ཆོག་ཆག་མེད་དང་། ངོ་མཚར་རྟེན་བཞིས་ཐོག་དྲངས་གཙུག་ལག་ཁང་རྣམས་སུ་འདི་ཁ་དང་རྗེ་དེ་ཉིད་ཀྱི་ཞབས་ཕྱི་རྣམས་ནས་བསྐུར་བའི་སྣ་ལྔའི་བརྒྱ་མཆོད། འདུས་སྡེར་མང་ཇ། ཚེས་བཅུ་དྲུག་ཚེས་མཆོད་ཉིན་ཆོས་སྡེ་ལྷོ་ནས་ཀུན་རིག་སྒྲུབ་མཆོད་དང་། བྱང་ནས་མཁའ་སྤྱོད་མའི་སྒྲུབ་མཆོད།
འདར་གྲོང་དུ་དུས་རིམ་པ་རྣམས་འདི་ལོ་སྔ་བར་བོས་ཏེ་ཀྱེ་རྡོར་སྒྲུབ་མཆོད་ཞག་བདུན་བཅས་འཕྲལ་སྒྲུབ་བགྱིས་ཤིང་། གཞན་ཡང་དབུས་ཕྱོགས་སུ་ཞབས་ཕྱི་རྣམས་ནས་དགོངས་རྫོགས་ཀྱི་རིམ་པ་ཇི་ལྟར་བགྱིས་པ་རྣམས་བསྡོམས་སུ་བཀོད་པ་ལ། པཎ་ཆེན་ཐམས་ཅད་མཁྱེན་གཟིགས་ཆེན་པོ། ངེད་རང་དང་འདི་ཁའི་རྗེ་བཙུན་མ་རྣམས། རྒྱལ་ཚབ་རིན་པོ་ཆེ། རྡོ་རྗེ་བྲག་དང་སྨིན་གྲོལ་གླིང་། ཀརྨ་པ་ཡབ་སྲས་སོགས་བླ་ཆེན་དང་སྤྲུལ་སྐུའི་རིགས་དུ་མ། ཆོས་སྡེ་ཁག་གི་བླ་མ་སློབ་དཔོན་མང་པོ། སྐྱབས་མགོན་དམ་པ་དེ་ཉིད་ནས་ཆོས་འབྲེལ་ཙམ་གསན་པས་མཐའ་བརྟེན་པའི་བླ་མ་ཞལ་བཞུགས་སོ་ཅོག་དང་། ཞལ་སློབ་བགྲེས་སོང་མང་པོ།
རི་ཁྲོད་ཀྱི་སྒོམ་ཆེན་པ་སོགས་ལ་ཐུགས་དམ་གསལ་འདེབས་རྟེན་ཕུལ་བ་དང་། མང་སྐོལ་རྗེས་འབྲང་གི་བསྔོ་རྟེན་བཅས་པར་ལི་སྐུ་དང་གསེར་སྐུ། སྣ་ཚོགས་ངོ་བཅུ་བདུན། སྐུ་ཐང་ལེགས་ངེས་ལྔ། དྲིལ་བུ་ཐེག་ཆེན་དང་སྡེར་དྲིལ་བསྡོམས་བཅུ་དྲུག བཀའ་གདམས་གདུང་རྟེན་བཅུ་གཉིས། ཕྱག་ཏིང་གྲས་ཏིང་ཤག་སྤུས་ལེགས་གསུམ། གསེར་སྲང་ལྔ་བཅས་དང་། དེ་ཕྱིན་དངུལ་ཐོག་ཏུ་བསྡོམས་པ་དངུལ་སྲང་སྟོང་དང་ལྔ་བརྒྱ། སྲང་གསུམ།
ཞོ་གང་། སྐར་ལྔ། གོང་ས་རྡོ་རྗེ་འཆང་སྐལ་བཟང་རྒྱ་མཚོའི་མཆོད་སྡོང་ས་གསུམ་རྒྱན་གཅིག་དང་། ལྷ་ས། བསམ་ཡས། ཁྲ་འབྲུག ས་སྐྱ་སོགས་སུ་མཆོད་འབུལ་སྙན་ཤལ་སོང་བ་བསྡོམས་དངུལ་སྲང་ལྔ་བརྒྱ་དང་བརྒྱད་ཅུ། ཞོ་བརྒྱད། བཀྲ་ཤིས་ཆོས་སྡེ། འཕགས་སྡེ།
ཤེའུ་གྲོང་། རྨོར་དགོན་སོགས་སུ་དགུང་ཞག་ཞེ་དགུའི་བར་མང་ཇ་གཉིས་རེ་དང་། སྐུ་ཚིགས་སོ་སོར་ཀྱེ་རྡོར་སོགས་ཆོ་ག་རིགས་མི་འདྲ་བ་དུ་མ་དང་། སྐུ་ཚིགས་བདུན་པའི་ཐོག་ཏུ་སྒྲུབ་མཆོད་ཞག་བདུན་རེ། རབ་བྱུང་གྲྭ་ཚང་ནས་སྐུ་ཚིགས་བདུན་ལ་སྨན་བླ་ཚར་རེ། གྲོང་མོ་ཆེ། གོང་དཀར་ཆོས་སྡེ། རྭ་བ་སྨད། འཕྲེང་འོག་གཞི་པ། དྭགས་པོ་གྲྭ་ཚང་།
གདུང་ཕུད་ཆོས་འཁོར། ཚོང་འདུས་ཚོགས་པ་སོགས་ཀྱིས་དཀྱིལ་འཁོར་སྒྲུབ་མཆོད་མང་པོ། དབུས་གཙང་གི་ས་དགོན་གཙོར་གྱུར་གྱི་དགོན་ཁག་ཤིན་ཏུ་མང་བར་མང་སྐོལ་ཉིན་འཁྱོངས་ནས་སྦྱོར་སྦྲེལ་བར་ཅི་རིགས། ཡར་འཕྱོང་ཁུལ་གྱི་དགོན་སྡེ་ཆེ་ཕྲ་ཕལ་ཆེ་བར་མང་སྐོལ་སྦྱོར་སྦྲེལ་ཚར་གཉིས། ཡར་ཀླུང་ཁུལ་གྱི་ཆོས་སྡེ་ཆེ་ཕྲ་ཕལ་མོ་ཆེར་སེར་ཚོགས་གནད་འགྲོའི་ཁྱད་ཆོས་སྡེ་སོ་སོར་བཏེག་པའི་མང་ཇ་ལྔ་དང་བཞེས་ཐུག་རེ། གསོལ་བ་ཡོན་སྤྱི་འབུལ་སོགས་གཟབས་རྒྱས། ལྷ་ལྡན་སྨོན་ལམ་ཆེན་མོ་དང་དཔལ་གསང་ཕུ་ནེའུ་ཐོག་ཏུ་མང་སྐོལ་སྣེ་གཞག་བཅས་སྒྲུབ་པའི་དགོས་ཆ་སྡོམ་དངུལ་སྲང་སྟོང་དང་བརྒྱད་བརྒྱ་བདུན། ཞོ་དགུ། སྐར་ཕྱེད་བརྒྱད་བཅས་བསྒྲུབས། དེ་ནས་བཀྲ་ཤིས་ཆོས་སྡེར་བོད་འབྲུག་ཆོས་རྗེས་གདུང་རུས་ཀྱི་ཆོ་ག་སྔོན་དུ་འགྲོ་བ་ཅན་གྱི་གདུང་ཚྭ་དྲི་མེད་ཀྱི་སྙིང་པོ་ཅན་དང་།
གཞན་ཡང་སངས་རྒྱས་བྱང་སེམས་རྩ་བ་གསུམ་གྱི་སྣང་བརྙན་ཕོན་ཆེ་སྤར་དུ་བཏབ། གྲོ་བཞིན་ཟླ་ནང་དེར་འདི་ནས་དབུས་སུ་དགོངས་རྫོགས་ཞལ་འདེབས་འབུལ་བ་དང་མང་སྐོལ་དོ་དམ་པར་བསོད་ནམས་དོན་ཆེན་ཆེད་མངགས་པ་འཁོར་གདོང་དུ། གདུང་རུས་ཐུམ་པོ་གཅིག་འདི་ཁར་ཕེབས་པ་བཞིན་ངེད་རང་ནས་སཱཙྪ་དྲི་མེད་ཀྱི་སྙིང་པོ་ཅན་སྟོང་དང་། ཆོས་གྲྭ་བྱང་བསྙེན་སོང་ཁ་ཤས་ནས་རྩ་གསུམ་གྱི་སྣང་བརྙན་རིགས་མི་འདྲ་བ་ལྔ་བཅུ་བརྒལ་བའི་གདུང་ཚྭ་ཁྲི་ཕྲག་ལྷག་པ་ངེད་རང་ནས་རབ་གནས་བགྱིས་ཏེ་བཀྲ་ཤིས་ཆོས་སྡེར་ཆེད་རྫོང་དང་། གསེར་དངུལ་སྤེལ་མའི་གདུང་ཁང་བྱང་ཆུབ་ཆེན་པོའི་མཆོད་རྟེན་རྒྱབ་མཐོ་བཅུ་དྲུག་པ་ཕྲ་ཕུལ་གྱིས་ཕྱུག་པ་དང་། གསེར་ཟངས་ལས་གྲུབ་པའི་རྗེ་དེ་ཉིད་ཀྱི་འདྲ་སྐུ་སྐུ་ཚད་མ་གཉིས་རྒྱལ་ཚབ་རིན་པོ་ཆེར་གསོལ་བཏབ་བཞིན་ལྷ་ལྡན་འདོད་དཔལ་དུ་ཟླ་བ་བདུན་པའི་ཚེས་ཉེར་ལྔ་ནས་བཟོ་གྲྭ་ཚུགས་པའི་འདོད་དཔལ་སྐུ་ཚབ་བློ་བཟང་དཔལ་འབར་གྱིས་འཛུགས་སྟོན་དང་། ཀརྨ་ཤག གེ་ར་ཡབ་ཡུམ་སྲས་བཅས་ནས་སྒང་སྟོན། ཆོས་སྡེ་བླ་བྲང་ནས་གྲོལ་སྟོན་སོགས་ཤིན་ཏུ་རྒྱས་པར་བསྒྲུབས་པའི་ཟླ་བ་བཅུ་གཉིས་པའི་ཚེས་དགུ་ལ་ཆོས་སྡེར་གདན་དྲངས་ཤིང་། མགོན་ཁང་སྟེང་དུ་ཐོག་འཕར་དང་སྒོ་འཕྱོར་གསར་རྒྱག་གི་ཨར་པོ་སོགས་དང་ཚོན་རྩི་ཨར་ཞལ་རྣམས་ལེགས་པར་བསྒྲུབས་ཏེ།
དེར་སྐུ་རྟེན་འདྲ་སྐུ་རིན་པོ་ཆེ་གསེར་ཟངས་ལས་གྲུབ་པ་ཁྲི་རྒྱབ་ན་བཟའ་ཉེར་སྤྱད་དང་བཅས་པ་དང་། མཁན་ཆེན་གཞོན་ནུ་བློ་གྲོས། རྨོར་ཆེན་ཆོས་ཀྱི་རྒྱལ་པོ། སྐྱབས་མགོན་དམ་པ་དེ་ཉིད་བཅས་ཀྱིས་དགོངས་རྫོགས་སུ་སྲུང་འཁོར་བྲག་རྫོང་མའི་བླ་བརྒྱུད་ཆོས་སྡེ་རང་གི་ཚོགས་འདོན་དཀྱུས་བཞིན་ལ། མདོ་ཁམས་བླ་ཆེན་སངས་རྒྱས་རྒྱ་མཚོར་རྨོར་ཆེན་རྡོ་རྗེ་འཆང་ལས་གསན་བཞེས་མ་ཐུབ་པའི་ནག་པོ་ཆེན་པོའི་ཆོས་སྐོར་མཐའ་ཀླས་པ་གསན་གཤིས་ཞལ་སྐོང་གི་ཚུལ་དུ་བཞུགས་པའི་བརྒྱུད་པ་སུམ་ཅུ་སོ་ལྔའི་སྐུ་བརྙན་ལ་རྡོ་རྗེ་འཆང་མི་ཚད་ཙམ་དང་། གཞན་རྣམས་བྱིས་པ་ལོ་བརྒྱད་ལས་ཅུང་ཆུང་ཙམ་སྨན་འདམ་ལས་གྲུབ་པ། འཇིམ་པ་དང་བཟོ། ལག་ཆ་བྱིན་རླབས་སོགས་ཀྱང་རུ་ང་བར་བགྱིས་ཤིང་། སྐུ་ཤ་ན་བཟའ་ཀུན་ལ་གྲང་གསེར་གྱི་བྱིབས་བྱུགས་ཀྱིས་གསེར་ཟངས་འདྲ་ཅོག་དང་། གསུང་རྟེན་བསྟན་འགྱུར་རིན་པོ་ཆེ་སྡེ་དགེའི་སྤར་མ་ཤིན་ཏུ་སྤུས་གཙང་བ་བཟང་གོས་ཀྱི་གདོང་དར།
ཀུན་དགའ་རྭ་བ་དང་བཅས་པ། ཐུགས་རྟེན་ལའང་ས་ཆོག་ནས་བཟུང་སྟེ་བུམ་གཏེར། བང་མཛོད་བཅའ་བ། དྲི་མེད་རྣམ་པ་གཉིས་ཀྱི་ཆོ་ག་དང་སྲོག་ཤིང་འཛུགས་ཆོག སཱཙྪ་སྒྲུབ་ཆོག་སོགས་ནས་རབ་ཏུ་གནས་པའི་བར་རྣམས་བོད་འབྲུག་ཆོས་རྗེ་དང་རིག་འཛིན་སྐལ་བཟང་རྣམ་གྲོལ་སོགས་དྲི་མེད་ཀྱི་དབང་ལུང་ཐོབ་ཅིང་། གཞི་ཚུལ་ཁྲིམས་ལ་གནས་པ་དུ་མས་ལེགས་པར་བསྒྲུབས་ཤིང་། དེ་དག་གི་ནང་བཞུགས་ལ་རྗེ་ཉིད་ཀྱི་གདུང་ཚྭ་དྲི་མེད་ཀྱི་སྙིང་པོ་ཅན་སྟོང་ཚོ་བརྒལ་བ། བྲེ་ནང་དུ་ཐུགས་དམ་གྱི་སྙིང་པོ་ནཱ་རོ་མཁའ་སྤྱོད་ཀྱི་སྣང་བརྙན་ལི་སེར་ལས་གྲུབ་པ་ཁྱད་འཕགས། བདུད་རྩི་རིལ་བུ་ལས་གྲུབ་པའི་དགྱེས་པ་རྡོ་རྗེའི་སྐུ་བརྙན་སོགས་དུ་མ་དང་། སེང་ཁྲིར་བསིལ་བ་ཚལ་གྱི་རྡོ་ནག་ལས་གྲུབ་པའི་ནག་པོ་ཆེན་པོའི་སྣང་བརྙན།
བང་མཛོད་དུ་རྗེ་དེ་ཉིད་ཀྱི་ཐུགས་དམ་རྟེན་རྒྱལ་ཆེན་རྣམ་སྲས་ཀྱི་སྐུ་སོགས་རྩ་གསུམ་གྱི་སྣང་བརྙན་བསམ་གྱིས་མི་ཁྱབ་པ། གསུང་རྟེན་རྩ་རྒྱུད་བརྟག་གཉིས། ལམ་འབྲས་རྡོ་རྗེའི་ཚིག་རྐང་། འཇམ་སྡུད་བཟང་གསུམ། ཡུམ་རྒྱས་འབྲིང་བསྡུས་གསུམ་སོགས་མདོ་སྔགས་ཀྱི་གླེགས་བམ་དུ་མ། གསུང་ངག་བླ་བརྒྱུད་སོགས་དབུ་ཞབས་བར་གསུམ་གྱི་གཟུངས་གཞུག་ཆོས་སྐུའི་རིང་བསྲེལ་ཕོན་ཆེ་བ། ཀུན་ལ་ཐུགས་དགོངས་རྫོགས་པ་དང་མཆོག་སྤྲུལ་མྱུར་འབྱོན་གྱི་འདོད་གསོལ་སྤེལ་ཚིག་སྦྱར་བ་དྲི་བཟང་གིས་ལེགས་པར་བྱུགས་ཤིང་ན་བཟའ་སེར་པོ་ཤ་སྟག་གིས་སྤྲས་པ། སྐུ་གདུང་སྐུ་བལ་སོགས་བྱིན་རྟེན་སྐོར་ལ་དེ་བཞིན་གཤེགས་པ་གསེར་ཐུབ་དང་། ཤཱཀྱའི་རྒྱལ་པོ། ཤཱ་རིའི་བུ་སོགས་ཀྱི་རིང་བསྲེལ་མང་པོ།
ཆོས་ཀྱི་རྒྱལ་པོ་འཕགས་པ་རིན་པོ་ཆེའི་ཚེམས་ཡིད་བཞིན་གྱི་ནོར་བུ་ཁུངས་བཙུན། རིག་འཛིན་ཤྲཱི་སིདྷའི་དབུ་སྐྱེས་སོགས་དབུ་སྐྱེས་དང་། ཚེམས་ཕྲེང་མང་པོ། ཐམས་ཅད་མཁྱེན་པ་དཀོན་མཆོག་ལྷུན་གྲུབ། མཁན་ཆེན་གཞོན་ནུའི་མཚན་ཅན། སྐྱབས་མགོན་དམ་པ་དེ་ཉིད་བཅས་ཀྱི་སྣམ་སྦྱར་ཚང་མ་རེ། རྗེ་ཉིད་ཀྱི་དབུ་རྒྱན། དར་དཔྱངས། ཕྱག་ཕྲེང་སོགས་གཟུངས་དང་ནང་གཞུག་བསམ་གྱིས་མི་ཁྱབ་པ་བཞུགས་པ་ནི་ཞིབ་པར་དཀར་ཆག་ཟུར་གསལ་ཡོད་པ་དེ་བཞིན་དང་། དེ་ལྟར་རྟེན་བཞེངས་ལག་ལེན་རྣམས་བབ་ཆོལ་མ་ཡིན་པར་ཤིན་ཏུ་རུ་ང་བར་བསྒྲུབས་ཤིང་།
ཐུགས་རྟེན་ལ་ཞུགས་ཁྲི། སྙན་ཤལ། སྐུ་མདུན་དུ་དཀར་ཤེལ་གྱི་སྤྱོད་པ་སོགས་ངོ་མཚར་བ། བླ་བརྒྱུད་རྣམས་ལ་བཟང་གོས་ཀྱི་སྐུ་བེར་སོགས་ན་བཟའ་དང་། སྐུ་མདུན་དུ་ཞལ་དཀར་སྟེགས་བཅས། རྡོར་དྲིལ། གནམ་རྒྱན་བླ་རེ། དངུལ་གྱི་མཎྜལ། དངུལ་གྱི་མཆོད་ཀོང་ཞག་བཅོ་ལྔ་ཙམ་འཁྱོངས་པ་སོགས་མཆོད་རྫས་དུ་མ་དང་བཅས་པའི་དབུས་ན་བཞུགས་པའི་སྟེང་དུ། གསེར་ཟངས་ཀྱི་གཉྫི་ར་སྤུས་ལེགས་ནང་དུ་སྤྱི་སྒོས་ཀྱི་གཟུངས་མང་པོ་དང་བཅས་པ་རྣམས་ལ།
དཔལ་ཀྱེ་རྡོ་རྗེ་དང་། བྱང་གཏེར་ཐུགས་སྒྲུབ་ཕུར་པ་སོགས་ཀྱི་སྒོ་ནས་རབ་ཏུ་གནས་པའང་ལན་གྲངས་དུ་མའི་བར་དུ་ལེགས་པར་བསྒྲུབས་པའོ། ། དེ་དག་ལ་རྒྱུ་སོང་རགས་རིམ་བཀོད་པར། མཆོད་རྟེན་དང་འདྲ་སྐུ་གཉིས་ཀྱི་སྐུ་རྒྱུར་ཟངས་ཁལ་ཉི་ཤུ་རྩ་དྲུག་དང་ཉག་བཅོ་བརྒྱད། སྒོ་ཁྱིམ་ནང་གི་ཐུབ་དབང་གི་སྐུ་རྒྱུར་རང་བྱུང་ཟངས་འདེགས་ཉག་བཅོ་བརྒྱད། གསེར་ཐུར་འདེགས་ཀྱི་སྲང་ལྔ་བཅུ་ཐམ་པ། དངུལ་ལྷད་མེད་སྲང་ལྔ་བརྒྱ་དང་དྲུག་ཅུ་རེ་ལྔ། མཎྜལ་དང་། མཆོད་ཀོང་དྲིལ་བར་དངུལ་ལྷད་མེད་སྲང་བརྒྱད་ཅུ་གྱ་བདུན། སོལ་བ།
ཤིང་། སྟར་བུ། བཙོད་དང་། དངུལ་ཆུ། བཟོ་རིགས་པའི་ཕོག་ཡོན་སོགས་བསྡོམས་པར་དངུལ་སྲང་བརྒྱ་དང་ལྔ་བཅུ། འདོད་དཔལ་སྐུ་ཚབ་གཉིས་དང་བཟོ་རིགས་འུལ་མི་བཅས་པར་གྲོལ་སྟོན་དུ་སོང་བར་བསྡོམས་དངུལ་སྲང་བརྒྱ་དང་བཞི་བཅུ་ཞེ་ལྔ། རྒྱལ་ཚབ་རིན་པོ་ཆེ་སོགས་ལྷ་ལྡན་ཞབས་པད་ཆེན་པོར་ལེགས་འབུལ་ལ་དངུལ་སྲང་སུམ་བརྒྱ་དང་བཅོ་ལྔ་ཞོ་བཞི། བླ་བརྒྱུད་རྣམས་ཀྱི་ཞལ་གསེར་ན་བཟའ་དང་བཅས་པར་གྲང་གསེར་ཐུར་སྲང་བཅུ་གཅིག་དང་ཞོ་བརྒྱད། བཞུགས་འབོལ་ལ་ཟངས་བཏུལ་མ་ཐུར་སྲང་བདུན། ཤིང་རྩི་སོགས་བསྡོམས་པར་མཚལ་སྲང་དགུ་བཅུ་གོ་ལྔ།
གསེར་ཤོག་ཆེ་ཆུང་བསྡོམས་ཁྲི་བམ་གཅིག་དང་། སྟོང་བམ་གསུམ། རྩི་ཚོན་དགོས་འཚམས་བཅས། ཡར་ཀླུང་དུ་གཟུངས་འབུལ་རབ་གནས་སྔ་རྟིང་གི་ཡོན་དང་། དངུལ་བཟོ་པ། ཤིང་བཟོ་བ། རི་མོ་བ་བཅས་ཀྱི་ཡོན་སོགས་བསྡོམས་དངུལ་སྲང་ཉིས་བརྒྱ་བརྒྱད་ཅུ། ཞོ་དགུ། སྐར་ཕྱེད་བརྒྱད་དང་། གཟུངས་འབུལ་སྐོར་གྱི་དགོས་ཆ་ཆེ་ཕྲ་རྨོར་དགོན་དང་ཆོས་སྡེ་སོགས་སུ་གཟུངས་འབུལ་རབ་གནས་བཟོ་པ་སོགས་ལ་ལྟོ་ཆས་ནར་མར་བཅས་སོང་ཞིང་།
ན་བཟའ་མཆོད་རྫས་སོགས་ལ་བཟང་གོས་སྣ་ཚོགས་ཁ་ཉིས་བརྒྱ་དང་དགུ་བཅུ་གོ་ལྔ། ལིང་ཡུག་བཅུ། བླ་བྲེ་བཞི། ཨ་ལ་ཅག་ཡུག་བཞི་བཅས་སོང་བ་དང་། བཀྲ་ཤིས་ཆོས་སྡེའི་ལམ་འབྲས་ལྷ་ཁང་བརྒྱུད་པའི་ཁ་སྐོང་དུ་སྐུ་འདྲ་སྐུ་ཚད་མ། དབུ་ཞྭ། སྐུ་བེར། སྐུ་པང་། རྡོར་དྲིལ་སོགས་ཉེར་སྤྱད་ཁྲི་རྒྱབ། བླ་བྲེ་དང་བཅས་པ།
འཕགས་སྡེར་ཡང་གོང་མཚུངས་དང་། རྨོར་དགོན་དུ་རྗེ་དེ་ཉིད་ཀྱི་སྐུ། མགོན་པོའི་བླ་བརྒྱུད་རྣམས་དང་ཞེ་མཚུངས་ཁྲི་རྒྱབ་ཡོལ་ན་བཟའ་དང་བཅས་པ། བསམ་གཏན་ཆོས་གླིང་དང་རབ་བརྟན་དགོན་གསར་གཉིས་སུ་རྨོར་ཆེན་རྡོ་རྗེ་འཆང་དང་སྐྱབས་མགོན་དེ་ཉིད་བཅས་ཀྱི་སྐུ་བརྙན་ཁྲུ་གང་ཙམ་ན་བཟའ་དང་བཅས་པ། བྱ་ས་ལྷ་ཁང་གི་གཙང་ཁང་བྱང་མར་སྐུ་བརྙན་རྣམས་ལ་ཞིག་གསོས། ཚོན་རྩི། ཞལ་གསེར། སྤྱན་འབྱེད་རྣམས་བགྱིས་ཤིང་། གཙོ་བོ་གསུམ་ལ་རྣམ་སྦྱར། བྱང་སེམས་བཞི་ལ་སྟོད་གཡོགས།
སྨད་གཡོགས། ཁྲོ་བོ་གཉིས་ལ་སྟོད་གཡོགས། སྨད་གཡོགས། སྟག་ཤམ། སོ་སོར་མཛོད་བཏགས་དང་། བསོད་བཏགས་རྙིང་མའི་སྙན་ཤལ། ཀ་བ་གཉིས་ལ་བཟང་གོས་ཀྱི་འཕན་བཅས་བསྒྲུབས་པའི་ན་བཟའི་རྒྱུར་བཟང་གོས་སྣ་ཚོགས་ཁ་བརྒྱ་དང་ཉི་ཤུ་རྩ་བརྒྱད་བཅས་སོང་བ། དེ་ལྟའི་དངོས་པོ་རྣམས་ནི་སྐྱབས་མགོན་དམ་པ་དེ་ཉིད་མཐོང་ཐོས་དྲན་རེག་ཙམ་གྱིས་འགྲོ་ཀུན་དད་པའི་སྤུ་ལོང་རང་དབང་མེད་པར་གཡོས་ཏེ་རང་རང་གི་བདོག་པ་རྣམས་མཆོད་སྤྲིན་རྒྱ་མཚོར་བཏབ་པ་དེ་དག་ལོག་འཚོར་མི་འགྱུར་བའི་བཀའ་ཁྱབ་མཛད་པ་བཞིན། ཡང་སྲིད་དུ་མར་རྒྱ་ཆེན་སྨོན་ལམ་གྱི་འབྲེལ་བས་ཞབས་འདེགས་ཀྱི་རིམ་པ་ལ་རྩེ་གཅིག་ཏུ་གཞོལ་བ་ཕྱག་མཛོད་འཇམ་དཔལ་རྒྱ་མཚོ་ནས་ཕྱག་རྫས་རྣམས་བར་མ་དོར་མི་འགྱུར་བའི་དོ་ཁུར་ཆེད་གཉེར་བགྱིས་པ་རྣམས་དང་། ཉེ་དུས་ཞལ་འདེབས་ཀྱི་རིམ་པར་ཡང་འདི་ནས་དངུལ་གདུང་རིན་པོ་ཆེར་དམིགས་རྒྱ་དངུལ་སྲང་བརྒྱ་ཐམ་པ།
ཕྲ་རྒྱན་དུ་མོ་ཆས་སྣ་ཚོགས། སྒྲུབ་མཆོད་ཐེབས་སུ་དངུལ་སྲང་ལྔ་བཅུ། གོས་ཡུག་བཞི། རྒྱལ་ཚབ་རིན་པོ་ཆེ་ནས་རྒྱ་དངུལ་རྟ་རྨིག་མ་གཉིས། ཕྲ་རྒྱན་དུ་སྤོས་ཤེལ་ངང་སྒོང་ཙམ་གཅིག དགོངས་རྫོགས་ཐེབས་སུ་དངུལ་སྲང་ལྔ་བཅུ། བཟང་ཇ་འཁོར་དྲུག་གཉིས། མར་ཁལ་སུམ་ཅུ་ཐམ་པ། ཆབ་མདོ་ནས་ཞི་བ་ལྷ་སྤྲུལ་པའི་སྐུས་གསེར་སྲང་གང་། མཛོད་གོས་སེར་པོ་ཡུག
རྒྱ་དངུལ་རྟ་མིག་མ་གཅིག སྡེ་དགེ་ས་དབང་མཆོག་ནས་རྒྱ་དངུལ་རྟ་རྨིག་མ་གཅིག ཀརྨ་ཤག་ནས་རྒྱ་དངུལ་རྟ་རྨིག་མ་གཅིག་དང་ཊཾ་སྲང་ལྔ་བཅུ། སྡེ་པ་ཞལ་ངོ་ལྷན་རྒྱས་ཀྱིས་ན་བཟའ་ཕོན་ཆེ་བ། ཕྲ་རྒྱན་དུ་ཨ་སྒོར་གཡུ་ཧྲིལ་ཆེ་བ་ཆ། བཀྲ་ཤིས་མཐོང་སྨོན་ནས་ལྕམ་ཀུན་སྐྱིད་མས་ཐོད་རྒྱན་སྤུས་ལེགས་འཚོ་བཅས་ཆ་ཚང་། སྤོ་ར་བ་ཡབ་སྲས་ནས། གསེར་ཐུར་ཞོ་བདུན། དངུལ་སྲང་དྲུག ཕྲ་རྒྱན་དུ་པད་འདབ་ཆེ་བ་ལེགས་པ་གཅིག
རིན་སྤུངས་པའི་པད་འདབ་ཏུ་གྲགས་པ་གཡུ་གྲུ་དཀར་དམར་ལས་གྲུབ་པའི་པད་འདབ་ཆུང་ངུ་སྤུས་ལེགས་གཅིག་བཅས་དང་། གཞན་ཡང་བཀྲ་ཤིས་ཆོས་སྡེ། འཕགས་སྡེ། རྨོར། ཤེའུ་གྲོང་། གདུང་ཕུད་ཆོས་འཁོར། བསམ་ཡས་རབ་བྱུང་གྲྭ་ཚང་བ་སོགས། ཆོས་སྡེ་ཁག་སྤྱི་སྒེར་དང་། གཙང་དབུས་ཁམས་གསུམ་གྱི་བླ་དཔོན། གྲྭ་རིགས།
སྦྱིན་བདག ཞལ་སློབ། དད་ལྡན་དུ་མས་དགོངས་རྫོགས་མཆོད་འབུལ་དང་དངུལ་གདུང་སོགས་ཀྱི་ཐེབས་རྒྱ་ཆེར་ཕུལ་བ་རྣམས་དང་བཅས་རྣམ་དཀར་གྱི་བགྱི་བ་རླབས་པོ་ཆེ་དེ་དག་གྲུབ་པར་གྱུར་ཏོ། ། དགེ་རྒྱུན་སྦྱོར་འཇགས་སྐོར་ལ་ལོ་བསྟར་སྐུ་མཆོད་ཆེན་མོའི་སྐབས་བཀྲ་ཤིས་ཆོས་སྡེར་ཀྱེ་རྡོར་སྒྲུབ་མཆོད་ཞག་བདུན། འདི་ནས་གྲོང་མོ་ཆེར་ཀྱེ་རྡོར་སྒྲུབ་མཆོད་དངོས་སྟ་བཅས་ཉིན་བཞི་གཏོང་རྒྱུར་དངུལ་སྲང་དྲུག་ཅུ་རེ་གསུམ་སྦྱར་བར། ཕྱག་མཛོད་འཇམ་དཔལ་གྱིས་བླ་བྲང་གསོལ་ཕོག་ཐོག་ནས་ནས་འདར་ཁལ་སུམ་བརྒྱ་དྲུག་ཅུ། བློ་གསལ་རབ་རྒྱས་ནས་དུས་ཆེན་ཉིན་མང་ཇ་རེ་གཏོང་ཐེབས་ནས་འདར་ཁལ་བཅུ། རྫོང་རི་དཔོན་སློབ་ནས་གསེར་སྦྱངས་ཞོ་བཞི་བྱུང་བ་གྲོང་ཆེན་པས་འབྲུར་བསྒྱུར་ཏེ་ཁལ་དྲུག་ཅུ་བཅས། དངུལ་འབྲུ་དེ་ཐོག་ནས་གོང་གི་སྒྲུབ་མཆོད་དེ་ཞག་བདུན། འཕགས་སྡེར་མཁའ་སྤྱོད་མའི་ཆོ་ག་ཉིན་འཁྱོངས།
གཞན་ཡང་རྨོར་དགོན་བསམ་གཏན་ཆོས་གླིང་། རབ་བརྟན་དགོན་གསར། ཤིང་མང་དགོན། གྲྭ་ཕུ་དགོན་གསར་བཅས་ལ་བླ་མཆོད་ཉིན་འཁྱོངས་རེ། དེ་ཐམས་ཅད་ལ་ཟླ་བ་བྱུང་ངོ་ཅོག་གི་ཚེས་བཅུ་དྲུག་ལ་བླ་མཆོད་ཚར་རེ། བསམ་ཡས་རབ་བྱུང་གྲྭ་ཚང་དུ་ལོ་བསྟར་སྐུ་མཆོད་ཉིན་བླ་མ་གསང་བ་འདུས་པའི་ཚེས་བཅུ་ཚར་རེ་གཏོང་རྒྱུ་བཅས་ཇི་སྲིད་བར་ཆད་མེད་འོང་བའི་ཐེབས་སུ་ཞིང་འབྲུ་དངུལ་རྣམས་ཡུལ་བབས་དང་བསྟུན་པར་སྦྱར་ཞིང་། རབ་བྱུང་གྲྭ་ཚང་དུ་གུ་རུ་མཚན་བརྒྱད་ཀྱི་སྐུ་ཐང་གྲྭ་མཚུངས་དགུ་ཚར་གཅིག་གསར་བཞེངས་ཀྱི་སྦྱོར་འཇགས་བྱས་འདུག་གོ ། ངེད་རང་ནས་གོང་དུ་བཤད་པ་ལྟར་དགུང་ཞག་ཞེ་དགུའི་བར་ལ་མཁའ་སྤྱོད་མའི་སིནྡྷཱུ་རའི་དཀྱིལ་འཁོར་སྒྲུབ་མཆོད་བགྱིས་སྐབས་བདག་བུམ་གྱི་སྔགས་བསྡོམས་ཨོཾ་གསུམ་མ་དྲུག་བརྒྱ་རེ་དང་། རྗེ་དེ་ཉིད་ཀྱི་སྐུ་བསྟོད་ཤླཽ་ཀ་གཅིག་ཕྲེང་འཁོར། སྐུ་བསྟོད་རྒྱས་པ་དང་མཆོག་སྤྲུལ་མྱུར་ཕེབས་ཀྱི་གསོལ་འདེབས་ངེད་རང་ནས་བགྱིས་པ་དེ་ཚར་རེ་བཅས་བསྒྲུབས་ཤིང་།
ལྕགས་འབྲུག་འཇིགས་བྱེད་སྒྲུབ་མཆོད་བརྒྱ་ཚར་གྲངས་གསོག་འཕྲོས་ལྕགས་སྦྲུལ་དཔྱིད་དབྱར་གྱི་ཁོངས་སུ་གྲུབ་པར་བགྱིད་སྐབས་ཀྱང་གསོལ་འདེབས་ཀྱི་རིམ་པ་གོང་ཇི་ལྟ་བ་བཞིན་དང་། སྒྲུབ་མཆོད་ལ་སྐྱབས་འགྲོ། ཡིག་བརྒྱ། ཨུཥྞཱི་ཥ་རྣམས་ཉིས་སྟོང་ཆིག་བརྒྱ། བདག་བུམ་བསྡོམས་རྩ་སྔགས་ཆིག་འབུམ་ཆིག་ཁྲི་ཆིག་སྟོང་བདུན་བརྒྱ། སྙིང་པོ་ཉེ་སྙིང་གཉིས་ཁྲི་རེ། འཁོར་རྣམས་ཀྱི་སྔགས་ཆིག་ཁྲི། འཇིགས་བྱེད་ཚོགས་བརྒྱ་བཅས་བགྱིས་ཤིང་། སྐྱབས་མགོན་དེ་ཉིད་གཤེགས་པ་ནས་བཟུང་སྲོད། ཐོ་རེངས།
ཉིན་བར་སོགས་བཏང་སྙོམས་སུ་སྡོད་སྐབས་སེམས་ལ་སྐྱོ་ཤས་དང་། ཁྱད་པར་ད་ནི་རྗེ་བཙུན་གོང་མའི་ཐུགས་དམ་ཆག་མེད་ཀྱི་རིམ་པ་ཁ་གསོ་བ་རྣམས་ཀྱང་ཞུ་ཡུལ་ཤིན་ཏུ་དཀོན་སྙམ་པའི་འདུན་པ་དུང་དུང་ལྷང་ལྷང་བཅས་རེ་ཞིག་གི་བར་ལ་ཁ་འདོན་དགེ་སྦྱོར་རྟག་འགྲུས་སུ་གྱུར་ཀྱང་ཆོས་དྲེད་ཅན་ཁོ་ལ་ནི་གཏིང་ནས་ངེས་འབྱུང་མ་སྐྱེས་པའི་རྟགས་ཀྱིས་རིམ་པས་ཇེ་ལོད་དུ་གྱུར་ཀྱང་། ཅུང་ཟད་བགྱིས་པ་རྣམས་རྩ་བའི་བླ་མ་དམ་པ་བཀའ་དྲིན་ཅན་རྣམས་ཀྱི་དགོངས་རྫོགས་སུ་དམིགས་ཁུལ་དང་། ཁྱད་པར་རྗེ་དེ་ཉིད་ཀྱི་དུས་ཆེན་དང་བསྟུན་འཇིགས་བྱེད་བཅུ་གསུམ་མའི་རྡུལ་ཚོན་གྱི་དཀྱིལ་འཁོར་སྒྲུབ་མཆོད་ཞག་བཞིའི་ཁོངས་ཡ་མ་རཱ་ཛ་བཞི་སྟོང་བརྒལ་བ་དང་། རྗེ་དེ་ཉིད་ཀྱི་གསོལ་འདེབས་བཞི་བརྒྱ་ལྷག་ཙམ་བགྱིས་ཤིང་། དཀྱིལ་འཁོར་མཆོད་པའི་ཡོ་བྱད་རྒྱས་པ་དང་། དུས་ཆེན་ཉིན་དཔལ་ས་སྐྱའི་ལྷ་ཁང་ཆེན་མོའི་མཐིལ་གཡབ་གཙུག་ལག་ཁང་ན་ངེད་རང་ནས་གསར་བཞེངས་རྡོ་རྗེ་འཆང་དེ་ཉིད་ཀྱི་འདྲ་སྐུ་སྐུ་ཚད་ལྷག་ཙམ། དབུ་ཞྭ། ན་བཟའ། ཕྱག་ཕྲེང་།
ཕྱག་ཆ། མཆོད་པའི་ཡོ་བྱད་བཅས་རྣམ་འདྲེན་དམ་པ་དེ་ཉིད་ཀྱི་ཉེར་སྤྱོད་ངོ་མ་ཁ་ཤས་ཀྱིས་སྤྲས་ཏེ་བཞུགས་པའི་དྲུང་དུ་མཆོད་མེ་ཞལ་ཟས་འབུལ་བ་དང་། གཞན་ཡང་གོང་གི་གསུང་གི་བདུད་རྩི་ཅུང་ཟད་མྱོང་སྐལ་དུ་གྱུར་པ་རྣམས་བསྟན་འགྲོའི་ཆེད་སོ་སོའི་སྐལ་བ་དང་མཐུན་པར་སྤེལ་ཅི་ཐུབ་དང་། རྗེ་བཙུན་ས་སྐྱ་པའི་བསྟན་པའི་རྩ་བ་འཁོན་རིགས་སྤེལ་དགོས་པའི་བཀའ་སྩལ་སོགས་ངལ་བ་མཐའ་དག་དང་དུ་བླངས་ཏེ་དཔལ་ལྡན་བླ་མ་དམ་པའི་དགོངས་རྫོགས་སུ་སྟོབ་ཁུལ་ཡིན་ཀྱང་བཀའ་དྲིན་གྱི་ཆ་ཙམ་ཡང་གཞལ་བར་དཀའ་བས། སྐྱེ་བ་དང་ཚེ་རབས་ཐམས་ཅད་དུ་བླ་མ་དམ་པའི་ཞབས་དྲུང་དུ་སྐྱེས་ཏེ། རྣམ་ཀུན་དོན་ཡོད་ཀྱི་བགྱི་བས་ཐུགས་ཀྱི་དགོངས་པ་ཡོངས་སུ་རྫོགས་པ་ཞིག་བྱིན་གྱིས་བརླབ་ཏུ་གསོལ། དེ་དག་གི་དོན་བསྡུ་ན། ཚོགས་གཉིས་ཟུང་འཇུག་སྣང་བ་འགོག་མེད་དུ། ། ཤར་བས་སྐུ་གསུང་ཐུགས་རྟེན་དགེ་རྒྱུན་བཅས། ། མི་ཉམས་དབྱར་མཚོ་ལྟ་བུར་རྒྱས་པར་མཛད། །
གནས་གསར་འཇམ་མགོན་ཀུན་བཟང་ཐུགས་བསྐྱེད་ཡིན། ། ཞེས་སོ། ། དེ་ལྟར་བདག་ཅག་གི་རྣམ་འདྲེན་དམ་པ་དེ་ཉིད་ནི། རེ་ཞིག་གངས་ལྗོངས་ལྔ་བདོའི་འགྲོ་བ་རྣམས་བསོད་ནམས་ཟད་པ་དང་། གདུལ་བྱའི་དབང་གིས་ཞིང་ཁམས་གཞན་དུ་གཤེགས་པའི་ཚུལ་བསྟན་མོད་ཀྱང་། མཆོག་གི་སྤྲུལ་པའི་སྐུ་མྱུར་དུ་འབྱོན་པར་ཞལ་གྱིས་བཞེས་ཤིང་། དེར་མ་ཟད་རང་གི་དད་པས་མ་བསླུས་ན་དངོས་ཉམས་རྨི་ལམ་སོགས་སུའང་ད་ལྟའི་སྐུ་ཕྲེང་འདི་ཉིད་ཀྱི་རྣམ་པ་ཇི་ལྟ་བ་བཞིན་དུ་ཕེབས་ནས་རྗེས་སུ་འཛིན་པ་ཞིག་སྟེ། བཀའ་འབངས་ཀྱི་ཐ་ཤལ་ཟ་ཉལ་འཆག་པ་ཁོ་བོ་ལའང་། སྔོན་དུ་རང་ལོ་ཉེར་གཉིས་སྐབས་རྨི་ལྟས་ངོ་མཚར་ཅན་དེ་བཞིན་གྱུར་པ་དང་། ཞིང་ཁམས་བརྗེས་ནས་ལྕགས་འབྲུག་ཁྲུམས་ཟླའི་ཚེས་གསུམ་ཐོ་རེངས་ཁར་རྨི་ལྟས་སུ་གནས་གསར་རྡོ་རྗེ་འཆང་དཔོན་གཡོག་ཚང་མ་ས་སྐྱའི་བླ་བྲང་ཕུན་ཚོགས་གླིང་གི་དབང་ཁང་ན་བཞུགས་འདུག་པར་ངེད་རང་ནས་མཇལ་ཏེ།
ལྷ་ཁང་རྩེའི་ག་ཡ་དྷ་རའི་བུམ་ཆུའི་སྣོད་ལ་སྐྱོན་བྱུང་ཚུལ་དེ་ཞུས་སོང་བར་སྐྱོན་མེད་འགྲོ་གསུངས་ཤིང་། རྗེ་ཉིད་ལ་དགོངས་རྫོགས་འབུལ་རྟེན་ཡིན་སྙམ་པའི་ཁྱད་གོས་ཁོ་ན་ཕོན་ཆེ་བ་འབུལ་ཉམས་དང་། ཞབས་གྲས་སྦྱིན་པ་རྒྱ་མཚོ་ཡིན་སྙམ་པ་ཞིག་གིས་ཡིག་བརྒྱ་མཚལ་ཐམ་མ་ཞིག་གཏད་ནས། རྗེ་བླ་མ་བསྙུན་སྐབས་པད་དཀར་སྤྲུལ་སྐུའི་ལུང་བསྟན་དེ་འདི་ཡིན་ཟེར་བར། ཁ་ཕྱེ་ནས་བལྟས་པས་ཚིགས་བཅད་ཁ་ཤས་འདུག་ཀྱང་གམ་ལ་མ་ཟིན། རྣམ་འདྲེན་དམ་པའི་ཡང་སྲིད་རིན་པོ་ཆེ་ཨེ་ཝཾ་ཆོས་ལྡན་གྱི་ཞབས་ཕྱི་ཞིག་ལ་ངེས་པར་ཕེབས་རྒྱུ་ཡིན་ཟེར་བ་དང་། གོང་ས་རྡོ་རྗེ་འཆང་སྐལ་བཟང་རྒྱ་མཚོའི་མཆོག་སྤྲུལ་རིན་པོ་ཆེའི་སྐོར་ཡང་རགས་ཙམ་ཡོད་པ་ཞིག་བྱུང་བ་དང་། ཡང་སྐབས་ཤིག་རྨིས་ལྟས་སུ་ཕུན་ཚོགས་གླིང་གི་དབང་ཁང་ན་གནས་གསར་རྡོ་རྗེ་འཆང་བཞུགས་ཏེ་མཎྜལ་ཚོམ་བུ་དུ་མ་བཀོད་པ་ཞིག་གི་མཐར་མཆོད་གཏོར་བཤམས་ནས་ངེད་རང་ལ་ཕུར་པའི་དབང་སྔར་མ་ཐོབ་པ་ཞིག་སྩལ་ཉམས་དང་། གཞན་ཡང་རྨིས་ལྟས་སུ་རྣམ་འདྲེན་དམ་པ་དེ་ཉིད་ཡང་ཡང་ཕེབས་ཏེ་རྗེ་བཙུན་ས་སྐྱ་པའི་ཟབ་ཆོས་ཁ་ཤས་ལ་བསྐྱར་ཆོས་སྩོལ་བ་དང་། སྐུའི་རྣམ་འགྱུར་ཞི་ཁྲོ་དུ་མའི་སྒོ་ནས་ལུགས་གཉིས་ཀྱི་བླང་དོར་སྩོལ་བ་སོགས་ཤར་ཡང་།
ནོག་ལྐོག་ཤལ་བདག་འདྲ་ལ་ནི་བརྗེད་ངས་གཏི་ཐོམ་ཁོ་ན་ལས་མེད་པས་ཐམས་ཅད་གམ་ལ་མ་ཟིན་ནོ། ། གཞན་ཡང་ཞལ་སློབ་ཐུགས་གཙིགས་ཆེ་གྲྭས་སོགས་སྐལ་ལྡན་འགའ་རེ་ལའང་རྗེས་སུ་བཟུང་བའི་མཚན་མ་ངོ་མཚར་ཅན་བྱུང་ཡོད་འགྲོའང་། ད་ལྟ་གོ་ཐོས་ཆེར་མ་བྱུང་ཞིང་། དེ་གྲས་འདར་གྲོང་མཁན་ཆེན་ངག་དབང་ཤེས་རབ་ཀྱི་མནལ་ལྟས་ལ། མཁན་ཆེན་ཉིད་རྗེའི་དྲུང་ནས་གཙང་ལ་འབྱོན་ཉེ་བའི་སྐབས་རྗེ་དེ་ཉིད་ཞལ་ཤར་གཟིགས་བཞུགས་འབོལ་ཧ་ཅང་མི་མཐོ་བ་ཞིག་གི་ཁར་བཞུགས་པ་གུར་གྱི་མགོན་པོའི་སྐུར་གྱུར་ནས་ནུབ་ཕྱོགས་སུ་གཟིགས་པ་དང་། ཁོང་རང་ནས་གྲོང་ཆེན་དུ་མཁའ་སྤྱོད་མའི་ཁྲིད་འཆད་སྐབས་ངོམ་ཤོད་ཕུག་མོ་ཆེའི་མདུན་གྱི་སྤང་རི་དེ་ན་ཡར་རྗེ་བླ་མ་ན་བཟའ་གཟབས་འཕྱོར་གྱིས་ཕེབས་པའི་ཕྱག་ན་དར་ཕོན་དང་། རྡོར་དྲིལ་སྤུས་ལེགས་ཤིག་བསྣམས་ཏེ་ཕེབས་པའི་རྗེས་སུ་མཁན་ཆེན་རང་ཡང་འབྱོན་ཀྱིན་འདུག་པ་ལ་ཕྱིར་བལྟས་སུ་གཟིགས་ཏེ། རྡོར་དྲིལ་དེ་གནང་བ་ན་དགེས་ཚོར་ཆེན་པོ་བྱུང་བ་དང་། གྲོང་ཆེན་གདན་ས་འཛིན་དགོས་ཀྱི་སྣེ་སྦྱོར་འོང་རྒྱུའི་སྔ་དྲོའི་མནལ་ལྟས་སུ་རྣམ་འདྲེན་དམ་པ་དེ་ཉིད་མདུན་གྱི་ནམ་མཁར་བཞུགས་ཏེ་གདུང་བའི་དབྱངས་ལྷང་ལྷང་གསུང་བ་སྙམ་བྱེད་པ་སོགས་མནལ་ལྟས་ངོ་མཚར་ཅན་ཁ་རེ་བྱུང་འདུག་པ་དང་། ཡང་རྫོང་རི་རབ་འབྱམས་པ་ཕྲིན་ལས་ལ་ཞལ་བཞུགས་སྐབས་རྨི་ལྟས་སུ།
རྗེ་འདི་གྲོང་ཆེན་བླ་བྲང་ཕུའི་གཟིམས་ཆུང་ན་བཞུགས་ནས་བཀའ་ཆོས་ཤིག་གནང་རྒྱུ་ཡིན་སྙམ་པ་ལ། གཟིམས་ཆུང་མདོ་ན་ཆོས་ཞུ་བ་ཚོགས་པའི་ཁྲོད་དུ་བྱོན་ཏེ། སྤྱི་བོ་ནས་རྐང་མཐིལ་གྱི་བར་ལ་བསྲུང་བ་འདྲ་བ་ཞིག་དང་མཉམ་དུ་སྡོམ་འདྲ་བའི་སེམས་ཅན་གསུམ་གནང་བ་ཁྱུར་མིད་བྱས་པ་ཞིག་དང་། ངེད་རང་ནས་རྣམ་ཐར་ཟིན་བྲིས་ཤོག་དྲིལ་སྟོན་རྒྱུར་བསྐུར་བའི་ཞག་གསུམ་ཙམ་ནས་རྫོང་རི་བླ་བྲང་གི་ནུབ་སྒོའི་ཐད་ཀྱི་བར་སྣང་ལ་རྗེ་དེ་ཉིད་ཁྲི་སྟེང་དུ་ཞལ་ཤར་གཟིགས་དང་། དེ་འོག་དགེ་འདུན་ཁ་ཤས་བཅས་འདུག་པར་བཟང་སྤྱོད་ཡན་ལག་བདུན་པའི་ཤླཽ་ཀ་རེ་རེ་ལ་བསྐུལ་མཚམས་རེ་ཡོད་པ་བསྐུལ་བར་གནང་བ་ཞིག་ཤར་འདུག་པ་བཅས། ཚུལ་དེ་ལྟ་བུའི་སྒོ་ནས་ཀྱང་གདུལ་བྱ་རྣམས་རྗེས་སུ་འཛིན་པར་མཛད་དེ། དེ་ལྟར་བདག་ཅག་གི་དྲིན་ཅན་རྩ་བའི་བླ་མ་དམ་པ་དཔལ་གནས་གསར་བ་ཆེན་པོ་འཇམ་མགོན་བླ་མ་ཐམས་ཅད་མཁྱེན་པ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་བཀའ་དྲིན་མཚུངས་པ་མ་མཆིས་པའི་ཞལ་སྔ་ནས་ཀྱི་རྣམ་པར་ཐར་པ་ཚུར་མཐོང་བྱིས་པའི་སྣང་ངོར་ཤར་བ་རེ་ཞིག་དེ་ཙམ་མོ། ། འདིར་སྨྲས་པ། ངག་གི་དབང་ཕྱུག་འགྲོ་ཀུན་དགའ་མཛད་ཕྱིར། ། ལེགས་པའི་འབྱུང་གནས་རྒྱལ་དང་རྒྱལ་བའི་སྲས། །
ཐེག་མཆོག་བསྟན་པའི་རྒྱལ་མཚན་མཁས་དང་གྲུབ། ། དཔལ་འབྱོར་བཟང་པོ་སྒྱུར་རྒྱལ་ལ་སོགས་པ། ། སྣ་ཚོགས་སྤྲུལ་པས་ཞིང་ཁམས་མུ་མེད་པར། ། དེ་སྙེད་གསུང་གིས་གང་འདུལ་ཆོས་འཁོར་བསྐོར། ། སྤྲོས་ཀུན་ཉེར་ཞི་ཐབས་མཁས་བརྩེ་ཆེན་ཐུགས། ། གཏིང་དཔག་དཀའ་བའི་ཡོན་ཏན་འཕྲིན་ལས་སོགས། ། གནས་གསར་འཇམ་མགོན་བླ་མའི་ངོ་མཚར་གྱི། ། རྟོགས་པ་བརྗོད་པ་ཆ་ཤས་རེ་རེ་ཡང་། ། བདག་འདྲ་སོ་སྐྱེས་བརྗོད་པ་གད་མོའི་གནས། ། དེ་དང་དེ་འདྲའི་སྐྱེས་ཆེན་རྣམས་ཀྱིས་དགོངས། །
འོན་ཀྱང་གསེར་གྱི་རི་ལ་གནས་བཅས་པའི། ། སྲོག་ཆགས་རིན་ཆེན་མདོག་ཏུ་སྣང་བ་ལྟར། ། ཆུང་ངུའི་དུས་ནས་དམ་པའི་མགོན་དེས་བསྐྱངས། ། སྨིན་གྲོལ་ཆོས་ཀྱི་དགའ་སྟོན་ཅི་ཡང་སྩལ། ། དེ་ལ་བརྟེན་ནས་རང་གི་མཐོང་བ་དང་། ། དད་ལྡན་སློབ་བུ་འགའ་ཡིས་གླེང་བ་རྣམས། ། ཅུང་ཟད་སྨྲ་བའི་སྤོབས་པ་ཐོབ་འདི་ཡང་། ། རྗེ་བཙུན་བླ་མའི་དྲིན་ལས་གཞན་དུ་ཅི། ། འོན་ཀྱང་ཐོག་མེད་འཁོར་བར་ལས་ཉོན་གྱི། ། བག་ཆགས་ཀྱིས་བསྒྲིབས་དོན་ཚིག་འགལ་འཁྲུལ་ཆ། །
མཁའ་མཉམ་འགྲོ་བའི་སྡིག་དང་ལྷན་ཅིག་ཏུ། ། འདྲེན་མཆོག་བླ་མའི་སྤྱན་སྔར་མཐོལ་ལོ་བཤགས། ། རྒྱལ་ཀུན་ཡོན་ཏན་བརྗོད་པའི་བསོད་ནམས་ལས། ། བླ་མའི་རྣམ་ཐར་ལན་གཅིག་བརྗོད་ཁྱད་འཕགས། ། མདོ་རྒྱུད་བསྟན་བཅོས་ཀུན་ལས་བསྔགས་པ་བཞིན། ། འདིར་འབད་དགེ་ཚོགས་བྱང་ཆུབ་ཆེན་པོར་བསྔོ། ། དེ་ལྟར་གནས་གསར་འཇམ་མགོན་བླ་མ་ཡི། ། རྟོགས་བརྗོད་ངོ་མཚར་རབ་འབྱམས་འདི་བརྩམས་ཚེ། ། བསྟན་པའི་བདག་པོ་སྟོན་མཆོག་འཁྲུངས་པ་སོགས། ། བསྟན་རྩིས་ཉུང་ངུའི་རྣམ་གཞག་ཅི་ཞེ་ན། །
འདི་ལ་མཁས་པའི་བཞེད་པ་མང་ན་ཡང་། ། རང་ལུགས་རྒྱ་གར་རྒྱལ་པོ་ཡོངས་གྲགས་འགས། ། མངའ་འབངས་བུ་ལོན་མཛོད་ནོར་གྱིས་སྦྱངས་ཏེ། ། ཟོང་གསར་སྤྱོད་པ་ནས་བཟུང་ལོ་བརྩི་བ། ། འདི་ཡི་ཁུངས་ནི་ལུགས་ཆེན་ཞེས་བྱ་ལས། ། གཡུལ་བསྟན་འོག་ཏུ་ཉིས་སྟོང་དགའ་བྱེད་འོག ། བརྒྱད་བརྒྱ་ཞེས་སོགས་བཤད་ཅིང་དེ་ཡི་དོན། ། རྩོད་དུས་རྒྱལ་པོ་སྐྱ་སེང་མཆེད་ལྔའི་གཅེན། ། གཡུལ་བསྟན་གྱིས་བཅོས་ཉིས་སྟོང་ཉེ་བའི་ཚེ། ། བཅོམ་ལྡན་ཤཱཀྱའི་རྒྱལ་པོ་ས་འབྲུག་བལྟམས། །
བརྒྱད་ཅུ་བཞེས་པ་མེ་ཕག་ལོ་ལ་གཤེགས། ། དེ་ནས་བརྒྱ་དང་སོ་བདུན་ལོན་པ་ན། ། དགའ་བྱེད་བྱུང་ཞེས་རྟོག་གེ་འབར་བར་བཤད། ། དེས་ན་སློབ་དཔོན་བསོད་ནམས་རྩེ་མོ་དང་། ། འཇམ་མགོན་བླ་མ་ས་སྐྱ་པཎྜི་ཏས། ། འདི་ལ་བརྟེན་ནས་བསྟན་རྩིས་རྩོམ་པར་བཞེད། ། ཐུབ་དབང་མྱ་ངན་འདས་ནས་སུམ་སྟོང་དང་། ། ཆིག་བརྒྱ་རེ་དྲུག་ཤིང་ཕོ་ཁྱི་ཡི་ལོ། ། འཁོན་སྟོན་ཆེན་པོ་དཀོན་མཆོག་རྒྱལ་པོ་འཁྲུངས། ། བཞི་བཅུ་ཆུ་གླང་དཔལ་ལྡན་ས་སྐྱ་བཏབ། །
རེ་དགུ་ཆུ་རྟ་ལོ་ལ་ཞི་བར་གཤེགས། ། འཁོན་སྟོན་ང་དགུ་ཆུ་སྤྲེལ་ས་ཆེན་འཁྲུངས། ། རེ་བདུན་ས་སྟག་གཤེགས་ཏེ་ང་དགུའི་ལོ། ། ལྕགས་ཕོ་རྟ་ལ་དཔལ་ཆེན་འོད་པོ་འཁྲུངས། ། ང་བཞི་ཆུ་ཕག་གཤེགས་དེ་སོ་ལྔ་པ། ། ཤིང་འབྲུག་བཟང་ཚ་བསོད་ནམས་རྒྱལ་མཚན་འཁྲུངས། ། ང་དྲུག་ས་ཕག་གཤེགས་ཏེ་ང་ལྔ་པ། ། ས་ཕོ་ཁྱི་ལ་ཡེ་ཤེས་འབྱུང་གནས་འཁྲུངས། ། སོ་བདུན་ཤིང་ཁྱིར་གཤེགས་ཏེ་ཉེར་ལྔ་པ། ། ཆུ་ཁྱིར་བླ་ཆེན་བཟང་པོ་དཔལ་བ་འཁྲུངས། །
མགོན་དེ་དྲུག་ཅུ་རྩ་གསུམ་ཤིང་བྱིར་གཤེགས། ། དེ་ལས་གདུང་རབས་མང་དུ་འཕེལ་བ་ལས། ། བླ་བྲང་རིན་ཆེན་སྒང་པའི་གདུང་རབས་ནི། ། བདག་ཉིད་ཆེན་པོ་ཞེ་དགུ་ལྕགས་ཁྱི་ལོ། ། དོན་རྒྱལ་འཁྲུངས་ནས་སོ་བཞི་ཆུ་ལུག་གཤེགས། ། ཕྱི་ལོ་ཤིང་སྤྲེལ་དེ་སྲས་ཀུན་རྒྱལ་འཁྲུངས། ། དོན་ལྔ་ས་ཁྱིར་གཤེགས་ཏེ་ང་ལྔ་པ། ། ས་སྟག་ནམ་རྒྱལ་འཁྲུངས་ཤིང་དོན་ལྔ་པ། ། ཆུ་འབྲུག་གཤེགས་ཏེ་ཞེ་བདུན་ཤིང་བྱི་ལོར། ། རྡོ་རྗེ་འཆང་དབང་བློ་གྲོས་རྒྱལ་མཚན་འཁྲུངས། །
ང་གཉིས་ཤིང་ཡོས་གཤེགས་རྣམས་རིན་སྒང་གདུང་། ། དེ་ལས་ལྔས་གཞོན་ས་སྦྲུལ་རྡོ་རིང་པ། ། ཆོས་ཀྱི་ཉི་མ་དོན་དྲུག་ཤིང་སྤྲེལ་གཤེགས། ། དེ་ལས་ཉེར་བརྒྱད་ཀྱིས་གཞོན་སྒོ་རུམ་པ། ། མེ་བྱར་འཁྲུངས་ཤིང་རེ་བརྒྱད་ཤིང་འབྲུག་གཤེགས། ། དེ་ལས་བརྒྱད་ཀྱིས་གཞོན་པ་ཤིང་སྦྲུལ་ལོར། ། ས་ལོ་འཁྲུངས་ཤིང་ཞེ་དགུ་ཆུ་སྦྲུལ་གཤེགས། །

དེ་ལས་བཅུ་བདུན་གྱིས་གཞོན་ཚར་ཆེན་རྗེ། ། ཆུ་ཁྱིར་འཁྲུངས་ཤིང་རེ་ལྔ་མེ་སྟག་གཤེགས། ། དེ་ལས་བཅོ་ལྔས་གཞོན་པ་མེ་གླང་ལོར། ། བསྟན་པའི་ཉི་མ་སྔགས་འཆང་ཆེན་པོ་འཁྲུངས། ། རེ་བརྒྱད་ཤིང་སྤྲེལ་ལོར་གཤེགས་མགོན་དེ་ལས། ། དྲུག་གིས་གཞོན་པ་ཀླུ་སྒྲུབ་ཆུ་ལུག་ལོ། ། དོན་གཅིག་ཆུ་སྦྲུལ་ལོར་གཤེགས་རྗེ་དེ་ལས། ། གཅིག་གིས་གཞོན་པ་མཁྱེན་བརྩེ་ཤིང་སྤྲེལ་ལོ། ། ཞེ་ལྔ་ས་འབྲུག་ལ་གཤེགས་དེ་ཉིད་ལས། ། གཉིས་ཀྱིས་གཞོན་པ་མེ་ཁྱི་བསླབ་གསུམ་པ། ། ང་གཉིས་མེ་གླང་ལོར་གཤེགས་དེ་ཉིད་ལས། །
གཅིག་གིས་གཞོན་པ་མེ་མོ་ཕག་གི་ལོར། ། བོད་མཁར་ཡོལ་པ་རྟ་ར་ཆོས་རྗེ་གསུམ། ། འཁྲུངས་ཤིང་བོད་མཁར་རེ་གཅིག་མེ་ཕག་གཤེགས། ། ཡོལ་པ་དོན་གསུམ་ས་ཕག་ལོ་ལ་གཤེགས། ། རྟ་ར་ཆོས་རྗེ་དོན་བདུན་ཆུ་ཡོས་ལོར། ། གཤེགས་ཤིང་དེ་ལས་སོ་གཉིས་ཀྱིས་གཞོན་པ། ། ས་ལུག་འཇམ་དབྱངས་བསོད་ནམས་དབང་པོ་དང་། ། དབང་ཕྱུག་རབ་བརྟན་འཁྲུངས་ཤིང་བསོད་ནམས་དབང་། ། རེ་གསུམ་ལྕགས་བྱར་གཤེགས་ཤིང་དབང་རབ་རྗེ། ། དོན་བརྒྱད་མེ་ཕོ་བྱི་བའི་ལོ་ལ་གཤེགས། །
དེ་ལས་ལོ་བཞིས་གཞོན་པ་སྔགས་འཆང་རྗེ། ། གྲགས་བློ་ཆུ་ཕག་འཁྲུངས་ཤིང་ང་ལྔ་པ། ། མེ་སྦྲུལ་ལོར་གཤེགས་དེ་ལས་དགུས་གཞོན་པ། ། ངག་དབང་ཆོས་གྲགས་ཆུ་སྤྲེལ་བདུན་ཅུ་པ། ། ལྕགས་སྦྲུལ་ལོར་གཤེགས་དེ་ལས་ཉེར་ལྔ་ཡིས། ། གཞོན་པ་མེ་བྱ་འཇམ་མགོན་ཨ་མེས་ཞབས། ། རེ་གསུམ་ས་ཕག་ལོར་གཤེགས་དེ་ཉིད་ལས། ། ལོ་ལྔས་གཞོན་པ་ཆུ་སྟག་ཞྭ་ལུ་པ། ། རིན་ཆེན་བསོད་ནམས་མཆོག་གྲུབ་བརྒྱད་ཅུའི་ལོ། ། ལྕགས་བྱར་གཤེགས་ཤིང་དེ་ལས་ལོ་གཅིག་གིས། །
གཞོན་པ་ཆུ་ཡོས་ཁྱབ་བདག་བཀའ་འགྱུར་བ། ། ང་བདུན་ས་ཕག་ལོར་གཤེགས་རྗེ་དེ་ལས། ། བཅུ་བཞིས་གཞོན་པ་གོང་ས་རྡོ་རྗེ་འཆང་། ། ལྔ་པ་མེ་སྦྲུལ་ལོར་འཁྲུངས་རེ་དྲུག་པ། ། ཆུ་ཁྱིར་གཤེགས་ཤིང་དེ་ལས་ཉེར་གཅིག་གིས། ། གཞོན་པ་འཇམ་དབྱངས་བསོད་ནམས་དབང་ཕྱུག་ནི། ། ས་སྟག་འཁྲུངས་ཤིང་ཞེ་བརྒྱད་ཤིང་གླང་གཤེགས། ། དེ་ལས་བརྒྱད་ཀྱིས་གཞོན་པ་སྒྲོ་ལུང་པ། ། བསོད་ནམས་ཆོས་འཕེལ་མེ་ཁྱི་གྱ་གསུམ་ལོ། ། ས་སྤྲེལ་གཤེགས་ཤིང་དེ་ལས་ལོ་བརྒྱད་ཀྱིས། །
གཞོན་པ་རྡོ་རྗེ་འཆང་དབང་རྨོར་ཆེན་རྗེ། ། ཤིང་རྟར་འཁྲུངས་ཤིང་དོན་ལྔ་ས་སྤྲེལ་གཤེགས། ། དེ་ལས་གཉིས་ཀྱིས་གཞོན་པ་ས་སྐྱ་པ། ། ཀུན་དགའ་བཀྲ་ཤིས་མེ་ཕོ་སྤྲེལ་ལོར་འཁྲུངས། ། ང་དྲུག་ལྕགས་མོ་ཡོས་ཀྱི་ལོ་ལ་གཤེགས། ། དེ་ལས་སོ་ལྔས་གཞོན་པ་བྲག་རྩ་རྗེ། ། ལྕགས་ལུག་འཁྲུངས་ཤིང་ང་ལྔ་ཤིང་གླང་གཤེགས། ། དེ་ལས་བཅུ་གསུམ་གྱིས་གཞོན་གནས་གསར་རྗེ། ། ཤིང་སྤྲེལ་འཁྲུངས་ཤིང་ང་བདུན་ལྕགས་འབྲུག་གཤེགས། ། དེ་ལས་གཅིག་གིས་གཞོན་པའི་དྲིན་ཆེན་རྗེ། །
རྡོ་རྗེ་འཆང་དབང་བསོད་ནམས་རིན་ཆེན་ཞབས། ། ཤིང་བྱར་འཁྲུངས་ཤིང་སོ་བདུན་ལྕགས་བྱར་གཤེགས། ། དེ་ནས་ལོ་གྲངས་ཉེར་གསུམ་འདས་པ་ཡི། ། ཉེར་བཞི་ཤིང་བྱར་ཁོ་བོས་འདི་བརྩམས་སོ། ། དེས་ན་ཐུབ་དབང་མྱ་ངན་འདས་ནས་ལོ། ། སུམ་སྟོང་བརྒྱད་བརྒྱ་དགུ་བཅུ་གོ་བརྒྱད་འདས། ། དཔལ་ལྡན་ས་སྐྱ་བཏབ་ནས་དྲུག་བརྒྱ་དང་། ། དགུ་བཅུ་གོ་གཉིས་འདས་ལོ་འཁྲུལ་མེད་ཡིན། ། བླ་མའི་གདན་ས་གསང་ཆེན་སྨྲ་བའི་གནས། ། བཀྲ་ཤིས་ཆོས་སྡེ་ལྕགས་ཡོས་བཏབ་ནས་ལོ། །
བརྒྱ་དང་དོན་བཞི་འདས་ཤིང་དོན་ལྔ་པ། ། ས་སྐྱོང་ཞེས་པ་ཤིང་བྱ་ལོ་འདིའོ། ། ཐུབ་བསྟན་ལྔ་བརྒྱ་ཕྲག་བཅུར་གནས་པ་ལས། ། འབྲས་སྒྲུབ་དུས་ཀྱི་ལྔ་བརྒྱ་ཕྲག་དྲུག་དང་། ། ལུང་དུས་ལྔ་བརྒྱ་ཕྲག་བདུན་མངོན་པར་འདས། ། ལྔ་བརྒྱ་ཕྲག་བརྒྱད་མདོ་སྡེ་སྤྱོད་སྟེང་ནས། ། ལོ་གྲངས་སུམ་བརྒྱ་གོ་བརྒྱད་འདས་ཟིན་པས། ། ཀྱེ་མ་ད་ནི་རྣམ་དག་བསྟན་པའི་རྒྱུན། ། མདོ་འཕྲོས་བརྒྱ་གཅིག་ལྔ་བརྒྱ་ཕྲག་དགུ་པ། ། འདུལ་བའི་དུས་ཀྱི་ལྔ་བརྒྱ་ཕྲག་གཅིག་སྟེ། །
སྡོམ་པས་ལོ་གྲངས་དྲུག་བརྒྱ་གཉིས་གནས་ཤིང་། ། ལྔ་བརྒྱ་ཕྲག་བཅུ་རྟགས་ཙམ་འཛིན་པ་བཅས། ། ཆིག་སྟོང་ཆིག་བརྒྱ་གཉིས་ཡོད་བརྩོན་འགྲུས་སྐྱེད། ། སྐྱེ་བ་ཀུན་ཏུ་ཁྱེད་ཞལ་མཐོང་བ་དང་། ། གསུང་གི་བདུད་རྩི་འཐུང་ཞིང་བགྱི་བ་ཀུན། ། བླ་མ་དམ་པ་མཉེས་པའི་རྒྱུར་གྱུར་ནས། ། རང་གཞན་དོན་གཉིས་མ་ལུས་མཐར་ཕྱིན་ཤོག ། གནས་སྐབས་རྒྱལ་བསྟན་སྤྱི་དང་ས་སྐྱ་པའི། ། བསྟན་དང་བསྟན་འཛིན་སྦྱིན་བདག་དར་བ་དང་། ། དེ་ལ་བརྟེན་ནས་གདུལ་བྱ་སྤྱི་བྱེ་བྲག །
འཕྲལ་ཡུན་ཕན་བདེའི་དཔལ་ལ་སྤྱོད་པར་ཤོག ། རྗེ་བཙུན་བླ་མའི་བརྩེ་ཆེན་བྱིན་རླབས་དང་། ། བདག་སོགས་གདུལ་བྱའི་དད་པས་གསོལ་བཏབ་མཐུས། ། གནས་སྐབས་མཐར་ཐུག་རྟེན་འབྲེལ་ཟབ་མོ་ཀུན། ། མི་འགྱུར་ལྷུན་གྱིས་གྲུབ་པའི་བཀྲ་ཤིས་ཤོག ། ཅེས་རིགས་དང་དཀྱིལ་འཁོར་ཀུན་གྱི་ཁྱབ་བདག་དྲུག་པ་རྡོ་རྗེ་འཆང་ཆེན་གཞན་ངོར་ངུར་སྨྲིག་གི་བླ་གོས་འཆང་བ་བཀའ་དྲིན་མཉམ་མེད་གནས་གསར་འཇམ་མགོན་བླ་མ་ལེགས་པའི་མཚན་ཅན་གྱི་ཞལ་སྔ་ནས་ཀྱི་ངོ་མཚར་རྟོགས་བརྗོད་རགས་རིམ་དུ་བྲིས་པ་འདི་ནི། རྣམ་འདྲེན་དམ་པའི་ཞབས་འབྲིང་ལྷག་བསམ་ཅན་བློ་གསལ་རབ་རྒྱས་ནས་རྗེ་དེ་ཉིད་ཀྱི་བཀའ་དངོས་སུ་ཕེབས་པ་དང་། ཕྱག་མཛོད་འཇམ་དཔལ་སོགས་ཞལ་སློབ་དུ་མའི་ངག་ལས་ཐོས་པ་རྣམས་ལོ་ཚིགས་དང་བཅས་པ་གཞིར་བཟུང་ཞིང་། གདུང་རུས་སྐོར་ལ་ཡིག་ཚང་རྙིང་མའི་ཁུངས་དང་རང་ཕྱོགས་ཀྱི་ངག་རྒྱུན་བཅས་བཀོད་ཅིང་། མགོན་པོ་བསོད་ནམས་མཆོག་ལྡན་མན་གསུང་རྒྱུན་དང་།
གོང་ས་རྡོ་རྗེ་འཆང་ལྔ་པ་ཆེན་པོའི་རྣམ་ཐར་གོ་བསྟུན་སྐུ་བལྟམས་པ་དང་། དབུས་སུ་གདན་དྲངས་ཚུལ་སོགས་ཡུམ་མཆོག་ཕུན་ཚོགས་སྒྲོལ་མས་གསུངས་པ་བཞིན་བཙན་པར་བྱས། རྨོར་ཆེན་རྡོ་རྗེ་འཆང་གི་རྣམ་ཐར་ལའང་ཞིབ་ཏུ་དཔྱད། བཀའ་ཆོས་གསན་ཚུལ་རྣམས་གསན་ཡིག་ནས་ཁ་བསྐངས། ལྗགས་བསྙེན། ཆོས་འཆད། བསྟན་འཛིན་གྱི་སྐྱེས་བུ་བསྐྲུན་པ་སོགས་གང་ཟིན་བཀོད་ཅིང་། མྱ་ངན་འདས་བྱུང་དང་། དགོངས་རྫོགས་ཀྱི་སྐོར་རྣམས་ནི་རྒྱུས་ཡོད་པ་བཅས་རྣམ་ཐར་ཐོག་མཐའ་བར་གསུམ་ལ་ཟིན་བྲིས་ཞིབ་མོ་ཞིག་ཕྱག་མཛོད་འཇམ་དཔལ་གྱིས་བསྐུལ་བ་བཞིན་བཏབ་འདུག་པ་གཙོ་བོར་བཟུང་། ངེད་རང་ལ་རྒྱུས་ཡོད་པ་རྣམས་དང་།
དེར་མ་འཐུས་པ་རྣམས་གཞི་དགོན་མཁན་ཆེན་བསོད་ནམས་དཔལ་བཟང་དང་། ཟངས་སྟན་བླ་མ་རྫོང་རི་རབ་འབྱམས་པ་བྱམས་པ་ཕྲིན་ལས། འདར་གྲོང་མཁན་ཆེན་ངག་དབང་ཤེས་རབ། ཀ་ཡེ་རྗེ་དྲུང་སྐྱིད་པའམ། མིང་དངོས་འཇམ་དཔལ་རབ་རྒྱས་རྣམས་ལས་ཟིན་བྲིས་ཁུལ་བསྡུས་ཤིང་། བླ་མ་གོང་མ་རྣམས་ཀྱི་རྣམ་ཐར་ནས་ལེགས་ཆ་བླངས་ཏེ་བསྒྲིགས་ཁུལ་བགྱིས་པ་འདིའང་། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་རང་ཉིད་རྣམ་འདྲེན་དམ་པ་དེ་ཉིད་ལ་མི་ཕྱེད་པའི་དད་པ་ཐོབ་པས་འདི་ལྟ་བུའི་རྣམ་པར་ཐར་པ་གཞན་གྱིས་སྦྱར་བའམ། རང་ཉིད་ཀྱིས་ལས་སུ་བྱ་བ་གང་རུང་ཞིག་འགྲུབ་ན་ཅི་མ་རུང་སྙམ་པའི་བློ་ཡོད་ཁར་རྣམ་འདྲེན་དམ་པ་དེ་ཉིད་ཀྱི་སྲི་ཞུ་བའི་གཙོ་བོ་འཇམ་དཔལ་རྒྱ་མཚོ་ནས་གོང་དུ་བཤད་པའི་རྣམ་ཐར་ཟིན་བྲིས་འཕགས་སྡེ་བའི་ཤོག་དྲིལ་རྣམས་བསྐུར་བ་དང་ལྷན་ཅིག་རྣམ་ཐར་རྩོམ་དགོས་ཀྱི་བསྐུལ་མ་རྟེན་བཅས་བྱུང་དོན་བཞིན་འགྱངས་མིན་ལེགས་པར་སྦྱར་བ་འདི་ཉིད་ཀྱི་ཚེ་དབུའི་མཆོད་བརྗོད་རྣམས་བརྩམས་པའི་ནུབ་མོ་རྨི་ལྟས་སུ། དཔལ་ས་སྐྱའི་དབོན་པོ་རིའི་ལྡེབས་ལ་འབྲོང་རྒོད་ཤིན་ཏུ་གཟི་བརྗིད་ཅན་ཞིག་འོངས་ནས་ངེད་རང་ལ་དགའ་བའི་རྣམ་འགྱུར་གྱིས་བལྟས་པའི་ཚེ། བསམ་པར་སྔོན་དཔལ་ལྡན་ཨ་ཏི་ཤའི་གཟིགས་སྣང་ལ་ཤར་བ་དེའང་འདི་འདྲ་ཞིག་ཡིན་འདྲ་སྙམ་པ་དང་།
ཡང་ནུབ་གཅིག་རྨི་ལྟས་སུ་རིན་ཆེན་སྒང་གི་སྤང་གཤོངས་ན། འབྲོང་ཕོ་མོའི་ཁྱུ་དཀྱིལ་དུ་བསྡད་པ་སོགས་རྣམ་ཐར་འདི་ལ་རྗེ་བཙུན་ས་སྐྱ་པའི་ཆོས་སྲུང་རྣམས་ཤིན་ཏུ་འགོ་བའི་མཚན་མ་དང་། རྩོམ་གྲུབ་རྒྱུའི་སྔ་དྲོ་རྨི་ལྟས་སུ་སྲོག་ཆགས་ཀྱི་རྭ་དུང་ཡིད་དུ་འོང་བ་ཞིག་ངེད་རང་ནས་བུས་པར་ཆོས་དུང་དཀར་མོ་རྒྱང་གྲགས་ཀྱི་གསུང་དང་དབྱེར་མེད་སྒྲོག་ཅིང་། རྩོམ་གྲུབ་ལ་ཁད་ཀྱི་ཡི་གེའི་འདུ་བྱེད་སྐབས་གྲུབ་དབང་སྒྲོ་ལུང་པ་མང་ཐོས་བསོད་ནམས་ཆོས་འཕེལ་གྱི་དབུ་སྐྲ་དང་། བཅུ་ཤད་ལུང་། འདྲ་སྐུ་ཆེ་ཆུང་། ཨ་ཎི་དྲུང་རྗེ་བཙུན་ཀུན་དགའ་བསྟན་པའི་ཉི་མའི་དབུ་སྐྲ་བཅས་གམ་དུ་འབྱོར་པ་སོགས་དཔྱོད་ལྡན་གྱིས་བལྟས་ན་གང་ཡིན་ཤེས་པར་འགྱུར་བའི་དགེ་མཚན་དེ་དག་དང་བཅས་དཔལ་ས་སྐྱའི་གཞི་ཐོག་བླ་བྲང་གི་ཡང་སྟེང་གཟིམས་ཆུང་ཤར་རྡོ་རྗེའི་གུར་ཁང་དུ་ལེགས་པར་སྦྱར་བ་འདིའི་དགེ་བས་རྗེ་བཙུན་བླ་མའི་བསྟན་པ་རིན་པོ་ཆེ་ཕྱོགས་དུས་གནས་སྐབས་ཐམས་ཅད་དུ་དར་ཞིང་རྒྱས་ཏེ་སྐྱེ་རྒུ་ཀུན་ལ་ཕན་བདེ་འབྱུང་བའི་རྒྱུར་གྱུར་ཅིག ། སརྦ་མངྒ་ལཾ། དགེའོ། དགེའོ།
དགེའོ།། །། PAGE * MERGEFORMAT 230 ཀུན་དགའ་བློ་གྲོས། གནས་གསར་བའི་རྣམ་ཐར། PAGE * MERGEFORMAT 229
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
