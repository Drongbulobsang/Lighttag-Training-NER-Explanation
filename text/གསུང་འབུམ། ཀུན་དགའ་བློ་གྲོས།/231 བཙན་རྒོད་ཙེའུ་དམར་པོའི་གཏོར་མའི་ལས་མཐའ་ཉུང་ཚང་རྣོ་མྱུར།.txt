གསུང་འབུམ། ཀུན་དགའ་བློ་གྲོས།
པོད ༢༣༡
བཙན་རྒོད་ཙེའུ་དམར་པོའི་གཏོར་མའི་ལས་མཐའ་ཉུང་ཚང་རྣོ་མྱུར།
༄༅། །བཙན་རྒོད་ཙེའུ་དམར་པོའི་གཏོར་མའི་ལས་མཐའ་ཉུང་ཚང་རྣོ་མྱུར་བཞུགས་སོ།། ན་མོ་གུ་རུ་པདྨ་ཧེ་རུ་ཀཱ་ཡ། མཐའ་བྲལ་ཆོས་དབྱིངས་སྙིང་རྗེའི་མདངས། ། ལོངས་སྐུ་པདྨ་དབང་ཆེན་ཏེ། ། སྤྲུལ་པ་ཁྲོ་གཏུམ་གནོད་སྦྱིན་ཆེར། ། བཏུད་དོ་གོང་གི་ལས་མཐའ་བཤད། ། འདིར་གནོད་སྦྱིན་ཆེན་པོ་ཙེའུ་དམར་པོར་རྒྱུད་དང་བཀའ་གཏད་གསོལ་ཁ་སོགས་གཏེར་མ་དག་སྣང་བཀའ་མ་སོགས་ཟིན་པ་ཤིན་ཏུ་ཆེ་བ་ཞིག་མཆིས་ཀྱང་ལས་མཐའ་མནན་བསྲེག་འཕང་གསུམ་ལ་སྔོན་ཆད་ཞལ་གསོལ་ཡོད་པ་ཞིག་མ་མཐོང་ཡང་། ཁྱད་ཆོས་ཚང་ཞིང་སྤྱིར་བཏང་སྔགས་གཞུང་སྤྱི་འབྲེལ་ལྟར་ལ་འགལ་བ་གང་ཡང་མེད་པ་ནི་རྒྱུད་དང་རྒྱ་བོད་གཞུང་མང་གསན་གཟིགས་མཁས་གྲུབ་གཟུ་བོར་གནས་པ་ཐམས་ཅད་ཀྱིས་མཁྱེན་འགྲོ་བ་བཞིན་གོང་ས་ཐམས་ཅད་མཁྱེན་པ་བདུན་པ་ཆེན་པོ་ཉིད་སླར་ཡང་བསྟན་འགྲོའི་མགོན་པོར་བྱོན་པ་འཇམ་དཔལ་མཚན་ཅན་གྱི་བཀའ་བཞིན་ཕྲན་ས་སྐྱ་པ་ངག་དབང་ཀུན་བློས་འདིའི་འདྲ་འབག་འཆམས་སྐུ་འདྲ་བ་ཁྱད་པར་གྱི་གཟུངས་རབ་གནས་བཅས་ཕུལ་དུས་ཀྱི་གསོལ་ཁ་དོན་འདུས་དགོས་ཚང་ཉིད་ལ་སླར་ཡང་བཞེད་པ་བསྒྲུབ་ཕྱིར་གཏོར་མའི་ལས་མཐའ་ཉུང་ཚང་རྣོ་མྱུར་འདི་ལྟར་ཞབས་འགྱུར་ཞུས་རྒྱུའི་སྦྱོར་བ་ཡི་དམ་ཆོས་སྲུང་མཆོད་གཏོར་དགོས་ཚང་གི་སྦྱོར་བ་ལྟར། དེའི་མདུན་ལྕགས་སྣོད་དུ་འབྲུ་ནག་རྗེན་ཕྱེ། དུག་ཁྲག་ཚ་བ་གསུམ་དང་ཆང་གིས་སྦྲུས་པའི་བཙན་བཤོས་གྲུ་གསུམ་ཟུར་རྩེ་ཤིན་ཏུ་རྣོ་བ།
དབུས་སུ་ཆེ་བ་དང་མདུན་རྒྱབ་ཟུར་བཞིར་དེའི་ཕྱེད་ཙམ་སླེབས་པས་བསྐོར་བར་མཐེབ་ཀྱུ་དྲུག་ཅུ་རྩ་བཞི་གཅན་གཟན་ཟ་འཕྲོ་འདྲ་བ་ཁ་ཕྱིར་བསྟན་གྱིས་གཏོར་ཆུང་རྣམས་ཀྱིས་ཕྱེད་ནུབ་དུ་བསྐོར་བར་ཡུངས་དཀར་ལ་ཚེར་སྡོང་སོགས་ཟང་ཟིང་དུ་བཙུགས་ཤིང་། རྒྱུ་འཁོར་དང་། སྐྱེར་རྩང་སྲིན་མོ་འགྲོ་སོགས་གཏོར་བཟློག་སྤྱི་འགྲེ། མདའ་འུག་སྒྲོ་སྐྱེར་མདེའུ་ཟུར་གསུམ་གླང་དམར་རྒྱུས་དཀྲིས་དར་དམར་ཅན་བཙུགས་པར། ཤ་ཁྲག་ལ་སྒོག་ཚ་བ་གསུམ་སོགས་བླུག་པ་མཉྫིར་ལྟ་བུའི་ཁར་དཀྱིལ་གཏོར་གྱི་ཧེབ་སྒྲུབ་སོགས་བསྟེན་པ་བཤམས། ལིངྒ་བསྒྲལ་མཆོད་གསོལ་ཀ་སོགས་དགོས་ན་བག་ཟན་ལས་ལིངྒ་སྤྱི་འགྲེ་ལྕགས་སྣོད་དུ་བཅས་པ་དང་། དྲེགས་པ་ཕོ་རྒྱུད་དྲག་རྫས་སྐམ་ཐུན། མོ་རྒྱུད་དྲག་རྫས་རློན་ཐུན་གཉིས་མེད་རྒྱུད་ཀྱི་དྲག་རྫས་ཕུར་གྲི་སོགས་སྤྱི་འགྲེ་སྟེ་སྦྱོར་བའོ། ། དངོས་གཞི་བདག་མདུན་དགོས་ཚང་དུ་བཤད་པའི་སྐྱབས་འགྲོ་ནས་བཟུང་། ཕན་བདེའི་སྦྲང་རྩི་དར་བརྟན་ཤོག །
བར། དེ་ནས་སྤོས་དཀར་ཤ་ཚིལ་དུད་པ་བཤུག་སྒྲ། རྐང་གླིང་རྔ་རོལ་སོགས་འཇིགས་རྔམས་བཅས། ཀྱཻ་གསོན་ཅིག་གཏུམ་བཙན་མཆེད་བདུན་པོ། ། སྤྲུལ་པ་ཡང་སྤྲུལ་ཉིད་སྤྲུལ་བཅས། ། ཁམས་གསུམ་སྲོག་བདུད་དྲག་ཤུལ་ཅན། ། གདུག་ཅན་ད་ལྟ་སྒྲོལ་བར་བསྐུལ། ། ཞེས་སྙན་གསན་ཕབ་ནས། བསྒྲལ་མཆོད་ནི། གོང་གི་ལིངྒ་སྒྲོལ་ཆས་བཅས་སྒྲུབ་པོའི་མདུན་དུ་བཤམས་ལ།
ཨེ་ལས་འབྲུབ་ཁུང་གཤིན་རྗེའི་གྲང་། ། ཎི་ཏྲི་སྲི་ལས་དགྲ་བགེགས་ཀུན། ། སོ་སོའི་གཟུགས་བརྙན་ཉམ་ཐག་པར། ། ནད་དུག་གཤེད་མས་བསྐོར་བར་གྱུར། ། ཛཿརྩ་གསུམ་མཆོག་གསུམ་བདེན་པ་དང་། ། ཕྱག་སྔགས་དམིགས་རྫས་རྟེན་འབྲེལ་དང་། ། བདག་ཅག་དཔོན་སློབ་བདེན་པའི་མཐུས། ། དམིགས་བྱ་ད་ལྟ་ཉིད་དུ་ཁུག ། ཛཿཧཱུྃ་བཾ་ཧོཿ ཞེས་ལན་གསུམ་སོགས་ཚིགས་བཅད་དང་སྤེལ།
བླ་མའི་བྱིན་རླབས་ཡི་དམ་སྲུང་། ། འཁོར་འདས་དྲེག་བྱེད་སྐྱོབ་བྱེད་དང་། ། རྫས་སྔགས་ཏིང་འཛིན་ཀུན་བྲལ་ཏེ། ། མགོན་སྐྱབས་མེད་པ་ཉིད་དུ་གྱུར། ། ཞེས་པས་ལྷ་དབྱེ། ཀྱཻ་གཟུ་དཔང་མཛོད་ཅིག་ཙེའུ་དམར། ། ཁྱོད་ནི་སྣང་སྲིད་དྲེགས་བྱེད་བདག ། དགྲ་བགེགས་འདི་ཡིས་ཉེས་པ་དང་། ། བདག་གིས་མ་ཉེས་ཞལ་ལྕེ་མཛོད། ། ཅེས་པས་བསྒྲལ་བྱའི་ཉེས་པ་བརྗོད་ཅིང་སྒྲུབ་པོ་བདེན་པར་བསྒྲུབས།
ཀྱཻ་གཏུམ་རྔམས་གསོད་ལ་དགའ་བ་རྣམས། ། དོ་ནུབ་ཁྱོད་ཀྱི་ལས་སྐལ་ཤར། ། ནད་མཚོན་དུག་སོགས་མི་འདོད་ཀུན། ། དགྲ་བགེགས་འདིར་ཕོབ་རྡུལ་དུ་རློག ། ཅེས་དང་། དགོས་ཚང་དུ་བཤད་པའི་གནོད་སྦྱིན་སྲོག་སྔགས་དེ་ལ། སརྦ་ཤ་ཏྲཱུན་བིགྡྷཱན་མ་ར་ཡ་ཧཱུྃ་ཕཊ། ཅེས་སྦྱར་ནས་སྐམ་རློན་ཐུན་དང་ཕུར་གྲིས་དུམ་བུར་བྱས་ལ། དེའི་རྣམ་ཤེས་རྟ་མགྲིན་གྱི་ཐུགས་ཀར་ཐིམ་པས་སྤང་གཉེན་རོ་གཅིག་གི་གོ་འཕང་དང་ལས་ངན་གསོག་པའི་རྣམ་སྨིན་རྟེན་ཤ་ཁྲག་རུས་དུམ་གྱིས་རྣམ་པར་དམར་མྱོག་དུམ་བུར་བཏང་བར་དམིགས་ནས། ཟོར་གཏོར་གྱི་མདུན་ཐོད་སྣོད་གསུམ་སོགས་སུ་བཤམས་ལ་ཁྲག་ཆང་བླུགས་ནས་གསོལ་ཁ་བྱ་བ་ནི།
ཀྱཻ་བདག་གིས་ཁྱེད་བསྐུལ་དྲག་པོས་དགྲ་བགེགས་བསྒྲལ། ། ཤ་ཁྲག་དོན་སྣོད་རུས་རྐང་ཕུང་པོར་སྤུངས། ། གཡང་གཞིའི་ལྷབ་ལྷུབ་རོ་སྐྲའི་བན་བུན་བཅས། ། དྲེག་བྱེད་ཀུན་ཏུ་དགེས་པ་འདི་བཞེས་ཤིག ། ཅེས་གསོལ་ཁ་དང་པོ་བསྟབས། གཉིས་པ་ནི། ཀྱཻ་དམུ་རྗེ་ལེགས་པ་གནོད་སྦྱིན་ཟངས་འདྲེན་མ། ། ཙེའུ་དམར་མཆེད་བདུན་སྲས་ལྕམ་བློན་འབངས་སོགས། ། སྤྲུལ་པ་ཡང་སྤྲུལ་ཉིང་སྤྲུལ་སྣང་སྲིད་བདག ། བཞེས་ཤིག་དགྲ་བགེགས་ལུས་སྲོག་ལོངས་སྤྱོད་བཞེས། །
ཞེས་བསྟབས། གསུམ་པ་ནི། ཀྱཻ་རྩ་གསུམ་མཆོག་གསུམ་བཀའ་དམ་རྗེས་དགོངས་ལ། ། བདག་ཅག་མཆོད་ཡོན་ལྟོས་པར་བཅས་ཀུན་གྱི། ། ཕྱི་ནང་གསང་བའི་བར་ཆད་ཀུན་ལས་སྲུངས། ། ཐུན་མོང་མཆོག་བསམ་ཕྲིན་ལས་ཀུན་མཛོད་ཅིག ། ཅེས་བསྟབས། དེ་འདྲ་ཚར་གསུམ། སྤྲོ་ན་འོག་ནས་བསྐྱོར་རོ། ཟོར་སྒྲུབ་པ་ནི།
ཧཱུྃ་བདག་ཉིད་རྟ་མགྲིན་ཁྲོ་རྒྱལ་དང་། ། མདུན་གྱི་དྲེགས་བྱེད་ཐུགས་འོད་ཀྱིས། ། སྲིད་ཞིའི་མཐུ་སྟོབས་ཀུན་བསྡུས་ནས། ། ཟོར་ཆེན་ལ་ཐིམ་དྲག་ཤུལ་བསྐྱེད། ། ཀྱཻ་ཆོས་ལོངས་སྤྲུལ་པའི་རྣམ་རོལ་གྱིས། ། ཟོར་ཆེན་རྫས་ཀྱི་མཐུ་བསྐྱེད་ལ། ། དགྲ་བགེགས་སྲོག་ལ་མངའ་མཛད་ནས། ། གང་ལ་དམིགས་པ་རྡུལ་དུ་རློག ། ཅེས་དང་། ཨོཾ་ཧྲཱིཿཔདྨ་ཏ་ཀྲྀཏ་བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ།
ཅེས་ཅི་རིགས་དང་། གོང་གི་གནོད་སྦྱིན་སྔགས་ཤམ་བུ་ཅན་ཅི་རིགས་བཟླས་མཐར། སུཾ་ཏྲིག་རཀྴ་བྷྱོཿཐིབ་ཐིབ་ཙཀྲ་བྷྱོཿསྙིང་ཁ་རག་དུན་ཏི་བྷྱོཿཏྲི་ན་ཤིག སེ་ན་གཏུབས། ཁ་རཀ་རྦད་དུམ་བྷྱོཿབཛྲ་ར་ཏི་རཀྴ་ཙ་ཏུར་མཱ་ར་ཡ་ཧཱུྃ། གནོད་བྱེད་དགྲ་བགེགས་ཐམས་ཅད་མཱ་ར་ཡ་ཕཊ། ཅེས་ཐུན་སྔགས་ཀྱང་ཅི་རིགས་བཅས་ཀྱིས་བསྒྲུབས་ནས་བསྐུལ་བ་ནི། རྔ་རོལ་རྐང་གླིང་བཤུག་པ་སོགས་དང་བཅས། ཀྱཻ་འཇིགས་རུང་བཙན་གྱི་གྲོང་ཁྱེར་ན། ། འཇིགས་རུང་གནོད་སྦྱིན་ཙེའུ་དམར་ཆེ། །
འཇིགས་རུང་ཆོ་འཕྲུལ་སྣ་ཚོགས་བཅས། ། འཇིགས་རུང་ལས་ལ་ད་བཞེངས་ཤིག ། ཁྱོད་ནི་ཁམས་གསུམ་སྲོག་གི་བདག ། གསོད་གཅོད་ལས་ལ་མངའ་བརྙེས་ཤིང་། ། གདུག་པའི་དྲེགས་བྱེད་ཡོངས་རྗེ་སྟེ། ། དོ་ནུབ་དྲག་པོའི་ལས་སྒྲུབས་ཤིག ། འབར་བའི་གཏོར་ཟོར་གཉེན་པོ་འདིར། ། རྫས་སྔགས་ཏིང་འཛིན་ཀུན་ཚང་གིས། ། སྲིད་གསུམ་རྡུལ་དུ་རློག་ནུས་ན། ། གང་ལ་དམིགས་པ་སྨོས་ཅི་དགོས། །
བྷྱོཿབྷྱོཿསྡང་བའི་དགྲ་ལ་བྷྱོཿ བྷྱོཿབྷྱོཿགནོད་པའི་བགེགས་ལ་བྷྱོཿ བྷྱོཿབྷྱོཿནད་མཚོན་མུ་གེ་བྷྱོཿ བྷྱོཿབྷྱོཿབར་ཆད་ཀུན་ལ་བྷྱོཿ ཞེས་བསྐུལ་ནས་བཟློག་པའི་དམག་དཔུང་ཆས་པའི་སྤྱན་དམིགས་བཅས། ཀྱཻ་ཙེའུ་དམར་མཆེད་བདུན་མཐུ་མ་ཆུང་། ། བཀའ་ཉན་དྲེགས་བྱེད་རྩལ་མ་ཞན། ། ལས་བྱེད་ཤན་པ་བང་མ་བུལ། ། དོ་ནུབ་བཟློག་བསྒྱུར་དུས་ལ་བབས། ། ལོག་ལམ་འབྲིད་བྱེད་ལྷ་བདུད་བཟློག །
ནད་གདོན་སྡུག་བསྔལ་ཕུང་བདུད་བཟློག ། སྲིད་པར་མཚམས་སྦྱོར་ཉོན་བདུད་བཟློག ། ཚེ་ལ་བར་ཆོད་འཆི་བདུད་བཟློག ། དེ་ལ་སོགས་པ་བདུད་ཆེན་བཞིས། ། སྣོད་ལ་སྐྱོན་གཏོར་འབྱུང་དགྲ་བཟློག ། བཅུད་ལ་འཚེ་བའི་དགྲ་བགེགས་བཟློག ། དེ་ལས་འཕྲོས་པའི་ལོག་འདྲེན་ཀུན། ། བསྟན་འགྲོའི་འགལ་རྐྱེན་སྟེང་དུ་བཟློག ། ཅེས་པའི་མཐའ་ཞག་སྒྲུབ་གནང་ན་འདི་ཡན་གྱིས་འཐུས། འཕེན་པ་ལྟར་ན་དེ་ནས་སྒྲུབ་བོ། །
དྲག་ཆས་ཕོད་ཀ་རུས་རྒྱན། སྐྲ་ཚབ་དགོས་མིན་གང་འོས། ཞྭ་ནག་རོ་སོལ་ཚིལ་ཆེན་ཐུགས་ཀར་བའི་སྣ་ཞུར་ཅན། རྡོར་དྲིལ་ཐོགས་ལ། རྔ་རོལ། རྐང་གླིང་། གཡབ་དར། ཁྲག་ཆང་འཐོར་བ། སྤོས་དཀར་ཚིལ་ཆེན་དུད་པ། གོ་མཚོན་དཔུང་བཅས་སུ་འཆའ་བའམ།
ཡང་ན་རང་རང་གི་ཆ་ལུགས་དེས་འཐུས་པས་གཏོར་མ་ལྷོ་ཕྱོགས་ལ་ཞལ་བསྒྱུར་ཙམ་ལམ་འཐེན་ནས་འདི་སྐད་དོ། ། ཀྱཻ་ད་ནི་ཆོས་ཤིག་ཙེའུ་དམར། ། དང་པོར་དཔལ་ཆེན་རྟ་མགྲིན་བཀའ། ། བར་དུ་པདྨ་འབྱུང་གནས་བཀའ། ། མཐའ་མར་ཁྱེད་སྒྲུབ་རིག་འཛིན་བཀའ། ། དམ་ཚིག་རྡོ་རྗེ་མ་བཞག་གམ། ། འདའ་ཀའི་བདུད་རྩི་མ་འཐུང་ངམ། ། ཁས་བླང་གཡར་དམ་དྲན་གྱིས་ལ། ། གདུག་ཅན་སྒྲོལ་བའི་དུས་ལ་བབས། ། ཞེས་རབ་རྙིང་ལུགས་ཀྱི་ཟོར་འཆམས་ཁུངས་ལྡན་དང་།
ཡང་ན་གྲུབ་མཐའ་རང་རང་གི་བླ་མ་གོང་མའི་ཟོར་འཆམས་ཁུངས་མ་བཅས་ཕྱི་རོལ་གོམ་པ་བཞི་བཅུ་ཞེ་དགུ་ལས་མི་ཉུང་བའི་སར་སྒྲ་གཅན་ཐིབས་ཕྱོགས་དང་བསྟུན་པའམ། ཡང་ན་གང་ལ་དམིགས་པ་དེ་ཕྱོགས་སུ་གཟིགས་ལ། ཕུད་ཕོར་དུ་གསེར་སྐྱེམས་བཤམས་ཏེ། ཧཱུྃ། བདག་ཉིད་རྟ་མགྲིན་ཐུགས་ཀ་ནས། ། རཾ་ཡཾ་ཁཾ་ལས་མེ་རླུང་ཆུ། ། སྤྲོས་པས་གསེར་སྐྱེམས་སྣོད་བཅུད་རྣམས། ། བསྲེགས་གཏོར་བཀྲུས་སྦྱངས་སྐད་ཅིག་གིས། ། བྷྲཱུཾ་ལས་རིན་ཆེན་སྣོད་མཆོག་ཏུ། ། ཨོཾ་ཨཱཿཧཱུྃ་ལས་ཛ་གད་ནི། །
ཁ་དོག་དྲི་རོ་ནུས་ལྡན་གྱིས། ། འཁོར་འདས་མགྲོན་ཀུན་དགྱེས་བསྐྱེད་གྱུར། ། ཧོ་བླ་མ་ཡི་དམ་ཆོས་སྲུང་དང་། ། ནོར་ལྷ་གཞི་བདག་རིགས་དྲུག་འགྲོ། ། གནོད་བྱེད་ཀུན་ཀྱང་བདུད་རྩི་འདིས། ། ཚིམ་ནས་བདག་གི་དྲག་ལས་མཛོད། ། ཅེས་ཕྱོགས་བཅུར་གཏོར། མ་ཉེས་དཔང་གཟུགས། ཧཱུྃ་དགོངས་ཤིག་སྲིད་ཞིའི་ཆོ་འཕྲུལ་རྣམས། ། ཡིད་ལ་གནག་པའི་དགྲ་བགེགས་འདིས། །
ཉེས་བྱས་གང་ཡིན་ཁྱེད་རྣམས་དགོངས། ། བདག་གིས་མ་ཉེས་གཟིགས་སུ་གསོལ། ། ཟོར་ལམ་ཕྱེ་ཞིང་གཏོར་མ་འཕང་བ་ནི། ཀྱཻ་ཕྱོགས་བཅུའི་དྲེགས་བྱེད་ཕོག་ཐུག་ཅན། ། ཁྱེད་ལ་བདག་ནི་མི་ཟོར་བས། ། རང་རང་ཕྱོགས་སུ་སྐུ་ཟུར་ལ། ། ཟོར་ལམ་གཉེན་པོ་དགྲ་བགེགས་ལ། ། ཕྱེས་ཞིག་མ་རུངས་འདི་དག་གིས། ། བསྟན་དང་བསྟན་འཛིན་འཇིག་རྟེན་འཚེ། ། བསྒྲལ་བའི་ཞིང་བཅུར་གྱུར་པ་དང་། །
ཁྱད་པར་བདག་ཅག་ཡོན་མཆོད་ལ། ། མ་ཉེས་ཐོ་འཚམས་དུ་མ་བྱས། ། མི་ནོར་རྫས་ཀུན་མེད་པར་གྱིས། ། རྣམ་ཤེས་ཆོས་ཀྱི་དབྱིངས་སུ་སྒྲོལ། ། ཞེས་ཕྱེད་གཏོར་མ་འཕེན་པ་ནི། ཧྲཱིཿརང་ཉིད་རྟ་མཆོག་དཔལ་གྱི་མདུན། ། མི་བཟད་འབྲུབ་ཁུང་ཐར་མེད་དུ། ། བཀའ་ཉན་ལས་བྱེད་ཕོ་ཉ་ཡིས། ། སྡང་དགྲ་གནོད་བགེགས་ཀུན་བཀུག་གྱུར། ། ཀྱཻ་ད་ནི་བཀའ་དམ་དུས་ལ་དབབ། །
གཏུམ་ཆེན་ཙེའུ་དམར་པོ་ཁྱོད། ། མཆེད་བདུན་འཁོར་དང་བཅས་པ་ཡི། ། བཀའ་ཉན་དམག་དཔུང་ད་ཆོས་ཤིག ། བྷྱོཿབྷྱོཿདེ་ནི་དགྲ་ལ་བྷྱོཿ ། ཕྱེས་ཕྱེས་དེ་ནི་དམག་ལ་ཕྱེས། ། དམག་དཔུང་བསྐྱེད་ལ་རུ་མཚོན་ཕྱོགས། ། དགྲ་བགེགས་ཐལ་བ་རྡུལ་དུ་རློག ། ཅེས་དང་གཏོར་མ་གཡས་གཡོན་དབུས་སུ་གསོར་ནས་རྟ་མགྲིན་དང་། འདིའི་སྔགས་གོང་གི་ཐུན་སྔགས་རྣམས་ཀྱི་མཐར་དམོད་པ་དང་བཅས་དྲག་ཏུ་བསྟན་ནས། གཅན་གཟན་གདུག་པ་ཅན་གྱི་པགས་པའམ།
ཆོས་གོས་སོགས་ས་ལ་བརྡབ། འབྲུབ་ཁུང་གི་དམིགས་ཡུལ་རྣམས་གཏོར་མ་མེ་མཚོན་ནད་ཡམས་དུག་གི་རང་བཞིན་དེས་ཤ་འཛོག་རུས་འཛོག་ཏུ་བཏང་། རྣམ་པར་ཤེས་པ་མར་མེ་ལྟ་བུ་དེར་ཆུ་བླུགས་པ་བཞིན་ནག་ཐུམ་གྱིས་བསད་ནས་རང་དང་ཡི་དམ་ཆོས་སྐྱོང་དགྲ་བགེགས་བཅས་ཀྱི་ཐུགས་དང་སེམས་རོ་གཅིག་ཏུ་བསྲེས་ནས་གནས་ལུགས་གསལ་སྟོང་འཛིན་མེད་བློ་འདས་ཕྱག་རྒྱ་ཆེན་པོས་རྗེས་སུ་བཟུང་ནས་རང་གཞན་ཐམས་ཅད་འཕྲལ་ཡུན་གཏན་བདེར་བཀོད་པའི་དམིགས་པ་དང་། ལས་མཁན་སྤྲུལ་པ་ཡང་སྤྲུལ་སོགས་ཀྱིས་དམིགས་ཡུལ་དེའི་ཡུལ་མཁར་མི་ནོར་རྫས་གསུམ་ལ་དམག་དྲངས་ནས་ནད་མཚོན་མུ་གེའི་ཆར་བབ་སྟེ་ཏིལ་འབྲུ་ཙམ་ཡང་མེད་པར་ཟོས། དེ་དག་གི་ལེགས་ཚོགས་ཐམས་ཅད་བསྡུས་ནས་བདག་ལ་ངོ་གསོ་དང་བཅས་བྱིན་པས་ཚེ་བསོད་སོགས་རྒྱས་པར་བསམས་ནས་རྡོ་རྗེའི་ས་གཞི་རྭ་གུར་མེ་འོད་བཅས་ཀྱི་སྲུང་འཁོར་ནང་རང་ཡི་དམ་དུ་གསལ་བའི་གནས་གསུམ་དུ་ཨོཾ་ཨཱཿཧཱུྃ་དཀར་དམར་མཐིང་མདོག་གསལ་བཏབ། རྐང་རྗེས་རྣམས་རྡོ་རྗེའི་རང་བཞིན་དུ་བསམས་ནས་སྒྲུབ་ཁང་དུ་ལོག་སྟེ་མེ་ཏོག་ཆར་བཅས་བཀྲ་ཤིས་ཀྱི་ཚིག་ཅི་རིགས་བརྗོད། སང་ལྟ་བུ་གཏང་རག་གསོལ་ཁ་རྒྱས་པར་ཕུལ། ཡང་བསད་ལས་མ་ཡིན་པར་ནད་མཚོན་མུ་གེ་བཟློག་ཆེད་དུ་ཡིན་ན་གཞན་འདྲ་བ་ལས་གཏོར་མ་འཕེན་ཚེ་འབྲུབ་ཁུང་མི་བསྒོམ་པར་དམིགས་བྱ་དེ་ལ་འཕེན་པས་རང་བཞིན་གྱི་ངང་དུ་བཟློག་པར་བསམ་པ་ཙམ་ཁྱད་པར་རོ། ། བརྒྱུད་ལྡན་དམ་པ་ལས་འོངས་པའི། ། མན་ངག་དམ་པ་ཁྲིགས་སུ་བཀོད། །
སྐྱེས་བུ་དམ་པའི་ཐུགས་བཞེད་ཀུན། ། ཇི་དགོངས་དམ་པ་འགྲུབ་གྱུར་ཅིག། །། PAGE * MERGEFORMAT 4 ཀུན་དགའ་བློ་གྲོས། བཙན་རྒོད་ཙིའུ་དམར་པོའི་གཏོར་མའི་ལས་མཐའ་ཉུང་ཚང་རྣོ་མྱུར། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
