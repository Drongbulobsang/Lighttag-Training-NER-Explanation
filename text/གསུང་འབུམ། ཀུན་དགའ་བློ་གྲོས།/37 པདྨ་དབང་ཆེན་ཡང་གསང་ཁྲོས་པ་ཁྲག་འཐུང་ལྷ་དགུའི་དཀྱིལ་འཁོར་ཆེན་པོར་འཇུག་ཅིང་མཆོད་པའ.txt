གསུང་འབུམ། ཀུན་དགའ་བློ་གྲོས།
པོད ༣༧
པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུའི་དཀྱིལ་འཁོར་ཆེན་པོར་འཇུག་ཅིང་མཆོད་པའི་རིམ་པ།
༄༅། །པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུའི་དཀྱིལ་འཁོར་ཆེན་པོར་འཇུག་ཅིང་མཆོད་པའི་རིམ་པ་བཞུགས་སོ།། ན་མོ་གུ་རུ་ཧ་ཡཾ་གྲི་ཝ་མཎྜལ་ན་མཿ བསྐལ་ལྡན་གདུལ་བྱའི་སྒོ་གསུམ་འཛིན་མ་ལ། ། སྨིན་བྱེད་དབང་གི་ཟིམ་ཆར་ལེགས་ཕབ་སྟེ། ། སྐུ་བཞིའི་འབྲས་སྩོལ་དྲིན་ཅན་བླ་མ་དང་། ། དབྱེར་མེད་རྟ་མཆོག་རོལ་པར་གུས་བཏུད་ནས། ། རྒྱུད་དང་མཁས་གྲུབ་མན་ངག་ལ་བརྟེན་ཏེ། ། པདྨ་དབང་ཆེན་ཡང་གསང་ཁྲོས་པ་ཡི། ། དཀྱིལ་འཁོར་ཆེན་པོ་སྒྲུབ་ཅིང་མཆོད་པའི་རིམ། ། མ་ནོར་གཞུང་དོན་གསལ་བའི་ངག་གིས་བཤད། །
དེ་ལ་འདིར་པདྨ་དབང་ཆེན་ཡང་གསང་ཁྲོས་པའི་རྒྱུད་ལ་བརྟེན་ནས་སློབ་དཔོན་རིན་པོ་ཆེ་པདྨ་འབྱུང་གནས་དང་། སྤྲུལ་པའི་ལོ་ཙཱ་བ་ཆེན་པོ་བཻ་རོ་ཙ་ནས་སྨིན་གྲོལ་ལས་ཚོགས་དང་བཅས་པའི་རྩ་བའི་ཡི་གེ་རྣམས་མཛད། རིང་བརྒྱུད་ནི་གཏེར་མ་ལུགས་དང་། ཉེ་བརྒྱུད་ནི་དཔལ་ལྡན་གྲུབ་ཐོབ་འདའ་ཕྱར་ལ་སློབ་དཔོན་རིན་པོ་ཆེ་པདྨ་འབྱུང་གནས་ཀྱིས་སྨིན་གྲོལ་ཡོངས་རྫོགས་དངོས་སུ་སྩལ་པ་ནས་བཟུང་ཆོས་རྒྱལ་བརྩོན་འགྲུས་རྡོ་རྗེ་སོགས་ནས་ཉེ་བར་བརྒྱུད་དེ་ཚར་ཆེན་ཆོས་ཀྱི་རྒྱལ་པོ་ཡབ་སྲས་སོགས་ལ་བཀའ་བབས་པ་ལྟར། མཁས་སྒྲུབ་དེ་རྣམས་ཀྱིས་དབང་ཆོག འཕྲིན་གཞུང་། འགྲེལ་པ་སོགས་ཡིག་ཆའི་རིགས་དེང་སང་ལུང་རྒྱུན་ཞུགས་པ་དང་མ་བཞུགས་པ་དུ་མ་ཞིག་མཛད་འདུག་པ་རྣམས་ཀྱི་ནང་ནས་བུ་བརྒྱུད་ཕལ་ཆེར་གྱིས་ཐུགས་ཉམས་སུ་བཞེས་ཤིང་ཕྱག་ལེན་དུ་མཛད་པའི་ཡིག་ཆ་ནི། འདིའི་སྒོ་ནས་རང་གཞན་སྨིན་པར་བྱེད་པའི་ཉམས་ལེན་དཔལ་ལྡན་སེང་གེས་མཛད་པའི་དབང་ཆོག་བདེ་ཆེན་མྱུ་གུ་ལ་ལྷ་དབང་གི་ལྷན་ཐབས་སྦྱར་ཞིང་། བླ་ཆེན་ཆོས་དཔལ་བཟང་པོས་མཛད་པའི་དབང་ཆུ་མ་དག་པའི་དྲི་མ་འཁྲུད་བྱེད་གཉིས་གཙོ་བོར་བཟུང་འཕྲིན་གཞུང་གཉགས་རྣམ་རྒྱལ་བཟང་པོས་མཛད་པ་དང་། དུས་ཕྱིས་ཚར་ཆེན་རིན་པོ་ཆེས་མཛད་པའི་ཚེ་དབང་དང་།
གྱིང་ལྔ་གཟའ་གདོང་གི་གཏོར་ཆོག་རྣམས་གུང་བསྒྲིགས་ཤིང་། དེ་དག་ཏུ་མི་གསལ་བའི་ཟུར་འདེབས་ཕྲན་བུ་ཡིག་སྙིང་ནས་ཁ་བསྐངས་པས་ཕྱག་ལེན་འཁྲུལ་མེད་འབྱུང་ཡང་བློ་གྲོས་དམན་པ་རྣམས་ཀྱིས་གསུང་རབ་དེ་རྣམས་ཕྱོགས་གཅིག་ཏུ་བལྟ་མ་བདེ་བས་ཉམས་ལེན་དང་འཆད་ཉན་གང་ཡང་མ་ནུས་པར་བརྟེན། འདི་སྐོར་གྱི་དབང་ཀུན་ཆད་ལ་ཉེ་བའི་ཡི་གེ་ཞུགས་པ་རྣམས་བྱུང་ན་ཅི་མ་རུང་སྙམ་པའི་ཉམས་གསོ་ཁོ་ནས་ཀུན་ནས་བླང་སྟེ་དཀྱིལ་ཆོག་ནག་འགྲོས་གོ་བདེའི་ངག་གིས་བཀོད་ན། དེ་ཡང་སྔར་ས་ཆོག་མ་བྱས་པའི་སར་ནུབ་དང་པོ་ས་ཆོག་གི་ཉེར་བསྡོག་ས་གཞི་སླང་། བརྟག སྦྱང་། བཟུང་། བསྲུང་བ་རྣམས་སོ་སོར་བྱ། དེང་སང་ཕལ་ཆེར་གནས་དུས་ལ་མི་བྱེད་པས་འདིར་མ་བཤད་ཅིང་། བྱེད་དགོས་དང་འཇུག་པར་སྤྲོ་ན།
རཏྣ་ཤྲཱི་བྷ་དྲས་མཛད་པའི་དབང་ཆུ་དངོས་གྲུབ་ཀྱི་འབྱུང་གནས་སོགས་ནས་འབྱུང་བ་ལྟར་བྱ་ཞིང་། གཉིས་པ་རང་གང་དུ་གནས་པ་ལ་གང་དུ་བྱ་བའི་གནས་གཙུག་ལག་ཁང་དང་མགོན་ཁང་ལྟ་བུ་ཡིན་ན་རྟེན་དང་རྒྱན་དགྲམ་པ་ལོགས་སུ་མི་དགོས་པས་གནས་དེར་ཆག་ཆག་སོགས་བྱས་ལ་ཡོ་བྱད་རྣམས་བཤམ། གནས་ས་རྣམས་སུ་བྱེད་ན་ཆག་ཆག་བྱས་ལ་བླ་བྲེ་ཡོལ་བ་འཕན་གདུགས་ལ་སོགས་པས་ཉེ་བར་མཛེས་པའི་དཀྱིལ་འཁོར་གྱི་ནུབ་ཕྱོགས་སུ་འདིའི་སྐུ་བྲིས་འབུར་གང་རུང་བཞུགས། གཞུང་བཞིན་ས་སྟེགས་བྱེད་པར་སྤྲོ་ན་ཚར་ཆེན་ཡབ་སྲས་ཀྱི་ཞལ་སློབ་ལྡོང་འདྲེན་ཨིནྡྲ་ས་མུ་དྲས་བརྩམས་པའི་དབང་ཆུ་ལེགས་བཤད་རིན་ཆེན་ཕྲེང་བ་ལྟར་བྱ། ཡི་གེ་སྔོན་མ་རྣམས་ནས་ལས་ཐིག་རྗེས་སུ་འདེབས་པར་གསུངས་ཀྱང་། ཕྱག་ལེན་ཕལ་ཆེར་ལ་སྤྱི་འགྲོ་ལྟར་མཛད་པས། དཀྱིལ་འཁོར་བྲི་བའི་སར་ཁྲག་ཆང་བདུད་རྩི་རིལ་བུའི་ཁུ་བས་བྱུགས་ལ། གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞི་པ་དུར་ཁྲོད་རྡོར་ཕྲེང་མེ་རིས་དང་བཅས་པའི་ཐིག་སྤྱི་འགྲོ་ལྟར་བཏབ་པའི་དབུས་སུ་གྲུ་གསུམ་རྩེ་ནང་ལ་བསྟན་པའི་མཐར་ཐོད་སྐམ་གྱི་རྭ་བའི་མུ་ཁྱུད། དེའི་ཕྱིར་འཁོར་ལོ་རྩིབས་བཞི་ཐོད་པ་སྐམ་རློན་གྱི་མུ་ཁྱུད་དང་བཅས་པ་བཏབ་ཅིང་བྲིས་པའི་དབུས་སུ་མཎྜལ་དྲི་ཐིག་ཟླུམ་པོའི་སྟེང་ལ་ལྷའི་ཚོམ་བུ། དཀྱིལ་འཁོར་གྱི་ཕྱིའི་བྱང་ཤར་དུ་དེའི་དགོས་མཆོད།
གཡས་སུ་ཞལ་ཟས། དབུས་སུ་མར་མེ། གཡོན་དུ་སྤོས། རྒྱབ་ཏུ་ཟླུམ་གཏོར་རྣམས་དང་ས་ལྷའི་མཎྜལ་གྱི་སྟེང་མཉྫིའི་ཁར་ཐོད་པ་ལ་སོགས་པའི་སྣོད་དུ་འབྲས་ཆན། འབྲུ་སྣ། ཤ་རུས། མེ་ཏོག་སྣ་ཚོགས་རུལ་རྒྱུ་མེད་པ་ཞིབ་བཏགས་གཏོར་ཕྱེ་ཆུ་ཆང་ལས་སྦྱར་བའི་གཏོར་མ་སྙིང་གཟུགས་ལ་མཐེབ་སྐྱུ་རྒྱན་ཁ་ཕྱིར་བསྟན་བརྒྱའམ་ལྔ་བཅུའི་ཟླུམ་སྐོར་འབྲི་མོག་སོགས་ཀྱིས་དམར་པོར་བསྒྱུར་བའི་ལྡེབས་ལ་དཀར་རྒྱན་སྒོར་མོ་ཇི་ལྟར་རིགས་པའི་དཀྱིལ་དུ་ཤ་རློན་པ་རིལ་པོར་བསྒྲིལ་བས་དམར་རྒྱན་ཇི་ལྟར་རིགས་པ་དང་། ཟུར་ལ་མེ་རི་རྩེ་རྒྱན་པདྨའི་སྟེང་ཐོད་པ་པདྨ་ཉི་ཟླ་ནོར་བུ་མེ་རི་ཅན་བཙུགས་པ་ལ་མདའ་དར་དམར་པོ་འཚམས་པ་ཡུམ་གྱི་ཙཀླི་དང་བཅས་པ་བཙུགས་པའམ། དེ་ཙམ་མ་འགྲུབ་ན་གཏོར་དབྱིབས་མདོག་སོགས་གོང་བཞིན་ལ་རྒྱན་རྣམས་ཅི་རིགས་ཀྱིས་བརྒྱན་པ་དང་། དེའི་གཡས་སུ་མཉྫི་ལ་འབྱོར་ན་ཕོ་ཐོད་ཚད་ལྡན་འབྲུ་ཆང་གར་མས་བཀང་པར་བ་མེ་བ།
ཙན་དམར། ལི་ཤི གྷ་ན་ས་རི། སྤུར་བེ། ཅུ་གང་། ཛ་ཏི། ག་བུར། བདུད་རྩི་རིལ་བུ། བུ་རམ་རྣམས་ཞིབ་བཏགས་བཏབ་ཅིང་། མདོག་དཀར་པོར་བསྒྱུར་བའི་སྨན་ཕུད་དང་།
གཡོན་དུ་མཉྫི་ལ་འབྱོར་ན་མོ་ཐོད་ཚད་ལྡན་དུ་ཁྲག་གཙང་མར་མོན་བུ། ལུག་རུ་དམར་པོ། སེང་ལྡེང་དམར་པོའི་ཕྱེ་མ་རྣམས་བཏབ་པའི་རཀྟ། མདུན་དུ་མཉྫི་ལ་ཞུན་ཆེན་བསྲེས་པའི་མར་མེ་འབྲི་མོག་གིས་ཁ་བསྒྱུར་པ། རྒྱབ་ཏུ་མཉྫི་ལ་ཐོད་པ་སོགས་སུ་མངར་གསུམ་དང་ཆུ་སྦྱར་བའི་མཆོད་ཡོན་རྣམས་དང་། བདུད་རྩིའི་གཡས་སུ་སྟེགས་ཀྱི་མཁར་སྣོད་གཙང་མར་གྱིང་ལྔའི་གཏོར་མ་དབུས་སུ་གྲུ་བཞི་པ་དང་བཅས་པའི་སྟེང་དུ། བཤོས་བུ་གྲུ་གསུམ་ཆུང་བ་གཅིག་དང་། དེའི་ཤར་ལྷོ་ནུབ་གསུམ་དུ་བཤོས་བུ་གྲུ་བཞི་སྦྲང་དུ་གྲུ་གསུམ་རྣམས་དཀར་དམར་དང་། ཁྱད་པར་རའི་ཤ་ཁྲག་གིས་བརྒྱན་པ། ཡང་རཀྟའི་གཡོན་སྣོད་གཅིག་ཏུ་གཟའི་གཏོར་མ་བཤོས་བུ་སུམ་གཉིས་མན་གྲུ་བཞི།
སུམ་ཆ་ཡན་གྲུ་གསུམ་གཡས་གཅུས། ཕྱོགས་བཞིར་གྲུ་གསུམ་གཡས་གཅུས་རེ་རེ་ར་རོག་པོའི་ཤ་ཁྲག་གིས་བརྒྱན་པ། ཡང་མར་མེའི་ཕྱིར་སྣོད་གཅིག་ཏུ་གནོད་སྦྱིན་གྱི་གཏོར་མ་དབུས་སུ་གྲུ་གསུམ་ཆེ་བ་གཅིག་དེའི་གཡས་གཡོན་དུ་གྲུ་གསུམ་ཆུང་བ་རེ་རེ། དེ་གསུམ་གྱི་ཕྱོགས་མཚམས་བརྒྱད་དུ་གྲུ་གསུམ་ཆུང་བ་རེ་རེ། དེའི་མཐའ་སྐོར་དུ་གྲུ་གསུམ་ཆུང་བ་ཉི་ཤུ་རྩ་གཅིག་གིས་བསྐོར་བ། དེའི་མདུན་དུ་བསྐང་བ་བྱེད་པར་སྤྲོ་ན་ལྕམ་སྲིང་གསུམ་གྱི་བསྐང་གཏོར། གཡས་གཡོན་དུ་བཙན་བཤོས་དཀར་དམར། བསེའི་ར་སྐྱེས་དམར་པོ་རྣམས་དང་། དཀྱིལ་འཁོར་གྱི་རྒྱབ་ཏུ་བརྟན་མའི་ཟླུམ་གཏོར་རྩེར་རྒྱལ་མཐེབ་སྐྱུ་བཅད་ཁ་ཕྱིར་བསྟན་གྱིས་བསྐོར་བ་ཁྲག་གིས་བྱུགས་ཤིང་དཀར་དམར་གྱི་རྒྱན་དང་བཅས་པ་སྟེ། གཏོར་མ་དེ་རྣམས་ལ་འབྱོར་ན་སོ་སོའི་སྐུ་མདོག་དང་མཐུན་པའི་མདའ་དར་ཙཀླིའི་རྒྱན་ནི་སྟེར་རིགས་པ་དང་།
རྒྱུན་དུ་ཡི་དམ་ཆོས་སྐྱོང་གི་གཏོར་བསྔོ་བསྐང་བ་གང་བྱེད་ཀྱི་གཏོར་མ་གཤོམས་དགོས་ནའང་བཤམས་ཤིང་། མ་བྱུང་ཀྱང་ཆད་པའི་སྐྱོན་མེད། དཀྱིལ་འཁོར་གྱི་ཕྱིའི་བྱང་ཤར་དུ་མཚམས་འཛིན་གྱི་མེ་ཏོག ཤར་གྱི་གཡས་སུ་འབྲི་མོག་གིས་བསྒྱུར་པའི་མར་མེ། གཡོན་དུ་མངར་གསུམ་བསྲེས་པའི་མཆོད་ཡོན། ཤར་ལྷོར་དྲི་ལྔ་བཏབ་པའི་ཞབས་བསིལ། ལྷོར་འབྲུ་འབྲི་མོག་གིས་བསྒྱུར་བའི་མེ་ཏོག ལྷོ་ནུབ་ཏུ་སྤོས་རེང་སོགས། ནུབ་བྱང་དུ་གུར་གུམ་མམ་ཙནྡན་སྦྱར་བའི་དྲི་ཆབ། བྱང་དུ་འོ་མ་མར་བུ་རམ་ཟན་ལ་སྦྱར་བའི་ཞལ་ཟས་འབྲི་མོག་གིས་བསྒྱུར་ཞིང་དཀར་རྒྱན་ཅན་རྣམས་བཤམས་ཤིང་།
སྤྲོ་ན་དེ་དག་ཀྱང་མཉྫིའི་ཁར་བཤམས་དགོས་པའི་ཁུངས་ཀྱང་ཡོད་དོ། ། དཀྱིལ་འཁོར་གྱི་མདུན་མཆོད་པའི་ཕྱིར་སྟེགས་བུ་ཁེབ་ལྡན་འབྲུ་བཀྲམ་པའི་སྟེང་པདྨ་འདབ་མ་བརྒྱད་པའི་ལྟེ་བ་དམར་པོ་འདབ་མ་དང་མུ་ཁྱུད་སོགས་ཇི་ལྟར་མཛེས་པ་བྲི། དེའི་སྟེང་དུ་མཉྫི་ལ་སོགས་པའི་མཁར་སྣོད་གཙང་མ་རྣམས་འབྲས་ཀྱིས་བཀང་བའི་སྟེང་དུ་རིན་ཆེན་དམར་ལ་སོགས་པའི་ཚེ་བུམ་གས་ཆག་མེད་པ་དར་དམར་པོའི་མགུལ་འཆིང་དང་བཅས་པའི་ནང་དུ། སའི་སྙིང་པོ་གསེར། ཤིང་གི་སྙིང་པོ་བུ་རེ། རྩི་ཐོག་གི་སྙིང་པོ་མར་དཀར། འབྲུའི་སྙིང་པོ་ཏིལ་དཀར་སོགས་བཏབ་པའི་ཆུའི་སྙིང་པོ་ཆང་གར་མས་ལེགས་པར་བཀང་། ཚོན་སྐུད་སྣ་ལྔའི་གཟུངས་ཐག་ཀྱང་མགུལ་པར་དཀྲིས་ལ་བཞག་པའི་སྟེང་དུ་རིན་པོ་ཆེའི་སྣོད་དུ་སྤོས་སྣ་ཚོགས་བཏབ་པའི་ཆང་གི་སྦྲུས་པའི་ཚེ་འབྲང་སྒོང་གཟུགས་མ་ནི་ཟླུམ་བུ་ཁ་སྦྱོར་གྱི་རྣམ་པར་བྱས་པ་ཐབས་དང་ཤེས་རབ་མཚོན་པའི་བརྡར་ཕྱེད་སྨད་དཀར་ཕྱེད་སྟོད་དམར་དུ་བྱས། སྟེང་དུ་མར་གྱིས་རྡོ་རྗེ་རྒྱ་གྲམ་བྲིས། དེའི་ལྟེ་བ་ལ་བུ་རམ་གྱིས་གཡུང་རིས་ཆོས་བསྐོར་དུ་བྱ།
དེའི་དཀྱིལ་དུ་སྲོག་ཤིང་ལ་བརྟེན་པའི་སར་བུ་རམ་གྱིས་རྡོ་རྗེ་ཕྱེད་པ་གཟུགས། མཐའ་ལ་མི་གྲངས་དང་སྙམ་པའི་ཕྱེ་མར་གྱི་རིལ་བུས་བསྐོར། གཞན་ཡང་མདའ་བྱ་རྒོད་ལ་སྒྲོ་མེས་བཞུར་བ་ལ་དར་དམར་པོ་ཁ་ལ་བསྣམས་པ་དང་། མེ་ལོང་དང་གཡུ་རྣམས་བཏགས་པའི་ཚེ་འགུགས་ཀྱི་མདའ་དར་སོགས་ཉེ་བར་མཁོ་བའི་ཡོ་བྱད་རྣམས་མ་ཚང་བ་མེད་ཅིང་ཕུན་སུམ་ཚོགས་པར་བཤམས། དཀྱིལ་འཁོར་གྱི་མཐར་ཡོལ་བ་ཡོད་ན་ཡོལ་བའི་ཕྱིར་ཕྱོགས་སྐྱོང་དང་འབྱུང་པོའི་ཟླུམ་གཏོར་གཉིས་པད་འདབ་བཞིས་བསྐོར་རྒྱན་ཅན་དང་། བགེགས་གཏོར་ནི་མཐེབ་ཀྱུ་བཅད་ཁེ་ཕྱིར་བསྟན་གསུམ་གྱི་སྟེང་གཅིག་བཅད་ཁེ་གྱེན་བསྟན་གྱི་མདུན་ཏིང་ལོ། གཡས་གཡོན་གང་བདེར་ཟན་ཆངས་དང་བཅས་པ། གསེར་སྐྱེམས་ཀྱི་གཏོར་མ་ཟན་ལེབ་གྲུ་བཞི་གཅིག་མགྲོན་ཚན་གྱི་གྲངས་དང་མཉམ་པར་གཏུབ་པར་གསུངས་པས། འདིར་གསེར་སྐྱེམས་བསྡུས་པའི་མགྲོན་ཚན་གྱི་གྲངས་ལྔ་ཚན་བཞིར་གྲས་ལ་འབྲི་མོག་གིས་བསྒྱུར་ཅིང་གྲུ་བཞི་ཆུང་ངུ་སོ་སོར་དཀར་རྒྱན་དང་། དེའི་མདུན་དུ་ཕུད་ཆང་བཅས།
གཉིས་ཀར་རིན་ཆེན་བནྡྷ་བསྟན། རང་གི་མདུན་དུ་རྡོར་དྲིལ། ནང་མཆོད། ཌཱ་མ་རུ། འཐོར་ནས། སྒྲུབ་གྲོགས་མང་དུ་ཡོད་ན་རྔ་རོལ་དུང་རྐང་གླིང་སོགས་རོལ་མོའི་བྱེ་བྲག་དང་། སྣོད་སོ་སོར་རྟགས་གདབ་པའི་ཁྲག་ཞག་ཐལ་བ་རྣམས་མང་ཉུང་བསོ་མཚམས། བུམ་པ་བཅུའམ་གཉིས་གང་རུང་དུ་འོག་ཏུ་བགེགས་བསྐྲད་ནས་བླུག་རྒྱུའི་ཆུ་གཙང་། སྨན་ལྔ། དྲི་ལྔ།
འབྲུ་ལྔ། རིན་ཆེན་ལྔ། སྙིང་པོ་ལྔ། བདུད་རྩི་རིལ་བུའམ་ཆོས་སྨན་གང་རུང་དང་ཁ་ཚད་མ་ཉམས་པས་སྲོག་ལྔའམ་བདུན་ཡོད་པའི་མགུལ་འཆིང་། ཀུ་ཤ་སོགས་ཀྱི་ཁ་རྒྱན། དུང་ཆོས། རྡོར་གཟུངས། མཆོད་པ་གཉིས་སུ་དཀྱིལ་འཁོར་ལ་ཆག་ཆག་འདེབས་པའི་སྨན་རག མཚོན་སྣ་ལྔ། མིག་བྱེད་རྡོ་རྗེ་བཅས་པ།
མདའ་དར་བརྒྱད་མེ་ལོང་བཅས། ཚོན་སྐུད་ཀྱི་དྲྭ་བ་སོགས་འོག་ཏུ་དགོས་པའི་ཡོ་བྱད་རྣམས་མ་ཚང་བ་མེད་པ་བཤམས་ལ། རྡོ་རྗེ་སློབ་དཔོན་ནས་བཟུང་སྔགས་པའི་དབང་གྲལ་གྱི་རིམ་པ་འཁོད་པ་ནི། སྔོན་འགྲོ་བཤོམས་ཀྱི་རིམ་པའོ། ། ཆོ་ག་དངོས་ལ་ཐོག་མར་བླ་མའི་གསོལ་འདེབས་བྱ་སྟེ། དེ་ཡང་། དཔལ་ལྡན་རྩ་བའི་བླ་མ་རིན་པོ་ཆེ། ། བདག་གི་སྤྱིར་བོར་པདྨའི་གདན་བཞུགས་ནས། ། བཀའ་དྲིན་ཆེན་པོའི་སྒོ་ནས་རྗེས་བཟུང་སྟེ། ། སྐུ་གསུང་ཐུགས་ཀྱི་དངོས་གྲུབ་སྩལ་དུ་གསོལ། །
ཨེ་མ་ཧོཿ སྤྲོས་བྲལ་ཆོས་ཀྱི་དབྱིངས་ཀྱི་ཞིང་ཁམས་སུ༔ ཆོས་ཉིད་དུས་གསུམ་སྐྱེ་འགག་མེད་པའི་ངང་༔ བྱ་བྲལ་ལྷུན་རྫོགས་བདེ་བ་ཆེན་པོའི་སྐུ༔ ནམ་མཁའ་བཞིན་དུ་ཐུགས་རྗེ་ཕྱོགས་རིས་མེད༔ བླ་མ་ཆོས་ཀྱི་སྐུ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བདེ་ཆེན་ལྷུན་གྱིས་གྲུབ་པའི་ཞིང་ཁམས་སུ༔ སྐུ་གསུང་ཐུགས་དང་ཡོན་ཏན་འཕྲིན་ལས་ཀྱི༔ ཡེ་ཤེས་ལྔ་ལྡན་བདེ་བར་གཤེགས་པའི་སྐུ༔
ཐུགས་རྗེ་བྱེ་བྲག་སྣ་ཚོགས་སོ་སོར་སྟོན༔ བླ་མ་ལོངས་སྤྱོད་རྫོགས་སྐུ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ མི་འཇེད་འཇིག་རྟེན་དག་པའི་ཞིང་ཁམས་སུ༔ ཐུགས་རྗེ་ཆེན་པོས་འགྲོ་བའི་དོན་ལ་བྱོན༔ གང་ལ་གང་འདུལ་ཐབས་ཀྱི་འགྲོ་དོན་མཛད༔ འདས་དང་མ་བྱོན་ད་ལྟ་དུས་གསུམ་གྱི༔ བླ་མ་སྤྲུལ་པའི་སྐུ་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཞེས་དང་།
ཚར་ཆེན་རིན་པོ་ཆེས་མཛད་པའི་བརྒྱུད་འདེབས་ལམ་རིམ་དང་བཅས་པ་ལ། འཇམ་དབྱངས་མཁྱེན་བརྩེ་ནས་གོང་ས་རྡོ་རྗེ་འཆང་ལྔ་པའི་བར་གོང་ས་ལྔ་པ་ཆེན་པོ་དེ་ཉིད་ཀྱིས་མཛད་པའི་ཁ་བསྐོང་དང་། དེ་འཕྲོས་ཁ་བསྐོང་ཁོ་བོས་སྦྱར་བ་འདི་བཞིན་བྱ་སྟེ། དཀོན་མཆོག་གསུམ་དངོས་རིག་འཛིན་འདུས་པའི་གཙོ། ། ཞི་ཁྲོ་རབ་འབྱམས་རྒྱལ་བའི་དཀྱིལ་འཁོར་བདག ། གསང་ཆེན་བཟང་པོའི་ཕྲིན་ལས་བསྟན་པའི་དཔལ། ། དྲིན་ཅན་རྩ་བའི་བླ་མ་ལ་གསོལ་བ་འདེབས། ། ཆོས་དབྱིངས་འོད་གསལ་བདེ་ལྡན་ཞིང་ཁམས་སུ། ། རབ་འབྱམས་རྒྱལ་བའི་ཆོས་སྐུ་སྣང་བརྙན་ནི། ། དམར་གསལ་མཚན་དཔེའི་གཟི་འབར་འོད་དཔག་མེད། །
ཆོས་སྐུ་སྣང་བ་མཐའ་ཡས་ལ་གསོལ་བ་འདེབས། ། འོག་མིན་བདེ་ཆེན་དག་པའི་ཞིང་ཁམས་སུ། ། བདེ་སྟོང་གཉིས་མེད་ཁྲག་འཐུང་ཁྲོ་བོའི་གར། ། ཡང་གསང་ཁྲོས་པའི་དཔལ་ཆེན་དཀྱིལ་འཁོར་པ། ། ལོངས་སྐུ་པདྨ་དབང་ཆེན་ལ༞ ། ནུབ་ཕྱོགས་ཨོ་རྒྱན་རྔ་ཡབ་དཔལ་རི་རྩེར། ། དུས་གསུམ་རྒྱལ་བ་ཀུན་འདུས་རིགས་འཛིན་ཆེ། ། སྲིན་པོའི་ཁ་གནོན་སྐྱེ་རྒུ་ཡོངས་ཀྱི་གཉེན། ། སྤྲུལ་སྐུ་པདྨ་འབྱུང་གནས་ལ༞ ། ནགས་རྒྱལ་ལྷ་ཆུ་མཚན་ལྡན་སྒྲུབ་གནས་སུ། །
པདྨས་རྗེས་བཟུང་རབ་དགའི་ས་ལ་གནས། ། གངས་ཅན་ཁྲོད་འདིར་གྲུབ་ཐོབ་འདར་ཕྱར་ཞེས། ། ཡོངས་སུ་གྲགས་པ་དེ་ཉིད་ལ༞ ། དཔལ་ལྡན་བོ་དོང་མཁས་པའི་ཆོས་གྲྭ་རུ། ། ཐོས་བསམ་བསྒོམ་པས་རང་རྒྱུད་ལེགས་སྦྱངས་ནས། ། འཆད་རྩོད་རྩོམ་པས་རྒྱལ་བའི་བསྟན་པ་སྤེལ། ། ཆོས་རྒྱལ་བརྩོན་འགྲུས་རྡོ་རྗེ་ལ༞ ། བྱང་ཕྱོགས་ཉན་པོའི་དབེན་གནས་དམ་པ་རུ། ། ཟབ་དང་རྒྱ་ཆེའི་གདམས་པའི་མཛོད་བཟུང་ནས། ། སྐལ་ལྡན་གདུལ་བྱ་སྐྱོང་བ་མཁས་གྲུབ་ཆེ། །
ཉན་ཆེན་བསོད་ནམས་བརྟན་པ་ལ༞ ། བྲག་སྲམ་དཔལ་གྱི་གཙུག་ལག་ཁང་ཆེན་དུ། ། རིག་གནས་རྒྱ་མཚོའི་མཐར་སོན་མཁས་པའི་མཆོག ། གཅིག་ཏུ་སྒྲུབ་པ་ལྷུར་ལེན་གྲུབ་པའི་དབང་། ། མཁན་ཆེན་ཆོས་རྒྱལ་དཔལ་བཟང་ལ༞ ། གཙང་སྟོད་མུས་སྲད་དཔལ་གྱི་དགོན་པ་རུ། ། གསང་ཆེན་བསྟན་པའི་མངའ་བདག་རྡོ་རྗེ་འཛིན། ། ཁྱད་པར་ལམ་འདིའི་རྩ་ལག་ཆག་སྟོན་རྗེ། ། ཀུན་མཁྱེན་དཔལ་ལྡན་སེང་གེ་ལ༞ ། རྣམ་པར་གྲོལ་བའི་གནས་ཀྱི་ཡང་རྩེ་རུ། །
ཀུན་མཁྱེན་ཆེན་པོའི་སྲས་ཀྱི་ཐུ་བོ་པ། ། སྙན་བརྒྱུད་བསྟན་པ་འཛིན་པའི་དཔལ་ཡོན་ཅན། ། ཆོས་རྗེ་རིན་ཆེན་བཀྲ་ཤིས་ལ༞ ། གར་བཞུགས་ཆོས་དབྱིངས་དག་པའི་ཞིང་ཁམས་སུ། ། བདེ་སྟོང་གཉིས་མེད་ཡེ་ཤེས་རོལ་པ་ལས། ། ཉམས་དང་རྟོགས་པའི་རྦ་རླབས་སྟོང་གཡོ་བ། ། རྟོགས་ལྡན་ཡོན་ཏན་མགོན་པོ་ལ༞ ། རྒྱལ་པོའི་ཁབ་ཀྱི་སྒོ་མང་གཙུག་ལག་ཏུ། ། ཟབ་དོན་སྨྲ་བའི་གཙུག་རྒྱན་མཆོག་གྱུར་པ། ། མཁྱེན་བརྩེ་ནུས་པས་འགྲོ་བ་འདྲེན་པའི་དཔལ། །
བླ་ཆེན་ཆོས་དཔལ་བཟང་པོ་ལ༞ ། དཔལ་ལྡན་ས་སྐྱའི་གྲང་ཆེན་བླ་བྲང་དུ། ། གསང་སྔགས་རྒྱ་མཚོའི་ཚོགས་ལ་དབང་འབྱོར་ཞིང་། ། གསུང་ངག་བསྟན་པའི་སྒྲོན་མེ་མུས་སྲད་པ། ། བྱམས་པ་རྡོ་རྗེ་རྒྱལ་མཚན་ལ༞ ། སྙེ་ཐང་བདེ་མཆོག་དཔལ་གྱི་ཡང་དབེན་དུ། ། གསང་ཆེན་གདམས་པས་སྐལ་ལྡན་རྗེས་སུ་འཛིན། ། མཐུ་སྟོབས་ནུས་པས་ནག་ཕྱོགས་ཕྱེ་མར་ཐག ། མུས་ཆེན་རྣམ་རྒྱལ་བཟང་པོ་ལ༞ ། དམ་པས་བྱིན་བརླབས་ནགས་ཡུག་དགོན་པ་རུ། །
ཀུན་བཟང་དགོངས་པའི་གནས་ལུགས་མངོན་དུ་གྱུར། ། དྲག་སྔགས་གྲུབ་པའི་སྙན་གྲགས་ཕྱོགས་ཀུན་ཁྱབ། ། འཁྲུལ་ཞིག་རཏྣ་བྷ་དྲ་ལ༞ ། མང་མཁར་ཆ་ལུང་རྡོ་རྗེའི་བྲག་རྫོང་དུ། ། བློ་གསལ་བུང་བ་འདུ་བ་པདྨོའི་ཚལ། ། རྒྱུད་སྡེ་རྒྱ་མཚོའི་བཅུད་ཕྱུང་གདམས་པའི་གཏེར། ། དྲིན་ཆེན་ཚར་པ་སྨྱོན་པ་ལ༞ ། གཙང་སྟོད་ཞྭ་ལུའི་དཔལ་གྱི་ཆོས་གྲྭ་ཆེར། ། གསང་སྔགས་བསྟན་པ་ཕྱོགས་བཅུར་སྤེལ་མཛད་ཅིང་། ། ཚར་ཆེན་ཆོས་རྗེའི་ཐུགས་བཅུད་བདུད་རྩིའི་རྒྱུན། །
འཛིན་མཁས་མཁྱེན་བརྩེའི་དབང་ཕྱུག་ལ༞ ། གསུང་ངག་སློབ་བཤད་ཆོས་འཁོར་ཡང་རྩེ་རུ། ། ཁ་འུ་པར་གྲགས་འཁྲུལ་མེད་བསྟན་པའི་རྒྱུན། ། རྣམ་པར་རྒྱས་མཛད་མཐུ་སྟོབས་ནུས་པའི་བདག ། མཁས་གྲུབ་བསོད་ནམས་ཆོས་འཕེལ་ལ༞ ། རྗེ་བཙུན་གོང་མའི་ཕྱོགས་མེད་གདན་ས་རུ། ། སྙན་བརྒྱུད་གདམས་པ་མཆོག་གི་བདུད་རྩི་ཡིས། ། སྐལ་བཟང་འཆི་མེད་དགའ་སྟོན་སྤེལ་མཛད་པའི། ། སྔགས་འཆང་དབང་ཕྱུག་རབ་བརྟན་ལ༞ ། ཕུན་ཚོགས་སློབ་བཤད་ཆོས་ཀྱི་སྡེ་ཆེན་པོར། །
གསང་ཆེན་ཐེག་མཆོག་ཡིད་བཞིན་ནོར་བུ་ལས། ། ལེགས་བཤད་འདོད་དགུའི་ཆར་ཆེན་འབེབས་མཁས་པའི། ། མགོན་པོ་བསོད་ནམས་མཆོག་ལྡན་ལ༞ ། བདེ་བའི་རྡོ་རྗེའི་མི་འགྱུར་ཕོ་བྲང་ཆེར། ། ཟབ་རྒྱས་ཆོས་ཚུལ་བྱེ་བས་སྒོ་ཕྱེ་ནས། ། སྐལ་ལྡན་གདུལ་བྱ་སྨིན་ཅིང་གྲོལ་མཛད་པའི། ། འཇམ་དབྱངས་ཀུན་དགའི་མཚན་ཅན་ལ༞ ། དགའ་ལྡན་གྲུ་འཛིན་གཉིས་པའི་ཕོ་བྲང་ཆེར། ། རང་རང་གདུལ་བྱའི་བློ་དང་ལེགས་མཚམས་པར། ། མདོ་སྔགས་བཤད་སྒྲུབ་ཆོས་ཚུལ་འདོམས་མཛད་པའི། །
ངག་དབང་བློ་བཟང་རྒྱ་མཚོ་ལ༞ ། འཇིགས་མེད་མི་འགྱུར་རྡོ་རྗེའི་བྲག་རིའི་ངོས། ། མདོ་རྒྱུད་མན་ངག་རིག་གནས་ཆོས་གྲྭ་ཆེར། ། རྒྱལ་དབང་པདྨའི་རྒྱལ་ཚབ་རིག་འཛིན་རྗེ། ། ཀུན་བཟང་པདྨ་འཕྲིན་ལས་ལ༞ ། དཔལ་ལྡན་སྨོན་དགའ་རིན་ཆེན་བསམ་གཏན་གླིང་། ། རྩ་གསུམ་རྒྱལ་བ་རྒྱ་མཚོའི་བསྟི་གནས་སུ། ། ཡོངས་རྫོགས་བསྟན་པའི་མངའ་བདག་རྨོར་ཆེན་རྗེ། ། རྗེ་བཙུན་ཀུན་དགའ་ལྷུན་གྲུབ་ལ༞ ། བཀྲ་ཤིས་དགེ་མཚན་དཔལ་ལྡན་ཆོས་ཀྱི་སྡེ། །
འཕགས་ཡུལ་རྡོ་རྗེ་གདན་དང་དབྱེར་མེད་དུ། ། རྡོ་རྗེ་འཆང་དབང་ངུར་སྨྲྀག་བླ་གོས་འཆང་། ། མཚུངས་མེད་ལེགས་པའི་མཚན་ཅན་ལ༞ ། གཙང་སྟོད་དཔལ་ལྡན་ས་སྐྱའི་གདན་ས་ཞེས། ། མཁས་གྲུབ་རྒྱ་མཚོའི་ཞིང་ཁམས་དམ་པ་རུ། ། འཁོན་རིགས་བསྟན་འགྲོར་དགེ་བའི་ལྷག་བསམ་ཅན། ། ངག་དབང་ཀུན་དགའ་བློ་གྲོས་ལ་གསོལ་བ་འདེབས། ། ཕྱི་ལྟར་དགེ་མཚན་དུ་མས་དཔལ་གྱིས་ཕྱུག ། ནང་ལྟར་གསང་ཆེན་རྡོ་རྗེའི་ཕོ་བྲང་ཆེ། ། གསང་བ་མཉམ་ཉིད་ཆེན་པོའི་མཁའ་ཀློང་དུ། །
ཡབ་རྗེ་དབང་སྡུད་སྙིང་པོ་ལ༞ ། ཕུན་ཚོགས་ལོངས་སྐུའི་གཞལ་མེད་ཁང་བཟང་ཆེར། ། དབང་གི་མཚན་ཅན་ཐུགས་སྲས་གྲུབ་པའི་དབང་། ། རིམ་གཉིས་བདུད་རྩི་ཟིལ་མངར་རྟགས་རོལ་བའི། ། ངག་དབང་ཀུན་དགའ་རིན་ཆེན་ལ༞ ། བཀྲ་ཤིས་དགེ་མཚན་དུ་མའི་སྲིད་པའི་གནས། ། བསླབ་གསུམ་རིན་ཆེན་རྒྱན་གྱིས་མངོན་པར་མཐོ། ། མཁས་གྲུབ་རྒྱ་མཚོའི་དེད་དཔོན་ས་སྐྱ་པ། ། ངག་དབང་ཀུན་དགའ་རྒྱལ་མཚན་ལ༞ ། འཆི་མེད་དབང་གི་དགའ་ཚལ་དམ་པ་རུ། །
གསང་གསུམ་ལྷ་ཡི་འཁོར་ལོར་རྟག་ཏུ་གཟིགས། ། པདྨ་ཀ་ར་སླར་བྱོན་ས་སྐྱ་པ། ། སྔགས་འཆང་ཐེག་ཆེན་དབང་སྡུད་ལ༞ ། ཕུན་ཚོགས་རྟ་བདུན་ལམ་གྱི་ནམ་མཁའ་ལ། ། ནམ་བཀྲའི་འོད་ལྔའི་གུར་ཁང་ཞལ་ཡས་ཆེར། ། ཌཱ་ཀི་ཚོགས་ཀྱི་རྗེ་བོ་ས་སྐྱ་པ། ། ངག་དབང་ཀུན་དགའ་བསོད་ནམས་ལ༞ ། འཛམ་གླིང་ཕུན་ཚོགས་དུ་མའི་དཔལ་འབར་བར། ། ལུང་རྟོགས་ཆོས་ཀྱི་སྣང་བྱེད་ཟེར་ཕྲེང་འགྱེད། ། ཕན་བདེའི་པད་ཚལ་བཞད་པའི་གཉེན་གཅིག་པུ། །
སྐྱབས་མཆོག་ཀུན་དགའ་སྙིང་པོ་ལ་གསོལ་བ་འདེབས། ། དེ་ལྟར་རྒྱལ་བ་དགོངས་པའི་བརྒྱུད་པ་དང་། ། རིག་འཛིན་རིག་པ་བརྡ་ཡི་བརྒྱུད་པ་དང་། ། གང་ཟག་སྙན་ཁུངས་བརྗོད་པའི་བླ་མ་སྟེ། ། བརྒྱུད་གསུམ་རིག་འཛིན་བླ་མ་ལ་གསོལ་བ་འདེབས། ། བདག་ནི་དེང་ནས་ཚེ་རབས་ཐམས་ཅད་དུ། ། ཚད་ལྡན་བླ་མ་དམ་པས་རྗེས་བཟུང་ཞིང་། ། ཡང་གསང་ཁྲོས་པའི་རྣལ་འབྱོར་བསྒོམ་པའི་མཐུས། ། ཁྲག་འཐུང་རྒྱལ་པོ་མྱུར་དུ་འགྲུབ་པར་ཤོག ། སྒྲུབ་ཆེན་བཀའ་བརྒྱད་སྙིང་པོ་པདྨ་དབང་། །
གསང་ལས་ཡང་གསང་ཁྲོས་པ་ཉིང་ཁུའི་རྒྱུད། ། འཕགས་ཡུལ་གྲུབ་དབང་པདྨ་འབྱུང་གནས་དང་། ། སྐད་གཉིས་སྨྲ་བའི་དབང་པོ་བཻ་རོའི་ཞབས། ། གངས་ཅན་གྲུབ་ཐོབ་དཔལ་ལྡན་འདར་ཕྱར་གྱི། ། ཐུགས་ཀྱི་ཉིང་ཁུ་ཞལ་གྱིས་གདམས་པ་འདི། ། དགོངས་པ་ཇི་བཞིན་འཁྲུལ་མེད་ལེགས་རྟོགས་ཏེ། ། རྩེ་གཅིག་བརྩོན་པས་ཉམས་སུ་ལེན་པར་ཤོག ། རྣམ་དག་དབང་བཞིའི་བདག་རྒྱུད་ལེགས་སྨིན་ཅིང་། ། རིམ་གཉིས་ཟབ་མོའི་རྟོགས་པ་ལྡན་བྱས་ནས། ། གནས་སྐབས་ལས་བཞིའི་ཕྲིན་ལས་ཀུན་འགྲུབ་སྟེ། །
ཀུན་བཟང་དགོངས་པ་མངོན་དུ་འགྱུར་བར་ཤོག ། ལྟེ་བའི་དབུས་ནས་མཆོག་གི་འོད་དམར་གྱིས། ། རྟེན་དང་བརྟེན་པའི་དཀྱིལ་འཁོར་མ་ལུས་པ། ། མུན་ཁུང་སྒྲོན་མེ་བཏེག་པ་ཇི་བཞིན་དུ། ། གསལ་དྭངས་སྣང་བའི་བསྐྱེད་རིམ་རྟོགས་པར་ཤོག ། དེ་ལྟར་སྣང་བའི་བསྐྱེད་རིམ་ཐམས་ཅད་ཀུན། ། ལེགས་པར་བརྟགས་ཚེ་སྐྱེ་འགག་གནས་གསུམ་དང་། ། གདོད་ནས་བྲལ་བའི་སེམས་ཉིད་རིག་པའི་རྩལ། ། སྟོང་ཉིད་རྫོགས་པའི་རིམ་པ་རྟོགས་པར་ཤོག ། དེ་ལས་ཆུ་ཟླ་བར་སྣང་འཇའ་ཚོན་ལྟར། །
སྣང་བཞིན་བརྟགས་ན་བདེན་པར་མ་གྲུབ་ཅིང་། ། མེད་ཅིང་སྣང་བ་མི་འགགས་གདོད་མའི་གཤིས། ། ཟུང་འཇུག་ངང་ནས་སྐུ་གཉིས་མངོན་འགྱུར་ཤོག ། དྲེགས་པའི་རྒྱལ་པོ་གྱིང་ཆེན་སྡེ་ལྔ་དང་། ། གཟའ་གདོང་དྲག་པོ་གནོད་སྦྱིན་ལྕམ་དྲལ་སོགས། ། ཇི་ལྟར་བསྒོ་བའི་བཀའ་ལས་མི་འདའ་བར། ། གསང་ཆེན་བསྟན་པ་བསྲུང་བའི་མཐུ་ལྡན་ཤོག ། མཁའ་ལ་རིག་འཛིན་བརྒྱུད་པའི་ཆར་སྤྲིན་ཐིབས། ། བར་ན་རྣལ་འབྱོར་གསང་སྔགས་འབྲུག་སྟོང་སྒྲོག ། མཆོག་དང་ཐུན་མོང་དངོས་གྲུབ་ཆར་ཆེན་གྱིས། །
སྒྲུབ་མཆོག་ཕུན་ཚོགས་འབྲས་བུ་འགྲུབ་པར་ཤོག ། ཅེས་དང་། གཞན་ཡང་རང་གི་རྩ་བའི་བླ་མའི་སྐུ་བསྟོད་སོགས་གསོལ་འདེབས་མཛད་སྲོལ་འདུག་པས་སྤྲོ་ན་བྱ། ཕྱིའི་སྔོན་འགྲོ་ལ་རྒྱས་པར་ན་རྒྱལ་ཆེན་ཐོ་འཛུགས། ། སྲི་གནོན། སྒོ་བྱང་རྣམས་མཛད་པས་དེ་བཞིན་སྤྲོ་ན་གོང་དུ་བཤད་པའི་དབང་ཆུ་དངོས་འབྱུང་སོགས་ཡི་གེ་སྔོན་མ་རྣམས་བཞིན་དང་། ཕྱག་ལེན་ཕལ་ཆེར་ལ་འདིར་བཤད་པ་ལྟར་སྔོན་འགྲོ་འབྲིང་པོ་མཛད་པས། དེའི་ཚུལ་ནི། ལས་ཀྱི་རྡོ་རྗེས་ཆ་གསུམ་ལ་ཆབ་བཏང་། དཔོན་སློབ་རྣམས་ཀྱིས་རྡོ་རྗེ་གསོར་ཞིང་།
ཨོཾ་རཾ་ཀྲོ་དྷ་རཀྵ་བཛྲ་ཛྭ་ལ་རཾ། ཏིག་ན་བི་ཤྭ་ཛྭ་ལ་རཾ། ཕཊ་རཾ་རཾ། རཾ་ཡཾ་ཁཾ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པར་གྱུར། སྟོང་པའི་ངང་ལས་བྷྲཱུྃ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཟག་པ་མེད་པའི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ལན་གསུམ། རང་གི་སྙིང་གའི་ས་བོན་ལས་འོད་ཟེར་འཕྲོས་པས་ཕྱོགས་སྐྱོང་འཁོར་དང་བཅས་པ་ཨོཾ་བཛྲ་ས་མཱ་ཛཿ
རྡོ་རྗེ་བསྡུ་རྒྱ། རྡོ་རྗེ་གཡབ་ཅིང་དྲིལ་བུ་བཅད་གཏུབ་ཏུ་དཀྲོལ་ལ། དད་པ་དང་ནི་དམ་ཚིག་གིས། ། ཚུར་གཤེགས་ཚུར་གཤེགས་ཕྱོགས་སྐྱོང་རྣམས། ། ཐུབ་པའི་བསྟན་པ་བསྲུང་བ་དང་། ། བདག་ཅག་རྣམས་ལ་ཕན་མཛད་ཕྱིར། ། འཇིག་རྟེན་སྐྱོང་བ་དབང་དང་ལྡན། ། ཐབས་མཁས་ཐུགས་དམ་དཀྱིལ་པོ་ཆེ། ། ཚངས་དབང་ལ་སོགས་བཅུ་རྣམས་ཀྱང་། ། བྱམས་པའི་ཐུགས་ཀྱིས་འདིར་བྱོན་ཅིག །
ཨོཾ་ཨིནྡྲ་ཡེ། ཨགྣ་ཡེ། ཡ་མ་ཡེ། ནི་རི་ཏི་ཡེ། ཝ་རུ་ཎ་ཡེ། ཝ་ཡ་ཡེ། ཀུ་བེ་ར་ཡེ། ཨི་ཤྭ་ར་ཡེ། ཨུདྡྷཾ་བྲཧྨ་ཎ་ཡེ། སུརྻ་གྲ་ཧ།
ཨ་ཏི་པ་ཏ་ཡེ། ཙནྡྲ་ནཀྵ་ཏྲ། ཨ་ཏི་པ་ཏ་ཡེ། ཨ་དྷྭ་པྲི་ཐི་ཝི་བྷྱཿ ཨ་སུ་རེ་བྷྱཿ ནཱ་གེ་བྷྱཿ ཨེ་ཧྱེ་ཧི། པདྨའི་ཕྱག་རྒྱ་དང་། པདྨ་ཀ་མ་ལ་ཡེ་སཏྭཾ། མཆོད་པ་སོ་སོའི་ཕྱག་རྒྱ།
ཨོཾ་ད་ཤ་དིཀ་ལོ་ཀ་པཱ་ལ་གྲིཧྣ་དཾ་ཨརྒྷཾ་སྭཱ་ཧཱ། པཱ་དྱཾ་སྭཱ་ཧཱ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔྡ་སྭཱ་ཧཱ། རྡོ་རྗེ་རྩེ་ལྔ་པའི་ཕྱག་རྒྱ་དང་། བཛྲ་ས་མ་ཡ་སཏྭཾ།
དམ་ལ་བཞག ངག་ཏུ། རྡོ་རྗེ་ཕྱག་འཚལ་བའི་སྟངས་ཀ་དང་། དྲིལ་བུ་གསུམ་བརྡུང་། དབང་པོ་རྡོ་རྗེ་འཆང་བའི་ལྷ། ། ལྷ་ཡི་རྒྱལ་པོ་གདོན་གྱི་བདག ། ཤར་ཕྱོགས་གདོན་གྱི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། མེ་སྟེ་སྲེག་བྱ་ཟ་བའི་ལྷ། ། དྲང་སྲོང་རྒྱལ་པོ་གདོན་གྱི་བདག །
ཤར་ལྷོ་གདོན་གྱི་ཚོགས་བཅས་ལ། ། མཆོད་ཅིང༞ ། གཤིན་རྗེ་བེ་ཅོན་འཆང་བའི་ལྷ། ། མ་མོའི་རྒྱལ་པོ༞ ། ལྷོ་ཕྱོགས༞ ། མཆོད་ཅིང༞ ། བདེན་དང་བྲལ་བ་ལེགས་ལྡན་ལྷ། ། སྲིན་པོའི༞ ། ལྷོ་ནུབ༞ ། མཆོད་ཅིང༞ །
ཞགས་པ་ཐོགས་པ་ཆུ་ཡི་ལྷ། ། ཀླུའི་རྒྱལ་པོ༞ ། ནུབ་ཕྱོགས༞ ། མཆོད་ཅིང༞ ། རླུང་སྟེ་སྲོག་ཀྱང་འཛིན་པའི་ལྷ། ། རིགས་འཛིན་རྒྱལ་པོ༞ ། ནུབ་བྱང༞ ། མཆོད་ཅིང༞ ། གནོད་སྦྱིན་ལག་ན་དབྱུག་ཐོ་འཛིན། ། ནོར་སྐྱོང་རྒྱལ་པོ༞ །
བྱང་ཕྱོགས༞ ། མཆོད་ཅིང༞ ། དབང་དང་ལྡན་པ་འདྲེན་པའི་ལྷ། ། འབྱུང་པོའི་རྒྱལ་པོ༞ ། བྱང་ཤར༞ ། མཆོད་ཅིང༞ ། སྟེང་གི་ཚངས་པ་ཆེན་པོ་དང་། ། ཉི་མ་ཟླ་བ་གཟའ་ཆེན་པོ། ། གཟའ་དང་རྒྱུ་སྐར་བཅས་པ་ལ། ། མཆོད་ཅིང༞ །
འོག་གི་ཀླུ་སྟེ་ས་ཡི་བདག ། ས་འཛིན་ལག་པ་ཆེན་པོ་པ། ། དམ་ཚིག་ཤེས་པའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཞེས་པས་བསྟོད། ངག་ཏུ། ཨོཾ་ཨིནྡྲ་ཡེ། ཨགྣ་ཡེ། ཡ་མ་ཡེ། ནི་རི་ཏི་ཡེ།
ཝ་རུ་ཎ་ཡེ། ཝ་ཡ་བྷེ། ཀུ་བེ་ར་ཡ། ཨི་ཤྭ་ར་ཡེ། ཨུདྡྷཾ་བྲཧྨ་ཎ་ཡེ། སུརྻ་གྲ་ཧ། ཨ་ཏི་པ་ཏ་ཡེ། ཙནྡྲ་ནཀྵ་ཏྲ། ཨ་ཏི་པ་ཏ་ཡེ། ཨ་དྷྭ་པྲི་ཐི་ཝི་བྷྱཿ
ཨ་སུ་རེ་བྷྱཿ ནཱ་གེ་བྷྱཿ ན་མཿསརྦ་ཏ་ཐཱ་ག་ཏེ་བྷྱོཿ བི་ཤྭ་མུ་ཁེ་བྷྱཿ སརྦ་ཐད་ཁཾ། ཨུཏྒ་ཏེ། སྥ་ར་ཎ་ཨི་མཾ་ག་ག་ན་ཁཾ་གྲྀཧྞ་དཾ་བ་ལིཾ་ཏ་ཡེ་སྭཱ་ཧཱ། རྡོར་ཐལ་ཁ་ཕྱེ་སེ་གོལ་དང་བཅས་པ་ལན་གསུམ་གྱིས་བསྔོས། རྡོ་རྗེ་ཐུགས་ཁ་དང་། དྲིལ་བུ་ཆིག་བརྡུང་།
ཤར་ཕྱོགས་རྡོ་རྗེ་ཅན་གྱི་ལྷ་ཚོགས་འཁོར་དང་བཅས། ། གཏོར་མ་ཕུལ་བ་འདི་དག་བཞེས་སུ་གསོལ། ། མེ་དང་གཤིན་རྗེ་བདེན་བྲལ་སྲིན་པོའི་བདག ། ཆུ་བདག་རླུང་བདག་ནོར་གྱི་བདག་པོ་དང་། ། དབང་ལྡན་ལྷ་སྟེ་འབྱུང་པོའི་བདག་པོ་དང་། ། སྟེང་གི་ཉི་ཟླ་ཚངས་པ་ཆེན་པོ་དང་། ། ལྷ་རྣམས་ཀུན་དང་གང་དག་ས་སྟེང་ཀླུ། ། རི་ཡི་ལྷ་དང་གཙང་མའི་ཚོགས་བཅས་ལ། ། ས་ས་སོ་སོར་གཏོར་མ་ཕུལ་བ་འདི། ། རབ་ཏུ་དགེས་པས་ཡིད་ཀྱིས་བཞེས་ནས་སུ། །
རང་རང་ཕྱོགས་སུ་ལེགས་པར་བཞུགས་ནས་ཀྱང་། ། རང་གི་བུད་མེད་མཛའ་བཤེས་གཉེན་མདུན་བཅས། ། ནང་མི་དམག་དང་དཔུང་བཅས་ཐབས་གཅིག་ཏུ། ། ཕྲེང་བ་མེ་ཏོག་དྲི་དང་གདུག་པར་བཅས། ། བསྟོད་དང་གཏོར་མ་མར་མེ་གུས་འབུལ་ན། ། འདི་དག་གསོལ་ཞིང་ལེགས་པར་བསྣམས་ནས་ཀྱང་། ། བདག་གི་ལས་ཀྱི་འབྲས་བུ་མཆིས་པར་མཛོད། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། །
དཔལ་དང་གྲགས་དང་བསྐལ་པ་བཟང་། ། ལོངས་སྤྱོད་རྒྱ་ཆེན་ཀུན་ཐོབ་ཅིང་། ། ཞི་དང་རྒྱས་ལ་སོགས་པ་ཡི། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་སྲུང་། ། དངོས་གྲུབ་ཀུན་གྱི་སྟོང་གྲོགས་མཛོད། ། དུས་མིན་འཆི་བ་ནད་རྣམས་དང་། ། གདོན་དང་བགེགས་རྣམས་མེད་པར་མཛོད། ། རྨི་ལམ་ངན་དང་མཚན་མ་ངན། ། བྱ་བྱེད་ངན་པ་མེད་པར་མཛོད། །
འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། དགེ་ལེགས་ཐམས་ཅད་འབྱུང་བའི་གཞི། ། ཡིད་ལ་འདོད་པ་ཀུན་འགྲུབ་ཤོག ། ཨོཾ་ད་ཤ་དིཀ་ལོ་ཀ་པཱ་ལ་ས་པ་རི་ཝ་ར་གཙྪ། བསངས་སྦྱངས་བྱིན་རླབས་གོང་བཞིན་བྱས་ལ། ངག་ཏུ། རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་ལྷ་ཀླུ་གནོད་སྦྱིན་འབྱུང་པོའི་ཚོགས་འཁོར་དང་བཅས་པ་ཨོཾ་བཛྲ་ས་མཱ་ཛཿ རྡོ་རྗེ་བསྡུ་རྒྱ། རྡོ་རྗེ་གཡབ་ཅིང་དྲིལ་བུ་བཅད་གཏུབ་ཏུ་དཀྲོལ་ལ།
ངག་ཏུ། ལྷ་དང་ལྷ་མིན་གནོད་སྦྱིན་ལྟོ་འཕྱེ་གྲུལ། ། ནམ་མཁའ་ལྡིང་དང་འདབ་བཟང་ལུས་སྲུལ་པོ། ། དྲི་ཟ་སྲིན་པོ་གདོན་གྱི་ཚོགས་བཅས་དང་། ། གང་དག་ས་ལ་གནས་པའི་རྫུ་འཕྲུལ་ཅན། ། བུད་མེད་བཅས་ཤིང་གཡོག་འཁོར་བཅས་པ་ལ། ། བདག་གིས་པུས་མོ་ས་ལ་བཙུགས་ནས་ནི། ། ཐལ་མོ་སྦྱར་ནས་ཁྱེད་ལ་གསོལ་འདེབས་ཀྱིས། ། གསན་ནས་ཕན་བཏགས་སླད་དུ་འདིར་གཤེགས་ཤིག ། ཨོཾ་དེ་ཝ།
ནཱ་ག ཡཀྵ། གནྡྷརྦྷ། ཨ་སུ་ར། ག་རུ་ཌ། ཀི་ཎ་ར། མ་ཧོ་ར་ག མ་ནུ་ཁེ། ཨ་མ་ནུ་ཁེ། ཨེ་ཧྱེ་ཧི།
བྷཱུ་ཏ་ས་པ་རི་ཝཱ་ར། སོ་སོའི་ཕྱག་རྒྱ་དང་བཅས། ཨརྒྷཾ་སྭཱ་ཧཱ། པཱ་དྱཾ་སྭཱ་ཧཱ། པུཥྤཾ། དྷཱུ་པཾ། དཱི་པཾ། གནྡྷཾ། ནཻ་ཝི་དྱཾ། ཤཔྡ་སྭཱ་ཧཱ།
རྡོར་བསྡུད་དང་། བཛྲ་ས་མ་ཡ་སཏྭཾ། དམ་ལ་བཞག རྡོལ་ཐལ་ཁ་ཕྱེ་བའི་མཐར་སེ་གོལ་བཅས། ཨོཾ་དེ་ཝ། ནཱ་ག ཡཀྵ། གནྡྷརྦྷ། ཨ་སུ་ར། ག་རུ་ཌ།
ཀི་ན་ར། མ་ཧོ་ར་ག མ་ནུ་ཁེ། ཨ་མ་ནུ་ཁེ། ན་མཿསརྦ་ཏ་ཐཱ་ག་ཏེ་བྷྱོཿ བི་ཤྭ་མུ་ཥེ་བྷྱཿ སརྦ་ཐད་ཁཾ་ཨུཏྒ་ཏེ། སྥ་ར་ཎ་ཨི་མཾ་ག་ག་ཎ་ཁཾ་གྲྀཧྣ་དཾ། བ་ལིཾ་ཏ་ཡེ་སྭཱ་ཧཱ། ཞེས་པ་གསུམ་མམ་བདུན་གྱིས་དབུལ།
རྡོ་རྗེ་ཁུ་ཚུར་སྙིང་གར་བཞག་སྟེ། བདག་བསྲུང་བའི་ཕྱག་རྒྱ་དང་། གཡོན་པས་དྲིལ་བུ་ཆིག་བརྡུང་བྱས་ལ། ངག་ཏུ། འབྱུང་པོ་གང་དག་རི་རབ་སྟེང་གནས་དང་། ། དགའ་བའི་ཚལ་དང་ལྷ་ཡི་གནས་རྣམས་དང་། ། ཤར་ནུབ་རི་དང་ཉི་ཟླའི་ཁྱིམ་རྣམས་དང་། ། རི་བོ་ཀུན་ལ་གང་དག་གནས་པ་དང་། ། རིན་ཆེན་གླིང་ན་ལྷག་པར་གང་གནས་དང་། ། ཆུ་བོ་ཀུན་དང་ཆུ་བོའི་མདོ་རྣམས་དང་། །
མཚོ་དང་རྫིང་བུ་ལྡེང་ཀ་ཆུ་ངོགས་དང་། ། གཡའ་ཆུ་བསིལ་མ་དག་ན་གནས་པ་དང་། ། གྲོང་དང་ཕྱུགས་ལྷས་གྲོང་ཁྱེར་སྟོང་པ་དང་། ། ཁང་སྟོང་དག་དང་ལྷ་ཡི་གནས་རྣམས་དང་། ། གཙུག་ལག་ཁང་དང་མཆོད་རྟེན་གནས་རྣམས་དང་། ། དཀའ་ཐུབ་གནས་དང་གླང་ཆེན་བྲེས་གནས་དང་། ། རྒྱལ་པོའི་དཀོར་ཁང་དག་ན་གནས་པ་དང་། ། ལམ་སྲང་གསུམ་མདོ་དང་ནི་བཞི་མདོ་དང་། ། གང་དག་ལམ་པོ་ཆེ་དང་ཤིང་གཅིག་དྲུང་། ། དུར་ཁྲོད་ཆེན་པོ་ནགས་ཚལ་ཆེན་པོ་དང་། །
སེང་གེ་དྲེད་དང་གཅན་གཟན་གནས་རྣམས་དང་། ། འབྲོག་ཆེན་འཇིགས་སུ་རུང་བར་གང་གནས་དང་། ། གང་དག་གླིང་མཆོག་དག་ན་གནས་པ་དང་། ། ལྷུན་པོ་དུར་ཁྲོད་དག་ན་གནས་པ་རྣམས། ། རབ་ཏུ་དགེས་ཤིང་མགུ་བར་གྱུར་གནས་སུ། ། ཕྲེང་བ་མེ་ཏོག་དྲི་དང་བདུག་པར་བཅས། ། བསྟོད་དང་གཏོར་མ་མར་མེ་གུས་འབུལ་ན། ། འདི་དག་གསོལ་ཞིང་ལེགས་པར་བཞེས་ནས་ཀྱང་། ། བདག་གི་ལས་ཀྱི་འབྲས་བུ་མཆིས་པར་མཛོད། ། སརྦ་བྷཱུ་ཏ་གཙྪ།
བགེགས་གཏོར་བསང་སྦྱངས་བྱིན་རླབས་གོང་བཞིན་དང་། རང་ཁྲོ་བོའི་ང་རྒྱལ་གྱིས་རྡོ་རྗེ་དང་། དྲིལ་བུ་འཛིན་པས་ཧཱུྃ་མཛད་ཀྱི་ཕྱག་རྒྱ་བཅས་ལ། ངག་ཏུ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི༞ ཆོས་ཀྱི༞ དགེ་འདུན༞ བཅོམ་ལྡན་འདས་པདྨ་དབང་ཆེན་ཁྲག་འཐུང་ལྷ་དགུ་འཁོར་ཟ་བྱེད་བཀའ་ཉན་གྱི་ཚོགས་དང་བཅས་པ་རྣམས་ཀྱི༞ རྣལ་འབྱོར་པ་བདག་གི་སྔགས་དང་ཕྱག་རྒྱ་དང་། ཏིང་ངེ་འཛིན་གྱི་བྱིན་རླབས་དང་། ཆོས་ཉིད་རང་བཞིན་གྱིས་རྣམ་པར་དག་ཅིང་། ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་རླབས་ཀྱིས་སེམས་ཅན་ཐམས་ཅད་ལ་གནོད་ཅིང་འཚེ་བ་དང་།
རྣལ་འབྱོར་པ་བདག་ཅག་དཔོན་སློབ་དཀྱིལ་འཁོར་སྒྲུབ་ཅིང་དབང་བསྐུར་བ་ལ་་་་་་དབང་བསྐུར་མི་བྱེད་ན་སྒྲུབ་པ་ལ་ཞེས་སྦྱར། བར་དུ་གཅོད་པར་བྱེད་པའི་འབྱུང་པོ་གདོན་བགེགས་ཀྱི་རིགས་གང་ཡིན་པ་དེ་དག་ཐམས་ཅད་སྐད་ཅིག་ཐང་གཅིག་ཡུད་ཙམ་ལ་འདིར་མཆིས་པར་གྱུར་ཅིག ཊཀྐི་ཧཱུྃ་ཛཿ ཊཀྐི་ཧཱུྃ་ཛཿ གཡོན་ཁྲོ་བོའི་ཁུ་ཚུར་བཅས་སོགས། གོས་ཀྱི་ནང་སྙིང་གའི་ཐད་དུ་ཁ་ནང་བསྟན་ལ་བཞག གཡས་སྐྱབས་སྦྱིན་གྱི་ཕྱག་རྒྱ་བསྐོར་ཞིང་མཐར་མཆོག་སྦྱིན་གྱི་རྗེས་སུ་སེ་གོལ། ཨོཾ་གུང་ཀ་རེ་གུང་ཀ་རེ་སྭཱ་ཧཱ། ཨོཾ་པི་ཙི་པི་ཙི་སྭཱ་ཧཱ། ཨོཾ་གུང་གུང་སྭཱ་ཧཱ།
ཨོཾ་སརྦ་བིགྷཱན་སྭཱ་ཧཱ། ན་མཿསརྦ་ཏ་ཐཱ་ག་ཏེ་བྷྱོཿ བི་ཤྭ་མུ་ཁེ་བྷྱཿ སརྦ་ཐད་ཁཾ། ཨུཏྒ་ཏེ། སྥ་ར་ཎ། ཨི་མཾ། ག་ག་ཎ་ཁཾ། གྲྀཧྞ་དཾ། བ་ལིཾ་ཏ་ཡེ་སྭཱ་ཧཱ།
ཞེས་གསུམ་མམ་བདུན་གྱིས་བསྔོས་ལ། ལག་པ་གཡས་པ་ཁུ་ཚུར་སྙིང་གར་བཞག གཡོན་པ་དྲིལ་བུ་ཆིག་བརྡུང་བྱས་ལ། ངག་ཏུ། གང་ཞིག་མཚན་མོ་རྒྱུ་བ་ཡི། ། འབྱུང་པོ་རྣམས་དང་ཤ་ཟ་དང་། ། སྲིན་པོ་ཤ་རྗེན་ཟ་བ་དང་། ། སེམས་ཅན་རྣམ་པ་སྣ་ཚོགས་དང་། ། ལྗོན་ཤིང་གེལ་པ་སོགས་གནས་དང་། ། དེ་དང་དེ་ལ་གཏོར་མ་ནི། །
ཟ་བ་ཤ་ཆང་ལ་ཕུག་བཅས། ། འབྲས་ཆན་འབྲས་བུ་མང་པོ་ཡི། ། མཆོད་པ་འདི་ཡིས་མགུ་བྱོས་ལ། ། གནོད་པའི་བསམ་པ་ཞི་བ་དང་། ། བདག་ཅག་རྣམས་ལ་ཕན་པའི་སེམས། ། དེ་རིང་ཕྱིན་ཆད་བསྐྱེད་པར་གྱིས། ། རྒྱན་གྱིས་བརྒྱན་པར་བྱས་ཀྱང་ཆོས་སྤྱོད་ཅིང་། ། དུལ་ཞིང་ཡང་དག་སྡོམ་ལ་ཚངས་པར་སྤྱོད། ། འབྱུང་པོ་ཀུན་ལ་ཆད་པ་སྤངས་པ་ནི། ། དགེ་སློང་དགེ་སྦྱོང་དེ་ཡིན་བྲམ་ཟེ་དེ། །
མཚོན་ཆས་མི་འཇིགས་གང་ཡང་མེད། ། འཆི་བའི་སྲོག་ལ་ཀུན་ཀྱང་འཛེམས། ། འཚོ་བའི་ཟས་ལ་ཀུན་ཀྱང་འདུ། ། རང་གི་ལུས་ལ་དཔེ་ལོང་ལ། ། གཞན་ལ་གནོད་པ་མ་བྱེད་ཅིག ། ཨོཾ་ཆེན་པོའམ་ཆུང་ངུ་གང་དག་གིས། ། ལུས་ལ་མངོན་པར་གནོད་གྱུར་པའི། ། ནད་དེ་ཉེ་བར་ཕྱུང་ནས་སུ། ། གདོན་ཁྱོད་རང་གི་གནས་སུ་དེངས། ། དེ་ལྟར་བདག་གིས་ཅི་ནུས་ཀྱི། །
མཆོད་དང་བསྙེན་བཀུར་བགྱིས་པ་ཡིས། ། དམ་ཚིག་གནས་ལ་གནས་ནས་སུ། ། བདག་གི་བསམ་པ་སྐོང་བར་མཛོད། ། རྟག་ཏུ་དམ་ཚིག་ལ་གནས་ཤིང་། ། འདིར་ནི་བདག་ཅག་འཁོར་བཅས་ཀྱི། ། ནད་དེ་རབ་ཏུ་གསོས་མཛོད་ལ། ། གདོན་ཁྱོད་རང་གི་གནས་སུ་དེངས། ། ཨོཾ་སརྦ་བིགྷནྣ་གཙྪ། སློབ་དཔོན་གྱིས་རྡོར་དྲིལ་གསོར་དཀྲོལ་དང་། གཞན་རྣམས་ཀྱིས་དྲག་པོའི་རྔ་རོལ།
ལས་ཀྱི་རྡོ་རྗེས་བགེགས་གཏོར་ཕྱིར་དོར་རོ། ། གསེར་སྐྱེམས་ནི། གོང་དུ་བཀོད་པའི་གཏོར་མ་དང་། ཆང་ཕུད་གཙང་མ་གཉིས། ལས་ཀྱི་རྡོ་རྗེས་མདུན་དུ་ཅོག་རྩེའམ་རས་ལ་སོགས་པ་གདན་གཙང་མའི་སྟེང་དུ་བཞག དཔོན་སློབ་རྣམས་ཀྱིས་རྡོ་རྗེའི་རྩེས་ནང་མཆོད་གཏོར་ཏེ། རཾ་ཡཾ་ཁཾ་བྷྲཱུྃ། ཨོཾ་ཨཱཿཧཱུྃ། མཧཱ་རཏྣ་ཀ་མ་ལ་བི་ཤུདྡྷེ། ཞེས་ལན་གཅིག་དང་།
གསེར་སྐྱེམས་ཀྱི་མགྲོན་རྣམས་བཛྲ་ས་མཱ་ཛཿ རྔ་བརྡུང་ཤིང་དབྱངས་དང་བཅས་པས། ངག་ཏུ། བླ་མ་རིག་འཛིན་ཚོགས་བཅས་མཆོད། ། ཡི་དམ་ཞི་ཁྲོ་རབ་འབྱམས་མཆོད། ། སྒྲུབ་ཆེན་བཀའ་བརྒྱད་ལྷ་ཚོགས་མཆོད། ། རྒྱུད་སྡེ་བཞི་ཡི་ལྷ་ཚོགས་མཆོད། ། ཁྱད་པར་དབང་ཆེན་ལྷ་ཚོགས་མཆོད། ། བཅོམ་ལྡན་ཧ་ཡ་གྲཱི་ཝ་མཆོད། ། ཡུམ་ཆེན་པདྨ་གར་དབང་མཆོད། །
སྤྲུལ་པའི་ཁྲོ་རྒྱལ་རིགས་བཞི་མཆོད། ། ཡང་སྤྲུལ་སྒོ་མ་བཞི་རྣམས་མཆོད། ། སྲོག་གཅོད་གྱིང་ཆེན་སྡེ་ལྔ་མཆོད། ། དྲེགས་པ་གཟའ་གདོང་ལྕམ་སྲིང་མཆོད། ། གནོད་སྦྱིན་བཤན་པ་ལྕམ་དྲལ་མཆོད། ། ཆོས་སྐྱོང་སྲུང་མའི་ཚོགས་རྣམས་མཆོད། ། བཀའ་ཉན་དྲེགས་པ་སྡེ་བརྒྱད་མཆོད། ། ཕྱོགས་བཅུའི་འཇིག་རྟེན་སྐྱོང་རྣམས་མཆོད། ། མཁའ་འགྲོ་ཕྲ་མེན་ཚོགས་རྣམས་མཆོད། ། གཙུག་ལག་ཁང་གི་སྲུང་མ་མཆོད། །
བོད་ཁམས་བརྟན་མ་བཅུ་གཉིས་མཆོད། ། གནས་བདག་གཞི་བདག་ཐམས་ཅད་མཆོད། ། རིགས་དྲུག་སེམས་ཅན་ཐམས་ཅད་ཀྱང་། ། གསེར་སྐྱེམས་གཙང་མས་ཚིམ་བྱས་ནས། ། བྱང་ཆུབ་སེམས་ཀྱིས་རྒྱུད་གང་སྟེ། ། སངས་རྒྱས་ཐོབ་པའི་རྒྱུར་གྱུར་ཅིག ། འདིར་དྲག་རོལ་བྱ་ཞིང་ལས་ཀྱི་རྡོ་རྗེས་གཏོར་མ་རྣམས་ཁང་སྟེང་དུ་ནམ་མཁར་འཐོར་བ་སྟེ་ཕྱི་མཚམས་བཅད་པའོ། ། སྤྱོད་ལམ་གྱི་མཚམས་བཅད་པ་ནི། དཀྱིལ་འཁོར་གྱི་ཁང་པར་སྒྲུབ་པ་པོ་རྣམས་མ་གཏོགས་མིས་རྒྱུ་འགྲུལ་གཅོད་དགོས་པར་གསུངས་ཞིང་། སྒྲུབ་གྲོགས་མང་བའམ།
མཆེད་ལྕམ་ཚང་མ་ཡོད་ན་སྐོས་བཞག་པའི་ལས་རྡོར་གྱིས་ཕྱག་གསུམ་བཙལ་ལ། ངག་ཏུ། རྡོ་རྗེ་སློབ་དཔོན་རྡོ་རྗེ་རྒྱལ་ཐེབ་དང་། ། ཡུམ་དང་སྐར་མ་གྱིང་དང་བྱན་པོ་དང་། ། གསང་བའི་ཕྱག་ཚང་མཆེད་ལྕམ་བྱ་རོག་མ། ། རང་རང་ལས་སྒྲུབ་བྱ་ཕྱིར་བརྟན་པར་བཞུགས། ། ཞེས་བརྗོད་ཅིང་རྐོས་ཆང་དྲངས་ཏེ། སྒྲུབ་པ་འདི་ནམ་གྲུབ་ཀྱི་བར་ལ་བརྟན་པར་བཞུགས་ཤིག ཅེས་བརྗོད། རྟགས་ནོད་དང་རྟགས་བཏབ་པ་ནི།
ཐམས་ཅད་ཀྱིས་མགྲིན་གཅིག་ཏུ། ཧོ་དགོངས་སུ་གསོལ། སྟེང་རྣམ་པར་དག་པ་འཕྲུལ་གྱི་གཞལ་ཡས་ཁང་། འོག་རྣམ་པར་དག་པ་གསེར་གྱི་ས་གཞི། བར་རྣམ་པར་དག་པ་ཁྲག་འཐུང་རྒྱལ་པོའི་ལྷ་ཚོགས། དབེན་གནས་རྣམ་པར་དག་པ་དམར་ནག་གྲུ་གསུམ་དབང་གི་དཀྱིལ་འཁོར། སློབ་དཔོན་རྣམ་པར་དག་པ་རྡོ་རྗེ་འཆང་ཆེན་པོའི་སྤྱན་སྔར། སློབ་བུ་རྣམ་པར་དག་པ་བདག་ཅག་རྣམས་ཀྱིས་དད་པས་ཕྱག་འཚལ། དམ་ཚིག་གི་རྟགས་ནོད་རྡོ་རྗེའི་གྲལ་དུ་མཆིས་པར་ཅི་སྣང་། ཞེས་བརྗོད་ལ་ལས་རྡོར་གྱིས་ཕྱག་གསུམ་བཙལ།
སློབ་དཔོན་གྱི་ཐལ་མོ་སྦྱར་ལ་ལྷ་ལ་རྟགས་ནོད་པའི་བསམ་པས། རྗེས་སུ་གནང་བར་བགྱིའོ། ། ཞེས་བརྗོད་ལ་སློབ་དཔོན་རང་དང་ཚོགས་པ་རྣམས་ཀྱི་དཔྲལ་བར་ཐལ་ཆེན་གྱི་ཚོམ་བུ་ཁ་ཊྭཱཾ་རྩེ་གསུམ་པའི་དབྱིབས་བྲིས་ལ། ངག་ཏུ། ཧེ་རུ་ཀ་ཡི་གནས་བཅུ་དང་། ། དུར་ཁྲོད་ཆེན་པོའི་གནས་བརྒྱད་ནས། ། གྱིང་ཆེན་ཀུན་དང་གཅིག་པའི་ཕྱིར། ། ཐལ་ཆེན་ཚོམ་བུས་བརྒྱན་པ་ཡང་། ། འདི་ཡང་རྟགས་ཀྱི་ཕྱག་རྒྱ་སྟེ། ། འདི་ཡང་སྔོན་གྱི་ཐ་ཚིག་གོ །
འདི་ཡང་བདག་ཉིད་ཆེན་པོའི་རྒྱ། ། ཨོཾ་མཧཱ་ཤྲཱི་ཧེ་རུ་ཀ་ཧཱུྃ་ཨཱཿ རྣ་རྩེ་ཁུར་ཚོས་གཉིས་ཏེ་གསུམ་དུ། གུང་མཛུབ་མཐེའུ་ཆུང་གསུམ་གྱིས་རཀྟའི་ཐིག་ལེ་ཐོད་ཚལ་གྱི་དབྱིབས་སུ་བྲིས་ལ། ངག་ཏུ། ཧེ་རུ་ཀ་ཡི༞ ། དུར་ཁྲོད༞ ། མ་མོ་ཀུན་དང༞ ། རཀྟའི་ཐིག་ལེས༞ ། འདི་ཡང༞ །
འདི་ཡང༞ ། འདི་ཡང༞ ། ཨོཾ་མཧཱ༞ ། ཞེས་བརྗོད། སྙིང་གར་ཞག་ཆེན་གྱི་ཟོ་རིས་རྡོ་རྗེ་རྩེ་ལྔ་པའམ་ཚེས་གསུམ་གྱི་ཟླ་བའི་དབྱིབས་སུ་བྲིས་ལ། ཧེ་རུ་ཀ་ཡི༞ ། དུར་ཁྲོད༞ ། གྱིང་ཆེན་ཀུན་དང༞ ། ཞག་གི་ཟོ་རིས༞ ། འདི་ཡང༞ །
འདི་ཡང༞ ། འདི་ཡང༞ ། ཨོཾ་མཧཱ༞ ། ཞེས་བརྗོད། དེ་བཞིན་གཤེགས་པ་རྣམས་ཀྱིས་བཀའ་གནང་སྟེ། རྡོ་རྗེ་མཆེད་ལྕམ་འདིར་འདུས་རྣམས། དབང་ཆེན་གྱི་སྒྲུབ་པ་གཉེན་པོ་འདིའི་སྒོར་བཞུགས་ནས། ཡི་དམ་ལྷའི་རྒྱ་བཏབ་པ་ཡིན་པས། ཁྱེད་བགེགས་གདུག་པ་ཅན་རྣམས་ཀྱིས་བལྟ་བའམ། འཚེ་བའི་གནས་མེད་པ་ཡིན་ནོ། །
ཞེས་བརྗོད། དེ་རྣམས་ཤིན་ཏུ་སྤྲོས་པ་ཆེ་བའི་དབང་དུ་བྱས་པ་ཡིན་ནོ། ། སྤྲོས་པ་ཆུང་ན། ངག་ཏུ། རྗེས་སུ་གནང་བ་བགྱིའོ། ། ཞེས་བརྗོད་མ་ཐག་ཏུ་ནང་མཆོད་ཀྱིས། དཔྲལ་བ་མགྲིན་པ་སྙིང་གར་ཐིག་ལེ་རེ་བྱའོ། ། དེ་རྣམས་ཀྱིས་ཕྱིའི་སྔོན་དུ་འགྲོ་བ་བསྟན་ཟིན་ཏོ། ། ནང་གི་སྔོན་དུ་འགྲོ་བ་ལ། ལྷ་ལྷག་པར་གནས་པ།
ས་ལྷ་ལྷག་པར་གནས་པ། ཐིག་ཚོན་ལྷག་པར་གནས་པ། མཆོད་པ་ལྷག་པར་གནས་པ། བུམ་པ་ལྷག་པར་གནས་པ་དང་ལྔ་ཙམ་ཞིག་འབྱུང་བ་ལས། དང་པོ་ལ། རོལ་མོ་བྱིན་དབབ་སྔོན་འགྲོའི་བསོད་ནམས་ཀྱི་ཚོགས་བསོག་པ་ནི། རང་ཉིད་གནས་པའི་ས་དེ་གཞལ་ཡས་ཁང་དུ་གསལ་བའི་དབུས་སུ། པདྨའི་སྡོང་པོ་ལོ་འདབ་མེ་ཏོག་འབྲས་བུ་ཕུན་སུམ་ཚོགས་པའི་དབུས་སུ་པདྨ་ཁ་བྱེ་བའི་ལྟེ་བར་ཟླ་བའི་དཀྱིལ་འཁོར་གྱི་སྟེང་དུ། རང་གི་དྲིན་ཅན་རྩ་བའི་བླ་མ་རྒྱལ་བ་འོད་དཔག་མེད་པའི་རྣམ་པ་ཅན་མཐའ་སྐོར་དུ་བརྒྱུད་པའི་བླ་མ་རྣམས་སྤྲིན་ཕུང་འཐིབས་པ་བཞིན་བསམ། མདུན་གྱི་པད་འདབ་ལྔར་རུ་དྲ་ཕོ་མོ་བསྣོལ་བའི་སྟེང་དུ་བཅོམ་ལྡན་འདས་པདྨ་དབང་ཆེན།
ལྷོའི་པདྨ་ལ་བཅོམ་ལྡན་འདས་ཤཱཀྱ་སེང་གེ་ལ་འཁོར་རྒྱལ་བ་རྒྱལ་མཚོའི་ཚོགས་ཀྱིས་བསྐོར་བ། ནུབ་ཀྱི་པདྨ་ལ་རྒྱུ་མ་ནོར་བ་རྩ་བའི་སྔགས། བཟླས་པའི་སྔགས། ལས་ཚོགས་ཀྱི་སྔགས་སོགས་པོ་ཏི་བྲག་རི་ཡངས་པ་ལྟ་བུ། བྱང་གི་པདྨ་ལ་ཁྲོ་བོ་བཞི། ཁྲོ་མོ་བཞི་སྟེ་རྒྱལ་བ་རིགས་ལྔའི་ཚོགས་དང་བཅས་པ། མཐའ་སྐོར་གྱི་པདྨ་ལ་མཁའ་འགྲོ་ཆོས་སྐྱོང་དམ་ཅན་རྒྱ་མཚོའི་ཚོགས་དང་བཅས་པ་ཐམས་ཅད་སྤྲིན་ཕུང་འཐིབས་པ་བཞིན་བསམ། དེའི་མདུན་དུ་རང་ཉིད་དཔལ་རྟ་མགྲིན་ཞལ་གཅིག་ཕྱག་གཉིས་པའི་རྣམ་པ་ཅན། ཕ་མས་ཐོག་དྲངས་སེམས་ཅན་ཐམས་ཅད་ཀྱང་རྟ་མགྲིན་གྱི་རྣམ་པར་བྱས་ཏེ། སྐྱབས་སུ་འགྲོ་བར་མོས་ལ།
ངག་ཏུ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ ། དམ་པའི་ཆོས་རྣམས་ལ༞ ། འཕགས་པའི་དགེ་འདུན་རྣམས༞ ། ཉེར་གཅིག་སོགས། ཐལ་མོ་སྦྱར་ལ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། །
ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ལན་གཅིག སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཔལ་པདྨ་དབང་ཆེན་གྱི་ལམ་གྱི་རིམ་པ་ཟབ་མོ་ཉམས་སུ་བླང་བར་བགྱིའོ། ། ལན་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ལན་གཅིག
ཡེ་ཤེས་ཚོགས་བསོགས་དང་མཚམས་བཅད་པ་ནི། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། པཾ་པདྨ་མཎྜ་ལ། མ་སུརྻ་མཎྜ་ལ། ཨ་ཙཎྜ་མཎྜ་ལ། རུ་ཏྲ་བཾ། ཧྲཱིཿ སྥ་ར་ཎ་ཕཊ། སཾ་ཧ་ར་ཎ་ཧཱུྃ། ཧྲཱིཿ
བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། བདག་ཉིད་པདྨ་དབང་ཆེན་སྐུ་མདོག་དམར་ནག་ཞལ་གཅིག་ཕྱག་གཉིས་པ། གཡས་ཙནྡན་གྱི་བེ་ཅོན་ནམ་མཁའ་ལ་འཕྱར་བ། གཡོན་སྡིགས་མཛུབ་བསྐལ་པའི་མེ་ལྟར་འབར་བ། སྤྱི་གཙུག་ན་རྟ་མགོ་ལྗང་ཁུ་རྟ་སྐད་འཚེར་བ། དུར་ཁྲོད་ཀྱི་ཆས་བརྒྱད་དང་། ཁམས་གསུམ་ལས་རྣམ་པར་རྒྱལ་བའི་རྡོ་རྗེའི་གཤོག་པ་ཅན། མི་མགོ་སྐམ་པོའི་དབུ་རྒྱན་དང་། ཁྲོ་བོའི་རྒྱན་ཐམས་ཅད་ཀྱིས་བརྒྱན་པའི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཛཿཧཱུྃ་བཾ་ཧོཿ བདག་ལ་ཐིམ། ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ། བཛྲ་ཧེ་རུ་ཀས་དབུ་བརྒྱན་པར་གྱུར། སླར་ཡང་ཐུགས་ཁའི་ཧྲཱིཿལས་ཁྲོ་བོ་དཔག་ཏུ་མེད་པ་འཕྲོས། བགེགས་དང་ལོག་པ་འདྲེན་པ་ཐམས་ཅད་ཚར་བཅད། ཚུར་འདུས་ཁྲོ་བོའི་གུར་དུ་གྱུར། དེའི་ཕྱི་རོལ་དུ་རྡོ་རྗེ། འཁོར་ལོ།
རིན་ཆེན། པདྨ། རྒྱ་གྲམ་རྣམས་ཀྱི་ས་གཞི། རྭ་བ། དྲྭ་བ། གུར། བླ་རེ། ཕྱི་རོལ་ཏུ་མདའི་དྲྭ་བ་ཡེ་ཤེས་ཀྱི་མེ་རབ་ཏུ་འབར་བ་དང་བཅས་པའི་བསྲུང་བའི་འཁོར་ལོར་གྱུར། ཧྲཱིཿབཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཉེར་གཅིག་གམ་བརྒྱ་ལ་སོགས་པ་བཟླ།
ཐལ་མོ་སྦྱར་ལ། རྒྱལ་བ་ཀུན་བདག་ཆོས་སྐུ་པདྨའི་གསུང་། ། ཆོས་རྗེ་འོད་དཔག་མེད་པ་རྡོ་རྗེ་ཆོས། ། སྤྱན་རས་གཟིགས་སྤྲུལ་ཧྲཱིཿལས་དབང་ཆེན་སྐུ། ། རྟ་མགྲིན་རྟ་སྐད་བཞད་ལ་ཕྱག་འཚལ་ལོ། ། རྔ་རོལ་དབྱངས་དང་བཅས་པས། ཧྲཱིཿ དཔལ་ཆེན་མི་ཟད་དཀྱིལ་འཁོར་ནས། ། འབར་བའི་ཁྲོ་བོ་མེ་དཔུང་འབར། ། གདུག་པའི་མཚོན་ཆ་སྣ་ཚོགས་བསྣམས། །
བགེགས་དང་ལོག་འདྲེན་རྡུལ་དུ་རློག ། དབང་ཆེན་མེ་དཔུང་དམར་ནག་འབར། ། བསྐལ་པ་དུས་མཐའི་མེ་ལྟ་བུ། ། དབང་དྲག་མཚོན་ཆ་བྲག་ལྟར་གཏམས། ། གང་ལ་བབས་ཀྱང་གཅོད་ཅིང་སྒྲོལ། ། དབང་ཆེན་ཁྲོ་བོ་མི་ཟད་རྔམ། ། སྲིད་པའི་ཡེ་ཤེས་འཁོར་ལོ་འཁྲིགས། ། དབང་ཆེན་མཚམས་ལས་གང་འདའ་བ། ། རྡུལ་ཕྲན་བཞིན་དུ་བརླག་པར་བྱའོ། ། ཨོཾ་རཾ་ཀྲོ་དྷ་རཀྵ་བཛྲ་ཛྭ་ལ་རཾ་ཏིག་ན་བི་ཤྭ་ཛྭ་ལ་རཾ་ཕཊ་རཾ་རཾ།
དྲག་རོལ་དང་བཅས་པས་ལན་བདུན་བརྗོད། བཤགས་པ་བྱ་བ་ནི། བླ་མ་དང་བཅོམ་ལྡན་འདས་པདྨ་དབང་ཆེན་ཁྲག་འཐུང་ལྷ་དགུའི་དཀྱིལ་འཁོར་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་བཛྲ་ས་མཱ་ཛཿ རྡོ་རྗེ་བསྡུ་རྒྱ་དང་། ཐལ་མོ་སྦྱར་ལ། ཧཱུྃ། བདག་གིས་དང་པོར་བྱང་ཆུབ་མཆོག་ཏུ་སེམས་བསྐྱེད་ནས། ། སྒྲུབ་པའི་རིག་འཛིན་དབང་ཕྱུག་གོ་འཕང་དུ། ། ཡི་དམ་ལྷ་དང་རྡོ་རྗེ་སློབ་དཔོན་ལ། ། འདའ་བར་མ་བྱས་བསྲུང་བར་དམ་བཅས་ཏེ། །
ལས་ངན་དབང་གྱུར་སྐྱེ་བོ་བདག་འདྲ་བ། ། འདོད་ཆགས་ཞེ་སྡང་གཏི་མུག་དབང་དུ་གྱུར། ། སྐུ་ཡི་དམ་ཚིག་ཉམས་པ་མཐོལ་ལོ་བཤགས། ། ཡི་དམ་ལྷ་ཡི་ཕྱག་རྒྱ་མི་གསལ་ཏེ། ། སྔགས་དང་བཟླས་བརྗོད་བསྙེན་པའི་གྲངས་ཀྱང་ཆག ། བསྙེན་སྒྲུབ་བསྐང་ཕྱིར་དུས་ཀྱི་མཆོད་པ་ཆག ། ཉ་བཞི་དུས་དྲུག་མཆོད་པ་ལོ་ཟླར་འདས། ། ཁས་བླངས་དམ་བཅས་བཞིན་དུ་མ་བགྱིས་ཏེ། ། གསུང་གི་དམ་ཚིག་ཉམས་པ་མཐོལ་ལོ་བཤགས། ། སྙན་གཞུང་བརྒྱུད་ནས་ཐུགས་ཀྱི་དཀྱིལ་འཁོར་དུ། །
ལྟ་སྤྱོད་གསང་བའི་མན་ངག་གཉེར་གཏད་པ། ། སྤྱོད་པ་གཡེལ་བས་མན་ངག་གཉེར་མ་ཐུབ། ། ཉམས་ཤིང་ཚོགས་ཆག་ཉམས་པའི་ཚོགས་དང་འདྲེས། ། ཐུགས་ཀྱི་དམ་ཚིག་ཉམས་པ་མཐོལ་ལོ་བཤགས། ། སྣང་གསལ་སྒྲོན་མ་རྡོ་རྗེ་སློབ་དཔོན་དང་། ། དམ་ཚིག་གཟུངས་ཀྱིས་འབྲེལ་བའི་ཡུམ་རྣམས་ལ། ། སྙིང་ནས་སྨད་ཅིང་ཐུགས་དང་འགལ་གྱུར་པའི། ། བཀའ་ཆད་གནས་སུ་གྱུར་པ་མཐོལ་ལོ་བཤགས། ། དམ་ཚིག་གསུང་གིས་འབྲེལ་བའི་མཆེད་ལྕམ་ལ། ། རྐུ་བརྡུངས་འགྲན་སེམས་ཞེ་སྡང་བསྡེག་ལ་སོགས། །
ངན་སོང་གསུམ་གྱི་སྡུག་བསྔལ་མི་བཟོད་པས། ། ལྟུང་བའི་ལུ་གུ་བརྒྱུད་དེའི་རྒྱུན་ཐག་ཆོད། ། དབྱིངས་ཉིད་ནམ་མཁའི་དབྱིངས་སུ་བཟོད་པར་གསོལ། ། བཟོད་པར་གསོལ་ལོ་ཚངས་པ་སྩལ་དུ་གསོལ། ། ཨོཾ་པདྨ་ཤྲཱི་ཧེ་རུ་ཀ་ས་མ་ཡ། མ་ནུ་པཱ་ལ་ཡ། པདྨ་ཤྲཱི་ཧེ་རུ་ཀ་ཏེ་ནོ་པ་ཏིཥྛ། དྲི་དྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ།
སུ་པོ་ཥྱོ་མེ་བྷ་ཝ། སརྦ་སིདྡྷི་མེ་པྲ་ཡཉྩ། སརྦ་ཀརྨཱ་སུ་ཙ་མེ། ཙིཏྟཾ་ཤྲཱི་ཡ། ཀུ་རུ་ཧཱུྃ། ཧ་ཧ་ཧ་ཧ་ཧོཿ བྷ་ག་ཝན། པདྨ་ཤྲཱི་ཧེ་རུ་ཀ་མ་མེ་མུཉྩ། པདྨ་ཤྲཱི་ཧེ་རུ་ཀོ་བྷ་ཝ་མཧཱ་ས་མ་ཡ་སཏྭ་ཨཱ་ཧཱུྃ་ཕཊ། བརྒྱའམ་ཉེར་གཅིག་སོགས་བཟླ།
བྱིན་འབེབས་ནི། མདུན་གྱི་ཚོགས་ཀྱི་ཞིང་དེ་དག་ཐམས་ཅད་ཛཿཧཱུྃ་བཾ་ཧོཿ རང་གི་སྙིང་གར་ཐིམ། ཡང་སྙིང་ག་ནས་འོད་ཟེར་འཕྲོས་པས་བདེ་བར་གཤེགས་པ་ཐམས་ཅད་ཀྱི་ཐུགས་རྗེ་དང་བྱིན་རླབས་བསྡུས་ནས་བདག་དང་དཀྱིལ་འཁོར་གྱི་གནས་སུ་ཐིམ་པས་བྱིན་གྱིས་བརླབས་པར་གྱུར། ཧཱུྃ་ཨ་ལ་ལ་ཧོཿ བྷ་ག་ཝན། ས་མ་ཡ་ཧོ། ས་མ་ཡ་སཏྭཾ། རྔ་རོལ་དབྱངས་དང་བཅས་པས། འཕགས་མཆོག་ཐུགས་རྗེའི་དུས་ལ་བབས། །
མཐུ་རྩལ་དབྱུང་བའི་དུས་ལ་བབས། ། དངོས་གྲུབ་སྩོལ་བའི་དུས་ལ་བབས། ། དགྲ་བགེགས་འདུལ་བའི་དུས་ལ་བབས། ། ཉམས་ཆག་བསྐོང་བའི་དུས་ལ་བབས། ། མཐུ་ཆེན་མཐུ་སྩོལ་བཅོམ་ལྡན་འདས། ། དབང་ཆེན་དབང་བསྐུར་བཅོམ་ལྡན་འདས། ། བྱིན་ཅན་བྱིན་ཕོབ་བཅོམ་ལྡན་འདས། ། དངོས་གྲུབ་མཆོག་སྩོལ་བཅོམ་ལྡན་འདས། ། བཅོམ་ལྡན་འདས་ཀྱིས་བདག་རྣམས་ལ། ། ལས་ཀྱི་འབྲས་བུ་མཆིས་པར་མཛོད། །
ཨོཾ་བཛྲ་ཨཾ་ཀུ་ཤ་ཛཿ ཞེས་བརྗོད། ཕྱི་མཆོད་བྱིན་རླབས་ནི། མཆོད་པ་རྣམས་ལ་རྡོ་རྗེ་གསོར་ཞིང་། ཨོཾ་རཾ་ཀྲོ་དྷ་རཀྵ་བཛྲ་ཛྭ་ལ་རཾ། ཏིག་ན་བི་ཤྭ་ཛྭ་ལ་རཾ། ཕཊ་རཾ་རཾ། རང་གི་ཐུགས་ཁ་ནས་རཾ་དམར་པོ་འཕྲོས་པའི་མེས་མཆོད་སྣོད་རྣམས་ལ་རེག་པས་མི་གཙང་བ་བསྲེགས། ཡཾ་སྤྲོས་པས་རླུང་གིས་གཏོར། ཁཾ་སྤྲོས་པས་ཆུས་བཀྲུས།
སྐྱོན་ཐམས་ཅད་དག་པར་བྱས། བྷྲཱུྃ་སྤྲོས་པས་བནྡྷ་འབར་བའི་སྣོད་ཆེན་པོར་གྱུར། ཨོོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། ཨ་དུ་སུ་ཨ་ག་ན་ཤ་ས་མ་ཡ་སཏྭཾ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། ཨ་དཀར་པོ་ལས་མཆོད་ཡོན་མ་དཀར་མོ་མཆོད་ཡོན་གྱིས་གང་བའི་དུང་ཆོས། དུ་སེར་པོ་ལས་བདུག་སྤོས་མ་སེར་མོ་སྤོས་ཁང་། སུ་དཀར་པོ་ལས་མེ་ཏོག་ལ་དཀར་མོ་མེ་ཏོག ཨ་དམར་སྐྱ་ལས་མར་མེ་མ་དམར་སྐྱ་མར་མེ།
ག་ལྗང་ཁུ་ལས་དྲི་ཆབ་མ་ལྗང་གུ་དྲི་ཆབ། ན་དཀར་པོ་ལས་ཞལ་ཟས་མ་དཀར་མོ་ཞལ་ཟས། ཤ་ཁ་དོག་སྣ་ཚོགས་ལས་རོལ་མོ་མ་སྣ་ཚོགས་མདོག་ཅན་རོལ་མོ་སྣ་ཚོགས་འཛིན་པ་སྟེ་ལྷ་མོ་ཐམས་ཅད་ཀྱང་ཞལ་གཅིག་ཕྱག་གཉིས་མ་དར་དང་རིན་པོ་ཆེས་བརྒྱན་པའི་སྐུ་ཅན་དུ་གྱུར། མཆོད་ཡོན་གྱི་ཕྱག་རྒྱ་བཅས་ལ། ཨོཾ་ཨ་ཧ་ར་ཨ་ཧ་ར་ཧཱུྃ། ལན་གསུམ། དེ་བཞིན་དུ་མཆོད་པ་སོ་སོའི་ཕྱག་རྒྱ་བཅས་ལ། ཨོཾ་བཛྲ་དྷཱུ་པེ་ཧཱུྃ། གསུམ། དེ་བཞིན་དུ་མེ་ཏོག་ནས་རོལ་མོའི་བར་ལའང་ཕྱག་རྒྱ་དང་བསྟུན་སྔགས་རྣམས་ལན་གསུམ་རེ་བརྗོད་དེ་རྫོགས་པ་དང་།
ལྷ་མོ་དེ་དག་རེ་རེས་ཀྱང་ས་དང་ནམ་མཁའ་བར་སྣང་ཐམས་ཅད་གང་བར་གྱུར། ཅེས་བརྗོད། བདུད་རྩི་བྱིན་རླབས་ནི། མདུན་གྱི་ནང་མཆོད་དང་གཏོར་མའི་གཡས་ཀྱི་བདུད་རྩི་ལ་རྡོ་རྗེ་གསོར་ཞིང་། ཨོཾ་རཾ་ཀྲོ་དྷ་ནས་སྐྱོན་ཐམས་ཅད་དག་པར་བྱས། བར་གོང་བཞིན། བྷྲཱུྃ་ས་མ་ཡ་སཏྭཾ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། བྷྲཱུྃ་བྷི་ཤ་བི་ཤུདྡྷེ་བནྡྷ་ཛྙཱ་ན་ཙཀྲ་མཎྜལ།
ཐོད་པའི་གཞལ་ཡས་ཁང་འཁོར་ལོ་རྩིབས་བཞི་པའི་ལྟེ་བ་དང་བཅས་པ་པདྨ་སུརྻ་རཏྣ་ཙནྡྲ་ཨེ་མཎྜ་ལ་བྷྲཱུྃ། དབུས་སུ་པདྨ་འདབ་བརྒྱད། ཤར་དུ་ཉི་མ། ལྷོར་རིན་ཆེན་ཟུར་བརྒྱད། ནུབ་ཏུ་ཟླ་བ། བྱང་དུ་རྒྱ་གྲམ། དེ་རྣམས་ཀྱི་སྟེང་དུ་དབུས་སུ་རཀྟ་དང་ཨོཾ་པྱཾ། ཤར་དུ་བྱང་སེམས་དང་ཧཱུྃ་མུཾ། ལྷོར་ཤ་ཆེན་དང་སྭཱ་མཾ། ནུབ་ཏུ་དྲི་ཆེན་དང་ཨོཾ་ལཾ།
བྱང་དུ་དྲི་ཆུ་དང་ཧཱ་སྭཾ། ས་མ་ཡ་སཏྭཾ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། དེ་རྣམས་ཡོངས་སུ་གྱུར་པ་ལས་དབུས་སུ་པདྨ་དྲིལ་བུ། ཤར་དུ་རྡོ་རྗེ་དྲིལ་བུ། ལྷོར་རིན་ཆེན་དྲིལ་བུ། ནུབ་ཏུ་འཁོར་ལོ་དྲིལ་བུ། བྱང་དུ་རྒྱ་གྲམ་དྲིལ་བུ། ས་མ་ཡ་སཏྭཾ།
སྥ་ར་ཎ་ཕཊ། སཾ་ཧ་ར་ཎ་ཧཱུྃ། དེ་རྣམས་ཡོངས་སུ་གྱུར་པ་ལས་དབུས་སུ་འོད་དཔག་མེད་ཡབ་ཡུམ་དམར་པོ་གཉིས་ཀའང་པདྨ་དང་དྲིལ་བུ། ཤར་དུ་མི་བསྐྱོད་པ་ཡབ་ཡུམ་སྔོན་པོ་གཉིས་ཀའང་རྡོ་རྗེ་དང་དྲིལ་བུ། ལྷོར་རིན་འབྱུང་ཡབ་ཡུམ་སེར་པོ་གཉིས་ཀའང་རིན་པོ་ཆེ་དང་དྲིལ་བུ། ནུབ་ཏུ་རྣམ་སྣང་ཡབ་ཡུམ་དཀར་པོ་གཉིས་ཀའང་འཁོར་ལོ་དང་དྲིལ་བུ། བྱང་དུ་དོན་གྲུབ་ཡབ་ཡུམ་ལྗང་གུ་གཉིས་ཀའང་རྒྱ་གྲམ་དང་དྲིལ་བུ་འཛིན་པ་སྟེ་ཡབ་རྣམས་གཡས་ཕྱག་མཚན་ཐུགས་ཀར་འཛིན་ཅིང་། གཡོན་དྲིལ་བུ་དང་བཅས་པས་ཡུམ་ལ་འཁྱུད་པ། ཡུམ་རྣམས་གཡས་ཕྱག་མཚན་དང་བཅས་པས་ཡབ་ལ་འཁྱུད་ཅིང་། གཡོན་དྲིལ་བུ་ཡབ་ཀྱི་ཐུགས་ཁར་བསྟེན་པ།
ཡབ་རྣམས་ཀྱི་གསང་གནས་མི་དམིགས་ཏེ་ཧཱུྃ་ལས་རྡོ་རྗེ་རྩེ་ལྔ་པ་ཧཱུྃ་གིས་མཚན་པ། ཧཱུྃ་བཛྲ། ཡུམ་རྣམས་ཀྱི་མཁའ་མི་དམིགས་ཏེ་ཨ་ལས་པདྨ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པ། ཨེ་ཨཾ། ཨ་ནུ་ར་ག་ཡ་ཧཾ། ཨ་ནུ་ར་ག་ཡ་མི། བོ་དྷི་ཙིཏྟ་སྥ་ར་ཎ་ཕཊ། ཨོཾ་ཨཱཿཧཱུྃ། ཡབ་ཡུམ་སྙོམས་པར་ཞུགས་པའི་དགའ་བའི་སྒྲས་འཁོར་འདས་སྣོད་བཅུད་ཀྱི་བདུད་རྩི་ཐམས་ཅད་བསྡུས་ནས་ཡབ་ཡུམ་རྣམས་ལ་ཐིམ་སྟེ་འོད་དུ་ཞུ་བས་བདུད་རྩི་དཀར་པོ་མུ་ཏིག་གི་མདོག་ལྟ་བུ་ལ་ཨོཾ་དཀར་པོས་མཚན་པའི་སྟེང་དུ་པདྨ་འདབ་མ་བཞི་པའི་ལྟེ་བ་ལ་ལས་ཀྱི་རྟ་མགྲིན་དམར་པོ་ཞལ་གཅིག་ཕྱག་གཉིས་པ་གཡས་པདྨ་ཐུགས་ཀར་འཛིན་ཅིང་། གཡོན་རྡོ་རྗེ་རྒྱ་གྲམ་གནོན་ཐབས་སུ་འཛིན་པའི་མདུན་དུ་མི་ཕམ་མ་དཀར་མོ་ལྕགས་ཀྱུ།
གཡས་སུ་ཁྲོ་གཉེར་མ་སེར་མོ་ཞགས་པ། རྒྱབ་ཏུ་རལ་གཅིག་མ་དམར་མོ་ལྕགས་སྒྲོག གཡོན་དུ་རོ་ལང་མ་ལྗང་གུ་དྲིལ་བུ་འཛིན་པ། དབུ་གཙུག་རྟ་མགོ་ལྗང་གུའི་སྟེང་ན་ཧྲཱིཿདམར་ནག་གནས་པ་དེ་རང་གི་མཐེ་བོང་ཨ་ལས་ཟླ་བ་དང་། སྲིན་ལག་མ་ལས་ཉི་མའི་བར་དུ་འཛིན་པར་གྱུར། ཅེས་དང་། མཐེབ་སྲིན་སྦྱར་བ་ཧྲཱིཿའཛིན་པའི་སྟངས་ཀ་བྱས་ཏེ། ཨ་མ་སཾ་ཧྲཱིཿསུརྻ་ཙནྡྲ་པདྨ་དྷ་ར་ཧྲཱིཿ ལན་གཅིག་དང་། ཨོཾ་སརྦ་མཧཱ་པཉྩ་ཨ་མྲྀ་ཏ་ཧཱུྃ།
ཞེས་འདུར་དབྱངས་དང་བཅས་པས་བརྒྱ་རྩ་ལ་སོགས་པ་བརྗོད་པའི་མཐར། ཧྲཱིཿལས་འོད་འཕྲོས་པས་འོག་མིན་ན་བཞུགས་པའི་རྒྱལ་བ་སྲས་བཅས་ཕྱི་ནང་གསང་གསུམ་གྱིས་མཆོད་ཅིང་ཐུགས་མཉེས་ཐུགས་རྒྱུད་བསྐུལ་ནས་མདུན་གྱི་ནམ་མཁར་རིགས་ལྔ་ཡབ་ཡུམ་གྱི་རྣམ་པར་བྱོན་ཏེ་སྦྱོར་བ་མཛད་པའི་བྱང་ཆུབ་ཀྱི་སེམས་ཀྱི་ཆུ་རྒྱུན་རྟ་མགྲིན་གྱི་ཞལ་དུ་བཞུགས། སྒལ་ཚིགས་ཀྱི་རྟ་བརྒྱུད་སྲོག་དག་པའི་ལམ་ནས་བྱུང་རྡོ་རྗེ་ནས་ཡུམ་བཞིའི་ཁར་བྱང་སེམས་དུས་གཅིག་ལ་བབས་པས་རྟ་མགྲིན་ཡུམ་བཞི་དང་བཅས་པ་འོད་དུ་ཞུ་ནས་འོག་གི་བདུད་རྩི་ལ་ཐིམ་པས་བདུད་རྩི་དམ་ཡེ་དབྱེར་མེད་དུ་འདྲེས་ནས་འཆི་མེད་བདུད་རྩིའི་རྒྱ་མཚོ་ཆེན་པོར་གྱུར། གཡོན་པའི་མཐེབ་སྲིན་གྱིས་གཏོར་མ་དང་མཆོད་རྫས་རྣམས་ལ་གཏོར་ཏེ། ཨོཾ་སྭ་བྷཱ་ཝ་བི་ཤཱུདྡྷེ་ཧཱུྃ། ཞེས་བརྗོད་པས་བསངས། རང་དང་སྒྲུབ་གྲོགས་ལ་གཏོར་ཏེ། ཨོཾ་དྷརྨ་ཨ་མྲྀ་ཏ་ཧཱུྃ། ཞེས་བརྗོད་པས་ཉམས་གྲིབ་སྦྱངས། གཡས་ནས་གཡོན་དུ་གཏོར་ཏེ།
ཨོཾ་རཾ་ཀྲོ་དྷ་སོགས་དང་རཾ་ཡཾ་ཁཾ། ཞེས་བརྗོད་པས་ཁྲོ་བོ་མཚོན་ཆ་ཐོགས་པས་བགེགས་བསྐྲད། གཡོན་ནས་གཡས་སུ་གཏོར་ཏེ་སྔགས་དེ་ཉིད་བརྗོད་པས་ཁྲོ་བོའི་གུར་ཁང་དུ་གྱུར་པ་བསམ་མོ། ། གཏོར་མ་བྱིན་བརླབས་ནི་རྡོ་རྗེ་གསོར་ཞིང་། ཨོཾ་རཾ་ཀྲོ་དྷ་ནས། སྐྱོན་ཐམས་ཅད་དག་པར་བྱས། བར་གོང་བཞིན། བྷྲཱུྃ་པདྨ་བ་ལིཾ་ཏ་བི་ཤྭ་ཙཀྲ་བྷྲཱུྃ། མ་སུརྻ་མཎྜ་ལ། ཧཱུྃ་ས་མ་ཡ་སཏྭཾ།
སྥ་ར་ཎ་ཕཊ། སཾ་ཧ་ར་ཎ་ཧཱུྃ། གཏོར་མའི་སྟེང་དུ་ཉི་གདན་ལ་ཧཱུྃ། པཾ་པདྨ་མཎྜལ། ཨཱཿས་མ་ཡ་སཏྭཾ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། དེའི་སྟེང་དུ་པདྨའི་གདན་ལ་ཨཱཿ ཨ་ཙཎྜ་མཎྜལ། ཨོཾ་ས་མ་ཡ་སཏྭཾ།
སྥ་ར་ཎ་ཕཊ། སཾ་ཧ་ར་ཎ་ཧཱུྃ། དེའི་སྟེང་དུ་ཟླ་བའི་གདན་ལ་ཨོཾ་ལས་གཟུགས་མ་དཀར་མོ་མེ་ལོང་། སྒྲ་མ་སྔོན་མོ་པི་ཝཾ། དྲི་མ་སེར་མོ་དུང་ཆོས། རོ་མ་དམར་མོ་ཞལ་ཟས། རེག་མ་ལྗང་གུ་པཉྩ་ལི་ཀའི་གོས་རྡོར་གོང་ཅན། ཆོས་མ་མཐིང་ཁ་ཆོས་འབྱུང་འཛིན་པ་རྣམས་ཞལ་གཅིག་ཕྱག་གཉིས་མ་དར་དང་རིན་པོ་ཆེས་བརྒྱན་པ་རྣམས་འཕྲོ་བས་ས་དང་ནམ་མཁའ་བར་སྣང་ཐམས་ཅད་གང་བར་གྱུར། ཅེས་དང་། ཨོཾ་མཧཱ་བ་ལིཾ་ཏ་པཱུ་ཛ་ཏེ་ཛྭ་ཧཱུྃ།
ཞེས་པ་བདུན་བརྗོད། སླར་རྡོ་རྗེ་གསོར་ཞིང་། ཨོཾ་རཾ། ནས། སྐྱོན་ཐམས་ཅད་དག་པར་བྱས། ། བར་གོང་བཞིན། བྷྲཱུྃ་བནྡྷ་ཤ་ཀ མ་སུརྻ་མཎྜལ། ར་ས་མ་ཡ་སཏྭཾ། སྥ་ར་ཎ་ཕཊ།
སཾ་ཧ་ར་ཎ་ཧཱུྃ། སྣོད་ཐོད་པའི་གཞལ་ཡས་ཁང་གི་ནང་དུ་རཀྟའི་རྒྱ་མཚོ་དམར་ནག་དབྱིབས་ཟླུམ་པོ་སྟོང་གསུམ་ཁེངས་པ། ཕྱོགས་བཞིར་རྦ་རླབས་བསྣོལ་བར་འཁྲུག་པ། ཞིང་ཆེན་གྱི་རྫུ་འཕྲུལ་བ། ཞིང་ཆུང་གི་གནས་འཕྱོ་བ། ཚིལ་ཆེན་གྱི་དར་ཆགས་པ། དངས་མ་འདོད་ཡོན་གྱི་ལྷ་མོ། ཁུ་མར་རཀྟའི་རྒྱ་མཚོ། རྩིགས་མ་དགྲ་བགེགས་ཀྱི་ཤ་རུས་ལས་བྱས་པ། དེ་ཡང་ཕྱི་ལྟར་ན་ཁྲག
ནང་ལྟར་ན་ཆོས་ཀྱི་དབྱིངས་ཀྱི་ཡེ་ཤེས། གསང་བ་ལྟར་ན་ཡུམ་གྱི་པདྨ་རཀྟ་ཆོས་ཐམས་ཅད་ཀྱི་འབྱུང་གནས་སུ་གྱུར། ཨོཾ་མཧཱ་རཀྟ་ཧཱུྃ། ཞེས་ལན་བདུན་བརྗོད་དོ།། ༈ །།གཉིས་པ་ས་ལྷ་ནི། ལས་ཀྱི་རྡོ་རྗེས་གཏོར་མ་ལ་ཆབ་བྲན་ཅིང་སྤོས་དང་མར་མེ་སྦར། ངག་ཏུ། ཨོཾ་རཾ་ཀྲོ་དྷ་རཀྵ་བཛྲ་ཛྭ་ལ་རཾ། ཏིག་ན་བི་ཤྭ་ཛྭ་ལ་རཾ། ཕཊ་རཾ་རཾ།
རཾ་ཡཾ་ཁཾ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ལཾ་ལས་སའི་ལྷ་མོ་སེར་མོ་གསེར་གྱི་མདོག་ཅན། ཕྱག་གཉིས་ཀྱིས་གསེར་གྱི་བུམ་པ་ཐུགས་ཀར་སྟོད་དེ་འཛིན་པ། རིན་པོ་ཆེའི་རྒྱན་སྣ་ཚོགས་དང་། དར་སྣ་ཚོགས་ཀྱི་ལྷབ་ལྷུབ་ཀྱིས་ཀླུབས་པའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
ཧཱུྃ་ལས་འོད་འཕྲོས་པས་ས་འོག་ནས་བདག་གིས་བསྒོམ་པ་དང་འདྲ་བའི་ལྷ་མོ་འཁོར་དང་བཅས་པ་ཨོཾ་པྲི་ཐི་ཝི་དེ་ཝི་བཛྲ་ས་མཱ་ཛཿ སྤོས་རྡོར་བཅོམ་དྲིལ་གདངས་དང་བཅས་པས། ཧཱུྃ། དད་པ་དང་ནི་དམ་ཚིག་གིས། ། ཚུར་གཤེགས་ཚུར་གཤེགས་ལྷ་མོ་ཆེ། ། འགྲོ་བ་རྣམས་ཀྱི་དོན་སླད་དུ། ། འདི་ཉིད་དུ་ནི་གཤེགས་སུ་གསོལ། ། ཞེས་དང་། ཨོཾ་པྲི་ཐི་ཝི་དེ་ཝི་ཨེ་ཧྱེ་ཧིཿ བྷ་ག་ཝན་མ་ཧཱ་ཀ་རུ་ཎི་ཀ་ཏྲི་ཤ་ཧོཿ
ས་མ་ཡ་ཛཿ ས་མ་ཡ་སཏྭཾ། དགུག་གཞུག་གིས་ཕྱག་རྒྱ་རྣམས་ཀྱཻ་རྡོར་སོགས་མ་རྒྱུད་སྤྱི་འགྲེ་བཞིན། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གཎྜེ་ཧོཿ སླར་ཡང་ཐུགས་ཀའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་དུ་གསོལ། ཧཱུྃ་ཨོཾ་སྭཱ་ཨཱཿཧཱ།
ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། ཞེས་གསུང་ཞིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུ་བརྒྱན་པར་གྱུར། གཙང་ཞིང་གཙང་མར་སྦྱར་བ་ཡི། ། ལྷ་རྫས་དམ་པའི་མཆོད་ཡོན་འདི། ། དེ་བཞིན་དུ། བདུག་སྤོས། མེ་ཏོག
མར་མེ། དྲི་ཆབ། ཞལ་ཟས། རོལ་མོ་འདི། ས་ཡི་ལྷ་མོ་ཉིད་ལ་འབུལ། ། འགྲོ་བའི་དོན་དུ་བཞེས་སུ་གསོལ། ། ཨོཾ་པྲི་ཐི་ཝི་དེ་ཝི་ཨརྒྷཾ་པྲ་ཏིཉྩ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ། དེ་བཞིན་དུ། དྷཱུཥྤཾ། པུཥྤེཾ།
ཨཱ་ལོ་ཀཾ གནྡྷཾ། ནཻ་ཝི་དྱཾ། ཤཔྡ་ཨཱཿཧཱུྃ། རཾ་ཡཾ་ཁཾ་བྷྲཱུྃ། ལན་གཅིག ཨོཾ་ཨཱཿཧཱུྃ། གསུམ། གཏོར་མ་ཟག་པ་མེད་པའི་བདུད་རྩིའི་རྒྱ་མཚོ་ཆེན་པོར་གྱུར། གཡས་མཆོད་སྦྱིན་གྱི་ཕྱག་རྒྱ།
ཨོཾ་པྲི་ཐི་ཝི་དེ་ཝི་ས་པ་རི་ཝཱ་ར་ཨ་ཀ་རོ་མུ་ཁཾ་སརྦ་དྷརྨ་ཎཾ་ཨདྱ་ནུཏྤནྣ་ཏོཏ་ཨོཾ་ཨཱཿཧཱུྃ་ཕཊ་སྭཱ་ཧཱ། ལན་གསུམ། རྡོ་རྗེ་དང་དྲིལ་བུ་འཛིན་པས། འབྲུ་བཅུད་མ་ལུས་ཟས་མཆོག་གཏོར་མ་ལ། ། གསེར་དངུལ་ལ་སོགས་རྒྱན་གྱིས་བརྒྱན་པ་འདི། ། ས་ཡི་ལྷ་མོ་འཁོར་དང་བཅས་ལ་འབུལ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཞེས་པས་གཏོར་མ་ཕུལ། ངག་ཏུ། ས་ཡི་ལྷ་མོ་སངས་རྒྱས་ཅན། །
གསེར་མདོག་རིན་ཆེན་བུམ་པ་བསྣམས། ། རིན་ཆེན་རྒྱན་དང་མཚན་དཔེས་སྤྲས། ། ས་འོག་གཙོ་མོ་ཁྱོད་ལ་བསྟོད། ། ཅེས་པས་བརྗོད། སྤོས་རྡོར་དྲིལ། ངག་ཏུ། སྐྱོབ་པ་སངས་རྒྱས་ཐམས་ཅད་ཀྱིས། ། སྤྱོད་པའི་ཚུལ་དང་ཁྱད་པར་དུ། ། ས་དང་ཕ་རོལ་ཕྱིན་པ་ལ། ། ལྷ་མོ་ཁྱོད་ནི་དཔང་དུ་གྱུར། །
ཁྲོ་རྒྱལ་པདྨ་དབང་ཆེན་གྱིས། ། ས་འདིར་དཀྱིལ་འཁོར་བྲི་བར་བྱ། ། ལས་ཀྱི་དངོས་གྲུབ་སྩལ་དུ་གསོལ། ། ཞེས་མཁྱེན་གསོལ་ལན་གསུམ། བཛྲ་མུཿ སའི་ལྷ་མོ་ས་དེར་ཐིམ་ནས་དཀྱིལ་འཁོར་སྒྲུབ་པའི་གྲོགས་མཛད་པར་གྱུར། སྨན་རཀ་གཏོར་མ་མཆོད་པ་ས་ལྷའི་ཚོམ་བུ་སོགས་དེར་བཤམས་པ་ཐམས་ཅད་བསྡུས་ལ་དཀྱིལ་འཁོར་འབྲི་སའི་ས་དེ་སྟོང་པར་བཞག ཆོས་ཉིད་ཀྱི་སྦྱང་བ་ནི། ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷ་ཝ་ཨཱཏྨ་ཀོ྅ཧཾ། ས་དང་དངོས་པོར་འཛིན་པ་སྟོང་པར་གྱུར།
རྡོ་རྗེའི་ཕྱག་རྒྱ་གདབ་པའི་ཚུལ་དང་། ཨོཾ་ཧ་ན་ཧ་ན་ཀྲོདྡྷ་ཧཱུྃ་ཕཊ། ས་ཕྱོགས་རྡོ་རྗེའི་རང་བཞིན་དུ་གྱུར། རཀྟའི་ཐོད་པ་ཐོགས་ལ། ངག་ཏུ། ཀ་པཱ་ལ་ཙཀྲ་བི་ཤ་བྷྲཱུྃ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། ལན་གཅིག རཀྟ་ཏིཥྛ་བཛྲ་མཎྜ་ལ་ཧཱུྃ།
ལན་གསུམ། ཧཱུྃ། ཟླ་གམ་དམར་པོ་དབང་གི་དཀྱིལ་འཁོར་འདིར། ། རཀྟ་ཆགས་པ་རྫས་ཀྱི་བྱུགས་བྱས་པས། ། སྲིད་གསུམ་དབང་སྡུད་དམར་གྱི་གོ་མ་གཡེལ། ། དབང་གི་རྒྱལ་པོ་འཁོར་བཅས་བཞུགས་པའི་གནས། ། ཤེས་རབ་ཕ་རོལ་ཕྱིན་མའི་ཐུགས་ཀ་ནས། ། བསྐལ་པའི་ཆུ་བོའི་རྒྱུན་ལྟར་དབབ་པར་བྱ། ། རཀྟ་ས་མ་ཡ་ཧཱུྃ། ཞེས་པས་ལྷ་གནས་རྣམས་སུ་རཀྟ་བྱུགས།
བདུད་རྩི་ཐོགས་ལ། ངག་ཏུ། དྲི་ཆེན་དྲི་ཆུ་མཾ་ས་རཀྟ་དང་། ། བྱང་སེམས་དཀར་དམར་ལ་སོགས་བདུད་རྩི་ལྔ། ། ཉོན་མོངས་དུག་ལྔ་ཡེ་ཤེས་ལྔ་སྦྱང་ཕྱིར། ། ཡང་གསང་ཁྲོས་པའི་དཀྱིལ་འཁོར་ཆག་ཆག་འདེབས། ། དབང་ཆེན་འཁོར་བཅས་བཞུགས་པའི་གཞལ་ཡས་སུ། ། མ་མོ་མཁའ་འགྲོ་རྣམས་ཀྱིས་བྱིན་གྱིས་རློབས། ། མཧཱ་པཉྩ་ཨ་མྲི་ཏ་མ་མཱ་ཀི་མཎྜ་ལ་ཧཱུྃ། ཞེས་པས་ལྷ་གནས་རྣམས་སུ་བདུད་རྩི་བྱུག་གོ །
གསུམ་པ་ཐིག་ཚོན་བྱིན་རླབས་ནི། དབུས་སུ་སྔོན་པོ་ལ་ཧཱུྃ། ཤར་དུ་དཀར་པོ་ལ་ཨོཾ། ལྷོར་སེར་པོ་ལ་སྭཱ། ནུབ་ཏུ་དམར་པོ་ལ་ཨཱཿ བྱང་དུ་ལྗང་གུ་ལ་ཧཱ་བྲིས་པ་དང་། གཞོན་ནུ་མའི་པདྨའི་ཞུས་པའམ། དུར་ཁྲོད་ཀྱི་རས་སྐུད་ཁ་དོག་ལྔ་བསྒྱུར་བ་ལོ་བཅུ་དྲུག་མས་བཀལ་བ་མཚོན་སོ་སོའི་སྟེང་དུ་བཞག དེ་རྣམས་དཀྱིལ་འཁོར་གྱི་སྟེང་ངམ་སློབ་དཔོན་གྱི་མདུན་དུ་ཅོག་རྩེ་རས་ལ་སོགས་པའི་སྟེང་དུ་ཕྱོགས་མ་ནོར་བར་བཀོད། དེ་རྣམས་ཀྱི་མདུན་དུ་མཆོད་པ་ལྔ་གཏོར་མ་དང་བཅས་པ་བཤམས་ལ།
ངག་ཏུ། རཾ་ཀྲོ་དྷས་བསངས། སྭ་བྷཱ་ཝས་ཐིག་ཚོན་རྣམས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ཨོཾ་སྭཱ་ཨཱཿཧཱ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། ཚུར་འདུས་ས་བོན་རྣམས་ལ་ཐིམ། དེ་རྣམས་ཡོངས་སུ་གྱུར་པ་ལས་རྡོ་རྗེ། འཁོར་ལོ། རིན་ཆེན།
པདྨ། རལ་གྲི་རྣམས་སུ་གྱུར། དེ་རྣམས་ཡོངས་སུ་གྱུར་པ་ལས། དབུས་སུ་བཛྲ་ཧེ་རུ་ཀ་སྔོན་པོ་རྡོ་རྗེ་དང་དྲིལ་བུ་འཛིན་པ། ཤར་དུ་བུདྡྷ་ཧེ་རུ་ཀ་དཀར་པོ་འཁོར་ལོ་དང་དྲིལ་བུ་འཛིན་པ། ལྷོར་རཏྣ་ཧེ་རུ་ཀ་སེར་པོ་རིན་པོ་ཆེ་དང་དྲིལ་བུ་འཛིན་པ། ནུབ་ཏུ་པདྨ་ཧེ་རུ་ཀ་དམར་པོ་པདྨ་དང་དྲིལ་བུ་འཛིན་པ། བྱང་དུ་ཀརྨ་ཧེ་རུ་ཀ་ལྗང་ཁུ་རལ་གྲི་དང་དྲིལ་བུ་འཛིན་པ་ཡུམ་དང་བཅས་པ་རྣམས་སུ་གྱུར། དེ་རྣམས་ཀྱི་དཔྲལ་བར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཧེ་རུ་ཀ་རིགས་ལྔ་འཁོར་དང་བཅས་པ་བཛྲ་ས་མཱ་ཛཿ ཛཿཧཱུྃ་བཾ་ཧོཿ དམ་ཚིག་པ་དང་ཡེ་ཤེས་པ་དབྱེར་མེད་དུ་གྱུར། སླར་ཡང་ཧཱུྃ་ལས་འོད་འཕྲོས་དབང་གི་ལྷ་ཧེ་རུ་ཀ་རིགས་ལྔ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་རྣམས་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། ཧཱུྃ་ཨོཾ་སྭཱ་ཨཱཿཧཱ། ཨོཾ་སརྦ་ཏ་ཐ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། དབང་བསྐུར།
སྐུ་གང་། དྲི་མ་དག ཆུ་ལྷག་མ་ཡར་ལུས་པ་ལས། ཧེ་རུ་ཀ་རིགས་ལྔས་དབུ་བརྒྱན། ཨརྒྷཾ་ལ་སོགས་པས་ཕྱི་མཆོད་དང་། མཧཱ་སརྦ་པཉྩ་ཨ་མྲྀ་ཏ་ཁ་ཧི། བདུད་རྩིའི་མཆོད་པ། མཧཱ་བ་ལིཾ་ཏ་ཁཱ་ཧི། གཏོར་མའི་མཆོད་པ། མཧཱ་རཀྟ་ཁཱ་ཧི།
རཀྟའི་མཆོད་པ། དྲིལ་བུ་བསིལ་ཞིང་། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། ། ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་ཁྲོ་རྒྱལ་ལྔ་ལ་ཕྱག་འཚལ་ལོ། ། ཞེས་པས་བསྟོད། རིགས་ལྔ་ཞུ་བ་ལས་བྱུང་བའི་ཐིག་ཚོན་སོ་སོའི་རྣམ་པ་ཅན་དུ་གྱུར། ཨོཾ་པཉྩ་རཏྣ་ས་མ་ཡ་ཧཱུྃ་ཧཱུྃ། ཞེས་དང་མཐེབ་སྲིན་གྱིས་བསྡུད་ལ་སྔགས་ཁ་ཡར་བརྗོད།
ཚོན་ལྔའི་ངོ་བོ་ལས་གཞལ་ཡས་ཁང་སྣང་རུང་དུ་གྱུར་པར་བསམ་མོ། ། རྒྱས་པར་ན། རྟ་མགྲིན་གྱི་སྐུ་མདོག་དང་མཐུན་པའི་ཕོད་ཀ རྡོར་གོང་། རུས་རྒྱན། སྣ་ཐུར། དགོས་ན་སྐྲ་ཚབ། ཞྭ་ནག ཞྭ་ཐེབ། བན་ཕུར་ཐོགས་ལ་རྔ་རོལ་དང་བཅས་པས།
ས་གཞི་འཁོད་སྙོམས་ནས་རྒྱ་གྲམ་དལ་འགྲོས་ཀྱིས་གར་རམ། དེ་ལས་ཀྱང་སྤྲོ་ན་རྟ་མགྲིན་གྱི་རྩ་འཆམ་བྱས་ལ་ཡེ་ཐིག་འདེབས་པར་གསུངས་ཀྱང་། དེང་སང་ཕྱག་ལེན་ཕལ་ཆེར་ལ་མི་མཛད། སློབ་དཔོན་དཀྱིལ་འཁོར་གྱི་ནུབ་ནས་ཤར་དུ་བལྟ་བ་དང་། སློབ་མ་ཤར་ནས་ནུབ་ཏུ་བལྟ་བ་ལ། ཐིག་འདེབས་པར་བསྐུལ་བ་ནི། སློབ་དཔོན་དབང་ཆེན་དུ་གསལ་བའི་ཐུགས་ཀ་ནས་ཐིག་གཡོག་གར་གྱི་དབང་ཕྱུག་མ་ཅིག་བྱུང་བར་བསམ་སྟེ། ངག་ཏུ། ཨོཾ་བཛྲ་ཀྲོ་ཏི་ཤྭ་རི་ཧཱུྃ་ཕཊ། ཅེས་བརྗོད་ལ་དབུས་ཀྱི་སྲད་བུའི་ཐིག་སྣ་གཏད་དེ།
རྒྱས་པར་སྤྲོ་ན། ཧཱུྃ། སྟོང་གསུམ་སྟོང་གི་འཇིག་རྟེན་ན། ། དབུས་ཕྱོགས་སྟོང་གི་འཇིག་རྟེན་ན། ། བཅོམ་ལྡན་བཛྲ་ཧེ་རུ་ཀ ། མཐིང་ནག་ཁྲོ་བོས་བར་སྣང་གང་། ། གཟི་བརྗིད་འོད་ཟེར་ཕྱོགས་བཅུར་འཕྲོས། ། སྤྲུལ་པའི་ཁྲོ་བོ་སྤྲིན་ལྟར་འཐིབས། ། ཡང་སྤྲུལ་ཁྲོ་ཆུང་ཆར་ལྟར་བབས། ། ཆོས་ཀྱི་དབྱིངས་ཀྱི་ཡེ་ཤེས་ཤར། །
ཞེ་སྡང་མ་སྤང་རང་སར་གྲོལ། ། ཞེ་སྡང་དངོས་པོ་སྦྱང་བའི་ཕྱིར། ། ཐུགས་ཀྱི་དངོས་གྲུབ་སྩལ་དུ་གསོལ། ། ཨོཾ་བཛྲ་མ་ཏི་པྲ་མ་ཧཱུྃ། ཞེས་བརྗོད་ལ་ཤར་གྱི་སྲད་བུའི་སྣ་སོགས་རིམ་པ་བཞིན་གཏད་དེ། སྟོང་གསུམ་སྟོང་གི་སོགས་ཀྱི་མཇུག་ཏུ། ཤར་ཕྱོགས། འགྲེ། བཅོམ་ལྡན་བུདྡྷ༞ ། སྨུག་ནག༞ །
གཟི་བརྗིད༞ ། སྤྲུལ་པ༞ ། ཡང་སྤྲུལ༞ ། མེ་ལོང་ལྟ་བུའི༞ ། གཏི་མུག༞ ། གཏི་མུག༞ ། སྐུའི༞ ། བུདྡྷ་མ་ཏི་པྲ་མ་ཨོཾ། ། དེ་བཞིན་དུ། སྟོང་གསུམ༞ །
ལྷོ༞ ། བཅོམ་ལྡན་རཏྣ༞ ། སེར་ནག༞ ། གཟི་བརྗིད༞ ། སྤྲུལ་པ༞ ། ཡང་སྤྲུལ༞ ། མཉམ་ཉིད༞ ། ང་རྒྱལ༞ ། ང་རྒྱལ༞ ། ཡོན་ཏན༞ །
རཏྣ་མ་ཏི་པྲ་མ་སྭཱ། ། ནུབ༞ ། བཅོམ་ལྡན་པདྨ༞ ། དམར་ནག༞ ། གཟི་བརྗིད༞ ། སྤྲུལ་པ༞ ། ཡང་སྤྲུལ༞ ། སོ་སོར༞ ། འདོད་ཆགས༞ ། འདོད་ཆགས༞ །
གསུང༞ ། པདྨ་མ་ཏི་པྲ་མ་ཨཱཿ ། བྱང༞ ། ཀརྨ༞ ། ལྗང༞ ། གཟི་བརྗིད༞ ། སྤྲུལ༞ ། ཡང་སྤྲུལ༞ ། བྱ་གྲུབ༞ ། ཕྲག་དོག༞ །
ཕྲག་དོག༞ ། འཕྲིན་ལས་དངོས་གྲུབ་སྩལ་དུ་གསོལ། ། ཀརྨ་མ་ཏི་པྲ་མ་ཧཱ། ཞེས་བརྗོད། འདིའི་དགོངས་པ་ཐིག་སྐུད་རེ་རེ་འོག་ནས་འབྱུང་བ་ལྟར་ཡེ་ཐིག་ཚར་རེ་འདེབས་པའི་དབང་དུ་ལགས། བསྡུ་ན། ལྷན་ཅིག་བསྒྲིལ་བའི་ཐིག་དཀྱིལ་ནས་སློབ་དཔོན་གྱི་ལག་པ་གཡས་པའི་མཐེབ་སྲིན་གྱིས་སྟེང་ནས་བཟུང་ལ་གཅུས་ཏེ་ཡར་གདབ་ཅིང་། ངག་ཏུ། སྟོན་མཆོག་དཔའ་བོ་དགོངས་སུ་གསོལ། ། རྡོ་རྗེའི་ཐིག་སྐུད་སྒྲ་ལྡན་པས། །
ནམ་མཁར་དཀྱིལ་འཁོར་གསལ་བཏབ་ཅིང་། ། འགྲོ་བའི་དོན་ལ་བསྐུལ་བར་མཛོད། ། ཨོཾ་བཛྲ་ས་མ་ཡ་སུ་ཏྲ་མ་ཏི་ཀྲ་མ་ཧཱུྃ། ཨོཾ་ཨཱཿཧཱུྃ། ཞེས་བརྗོད་ལ། ཟུར་ལ་ཡང་གདབ་པས་ཚང་ཐིག་དང་པོ། སློབ་དཔོན་བྱང་བསྟན་དང་། སློབ་མ་ལྷོར་བལྟས་པས་ཚང་ཐིག་གཉིས་པ་དང་། སློབ་མ་བྱང་ཤར་དང་། སློབ་དཔོན་ཤར་ལྷོར་གནས་པས་ཤར་གྱི་ལོག་ཐིག
སློབ་དཔོན་ནུབ་བྱང་དང་། སློབ་མ་ལྷོ་ནུབ་ཏུ་གནས་པས་ནུབ་ཀྱི་ལོག་ཐིག་དང་། སློབ་དཔོན་དེ་ཉིད་ལ་སློབ་མ་བྱང་ཤར་དུ་སོང་པས་བྱང་གི་ལོག་ཐིག སློབ་དཔོན་ཤར་ལྷོར་དང་སློབ་མ་ལྷོ་ནུབ་ཏུ་གནས་པས་ལྷོའི་ལོག་ཐིག སློབ་དཔོན་དེ་ཉིད་སློབ་མ་ནུབ་བྱང་དུ་གནས་པས་ཟུར་ཐིག་དང་པོ། སློབ་དཔོན་ལྷོ་ནུབ་དང་སློབ་མ་བྱང་ཤར་དུ་གནས་པས་ཟུར་ཐིག་གཉིས་པ་རྣམས་སྐོར་ཞིང་། རྒྱབ་མ་སྤྲད་པར། སློབ་དཔོན་བྱང་ཤར་དང་སློབ་མ་ཤར་ལྷོར་མི་འགྲོ་བར་ཚང་ཐིག་དང་པོ་ལྟར་སྟེང་འོག་ཀུན་ལ་གཅུས་ཏེ་གདབ། ཐིག་གི་ཡེ་ཤེས་པ་ལ་གོང་བཞིན་མཆོད་བསྟོད་བྱས་ལ། ཨོཾ་ཨུ་ཏིཥྛ།
ཞེས་བརྗོད་ཅིང་། ལག་པ་གཉིས་རྡོ་རྗེ་ཁུ་ཚུར་ཁ་གྱེན་དུ་བསྟན་པས་མཐེའུ་ཆུང་གཉིས་སྦྲེལ་མཛུབ་མོ་གཉིས་རྩེ་སྦྱར་ལ་སྨིན་མཚམས་ཀྱི་ཐད་དེར་འདེགས་པའི་ཚུལ་དུ་བྱས། ཡེ་ཤེས་ཀྱི་ཐིག་ནམ་མཁར་བཏེག ཨཱ་ལི་ཀཱ་ལི། བརྗོད་ནས། སྲད་བུ་རྡོ་རྗེ་ལ་དཀྲིས་ཏེ་ཡབ་ཀྱི་ཐུགས་ཀར་བསྡུའོ། ། ཚོན་འགྱེད་པ་ནི། བྱང་ཤར་ན་བགེགས་ཀྱི་རྒྱལ་པོ་དབང་ལྡན་གནས་པས་དེ་འདུལ་བའི་ཕྱིར། སློབ་དཔོན་གྱིས་བྱང་ཤར་མཚམས་ནས་རྩིག་པ་ནང་ནས་རིམ་པ་བཞིན་དམར། དཀར།
སེར། ལྗང་། སྔོ་རྣམས་འབྲི་བ་ནི་འཕྲིན་གཞུང་དང་མཐུན་ཞིང་། དབང་ཆུར། ནག ལྗང་། སེར། དཀར། དམར་བ་བཤད་པས་གང་ལྟར་རེ་ཁ་མཛུབ་གང་པ་རེ་དྲངས་ལ། དེ་བནྡྷས་ཁ་བཅད།
སྟེང་དུ་རྡོ་རྗེའམ་བེ་ཅོན་གྱིས་མནན་ནས། རྩིག་པ་སྦྲེལ་རན་པ་དང་། ཁ་བསལ་ཏེ་བལྟས་ལ་མ་ཆད་པ་འདྲེས་པ་བཟང་། ཆད་འདྲེས་ནོར་པ་སོགས་བྱུང་ན་ངན་པས་དྲག་རོལ་བྱ་ཞིང་། ངག་ཏུ། རཾ་ཀྲོ་དྷ་སོགས་ཀྱིས་བགེགས་བསྐྲད་དོ། ། མཚན་མ་འགོད་པ་ནི། དབུས་སུ་དབང་ཆེན་ལྔ་མཚོན་པའི་ཕྱིར། ཚོན་སྔོ། ལྗང་།
སེར། དཀར། དམར་བ་རྣམས་རིམ་པ་བཞིན་བཞུགས། དབུས་སུ་དམར་ནག་གྲུ་གསུམ་གདན་ཉི་ཟླའི་སྟེང་དུ་ཕྱག་མཚན་ནམ་ཧྲཱིཿལ་སོགས་པ་བྲིས། དེའི་ཕྱི་རོལ་ཏུ་འོག་ནག་པོ་ལ་ཐོད་པའི་ཕྲེང་བ་ཟླུམ་པོ་དཀར་པོ། དེའི་ཕྱི་རོལ་ཏུ་འཁོར་ལོ་རྩིབས་བཞི་ཕྱོགས་མདོག་ལ་ཧཱུྃ་ཕྱོགས་མདོག་ཅན་རེའམ། རྡོ་རྗེ་དཀར། རིན་ཆེན་སྔོ། པདྨ་དམར། རལ་གྲི་ལྗང་གུ་རྣམས་བྲིས།
རྩིབས་མཚན་ཕྱོགས་མདོག་གམ་གང་མཛེས། དེའི་ཕྱི་རོལ་ཏུ་ནང་ཐོད་རློན། ཕྱི་ཐོད་སྐམ་གཉིས་ཀ་ཁ་ཕྱིར་བསྟན་གྱི་རས་ཟླུམ་པོ། དེའི་ཕྱི་རོལ་ཏུ་གྲུ་ཆད་སྒོ་དང་བཅས་པ། ཤར་དཀར། ལྷོ་སེར། ནུབ་དམར། བྱང་ལྗང་། སྒོ་བཞིར་སྒོ་བ་བཞི་མཚན་མ་ཟླ་བའི་གདན་གྱི་སྟེང་དུ་ལྕགས་ཀྱུ་ཞགས་པ། ལྕགས་སྒྲོག
དྲིལ་བུའམ། ཡང་ན་ཛཿཧཱུྃ་བཾ་ཧོཿ རྣམས་བྲིས་ཚར་བ་དང་། ཨོཾ་མཧཱ་པདྨ་ཤྭ་ར་ས་པ་རི་ཝཱ་ར་ཨརྒྷཾ། ལ་སོགས་པས་མཆོད་ཅིང་རོལ་མོ་བྱ། མཧཱ་པཉྩ་ཨ་མྲྀ་ཏ་ཁཱ་ཧི། མཧཱ་བ་ལིཾ་ཏ་ཁཱ་ཧཾ། མཧཱ་རཀྟ་ཁཱ་ཧི། དྲིལ་བུ་བསིལ་ཞིང་། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། །
སོགས་ཀྱིས་བསྟོད། ཕ་གུ་སེར་པོ་འདོད་ཡོན་དམར་པོ་ལ་ལྷ་མོའི་མཚན་མ། དྲྭ་ཕྱེད་གཞི་ནག་པོ་ལ་དཀར་པོ་སོགས་ཀྱིས་དཀྲོལ་ཅི་མཛེས། ཤར་བུ་སྔོན་པོ་ལ་དཀར་པོའི་ཟ་ར་ཚགས། མདའ་ཡབ་པདྨ་ཕྱེད་པའི་དབྱིབས་ཅན། རྟ་བབས་ཀ་བ་ཕྱོགས་མདོག བང་རིམ་ཅི་མཛེས། ཆོས་འཁོར་རི་དྭགས་སེར་པོ། པདྨའི་ཚོགས། དུར་ཁྲོད་ཀྱི་ས་གཞི།
མེ་རི་ཁ་དོག་སྣ་ཚོགས་དང་བཅས་པ་མཐོང་བ་རྒྱུད་པའི་ཕྱག་ལེན་བཞིན་འབྲིའོ། ། ཚོན་བཏབ་པའི་ཡེ་ཤེས་པ་ལ། ངག་ཏུ། ཨོཾ་མཧཱ་པདྨ་ཤྭ་ར་ས་པ་རི་ཝཱ་ར་ཨརྒྷཾ་ལ་སོགས་པས་མཆོད་ལ་རོལ་མོ་བྱ། མཧཱ་པཉྩ་ཨ་མྲྀ་ཏ་ཁཱ་ཧི། མཧཱ་བ་ལིཾ་ཏ་ཁཱ་ཧི། མཧཱ་རཀྟ་ཁཱ་ཧི། དྲིལ་བུ་བསིལ་ཞིང་། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། ། ཞེས་སོགས་ཀྱིས་བསྟོད་ལ།
ཚོན་ལྷག་མའི་ཡེ་ཤེས་པ་རྣམས་རང་བཞིན་གྱི་གནས་སུ་བཛྲ་མུཿ ནམ་མཁའི་ཐིག་ཡེ་ཤེས་པ་བསྟིམ་པ་ནི། རྡོ་རྗེ་གསོར་ཞིང་དྲག་རོལ་དང་། ཨོཾ་རཾ་ཀྲོདྡྷ། སོགས། ངག་ཏུ། ནམ་མཁའི་ཐིག་གི་ཡེ་ཤེས་པ་རྣམས་དམ་ཚིག་གི་དཀྱིལ་འཁོར་འདིར། ཕྱག་རྒྱ་དང་བཅས་པས། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པ་ཤ་ཧཱུྃ།
ཨོཾ་བཛྲ་སྥོ་ཊ་བཾ། ཨོཾ་བཛྲ་གཎྜེ་ཧོཿ ཛཿཧཱུྃ་བཾ་ཧོཿ ཞེས་ཉེར་གཅིག་གམ་བདུན་ལ་སོགས་པར་ཅི་རིགས་པ་བརྗོད་པའི་མཐར། ངག་ཏུ། གཉིས་སུ་མེད་པར་ཐིམ། ཞེས་བརྗོད།། ༈ །།བཞི་པ་མཆོད་པ་ལྷག་གནས་ནི། དཀྱིལ་འཁོར་གྱི་དབུས་སུ་མཉྫིའི་སྟེང་དུ། བུམ་པ་བཅུའམ་གཉིས་འོག་ནས་བཤད་པ་ལྟར་བགེགས་སྐྲོད་གྲུབ་ནས་འཇོག
དཀྱིལ་འཁོར་གྱི་མདུན་ན་ཕར་གཡས་ནས་རིམ་བཞིན་བདུད་རྩི། གཏོར་མ། རཀྟ་རྣམས་བཤམས། ཕྱི་མཆོད་རྣམས་བྱང་ཤར་ནས་བརྩམས་ཏེ་གོང་བཞིན་བཤམས་ལ། ངག་ཏུ། འཁོར་བ་ཡོངས་སུ་དག་པ་ཐུགས་རྗེའི་རྒྱུན། ། ཚུལ་ཁྲིམས་གོ་ཆ་ཆེན་པོ་བརྗིད་པའི་མཆོག ། མི་ལྡོག་བྱང་ཆུབ་སེམས་ཀྱི་གཡང་གཞི་འདི། ། འཁོར་བ་སྤང་ཕྱིར་རྒྱན་གྱི་བླ་རེ་བཀྲམ། ། ས་མ་ཡ་ཏིཥྛ་བཛྲ།
ཡོལ་བ་དང་བླ་བྲེ་ལ་སོགས་པ་ཕུལ། མཆོད་པ་རྣམས་ལ་དམིགས་ཏེ། བདེ་སྟོང་དབྱེར་མེད་བནྡྷའི་རྫས་མཆོག་དང་། ། ཡེ་ཤེས་རང་གསལ་མཚོན་པ་མར་མེ་དང་། ། ར་ས་ཡ་ན་འཆི་མེད་བདུད་རྩི་དང་། ། འདོད་ཡོན་ལྔ་ལྡན་དཔལ་གྱི་གཏོར་ཆེན་དང་། ། རྗེས་སུ་ཆགས་པ་ཡུམ་གྱི་རཀྟ་དང་། ། དཀྱིལ་འཁོར་མཆོད་པའི་ཡོ་བྱད་རྒྱ་མཚོ་རྣམས། །

སྒྲུབ་པ་པོ་ལ་དངོས་གྲུབ་སྩོལ་བའི་ཕྱིར། ། དཀྱིལ་འཁོར་འདི་ཡི་རྒྱན་དུ་འབུལ་བར་བྱ། ། ས་མ་ཡ་ཏིཥྛ་བཛྲ། མདའ་བརྒྱད། ཨོཾ་རཾ་ཀྲོ་དྷས་བསངས། སྭ་བྷཱ་ཝས་སྦྱངས། མདའ་བརྒྱད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་ཨོཾ་ཨིནྡྲ་ཡེ་སྭཱ་ཧཱ། ཤར་དུ་དབང་པོ་དཀར་པོ་མིག་སྟོང་དང་ལྡན་པ། གླང་པོ་ཆེ་ལ་བཞོན་པ་རྡོ་རྗེས་མཚན་པའི་ཐོད་པ་འཛིན་པ། ཨོཾ་ས་མ་ཡེ་སྭཱ་ཧཱ།
ལྷོར་གཤིན་རྗེ་སྔོན་པོ་མ་ཧེ་ལ་བཞོན་པ་བེ་ཅོན་འཛིན་པ། ཨོཾ་ཝ་རུ་ཎ་ཡེ་སྭཱ་ཧཱ། ནུབ་ཏུ་ཆུ་ལྷ་དཀར་པོ་ཆུ་སྲིན་ལ་བཞོན་པ་སྦྲུལ་ཞགས་འཛིན་པ། ཨོཾ་ཀུ་བེ་ར་ཡེ་སྭཱ་ཧཱ། བྱང་དུ་གནོད་སྦྱིན་སེར་པོ་རྟ་ལ་བཞོན་པ་ནེའུ་ལེ་འཛིན་པ། ཨོཾ་ཨི་ཤྭ་ར་ཡེ་སྭཱ་ཧཱ། བྱང་ཤར་དུ་དབང་ལྡན་དཀར་པོ་ཁྱུ་མཆོག་ལ་བཞོན་པ་རྩེ་གསུམ་དང་ཐོད་ཁྲག་འཛིན་པ། ཨོཾ་ཨགྣ་ཡེ་སྭཱ་ཧཱ། ཤར་ལྷོར་མེ་ལྷ་དམར་པོ་ར་སྐྱེས་ལ་བཞོན་པ། མེ་ཐབ་དང་བགྲང་ཕྲེང་འཛིན་པ།
ཨོཾ་ནི་རི་ཏི་ཡེ་སྭཱ་ཧཱ། ལྷོ་ནུབ་ཏུ་སྲིན་པོ་ནག་པོ་རོ་ལངས་ལ་བཞོན་པ་རལ་གྲི་དང་ཐོད་ཁྲག་འཛིན་པ། ཨོཾ་བ་ཡ་བྷེ་སྭཱ་ཧཱ། ནུབ་བྱང་དུ་རླུང་ལྷ་ལྗང་སྔོན་ཤ་བ་བཞོན་པ་རླུང་དར་འཛིན་པ། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་ཟེར་འཕྲོས་པས་རང་འདྲའི་ཡེ་ཤེས་སེམས་དཔའ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ།
རྡོ་རྗེ་སེམས་དཔའ་དབང་ཆེན་གྱིས་དབུ་བརྒྱན་པར་གྱུར། ཕྱོགས་མཚམས་བརྒྱད་དུ་མ་ནོར་བ་བཙུགས་ལ། མདའ་བརྒྱད་དག་ལ་མངའ་གསོལ་བས། ། ཕྱོགས་སྐྱོང་བརྒྱད་དུ་བྱིན་གྱིས་བརླབས། ། བགེགས་ཚོགས་རྣམས་ནི་བསྲུང་བྱའི་ཕྱིར། ། དཀྱིལ་འཁོར་འདི་ཡི་རྒྱན་དུ་བཞུགས། ། ཨོཾ་ཨིཎྜ་ཡེ་ཏིཥྛ་བཛྲ། ཨོཾ་ཡ་མ་ཡེ༞ ཨོཾ་ཝ་རུ་ཎ་ཡེ༞ ཨོཾ་ཀུ་བྷེ་ར་ཡེ༞ ཨོཾ་ཨི་ཤྭ་ར་ཡེ༞ ཨོཾ་ཨགྷ་ཡེ༞ ཨོཾ་ནི་རི་ཏི་ཡེ༞ ཨོཾ་བ་ཡ་བྷེ་ཏིཥྛ་བཛྲ། ཕྱོགས་བཞིའི་མདའ་ལ་ཕྱོགས་མདོག་དང་མཚམས་བཞིའི་མདའ་ལ་བྱང་ཤར་ནས་ནུབ་བྱང་གྱི་བར་ལ་དཀར་སེར་དམར་ལྗང་གི་དར་དང་། མེ་ལོང་རེ་བཏགས་ལ།
ཨོཾ་རཾ་ཀྲོ་ཏས་བསངས། སྭ་བྷཱ་ཝས་སྦྱངས། དར་བརྒྱད་མི་དམིགས་ཏེ་སྟོང་པར་གྱུར། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ། ཤར་དུ་ཧཱུྃ་ལས་སྒེག་མོ་མ་དཀར་མོ་ཕྱག་གཉིས་སྙེམས་པའི་ཚུལ་གྱིས་རྡོ་རྗེ་འཛིན་པ། ལྷོར་ཏྲཾ་ལས་ཕྲེང་བ་མ་སེར་མོ་ཕྲེང་བ་འཛིན་པ། ནུབ་ཏུ་ཧྲཱིཿལས་གླུ་མ་དམར་མོ་པི་ཝཾ་འཛིན་པ། བྱང་དུ་ཨ་ལས་གར་མ་ལྗང་ཁུ་གར་བསྒྱུར་བ། བྱང་ཤར་དུ་ཧཱུྃ་ལས་བདུག་སྤོས་མ་དཀར་མོ་སྤོས་ཁང་འཛིན་པ། ཤར་ལྷོར་ཏྲཾ་ལས་མེ་ཏོག་མ་སེར་མོ་མེ་ཏོག་འཛིན་པ།
ལྷོ་ནུབ་ཏུ་ཧྲཱི་ལས་མར་མེ་མ་དམར་སྐྱ་མར་མེའི་སྡོང་བུ་འཛིན་པ། ནུབ་བྱང་དུ་ཨ་ལས་དྲི་ཆབ་མ་ལྗང་ཁུ་དྲིའི་དུང་ཆོས་འཛིན་པ་རྣམས་སུ་གྱུར། དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཧཱུྃ་ལས་འོད་འཕྲོས་རང་འདྲའི་ཡེ་ཤེས་སེམས་དཔའ་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ། རྡོ་རྗེ་སེམས་དཔའ་དབང་ཆེན་གྱིས་དབུ་བརྒྱན་པར་གྱུར། དར་བརྒྱད་དག་ལ་མངའ་གསོལ་བས། །
ལྷ་མོ་བརྒྱད་དུ་བྱིན་གྱིས་བརླབས། ། ལྷ་ཚོགས་ཐམས་ཅད་མཆོད་པའི་ཕྱིར། ། དཀྱིལ་འཁོར་འདི་ཡི་རྒྱན་དུ་བཞུགས། ། ཨོཾ་ལཱ་སྱ་ཏིཥྛ་བཛྲ། ཨོཾ་མཱ་ལེ༞ ཨོཾ་གཱིརྟྟི༞ ཨོཾ་ནིརྟི༞ ཨོཾ་དྷུཥྤཾ༞ ཨོཾ་པུཥྤཾ༞ ཨོཾ་ཨཱ་ལོ་ཀཾ༞ ཨོཾ་གནྡྷཾ་ཏིཥྛ་བཛྲ། ཚོན་སྐུད་ལྔ། ཨོཾ་རཾ་ཀྲོ་དྡྷས་བསངས། སྭ་བྷ་ཝས་སྦྱངས། སྟོང་པར་གྱུར། སྟོང་པའི་ངང་ལས་ཧཱུྃ་ཨོཾ་སྭཱ་ཨཱ་ཧཱ་རྣམས་ལས་འོད་ཟེར་འཕྲོས་འདུས་འོད་དུ་ཞུ་བ་ལས་ཚོན་སྐུད་སྔོན་པོ་ཧཱུྃ་ལས་ཆོས་ཀྱི་དབྱིངས་ཀྱི་ཡེ་ཤེས།
དཀར་པོ་ཨོཾ་ལས་མེ་ལོང་ལྟ་བུའི་ཡེ་ཤེས། སེར་པོ་སྭཱ་ལས་མཉམ་པ་ཉིད་ཀྱི་ཡེ་ཤེས། དམར་པོ་ཨཱ་ལས་སོ་སོར་རྟོག་པའི་ཡེ་ཤེས། ལྗང་ཁུ་ཧཱ་ལས་བྱ་བ་གྲུབ་པའི་ཡེ་ཤེས་རྣམས་སུ་གྱུར། ཨོཾ་པཉྩ་ཛྙཱ་ན་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཚོན་ལྔ་དག་ལ་མངའ་གསོལ་བས། ། ཡེ་ཤེས་ལྔ་རུ་བྱིན་གྱིས་བརླབས། ། ཡེ་ཤེས་ལྔ་པོ་ཐོབ་བྱའི་ཕྱིར། །
དཀྱིལ་འཁོར་རྒྱན་དུ་བཞུགས་སུ་གསོལ། ། མཧཱ་པཉྩ་ཛྙཱ་ན་ས་མ་ཡ་ཏིཥྛ་བཛྲ། ཞེས་ཚོན་སྐུད་བྱང་ཤར་གྱི་མདའ་རྩེར་དཀྲིས་ལ། ཤར་གྱི་རྩེ། ཤར་ལྷོའི་རྩ་བ། ལྷོའི་རྩེ། ལྷོ་ནུབ་ཀྱི་རྩ་བ། ནུབ་ཀྱི་རྩེ། ནུབ་བྱང་གི་རྩ་བ། བྱང་གི་རྩེ།
བྱང་ཤར་གྱི་རྩ་བ། དེ་ནས་ཡར་དཀྲིས་ནས། བྱང་ཤར་གྱི་རྩེ། ཤར་གྱི་རྩ་བ། ཤར་ལྷོའི་རྩེ། ལྷོའི་རྩ་བ། ལྷོ་ནུབ་ཀྱི་རྩེ། ནུབ་ཀྱི་རྩ་བ། ནུབ་བྱང་གི་རྩེ། བྱང་གི་རྩ་བ།
བྱང་ཤར་གྱི་རྩེ། དེ་རྣམས་གཡས་བསྐོར་དུ་ཕྱོགས་བཞིའི་རྩེར་དཀྲིས། ཤར་ལྷོ་ནས་བྱང་ཤར་གྱི་བར་དུ་མཚམས་བཞིར་རྩེར་དཀྲིས་པས་སྟེང་འོག་ཕྱོགས་མཚམས་ཐམས་ཅད་རྩིབས་བརྒྱད་དུ་འབྱུང་བ་ནི་མཆོད་པའི་ཡོ་བྱད་སྟ་གོན་ནོ། ། ལྔ་པ་བུམ་པ་སྟ་གོན་ནི། གོང་དུ་བཤད་པའི་བུམ་པ། ཨོཾ་རཾ་ཀྲོ་དྡྷས་བསངས། སྭ་བྷཱ་ཝས་སྦྱངས། རྡོར་དྲིལ་ཧཱུྃ་མཛད་ཀྱི་ཕྱག་རྒྱས་བཟུང་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི༞ ཆོས་ཀྱི༞ དགེ་འདུན་གྱི༞ བཅོམ་ལྡན་འདས་པདྨ་དབང་ཆེན་ཁྲག་འཐུང་ལྷ་དགུ་འཁོར་ཟ་བྱེད་བཀའ་ཉན་གྱི་ཚོགས་དང་བཅས་པ་རྣམས་ཀྱི༞ རྣལ་འབྱོར་པ་བདག་གི་སྔགས་དང་ཕྱག་རྒྱ་དང་ཏིང་ངེ་འཛིན་གྱི་བྱིན་རླབས་དང་།
ཆོས་ཉིད་རང་བཞིན་གྱིས་རྣམ་པར་དག་ཅིང་། ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་རླབས་ཀྱིས། བླ་མ་ལྷའི་གཞལ་ཡས་ཁང་དུ་བསྐྱེད་པ་ལ་མི་ཕན་ཅིང་གནོད་པར་སེམས་པའི་གདོན་བགེགས་ཐམས་ཅད་འདིར་མ་གནས་པར་གཞན་དུ་དེངས་ཤིག ཨོཾ་རཾ་ཀྲོ་དྷ་སོགས་བརྗོད། དྲག་རོལ་དང་། གུ་གུལ་གྱི་དུད་པས་བདུག་ཅིང་། ཡུངས་ཀར་གྱིས་བྲབས་ལ། བུམ་པ་བཅུའམ་གཉིས་སུ་གོང་གི་ཆུ་དང་བུམ་རྫས་རྣམས་བླུག་སྟེ། བཅུའི་དབང་དུ་བྱས་ན།
དཀྱིལ་འཁོར་གྱི་དབུས་དང་ལྷ་གནས་རྣམས་སུ་མཉྫིའི་སྟེང་དུ་དབུས་སུ་གཙོ་བོའི་བུམ་པ། འཁོར་ལོའི་ཤར་རྩིབས་སྟེང་དུ་རྡོ་རྗེ་དབང་ཆེན་གྱི་བུམ་པ། ལྷོར་རིན་ཆེན༞ ནུབ་ཏུ་པདྨ༞ བྱང་དུ་ཕྲིན་ལས༞ ཤར་ལྷོར་ལྕགས་ཀྱུ་མ༞ ལྷོ་སྒོར་ཞགས་པ་མ༞ ནུབ་སྒོར་ལྕགས་སྒྲོག་མ༞ བྱང་སྒོར་དྲིལ་བུ་མ༞ ལས་བུམ་གཞལ་ཡས་ཁང་གི་བྱང་ཤར་གྱི་གྲྭར་བཞག བུམ་པ་གཉིས་སུ་བྱས་ན། དཀྱིལ་འཁོར་གྱི་དབུས་སུ་མཉྫིའི་སྟེང་དུ་རྣམ་རྒྱལ་བུམ་པ་དང་། བྱང་ཤར་དུ་ལས་བུམ་བཞག་སྟེ། ཁ་རྒྱན་གསེབ་ཏུ་པད་འདབ་བམ། དུང་ཆོས་དྲི་ཆུས་བཀང་པ། རྡོ་རྗེ་གཟུངས་ཐག་དང་བཅས་པ་བཞག བུམ་པ་དེ་རྣམས་རྡོ་རྗེ་གཟུངས་ཐག་གིས་སྦྲེལ་ཏེ་སློབ་དཔོན་གྱིས་བཟུང་བར་བསམ་ལ།
ཨོཾ་རཾ་ཀྲོ་དྷས་བསངས། སྭ་བྷཱ་ཝས་སྦྱངས། རང་གི་ཐུགས་ཀའི་ཧྲཱིཿལས་འོད་འཕྲོས་བུམ་པ་གཉིས་ལ་ཕོག་པས། བུམ་པ་གཉིས་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ། བྷྲཱུྃ་བྷྲཱུྃ་ལས་རིན་པོ་ཆེ་ལས་གྲུབ་པའི་བུམ་པ་གཉིས་རྩ་བ་ནག་པོ་ར་རིས་མེད་པ། ལྟོ་བ་ལྡིར་ཞིང་ཞབས་ཞུམ་པ། མགྲིན་པ་ཕྲ་ཞིང་ཁ་ཡེལ་བ་ལྷའི་གོས་ཀྱི་མགུལ་པ་བཅིངས་ཤིང་། དཔག་བསམ་ཤིང་གིས་ཁ་བརྒྱན་པ། ཕྱི་བུམ་པའི་རྣམ་པ་ལ། ནང་དབང་ཆེན་གྱི་གཞལ་ཡས་ཁང་དུ་གྱུར་པ་ནི།
རྣམ་རྒྱལ་བུམ་པའི་ནང་དུ་གཞལ་ཡས་ཁང་གྲུ་བཞི་པ། སྒོ་བཞི་པ། དབུས་དམར་ནག་གྲུ་གསུམ་ཟླ་གམ་དམར་པོ་གསུམ་དང་ཐོད་སྐམ་གྱི་རྭ་བས་བསྐོར་བ་དེའི་ཕྱིར་འཁོར་ལོ་རྩིབས་བཞི་པ། ཐོད་པ་སྐམ་རློན་གྱི་རྩིག་པ་གཞལ་ཡས་ཁང་གི་ཕྱི་རོལ་དུ་དུར་ཁྲོད་རྡོ་རྗེའི་རྭ་བ་མེ་རིས་དང་བཅས་པ་ཕྱི་གསལ་ནང་གསལ་ཡེ་ཤེས་ཀྱི་སྣང་བ་ཅན་དུ་གྱུར་པའི་དབུས་དང་། ཕྱོགས་བཞི་འཁོར་ལོའི་སྟེང་དུ། པཾ་པདྨ་མཎྜལ། པཾ་ལས་སྣ་ཚོགས་པདྨའི་གདན། ཨ་ཙཎྜ་མཎྜལ། ཨ་ལས་ཟླ་བའི་གདན། མ་སུརྻ་མཎྜལ།
མ་ལས་ཉི་མའི་གདན། རུ་ཏྲ་བཾ། རུ་ཏྲ་ཕོ་མོ་བྱི་ཆིངས་སུ་བསྣོལ་བའི་གདན་ཤར་གྱི་རྩིབས་སྟེང་དུ། དྷེ་བ་བཾ། དྲི་ཟ་དཀར་པོ་ཕོ་མོ་བྱི་ཆིངས་སུ་བསྣོལ་བའི་གདན། ལྷོའི་རྩིབས་སྟེང་དུ། ཡ་མ་བཾ། གྲུལ་བུམ་སྔོན་པོ་ཕོ་མོ་བྱི་ཆིངས་སུ་བསྣོལ་བའི་གདན། ནུབ་ཀྱི་རྩིབས་སྟེང་དུ། ནཱ་ག་བཾ།
ཀླུ་རྒྱལ་དམར་པོ་ཕོ་མོ་བྱི་ཆིངས་སུ་བསྣོལ་བའི་གདན། བྱང་གི་རྩིབས་སྟེང་དུ། ཡཀྵ་བཾ། གནོད་སྦྱིན་ལྗང་ཁུ་ཕོ་མོ་བྱི་ཆིངས་སུ་བསྣོལ་བའི་གདན། སྒོ་བཞིར་ཨ་ཙཎྜ་མཎྜལ། བཞི་བརྗོད། ཟླ་བའི་གདན་རེ་རེ་དང་ལྡན་པར་གྱུར། ཡེ་ཤེས་འབར་བའི་གཞལ་ཡས་ཁང་། ། ཆོས་ཀྱི་དབྱིངས་ཀྱི་གནས་ཆེན་པོ། ། འཁོར་ལོ་དབང་ཆེན་ཕོ་བྲང་ལྡན། །
ཕྱི་ནང་མེད་པ་ཡོངས་སུ་གསལ། ། ལྷ་བསྐྱེད་པ་ནི། དབུས་ཀྱི་གདན་གྱི་སྟེང་དུ་རྒྱུའི་ཏིང་ངེ་འཛིན་གྱི་ཧཱུྃ་མཐིང་ནག་དེ། ཧྲི་དམར་ནག་གཅིག་དང་། མཾ་སྔོན་མོ་གཅིག་ཏུ་གྱུར། ཧྲཱིཿམཾ་སྥ་ར་ཎ་ཕཊ། འོད་ཟེར་ཕར་འཕྲོས་རྒྱལ་བ་རྣམས་ལ་ཕྱི་ནང་གསང་གསུམ་གྱི་མཆོད་པ་ཕུལ། སེམས་ཅན་ཐམས་ཅད་ཀྱི་ལས་ཉོན་གྱི་སྒྲིབ་པ་སྦྱངས། པདྨ་དབང་ཆེན་གྱི་གོ་འཕང་ལ་བཀོད། སཾ་ཧ་ར་ཎ་ཧཱུྃ།
སླར་འདུས་ཧྲཱིཿདང་མཾ་ལ་ཐིམ། ཏིཥྛ་བཛྲ། ཧྲཱིཿ བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། པདྨ་དབང་ཆེན་སྐུ་མདོག་དམར་ནག་ཞལ་གསུམ་ཕྱག་དྲུག་པ། ཞབས་བཞི་པ། ཞལ་གཡས་དཀར། གཡོན་ལྗང་། དབུས་དམར་ནག་གྲུ་གསུམ། ཞལ་བགྲད་པ།
མཆེ་བ་གཙིགས་པ། ཁྲོ་གཉེར་བསྡུས་པ། དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ། སྨིན་མ་དང་སྨ་ར་དམར་སེར་གྱེན་དུ་འབར་བ། དབུ་སྐྲ་ཁམ་ནག་གྱེན་དུ་འཁྱིལ་བའི་སྤྱི་གཙུག་ན་རྟ་མགོ་ལྗང་ཁུ་ཞུར་དཀར་པོ། ཕུཾ་ཕུཾ་སེར་པོ། རྔོག་མ་ལེབ་རྒན། དབང་གི་རྟ་སྐད་ཕྱོགས་བཅུར་སྒྲོག་པ་དང་བཅས་པ། ཕྱག་དང་པོ་གཉིས་ན་པདྨ་དང་བནྡྷ། བར་པ་གཉིས་ན་ལྕགས་ཀྱུ་དང་ཞགས་པ།
ཐ་མ་གཉིས་ན་བེ་ཅོན་དང་རལ་གྲི། སྐུ་སྟོད་ལ་ཞིང་ཆེན་གྱི་གཡང་གཞི་དང་གླང་ཆེན་གྱི་ཀོ་རློན་གསོལ་བ། སྐུ་སྨད་ལ་སྟག་གི་པགས་པའི་ཤམ་ཐབས་ཅན། ཐོད་པ་སྐམ་པོ་ལྔས་དབུར་བརྒྱན་ཅིང་། ཚལ་བུས་དཔུང་རྒྱན། རློན་པ་ཁྲག་འཛག་པ་ལྔ་བཅུ་ཚར་གསུམ་གྱིས་དོ་ཤལ་འཕྱང་བ། སྦྲུལ་དཀར་པོས་དབུ་བརྒྱན། སེར་པོས་སྙན་ཆ། དམར་པོས་མགུར་ཆུ། ནག་པོས་ལྷུ་ཚིགས།
ལྗང་ཁུས་ག་ཤལ་དང་སྐེ་རགས་བྱས་པ། ཐུགས་ཀར་ཞག་གི་ཟོ་རིས། འབུར་གསུམ་དུ་རཀྟའི་ཐིག་ལེ། དཔྲལ་བར་ཐལ་ཆེན་གྱི་ཚོམ་བུ་བཀོད་པ། མདོར་ན་དཔལ་གྱི་ཆས་བརྒྱད་དང་། དུར་ཁྲོད་ཀྱི་རྒྱན་བརྒྱད་ཀྱིས་བརྒྱན་པ། གར་གྱི་ཉམས་དགུ་དང་ལྡན་ཞིང་ཁམས་གསུམ་ལས་རྣམ་པར་རྒྱལ་བའི་རྡོ་རྗེའི་གཤོག་པ་ཅན། ཞབས་བཞི་བརྐྱང་བསྐུམ་གྱི་ཚུལ་གྱིས་རུ་ཏྲ་མནན་པ། ཨོཾ་མཧཱ་ཀྲོ་དྷི་ཤྭ་རི་ཧཱུྃ་ཕཊ། དེའི་དཔང་དུ་ཡུམ་པདྨ་གར་གྱི་དབང་ཕྱུག་མ་སྐུ་མདོག་མཐིང་ནག་ཞལ་གཅིག་ཕྱག་གཉིས་མ།
ཞལ་བགྲད་པ། མཆེ་བ་གཙིགས་པ། ཁྲོ་གཉེར་བསྡུས་པ། དམར་ལ་ཟླུམ་པའི་སྤྱན་གསུམ་དང་ལྡན་པ། དབུ་སྐྲ་རལ་པ་ནག་པོ་མུན་ལྟར་དུ་གཏིབས་པ། ཕྱག་གཡས་ཙིཏྟ་ཐོགས་ནས་ཡབ་ལ་འཁྱུད་ཅིང་། གཡོན་པ་དུང་ཆེན་དམར་འཁྱིལ་གཙོ་བོ་ལ་སྟོབས་པ། ཐོད་པ་སྐམ་པོ་ལྔས་དབུར་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན། ཕྱག་རྒྱ་ལྔས་བརྒྱན་པ།
ཞབས་གཡོན་བསྐུམ་པས་ཡབ་ལ་འཁྱུད་ཅིང་། གཡས་པ་ཡབ་དང་མཉམ་དུ་བརྐྱང་པ། དུར་ཁྲོད་ཀྱི་རྒྱན་བརྒྱད་ཀྱིས་བརྒྱན་པ། ཡབ་ཡུམ་གཉིས་ཀ་ཡེ་ཤེས་ཀྱི་མེ་རབ་ཏུ་འབར་བའི་ཀློང་ན་བཞུགས་པ། ཡབ་ཡུམ་གྱི་ཐུགས་ཀའི་ཧྲཱིཿདང་མཾཿལས་འོད་ཟེར་འཕྲོས། འོག་མིན་ན་བཞུགས་པའི་རྒྱལ་བ་སྲས་དང་བཅས་ལ་ཕྱི་ནང་གསང་གསུམ་གྱི་མཆོད་པ་ཕུལ། ཐུགས་མཉེས། ཐུགས་དམ་གྱི་རྒྱུད་བསྐུལ། མདུན་གྱི་ནམ་མཁར་ཁྲག་འཐུང་རིགས་ལྔ་ཡབ་ཡུམ་གྱི་རྣམ་པར་བྱོན། དེ་བཞིན་གཤེགས་པ་རྣམས་ཀྱིས་བདག་ལ་མངོན་པར་དབང་བསྐུར་དུ་གསོལ།
ཞེས་གསོལ་བ་བཏབ་པས། རིགས་ལྔའི་ཞལ་ནས། ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ། ཨོཾ་བུདྡྷ་ཧེ་རུ་ཀ་ཨ་བྷི་ཥིཉྩ་ཨོཾ། སྭཱ་རཏྣ་ཧེ་རུ་ཀ་ཨ་བྷི་ཥིཉྩ་སྭཱ། ཨཱ་པདྨ་ཧེ་རུ་ཀ་ཨ་བྷི་ཥིཉྩ་ཨཱ། ཧཱ་ཀརྨ་ཧེ་རུ་ཀ་ཨ་བྷི་ཥིཉྩ་ཧཱ། ཞེས་གསུངས་ཤིང་རིགས་ལྔ་ཡབ་ཡུམ་སྦྱོར་བ་མཛད་པས་བྱང་ཆུབ་སེམས་ཀྱི་ཆུ་རྒྱུན། རྟ་མགྲིན་ཡབ་ཡུམ་གྱི་སྤྱི་གཙུག་ཚངས་པའི་བུ་ག་ནས་ཞུགས། སྐུའི་ནང་གང་།
དྲི་མ་དག དབང་བཞི་ཐོབ། ཆུ་ལྷག་མ་ཡར་ལུད་པ་ལས། དབུས་གནས་ལྔར་བནྡྷ་ཀ་པཱ་ལ། བྷྲཱུྃ་བྷྲཱུྃ་བྷྲཱུྃ་བྷྲཱུྃ་བྷྲཱུྃ། ཐོད་པའི་ཁང་བུ་ལྔ་དང་ལྡན་པའི་ནང་དུ། སྤྱི་བོར་བཛྲ་ཧེ་རུ་ཀ་སྔོན་པོ་རྡོ་རྗེ་དྲིལ་བུ་འཛིན་པ། དཔྲལ་བར་བུདྡྷ་ཧེ་རུ་ཀ་དཀར་པོ་འཁོར་ལོ་དང་དྲིལ་བུ་འཛིན་པ། རྣ་ལྟག་གཡས་སུ་རཏྣ་ཧེ་རུ་ཀ་སེར་པོ་རིན་པོ་ཆེ་དང་དྲིལ་བུ་འཛིན་པ། ལྟག་པར་པདྨ་ཧེ་རུ་ཀ་དམར་པོ་པདྨ་དང་དྲིལ་བུ་འཛིན་པ།
རྣ་ལྟག་གཡོན་དུ་ཀརྨ་ཧེ་རུ་ཀ་ལྗང་ཁུ་རལ་གྲི་དང་དྲིལ་བུ་འཛིན་པ། རྒྱན་དང་ཆ་ལུགས་ཡོངས་སུ་རྫོགས་པའི་ཁྲག་འཐུང་རིགས་ལྔ་ཚོན་གང་པ་རེས་དབུ་བརྒྱན་པར་གྱུར། སྤྱི་བོར་ཨ་ཙཎྜ་མཎྜལ་ཨོཾ་དཀར་པོ། མགྲིན་པར་པཾ་པདྨ་མཎྜལ་ཨཱཿདམར་པོ། ཐུགས་ཀར་མ་སུརྻ་མཎྜལ་ཧཱུྃ་སྔོན་པོ། ཧཱུྃ་པཾ། ཡབ་ཀྱི་གསང་བའི་གནས་མི་དམིགས་པ་ལས། ཧཱུྃ་ལས་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཧཱུྃ་བཛྲ། ཡུམ་གྱི་མཁའ་མི་དམིགས་པ་ལས།
པཾ་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨས་མཚན་པ། ཨེ་ཨཾ། ཨ་ནུ་ར་ཀོ་ཡ་ཧཾ། ཨ་ནུ་ར་ཀོ་ཡ་མི། བོ་དྡྷི་ཙིཏྟ་སིདྡྷི་ཀུ་རུ་ཧཱུྃ། ཡབ་ཡུམ་སྙོམས་པར་ཞུགས་པས་བདེ་བའི་སྒྲས། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་བརྒྱུད།
རྡོ་རྗེའི་ལམ་ནས་ཡུམ་གྱི་མཁར་བབས་པས། ཐིག་ལེ་རྣམས་ཡིག་འབྲུ་བརྒྱད་དུ་གྱུར། ཧཱུྃ་ཧཱུྃ་ཧཱུྃ་ཧཱུྃ། ཛཿཧཱུྃ་བཾ་ཧོཿ ཨོཾ་བཛྲ་ཤྭ་རི་ཀྲོ་དྷ་ཧཱུྃ་ཕཊ། ཤར་གྱི་རྩིབས་སྟེང་དུ་དྲི་ཟའི་གདན་ལ། རྡོ་རྗེ་དབང་ཆེན་དཀར་པོ་ཞལ་གཅིག་ཕྱག་གཉིས་པ་ཕྱག་གཡས་རྡོ་རྗེ་དང་། གཡོན་དབྱུག་ཐོ་འཛིན་པ། ཨོཾ་རཏྣ་ཤྭ་རི་ཀྲོ་དྷ་ཧཱུྃ་ཕཊ། ལྷོའི་རྩིབས་སྟེང་དུ་གྲུལ་བུམ་གྱི་གདན་ལ།
རིན་ཆེན་དབང་ཆེན་སྔོན་པོ་ཞལ་གཅིག་ཕྱག་གཉིས་པ། གཡས་རིན་པོ་ཆེ་དང་། གཡོན་ལྕགས་ཀྱུ་འཛིན་པ། ཨོཾ་པདྨ་ཤྭ་རི་ཀྲོ་དྷ་ཧཱུྃ་ཕཊ། ནུབ་ཀྱི་རྩིབས་སྟེང་དུ་ཀླུ་རྒྱལ་གྱི་གདན་ལ། པདྨ་དབང་ཆེན་དམར་ནག་ཞལ་གཅིག་ཕྱག་གཉིས་པ། གཡས་པདྨ་དང་གཡོན་ཞགས་པ་འཛིན་པ། ཨོཾ་ཀརྨ་ཤྭ་རི་ཀྲོ་དྷ་ཧཱུྃ་ཕཊ། བྱང་གི་རྩིབས་སྟེང་དུ་གནོད་སྦྱིན་གྱི་གདན་ལ། ལས་རབ་དབང་ཆེན་ལྗང་གུ་ཞལ་གཅིག་ཕྱག་གཉིས་པ།
གཡས་རལ་གྲི་དང་། གཡོན་ཁ་ཊྭཱཾ་ག་འཛིན་པ། ཐམས་ཅད་ཀྱང་ཞལ་བགྲད་པ་མཆེ་བ་གཙིགས་པ། ཁྲོ་གཉེར་བསྡུས་པ། དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ། དབུ་སྐྲ་ཁམ་ནག་གྱེན་དུ་འཁྱིལ་བ། སྦྲུལ་གྱིས་བཅིངས་པ། དཔལ་གྱི་ཆས་བརྒྱད་དང་། དུར་ཁྲོད་ཀྱི་རྒྱན་བརྒྱད་ཀྱིས་བརྒྱན་པ། མེ་དཔུང་འབར་བའི་ཀློང་ན་ཞབས་གཉིས་བརྐྱང་བསྐུམ་གྱིས་བཞུགས་པ།
ཨོཾ་བཛྲ་ཨཾ་ཀུ་ཤ་ཛཿཤར་སྒོའི་ཟླ་གདན་ལ། རྡོ་རྗེ་ལྕགས་ཀྱུ་མ་དཀར་མོ་ཁྲག་གི་རལ་པ་ཅན་གཡས་ལྕགས་ཀྱུ། ཨོཾ་བཛྲ་པ་ཤ་ཧཱུྃ། ལྷོ་སྒོའི་ཟླ་གདན་ལ་རྡོ་རྗེ་ཞགས་པ་མ་སེར་མོ་གཡུའི་རལ་པ་ཅན། གཡས་ཞགས་པ། ཨོཾ་བཛྲ་སྥོ་ཊ་བཾ། ནུབ་སྒོའི་ཟླ་གདན་ལ། རྡོ་རྗེ་ལྕགས་སྒྲོག་མ་དམར་མོ་མཐིང་ནག་གི་རལ་པ་ཅན། གཡས་ལྕགས་སྒྲོག ཨོཾ་བཛྲ་གཎྜེ་ཧོཿ
བྱང་སྒོའི་ཟླ་གདན་ལ་རྡོ་རྗེ་དྲིལ་བུ་མ་ལྗང་ཁུ་གསེར་གྱི་རལ་པ་ཅན། གཡས་དྲིལ་བུ་གཡོན་ཐམས་ཅད་ཙིཏྟ་བསྣམས་པ། ཞལ་གཅིག་ཕྱག་གཉིས་མ། ཞལ་བགྲད་པ། མཆེ་བ་གཙིགས་པ། ཁྲོ་གཉེར་བསྡུས་པ། དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ། དུར་ཁྲོད་ཀྱི་རྒྱན་གྱིས་བརྒྱན་པ། མེ་དཔུང་འབར་བའི་ཀློང་ན་ཞབས་གཉིས་བརྐྱང་བསྐུམ་གྱིས་བཞེངས་པ། ལས་ཐམས་ཅད་པའི་བུམ་པར་པཾ་པདྨ་མཎྜལ་ལ།
ཨ་ཙཎྜ་མཎྜལ་ལ། མཧཱ་སུརྻ་མཎྜལ་ལ། རུ་ཏྲ་བཾ། ཧྲཱིཿསྥ་ར་ཎ་ཕཊ། སཾ་ཧ་ར་ཎ་ཧཱུྃ། ཧྲཱིཿབཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། བཅོམ་ལྡན་འདས་པདྨ་དབང་ཆེན་སྐུ་མདོག་དམར་ནག་ཞལ་གཅིག་ཕྱག་གཉིས་པ། གཡས་ཙནྡན་གྱི་བེ་ཅོན་ནམ་མཁའ་ལ་འཕྱར་བ། གཡོན་སྡིགས་མཛུབ་བསྐལ་པའི་མེ་ལྟར་འབར་བ། སྤྱི་གཙུག་ན་རྟ་མགོ་ལྗང་ཁུ་རྟ་སྐད་འཚེར་བ།
དུར་ཁྲོད་ཀྱི་ཆས་བརྒྱད་དང་། ཁམས་གསུམ་ལས་རྣམ་པར་རྒྱལ་བའི་རྡོ་རྗེའི་གཤོགས་པ་ཅན། མི་མགོ་སྐམ་པོའི་དབུ་རྒྱན་དང་། ཁྲོ་བོའི་རྒྱན་ཐམས་ཅད་ཀྱིས་བརྒྱན་པའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཛཿཧཱུྃ་བཾ་ཧོཿ གཉིས་སུ་མེད་པར་ཐིམ་ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ་བཛྲ་ཧེ་རུ་ཀས་དབུ་བརྒྱན་པར་གྱུར། གདན་གཏིང་སྐུ་བསྐྱེད་དབང་བསྐུར་ཞིང་། ། བྱིན་གྱིས་བརླབས་པ་རབ་ཏུ་བྱ། །
ཡབ་ཡུམ་གཉིས་མེད་སྦྱོར་བ་ལས། ། སྤྲུལ་པའི་ཁྲོ་བོ་རབ་ཏུ་གསལ། ། བདག་མདུན་གཉིས་ཀྱི་སྙིང་ཁའི་ས་བོན་ལས་འོད་ཟེར་འཕྲོས་ནུབ་ཕྱོགས་ཨོ་ཌྱན་པདྨ་དབང་གི་གཞལ་ཡས་ནས། བཅོམ་ལྡན་འདས་པདྨ་དབང་ཆེན་ཁྲག་འཐུང་ལྷ་དགུའི་དཀྱིལ་འཁོར་ལས་བུམ་གྱི་ལྷ་དང་བཅས་པ་ལ་ཟ་བྱེད་བཀའ་ཉན་གྱི་ཚོགས་ཀྱིས་བསྐོར་བ་བཛྲ་ས་མཱ་ཛཿ རྔ་བརྡུང་ཞིང་དབྱངས་དང་བཅས་པའམ། དྲིལ་བུ་བཅད་གཏུབ་ཏུ་དཀྲོལ་ལ། ཧྲཱིཿ ཆོས་ཀྱི་དབྱིངས་ལས་སྐུ་བཞེངས་པ། ། དབང་ཆེན་ཁྲོས་པའི་རྒྱལ་པོ་བཞེངས། ། དབུས་ཉིད་ཡེ་ཤེས་གཞལ་ཡས་ནས། །
པདྨ་རྟ་མཆོག་གཤེགས་སུ་གསོལ། ། མཁའ་དབྱིངས་ཡུམ་གྱི་གཞལ་ཡས་ནས། ། ཡུམ་ཆེན་ཁྲོ་མོ་གཤེགས་སུ་གསོལ། ། ཕྱོགས་བཞི་འཁོར་ལོའི་རྩིབས་སྟེང་ནས། ། སྤྲུལ་པའི་ཁྲོ་བོ་གཤེགས་སུ་གསོལ། ། སྒོ་བཞི་གནས་ཀྱི་གཞལ་ཡས་ནས། ། སྒོ་མ་བཞི་རྣམས་གཤེགས་སུ་གསོལ། ། དུར་ཁྲོད་ཆེན་པོའི་གནས་མཆོག་ནས། ། དབང་ཆེན་བྲན་གཡོག་གཤེགས་སུ་གསོལ། ། ཨོཾ་ཨེ་ཧྱེ་ཧི།
བྷ་ག་ཝན་མཧཱ་ཀ་རུ་ཎི་ཀ་ཏྲི་ཤ་ཧོཿ ས་མ་ཡ་ཛཿ ས་མ་ཡ་སཏྭཾ། ཧྲཱིཿ དཔལ་ཆེན་ཁྲོ་བོ་མི་བཟད་པ། ། རྟ་མཆོག་དཔལ་ལ་ཕྱག་འཚལ་ལོ། ། ཁྲོ་མོ་ཡུམ་ལ་ཕྱག་འཚལ་ལོ། ། ཁྲོ་རྒྱལ་བཞི་ལ་ཕྱག་འཚལ་ལོ། ། སྒོ་བསྲུང་བཞི་ལ་ཕྱག་འཚལ་ལོ། ། ཨ་ཏི་པུ་ཧོཿ
པྲ་ཏི་ཛ་ཧོཿ ཧྲཱིཿ དམ་ཚིག་དབང་གི་དཀྱིལ་འཁོར་འདི། ། ཡེ་ཤེས་དབང་ཆེན་དཀྱིལ་འཁོར་མཆོག ། ཕོ་བྲང་དམ་ཚིག་དཀྱིལ་འཁོར་འདིར། ། དགེས་ཤིང་རྟག་པར་བཞུགས་སུ་གསོལ། ། ཛཿཧཱུྃ་བཾ་ཧོཿ ས་མ་ཡ་སཏྭཾ། ཧྲཱིཿ མཆོད་ཡོན་ཞབས་བསིལ་མེ་ཏོག་དང་། །
བདུག་སྤོས་སྣང་གསལ་ཞུགས་རྟོགས་སྒྲ། ། ཞལ་ཟས་དྲི་ཆབ་འདི་རྣམས་ཀྱང་། ། པདྨ་དབང་ཆེན་དཀྱིལ་འཁོར་ལ། ། མཆོད་པ་འབུལ་ལོ་བཞེས་སུ་གསོལ། ། ཨོཾ་མཧཱ་པདྨ་ཤྭ་ར་ས་པ་རི་ཝ་ར་ཨརྒྷཾ། པཱདྱཾ། དྷཱུཥྤཾ། པུཥྤཾ། ཨ་ལོ་ཀཾ གནྡྷཾ།
ནཻ་ཝི་དཾ། ཤཔྡ་ཨཱཿཧཱུྃ། པདྨ་དབང་ཆེན་ཁྲག་འཐུང་ལྷ་དགུ་དཔའ་བོ་གཅིག་པ་དང་བཅས་པའི་ཞལ་དུ་ཨོཾ་མཧཱ་པདྨ་ཤྭ་ར་ས་པ་རི་ཝཱ་ར་མཧཱ་སརྦ་པཉྩ་ཨ་མྲྀ་ཏ་ཁཱ་ཧི། མཧཱ་བ་ལིཾ་ཏ་ཁཱ་ཧི། མཧཱ་རཀྟ་ཁཱ་ཧི། རྔ་བརྡུངས་ཤིང་དབྱངས་དང་བཅས་པའམ། དྲིལ་བུ་ཤླཽ་ཀ་རེའི་མཚམས་སུ་བསིལ་ཞིང་། ཧྲཱིཿ འོད་གསལ་དབྱིངས་ལས་མ་གཡོས་ཀྱང་། ། ཟག་མེད་བདེ་ཆེན་རྣམ་འཕྲུལ་སྐུ། །
སྣ་ཚོགས་སྤྲུལ་པའི་སྐུར་བསྟན་པའི། ། རྟ་མཆོག་དཔལ་ལ་ཕྱག་འཚལ་ལོ། ། སྤྲོས་པ་ཀུན་ལས་རྣམ་གྲོལ་ཡང་། ། ཆགས་ཆེན་ཆགས་པ་འདུལ་བའི་ཕྱིར། ། བུད་མེད་རྒྱུ་མའི་ཚུལ་འཛིན་པ། ། ཁྲོ་མོ་ཡུམ་ལ་ཕྱག་འཚལ་ལོ། ། ཟག་བཅས་ཕུང་པོ་གནས་གྱུར་ཅིང་། ། ཉོན་མོངས་རྣམ་དག་ཡེ་ཤེས་སྐུ། ། འཕྲིན་ལས་རྣམ་བཞི་རྫོགས་མཛད་པ། ། ཁྲོ་རྒྱལ་བཞི་ལ་ཕྱག་འཚལ་ལོ། །
རྟག་ཆད་བདག་མཚན་རྣམ་དག་ཅིང་། ། བསྡུ་དངོས་ཚད་མེད་བཞི་ཡི་དངོས། ། དགུག་གཞུག་བཅིངས་ཤིང་དབང་མཛད་པ། ། སྒོ་མ་བཞི་ལ་ཕྱག་འཚལ་ལོ། ། བགེགས་དང་ལོག་འདྲེན་ཀུན་སྐྲོད་ཅིང་། ། བདག་གནས་རྣལ་འབྱོར་བར་ཆད་བསྲུང་། ། དངོས་གྲུབ་ཐམས་ཅད་སྩོལ་བའི་ལྷ། ། ལས་ཀྱི་རྟ་མགྲིན་ཕྱག་འཚལ་ལོ། ། གདུག་པ་ཅན་རྣམས་འདུལ་བའི་ཕྱིར། ། རབ་ཁྲོས་རྔམས་ཤིང་མི་ཟད་པ། །
འབར་བའི་ཕྲེང་བ་འཁྲིགས་པ་ཡིས། ། བཀའ་བསྟོད་རྣམས་ལ་ཕྱག་འཚལ་ལོ། ། རྟེན་འབྲེལ་བཅུ་གཉིས་རྣམ་དག་ཅིང་། ། བྱང་ཆུབ་ཕྱོགས་ཆོས་རང་བཞིན་ཅན། ། བདེ་ཆེན་སྙིང་པོ་ཡོངས་རྫོགས་པའི། ། གཞལ་མེད་ཁང་ལ་ཕྱག་འཚལ་ལོ། ། གཉིས་མེད་ཡེ་ཤེས་རྡོ་རྗེ་ཡིས། ། ས་གཞི་རྭ་བ་བླ་རེ་གུར། ། ཡེ་ཤེས་མེ་དཔུང་འབར་བ་ཅན། ། བསྲུང་བའི་འཁོར་ལོར་ཕྱག་འཚལ་ལོ། །
ཁྱོད་ལ་བསྟོད་པའི་དགེ་བ་དེས། ། ལམ་གྱི་བར་ཆད་གེགས་བསལ་ནས། ། ཚེ་འདིར་ཚོགས་གཉིས་རབ་རྫོགས་ཏེ། ། སྐུ་བཞིའི་བདག་ཉིད་ཐོབ་པར་ཤོག ། བུམ་ནང་གི་ལྷ་རྣམས་ཀྱི་ཐུགས་ཀར་པདྨ་འདབ་བརྒྱད་ཀྱི་ལྟེ་བར་ལྷ་རང་རང་གི་ས་བོན་གྱི་ཕྱི་རོལ་དུ། རང་རང་གི་སྙིང་པོས་བསྐོར་བ་ཀློག་པའི་ཚུལ་གྱིས་བཟླས་པས་སྐུའི་ཆ་ཤས་ནས་བདུད་རྩིའི་རྒྱུན་འོད་ཟེར་དམར་པོའི་རྣམ་པ་ཅན་བབས་པས་བུམ་པ་གང་བར་གྱུར། ལྷ་དགུ་སོ་སོའི་སྔགས་དང་ལས་བུམ་དུ་སླར་ཡང་། ཧྲཱིཿབཛྲ་ཀྲོ་ཏ་དང་། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། སྔགས་དེ་རྣམས་བརྒྱ་འམ།
ཐ་ནའང་ཉི་ཤུ་རྩ་གཅིག་ལ་སོགས་པ་ཅི་རིགས་པ་བཟླས་མཐར་ཐལ་མོ་སྦྱར་ཏེ། ངག་ཏུ། བླ་མ་དཀྱིལ་འཁོར་ལྷ་ཚོགས་དགོངས་སུ་གསོལ། ། བདག་ཅག་མ་རིག་ལུས་དང་ངག་སེམས་ཀྱིས། ། བག་མེད་ཚུལ་གྱིས་དམ་ལ་འགལ་གྱུར་ན། ། པདྨ་དབང་ཆེན་དཀྱིལ་འཁོར་ལྷ་ཚོགས་ཀྱི། ། ཐུགས་དང་འགལ་བའི་ལས་རྣམས་ཅི་བགྱིས་པ། ། ཐུགས་རྗེ་ཆེ་མངའ་ཁྱེད་ལ་བཟོད་པར་གསོལ། ། བཟོད་པར་གསོལ་ལོ་ཚངས་པ་སྩལ་དུ་གསོལ། ། ཚངས་པ་འཕྲུལ་གྱི་དངོས་གྲུབ་སྩལ་དུ་གསོལ། །
ཡིག་བརྒྱ་ལན་གསུམ་བརྗོད། ཧྲཱིཿ མཆོད་ཡོན་ནས། སྐུ་བཞིའི་བདག་ཉིད་ཐོབ་པར་ཤོག ། བར་གོང་བཞིན་མཆོད་ཅིང་བསྟོད། དུང་ཆོས་དང་རྡོར་གཟུངས་བསྡུ་མི་དགོས། བུམ་པ་ལ་མངའ་གསོལ་ཞིང་ཞུགས་སུ་གསོལ་བ་ནི། ངག་ཏུ། བུམ་པ་དབང་ཆེན་གཞལ་ཡས་སུ། ། བྱང་ཆུབ་སེམས་ཀྱི་ཆུ་རྒྱུན་གྱིས། །
དབང་བསྐུར་སྒྲིབ་པ་སྦྱང་བའི་ཕྱིར། ། དཀྱིལ་འཁོར་འདི་ཡི་རྒྱན་དུ་བཞུགས། ། བྷྲཱུྃ་ས་མ་ཡ་ཏིཥྛ་བཛྲ། ཚེ་དབང་སྒྲུབ་པ་ནས་བཟུང་། ཚངས་པ་འཕྲུལ་གྱི་དངོས་གྲུབ་སྩལ་དུ་གསོལ། ། བར་འོག་དངོས་གཞི་ནས་འབྱུང་བ་བཞིན། རྡོ་རྗེ་གཟུངས་ཐག་བསྡུས་ཏེ། ལག་པ་གཡོན་པའི་གོང་དུ་གཡས་པ་བསྣོལ་བ་ཁ་ཕྱིར་བསྟན་ནས། མཐེབ་སྲིན་གཉིས་སྦྱར་བའི་སེ་གོལ་གཏོགས། ངག་ཏུ།
བཛྲ་མུཿ བུམ་ནང་གི་ཡེ་ཤེས་པ་གཤེགས། དུང་ཆོས་ཀྱི་དྲི་བཟང་པོའི་ཆུ་བུམ་ནང་དུ་བླུགས་པས། དམ་ཚིག་པ་འོད་དུ་ཞུ་བར་གྱུར། བསྔོ་བ་ནི། ངག་ཏུ། དགེ་བ་འདི་ཡིས་འགྲོ་ཀུན་སེམས་ཅན་རྣམས། ། ཞེས་སོགས་ནས་བཀྲ་ཤིས་ཀྱི་བར་འོག་ཏུ་བཤད་པ་བཞིན་བྱའོ། ། སྟ་གོན་ཡོངས་སུ་རྫོགས་པ་བསྟན་ཟིན་ཏོ།། ༈ །།རས་བྲིས་ལྟར་ན་སྟ་གོན་མི་དགོས་པའི་དཀྱིལ་འཁོར་བཀྲམ་ལ་སྨན་རག་གཏོར་གསུམ་མཆོད་ཡོན་སོགས་དཀྱིལ་འཁོར་གྱི་ནང་དུ་ཤོང་བའམ་མ་ཤོང་ན་དཀྱིལ་འཁོར་གྱི་མདུན་དུ་བསྒྲིགས་ལ་བླ་མ་སྐུ་གསུམ་གྱི་གསོལ་འདེབས་ནས་བཟུང་དངོས་གཞི་ལོ་ཀ་ལ་བཙན་འཛུས་བྱེད་དོ། །
གསུམ་པ་དངོས་གཞི་ལ། དཀྱིལ་འཁོར་སྒྲུབ་མཆོད། དབང་བསྐུར་བ། འཇུག་གི་ཆོ་ག་དང་གསུམ་ལས། དང་པོ་ནི་བུམ་པ་བཅུ་དཀྱིལ་འཁོར་ལ་བཀོད་ན། སྣོད་གཅིག་ཏུ་དབུས་དང་ཕྱོགས་སྟར་པ་མ་འཛོལ་པར་བསྡུས་ལ། སློབ་དཔོན་གྱི་མདུན་ཅོག་སྟེང་དུ་བཤམས་པའམ། ཕྱག་ལེན་ཕལ་ཆེར་ལ་བུམ་པ་གཉིས་མཛད་པས་རྣམ་རྒྱལ་དང་ལས་བུམ་སློབ་དཔོན་གྱི་ཅོག་སྟེང་དུ་བཤམས། བུམ་པའི་ཤུལ་དུ་སྨན་རཀ གཏོར་མ།
མར་མེ། མཆོད་ཡོན་རྣམས་བཤམས། དཀྱིལ་འཁོར་གྱི་མདུན་དུ་ཚེ་དབང་གི་ཆས་དང་། ཆོས་སྐྱོང་གི་གཏོར་མ། མཐའི་མཆོད་པ་རྣམས་གོང་བཞིན་བཤམས་ལ་སྒྲུབ་པ་པོ་རྣམས་གྲལ་ལ་འཁོད་དེ། དཔལ་ལྡན་རྩ་བའི་བླ་མ་རིན་པོ་ཆེ། ། ཞེས་པ་ནས་བཟུང་། མཧཱ་རཀྟ་ཧཱུྃ། ཞེས་པའི་མཐར། གོང་སྟ་གོན་གྱི་སྐབས་བཞིན།
ཏིང་འཛིན་རྣམ་གསུམ་བསྒོམས་པ་ནི། ཧཱུྃ། ཆོས་དབྱིངས་ནམ་མཁའི་ཀློང་ཡངས་ནས། ། ཆོས་རྣམས་སྣ་ཚོགས་རང་ཤར་བ། ། རང་བཞིན་མེད་དེ་ཆུ་ཟླ་འདྲ། ། ཐུགས་རྗེ་ཆེན་པོས་ཀུན་ལ་ཁྱབ། ། སྙིང་པོ་ཡེ་ཤེས་ཧཱུྃ་གི་དབྱིབས། ། ཨོཾ་ཤུ་ནྱ་ཏ་ཛྙཱ་ན་ས་མ་ཏི་ཧཱུྃ། ཆོས་ཐམས་ཅད་སྤྲོས་བྲལ་ནམ་མཁའ་ལྟ་བུའོ། ། ཨོཾ་དྷརྨཱ་དྡྷ་ཏུ་ས་མ་ཏི་ཧཱུྃ།
ཆོས་ཐམས་ཅད་ཡེ་ཤེས་རང་གསལ་ཡིན་པ་ལ། དེ་མ་རྟོགས་པའི་སེམས་ཅན་ཐམས་ཅད་སྙིང་རེ་རྗེ། ཨོཾ་ཛྙཱ་ན་བཛྲ་ས་མ་ཏི་ཧཱུྃ། དེའི་ངང་ལས་རང་རིག་གི་ས་བོན་རྒྱུའི་ཡི་གེ་ཧཱུྃ་མཐིང་ནག་གཅིག་ཏུ་གྱུར། དེ་ལས་ཨེ་སྔོ་སྐྱ། ཡཾ་དུད་ཁ། རཾ་དམར་པོ། ཁཾ་དམར་ནག སུཾ་སེར་ནག ཀེཾ་དཀར་པོ།
བྷྲཱུྃ་ལྗང་ཁུ་རྣམས་རིམ་པ་བཞིན་དུ་ཆགས་ཆེན་པོ་ལྔ་ཡི་སྙིང་པོ་ལ། འབྱུང་བ་ལྔ་ཡི་དངས་མ་ཆགས། གཞལ་ཡས་ཁང་བསྐྱེད་པ་ནི། ཨེ་ཨ་ཀཱ་ཤ་མཎྜལ་ཧཱུྃ། ཨེ་ལས་ནམ་མཁའ་སྔོ་སྐྱ་གྲུ་གསུམ་ཨེས་མཚན་པ། ཡཾ་ཀརྨཱ་རཀྴ་མཎྜལ་ཧཱུྃ། ཡཾ་ལས་རླུང་གི་དཀྱིལ་འཁོར་ཟླ་གམ་དུད་ཁ་ཡཾ་གྱིས་མཚན་པ། རཾ་ཛྭ་ལ་མཎྜལ་ཧཱུྃ། རཾ་ལས་མེའི་དཀྱིལ་འཁོར་གྲུ་གསུམ་དམར་པོ་རཾ་གྱིས་མཚན་པ། ཁཾ་རཀྟ་ཛྭ་ལ་མཎྜལ་ཧཱུྃ།
ཁཾ་ལས་རཀྟའི་རྒྱ་མཚོ་དམར་ནག་ཟླུམ་པོ་ཁཾ་གྱིས་མཚན་པ། སུཾ་སུག་རྨེ་མཎྜལ་ཧཱུྃ། སུཾ་ལས་སའི་དཀྱིལ་འཁོར་སེར་པོ་གྲུ་བཞི་སུཾ་གྱིས་མཚན་པ། ཀེཾ་ནི་རི་ཏིཥྛ་མཎྜལ་ཧཱུྃ། ཀེཾ་ལས་ཀེང་རུས་ཀྱི་རི་རབ་དཀར་པོ་གྲུ་བཞི་པ་ཀེཾ་གྱིས་མཚན་པ། དེ་དག་ཀྱང་ཕྱི་ལྟར་ན་འབྱུང་བ་ལྔ། ནང་ལྟར་ན་ཡེ་ཤེས་ལྔ། གསང་བ་ལྟར་ན་ཡུམ་ལྔའི་མཁའ་ཀློང་རྣམ་པར་དག་པའོ། ། བྷྲཱུྃ་བྷི་ཤ་བི་ཤུདྡྷེ་ཛྙཱ་ན་ཙཀྲ་མཎྜལ་ཧཱུྃ། བྷྲཱུྃ་ཡོངས་སུ་གྱུར་པ་ལས་གཞལ་ཡས་ཁང་དབུས་དམར་ནག་གྲུ་གསུམ།
ཟླ་གམ་དམར་པོ་གསུམ། དེའི་ཕྱི་རོལ་ཐོད་ཕྲེང་དཀར་པོས་བསྐོར་བ། དེའི་ཕྱི་རོལ་དུ་འཁོར་ལོ་རྩིབས་བཞི། ཤར་དཀར། ལྷོ་སེར། ནུབ་དམར། བྱང་ལྗང་། རྩིབས་མཆན་མཛེས་ཚོན། དེའི་ཕྱི་རོལ་དུ་ཐོད་པ་སྐམ་རློན་ལས་གྲུབ་པའི་གཞལ་ཡས་ཁང་། ཐོད་པ་སྐམ་པོའི་རྩིག་གཞི།
ནེམ་ཕྲེང་གི་རྩིག་པ། རློན་པའི་བད་བྱས་པ། མཾ་སའི་ཞལ་ཟས། རཀྟའི་སྤྲིན་ཐབས། དྲག་པོ་གནམ་ལྕགས་ཀྱིས་གཟེར་བཏབ་པ། སྐྲ་ལྕང་ལོའི་ཁ་བད་ཅན། ཉི་ཟླ་གཟའ་སྐར་གྱི་མཐོང་ཁུང་གློ་དཀར་དང་བཅས་པ། དེའི་ཕྱི་རིན་པོ་ཆེ་སྣ་ཚོགས་ལས་གྲུབ་པའི་དུར་ཁྲོད་ཀྱི་གཞལ་ཡས་ཁང་པ། གྲུ་བཞི་པ། སྒོ་བཞི་པ།
ནང་ནས་རིམ་པ་བཞིན་དུ་དམར་པོ། དཀར་པོ། སེར་པོ། ལྗང་ཁུ། ནག་པོའི་རྩིག་པ་རིམ་པ་ལྔ་དང་ལྡན་པ། དེའི་སྟེང་ན་རིན་པོ་ཆེའི་ཕ་གུ་སེར་པོ་ལས། དྲྭ་བ་དང་དྲྭ་བ་ཕྱེད་པ་འཕྱང་བ། དེའི་སྟེང་ན་རིན་པོ་ཆེའི་མདའ་ཡབ་དང་པུ་ཤུས་བསྐོར་བ། རྩིག་པའི་ཕྱི་རོལ་ན་འདོད་ཡོན་གྱི་སྣམ་བུ་ལ་ལྷ་མོ་བཅུ་དྲུག་གིས་མཆོད་རྫས་དུ་མ་ཐོགས་ནས་བཅོམ་ལྡན་འདས་ལ་མཆོད་པ། ནང་ཐོད་སྐམ་གྱི་ཀ་བ་བརྒྱད་དང་ལྡན་ཞིང་།
ཐོད་རློན་གྱི་ཀ་གཞུ་ཡོད་པ། སྟེང་པདྨས་མཚན་པས་གདུང་བཞིས་མིག་མངས་རིས་སུ་བྲིས་ཤིང་མཛེས་པར་ཕུབ་པ། དབུས་བྱུར་བུར་གྱུར་པའི་སྟེང་ན་པདྨའི་ཏོག་གིས་མཚན་པ། སྒོ་བཞིའི་ཐད་སོར་ཀ་བ་བཞི་བཞིས་བཏེག་པའི་རྟ་བབས་བང་རིམ་བཞི་དང་ལྡན་པའི་སྟེང་ན། པདྨ་ལ་གནས་པའི་ཆོས་ཀྱི་འཁོར་ལོ་དང་། གདུགས་དང་རི་དྭགས་དང་བཅས་པ། གཞན་ཡང་གོས་དང་། འཕན་དང་། མེ་ཏོག་གི་ཕྲེང་བ་དང་། ཟླ་བ་རླུང་གིས་བསྐྱོད་པ་དང་།
རྔ་ཡབ་ནོར་བུའི་ཡུ་བ་ཅན་ལ་སོགས་པ་རྒྱན་དུ་མས་བརྒྱན་པའི་ཕྱི་རོལ་དུ་དུར་ཁྲོད་བརྒྱད་རྡོ་རྗེའི་རྭ་བ་དང་དྲྭ་བ་མེ་རི་རབ་ཏུ་འབར་བས་ཀུན་ནས་བསྐོར་བའི་གཞལ་ཡས་ཁང་དུ་གྱུར། དབུས་དམར་ནག་གྲུ་གསུམ་གྱི་སྟེང་ན། པཾ་པདྨ་མཎྜལ། པཾ་ལས་སྣ་ཚོགས་པདྨའི་གདན། ཨ་ཙཎྜ་མཎྜལ། ཨ་ལས་ཟླ་བའི་གདན། མ་སུརྻ་མཎྜལ། མ་ལས་ཉི་མའི་གདན། རུ་ཏྲ་བཾ། རུ་ཏྲ་ཕོ་མོ་བྱི་ཆིངས་སུ་བསྣོལ་བའི་གདན་ཤར་གྱི་རྩིབས་སྟེང་དུ།
དྷེ་བ་བཾ། དྲི་ཟ་དཀར་པོ་ཕོ་མོ་བྱི་ཆིངས་སུ་བསྣོལ་བའི་གདན། ལྷོའི་རྩིབས་སྟེང་དུ། ཡ་མ་བཾ། གྲུལ་བུམ་སྔོན་པོ་ཕོ་མོ་བྱི་ཆིངས་སུ་བསྣོལ་བའི་གདན། ནུབ་ཀྱི་རྩིབས་སྟེང་དུ། ན་ག་བཾ། ཀླུ་རྒྱལ་དམར་པོ་ཕོ་མོ་བྱི་ཆིངས་སུ་བསྣོལ་བའི་གདན། བྱང་གི་རྩིབས་སྟེང་དུ། ཡཀྵ་བཾ།
གནོད་སྦྱིན་ལྗང་ཁུ་ཕོ་མོ་བྱི་ཆིངས་སུ་བསྣོམ་པའི་གདན། སྒོ་བཞིར་ཨ་ཙཎྜ་མཎྜལ། བཞི་བརྗོད། ཟླ་བའི་གདན་རེ་རེ་དང་ལྡན་པར་གྱུར། ཡེ་ཤེས་འབར་བའི་གཞལ་ཡས་ཁང་། ། ཆོས་ཀྱི་དབྱིངས་ཀྱི་གནས་ཆེན་པོ། ། འཁོར་ལོ་དབང་ཆེན་ཕོ་བྲང་ལྡན། ། ཕྱི་ནང་མེད་པ་ཡོངས་སུ་གསལ། ། ལྷ་བསྐྱེད་པ་ནི། དབུས་ཀྱི་གདན་གྱི་སྟེང་དུ།
རང་གི་རིག་པའི་རྒྱུའི་ཏིང་ངེ་འཛིན་གྱི་ཧཱུྃ་མཐིང་ནག་དེ། ཧྲཱིཿདམར་ནག་གཅིག་དང་། མཾ་སྔོན་མོ་གཅིག་ཏུ་གྱུར། ཧྲཱིཿམཾ་སྥ་ར་ཎ་ཕཊ། འོད་ཟེར་ཕར་འཕྲོས་རྒྱལ་བ་རྣམས་ལ་ཕྱི་ནང་གསང་གསུམ་གྱི་མཆོད་པ་ཕུལ། སེམས་ཅན་ཐམས་ཅད་ཀྱི་ལས་ཉོན་གྱི་སྒྲིབ་པ་སྦྱངས། པདྨ་དབང་ཆེན་གྱི་གོ་འཕང་ལ་བཀོད། སཾ་ཧ་ར་ཎ་ཧཱུྃ། སླར་འདུས་ཧྲཱིཿདང་མཾ་ལ་ཐིམ། ཏིཥྛ་བཛྲ།
ཧྲཱིཿབཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། རང་ཉིད་པདྨ་དབང་ཆེན་སྐུ་མདོག་དམར་ནག་ཞལ་གསུམ་ཕྱག་དྲུག་པ། ཞབས་བཞི་པ། ཞལ་གཡས་དཀར། གཡོན་ལྗང་། དབུས་དམར་ནག་གྲུ་གསུམ། ཞལ་བགྲད་པ། མཆེ་བ་གཙིགས་པ། ཁྲོ་གཉེར་བསྡུས་པ། དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ།
སྨིན་མ་དང་སྨ་ར་དམར་སེར་གྱེན་དུ་འབར་བ། དབུ་སྐྲ་ཁམ་ནག་གྱེན་དུ་འཁྱིལ་བའི་སྤྱི་གཙུག་ན་རྟ་མགོ་ལྗང་ཁུ་ཞུར་དཀར་པོ། ཕུཾ་ཕུཾ་སེར་པོ། རྔོག་མ་ལེབ་རྒན། དབང་གི་རྟ་སྐད་ཕྱོགས་བཅུར་སྒྲོག་པ་དང་བཅས་པ། ཕྱག་དང་པོ་གཉིས་ན་པདྨ་དང་བནྡྷ། བར་པ་གཉིས་ན་ལྕགས་ཀྱུ་དང་ཞགས་པ། ཐ་མ་གཉིས་ན་བེ་ཅོན་དང་རལ་གྲི། སྐུ་སྟོད་ལ་གཞིང་ཆེན་གྱི་གཡང་གཞི་དང་གླང་ཆེན་གྱི་ཀོ་རློན་གསོལ་བ། སྐུ་སྨད་ལ་སྟག་གི་པགས་པའི་ཤམ་ཐབས་ཅན།
ཐོད་པ་སྐམ་པོ་ལྔས་དབུར་བརྒྱན་ཅིང་། ཚལ་བུས་དཔུང་རྒྱན། རློན་པ་ཁྲག་འཛག་པ་ལྔ་བཅུ་ཚར་གསུམ་གྱི་དོ་ཤལ་འཕྱང་བ། སྦྲུལ་དཀར་པོས་དབུར་བརྒྱན། སེར་པོས་སྙན་ཆ། དམར་པོས་མགུར་ཆུ། ནག་པོས་ལྷུ་ཚིགས། ལྗང་ཁུས་ག་ཤལ་དང་སྐེ་རགས་བྱས་པ། ཐུགས་ཀར་ཞག་གི་ཟོ་རིས། འབུར་གསུམ་དུ་རཀྟའི་ཐིག་ལེ།
དཔྲལ་བར་ཐལ་ཆེན་གྱི་ཚོམ་བུ་བཀོད་པ། མདོར་ན་དཔལ་གྱི་ཆས་བརྒྱད་དང་། དུར་ཁྲོད་ཀྱི་རྒྱན་བརྒྱད་ཀྱིས་བརྒྱན་པ། གར་གྱི་ཉམས་དགུ་དང་ལྡན་ཞིང་ཁམས་གསུམ་ལས་རྣམ་པར་རྒྱལ་བའི་རྡོ་རྗེའི་གཤོག་པ་ཅན། ཞབས་བཞི་བརྐྱང་བསྐུམ་གྱི་ཚུལ་གྱིས་རུ་ཏྲ་མནན་པ། ཨོཾ་མཧཱ་ཀྲོ་དྷི་ཤྭ་རི་ཧཱུྃ་ཕཊ། དེའི་པང་དུ་ཡུམ་པདྨ་གར་གྱི་དབང་ཕྱུག་མ། སྐུ་མདོག་མཐིང་ནག་ཞལ་གཅིག་ཕྱག་གཉིས་མ། ཞལ་བགྲད་པ། མཆེ་བ་གཙིགས་པ།
ཁྲོ་གཉེར་བསྡུས་པ། དམར་ལ་ཟླུམ་པའི་སྤྱན་གསུམ་དང་ལྡན་པ། དབུ་སྐྲ་རལ་པ་ནག་པོ་མུན་ལྟར་དུ་གཏིབས་པ། ཕྱག་གཡས་ཙིཏྟ་ཐོགས་ནས་ཡབ་ལ་འཁྱུད་ཅིང་། གཡོན་པ་དུང་ཆེན་དམར་འཁྱིལ་གཙོ་བོ་ལ་སྟོབས་པ་དང་། ཐོད་པ་སྐམ་པོ་ལྔས་དབུར་བརྒྱན་ཅིང་། སྐམ་པོ་ལྔ་བཅུའི་དོ་ཤལ་ཅན། ཕྱག་རྒྱ་ལྔས་བརྒྱན་པ། ཞབས་གཡོན་བསྐུམ་པས་ཡབ་ལ་འཁྱུད་ཅིང་། གཡས་པ་ཡབ་དང་མཉམ་དུ་བརྐྱང་པ།
དུར་ཁྲོད་ཀྱི་རྒྱན་བརྒྱད་ཀྱིས་བརྒྱན་པ་ཡབ་ཡུམ་གཉིས་ཀ་ཡེ་ཤེས་ཀྱི་མེ་རབ་ཏུ་འབར་བའི་ཀློང་ན་བཞུགས་པ། ཡབ་ཡུམ་གྱི་ཐུགས་ཁའི་ཧྲཱིཿདང་མཾ་ལས་འོད་ཟེར་འཕྲོས། འོག་མིན་ན་བཞུགས་པའི་རྒྱལ་བ་སྲས་དང་བཅས་པ་ལ་ཕྱི་ནང་གསང་གསུམ་གྱི་མཆོད་པ་ཕུལ། ཐུགས་མཉེས། ཐུགས་དམ་གྱི་རྒྱུད་བསྐུལ། མདུན་གྱི་ནམ་མཁར་ཁྲག་འཐུང་རིགས་ལྔ་ཡབ་ཡུམ་གྱི་རྣམ་པར་བྱོན། དེ་བཞིན་གཤེགས་པ་རྣམས་ཀྱིས་བདག་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས། རིགས་ལྔའི་ཞལ་ནས། ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ།
ཨོཾ་བུདྡྷ་ཧེ་རུ་ཀ་ཨ་བྷི་ཥིཉྩ་ཨོཾ། སྭཱ་རཏྣ་ཧེ་རུ་ཀ་ཨ་བྷི་ཥིཉྩ་སྭཱ། ཨཱ་པདྨ་ཧེ་རུ་ཀ་ཨ་བྷི་ཥིཉྩ་ཨཱ། ཧཱ་པདྨ་ཧེ་རུ་ཀ་ཨ་བྷི་ཥིཉྩ་ཧཱ། ཞེས་གསུང་ཞིང་རིགས་ལྔ་ཡབ་ཡུམ་སྦྱོར་བ་མཛད་པས་བྱང་ཆུབ་སེམས་ཀྱི་ཆུ་རྒྱུན། རྟ་མགྲིན་ཡབ་ཡུམ་གྱི་སྤྱི་གཙུག་ཚངས་པའི་བུ་ག་ནས་ཞུགས། སྐུའི་ནང་གང་། དྲི་མ་དག དབང་བཞི་ཐོབ། ཆུ་ལྷག་མ་ཡར་ལུད་པ་ལས།
དབུས་གནས་ལྔར་བནྡྷ་ཀ་པཱ་ལ། བྷྲཱུྃ་བྷྲཱུྃ་བྷྲཱུྃ་བྷྲཱུྃ་བྷྲཱུྃ། ཐོད་པའི་ཁང་བུ་ལྔ་དང་ལྡན་པའི་ནང་དུ། སྤྱི་བོར་བཛྲ་ཧེ་རུ་ཀ་སྔོན་པོ་རྡོ་རྗེ་དང་དྲིལ་བུ་འཛིན་པ། དཔྲལ་བར་བུདྡྷ་ཧེ་རུ་ཀ་དཀར་པོ་འཁོར་ལོ་དང་དྲིལ་བུ་འཛིན་པ། རྣ་ལྟག་གཡས་སུ་རཏྣ་ཧེ་རུ་ཀ་སེར་པོ་རིན་པོ་ཆེ་དང་དྲིལ་བུ་འཛིན་པ། ལྟག་པར་པདྨ་ཧེ་རུ་ཀ་དམར་པོ་པདྨ་དང་དྲིལ་བུ་འཛིན་པ། རྣ་ལྟག་གཡོན་དུ་ཀརྨ་ཧེ་རུ་ཀ་ལྗང་ཁུ་རལ་གྲི་དང་དྲིལ་བུ་འཛིན་པ། རྒྱན་དང་ཆ་ལུགས་ཡོངས་སུ་རྫོགས་པའི་ཁྲག་འཐུང་རིགས་ལྔ་མཚོན་གང་པ་རེས་དབུར་བརྒྱན་པར་གྱུར། སྤྱི་བོར་ཨ་ཙཎྜ་མཎྜལ་ཨོཾ་དཀར་པོ།
མགྲིན་པར་པཾ་པདྨ་མཎྜལ་ཨཱཿདམར་པོ། ཐུགས་ཀར་མ་སུརྻ་མཎྜལ་ཧཱུྃ་སྔོན་པོ། ཧཱུྃ་པཾ། ཡབ་ཀྱི་གསང་བའི་གནས་མི་དམིགས་པ་ལས། ཧཱུྃ་ལས་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། ཧཱུྃ་བཛྲཿ ཡུམ་གྱི་མཁའ་མི་དམིགས་པ་ལས། པཾ་ལས་པདྨ་དམར་པོ་འདབ་མ་བརྒྱད་པ་ཟེའུ་འབྲུ་ལ་ཨེས་མཚན་པ། ཨེ་ཨཾ་ཨ་ནུ་ར་ཀོ་ཡ་ཧཾ། ཨ་ནུ་ར་ཀོ་ཡ་མི།
བོ་དྷི་ཙིཏྟ་སིདྡྷི་ཀུ་རུ་ཧཱུྃ། ཡབ་ཡུམ་སྙོམས་པར་ཞུགས་པའི་བདེ་བའི་སྒྲས། ཕྱོགས་བཅུའི་དེ་བཞིན་གཤེགས་པ་ཐམས་ཅད་སྤྱན་དྲངས། ཡབ་ཀྱི་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། སྐུའི་དབྱིབས་རྒྱུད། རྡོ་རྗེའི་ལམ་ནས་ཡུམ་གྱི་མཁར་བབས་པས་ཐིག་ལེ་རྣམས་ཡིག་འབྲུ་བརྒྱད་དུ་གྱུར། ཧཱུྃ་ཧཱུྃ་ཧཱུྃ་ཧཱུྃ། ཛཿཧཱུྃ་བཾ་ཧོཿ ཨོཾ་བཛྲ་ཤྭ་རི་ཀྲོ་དྷ་ཧཱུྃ་ཕཊ།
ཤར་གྱི་རྩིབས་སྟེང་དུ་དྲི་ཟའི་གདན་ལ། རྡོ་རྗེ་དབང་ཆེན་དཀར་པོ་ཞལ་གཅིག་ཕྱག་གཉིས་པ། ཕྱག་གཡས་རྡོ་རྗེ་དང་། གཡོན་དབྱུག་ཐོ་འཛིན་པ། ཨོཾ་རཏྣ་ཤྭ་རི་ཀྲོ་དྷ་ཧཱུྃ་ཕཊ། ལྷོའི་རྩིབས་སྟེང་དུ་གྲུལ་བུམ་གྱི་གདན་ལ། རིན་ཆེན་དབང་ཆེན་སྔོན་པོ་ཞལ་གཅིག་ཕྱག་གཉིས་པ། གཡས་རིན་པོ་ཆེ་དང་གཡོན་ལྕགས་ཀྱུ་འཛིན་པ། ཨོཾ་པདྨ་ཤྭ་རི་ཀྲོ་དྷ་ཧཱུྃ་ཕཊ། ནུབ་ཀྱི་རྩིབས་སྟེང་དུ་ཀླུ་རྒྱལ་གྱི་གདན་ལ།
པདྨ་དབང་ཆེན་དམར་ནག་ཞལ་གཅིག་ཕྱག་གཉིས་པ། གཡས་པདྨ་དང་གཡོན་ཞགས་པ་འཛིན་པ། ཨོཾ་ཀརྨ་ཤྭ་རི་ཀྲོ་དྷ་ཧཱུྃ་ཕཊ། བྱང་གི་རྩིབས་སྟེང་དུ་གནོད་བྱིན་གྱི་གདན་ལ། ལས་རབ་དབང་ཆེན་ལྗང་ཁུ་ཞལ་གཅིག་ཕྱག་གཉིས་པ། གཡས་རལ་གྲི་དང་གཡོན་ཁ་ཊྭཱཾ་ག་འཛིན་པ། ཐམས་ཅད་ཀྱང་ཞལ་བགྲད་པ། མཆེ་བ་གཙིགས་པ། ཁྲོ་གཉེར་བསྡུས་པ། དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ།
དབུ་སྐྲ་ཁམ་ནག་གྱེན་དུ་འཁྱིལ་བ་སྦྲུལ་གྱིས་བཅིངས་པ། དཔལ་གྱི་ཆས་བརྒྱད་དང་། དུར་ཁྲོད་ཀྱི་རྒྱན་བརྒྱད་ཀྱིས་བརྒྱན་པ། མེ་དཔུང་འབར་བའི་ཀློང་ན་ཞབས་གཉིས་བརྐྱང་བསྐུམ་གྱིས་བཞུགས་པ། ཨོཾ་བཛྲ་ཨཾ་ཀུ་ཤ་ཛཿ ཤར་སྒོའི་ཟླ་གདན་ལ། རྡོ་རྗེ་ལྕགས་ཀྱུ་མ་དཀར་མོ་ཁྲག་གི་རལ་པ་ཅན་གཡས་ལྕགས་ཀྱུ། ཨོཾ་བཛྲ་པ་ཤ་ཧཱུྃ། ལྷོ་སྒོའི་ཟླ་གདན་ལ་རྡོ་རྗེ་ཞགས་པ་མ་སེར་མོ་གཡུའི་རལ་པ་ཅན། གཡས་ཞགས་པ།
ཨོཾ་བཛྲ་སྥོ་ཊ་བཾ། ནུབ་སྒོའི་ཟླ་གདན་ལ། རྡོ་རྗེ་ལྕགས་སྒྲོག་མ་དམར་མོ་མཐིང་ནག་གི་རལ་པ་ཅན་གཡས་ལྕགས་སྒྲོག ཨོཾ་བཛྲ་གཎྜེ་ཧོཿ བྱང་སྒོའི་ཟླ་གདན་ལ་རྡོ་རྗེ་དྲིལ་བུ་མ་ལྗང་གུ་གསེར་གྱི་རལ་པ་ཅན། གཡས་དྲིལ་བུ་གཡོན་ཐམས་ཅད་ཙིཏྟ་བསྣམས་པ། ཞལ་གཅིག་ཕྱག་གཉིས་མ། ཞལ་བགྲད་པ། མཆེ་བ་གཙིགས་པ། ཁྲོ་གཉེར་བསྡུས་པ།
དམར་ལ་ཟླུམ་པའི་སྤྱན་གསུམ་གསུམ་དང་ལྡན་པ། དུར་ཁྲོད་ཀྱི་རྒྱན་གྱིས་བརྒྱན་པ། མེ་དཔུང་འབར་བའི་ཀློང་ན་ཞབས་གཉིས་བརྐྱང་བསྐུམ་གྱིས་བཞེངས་པ། གདན་བཏིང་སྐུ་བསྐྱེད་དབང་བསྐུར་ཞིང་། ། བྱིན་གྱིས་བརླབས་པ་རབ་ཏུ་བྱ། ། ཡབ་ཡུམ་གཉིས་མེད་སྦྱོར་བ་ལས། ། སྤྲུལ་པའི་དཀྱིལ་འཁོར་རབ་ཏུ་གསལ། ། སྤྱན་དྲངས་པ་ནི། རང་གི་སྙིང་ཁའི་ས་བོན་ལས་འོད་ཟེར་འཕྲོས་པས་ནུབ་ཕྱོགས་ཨོ་རྒྱན་པདྨ་དབང་གི་གཞལ་ཡས་ནས། པདྨ་དབང་ཆེན་ཁྲག་འཐུང་ལྷ་དགུའི་དཀྱིལ་འཁོར་ལ་འཁོར་ཟ་བྱེད་བཀའ་ཉན་གྱི་ཚོགས་ཀྱིས་སྐོར་བ་བཛྲ་ས་མཱ་ཛཿ
ཞེས་པས་སྙན་གསན་དབབ་པས་ཐུགས་ཀྱིས་དགོངས་ཏེ་རོང་བཞེངས་པར་བསམ་ལ། རྔ་བརྡུང་ཞིང་དབྱངས་དང་བཅས་པས། ངག་ཏུ། ཧྲཱིཿ ཆོས་ཀྱི་དབྱིངས་ལས་སྐུ་བཞེངས་པ། ། དབང་ཆེན་ཁྲོས་པའི་རྒྱལ་པོ་བཞེངས། ། དབུས་ཉིད་ཡེ་ཤེས་གཞལ་ཡས་ནས། ། པདྨ་རྟ་མཆོག་གཤེགས་སུ་གསོལ། ། མཁའ་དབྱིངས་ཡུམ་གྱི་གཞལ་ཡས་ནས། ། ཡུམ་ཆེན་ཁྲོ་མོ་གཤེགས་སུ་གསོལ། །
ཕྱོགས་བཞི་འཁོར་ལོའི་རྩིབས་སྟེང་ནས། ། སྤྲུལ་པའི་ཁྲོ་བོ་གཤེགས་སུ་གསོལ། ། སྒོ་བཞི་གནས་ཀྱི་གཞལ་ཡས་ནས། ། སྒོ་མ་བཞི་རྣམས༞ ། དུར་ཁྲོད་ཆེན་པོའི་གནས་མཆོག་ནས། ། བཀའ་ཉན་ཚོགས་རྣམས༞ ། ཨོཾ་ཨེ་ཧྱེ་ཧི་བྷ་ག་ཝན་མཧཱ་ཀ་རུ་ཎི་ཀ་ཏྲི་ཤ་ཧོཿ ས་མ་ཡ་ཛཿ ས་མ་ཡ་སཏྭཾ། ཕྱག་འཚལ་བ་ནི།
ཧྲཱིཿ དཔལ་ཆེན་ཁྲོ་བོ་མི་ཟད་པ། ། རྟ་མཆོག་དཔལ་ལ་ཕྱག་འཚལ་ལོ། ། ཁྲོ་མོ་ཡུམ་ལ༞ ། ཁྲོ་རྒྱལ་བཞི་ལ༞ ། སྒོ་སྲུང་བཞི་ལ༞ ། བཀའ་ཉན་ཚོགས་ལ༞ ། ཨ་ཏི་པུ་ཧོཿ པྲ་ཏི་ཛཿཧོཿབཞུགས་སུ་གསོལ་བ་ནི། དམ་ཚིག་དབང་གི་དཀྱིལ་འཁོར་འདིར། །
ཡེ་ཤེས་དབང་ཆེན་དཀྱིལ་འཁོར་མཆོག ། ཕོ་བྲང་དམ་ཚིག་དཀྱིལ་འཁོར་འདིར། ། དགེས་ཤིང་བརྟན་པར་བཞུགས་སུ་གསོལ། ། ཛཿཧཱུྃ་བཾ་ཧོཿ ས་མ་ཡ་སཏྭཾ། རྔ་རོལ་བཞག ཕྱི་མཆོད་ནི། མཆོད་ཡོན་ཞབས་བསིལ་མེ་ཏོག་དང་། ། བདུག་སྤོས་སྣང་གསལ་ཞུགས་རྟོག་སྒྲ། ། ཞལ་ཟས་དྲི་ཆབ་འདི་རྣམས་ཀྱང་། །
པདྨ་དབང་ཆེན་དཀྱིལ་འཁོར་ལ། ། མཆོད་པར་འབུལ་ལོ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་མཧཱ་པདྨ་ཤྭ་ར་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱེ། ཤཔྡ་པུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཨཱཿཧཱུྃ།
ཞེས་སྔགས་འདི་ཌཱ་དྲིལ་རོལ་ཆེན་གྱི་སྦུགས་ལ་བརྗོད། བདུད་རྩི་སྨན་གྱི་མཆོད་པ་ནི། རྔ་རོལ་བཞག་ལ། མཐེབ་སྲིན་གྱིས་བདུད་རྩི་འཐོར་བའི་སྟངས་ཀ་དང་། དབྱངས་དང་བཅས་པས། ཧྲཱིཿ རང་བྱུང་གདོད་ནས་རྣམ་པར་དག ། རྩ་བརྒྱད་སྟོང་ལ་སྦྱར་བའི་སྨན། ། རིགས་ལྔ་དམ་ཚིག་ལྔ་ཡི་དངོས། ། ཡེ་ཤེས་ལྔ་རྫོགས་གྲུབ་པའི་རྫས། །
རྒྱུད་ལྔ་སེམས་ཅན་ཀུན་གྲོལ་བའི། ། དུག་ལྔ་སེལ་བའི་བདུད་རྩི་འདི། ། ཇི་སྙེད་སངས་རྒྱས་ཐམས་ཅད་དང་། ། བྱང་ཆུབ་སེམས་དཔའི་ཚོགས་བཅས་ལ། ། བདག་ཅག་དད་པས་འབུལ་ལགས་ཀྱི། ། ཐུགས་རྗེས་དགོངས་ལ་བཞེས་སུ་གསོལ། ། བཞེས་ནས་བདག་ལ་དགེས་པར་མཛོད། ། བླ་མེད་འཕྲུལ་གྱི་དངོས་གྲུབ་སྩོལ། ། ཨོཾ་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། སྔ་རབས་འདས་པའི་རྡོ་རྗེ་སློབ་དཔོན་དང་། །
ད་ལྟ་བཞུགས་པའི་རྡོ་རྗེ་སློབ་དཔོན་དང་། ། སླད་ནས་བྱོན་པའི་རྡོ་རྗེ་སློབ་དཔོན་ལ། ། རྣམ་དག་བདུད་རྩི་དམ་རྫས་མཉེས་མཆོད་འབུལ། ། ཐུགས་རྗེས་དགོངས་ལ་དབང་དང་དངོས་གྲུབ་སྩོལ། ། ཨོཾ་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། རྒྱལ་བ་དགོངས་པ་བརྒྱུད་པའི་བླ་མ་དང་། ། རིག་འཛིན་རིག་པ་བརྒྱུད་པའི་བླ་མ་དང་། ། གང་ཟག་སྙན་ཁུངས་བརྒྱུད་པའི་བླ་མ་ལ། ། རྣམ་དག༞ ། ཐུགས་རྗེས༞ །
ཨོཾ་སརྦ༞ ། ཆོས་སྐུ་སྤྲོས་བྲལ་སྣང་བ་མཐའ་ཡས་དང་། ། ལོངས་སྐུ་བདེ་ཆེན་ཁྲོ་རྒྱལ་རྟ་མགྲིན་དང་། ། སྤྲུལ་པའི་སྐུ་མཆོག་པདྨ་འབྱུང་གནས་ལ། ། རྣམ་དག༞ ། ཐུགས་རྗེས༞ ། ཨོཾ་སརྦ༞ ། རབ་དགའི་སར་གནས་གྲུབ་ཐོབ་འདར་ཕྱར་དང་། ། ཆོས་ཀྱི་རྒྱལ་པོ་བོ་དོང་རིན་པོ་ཆེ། ། མཁས་གྲུབ་ཆེན་པོ་བསོད་ནམས་བརྟན་པ་ལ། །
རྣམ་དག༞ ། ཐུགས་རྗེས༞ ། ཨོཾ་སརྦ༞ ། འགྲོ་བའི་བླ་མ་ཆོས་རྒྱལ་དཔལ་བཟང་པོ། ། ཀུན་མཁྱེན་ཆེན་པོ་དཔལ་ལྡན་སེང་གེ་དང་། ། མཚུངས་མེད་ཆོས་རྗེ་རིན་ཆེན་བཀྲ་ཤིས་ལ། ། རྣམ་དག༞ ། ཐུགས་རྗེས༞ ། ཨོཾ་སརྦ༞ ། རྟོགས་ལྡན་ཆེན་པོ་ཡོན་ཏན་མགོན་པོ་དང་། །
གྲུབ་པའི་དབང་ཕྱུག་བླ་ཆེན་ཆོས་དཔལ་བཟང་། ། དཀོན་མཆོག་གསུམ་དངོས་རྡོ་རྗེ་རྒྱལ་མཚན་ལ། ། རྣམ་དག༞ ། ཐུགས་རྗེས༞ ། ཨོཾ་སརྦ༞ ། མུས་པ་ཆེན་པོ་རྣམ་རྒྱལ་བཟང་པོ་དང་། ། འཁྲུལ་པ་ཀུན་ཞིག་དཀོན་མཆོག་བཟང་པོ་དང་། ། སྙན་བརྒྱུད་མངའ་བདག་བློ་གསལ་རྒྱ་མཚོ་ལ། ། རྣམ་དག༞ ། ཐུགས་རྗེས༞ །
ཨོཾ་སརྦ༞ ། འཇམ་པའི་དབྱངས་དངོས་མཁྱེན་བརྩེའི་དབང་ཕྱུག་དང་། ། མཐུ་སྟོབས་མངའ་བདག་བསོད་ནམས་ཆོས་འཕེལ་བ། ། འཆི་མེད་རིག་འཛིན་དབང་ཕྱུག་རབ་བརྟན་ལ། ། རྣམ་དག༞ ། ཐུགས་རྗེས༞ ། ཨོཾ་སརྦ༞ ། ཁྱབ་བདག་བཀའ་འགྱུར་མགོན་པོའི་མཚན་ཅན་དང་། ། ཟུར་ཆེན་ཆོས་དབྱིངས་རང་གྲོལ་མཁས་ཤིང་གྲུབ། ། ཀུན་མཁྱེན་རྒྱལ་དབང་བློ་བཟང་མཚན་ཅན་ལ། །
རྣམ་དག༞ ། ཐུགས་རྗེས༞ ། ཨོཾ་སརྦ༞ ། རིག་འཛིན་ཆེན་པོ་པདྨ་འཕྲིན་ལས་དང་། ། རྨོར་ཆེན་ཆོས་ཀྱི་རྒྱལ་པོ་ལྷུན་གྲུབ་མཚན། ། རྡོ་རྗེ་འཆང་དབང་ལེགས་པའི་འབྱུང་གནས་ལ། ། རྣམ་དག༞ ། ཐུགས་རྗེས༞ ། ཨོཾ༞ ས་ཆེན་རྡོ་རྗེ་འཆང་དབང་ཀུན་བློའི་ཞབས། ། གྲུབ་དབང་འཇིགས་བྲལ་ཡབ་རྗེ་དབང་གི་མཚན། །
གང་གི་ཐུགས་སྲས་ངག་དབང་ཀུན་རིན་ལ། ། རྣམ་དག༞ ། ཐུགས་རྗེས༞ ། ཨོཾ་སརྦ༞ ། སྙན་རྒྱུད་མངའ་བདག་ཀུན་དགའ་རྒྱལ་མཚན་དང་། ། པདྨ་དབང་ཆེན་ཐེག་ཆེན་མངྒའི་མཚན། ། ངག་དབང་ཀུན་བསོད་རྩ་བའི་བླ་མ་ལ། ། རྣམ་དག༞ ཐུགས་རྗེས༞ ། ཨོཾ་སརྦ༞ ། འཆི་མེད་བདུད་རྩི་ར་ས་ཡ་ན་ཡ། །
དམ་རྫས་བདུད་རྩི་མཆོག་གི་མཆོད་པ་འདི། ། བཅོམ་ལྡན་ཁྲོ་རྒྱལ་པདྨ་དབང་ཆེན་ལ། ། བདག་ཅག་རབ་ཏུ་དད་པས་འབུལ་ལགས་ཀྱིས། ། ཐུགས་རྗེ་ཆེན་པོས་དགོངས་ལ་བཞེས་སུ་གསོལ། ། བཞེས་ནས་བདག་ལ་ཀུན་ཏུ་དགེས་པར་མཛོད། ། བླ་མེད་འཕྲུལ་གྱི་དངོས་གྲུབ་སྩལ་དུ་གསོལ། ། ཨོཾ་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། འཆི་མེད༞ ། དམ་རྫས༞ ། ཡུམ་ཆེན་ཁྲོ་མོ་པདྨ་གར་དབང་ལ། །
བདག༞ ། ཐུགས་རྗེ༞ ། བཞེས༞ ། བླ་མེད༞ ། ཨོཾ༞ ། འཆི་མེད༞ ། དམ་རྫས༞ ། སྤྲུལ་པའི་ཁྲོ་རྒྱལ་ཆེན་པོ་བཞི་རྣམས་ལ། ། བདག༞ ། ཐུགས་རྗེས༞ །
བཞེས་ནས༞ ། བླ་མེད༞ ། ཨོཾ༞ ། འཆི་མེད༞ ། དམ་རྫས༞ ། ཡེ་ཤེས་སྒོ་མ་ཆེན་མོ་བཞི་རྣམས་ལ། ། བདག༞ ། ཐུགས་རྗེས༞ ། བཞེས་ནས༞ ། བླ་མེད༞ །
ཨོཾ༞ ། འཆི་མེད༞ ། དམ་རྫས༞ ། རྒྱུད་སྡེ་བཞི་ཡི་ལྷ་ཚོགས་འཁོར་བཅས་ལ། ། བདག་ཅག༞ ། ཐུགས་རྗེ༞ ། བཞེས་ནས༞ ། བླ་མེད༞ ། ཨོཾ༞ ། འཆི་མེད༞ །
དམ་རྫས༞ ། གུར་གྱི་མགོན་པོ་ལྕམ་དྲལ་འཁོར་བཅས་ལ། ། བདག་ཅག༞ ། ཐུགས་རྗེས༞ ། བཞེས་ནས༞ ། བླ་མེད༞ ། ཨོཾ༞ ། འཆི་མེད༞ ། དམ་རྫས༞ ། ལྷ་ཆེན་ནག་པོ་གདོང་བཞི་འཁོར་བཅས་ལ། །
བདག༞ ། ཐུགས་རྗེ༞ ། བཞེས་ནས༞ ། བླ་མེད༞ ། ཨོཾ༞ ། འཆི་མེད༞ ། དམ་རྫས༞ ། དཔལ་མགོན་ལེགས་ལྡན་ནག་པོ་འཁོར་བཅས་ལ། ། བདག་ཅག༞ ། ཐུགས་རྗེ༞ །
བཞེས་ནས༞ ། བླ་མེད༞ ། ཨོཾ༞ ། འཆི་མེད༞ ། དམ་རྫས༞ ། ཡེ་ཤེས་མགོན་པོ་སྟག་ཞོན་འཁོར་བཅས་ལ། ། བདག་ཅག༞ ། ཐུགས་རྗེ༞ ། བཞེས་ནས༞ ། བླ་མེད༞ །
ཨོཾ༞ ། འཆི་མེད༞ ། དམ་རྫས༞ ། སྲོག་གཅོད་གྱིང་ཆེན་ལྔ་པོ་འཁོར་བཅས་ལ། ། བདག་ཅག༞ ། ཐུགས་རྗེ༞ ། བཞེས་ནས༞ ། བླ་མེད༞ ། ཨོཾ༞ ། འཆི་མེད༞ །
དམ་རྫས༞ ། དྲེགས་པ་གཟའ་གདོང་ལྕམ་དྲལ་འཁོར་བཅས་ལ། ། བདག་ཅག༞ ། ཐུགས་རྗེ༞ ། བཞེས་ནས༞ ། བླ་མེད༞ ། ཨོཾ༞ ། འཆི་མེད༞ ། དམ་རྫས༞ ། དཔལ་ལྡན་བེག་གདོང་ལྕམ་དྲལ་འཁོར་བཅས་ལ། །
བདག་ཅག༞ ། ཐུགས་རྗེ༞ ། བཞེས་ནས༞ ། བླ་མེད༞ ། ཨོཾ༞ ། འཆི་མེད༞ ། དམ་རྫས༞ ། གནས་གསུམ་མཁའ་འགྲོ་འཁོར་དང་བཅས་པ་ལ། ། བདག་ཅག༞ ། ཐུགས་རྗེ༞ །
བཞེས་ནས༞ ། བླ་མེད༞ ། ཨོཾ༞ ། འཆི་མེད་བདུད་རྩི་ར་ས་ཡ་ན་ཡ། ། དམ་རྫས་བདུད་རྩི་མཆོག་གི་མཆོད་པ་འདི། ། ཆོས་འཁོར་སྐྱོང་བའི་སྲུང་མ་ཐམས་ཅད་ལ། ། བདག་ཅག་རབ་ཏུ་དད་པས་འབུལ་ལགས་ཀྱིས། ། ཐུགས་རྗེ་ཆེན་པོས་དགོངས་ལ་བཞེས་སུ་གསོལ། ། བཞེས་ནས་བདག་ལ་ཀུན་ཏུ་དགེས་པར་མཛོད། ། བླ་མེད་འཕྲུལ་གྱི་དངོས་གྲུབ་སྩལ་དུ་གསོལ། །
ཨོཾ་སརྦ་པཉྩ་ཨ་མྲྀ་ཏ་ཁ་རཾ་ཁཱ་ཧི། དངོས་གྲུབ་བླང་བ་ནི། ཧཱུྃ། ཡེ་ཤེས་ཁྲོ་རྒྱལ་དབང་ཆེན་གྱི། ། སྐུ་གསུང་ཐུགས་ཀྱི་དངོས་གྲུབ་མཆོག ། རྣལ་འབྱོར་ལུས་ངག་ཡིད་ལ་ཐིམ། ། གཉིས་མེད་གྱུར་ནས་བརྟན་པར་བྱས། ། རང་གི་གནས་གསུམ་དུ་ཐིག་ལེ་བྱས་ལ། ཀ་ཡ་སིདྡྷི་ཨོཾ། ཝཀྐ་སིདྡྷི་ཨཱཿ
ཙིཏྟ་སིདྡྷི་ཧཱུྃ། གསང་བ་སྨན་རག་གི་མཆོད་པ་ནི། ཧཱུྃ། རྣམ་དག་རང་བྱུང་གྲུབ་སྨན་འདི། ། པདྨ་དབང་ཆེན་དཀྱིལ་འཁོར་ལ། ། མཆོད་པ་འབུལ་ལོ་བཞེས་སུ་གསོལ། ། ཨོཾ་མཧཱ་པཉྩ་ཨ་མྲྀ་ཏ་ཁ་རཾ་ཁཱ་ཧི། རཀྟའི་མཆོད་པ་ནི། རྔ་རོལ་བཅས། ཧཱུྃ།
རཀྟ་དམར་ཆེན་མཆོད་པ་འདི། ། པདྨ་དབང་ཆེན་དཀྱིལ་འཁོར་ལ། ། མཆོད་པ་འབུལ་ལོ་བཞེས་སུ་གསོལ། ། མཧཱ་རཀྟ་ཁ་རཾ་ཁཱ་ཧི། སྦྱོར་སྒྲོལ་གྱི་མཆོད་པ་ནི། རྡོར་དྲིལ་དང་བཅས་པས་ལག་གཉིས་འཁྱུད་པའི་སྟངས་ཀ་དང་། ཧཱུྃ། གསང་བ་ཐབས་དང་ཤེས་རབ་ལས། ། པདྨ་ནོར་བུ་མཉམ་སྦྱར་ནས། ། དགེས་པ་ཆེན་པོའི་བདེ་ཆེན་དང་། །
བྱང་ཆུབ་སེམས་ཀྱི་མཆོད་པ་འདི། ། པདྨ་དབང་ཆེན་དཀྱིལ་འཁོར་ལ། ། མཆོད་པ་འབུལ་ལོ་བཞེས་སུ་གསོལ། ། མཧཱ་སུ་ཀ་བོདྡྷི་ཙིཏྟ་སྭཱ་ཧཱ། བསྒྲལ་མཆོད་ནི། རྔ་རོལ་དབྱངས་དང་བཅས་པས། ཧཱུྃ། སྤྲུལ་པའི་ཁྲོ་བོ་འབར་བ་ཡིས། ། ཞིང་བཅུ་མ་ལུས་ཐམས་ཅད་དང་། ། འཁོར་བ་ཉོན་མོངས་རྒྱབ་བྲལ་ནས། །
དུག་ལྔ་དབྱིངས་སུ་བསྒྲལ་བར་བྱའོ། ། ཨ་ལུ་ཀ་མཱ་ར་ཡ་ཕཊ། ཧཱུྃ། ཞིང་བཅུ་ཐམས་ཅད་རང་བཞིན་བསྒྲལ། ། ཤ་ཁྲག་སྲོག་དབུགས་མཆོད་པ་འདི། ། པདྨ་དབང་ཆེན་དཀྱིལ་འཁོར་ལ། ། མཆོད་པ་འབུལ་ལོ་བཞེས་སུ་གསོལ། ། མཧཱ་མཾ་ས༞ མཧཱ་རཀྟ༞ མཧཱ་ཀེཾ་ནི་རི་ཏེ༞ མཧཱ་པཉྩ་ཨ་མྲྀ་ཏ་ཁ་རཾ་ཁཱ་ཧི། གཏོར་མའི་མཆོད་པ་ནི། ཧཱུྃ།
ཁྱད་པར་འདོད་ཡོན་མཆོད་པའི་མཆོག ། ཤ་ཁྲག་ཀེང་རུས་གཏོར་མ་འདིས། ། ཁྲོ་རྒྱལ་རྟ་མཆོག་ཐུགས་དམ་བསྐང་། ། མཧཱ་བ་ལིཾ་ཏ་ཁ་རཾ་ཁཱ་ཧི། ཁྱད་པར་འདོད་ཡོན༞ ། ཤ་ཁྲག༞ ། ཀེང་རུས༞ ། ཡུམ་ཆེན་ཁྲོ་མོའི་ཐུགས་དམ་བསྐང་། ། མཧཱ༞ ། ཁྱད་པར༞ །
ཤ་ཁྲག༞ ། ཁྲོ་རྒྱལ་བཞི་ཡི་ཐུགས་དམ་བསྐང་། ། མཧཱ༞ ། ཁྱད་པར༞ ། ཤ་ཁྲག༞ ། སྒོ་མ་བཞི་ཡི་ཐུགས་དམ་བསྐང་། ། མཧཱ༞ ། ཁྱད་པར༞ ། ཤ་ཁྲག༞ ། གྱིང་ཆེན་ལྔ་ཡི་ཐུགས་དམ་བསྐང་། །
མཧཱ༞ ། ཁྱད་པར༞ ། ཤ་ཁྲག༞ ། གཟའ་གདོང་ལྕམ་དྲལ་ཐུགས་དམ་བསྐང་། ། མཧཱ༞ ། ཁྱད་པར༞ ། ཤ་ཁྲག༞ ། བེག་རྩེ་ལྕམ་དྲལ་ཐུགས་དམ་བསྐང་། ། མཧཱ་བ་ལིཾ་ཏ་ཁ་རཾ་ཁཱ་ཧི། ཧཱུྃ།
ཤ་ཁྲག་རུས་པ་ནང་ཁྲོལ་མཁྲིས། ། འདོད་ཆགས་ཞེ་སྡང་གཏི་མུག་དང་། ། ང་རྒྱལ་ཕྲག་དོག་མཆོད་པར་འབུལ། ། སྐུ་གསུང་ཐུགས་དང་ཡོན་ཏན་དང་། ། འཕྲིན་ལས་དངོས་པོར་བཞེས་སུ་གསོལ། ། མཧཱ་མཾ་ས་ཁཱ་ཧི། མཧཱ་ཀེཾ་ནི་རི་ཏེ་ཁཱ་ཧི། མཧཱ་བ་སུ་ཏ་ཁཱ་ཧི། མཧཱ་གོ་རོ་ཙ་ན་ཁཱ་ཧི། འདོད་ཡོན་གྱི་མཆོད་པ་ནི།
ཧཱུྃ། གཟུགས་ཀྱི་ལྷ་མོ་སྐུ་མདོག་དཀར། ། ཕྱག་ན་མཛེས་སྡུག་ལོངས་སྤྱོད་བསྣམས། ། དབང་ཆེན་ལྷ་ཡི་སྤྱན་ལ་འབུལ། ། གཟུགས་ཀྱི་མཆོད་པ་བཞེས་སུ་གསོལ། ། ཨ་ལ་ལ་སྟེ་དགེས་པར་མཛོད། ། སྒྲ་ཡི་ལྷ་མོ་སྐུ་མདོག་སྔོ། ། ཕྱག་ན་སྒྲ་སྙན་ལོངས་སྤྱོད་བསྣམས། ། དབང་ཆེན་ལྷ་ཡི་སྙན་ལ་འབུལ། ། སྒྲ་ཡི་མཆོད་པ་བཞེས་སུ་གསོལ། །
ཨ་ལ་ལ༞ ། དྲི་ཡི་ལྷ་མོ་སྐུ་མདོག་སེར། ། ཕྱག་ན་དྲི་ཡི་ལོངས་སྤྱོད་བསྣམས། ། དབང་ཆེན་ལྷ་ཡི་ཤངས་ལ་འབུལ། ། དྲི་ཡི་མཆོད་པ་བཞེས་སུ་གསོལ། ། ཨ་ལ་ལ༞ ། རོ་ཡི་ལྷ་མོ་སྐུ་མདོག་དམར། ། ཕྱག་ན་རོ་ཡི་ལོངས་སྤྱོད་བསྣམས། ། དབང་ཆེན་ལྷ་ཡི་ལྗགས་ལ་འབུལ། ། རོ་ཡི་མཆོད་པ་བཞེས་སུ་གསོལ། །
ཨ་ལ་ལ༞ ། རེག་བྱའི་ལྷ་མོ་སྐུ་མདོག་ལྗང་། ། ཕྱག་ན་རེག་བྱའི་ལོངས་སྤྱོད་བསྣམས། ། དབང་ཆེན་ལྷ་ཡི་སྐུ་ལ་འབུལ། ། རེག་བྱའི་མཆོད་པ་བཞེས་སུ་གསོལ། ། ཨ་ལ་ལ༞ ། ཆོས་ཀྱི་ལྷ་མོ་སྐུ་མདོག་མཐིང་། ། ཕྱག་ན་ཆོས་ཀྱི་པོ་ཏི་བསྣམས། ། དབང་ཆེན་ལྷ་ཡི་ཐུགས་ལ་འབུལ། ། ཆོས་ཀྱི་མཆོད་པ་བཞེས་སུ་གསོལ། །
ཨ་ལ་ལ་སྟེ་དགེས་པར་མཛོད། ། བསྟོད་པའི་མཆོད་པ་ནི། ཧྲཱིཿ དམར་ནག་གྲུ་གསུམ་དབང་གི་དཀྱིལ་འཁོར་ནས། ། པདྨ་ཉི་ཟླ་བདུད་བསྣོལ་གདན་སྟེང་དུ། ། རྣམ་ཤེས་གནས་གྱུར་པདྨ་ཧེ་རུ་ཀ ། ཞེ་སྡང་རྣམ་དག་ཆོས་དབྱིངས་ཡེ་ཤེས་ངང་། ། རྒྱུད་དྲུག་ཉོན་མོངས་ཞེ་སྡང་འཇོམས་མཛད་པ། ། ཁྲོ་རྒྱལ་རྟ་མཆོག་དཔལ་ལ་ཕྱག་འཚལ་ལོ། ། ཕྱི་ནང་གསང་བའི་མཆོད་པ་འདི་བཞེས་ལ། །
རྨད་བྱུང་རོལ་པའི་དངོས་གྲུབ་སྩལ་དུ་གསོལ། ། དགའ་བཞི་བདེ་བ་ཆེན་པོའི་དཀྱིལ་འཁོར་ནས། ། དུས་གསུམ་སངས་རྒྱས་ཐམས་ཅད་བསྐྱེད་པའི་ཡུམ། ། བདེ་སྟོང་ཟུང་འཇུག་ཤེས་རབ་ཐབས་ལ་རོལ། ། དབྱིངས་དང་ཡེ་ཤེས་དབྱེར་མེད་ཁྲོ་མོའི་སྐུ། ། རྒྱུད་དྲུག་ལས་དང་ཉོན་མོངས་འཇོམས་མཛད་པ། ། ཁྲོ་མོ་གར་དབང་ཡུམ་ལ་ཕྱག་འཚལ་ལོ། ། ཕྱི་ནང༞ ། རྨད་བྱུང་རོལ་པའི༞ ། ཡབ་ཡུམ་ཐབས་ཤེས་གཉིས་མེད་རོལ་པ་ལས། །
ཤར་ཕྱོགས་འཁོར་ལོ་དྲི་ཟའི་གདན་སྟེང་ན། ། གཟུགས་ཕུང་གནས་གྱུར་རྡོ་རྗེ་དབང་ཆེན་སྐུ། ། གཏི་མུག་རྣམ་དག་མེ་ལོང་ཡེ་ཤེས་ངང་། ། རྒྱུད་དྲུག་ཉོན་མོངས་གཏི་མུག་འཇོམས་མཛད་པ། ། རྡོ་རྗེ་དབང་ཆེན་སྐུ་ལ་ཕྱག་འཚལ་ལོ། ། ཕྱི་ནང༞ ། རྨད་བྱུང༞ ། ཡབ་ཡུམ༞ ། ལྷོ་ཕྱོགས་འཁོར་ལོ་གྲུལ་བུམ་གདན་སྟེང་ན། ། ཚོར་ཕུང་གནས་གྱུར་རིན་ཆེན་དབང་ཆེན་སྐུ། །
ང་རྒྱལ་རྣམ་དག་མཉམ་ཉིད་ཡེ་ཤེས་ངང་། ། རྒྱུད་དྲུག་ཉོན་མོངས་ང་རྒྱལ་འཇོམས་མཛད་པས། ། རིན་ཆེན་དབང་ཆེན་སྐུ་ལ༞ ། ཕྱི་ནང༞ ། རྨད་བྱུང༞ ། ཡབ་ཡུམ༞ ། ནུབ་ཕྱོགས་འཁོར་ལོ་ཀླུ་དབང་གདན་སྟེང་དུ། ། འདུ་ཤེས་གནས་གྱུར་པདྨ་དབང་ཆེན་སྐུ། ། འདོད་ཆགས་རྣམ་དག་ཀུན་རྟོག་ཡེ་ཤེས་ངང་། ། རྒྱུད་དྲུག་ཉོན་མོངས་འདོད་ཆགས་འཇོམས་མཛད་པ། །
པདྨ་དབང་ཆེན་སྐུ་ལ༞ ། ཕྱི་ནང༞ ། རྨད་བྱུང༞ ། ཡབ་ཡུམ༞ ། བྱང་ཕྱོགས་འཁོར་ལོ་གནོད་སྦྱིན་གདན་སྟེང་དུ། ། འདུ་བྱེད་གནས་གྱུར་ལས་རབ་དབང་ཆེན་སྐུ། ། ཕྲག་དོག་རྣམ་དག་བྱ་གྲུབ་ཡེ་ཤེས་ངང་། ། རྒྱུད་དྲུག་ཉོན་མོངས་ཕྲག་དོག་འཇོམས་མཛད་པ། ། ལས་རབ་དབང་ཆེན་སྐུ་ལ༞ ། ཕྱི་ནང༞ །
རྨད་བྱུང༞ ། ཡབ་ཡུམ༞ ། ཤར་ཕྱོགས་སྒོ་ཁྱུད་ཟླ་བའི་གདན་སྟེང་དུ། ། ས་ཁམས་རྣམ་དག་སྒོ་མ་ལྕགས་ཀྱུ་མ། ། བྱམས་པ་ཚད་མེད་ཞི་བའི་ལས་རྣམས་སྒྲུབ། ། རྒྱུད་དྲུག་ལས་དང་ཉོན་མོངས་འཇོམས་མཛད་པ། ། རྡོ་རྗེ་ལྕགས་ཀྱུ་མ་ལ༞ ། ཕྱི་ནང༞ ། རྨད་བྱུང༞ ། ཡབ་ཡུམ༞ །
ལྷོ་ཕྱོགས་སྒོ་ཁྱུད་ཟླ་བའི་གདན་སྟེང་དུ། ། ཆུ་ཁམས་རྣམ་དག་སྒོ་མ་ཞགས་པ་མ། ། སྙིང་རྗེ་ཚད་མེད་རྒྱས་པའི་ལས་རྣམས་སྒྲུབ། ། ཚེ་དང་ཡེ་ཤེས་མ་ལུས་རྒྱས་མཛད་མ། ། རྡོ་རྗེ་ཞགས་པ་མ་ལ༞ ། ཕྱི་ནང༞ ། རྨད་བྱུང༞ ། ཡབ་ཡུམ༞ ། ནུབ་ཕྱོགས་སྒོ་ཁྱུད་ཟླ་བའི་གདན་སྟེང་དུ། ། མེ་ཁམས་རྣམ་དག་སྒོ་མ་ལྕགས་སྒྲོག་མ། །
དགའ་བ་ཚད་མེད་དབང་གི་ལས་རྣམས་སྒྲུབ། ། ཁམས་གསུམ་མ་ལུས་དབང་དུ་བསྡུད་མཛད་མ། ། རྡོ་རྗེ་ལྕགས་སྒྲོག་མ་ལ༞ ། ཕྱི་ནང༞ ། རྨད་བྱུང༞ ། ཡབ་ཡུམ༞ ། བྱང་ཕྱོགས་སྒོ་ཁྱུད་ཟླ་བའི་གདན་སྟེང་དུ། ། རླུང་ཁམས་རྣམ་དག་སྒོ་མ་དྲིལ་བུ་མ། ། བཏང་སྙོམས་ཚད་མེད་དྲག་པོའི་ལས་རྣམས་སྒྲུབ། ། དགྲ་བགེགས་མངོན་སྤྱོད་ལས་ཀྱིས་ཚར་གཅོད་མ། །
རྡོ་རྗེ་དྲིལ་བུ་མ་ལ༞ ། ཕྱི་ནང༞ ། རྨད་བྱུང༞ ། ཞིང་ཁམས་ཐམས་ཅད་དབང་དྲག་དཀྱིལ་འཁོར་ནས། ། ཕུང་པོ་ཁམས་དང་སྐྱེ་མཆེད་ཡེ་ཤེས་ལྷ། ། སྐུ་ལྔ་ཡེ་ཤེས་ལྔ་ཡི་རང་བཞིན་ཅན། ། ཚད་མེད་བཞི་དང་འཕྲིན་ལས་རྣམ་བཞི་ལྡན། ། ཐུགས་རྗེ་ཁྲོས་པའི་ཁྲོ་བཞད་རྔམས་པའི་ཞལ། ། ཡབ་ཡུམ་གཙོ་འཁོར་བཅུ་ལ་ཕྱག་འཚལ་ལོ། ། ཕྱི་ནང༞ །
རྨད་བྱུང༞ ། དབང་དྲག་ཕྱི་ཡི་དཀྱིལ་འཁོར་བཀའ་སྲུང་ནི། ། སྲོག་ལ་དབང་བསྒྱུར་གྱིང་ཆེན་ལྔ་རྣམས་ཀྱང་། ། ལས་སུ་སངས་རྒྱས་བསྟན་པ་བསྲུང་མཛད་ཅིང་། ། ཟས་སུ་དགྲ་བགེགས་ཤ་ཁྲག་ཚོགས་རྣམས་གསོལ། ། དམ་ཉམས་དགྲ་བགེགས་ཐལ་བར་རློག་མཛད་པའི། ། དྲེགས་པ་མཐུ་སྩལ་ཅན་ལ་ཕྱག་འཚལ་ལོ། ། ཕྱི་ནང༞ ། རྨད་བྱུང༞ ། ཕྱོགས་བཞི་བར་སྣང་ནམ་མཁའི་དཀྱིལ་ཡངས་ནས། །
དམ་ཅན་བཀའ་བསྟོད་གཟའ་གདོང་ལྕམ་དྲལ་ཡང་། ། ལས་སུ་སངས་རྒྱས་བསྟན་པ་བསྲུང་མཛད་ཅིང་། ། ཟས་སུ་དགྲ་བོའི་ལོ་ཐོག་སྣར་མ་གསོལ། ། དགྲ་བགེགས་ཡུལ་ཁམས་ཐལ་བར་རློག་མཛད་པའི། ། གཟའ་གདོང་དྲེགས་པ་ཅན་ལ་ཕྱག་འཚལ་ལོ། ། ཕྱི་ནང༞ ། རྨད་བྱུང༞ ། བྱང་ཤར་མྱ་རྔམ་འདས་པའི་ཞིང་ཁམས་ནས། ། གནོད་སྦྱིན་བེག་རྩེ་ལྕམ་དྲལ་འཁོར་བཅས་ཀྱང་། ། ལས་སུ་སངས་རྒྱས་བསྟན་པ་བསྲུང་མཛད་ཅིང་། །
ཟས་སུ་དགྲ་བགེགས་ཤ་ཁྲག་ཚོགས་རྣམས་གསོལ། ། དམ་ཉམས་དགྲ་བགེགས་ཐལ་བར་རློག་མཛད་པའི། ། གནོད་སྦྱིན་འཁོར་དང་བཅས་ལ་ཕྱག་འཚལ་ལོ། ། ཕྱི་ནང་གསང་བའི་མཆོད་པ་འདི་བཞེས་ལ། ། རྨད་བྱུང་རོལ་པའི་དངོས་གྲུབ་སྩལ་དུ་གསོལ། ། རྔ་རོལ་བཞག ཐུགས་ཁའི་སྔགས་ཕྲེང་གསལ་བཏབ་ནས། འཛབས་བཟླས་པ་ནི། ཧཱུྃ། བདག་ཉིད་ཁྲོ་རྒྱལ་རྟ་མཆོག་དཔལ། །
ཐུགས་ཀར་པདྨ་འདབ་བརྒྱད་ཀྱི། ། གེ་སར་ལ་ནི་སྙིང་པོ་ཧྲཱིཿ ། འདབ་མ་བརྒྱད་ལ་སྔགས་ཀྱིས་བསྐོར། ། འོད་འཕྲོས་བདེ་གཤེགས་རྣམས་ལ་ཐིམ། ། ཕྱི་ནང་གསང་བའི་མཆོད་པ་འབུལ། ། སྐུ་གསུང་ཐུགས་ཀྱི་དངོས་གྲུབ་བསྡུ། ། རྣལ་འབྱོར་ལུས་ངག་ཡིད་ལ་བསྡུ། ། ཧྲཱིཿབཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཨོཾ་མཧཱ་ཀྲོ་དྷི་ཤྭ་རི་ཧཱུྃ་ཕཊ། ཨོཾ་བཛྲ་ཤྭ་ར་ཀྲོ་དྷ་ཧཱུྃ་ཕཊ།
ཨོཾ་རཏྣ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་པདྨ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་ཀརྨ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གཎྜེ་ཧོཿ ཞེས་དཀྱིལ་འཁོར་གྱི་ལྷ་ཚོགས་རྣམས་ཀྱི་སྔགས་ཏེ། དེ་ཡང་ཕྱག་ལེན་ལ་ཡབ་ཀྱི་སྔགས་ཕྲེང་འཁོར་ཙམ་རེ་བཟླས་གྲུབ་པ་དང་། ལག་གཉིས་ཀྱི་མཐེ་བོང་དང་མཐེའུ་ཆུང་ལ་ཕྲེང་བ་བསྐོན་ཏེ།
ཐུགས་ཀའི་ཐད་དུ་དྲངས། འཛབ་དབྱངས་རྡོ་རྗེའི་སྒྲ་བསྒྲགས་པས། ། བླ་མ་རྣམས་ཀྱི་ཐུགས་དམ་བསྐུལ། ། ཧྲཱིཿབཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། འཛབ་དབྱངས༞ ། རྒྱལ་བ་དགོངས་བརྒྱུད་ཐུགས་དམ་བསྐུལ། ། ཧྲཱིཿབཛྲ་ཀྲོ་དྷ༞ འཛབ་དབྱངས༞ ། རིག་འཛིན་རིག་བརྒྱུད་ཐུགས་དམ་བསྐུལ། ། ཧྲཱིཿབཛྲ་ཀྲོ་དྷ༞ འཛབ་དབྱངས༞ ། གང་ཟག་སྙན་བརྒྱུད་ཐུགས་དམ་བསྐུལ། །
ཧྲཱིཿབཛྲ༞ འཛབ་དབྱངས༞ ། ཡི་དམ་ལྷ་ཚོགས་ཐུགས་དམ་བསྐུལ། ། ཧྲཱིཿབཛྲ༞ འཛབ་དབྱངས༞ ། སྒྲུབ་ཆེན་བཀའ་བརྒྱད་ཐུགས་དམ་བསྐུལ། ། ཧྲཱིཿབཛྲ༞ འཛབ་དབྱངས༞ ། ཁྲོ་རྒྱལ་རྟ་མཆོག་ཐུགས་དམ་བསྐུལ། ། ཧྲཱིཿབཛྲ༞ འཛབ་དབྱངས༞ ། ཡུམ་ཆེན་ཁྲོ་མོའི་ཐུགས་དམ་བསྐུལ། ། ཧྲཱིཿབཛྲ༞ འཛབ་དབྱངས༞ ། དབང་ཆེན་བཞི་ཡི་ཐུགས་དམ་བསྐུལ། །
ཧྲཱིཿབཛྲ༞ འཛབ་དབྱངས༞ ། སྒོ་མ་བཞི་ཡི་ཐུགས་དམ་བསྐུལ། ། ཧྲཱིཿབཛྲ༞ འཛབ་དབྱངས༞ ། གྱིང་ཆེན་སྡེ་ལྔའི་ཐུགས་དམ་བསྐུལ། ། ཧྲཱིཿབཛྲ༞ འཛབ་དབྱངས༞ ། གཟའ་གདོང་ལྕམ་སྲིང་ཐུགས་དམ་བསྐུལ། ། ཧྲཱིཿབཛྲ༞ འཛབ་དབྱངས༞ ། གནོད་སྦྱིན་ལྕམ་དྲལ་ཐུགས་དམ་བསྐུལ། ། ཧྲཱི་བཛྲ༞ འཛབ་དབྱངས༞ ། ཆོས་སྐྱོང་སྲུང་མའི་ཐུགས་དམ་བསྐུལ། །
ཧྲཱིཿབཛྲ༞ འཛབ་དབྱངས་རྡོ་རྗེའི་སྒྲ་བསྒྲགས་པས། ། གནས་བདག་གཞི་བདག་ཐུགས་དམ་བསྐུལ། ། ཧྲཱིཿབཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཞེས་རྐང་གཉིས་དེའི་རྗེས་སུ་སྔགས་གཉིས་གཉིས་བཅུག་ནས་གསུང་གྲུབ་པ་དང་། ཡང་ཕྲེང་འཁོར་གཉིས་བཟླ། ཡུམ་སྔགས་ཕྲེང་འཁོར་ཕྱེད་དང་གཉིས། འཁོར་རྣམས་ལ་ཕྲེང་འཁོར་རེ་བཟླས་གྲུབ་པ་དང་། དྲགས་བསྟོད་ནི། རྔ་རོལ་དང་བཅས། ཧྲཱིཿ
དམར་ནག་གྲུ་གསུམ་དབང་གི་དཀྱིལ་འཁོར་ནས། ། ཡབ་གཅིག་བཅོམ་ལྡན་པདྨ་ཧེ་རུ་ཀ ། སྐུ་མདོག་དམར་ནག་གཟི་བརྗིད་འབར་བ་ནི། ། ཐུགས་རྗེ་ཆེན་པོས་འགྲོ་ལ་ཆགས་པའི་རྟགས། ། ཁྲོ་མོ་དབང་ཕྱུག་སྐུ་ལ་འཁྲིལ་བ་ནི། ། གཉིས་མེད་བདེ་ཆེན་ཕ་རོལ་ཕྱིན་པའི་རྟགས། ། དབུ་གསུམ་གཡས་དཀར་གཡོན་ལྗང་དབུས་དམར་ནི། ། རྣམ་ཐར་སྒོ་གསུམ་ཡོངས་སུ་རྫོགས་པའི་རྟགས། ། ཞལ་བགྲད་ཚེམས་དཀར་མཆེ་བ་གཙིགས་པ་ནི། ། ཞིང་བཅུ་མ་ལུས་ཤ་ལ་རོལ་བའི་རྟགས། །
སྤྱན་གསུམ་དམར་ཟླུམ་ཕྱོགས་བཅུར་གཟིགས་པ་ནི། ། སྡུག་བསྔལ་གདུངས་པའི་འགྲོ་ལ་གཟིགས་པའི་རྟགས། ། དབུ་སྐྲ་ཁམ་ནག་གྱེན་དུ་འཁྱིལ་བ་ནི། ། འགྲོ་དྲུག་འཁོར་བའི་གནས་ནས་འདྲེན་པའི་རྟགས། ། དབང་ཆེན་གདུག་པའི་སྤྱན་རྩ་ལྡོག་པ་ནི། ། དྲེགས་ཆེན་སྡེ་བརྒྱད་ཟིལ་གྱིས་གནོན་པའི་རྟགས། ། རྟ་མགོ་ལྗང་ཁུ་རྟ་སྐད་འཚེར་བ་ནི། ། ཟབ་ཅིང་རྒྱ་ཆེའི་ཆོས་སྒྲ་སྒྲོག་པའི་རྟགས། ། རྔོག་མ་དམར་པོ་སྤྲིན་ལྟར་གཏིབས་པ་ནི། ། སྲིད་གསུམ་མ་ལུས་དབང་དུ་སྡུད་པའི་རྟགས། །
ཞུར་པོ་དཀར་པོ་འོད་ཟེར་འབར་བ་ནི། ། སྐྱེ་རྒུའི་མ་རིག་མུན་པ་སེལ་བའི་རྟགས། ། དགྱེས་པའི་འགྱིང་གར་སྟབས་ཚུལ་སྟོན་པ་ནི། ། རྟག་ཏུ་འགྲོ་དོན་སྣ་ཚོགས་མཛད་པའི་རྟགས། ། ཐོད་སྐམ་ལྔ་ཡིས་དབུ་ལ་བརྒྱན་པ་ནི། ། ཁྲག་འཐུང་རིགས་ལྔའི་རྒྱན་གྱིས་མཛེས་པའི་རྟགས། ། ཤངས་ནས་བསྐལ་པའི་རླུང་ནག་འཚུབས་པ་ནི། ། དྲེགས་པ་མཐུ་ཆེན་རྩལ་དྲག་འདུལ་བའི་རྟགས། ། རྔམས་པའི་ང་རོ་འབྲུག་སྟོང་སྒྲོག་པ་ནི། ། ཁམས་གསུམ་བདུད་དཔུང་སྐྲག་པར་བྱེད་པའི་རྟགས། །
དང་པོས་པདྨ་བནྡྷ་བསྣམས་པ་ནི། ། སྣང་སྲིད་ཆེ་བཙན་དབང་དུ་སྡུད་པའི་རྟགས། ། བར་པས་ལྕགས་ཀྱུ་ཞགས་པ་བསྣམས་པ་ནི། ། སྒྲུབ་པ་པོ་ཡི་དམིགས་ཡུལ་འགུགས་པའི་རྟགས། ། ཐ་མས་བེ་ཅོན་རལ་གྲི་བསྣམས་པ་ནི། ། དགྲ་བགེགས་མ་ལུས་སྒྲོལ་བར་བྱེད་པའི་རྟགས། ། བགྲད་པའི་ཞབས་བཞིས་རུ་ཏྲ་མནན་པ་ནི། ། བདུད་དཔུང་མ་ལུས་བརླག་པར་བྱེད་པའི་རྟགས། ། ཐོད་རློན་ཕྲེང་བས་ཚར་གསུམ་བརྒྱན་པ་ནི། ། ཆོས་རྣམས་རྟེན་འབྲེལ་རང་བཞིན་སྟོན་པའི་རྟགས། །
སྐུ་སྨད་སྟག་གི་ཤམ་ཐབས་གསོལ་བ་ནི། ། སྒྲུབ་པོ་བག་ཡོད་གནས་ལ་འགོད་པའི་རྟགས། ། སྦྲུལ་རིགས་བཞི་ཡིས་སྐུ་ལ་བརྒྱན་པ་ནི། ། གདུག་པའི་ཀླུ་ནག་མ་ལུས་འདུལ་བའི་རྟགས། ། དུར་ཁྲོད་ཆས་བརྒྱད་རྒྱན་གྱིས་མཛེས་པ་ནི། ། འཕགས་ལམ་ཡན་ལག་མ་ལུས་རྫོགས་པའི་རྟགས། ། བསྐལ་པའི་མེ་དཔུང་ཀློང་ན་བཞུགས་པ་ནི། ། བགེགས་རྣམས་མ་ལུས་བསྲེག་པར་བྱེད་པའི་རྟགས། ། ཁྱུང་གཤོག་སྔོན་པོས་བར་སྣང་ཁྱབ་པ་ནི། ། ཆོས་ཀྱི་དབྱིངས་ལས་འགྱུར་བ་མེད་པའི་རྟགས། །
འོད་འབར་ཉི་མ་སྟོང་བས་ལྷག་པ་ནི། ། སྡུག་བསྔལ་རྒྱ་མཚོ་གཏིང་ནས་སྐེམ་པའི་རྟགས། ། སྐུ་སྟོད་གླང་ཆེན་ཀོ་རློན་གསོལ་བ་ནི། ། མི་ཤེས་རབ་རིབ་གླང་པོ་བྲལ་བའི་རྟགས། ། སྙན་ནས་བསྐལ་པའི་འབྲུག་སྟོང་ལྡིར་བ་ནི། ། སྲིད་པའི་ཆེ་བཙན་དབང་དུ་སྡུད་པའི་རྟགས། ། ཚེམས་ལས་དྲག་པོའི་ཐོག་སེར་འབེབས་པ་ནི། ། སྡང་བའི་དགྲ་བགེགས་རྡུལ་དུ་རློག་པའི་རྟགས། ། ཞལ་ན་རཀྟའི་རྒྱ་མཚོ་འཁྱིལ་བ་ནི། ། མ་རུང་དགྲ་ལ་སྐྱིན་ཐང་འབེབས་པའི་རྟགས། །
ཁྲོ་བོའི་གད་རྒྱངས་རྒྱ་ཆེར་སྒྲོག་པ་ནི། ། གདུག་པའི་ཚོགས་རྣམས་སྐྲག་པར་བྱེད་པའི་རྟགས། ། ཁྲོ་རྒྱལ་ཁྲག་འཐུང་པདྨ་ཧེ་རུ་ཀ ། ཁྱོད་ཀྱི་དབང་དྲག་འཕྲིན་ལས་དུས་ལ་བབས། ། སྒྲུབ་པ་པོ་ལ་དངོས་གྲུབ་སྩོལ་བ་དང་། ། དགྲ་བགེགས་རྡུལ་ཕྲན་བཞིན་དུ་བརླག་པར་མཛོད། ། འཛབ་བསྟོད་ནི། ཧྲཱིཿ པདྨ་རིགས་ཀྱི་ཁྲོ་རྒྱལ་མཆོག ། དཔལ་ཆེན་པདྨ་ཧེ་རུ་ཀ །
མི་ཟད་ཁྲོ་རྒྱལ་རྟ་མཆོག་དཔལ། ། དབང་དྲག་སྟོབས་ཆེན་རྔམས་བརྗིད་གཏུམ། ། སྐུ་མདོག་དམར་ནག་བརྗིད་ཅིང་འགྱིང་། ། དབུ་གསུམ་རྣམ་ཐར་གསུམ་ཡང་སྟོན། ། ཕྱག་དྲུག་རྒྱུད་དྲུག་རྩད་ནས་གཅོད། ། ཞབས་བཞི་འཁོར་བའི་ཆོས་བཞི་སྒྲོལ། ། དུར་ཁྲོད་ཆས་བརྒྱད་སྐུ་ལ་རྫོགས། ། རྟ་མགོ་ལྗང་ཁུ་རྟ་སྐད་འཚེར། ། མེ་དཔུང་འབར་བའི་ཀློང་ན་བཞུགས། ། རྔམས་པའི་ང་རོ་འབྲུག་སྟོང་ལྡིར། །
དྲེགས་པ་ཕོ་མོ་དབང་དུ་སྡུད། ། དབང་ཆེན་སྐུ་ལ་ཕྱག་འཚལ་བསྟོད། ། རྔ་རོལ་བཞག དངོས་གྲུབ་བླངས་བ་ནི། ཧཱུྃ། ཁྲོ་རྒྱལ་རྔམས་ཆེན་རྟ་མཆོག་དཔལ། ། དཔལ་གྱི་སྐུ་གསུང་ཐུགས་མཆོག་ལས། ། མཆོག་གི་དངོས་གྲུབ་ཡེ་ཤེས་དབྱིག ། དུས་འདིར་རྣལ་འབྱོར་བདག་ལ་སྩོལ། ། ཨོཾ་པདྨ་ཏ་ཀྲི་ཏ་པདྨ་ཤྭ་རི་མཧཱ་ཀྲོ་དྷ་ཧ་ཡ་གྲཱི་ཝ་མ་མ་རཀྨོ་དུན་ཏིང་ཧྲཱིཾ་ཧྲཱིཾ་ཧཱུྃ་ཛཿ
ཨོཾ་པདྨ་ཀྲོ་དྷ་ཀ་ཡ་ཝཀྐ་ཙིཏྟ་སིདྡྷི་ཨ་ལ་ལ་ཧོཿ ཞེས་སྔགས་ལེ་ཚན་གཉིས་སྦྲེལ་མ་གསུམ་མམ་བདུན་སོགས་བགྲོང་། རས་བྲིས་ལྟར་ན་འདིར་བུམ་བསྐྱེད་གོང་བཞིན་བྱ། ཚེ་རྫས་གྲུབ་པ་ནི། ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྒྱལ་བ་དགོངས་པའི་བརྒྱུད་པ། རིག་འཛིན་རིག་པའི་བརྒྱུད་པ། གང་ཟག་སྙན་ཁུང་གི་བརྒྱུད་པ་སྟེ། བརྒྱུད་གསུམ་རིག་འཛིན་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སྒྲུབ་སྡེ་ཆེན་པོ་བརྒྱད་ཀྱི་ལྷ་ཚོགས་སོགས་ཡི་དམ་ཞི་ཁྲོ་རབ་འབྱམས་ཀྱི་ལྷ་ཚོགས་རྣམས་ཀྱི་བཀའ་བདེན་པ་དང་།
ཁྱད་པར་དུ་ཡང་བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པ་ཤིན་ཏུ་རྣམ་པར་ངེས་པ་གཟི་བརྗིད་ཀྱི་རྒྱལ་པོའི་ལྷ་ཚོགས་རྣམས་ཀྱི༞ བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུ་འཁོར་ཟ་བྱེད་བཀའ་ཉན་གྱི་ཚོགས་དང་བཅས་པའི་དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་བརླབས་ཀྱིས་ཚེའི་དབང་བསྐུར་བ་ཟབ་མོ་སྒྲུབ་པ་ལ་བར་དུ་གཅོད་པའི་བགེགས་དང་ལོག་པར་འདྲེན་པའི་ཚོགས་མི་མིན་མི་རུ་རྫུ་བ། ལྷ་མིན་ལྷ་རུ་རྫུ་བ། གསང་སྔགས་ཟབ་མོ་ཉན་པ་ལ་མི་དབང་བ་གང་ཡིན་པ་དེ་དག་ཐམས་ཅད་སའི་ཕྱོགས་འདིར་མ་གནས་པར་རྒྱང་རིང་དུ་སོངས་ཤིག གང་དག་མི་འགྲོ་བ་དེ་དག་ལ་ཡེ་ཤེས་ཀྱི་ཁྲོ་བོ་རབ་ཏུ་འབར་བ་འདི་རྣམས་ཀྱིས་སྐད་ཅིག་ཉིད་ལ་རྡུལ་ཕྲན་བཞིན་དུ་བརླག་པར་བྱའོ། ། ཨོཾ་རཾ་ཀྲོ་དྷ། སོགས་མཚམས་སྔགས་བརྗོད་ཅིང་། གུ་གུལ་གྱི་དུ་བ་དང་རོལ་མོའི་སྒྲ་ཆེན་པོ་བསྒྲགས། དེ་ལྟར་བགེགས་བསྐྲད་ནས། སྭ་བྷཱ་ཝས་སྦྱངས།
སྟོང་པའི་ངང་ལས། ཚེ་རྟེན་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ། མགྲིན་པ་ཕྲ་བ། ཁ་ཡེལ་བ། མཆུ་འཕྱང་བ། ལྷ་རྫས་ཀྱི་གོས་ཀྱི་མགུལ་ཆིངས་དང་ལྡན་པ། དཔག་བསམ་གྱི་ཤིང་གིས་ཁ་བརྒྱན་པ། ཕྱི་བུམ་པའི་རྣམ་པ་ལ་ནང་གཞལ་ཡས་ཁང་ཆེན་པོ་འཆི་མེད་ཀྱི་བདུད་རྩིས་གང་བ། དེའི་དབུས་སུ་རྨ་བྱ་བརྒྱད་ཀྱིས་བཏེག་པའི་རིན་པོ་ཆེའི་ཁྲིའི་སྟེང་དུ། པཾ་པདྨ་མཎྜལ།
མ་སུརྻ་མཎྜལ། ཨ་ཙཎྜ་མཎྜལ། པདྨ་ཉི་ཟླ་བརྩེགས་པའི་གདན་གྱི་སྟེང་དུ། ཨོཾ་པྱཾ་དམར་པོ། ས་མ་ཡ་སཏྭཾ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། འོད་ཟེར་འཕྲོས་འདུས། པདྨ་གཎྜ། ས་མ་ཡ་སཏྭཾ།
པདྨ་དམར་པོ་འདབ་མ་བརྒྱད་པ་དང་། དེའི་ཡུ་བ་བྱས་པའི་དྲིལ་བུ། སྥ་ར་ཎ་ཕཊ། སཾ་ཧ་ར་ཎ་ཧཱུྃ། འོད་ཟེར་འཕྲོས་འདུས། ཨོཾ་ཨ་རོ་ལིག པྱཾ་ར་ག་ར་ཏི་སཏྭཾ། ཞེས་བརྗོད་པས། རང་གི་རྩ་བའི་བླ་མ་དེ་ཉིད་བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པ་སྐུ་མདོག་དམར་པོ་ཞལ་གཅིག་ཕྱག་གཉིས་མཉམ་བཞག་གི་ཕྱག་རྒྱ་མཛད་པའི་སྟེང་ན་རིན་པོ་ཆེའི་བུམ་པ་འཆི་མེད་ཀྱི་བདུད་རྩིའི་ཆུ་རྒྱུན་གྱིས་གང་བ་རྡོ་རྗེ་རྒྱ་གྲམ་གྱིས་མཚན་པ་བསྣམས་པ། ཞབས་རྡོ་རྗེའི་སྐྱིལ་ཀྲུང་དུ་བཞུགས་པ།
དེའི་པང་ན་ཡུམ་ཚེའི་ལྷ་མོ་གོས་དཀར་མོ་སྐུ་མདོག་དམར་མོ་ཞལ་གཅིག་ཕྱག་གཉིས་མ། གཡས་བཀྲ་ཤིས་མདའ་དར་དམར་པོ་གཡབ་ཏུ་འདོར་བ། གཡོན་ཚེའི་བདུད་རྩིས་གང་བའི་བུམ་པ་བསྣམས་པ། ཞབས་པདྨའི་སྐྱིལ་ཀྲུང་གིས་ཡབ་ལ་འཁྱུད་པ། དབུ་སྐྲ་ནག་པོ་སིལ་བུར་གྱུར་པས་སྐུ་སྟོད་ཡན་ཆད་ཁེབས་པ། ཡབ་ཡུམ་གཉིས་ཀའང་དར་གྱི་ན་བཟའ་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། འོད་དང་འོད་ཟེར་གྱི་རང་བཞིན། ཞི་བ་འཛུམ་པ་སྒེག་པའི་ཉམས་དང་ལྡན་པ། དེ་གཉིས་ཀྱི་སྤྱི་བོར་ཨོཾ། མགྲིན་པར་ཨཱཿ
ཐུགས་ཀར་ཧཱུྃ། དབུས་གནས་ལྔར་རཏྣ་མུ་ཀུ་ཏྲ་ཨ་བྷི་ཥིཉྩ་ཏྲཾ། ཞེས་པས་རིན་པོ་ཆེའི་ཁང་བུ་ལྔའི་ནང་དུ། ཨོཾ་མཧཱ་པྲ་ཏི་བེ་ཥ་ཛྙཱ་ན་བཛྲ་སྭ་བྷ་ཝ་ཨཱཏྨ་ཀོ྅ཧཾ། ཨོཾ་མཧཱ་ཨཱ་དརྴ་ཛྙཱ་ན༞ ཨོཾ་མཧཱ་ས་མནྟ་ཛྙཱ་ན༞ ཨོཾ་མཧཱ་ཤུ་ནྱཱ་ཏ་ཛྙཱ་ན༞ ཨོཾ་མཧཱ་ཀྲི་ཏ་ཨ་ནུ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཞེས་བརྗོད་པས། དབུའི་གནས་ལྔར་རྒྱལ་བ་རིགས་ལྔས་དབུ་བརྒྱན། དེའི་ཐུགས་ཀ་ནས་འོད་ཟེར་འཕྲོས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཚེ་དཔག་མེད་ཡབ་ཡུམ་གྱི་རྣམ་པར་ཨོཾ་བཛྲ་ས་མཱ་ཛཿ རྔ་རོལ་དབྱངས་དང་བཅས་པའི་རྡོ་རྗེ་གཡབ་ཅིང་དྲིལ་བུ་གསིལ་ལ།
ཧྲཱིཿ ཐུགས་རྗེའི་ལྕགས་ཀྱུས་ཐུགས་དམ་རྒྱུད་བསྐུལ་ཞིང་། ། བྱམས་པའི་ཞགས་པས་གནས་ནས་སྤྱན་ཡང་འདྲེན། ། ལྕགས་སྒྲོག་བཀའ་ཡི་ཕོ་ཉས་རབ་བསྐྱོད་དེ། ། འདིར་གཤེགས་བཞུགས་ཤིང་རྣམ་གྲོལ་དགེས་པར་མཛོད། ། ཨོཾ་ཨེ་ཧྱེ་ཧི་བྷ་ག་ཝན་མཧཱ་ཀ་རུ་ཎི་ཀ་ཏྲི་ཤྱ་ཧོཿ ས་མ་ཡ་སཏྭཾ། ཞེས་པས་སྤྱན་དྲངས། ཛཿཧཱུྃ་བཾ་ཧོཿ ཞེས་པས་ཡེ་ཤེས་པ་དང་དམ་ཚིག་པ་གཉིས་སུ་མེད་པར་གྱུར།
དེའི་སྟེང་གི་ནམ་མཁའ་ལ་སློབ་དཔོན་ཆེན་པོ་པདྨ་འབྱུང་གནས་དང་། འཆི་མེད་ཚེའི་ལྷ་མོ་ཙཎྜ་ལི་ལ་སོགས་པ་ཚེ་ཡི་རིག་འཛིན་བརྒྱུད་པའི་བླ་མ་རྣམས་དང་། གཞན་ཡང་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔའ་བོ་དང་རྣལ་འབྱོར་མ། ལྷ་དང་སྲུང་མའི་ཚོགས་ཐམས་ཅད་ཕྱག་ན་བུམ་པ་དང་ཐོད་པ་ལ་སོགས་པ་ཚེའི་བདུད་རྩིས་གང་བ་ཐོགས་པ་བསམ་གྱིས་མི་ཁྱབ་པ་སྤྲིན་ཕུང་འཐིབས་པ་ལྟར་བཞུགས་པ་རྣམས་ཀྱིས་འཛབ་དབྱངས་དང་ཤིས་བརྗོད་ཀྱི་སྒྲ་སྒྲོག བདུད་རྩི་དང་མེ་ཏོག་གི་ཆར་འབེབས་པར་བསམ་མོ། ། དེ་དག་ལ་མཆོད་པ་འབུལ་བ་ནི། བདེ་བར་གཤེགས་སོ་བཅོམ་ལྡན་འདས། ། རྒྱལ་བ་རྒྱལ་མཚོའི་ཡེ་ཤེས་ལས། ། སྲིད་པའི་རྒྱ་མཚོ་མཐའ་ཡས་ཀུན། ། ཀུན་བཟང་མཆོད་སྤྲིན་མཆོག་ཏུ་རོལ། །
ན་མཿསརྦ་ཏ་ཐཱ་ག་ཏེ་བྷྱོ་བི་ཤྭ་མུ་ཥེ་བྷྱཿ སརྦ་ཏད་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲྀཧྣེ་དཾ་ས་མ་ཡ་སྭཱ་ཧཱ། ཡང་དག་དོན་དུ་དག་མོད་ཀྱང་། ། འགྲོ་བ་ཡོངས་ཀྱི་དོན་སླད་དུ། ། ཕྱག་དང་ཞབས་ནི་བསིལ་ནས་ཀྱང་། ། རྡོ་རྗེའི་གདན་ལ་བཞུགས་སུ་གསོལ། ། ཨོཾ་ཨ་ཧ་ར་ཨ་ཧ་ར་སརྦ་བི་དྷ་ར་པཱུ་ཛི་ཏེ་ན་མཿས་མནྟ་བུདྡྷ་ནཾ་ག་ག་ན་ཁཾ་ས་མ་ཡེ་སྭཱ་ཧཱ། ཨོཾ་ཧྲཱྀཿརཱ་ག་བཛྲ་དྷཱུ་པེ། པུཥྤེ། ཨ་ལོ་ཀེ
གནྡྷེ། ནཻ་ཝི་དྱ། ཤཔྡ་ཨཱཿཧཱུྃ་གིས་ཕྱི་མཆོད་དང་། རྔ་རོལ་བྱས་ནས་བཞག མཐེབ་སྲིན་གྱིས་ནང་མཆོད་གཏོར། ཨོཾ་མཧཱ་སརྦ་པཉྩ་ཨ་མྲྀ་ཏ་ཧཱུྃ། ཞེས་པས་བདུད་རྩི་དབུལ། དེའི་ཐུགས་ཀ་ནས་འོད་ཟེར་འཕྲོས་པའི་སྣ་ལ་སྒོ་མ་བཞི་ལ་སོགས་པ་ཕོ་ཉ་དཔག་ཏུ་མེད་པ་སྤྲོས་ཏེ། དེ་དག་གིས་འཇིག་རྟེན་གྱི་ཁམས་ཀྱི་ཚེ་དང་བསོད་ནམས་ལ་སོགས་པ་ཐམས་ཅད་རང་དབང་མེད་པར་བསྡུས་ནས་མདུན་གྱི་ཚེ་རྫས་རྣམས་དང་། རང་གི་སྙིང་གར་ཉི་ཟླ་གའུ་ཁ་སྦྱོར་གྱི་དབུས་ན་ཚེའི་རྟེན་འོད་དཀར་པོ་མཐེབ་སོར་གྱི་ཚད་ཙམ་དཀར་ལ་འཚེར་བའི་དབུས་ན།
རང་གི་རྣམ་པར་ཤེས་པའི་ངོ་བོ་ཡི་གེ་ཎི་ལྗང་ཁུ་སྣུམ་ལ་འགྲིལ་བ་དྭངས་ཤིང་གསལ་བ་ཞིག་ཡོད་པ་ལ་ཐིམ་པར་གྱུར། རྡོ་རྗེ་ཕྱག་འཚལ་བའི་སྟངས་ཀ་དང་དྲིལ་བུ་གསིལ་ལ། བཅོམ་ལྡན་མགོན་པོ་ཚེ་དཔག་མེད། ། སྐུ་མཆོག་མཚན་དཔེས་བརྒྱན་པའི་སྐུ། ། གསུང་མཆོག་ཡན་ལག་དྲུག་ཅུའི་གསུང་། ། ཐུགས་མཆོག་མི་རྟོག་པ་ཡི་ཐུགས། ། མཁའ་འདྲའི་སྐུ་གསུང་ཐུགས་མངའ་བ། ། ཚེ་དཔག་མེད་ལ་ཕྱག་འཚལ་བསྟོད། ། རྡོ་རྗེ་ཚེ་མཆོག་འགུགས་པའི་ལས་མཛོད་ཅིག ། རྡོ་རྗེ་ཚེ་ཡི་དངོས་གྲུབ་སྩལ་དུ་གསོལ། །
ཨོཾ་པུཎྱེ་པུཎྱེ་མཧཱ་པུཎྱེ་ཨ་པ་རི་མི་ཏ་ཨཱ་ཡུར་པུཎྱ་ཛྙཱ་ན་སཾ་བྷ་རོ་པ་ཙིཏྟེ་སྭཱ་ཧཱ། ཞེས་ལན་བདུན། ཨོཾ་བཛྲ་ཨཱ་ཡུ་ཥེ་ཧཱུྃ་ཨཱཿ ཨོཾ་ཨཱ་ཡུར་ཛྙཱ་ན་སིདྡྷི་བྷྲཱུྃ། སྔགས་ཐུང་གཉིས་པོ་འདི་སྦྲེལ་མ་ཉེར་གཅིག་བརྗོད། སློབ་དཔོན་གྱི་ལག་ཏུ་ཚེ་མདའ་ཐོགས་ལ་འོག་ཏུ་སྔགས་བརྗོད་སྐབས་གཡབ་ཅིང་། ཡང་ཚེ་དཔག་མེད་ཀྱི་ཐུགས་ཀ་ནས་ལྷ་མོ་ལྕགས་ཀྱུ་མ་དཀར་མོ་དཔག་ཏུ་མེད་པར་འཕྲོས་ཏེ་ཤར་དང་ཤར་ལྷོའི་ཕྱོགས་སུ་སོང་བས། དྲི་ཟ་དང་མེ་ལྷ་ལ་སོགས་པ་ལྷ་ཀླུ་གནོད་སྦྱིན་མཐུ་བོ་ཆེ་རྣམས་ཀྱི་ལག་ན་རང་གི་ཚེ་འཕྲོགས་པ་དང་འཐོར་བ་དང་། ཡར་བ་ལ་སོགས་པ་ཇི་སྙེད་ཡོད་པ་དང་། ཤར་དང་ཤར་ལྷོའི་འབྱུང་བའི་རྩི་བཅུད་སོགས་དང་།
གཞན་ཡང་འཁོར་འདས་ཀྱིས་བསྡུས་པའི་ཚེ་དང་བསོད་ནམས་ཐམས་ཅད་རང་དབང་མེད་པར་བསྡུས་ནས་མདུན་གྱི་ཚེ་རྟེན་རྣམས་དང་རང་གི་སྙིང་གའི་ཚེ་རྟེན་ལ་ཐིམ་པར་གྱུར། ཧཱུྃ། འགུགས་པའི་ལྷ་མོ་ལྕགས་ཀྱུ་མ། ། དཀར་མོ་མཛེས་མ་ལྕགས་ཀྱུ་བསྣམས། ། དྲི་ཟའི་ལག་ནས་ཚེ་ཁུག་ལ། ། མེ་ལྷའི་ལག་ནས་དཔལ་སྐྱོབས་ཤིག ། ཨོཾ་པུཎྱེ་སོགས་ཚེ་གཟུངས་རིང་བ་བདུན་དང་། ཐུང་བ་ཉེར་གཅིག་སྔར་བཞིན་བརྗོད། ཡང་ཚེ་དཔག་མེད་ཀྱི་ཐུགས་ཀ་ནས་ལྷ་མོ་ཞགས་པ་མ་སྔོན་མོ་དཔག་ཏུ་མེད་པ་སྤྲོས་པས་ལྷོ་དང་ནུབ་ཀྱི་ཕྱོགས་སུ་སོང་བས་གཤིན་རྗེ་དང་སྲིན་པོ་ལ་སོགས་པ་ལྷ་ཀླུ༞ ཞེས་སོགས་སྔར་ལྟར་བསམ་ཞིང་། ཧཱུྃ།
འཆིང་བྱེད་ལྷ་མོ་ཞགས་པ་མ། ། སྔོན་མོ་མཛེས་མ་ཞགས་པ་བསྣམས། ། གཤིན་རྗེའི་ལག་ནས་ཚེ་ཁུག་ལ། ། སྲིན་པོའི་ལག་ནས་དཔལ་སྐྱོབས་ཤིག ། སྔགས་སྔར་ལྟར་བརྗོད། ཡང་ཚེ་དཔག་མེད་ཀྱི་ཐུགས་ཀ་ནས་ལྷ་མོ་དམར་མོ་ལྕགས་སྒྲོག་ཐོགས་པ་དཔག་ཏུ་མེད་པ་འཕྲོས། ནུབ་དང་ནུབ་བྱང་གི་ཕྱོགས་སུ་སོང་བས་ཆུ་ལྷ་དང་རླུང་ལྷ༞ སོགས་དང་། ཧཱུྃ། སྡོམ་བྱེད་ལྷ་མོ་ལྕགས་སྒྲོག་མ། ། དམར་མོ་མཛེས་མ་ལྕགས་སྒྲོག་བསྣམས། །
ཀླུ་དབང་ལག་ནས་ཚེ་ཁུག་ལ། ། རླུང་ལྷའི་ལག་ནས་དཔལ་སྐྱོབས་ཤིག ། སྔགས་བརྗོད། ཡང་ཚེ་དཔག་མེད་ཀྱི་ཐུགས་ཀ་ནས་ལྷ་མོ་ལྗང་ཁུ་དྲིལ་བུ་ཐོགས་པ་དཔག་ཏུ་མེད་པ་འཕྲོས། བྱང་དང་བྱང་ཤར་གྱི་མཚམས་སུ་སོང་བས་གནོད་སྦྱིན་དང་འབྱུང་པོ༞ སོགས་དང་། ཧཱུྃ། འབེབས་བྱེད་ལྷ་མོ་དྲིལ་བུ་མ། ། ལྗང་ཁུ་མཛེས་མ་དྲིལ་བུ་བསྣམས། ། གནོད་སྦྱིན་ལག་ནས་ཚེ་ཁུག་ལ། ། འབྱུང་པོའི་ལག་ནས་དཔལ་སྐྱོབས་ཤིག །
སྔགས་བརྗོད། སླར་ལྷ་མོ་རྣམས་རྣལ་འབྱོར་གྱི་ཐུགས་ཁར་ཐིམ་པར་བསམ། བདེན་པ་བདར་ཏེ་ཚེ་འགུགས་པ་ནི། མདུན་བསྐྱེད་འཁོར་བཅས་ཀྱི་ཐུགས་ཀ་ནས་སྤྲུལ་པའི་ཕོ་ཉ་ནམ་མཁའི་ཁམས་ཁྱབ་པར་སྤྲོས་ཏེ། དེ་དག་ན་ཡོད་པའི་ལྷ་སྲིན་མཐུ་བོ་ཆེ་རྣམས་ཀྱིས་རང་གི་ཚེ་སྲོག་འཕྲོགས་པ་སོགས་དང་། གཞན་ཡང་ཕྱི་སྣོད་ཀྱི་འཇིག་རྟེན་དང་། ནང་བཅུད་ཀྱི་སེམས་ཅན། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་ཡོན་ཏན་ནུས་པ་མཐུ་སྟོབས་ལ་སོགས་པ་ཐམས་ཅད་སྐད་ཅིག་ཉིད་ལ་བསྡུས་ཏེ་རང་དང་ཚེ་རྟེན་ལ་ཐིམ་པར་གྱུར། ཞེས་དང་། ཧཱུྃ་མཛད་ཀྱི་ཕྱག་རྒྱ་བཅས་ལ།
ན་མོ་རྒྱལ་བ་དགོངས་པའི་བརྒྱུད་པ། རིག་འཛིན་རིག་པའི་བརྒྱུད་པ། གང་ཟག་སྙན་ཁུང་གི་བརྒྱུད་པ་སྟེ། བརྒྱུད་གསུམ་རིག་འཛིན་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སྒྲུབ་སྡེ་ཆེན་པོ་བརྒྱད་ཀྱི་ལྷ་ཚོགས་སོགས་ཡི་དམ་ཞི་ཁྲོ་རབ་འབྱམས་ཀྱི་ལྷ་ཚོགས་རྣམས་ཀྱི་བཀའ་བདེན་པ་དང་།

ཁྱད་པར་དུ་ཡང་བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པ་ཤིན་ཏུ་རྣམ་པར་ངེས་པ་གཟི་བརྗིད་ཀྱི་རྒྱལ་པོའི་ལྷ་ཚོགས་རྣམས་ཀྱི༞ བཅོམ་ལྡན་འདས་པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུ་འཁོར་ཟ་བྱེད་བཀའ་ཉན་གྱི་ཚོགས་དང་བཅས་པའི༞ དཔལ་མགོན་དམ་པ་ཆོས་སྐྱོང་བའི་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ཀྱི་བཀའ་བདེན་པ་དང་། བདེན་པ་ཆེན་པོའི་བྱིན་གྱིས་རླབས་ཀྱིས་བདག་ཅག་གི་ཚེ་སྡེ་བརྒྱད་རིགས་དྲུག་གི་ལག་ན་གནས་ཀྱང་ཁུག་ཅིག རྡོ་རྗེའི་ཆོས་སྐྱོང་སྲུང་མ་རྣམས་ཀྱིས་ཀྱང་། བདག་ཅག་གི་ཚེ་འཐོར་བ་དང་། ཡར་བ་དང་། འཕྲོགས་པ་དང་། ལྡགས་པ་ཐམས་ཅད་ཁུག་ཅིག གཞན་ཡང་འབྱུང་བའི་རྩི་བཅུད། སེམས་ཅན་གྱི་ཚེ་དང་བསོད་ནམས། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་བྱིན་རླབས་ཀྱི་ཚེ། ཚེའི་རིག་པ་འཛིན་པ་རྣམས་ཀྱི་རིག་པའི་ཚེ།
ལྷ་ཀླུ་གནོད་སྦྱིན་མཐུ་བོ་ཆེ་རྣམས་ཀྱི་ལས་ཀྱི་ཚེ་ལ་སོགས་པ་ཐམས་ཅད་སྐད་ཅིག་ཐང་ཅིག་ཡུད་ཙམ་ལ་ཁུག་ཅིག དྲོངས་ཤིག ཕོབས་ཤིག བསྟིམས་ཤིག ཨོཾ་ཨཱ་ཡུར་ཛྙཱ་ཧཱུྃཿཛཿཛཿ ཞེས་ལན་གསུམ་ལ་སོགས་པ་བརྗོད། དེ་ནས་ཚེ་བཅིངས་པ་ནི། རང་གི་སྙིང་ཁའི་ཉི་ཟླ་གའུའི་སྟེང་འོག་ཏུ་རྡོ་རྗེ་རྒྱ་གྲམ་ཡོད་པའི་རྭ་རྣམས་རྡོ་རྗེ་ལུ་གུ་བརྒྱུད་ཀྱི་ཐག་པས་བསྡམས་པར་གྱུར། ཚེ་བསྡུ་བ་ནི། རང་གི་སྙིང་ཁ་ནས་འོད་ཟེར་འཕྲོས།
གཟུངས་ཐག་ལ་འཁྲིལ་ནས་སོང་བས་བུམ་པའི་ནང་གི་བཅོམ་ལྡན་འདས་ཀྱི་ཐུགས་ཁར་ཕོག་པས་ཐུགས་རྒྱུད་ཟག་མེད་ཀྱི་བདེ་ཆེན་གྱིས་མཉེས། དེའི་ཐུགས་ཀ་ནས་འོད་ཟེར་ཕྱོགས་བཅུར་འཕྲོས་པས་འཁོར་འདས་ཀྱིས་བསྡུས་པའི་ཚེ་དང་བསོད་ནམས་ཡེ་ཤེས་དཔལ་འབྱོར་ཐམས་ཅད་བསྡུས་ནས་བཅོམ་ལྡན་འདས་ཀྱི་ཕྱག་གི་བུམ་པའི་ནང་དུ་ཐིམ་པར་གྱུར། ཞེས་དང་གཟུངས་ཐག་ནས་བཟུང་ལ། གཟུངས་རིང་ལན་གསུམ་བརྗོད་སྐབས་མདའ་དར་གཡབ། འཕྲོ་འདུའི་འོད་ཀྱིས་བཀུག་ནས་ཀྱང་། ། མ་ལུས་བུམ་པའི་བཅུད་ལ་བསྡུ། ། འཆི་བ་མེད་པའི་ཚེ་ཐོབ་ནས། ། བླ་ན་མེད་པའི་མཆོག་ཐོབ་ཤོག ། ཨོཾ་པུཎྱེ་པུཎྱེ་མཧཱ་པུཎྱེ་ཨ་པ་རི་མི་ཏ་ཨཱ་ཡུར་པུཎྱེ་ཛྙཱ་ན་སཾ་བྷ་རོ་པ་ཙིཏྟེ་སྭཱ་ཧཱ། ཞེས་ལན་གསུམ་དང་།
ཨོཾ་བཛྲ་ཨ་ཡུ་ཥེ་ཧཱུྃ་ཨཱཿ ཨོཾ་ཨཱ་ཡུ་ཛྙཱ་ན་སིདྡྷི་བྷྲཱུྃ། ཞེས་བརྒྱ་རྩ་ལ་སོགས་པ་ཅི་རིགས་བཟླ་བ་ནི་ཚེ་རྟེན་སྒྲུབ་པའོ། ། དེ་ནས་གྱིང་ལྔ་གཟའ་གདོང་གནོད་སྦྱིན་བེག་རྩེ་རྣམས་ལ་གཏོར་བསྔོ་བྱ་བ་ནི། གྱིང་ལྔའི་གཏོར་མ། རཾ་ཡཾ་ཁཾ་གྱིས་སྦྱངས། བྷྲཱུྃ། ཞེས་སྣོད་ཐོད་པར་གྱུར་པར་བསམ་ལ། ཨོཾ་ཨཱཿཧཱུྃ། ཨོཾ་མཧཱ་བ་ལིཾ་ཏ་པཱུ་ཛ་ཏེ་ཛཱ་ཧཱུྃ།
ཞེས་ལན་གསུམ་གྱིས་བྱིན་གྱིས་བརླབས། གཞལ་ཡས་ཁང་གི་ཕྱིའི་ཤར་གྱི་དུར་ཁྲོད་ཀྱི་གནས་གཡས་སུ་ར་ལས་དབང་ཆེན་ཐུགས་ཀྱི་སྤྲུལ་པ་སྲོག་བདག་འོད་ཀྱི་རྒྱལ་པོ། འོད་ཀྱི་མི་བོ་ཆེ་དཀར་པོ་ཞལ་གཅིག་ཕྱག་གཉིས་པ། གཡས་རལ་གྲི་དང་གཡོན་འོད་ཀྱི་ཞགས་པ་ཐོགས་པ། སྐུ་ལ་སེང་གེའི་སློག་པ་གསོལ་ཞིང་། དབུ་ལ་ཇི་དར་དཀར་པོ་བཅིངས་པ། ནམ་མཁའ་འཇའི་སྐེ་རགས་ཅན། ལྕགས་ཀྱི་སྡེར་མོ་རྣོན་པོས་དགྲ་སྙིང་འབྱིན་པ། འཇིགས་སུ་རུང་བའི་སེང་གེ་དཀར་མོ་རྔམ་སྒྲ་སྒྲོག་པ་ལ་ཆིབས་པ། གཡོན་དུ་ཙ་ལས་ཚངས་པ་དུང་གི་ཐོར་གཙུག་ཅན།
སྐུ་མདོག་དམར་པོ་ཞལ་གཅིག་ཕྱག་གཉིས་པ། ཕྱག་གཡས་ཟངས་ཀྱི་གྲི་རིངས་དང་། གཡོན་ཞགས་པ་དགྲ་ལ་འདེབས་པ། སྐུ་ལ་དར་དཀར་གྱི་རལ་གུ་གསོལ་ཞིང་། དབུ་ལ་དུང་གི་ཅོད་པན་བཅིངས་པ། རྟ་དཀར་པོ་ངང་རིང་ལ་ཆིབས་པ། ལྷོར་ཏྲི་ལས་དམ་ཅན་རྡོ་རྗེ་ལེགས་པ་སྐུ་མདོག་སེར་པོ་ཞལ་གཅིག་ཕྱག་གཉིས་པ། གཡས་གསེར་གྱི་རྡོ་རྗེ་དང་། གཡོན་ཙིཏྟ་དམར་པོ་ཐོགས་པ། ཟ་འོག་སྔོ་ཁྲའི་བེར་གསོལ་ཞིང་།
དབུ་ལ་བསེ་མན་གྱི་འགྱིང་ཐོད་བཅིངས་པ། རྟ་ཁམ་པ་ལག་དཀར་ལ་ཆིབས་པ། ནུབ་ཏུ་ཧྲཱིཿལས་བདུད་པོ་རི་ནག་སྤུངས་པ་མདོག་ནག་པོ་ཞལ་གཅིག་ཕྱག་གཉིས་པ། ཕྱག་གཡས་བདུད་ཀྱི་ཁྲམ་ཤིང་དང་། གཡོན་ཞགས་པ་ནག་པོ་འདེབས་པ། སྐུ་ལ་ལྕགས་ཀྱི་ཞུན་ཁྲབ་གསོལ་ཞིང་། དབུ་ལ་བདུད་ཞྭ་ནག་པོ་གསོལ་བ། བདུད་རྟ་ནག་པོ་ལ་ཞོན་པ། བྱང་དུ་ཤུ་ལས་སྲོག་བདག་ཡམ་ཤུད་དམར་པོ་ཞལ་གཅིག་ཕྱག་གཉིས་པ། གཡས་ཟངས་ཀྱི་གྲི་རིང་དང་།
གཡོན་ཞགས་པ་དམར་པོ་དགྲ་ལ་འདེབས་པ། བསེ་ཁྲབ་དང་བསེ་རྨོག་གསོལ་བ། བསེའི་ར་སྐྱེས་ཁམ་པ་ལ་ཆིབས་པ། ལྔ་ཀའང་རྔམ་ཞིང་ཁྲོ་ལ་དྲག་ཅིང་རྩུབ་པའི་རྣམ་པ་ཅན། སྤྲུལ་པ་ཡང་སྤྲུལ་ཉིང་སྤྲུལ་བསམ་གྱིས་མི་ཁྱབ་པས་བསྐོར་བ། དེ་རྣམས་ཀྱི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུ་འཕྲོས་པས། པདྨ་དབང་གི་ཞིང་ཁམས་ནས་སྲོག་བདག་འོད་ཀྱི་རྒྱལ་པོ།
རྒྱ་ཡུལ་ནམ་མཁའ་ཆད་ཆོད་ནས་ཚངས་པ་དུང་གི་ཐོར་ཚུགས་ཅན། ནུབ་ཕྱོགས་ཕ་ཝང་ལོང་བུའི་མཁར་བང་ནས་དམ་ཅན་རྡོ་རྗེ་ལེགས་པ། བདུད་ཡུལ་ཁ་རག་མགོ་དགུ་ནས་བདུད་པོ་རི་ནག་སྤུངས་པ། བཙན་ཡུལ་ཟངས་ཐང་དམར་པོ་ནས་བཙན་འགོད་ཡམ་ཤུད་དམར་པོ་འཁོར་དང་བཅས་པ་སྐད་ཅིག་ཐང་ཅིག་ཡུད་ཙམ་ལ་ཨེ་ཧྱེ་ཧི། བཛྲ་ས་མཱ་ཛཿ ཁྱུད་རྒྱ་སེ་གོལ་གྱིས་སྤྱན་དྲངས། ཛཿཧཱུྃ་བཾ་ཧོཿ དམ་ཚིག་པ་རྣམས་ལ་གཉིས་སུ་མེད་པར་ཐིམ། མཐེབ་སྲིན་གྱིས་སྨན་རག་འཐོར་བའི་སྟངས་ཀ་དང་། ར་ཙ་ཏྲི་ཧྲཱི་ཤུ་ས་མ་ཡ་སཏྭཾ།
རྡོ་རྗེ་རྩེ་ལྔའི་ཕྱག་རྒྱས་དམ་ལ་བཞག རྡོ་རྗེ་ཐལ་མོ་ཁ་ཕྱེ་བའི་མཐར་སེ་གོལ་གཏོག་ཅིང་། ཨོཾ་ཁ་ཁ་ཁཱ་ཧི་ཁཱ་ཧི། ར་ཙ་སྲོག་ལ་ཧྲཱིཿཨ་ཤུགྨེ། ཏྲི་སྲོག་ལ་ཛཿཙ་ས་མ་ཨ་ཤུག་ཛཿཏྲི་ཛཿབཛྲ་ས་དུ་ཧྲཱིཿ དུན་དུན་ཤུ་ལ་གྲི་ཝ་ཨི་དཾ་བ་ལིཾ་གྲྀཧྣ་ས་མ་ཡ་རཀྵནྟུ་མ་མ། སརྦ་སིདྡྷི་མེ་པྲ་ཡཙྪནྟུ། ཡ་ཐེ་བཾ། ཡ་ཐེཥྚཾ། བྷུཉྫ་ཐ།
ཛི་གྷ་ཐ། པི་པ་ཐ། མ་ཏི་པྲ་མ་ཐ། མ་མ་སརྦ་ཀརྠ་ཡ། སད་སུ་ཁཾ། བི་ཤུདྡྷེ། ས་ཧ་ཡི་ཀ བྷ་ཝནྟུ་ཧཱུྃ་ཧཱུྃ་ཕཊ། ཞེས་ལན་གསུམ་དང་། ར་ཙ་ཏྲི་ཧྲཱི་ཤུ་མཧཱ་སརྦ་པཉྩ་ཨ་མྲྀ་ཏ་ཁཱ་ཧི།
མཧཱ་རཀྟ་ཁཱ་ཧི། སྨན་རག་ཕུལ། རྔ་རོལ་དང་རྡོར་དྲིལ་འཛིན་པས། དབང་དྲག་དཀྱིལ་འཁོར་ཕྱི་ཡི་བཀའ་བསྟོད་ནི། ། སྲོག་ལ་དབང་བསྒྱུར་གྱིང་ཆེན་ལྔ་རྣམས་ཀྱང་། ། ལས་སུ་སངས་རྒྱས་བསྟན་པ་བསྲུང་བྱེད་ཅིང་། ། ཟས་སུ་དགྲ་བོའི་ཤ་ཁྲག་ཚོགས་རྣམས་ཟ། ། དམ་ཉམས་དགྲ་བགེགས་རྩད་ནས་གཅོད་མཛད་པའི། ། དྲེགས་པ་མཐུ་རྩལ་ཅན་ལ་ཕྱག་འཚལ་བསྟོད། ། ཕྱི་ནང་གསང་བའི་མཆོད་པ་འདི་བཞེས་ལ། །
རྨད་བྱུང་རོལ་པའི་དངོས་གྲུབ་སྩལ་དུ་གསོལ། ། ཞེས་པས་བསྟོད་ཅིང་འཕྲིན་ལས་བཅོལ་ལོ། ། ཡང་སྔར་ལྟར་གཏོར་མ་བྱིན་གྱིས་བརླབས་ལ། གཞལ་ཡས་ཁང་གི་ཕྱིའི་ནུབ་ཀྱི་དུར་ཁྲོད་ཀྱི་ས་གཞི་ལ་རྒྱ་མཚོ་ཆེན་པོ་རྦ་ཀློང་འཁྲུགས་པའི་དབུས་མེ་དཔུང་འབར་ཞིང་སྤྲིན་དང་རླུང་ནག་བུ་ཡུག་འཚུབས་པ། ཐོག་དང་སེར་བ་དྲག་ཏུ་བབ་ཅིང་། འབྲུག་དང་གློག་དམར་འཁྱུག་པའི་སྒྲ་སྒྲོག་ཅིང་། གནམ་ས་ཆ་ལང་སྡེབས་པ་ལྟ་བུའི་ཀློང་དཀྱིལ་དུ་ར་མ་ར་ཙ་ཤ་རྣམས་ལས་འོད་འཕྲོས་འདུས་ཡོངས་སུ་གྱུར་པ་ལས། ཁྲོ་རྒྱལ་པདྨ་ཧེ་རུ་ཀའི་ཐུགས་ཀྱི་སྤྲུལ་པ་གཟའ་རྒོད་དྲག་པོ་རཱ་ཧུ་ལ། སྐུ་མདོག་དུད་ཁ་སྲིན་པོ་ཁྲོས་པ་ལྟ་བུའི་མགོ་དགུ་པ། ཕྱག་གཡས་ཀྱི་སྐྱིན་ཐང་གནམ་ལྕགས་ཀྱི་འཁོར་ལོ་ནམ་མཁར་འཕྱར་ནས་དགྲ་བོའི་ཡུལ་དུ་འཕེན་ཅིང་།
ཕྱག་གཡོན་ཆུ་སྲིན་གྱི་ཞགས་པས་དམ་ཉམས་འཆིང་ཞིང་ཟ་བ། ལུས་པོ་ཐམས་ཅད་མིག་གིས་གང་བ། ལྟེ་བ་མན་ཆད་དུག་སྦྲུལ་ནག་པོའི་གཟུགས་ཀྱིས་རྒྱ་མཚོའི་གཏིང་ནས་དཀྲུག་པ། དེའི་ཤར་དུ་ཟེར་སྲིན་དཀར་མོ་སྟག་གི་གདོང་ཅན། ལྷོར་བམ་སྲིན་སེར་མོ་དྲེད་ཀྱི་གདོང་ཅན། ནུབ་ཏུ་ཀོང་སྲིན་དམར་མོ་བ་གླང་གི་གདོང་ཅན། བྱང་དུ་འབྲོག་སྲིན་ལྗང་ཁུ་ཆུ་སྲིན་གྱི་གདོང་ཅན། བཞི་ཀའང་སྲིན་མོ་ཁྲོས་པའི་རྣམ་པ། གཡས་ཟོར་བ་དང་། གཡོན་ནད་རྐྱལ་ཐོགས་པ།
སྣང་སྲིད་ལྷ་སྲིན་སྡེ་བརྒྱད་ཀྱི་འཁོར་གྱིས་བསྐོར་བ། སྐད་ཅིག་ཉིད་ལ་དགྲ་བོའི་ཡུལ་ཁམས་ཐལ་བར་རློག་པར་བྱེད་པ། གཙོ་འཁོར་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ས་བོན་གྱི་འོད་ཟེར་གྱིས་ལྷོ་ནུབ་མཚམས་ཀྱི་སྲིན་ཡུལ་ལངྐ་པུ་རིའི་གྲོང་ཁྱེར་ནས་དྲེགས་པ་གཟའ་གདོང་ལྕམ་དྲལ་ལྷ་སྲིན་སྡེ་བརྒྱད་ཀྱི་འཁོར་དང་བཅས་པ་ཨེ་ཧྱེ་ཧི་བཛྲ་ས་མཱ་ཛཿ བསྡུ་རྒྱ་སེ་གོལ་གྱིས་སྤྱན་དྲངས། ཛཿཧཱུྃ་བཾ་ཧོཿ དམ་ཚིག་པ་ལ་གཉིས་སུ་མེད་པར་ཐིམ། རཱ་ཧུ་ལ་ས་པ་རི་ཝཱ་ར་བཛྲ་ས་མ་ཡ་སཏྭཾ།
རྡོ་རྗེའི་རྩེ་ལྔའི་ཕྱག་རྒྱས་དམ་ལ་བཞག ཨོཾ་ཁ་ཁ་ཁཱ་ཧི་ཁཱ་ཧི་རཱ་ཧུ་ལ། མ་ར་ཙ་ཤ་ཡ། ཨི་དཾ་བ་ལིཾ་གྲྀཧྣ་ས་མ་ཡ་རཀྵནྟུ་མ་མ། སརྦ་སིདྡྷི་མེ་པྲ་ཡཙྪནྟུ། ཡ་ཐེ་བཾ། ཡ་ཐེཥྚཾ། བྷུཉྫ་ཐ། ཛི་གྷ་ཐ། པི་པ་ཐ།
མ་ཏི་པྲ་མ་ཐ། མ་མ་སརྦ་ཀརྠཱ་ཡ། སད་སུ་ཁཾ་བི་ཤུདྡྷེ། ས་ཧ་ཡི་ཀ་བྷ་ཝནྟུ་ཧཱུྃ་ཧཱུྃ་ཕཊ། ལན་གསུམ་དང་། མཐེབ་སྲིན་གྱིས་སྨན་རག་འཐོར་བའི་སྟངས་ཀ་དང་། རཱ་ཧུ་ལ་ས་པ་རི་ཝཱ་ར་མཧཱ་སརྦ་པཉྩ་ཨ་མྲྀ་ཏ་ཁཱ་ཧི། མཧཱ་རཀྟ་ཁཱ་ཧིས་སྨན་རག་ཕུལ། རྔ་རོལ་དང་རྡོར་དྲིལ་འཛིན་པས། ཕྱོགས་བཞི་བར་སྣང་ནམ་མཁའི་ཀློང་ཡངས་ནས། །
དམ་ཅན་བཀའ་བསྡོད་གཟའ་གདོང་ལྕམ་དྲལ་ཡང་། ། ལས་སུ་སངས་རྒྱས་བསྟན་པ་བསྲུང་མཛད་ཅིང་། ། ཟས་སུ་དགྲ་བགེགས་ལོ་ཐོག་སྣར་མར་གསོལ། ། དགྲ་བགེགས་ཡུལ་ཁམས་ཐལ་བར་རློག་བྱེད་པའམ། ། གཟའ་གདོང་དྲེགས་པ་ཅན་ལ་ཕྱག་འཚལ་བསྟོད། ། ཕྱི་ནང་གསང་བའི་མཆོད་པ་འདི་བཞེས་ལ། ། རྨད་བྱུང་རོལ་པའི་དངོས་གྲུབ་སྩལ་དུ་གསོལ། ། ཞེས་པས་བསྟོད་ཅིང་འཕྲིན་ལས་བཅོལ། ཡང་གནོད་སྦྱིན་གྱི་གཏོར་མ་སྔར་ལྟར་བྱིན་གྱིས་བརླབས་ལ། གཞལ་ཡས་ཁང་གི་ཕྱིའི་བྱང་ཤར་གྱི་དུར་ཁྲོད་ཀྱི་ས་གཞི་ལ་རྟ་ཁྲག་དང་མི་ཁྲག་གི་རྒྱ་མཚོ་དམར་ལ་དྭངས་པ།
རྦ་ཀློང་གྲུ་གསུམ་བསྣོལ་མར་འཁྲུག་པའི་དབུས་སུ་ཟངས་ཀྱི་རི་གྲུ་བཞི་པའི་སྟེང་དུ། པདྨ་ཉི་མ་རྟ་རོ་མི་རོ་བརྩེགས་པའི་གདན་ལ། པྲཾ་དང་ཟངས་ཀྱི་རལ་གྲི་ལས་སྐྱེས་པའི་གནོད་སྦྱིན་ཆེན་པོ་སྐུ་མདོག་དམར་པོ་ཞལ་གཅིག་ཕྱག་གཉིས་པ། ཕྱག་གཡས་རབ་ཏུ་འབར་བ་དང་བཅས་པའི་ཟངས་ཀྱི་རལ་གྲི་ནམ་མཁའ་ལ་འཕྱར་བས་དམ་ཉམས་ཀྱི་སྲོག་རྩ་གཅོད་ཅིང་། གཡོན་མདའ་གཞུ་དང་དགྲ་བགེགས་གློ་སྙིང་ཐུགས་ཁར་འཛིན་པའི་མཆན་ཁུང་གཡོན་ན་བསེའི་རུ་མཚོན་དམར་པོ་བསྣམས་པ། ཞལ་རབ་ཏུ་གདངས་ཤིང་། མཆེ་བ་རྣོ་ངར་དུ་གཙིགས་ནས་ལྗགས་འགྲིལ་བ། སྤྱན་གསུམ་དང་ལྡན་པས་ཁྲོ་གཉེར་ཤིན་ཏུ་བསྡུས་པ་སྨིན་མ་དང་སྨ་ར་དུས་མཐའི་མེ་ལྟར་རབ་ཏུ་འབར་ཞིང་། དབུ་སྐྲ་ཁམ་སེར་ལྟག་པར་བཅིངས་པ། མི་མགོ་སྐམ་པོ་ལྔའི་དབུ་རྒྱན་དང་།
ཁྲག་འཛག་པའི་མི་མགོ་རློན་པ་ལྔ་བཅུའི་དོ་ཤལ་ཅན། སྐུ་ལ་ཟངས་ཀྱི་བེག་རྩེ་དང་། དར་གྱི་རལ་གུ་དམར་པོས་བརྒྱན་ཅིང་། ཞབས་ལ་སག་ལྷམ་དམར་པོ་གསོལ་བ། སྒེག་པ་དཔའ་བ་མི་སྡུག་པའི་གཟུགས་ཅན། གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་ཡེ་ཤེས་ཀྱི་མེ་འབར་བའི་ཀློང་དཀྱིལ་ན་བཞུགས་པ། དེའི་གཡོན་དུ་མཾ་ལས་སྲིད་པའི་ལྷ་མོ་གདོང་དམར་མ། སྐུ་མདོག་སྔོ་ནག་གདོང་པ་བསེ། སོ་དུང་། སྨིན་མ་གཡུ།
མེའི་རལ་པ་ལ་མཆོང་དང་མུ་མེན་གྱིས་བརྒྱན་ཅིང་གསེར་གྱི་རྣ་རྒྱན་འཕྱང་བ། གཅེར་མོ་སྤྱན་དང་ཞལ་བགྲད་པ། གཡས་ཟངས་ཀྱི་རལ་གྲི་དགྲ་ལ་འཕྱར་བ། གཡོན་ལྕགས་ཀྱི་ཕུར་པ་བགེགས་ལ་འདེབས་པ་དྲེད་མོ་མི་ཟན་མ་ཞོན་པ། གཙོ་བོའི་གཡས་སུ་ཏྲཱཾ་ལས་ལས་མཁན་སྲོག་བདག་དམར་པོ། ཞལ་གཅིག་ཕྱག་གཉིས་པ། གཡས་པས་མདུང་དམར་འཕྱར་ཞིང་། གཡོན་བཙན་གྱི་ཞགས་པ་དགྲ་ལ་འདེབས་པ། བསེ་ཁྲབ་དང་བསེ་རྨོག་གྱོན་ཅིང་། ཅེ་སྤྱང་ལ་ཞོན་པ།
མཚན་མོ་རྒྱུ་ཞིང་དགྲ་བགེགས་ལ་འོ་དོད་འབོད་པ། གཙོ་འཁོར་གསུམ་གྱི་ཤར་དུ་མི་དམར་ཕྲ་མ། ལྷོར་རི་རྩེ་མི་དམར། ནུབ་ཏུ་ཀྲོ་ཏི་མི་དམར། བྱང་དུ་སྲོག་བདག་ཀོ་ཤ ཤར་ལྷོར་ཨཾ་ཀྲི་མི་དམར། ལྷོ་ནུབ་ཏུ་རོ་ཀྲི་མི་དམར། ནུབ་བྱང་དུ་ཧ་ཤང་མི་དམར། བྱང་ཤར་དུ་སྲོག་བདག་ཐལ་བ་སྟེ་གྲི་ཐོགས་བརྒྱད་དང་། བཤན་པ་ཉི་ཤུ་རྩ་གཅིག་པོ་ཐམས་ཅད་སྐུ་མདོག་དམར་པོ་གཡས་ཟངས་ཀྱི་རལ་གྲི་འཕྱར་ཞིང་།
གཡོན་ལ་ལ་རྒྱུ་མ་ལག་བསྡོགས་བྱེད་པ། ལ་ལ་གློ་སྙིང་མཆིན་པ་འབྲད་པ། ལ་ལ་སྙིང་ཁྲག་ཀླད་པ་ལྡག་པ། ལ་ལ་ཤ་ཁྲག་སྤར་གྱིས་འདེབས་པ། ལ་ལ་རུས་པ་རྐང་མར་འཆའ་བ། ལ་ལ་ལྤགས་པ་དམར་བཤུས་བྱེད་པ། ལ་ལ་ཤ་གདན་དམར་པོ་འདིང་བ། ཐམས་ཅད་ཀྱང་དགྲ་བོའི་སྲོག་ལེན། མི་ལྤགས་ཀྱི་གཡང་གཞི་དང་། བ་གླང་གི་ཀོ་བ་རློན་པ་གྱོན་པ།
གཞན་ཡང་བཙན་དམར་སྟོང་། བདུད་དང་གནོད་སྦྱིན་སྲིན་པོ་སུམ་སྟོང་། མ་མོ་འབུམ། ཐེའུ་རང་སྟོང་ལ་སོགས་པ་དམ་ཅན་རྒྱ་མཚོའི་ཚོགས་དཔག་ཏུ་མེད་པས་བསྐོར་བའོ། ། གཙོ་འཁོར་ཐམས་ཅད་ཀྱི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་བྱང་ཤར་མ་རུ་རྩེའི་དུར་ཁྲོད་བྲག་དམར་པོ་འཆོང་ལྡིང་གི་ཕོ་བྲང་ནས་གནོད་སྦྱིན་དྲེགས་པ་ལྕམ་དྲལ་འཁོར་དང་བཅས་པ་སྐད་ཅིག་ཐང་ཅིག་ཡུད་ཙམ་ལ་ཨེ་ཧྱེ་ཧི། བཛྲ་ས་མཱ་ཛཿ བསྡུ་རྒྱ་སེ་གོལ་གྱིས་སྤྱན་དྲངས།
ཛཿཧཱུྃ་བཾ་ཧོཿ དམ་ཚིག་པ་རྣམས་ལ་གཉིས་སུ་མེད་པར་ཐིམ། པྲཾ་མཾ་ཏྲཾ་ས་མ་ཡཱ་སཏྭཾ། རྡོ་རྗེ་རྩེ་ལྔའི་ཕྱག་རྒྱས་དམ་ལ་བཞག རྡོར་ཐལ་ཁ་ཕྱེའི་མཐར་སེ་གོལ་གཏོག་ཅིང་། ཨོཾ་ཁ་ཁ་ཁཱ་ཧི་ཁཱ་ཧི། ཨོཾ་རཀྨོ་པྲ་ཎ་ཨཱཏྨ་ས་པ་རི་ཝཱ་ར། ཨི་དཾ་བ་ལིཾ་གྲྀཧྣ། ས་མ་ཡ་རཀྵནྟུ་མ་མ། སརྦ་སིདྡྷི་མེ་པྲ་ཡཙྪནྟུ།
ཡ་ཐེ་བཾ། ཡ་ཐེཥྚཾ། བྷུཉྫ་ཐ། ཛི་གྷ་ཐ། པི་པ་ཐ། མ་ཏི་པྲ་མ་ཐ། མ་མ་སརྦ་ཀརྠཱ་ཡ། སད་སུ་ཁཾ་བི་ཤུདྡྷེ་ས་ཧ་ཡི་ཀ བྷ་ཝནྟུ་ཧཱུྃ་ཧཱུྃ་ཕཊ་ཕཊ། ལན་གསུམ་དང་།
མཐེབ་སྲིན་གྱིས་སྨན་ནས་འཐོར་བའི་སྟངས་ཀ་དང་། པྲཾ་མཾ་ཏྲཾ་མཧཱ་སརྦ་པཉྩ་ཨ་མྲི་ཏ་ཁཱ་ཧི། མཧཱ་རཀྟ་ཁཱ་ཧི། ཞེས་པས་སྨན་རཀ་ཕུལ། རྔ་རོལ་དང་རྡོར་དྲིལ་འཛིན་པས། བྱང་ཤར་མྱ་རྔམ་འདས་པའི་ཞིང་ཁམས་ནས། ། གནོད་སྦྱིན་བེག་རྩེ་ལྕམ་དྲལ་འཁོར་བཅས་ཀྱང་། ། ལས་སུ་སངས་རྒྱས་བསྟན་པ་བསྲུང་བྱེད་ཅིང་། ། ཟས་སུ་དགྲ་བོའི་ཤ་ཁྲག་ཚོགས་རྣམས་ཟ། ། དམ་ཉམས་དགྲ་བགེགས་རྩད་ནས་གཅོད་མཛད་པའི། །
དྲེགས་པ་མཐུ་རྩལ་ཅན་ལ་ཕྱག་འཚལ་བསྟོད། ། ཕྱི་ནང་གསང་བའི་མཆོད་པ་འདི་བཞེས་ལ། ། རྨད་བྱུང་རོལ་པའི་དངོས་གྲུབ་སྩལ་དུ་གསོལ། ། ཞེས་བསྟོད་ཅིང་འཕྲིན་ལས་བཅོལ། རྒྱས་པར་ན་སོ་སོའི་བསྐང་བའང་བྱ། གང་ལྟར་གཏོར་བསྔོ་བསྐང་བ་རྣམས་གྲུབ་ནས། བསྐུལ་གྱི་རིམ་པ་ལ། རིག་འཛིན་སྤྱི་བསྐུལ་ནི། རྔ་རོལ་དང་བཅས། རྒྱལ་བ་ཀུན་བདག་ཆོས་སྐུ་ཀུན་ཏུ་བཟང་། །
བདག་དོན་མཚན་ལྡན་ལོངས་སྐུ་རྡོ་རྗེ་སེམས། ། ཐུགས་རྗེས་དོན་མཛད་སྤྲུལ་སྐུ་རྡོ་རྗེ་འཛིན། ། སྐུ་གསུམ་མཆོག་གི་མཆོག་ལ་ཕྱག་འཚལ་བསྟོད། ། སློབ་དཔོན་དགའ་རབ་རྡོ་རྗེ་མན་ཆད་ནས། ། ཡ་གེར་བཻ་རོ་ཙ་ན་ལ་སོགས་པའི། ། རྫོགས་ཆེན་སྟོན་པ་གྲུབ་པ་བརྙེས་པ་ཡིས། ། མན་ངག་རིག་འཛིན་རྣམས་ལ་ཕྱག་འཚལ་བསྟོད། ། བདུད་པོ་ལངྐའི་བདག་པོ་མན་ཆད་ནས། ། ལོ་ཙཱ་ཆེ་བཙན་སྐྱེས་མཆོག་ལ་སོགས་པའི། ། མདོ་ཡི་སྒོ་ནས་གྲུབ་པ་བརྙེས་པ་ཡི། །
ལུང་གི་རིག་འཛིན་རྣམས་ལ་ཕྱག་འཚལ་བསྟོད། ། གསང་བདག་ཕྱག་ན་རྡོ་རྗེ་མན་ཆད་ནས། ། ལོ་ཙཱ་སྨ་བསྙེགས་རྣམ་གཉིས་ལ་སོགས་པའི། ། སྒྱུ་འཕྲུལ་སྒོ་ནས་གྲུབ་པ་བརྙེས་པ་ཡི། ། རྒྱུད་ཀྱི་རིག་འཛིན་རྣམས་ལ༞ ། སློབ་དཔོན་འཇམ་དཔལ་བཤེས་གཉེན་མན་ཆད་ནས། ། བསྣུབས་ཆེན་སངས་རྒྱས་ཡེ་ཤེས་ལ་སོགས་པ། ། གཤིན་རྗེའི་སྒོ་ནས་གྲུབ་པ་བརྙེས་པ་ཡི། ། སྐུ་ཡི་རིག་འཛིན་རྣམས་ལ༞ ། སློབ་དཔོན་ཀླུ་སྒྲུབ་སྙིང་པོ་མན་ཆད་ནས། །
བཙུན་པ་ངན་ལམ་རྒྱལ་མཆོག་ལ་སོགས་པའི། ། པདྨའི་སྒོ་ནས་གྲུབ་པ་བརྙེས་པ་ཡི། ། གསུང་གི་རིག་འཛིན་རྣམས་ལ༞ ། སློབ་དཔོན་དུར་ཁྲོད་བདེ་བ་མན་ཆད་ནས། ། བོད་ཀྱི་དགེ་སློང་མི་ལྔ་ལ་སོགས་པའི། ། ཡང་དག་སྒོ་ནས་གྲུབ་པ་བརྙེས་པ་ཡི། ། ཐུགས་ཀྱི་རིག་འཛིན་རྣམས་ལ༞ ། ཚངས་པ་དུང་གི་གཙུག་ཏོར་མན་ཆད་ནས། ། བསྙེགས་ཆེན་ཀུ་མ་རཱ་ཛ་ལ་སོགས་པའི། ། བདུད་རྩིའི་སྒོ་ནས་གྲུབ་པ་བརྙེས་པ་ཡི། །
ཡོན་ཏན་རིག་འཛིན་རྣམས་ལ༞ ། སེམས་དཔའ་ལྷ་ཡི་དབང་པོ་མན་ཆད་ནས། ། གཟུངས་མ་མཁར་ཆེན་མཚོ་རྒྱལ་ལ་སོགས་པའི། ། ཕུར་པའི་སྒོ་ནས་གྲུབ་པ་བརྙེས་པ་ཡིས། ། འཕྲིན་ལས་རིག་འཛིན༞ ། སྟོན་པ་མངོན་རྫོགས་རྒྱལ་པོ་མན་ཆད་ནས། ། འབྲོག་མི་དཔལ་གྱི་ཡེ་ཤེས་ལ་སོགས་པའི། ། མ་མོའི་སྒོ་ནས་གྲུབ་པ་བརྙེས་པ་ཡི། ། དམ་ཅན་རིག་འཛིན་རྣམས་ལ༞ ། དགེ་སློང་ཀུ་ཀུ་རཱ་ཛ་མན་ཆད་ནས། །
སོག་པོ་དཔལ་གྱི་ཡེ་ཤེས་ལ་སོགས་པའི། ། གཟི་མདངས་སྒོ་ནས་གྲུབ་པ་བརྙེས་པ་ཡི། ། ཚེ་ཡི་རིག་འཛིན་རྣམས་ལ༞ ། སློབ་དཔོན་སངས་རྒྱས་ཡེ་ཤེས་མན་ཆད་ནས། ། ལྷ་མཆོག་དཔལ་གྱི་ཡེ་ཤེས་ལ་སོགས་པའི། ། བསོད་ནམས་སྒོ་ནས་གྲུབ་པ་བརྙེས་པ་ཡི། ། ཚོགས་ཀྱི་རིག་འཛིན་རྣམས་ལ༞ ། དེ་དག་ཀུན་ཀྱང་ཐེག་པ་སོ་སོ་ཡི། ། གང་ལ་སྦྱངས་པའི་ཡོན་ཏན་ཁྱད་པར་ཅན། ། མི་ཡི་ཡུལ་གྱི་སངས་རྒྱས་རིན་པོ་ཆེ། །
རྐང་གཉིས་མཆོག་གྱུར་ཁྱོད་ལ་ཕྱག་འཚལ་བསྟོད། ། སློབ་དཔོན་པདྨ་འབྱུང་གནས་མན་ཆད་ནས། ། དཔལ་ལྡན་གྲུབ་ཐོབ་འདར་ཕྱར་ལ་སོགས་པའི། ། མཁྱེན་རབ་སྒོ་ནས་གྲུབ་པ་བརྙེས་པ་ཡི། ། བྱིན་རླབས་རིག་འཛིན་རྣམས་ལ་ཕྱག་འཚལ་བསྟོད། ། བྱིན་རླབས་བཅུད་འདུས་རིག་འཛིན་འདུས་པའི་དཔལ། ། རྒྱུད་ལུང་མན་ངག་ཐུགས་སུ་ཆུད་གྱུར་ཅིང་། ། རྟོགས་ཚད་གདེངས་ལྡན་བླ་མ་རིན་པོ་ཆེ། ། ཐ་དད་བཞུགས་ནས་བསྟན་པ་འཛིན་སྐྱོང་མཛད། ། བོད་ཀྱི་རིག་འཛིན་རྣམས་ལ་ཕྱག་འཚལ་བསྟོད། །
བྱིན་རླབས་བཅུད་འདུས་རིག་འཛིན་འདུས་པའི་དཔལ། ། དུས་གསུམ་བདེ་གཤེགས་ཀུན་གྱི་ཕྲིན་ལས་ལྡན། ། ཆུ་བོ་བཞི་འདུས་ཀུན་དགའ་ལེགས་པའི་ཞབས། ། ཞེས་པ་ལྟ་བུ་རང་གི་རྩ་བའི་བླ་མའི་མཚན་བཅུག་ལ། པདྨ་དབང་ཆེན་ཁྱེད་ལ་ཕྱག་འཚལ་བསྟོད། ། ཁྱོད་ཀྱི་མཐུ་རྩལ་ནམ་མཁའི་མཐའ་དང་མཉམ། ། དུག་གསུམ་ཉོན་མོངས་རྒྱས་པའི་སེམས་ཅན་རྣམས། ། དབང་དྲག་ཕྲིན་ལས་བཞི་ཡིས་འདུལ་བ་བཞིན། ། རྣམ་སྨིན་སྟོང་མཛད་སྒྲུབ་མཆོག་ཚུལ་བཞིན་རྩོལ། ། ཁྱོད་ཀྱི་སྐུ་གསུང་ཐུགས་ཀྱི་དངོས་གྲུབ་རྣམས། །
སྒྲུབ་མཆོག་བདག་ཅག་རྣམས་ལ་སྩལ་དུ་གསོལ། ། དཀོན་མཆོག་སྤྱི་བསྐུལ་ནི། རྣམ་དག་སྐུ་ལྔ་ཡེ་ཤེས་ལྔ་ཡི་དངོས། ། ཁྱབ་བདག་རང་བྱུང་རྒྱལ་བ་བཅོམ་ལྡན་འདས། ། སྐྱབས་མཆོག་དཔལ་ལྡན་བླ་མ་ཧེ་རུ་ཀ ། དབྱེར་མེད་ཞབས་ལ་གུས་པས་ཕྱག་འཚལ་བསྟོད། ། ཡི་དམ་ལྷ་དང་དཀོན་མཆོག་གསུམ་གྱི་དངོས། ། རྩ་བརྒྱུད་བླ་མ་མི་མངོན་དབྱིངས་ནས་བཞེངས། ། དུར་ཁྲོད་གསང་བའི་དབང་དྲག་དཀྱིལ་འཁོར་དུ། ། ཐོད་པ་དུར་ཁྲོད་རིན་ཆེན་གཞལ་ཡས་ཁང་། །
གནམ་ལྕགས་ཨུརྨོའི་བརྩེར་ཆེན་ཏ་ལ་མ། ། སྤྲུལ་པའི་ལྕང་ལོ་མང་པོའི་ཁ་བད་ཅན། ། བསྐལ་པའི་མེ་རི་སྨུག་ནག་འཚུབ་མར་འབར། ། མི་རོ་ཐོད་ཕྲེང་ཀེང་རུས་ཚོགས་ཀྱིས་བརྒྱན། ། རཀྟའི་རྒྱ་མཚོ་རྦ་རླབས་ཆིལ་ལི་ལི། ། རུས་ཆེན་ཚོགས་ཀྱི་ཕུང་པོ་ཁྲ་ལ་ལ། ། ཁྲག་དང་ཞག་གི་འབབ་ཆུ་སིལ་ལི་ལི། ། རྡོ་རྗེ་ཞིང་ཆེན་དྲི་ངད་ཐུ་ལུ་ལུ། ། ཙིཏྟ་གསར་རྙིང་རྒྱན་ཐོག་ཡེ་རེ་རེ། ། དབང་ཆེན་ཁྲག་འཐུང་རྒྱལ་པོ་འཁོར་དང་བཅས། །
སྒྲུབ་སྡེ་བརྒྱད་ཀྱི་ལྷ་ཚོགས་མང་པོ་དང་། ། མ་མོ་མཁའ་འགྲོས་བདག་ལ་བྱིན་གྱིས་རློབས། ། སྒྲུབ་པའི་རྟགས་མཚན་མྱུར་དུ་བསྟན་དུ་གསོལ། ། ཆོས་ཉིད་ཞི་བའི་ཚུལ་གྱིས་དོན་མཛད་པའི། ། བཅོམ་ལྡན་ཞི་བའི་ལྷ་ཚོགས་དབྱིངས་ནས་བཞེངས། ། ཁྲོ་བོའི་ཚུལ་གྱི་གདུག་པ་འདུལ་མཛད་པ། ། འབར་བ་ཁྲོ་བོའི་ལྷ་ཚོགས་དབྱིངས་ནས་བཞེངས། ། སྐྱེ་མེད་དམིགས་བྲལ་ངང་ལས་སྐུ་བཞེངས་པ། ། འཇམ་དཔལ་སྐུ་ཡི་ལྷ་ཚོགས་དབྱིངས་ནས་བཞེངས། ། ཁམས་གསུམ་དབང་དུ་སྡུད་པའི་ལས་མཛད་པ། །
པདྨ་གསུང་གི་ལྷ་ཚོགས་དབྱིངས་ནས་བཞེངས། ། དུས་གསུམ་བདེ་གཤེགས་ཀུན་གྱི་ཐུགས་ཀྱི་ཐུགས། ། ཡང་དག་ཐུགས་ཀྱི་ལྷ་ཚོགས༞ ། དུག་ལྔ་གཏན་བཅོམ་ཡེ་ཤེས་ལྔ་སྦྱོར་བའི། ། བདུད་རྩི་ཡོན་ཏན་ལྷ་ཚོགས༞ ། གདུག་པའི་ཚོགས་རྣམས་མ་ལུས་ཚར་གཅོད་པའི། ། ཕུར་བུ་འཕྲིན་ལས་ལྷ་ཚོགས༞ ། དུས་གསུམ་བདེ་གཤེགས་རྒྱལ་བ་འདུས་པ་ཡི། ། འདུད་པ་མདོ་ཡི་ལྷ་ཚོགས༞ ། ཐབས་དང་ཤེས་རབ་དབྱེར་མེད་དགེས་རོལ་བའི། །
མ་མོ་རྦོད་གཏོང་ལྷ་ཚོགས༞ ། བསྟན་ལ་གནོད་བྱེད་བགེགས་རྣམས་ཚར་བཅད་པའི། ། དམོད་པ་དྲག་སྔགས་ལྷ་ཚོགས༞ ། ལེགས་ཉེས་བཏང་འཛིན་དམ་འཛིན་རྗེས་གཅོད་པའི། ། འཇིག་རྟེན་མཆོད་བསྟོད་ལྷ་ཚོགས༞ ། རྡོ་རྗེ་གདུང་ཆེན་རིག་འཛིན་ཕོ་མོའི་ཚོགས། ། མི་མངོན་དབྱིངས་ནས་བཞེངས་ལ་བྱིན་གྱིས་རློབས། ། རྩི་ཤིང་ཐམས་ཅད་ཡེ་ནས་སྨན་དང་བཅུད། ། སྣང་སྲིད་ཐམས་ཅད་ཡེ་ནས་བྱང་ཆུབ་སེམས། ། སྟོང་གསུམ་ཐམས་ཅད་ཡེ་ནས་གཞལ་ཡས་ཁང་། །
རྒྱུད་དྲུག་ཐམས་ཅད་ཡེ་ནས་རྒྱལ་བའི་སྐུ། ། སྒྲ་དབྱངས་ཐམས་ཅད་ཡེ་ནས་སྔགས་ཀྱི་སྒྲ། ། མ་སྲིང་སྲུང་མ་ཡེ་ནས་བྲན་དང་གཡོག ། རྦད་ཅིང་བསྔགས་སོ་དམ་ཅན་མཐུ་རྩལ་ཆེ། ། དམ་རྫས་རྒྱན་གྱི་གཏོར་མ་འདི་བཞེས་ལ། ། རྣལ་འབྱོར་བཅོལ་བའི་ཕྲིན་ལས་གྲུབ་པར་མཛོད། ། དབང་ཆེན་སྒོས་བསྐུལ་ནི། ཧྲཱིཿ རང་བཞིན་ཆོས་ཀྱི་དབྱིངས་ལས་རང་བྱུང་བའི། ། དམར་ནག་གྲུ་གསུམ་དབང་གི་དཀྱིལ་འཁོར་ནས། །
པདྨ་འཁྱིལ་བ་དབང་ཆེན་ཁྲོ་བོའི་སྐུ། ། ཐུགས་རྗེ་ཐབས་ཀྱི་སྤྲུལ་སྐུར་གཤེགས་སུ་གསོལ། ། བདུད་ཕོ་བདུད་མོ་བྱི་ཆིངས་བསྣོལ་བའི་སྟེང་། ། མ་ཆགས་པདྨ་ཉི་ཟླའི་གདན་སྟེང་ན། ། དུག་གསུམ་དབང་བསྒྱུར་ཡེ་ཤེས་ལྔ་ཡི་ལྷ། ། དབང་ཆེན་ཁྲག་འཐུང་ཧ་ཡ་གྲཱི་ཝའི་སྐུ། ། སྐུ་མདོག་དམར་ནག་ཞལ་གསུམ་ཕྱག་དྲུག་པ། ། ཞབས་བཞི་བརྐྱང་བསྐུམ་རྔམས་འགྱིང་བརྗིད་པའི་སྐུ། ། སྤྱན་གསུམ་ཞལ་བསྒྲད་མཆེ་བ་རབ་ཏུ་གཙིགས། ། སྨིན་མ་སྨ་ར་ཨག་ཚོམ་མེ་ལྟར་འབར། །
དབུ་སྐྲ་རལ་པ་ཁམ་ནག་གྱེན་དུ་འཁྱིལ། ། སྤྱི་གཙུག་རྟ་མགོ་ལྗང་ཁུ་ཟིལ་གནོན་རྔམས། ། རྔོག་མ་དམར་པོ་དབང་གི་རྟ་སྐད་འཚེར། ། གཡས་དཀར་གཡོན་ལྗང་དབུས་དམར་རྔམས་སྒྲ་སྒྲོག ། སྐུ་སྟོད་ཞིང་ཆེན་གླང་ཆེན་ཀོ་རློན་གསོལ། ། སྐུ་སྨད་སྟག་གི་ཤམ་ཐབས་བདུད་དཔུང་འདུལ། ། ཐོད་རློན་ཚར་གསུམ་ཕྲེང་བས་རྒྱན་དུ་མཛེས། ། སྦྲུལ་རིགས་བཞི་ཡིས་དབུ་དང་ཕྱག་ཞབས་སྤྲས། ། དང་པོ་པདྨ་བནྡྷས་དབང་དུ་སྡུད། ། བར་པ་ལྕགས་ཀྱུ་ཞགས་པས་དམིགས་པ་འགུགས། །
ཐ་མ་བེ་ཅོན་རལ་གྲིས་དགྲ་བགེགས་སྒྲོལ། ། དབང་དྲག་མེ་དཔུང་ཀློང་དཀྱིལ་རིན་ཆེན་སྤྲས། ། སྐུ་ལ་དུར་ཁྲོད་ཆས་བརྒྱད་རྫོགས་པར་ལྡན། ། དབང་ཆེན་གདུག་པའི་སྤྱན་རྩ་ལྡོག་པ་ཡིས། ། སྣང་སྲིད་དྲེགས་པ་ཐམས་ཅད་དབང་དུ་སྡུད། ། ཤངས་ནས་རླུང་ནག་བསྐལ་པའི་འཚུབ་མ་འབྱུང་། ། སྣང་སྲིད་ཀུན་འཐོར་མཐུ་ཆེན་དྲག་རྩལ་འདུལ། ། སྙན་ནས་བསྐལ་པའི་འབྲུག་སྟོང་ལྡིར་བ་ཡིས། ། སྲིད་པའི་ཆེ་བཙན་ཐམས་ཅད་ཟིལ་གྱིས་གནོན། ། ཚེམས་ལས་དྲག་པོའི་ཐོག་ཆེན་འབེབས་པ་ཡིས། །
སྡང་དགྲ་གདོན་བགེགས་ཐལ་བ་རྡུལ་དུ་རློག ། ཞལ་གསུམ་རཀྟའི་རྒྱ་མཚོ་འཁྲུག་ཅིང་འཁྱིལ། ། བསྟན་པ་ཤིག་པའི་དགྲ་ལ་སྐྱིན་ཐང་འབེབས། ། ཁྲོ་རྒྱལ་དབང་གི་རྟ་སྐད་ཚེ་རེ་རེ། ། ཐུགས་རྗེའི་དབང་གིས་ཆེ་བཙན་དབང་དུ་སྡུད། ། པདྨ་དབང་ཆེན་ཁྲག་འཐུང་མི་ཟད་པ། ། ཁྱེད་ཀྱི་དབང་དྲག་འཕྲིན་ལས་དུས་ལ་བབས། ། སྡང་དགྲ་གནོད་བགེགས་ཐལ་བ་རྡུལ་དུ་རློག ། ཁྲོ་རྒྱལ་དབང་ཆེན་སྐུ་ཡི་གཡོན་ཕྱོགས་ནས། ། ཁྲོ་མོ་པདྨ་གར་གྱི་དབང་ཕྱུག་མ། །
སྐུ་མདོག་མཐིང་ནག་ཞལ་གཅིག་ཕྱག་གཉིས་མ། ། སྤྱན་གསུམ་ཁྲག་འཁྱིལ་ཞལ་བསྒྲད་མཆེ་བ་གཙིགས། ། དབུ་སྐྲ་རལ་པ་ནག་པོ་མུན་ལྟར་གཏིབས། ། སྐུ་ལ་དུར་ཁྲོད་ཆས་བརྒྱད་རྫོགས་པར་ལྡན། ། ཕྱག་གཡས་ཙིཏྟ་ཐོགས་ནས་ཡབ་ལ་འཁྱུད། ། ཕྱག་གཡོན་དུང་ཆེན་དམར་འཁྱིལ་གཙོ་ལ་སྟོབས། ། ཁྲོ་མོ་ཀུན་གྱི་དབང་ཕྱུག་ཆེན་མོ་ཁྱོད། ། རྔམས་པའི་ང་རོས་ཐམས་ཅད་ཟིལ་གྱིས་གནོན། ། སྤྱན་ནས་ཁྲག་འཛག་ཞལ་ནས་མི་རོ་འགྲུལ། ། སྙན་ནས་འབྲུག་སྒྲོགས་ཤངས་ནས་རླུང་ནག་འཚུབ། །
ཁྱེད་ཀྱི་དབང་དྲག་འཕྲིན་ལས་དུས་ལ་བབས། ། སྡང་དགྲ་གནོད་བགེགས་ཐལ་བ་རྡུལ་དུ་རློག ། ཧྲཱིཿ ཡབ་ཡུམ་ཐབས་དང་ཤེས་རབ་རོལ་པ་ལས། ། ཐུགས་ཀྱི་སྤྲུལ་པ་དབང་ཆེན་ཁྲོ་བོའི་སྐུ། ། ཤར་ཕྱོགས་འཁོར་ལོ་འབར་བའི་རྩིབས་སྟེང་ནས། ། དྲི་ཟ་ཕོ་མོ་བསྣོལ་བའི་གདན་སྟེང་དུ། ། རྡོ་རྗེ་དབང་ཆེན་དཀར་པོ་ཁྲོ་བོའི་སྐུ། ། ཞལ་གཅིག་ཕྱག་གཉིས་དུར་ཁྲོད་ཆས་བརྒྱད་རྫོགས། ། སྤྱན་གསུམ་ཞལ་བསྒྲད་མཆེ་གཙིགས་མི་རོ་ཟ། །
དབུ་སྐྲ་ཁམ་ནག་གྱེན་བསྒྲེང་སྦྲུལ་གྱིས་བཅིངས། ། ཕྱག་གཡས་རྡོ་རྗེས་དགྲ་བགེགས་མགོ་ལུས་བཤོག ། ཕྱག་གཡོན་དབྱུག་ཐོས་མྱོས་ཤིང་བརྒྱལ་བར་བྱེད། ། མེ་དཔུང་ཀློང་ན་འགྱིང་གར་སྟབས་སུ་བཞུགས། ། རྔམས་པའི་ང་རོ་འབྲུག་སྟོང་ལྡི་རི་རི། ། ཐུགས་ཀྱི་སྤྲུལ་པས་སྟོང་གསུམ་ཁྱབ་པར་འགེངས། ། ཁྱེད་ཀྱི་དབང་དྲག་ཕྲིན་ལས་དུས་ལ་བབས། ། སྡང་སྒྲ་གདོན་བགེགས་ཐལ་བ་རྡུལ་དུ་རློག ། ཡབ་ཡུམ་ཐབས་དང་ཤེས་རབ་རོལ་པ་ལས། ། ཐུགས་ཀྱི་སྤྲུལ་པ་དབང་ཆེན་ཁྲོ་བོའི་སྐུ། །
ལྷོ་ཕྱོགས་འཁོར་ལོ་འབར་བའི་རྩིབས་སྟེང་ན། ། གྲུལ་བུམ་ཕོ་མོ་བསྣོལ་བའི་གདན་སྟེང་དུ། ། རིན་ཆེན་དབང་ཆེན་མཐིང་ནག་ཁྲོ་བོའི་སྐུ། ། ཞལ་གཅིག་ཕྱག་གཉིས་དུར་ཁྲོད་ཆས་བརྒྱད་རྫོགས། ། སྤྱན་གསུམ་ཞལ་བསྒྲད་མཆེ་གཙིགས་མི་རོ་ཟ། ། དབུ་སྐྲ་ཁམ་ནག་གྱེན་སྒྲེང་སྦྲུལ་གྱིས་བཅིངས། ། ཕྱག་གཡས་རིན་ཆེན་མྱུ་གུས་དགོས་འདོད་བསྐོང་། ། ཕྱག་གཡོན་ལྕགས་ཀྱུས་བླ་འགུགས་ཙིཏྟ་འབྱིན། ། མེ་དཔུང་ཀློང་ན་འགྱིང་གར་སྟབས་སུ་བཞུགས། ། རྔམས་པའི་ང་རོ་འབྲུག་སྟོང་ལྡི་རི་རི། །
ཐུགས་ཀྱི་སྤྲུལ་པས་སྟོང་གསུམ་ཁྱབ་པར་འགེངས། ། ཁྱེད་ཀྱི་དབང་དྲག་ཕྲིན་ལས་དུས་ལ་བབས། ། སྡང་དགྲ་གདོན་བགེགས་ཐལ་བ་རྡུལ་དུ་རློག ། ཡབ་ཡུམ་ཐབས་དང་ཤེས་རབ་རོལ་པ་ལས། ། ཐུགས་ཀྱི་སྤྲུལ་པ་དབང་ཆེན་ཁྲོ་བོའི་སྐུ། ། ནུབ་ཕྱོགས་འཁོར་ལོ་འབར་བའི་རྩིབས་སྟེང་ན། ། ཀླུ་དབང་ཕོ་མོ་བསྣོལ་བའི་གདན་སྟེང་དུ། ། པདྨ་དབང་ཆེན་དམར་ནག་ཁྲོ་བོའི་སྐུ། ། ཞལ་གཅིག་ཕྱག་གཉིས་དུར་ཁྲོད་ཆས་བརྒྱད་རྫོགས། ། སྤྱན་གསུམ་ཞལ་བསྒྲད་མཆེ་གཙིགས་མི་རོ་ཟ། །
དབུ་སྐྲ་ཁམ་ནག་གྱེན་བརྫེས་སྦྲུལ་གྱིས་བཅིངས། ། ཕྱག་གཡས་པདྨས་ཆེ་བཙན་དབང་དུ་སྡུད། ། ཕྱག་གཡོན་ཞགས་པས་ལུས་དང་ཡན་ལག་འཆིངས། ། མེ་དཔུང་ཀློང་ན་འགྱིང་གར་སྟབས་སུ་བཞུགས། ། རྔམས་པའི་ང་རོ་འབྲུག་སྟོང་ལྡི་རི་རི། ། ཐུགས་ཀྱིས་སྤྲུལ་པས་སྟོང་གསུམ་ཁྱབ་པར་འགེངས། ། ཁྱེད་ཀྱི་དབང་དྲག་འཕྲིན་ལས་དུས་ལ་བབས། ། སྡང་དགྲ་གནོད་བགེགས་ཐལ་བ་རྡུལ་དུ་རློག ། ཡབ་ཡུམ་ཐབས་དང་ཤེས་རབ་རོལ་པ་ལས། ། ཐུགས་ཀྱི་སྤྲུལ་པ་དབང་ཆེན་ཁྲོ་བོའི་སྐུ། །
བྱང་ཕྱོགས་འཁོར་ལོ་འབར་བའི་རྩིབས་སྟེང་ན། ། གནོད་སྦྱིན་ཕོ་མོ་བསྣོལ་བའི་གདན་སྟེང་དུ། ། ལས་རབ་དབང་ཆེན་ལྗང་ནག་ཁྲོ་བོའི་སྐུ། ། ཞལ་གཅིག་ཕྱག་གཉིས་དུར་ཁྲོད་ཆས་བརྒྱད་རྫོགས། ། སྤྱན་གསུམ་ཞལ་བསྒྲད་མཆེ་གཙིགས་མི་རོ་ཟ། ། དབུ་སྐྲ་ཁམ་ནག་གྱེན་བརྫེས་སྦྲུལ་གྱིས་བཅིངས། ། ཕྱག་གཡས་རལ་གྲིས་རྩ་དང་སྲོག་གཟུགས་གཅོད། ། ཕྱག་གཡོན་ཁ་ཊྭཱཾ་རྩེ་གསུམ་དུག་གསུམ་སྒྲོལ། ། མེ་དཔུང་ཀློང་ན་འགྱིང་གར་སྟབས་སུ་བཞུགས། ། རྔམས་པའི་ང་རོ་འབྲུག་སྟོང་ལྡི་རི་རི། །
ཐུགས་ཀྱི་སྤྲུལ་པས་སྟོང་གསུམ་ཁྱབ་པར་འགེངས། ། ཁྱོད་ཀྱི་དབང་དྲག་འཕྲིན་ལས་དུས་ལ་བབས། ། སྡང་དགྲ་གནོད་བགེགས་ཐལ་བ་རྡུལ་དུ་རློག ། ཧྲཱིཿ ཤར་ཕྱོགས་དུང་གི་སྒོ་འཁྱུད་ནས། ། སྒོ་མ་དཀར་མོ་འཇིགས་ཚུལ་ཅན། ། ཁྲག་གི་རལ་པ་ཤ་ར་ར། ། ཕྱག་གཡས་ལྕགས་ཀྱུ་དགྲ་སྙིང་འབྱིན། ། གཡོན་པ་མི་སྙིང་དམར་པོ་བསྣམས། ། རིངས་པར་ཁུག་ཅིག་ཨཾ་ཀུ་ཤ་ཛཿ །
ལྷོ་ཕྱོགས་གསེར་གྱི་སྒོ་འཁྱུད་ནས། ། སྒོ་མ་སེར་མོ་འཇིགས་ཚུལ་ཅན། ། གཡུ་ཡི་རལ་པ་ཤ་ར་ར། ། ཕྱག་གཡས་ཞགས་པས་ཡན་ལག་འཆིང་། ། གཡོན་པ་མི་སྙིང་དམར་པོ་བསྣམས། ། འཆིངས་ཤིག་སྡོམས་ཤིག་པ་ཤ་ཧཱུྃ། ། ནུབ་ཕྱོགས་ཟངས་ཀྱི་སྒོ་འཁྱུད་ནས། ། སྒོ་མ་དམར་མོ་འཇིགས་ཚུལ་ཅན། ། མཐིང་གི་རལ་པ་ཤ་ར་ར། ། ཕྱག་གཡས་ལྕགས་སྒྲོག་ཚེ་སྲོག་སྡོམ། །
གཡོན་པ་མི་སྙིང་དམར་པོ་བསྣམས། ། རྟེན་ལ་བསྟིམས་ཤིག་སྥོ་ཊ་བཾ། ། བྱང་ཕྱོགས་གཡུ་ཡི་སྒོ་འཁྱུད་ནས། ། སྒོ་མ་ལྗང་མོ་འཇིགས་ཚུལ་ཅན། ། གསེར་གྱི་རལ་པ་ཤ་ར་ར། ། ཕྱག་གཡས་དྲིལ་བུས་བརྒྱལ་བར་བྱེད། ། གཡོན་པ་མི་སྙིང་དམར་པོ་བསྣམས། ། མྱོས་པར་གྱིས་ཤིག་གཎྜེ་ཧོཿ ཧྲཱིཿ ། བཅོམ་ལྡན་པདྨ་ཧེ་རུ་ཀ །
དབང་ཆེན་ཐུགས་ཀྱི་སྤྲུལ་པ་ལས། ། སྲོག་བདག་འོད་ཀྱི་རྒྱལ་པོ་བྱུང་། ། སྐྱེས་མཆོག་འོད་ཀྱི་མི་བོ་ཆེ། ། སྐུ་ལ་སེང་གེ་སློག་པ་གསོལ། ། དབུ་ལ་བྱི་དར་དཀར་པོ་བཅིངས། ། ནམ་མཁའ་འཇའ་ཡི་སྐེ་རགས་ཅན། ། ལྕགས་ཀྱི་སྡེར་མོས་དགྲ་སྙིང་འབྱིན། ། གཡས་པ་རལ་གྲིས་དགྲ་སྲོག་གཅོད། ། གཡོན་པ་འོད་ཀྱི་ཞགས་པ་འཕེན། ། དགྲ་བོའི་ཚེ་སྲོག་དོན་སྙིང་ཕྱུངས། །
བསྐུལ་ལོ་དྲག་ཏུ་དགྲ་སྲོག་ཆོད། ། དམ་ཉམས་མ་བཏང་ཤོ་ར་རེ། ། ཤར་གྱི་དཀར་པོ་དམ་ཚིག་ཅན། ། ཆིབས་སུ་དཀར་པོ་ངང་རིང་ཆིབས། ། སྐུ་ལ་དར་དཀར་རལ་ཀ་གསོལ། ། དབུ་ལ་དུང་གི་ཐོར་གཙུག་ཅན། ། ཕྱག་གཡས་ཤེལ་གྱི་གྲི་རིང་རྣམས། ། གཡོན་པ་ཞགས་པ་དགྲ་ལ་འདེབས། ། ཚངས་པ་དུང་གི་ཐོར་ཚུགས་ཅན། ། དགྲ་བོའི་ལྷ་ཕྲོལ་དོན་སྙིང་ཕྱུངས། །
བསྐུལ་ལོ་དྲག་ཏུ་དགྲ་སྲོག་གཅོད། ། དམ་ཉམས་མ་བཏང་ཤོ་ར་རེ། ། ལྷོ་ཡི་དགེ་བསྙེན་དམ་ཚིག་ཅན། ། ཆིབས་སུ་ཁམས་པ་ལག་དཀར་ཆིབས། ། སྐུ་ལ་ཟ་འོག་སྔོ་ཁྲ་གསོལ། ། དབུ་ལ་བསེ་མན་འགྱིང་ཐོད་བཅིངས། ། ཕྱག་གཡས་གསེར་གྱི་རྡོ་རྗེ་བསྣམས། ། གཡོན་པ་ཙིཏྟ་དམར་པོ་ཐོགས། ། གྱིང་ཆེན་རྡོ་རྗེ་བཤོག་རྒོད་རྩལ། ། དགྲ་བོའི་སྙིང་ཕྱུངས་དོན་སྙིང་ཆོད། །
བསྐུལ་ལོ་དྲག་ཏུ་དགྲ་སྲོག་ཆོད། ། དམ་ཉམས་མ་བཏང་ཤོ་ར་རེ། ། ནུབ་ཀྱི་བདུད་ནག་དམ་ཚིག་ཅན། ། ཆིབས་སུ་བདུད་རྟ་ནག་པོ་ཆིབས། ། སྐུ་ལ་ལྕགས་ཀྱི་ཞུན་ཁྲབ་གསོལ། ། དབུ་ལ་བདུད་ཞྭ་མཆིན་ནག་གསོལ། ། ཕྱག་གཡས་བདུད་ཀྱི་ཁྲམ་ཤིང་བསྣམས། ། གཡོན་པས་ཞགས་པ་དགྲ་ལ་འདེབས། ། ནག་པོ་གསོད་བྱེད་བདུད་ཀྱི་བུ། ། དགྲ་བོའི་ཚེ་སྲོག་ཁྲམ་ལ་ཐོབ། །
བསྐུལ་ལོ་དྲག་ཏུ་དགྲ་སྲོག་ཆོད། ། དམ་ཉམས་མ་བཏང་ཤོ་ར་རེ། ། བྱང་གི་སྲོག་བདག་དམ་ཚིག་ཅན། ། ཆིབས་སུ་བསེ་ཡི་ར་སྐྱེས་ཆིབས། ། སྐུ་ལ་བསེ་ཁྲབ་དམར་པོ་གསོལ། ། དབུ་ལ་བསེ་རྨོག་ཟངས་རི་གསོལ། ། ཕྱག་གཡས་ཟངས་ཀྱི་གྲི་རིངས་བསྣམས། ། གཡོན་པ་ཞགས་པ་དགྲ་ལ་འདེབས། ། སེ་ཏོ་སྲོག་གཅོད་ལག་དམར་གྱིས། ། དགྲ་བོའི་མདངས་འཕྲོགས་སྲོག་རྩ་ཆོད། །
བསྐུལ་ལོ་དྲག་ཏུ་དགྲ་སྲོག་ཆོད། ། དམ་ཉམས་མ་བཏང་ཤོ་ར་རེ། ། ཧྲཱིཿ པདྨའི་རྒྱལ་པོ་རྟ་མཆོག་དཔལ། ། ཁྲོ་རྒྱལ་ཁྲག་འཐུང་ཧེ་རུ་ཀ ། ཐུགས་ཀྱི་སྤྲུལ་པ་མི་ཟད་པ། ། སྐྱིན་ཐང་ཆུ་འཁྱགས་མངའ་བདག་ཁྱོད། ། ཁྱབ་འཇུག་ཆེན་པོ་རཱ་ཧུ་ལ། ། བྱི་ཏ་སེ་ཏ་སྒྲ་གཅན་འཛིན། ། དུ་བ་མཇུག་རིང་ཁྱབ་འཇུག་སྟེ། །
དྲང་སྲོང་ཆེན་པོ་ཀུན་ཏུ་རྒྱུ། ། གཟའ་རྒོད་དྲག་པོ་སྐྱིན་ཐང་བདག ། དུད་ཁ་མགོ་དགུ་སྲིན་པོའི་གཟུགས། ། མགོ་ལུས་མེད་པ་མིག་གིས་ཁེངས། ། རོ་སྟོད་མི་ལ་རོ་སྨད་སྦྲུལ། ། རོ་སྟོད་མི་ཡིས་ལྷ་ལུས་ལེན། ། རོ་སྨད་སྦྲུལ་གྱིས་རྒྱ་མཚོ་འཁྲུག ། ཕྱག་གཡས་སྐྱིན་ཐང་འཁོར་ལོ་བསྣམས། ། ཕྱག་གཡོན་ཆུ་སྲིན་ཞགས་པ་འཕེན། ། དགྲ་ཡུལ་ལོ་ཏོག་རྡུལ་དུ་རློག །
ཕྱོགས་བཞི་ནམ་མཁའི་ཀློང་ཡངས་ནས། ། ངན་སྔགས་བདག་མོ་ཁྱེད་བཞི་ཡང་། ། ཤར་གྱི་སྟག་སྲིན་ཟོར་བ་གདོང་། ། ལྷོ་ཡི་བམ་སྲིན་དྲེད་མོ་གདོང་། ། ནུབ་ཀྱི་ཀོང་སྲིན་བ་ལང་གདོང་། ། བྱང་གི་འབྲོག་སྲིན་ཆུ་སྲིན་གདོང་། ། ངན་སྔགས་བདག་མོ་བཞི་པོ་ནི། ། གཡས་པ་ཟོར་ལ་གཡོན་ན་རྐྱལ། ། སྐྱིན་ཐང་ཆུ་རྒོད་མངའ་བདག་མོ། ། དགྲ་བོའི་ལོ་ཐོག་སྣར་མ་ལ། །
ཆུ་རྒོད་འཁྱགས་པའི་སྐྱིན་ཐང་ཕོབ། ། དགྲ་ཡུལ་ཐལ་བ་རྡུལ་དུ་རློག ། བསྐུལ་ལོ་དྲག་ཏུ་དགྲ་སྲོག་ཆོད། ། དམ་ཉམས་མ་བཏང་ཤོ་ར་རེ། ། དམ་རྫས་གཏོར་མ་འདི་ལོང་ལ། ། རྣལ་འབྱོར་བདག་གིས་བཅོལ་བ་ཡི། ། འཕྲིན་ལས་ཐམས་ཅད་གྲུབ་པར་མཛོད། ། པདྨའི་རྒྱལ་པོ་རྟ་མཆོག་དཔལ། ། ཁྲོ་རྒྱལ་ཁྲག་འཐུང་ཧེ་རུ་ཀ ། ཐུགས་ཀྱི་སྤྲུལ་པ་མི་ཟད་པ། །
གནོད་སྦྱིན་ཟངས་ཀྱི་བེག་རྩེ་ཅན། ། སྐུ་མདོག་དམར་ནག་སྲིན་པོའི་གཟུགས། ། ཕྱག་གཡས་ཟངས་རལ་དགྲ་སྲོག་གཅོད། ། གཡོན་པ་དམ་ཉམས་གློ་སྙིང་གསོལ། ། རྔམས་ཤིང་དྲག་པོའི་ཆས་ཀུན་རྫོགས། ། དབང་གི་མདོག་ཅན་མཐུ་རྩལ་ཅན། ། ཁྱོད་ཀྱི་ཐུགས་དམ་དུས་ལ་བབས། ། དགྲ་བགེགས་ཐལ་བ་རྡུལ་དུ་རློག ། དམ་རྫས་གཏོར་མ་འདི་ལོང་ལ། ། རྣལ་འབྱོར་བདག་གིས་བཅོལ་བ་ཡི། །
འཕྲིན་ལས་ཐམས་ཅད་གྲུབ་པར་མཛོད། ། རིག་པའི་ལྷ་མོ་གདོང་དམར་མ། ། གཤིན་རྗེ་གཤེད་ཀྱི་བཀའ་ཉན་མ། ། ཨེ་ཀ་ཛ་ཊིའི་གསུང་བསྟོད་མ། ། མ་མོ་འབུམ་གྱི་དབང་ཕྱུག་མ། ། སྲིན་མོ་ལུས་ནག་གདོང་པ་དམར། ། མེ་རལ་ཆོངས་དང་མུ་མེན་བརྒྱན། ། གཡས་པ་ཟངས་གྲིས་དགྲ་སྲོག་གཅོད། ། གཡོན་པ་ལྕགས་ཕུར་བགེགས་དཔུང་འཇོམས། ། མི་ཟན་དྲེད་ཞོན་སྟོང་གསུམ་མྱུལ། །
མི་སྡུག་རྒྱན་དང་ཆ་ལུགས་འཆང་། ། ཁྱེད་ཀྱི་ཐུགས་དམ་དུས་ལ་བབས། ། ང་ཡི་ནོར་གྱི་གཏིང་ལ་རྒྱུག ། དམ་ཉམས་དགྲ་ལ་ཆོ་འཕྲུལ་ཐོང་། ། དགྲ་བགེགས༞ ། དམ་རྫས༞ ། རྣལ་འབྱོར༞ ། འཕྲིན་ལས༞ ། སྲོག་བདག་ཆེ་བཙན་དམར་པོ་ནི། ། དྲག་པོའི་ལས་ལ་ཐོག་བས་མྱུར། །
རྣལ་འབྱོར་འཕྲིན་ལས་ཀུན་སྒྲུབ་ཅིང་། ། དམ་ཉམས་དགྲ་ལ་བྱ་ར་བྱེད། ། མི་སྡུག་སྲིན་པོ་ཁྲོས་པའི་གཟུགས། ། བསེ་རྨོག་བསེ་ཁྲབ་ལུས་ལ་གྱོན། ། གཡས་པ་མདུང་གི་དམག་དཔུང་སྡུད། ། གཡོན་པ་ཞགས་པས་དགྲ་བགེགས་འཆིང་། ། ཁྱོད་ཀྱི་ཐུགས་དམ་དུས་ལ་བབས། ། བསྟན་ལ་གནོད་བྱེད་མྱུར་དུ་སྒྲོལ། ། དགྲ་བགེགས༞ ། དམ་རྫས༞ །
རྣལ་འབྱོར༞ ། འཕྲིན་ལས༞ ། གཞན་ཡང་གྲི་ཐོགས་གྱིང་ཆེན་བརྒྱད། ། སྲོག་གཅོད་རོལ་བཤན་ཉི་ཤུ་གཅིག ། བདུད་སྲིན་གནོད་སྦྱིན་སུམ་སྟོང་དང་། ། མ་མོ་འབུམ་དང་ཐེའུ་རང་སྟོང་། ། དམ་ཅན་རྒྱ་མཚོའི་དམག་ཚོགས་རྣམས། ། དྲག་ཏུ་བསྐུལ་ཞིང་རྦད་པའི་ཚེ། ། གང་ལ་དམིགས་པ་ཤོ་ར་རེ། ། དགྲ་བགེགས་ཐལ་བ་རྡུལ་དུ་རློག །
དམ་རྫས་གཏོར་མ་འདི་ལོང་ལ། ། རྣལ་འབྱོར་བདག་གིས་བཅོལ་བ་ཡི། ། ཕྲིན་ལས་ཐམས་ཅད་གྲུབ་པར་མཛོད། ། ཅེས་བསྐུལ་ལ་རྔ་རོལ་བཞག སྐབས་འདིར་ཕྱག་ལེན་ལ་ཨོ་རྒྱན་རིན་པོ་ཆེ་པདྨ་འབྱུང་གནས་ཀྱི་གསོལ་འདེབས་ལེ་བདུན་མ་མཛད། གཉིས་པ་དབང་བསྐུར་དགོས་ན་ཁོ་བོས་བརྩམས་པའི་མཚམས་སྦྱོར་གྱི་ཡི་གེ་སྨིན་བྱེད་དབང་གི་ཉི་འོད་ལྟར་བྱ་ཞིང་། མཁས་གྲུབ་འགའ་ཞིག་བདག་འཇུག་བཞེད་ཀྱང་། བླ་ཆེན་ཆོས་དཔལ་བའི་དབང་ཆུ་མ་དག་པའི་དྲི་མ་འཁྲུད་བྱེད་ལས། སློབ་དཔོན་བདག་ཉིད་འཇུག་པ་ནི། ཆོས་འདི་ལུགས་ཀྱི་གཟུགས་བརྙན་གྱི་དཀྱིལ་འཁོར་གཉིས་སུ་མེད་པ་སྒྲུབ་པ་ཉིད་ཀ་ལ་བྱེད་ཅིང་ཞེས་གསུངས་པས་བདག་འཇུག་མི་དགོས་སོ། །
དེ་ནས་དཀྱིལ་འཁོར་གྱི་མདུན་དུ་རས་ལ་སོགས་པའི་ཁུད་ཡངས་པར་བཏིང་ལ། འབྲུ་བཀྲམ་པའི་དབུས་སུ་པདྨ་འདབ་བརྒྱད་བྲིས་པའི་ལྟེ་བར་མེ་ཏོག་གི་ཚོམ་བུ་གཅིག་བཀོད། ཤར་གྱི་འདབ་མ་ལ་ཚོགས་འབག་དཀར་ཟླུམ་རྒྱན་ཅན་སྣོད་དང་བཅས་པ། ལྷོར་ཁུར་བ་སོགས་རྫས་སེར་བའི་རིགས། ནུབ་ཏུ་མཾ་ས་སོགས་དམར་བའི་རིགས། བྱང་དུ་ཛ་གད་སོགས་བཏུང་བའི་རིགས་དང་། མཚམས་ཀྱི་འདམ་མ་མཐའ་བསྐོར་གྱི་ཁུད་དང་བཅས་པ་སྣ་ཚོགས་རྫས་གང་ཡོད་ཅི་བདེར་བཤམས། བསང་ཆུ་སྦྱངས། ཨོཾ་རཾ་ཀྲོ་དྷ་རཀྵ་བཛྲ་ཛྭ་ལ་རཾ། ཏིག་ན་བི་ཤྭ་ཛྭ་ལ་རཾ།
ཕཊ་རཾ་རཾ། རཾ་ཡཾ་ཁཾ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ། བྷྲཱུྃ། ཨོཾ་ཨཱཿཧཱུྃ། ཨོཾ་མཧཱ་རཏྣ་ཀ་མ་ལ་བི་ཤུདྡྷེ་ཧཱུྃ། ལན་གཅིག་ཞེས་པས་ཡོ་བྱད་ཀྱི་བགེགས་དང་མི་གཙང་བ་སྦྱངས། སྣོད་ཐོད་པའི་ནང་དུ་བཅུད་ཤ་ལྔ་བདུད་རྩི་ལྔ་ཡེ་ཤེས་ལྔའི་ངོ་བོར་བསམ་ལ། རྔ་རོལ་དང་བཅས་པས་ཚོགས་ཞིང་སྤྱན་དྲངས་པ་ནི། ཧཱུྃ།
རང་བཞིན་རྣམ་དག་དབྱིངས་ཉིད་ལས། ། སྤྲུལ་པའི་ཁྲོ་བོ་མི་ཟད་པ། ། པདྨ་དབང་ཆེན་དཀྱིལ་འཁོར་ལྷ། ། ལོངས་སྤྱོད་ཚོགས་ལ་གཤེགས་སུ་གསོལ། ། ཨོཾ་ཨེ་ཧྱེ་ཧི་བྷ་ག་ཝན། མཧཱ་ཀ་རུ་ཎི་ཀ མཧཱ་པདྨ་ཤྭ་ར་ས་པ་རི་ཝ་ར་བཛྲ་ས་མ་ཡ་ཛཿ པདྨ་ཀ་མ་ལ་ཡ་སཏྭཾ། སྤྱིར་འབུལ་བ་ནི། བླ་མེད་མཆོག་གི་མཆོད་པ་དམ་པ་འདི། །
ཡེ་ཤེས་ལྔ་ཡི་འོད་ཟེར་རྣམ་པར་འཕྲོ། ། འདོད་པའི་ཡོན་ཏན་ལྔ་ཡིས་རབ་བརྒྱན་ཏེ། ། དམ་ཚིག་བཞིན་ལ་ཅི་བདེར་བཞེས་སུ་གསོལ། ། མཧཱ་པདྨ་ཤྭ་ར་ས་པ་རི་ཝཱ་ར་ཨི་དཾ། དྷཱུ་པཾ། པུཥྤཾ། དི་པཾ། གནྡྷཾ། ནཻ་ཝི་དཾ་པྲ་ཏཱིཙྪ་ཡེ་སྭཱ་ཧཱ། ཧཱུྃ།
འདི་ན་སྣ་ཚོགས་གཟུགས་མཆིས་ཏེ། ། གཟུགས་ཀྱི་ལྷ་མོ་མེ་ལོང་མ། ། མེ་ལོང་ལས་ཀྱང་གཟུགས་རྣམས་འབྱུང་། ། མང་པོ་བསམ་གྱིས་མི་ཁྱབ་པས། ། ཕྱོགས་བཅུ་ནམ་མཁའི་ཁམས་བཀང་སྟེ། ། དཀྱིལ་འཁོར་ལྷ་ཡི་སྤྱན་ལ་འབུལ། ། གཟུགས་ཀྱི་མཆོད་པ་བཞེས་སུ་གསོལ། ། ཨ་ལ་ལ་སྟེ་དགེས་པར་མཛོད། ། འདི་ན་སྣ་ཚོགས་སྒྲ་མཆིས་ཏེ། ། སྒྲ་ཡི་ལྷ་མོ་པི་ཝཾ་མ། །
པི་ཝཾ་ལས་ཀྱང་སྒྲ་རྣམས་འབྱུང་། ། མང་པོ་བསམ་གྱིས་མི་ཁྱབ་པས། ། ཕྱོགས་བཅུ་ནམ་མཁའི་ཁམས་བཀང་ནས། ། དཀྱིལ་འཁོར་ལྷ་ཡི་སྙན་ལ་འབུལ། ། སྒྲ་ཡི་མཆོད་པ་བཞེས་སུ་གསོལ། ། ཨ་ལ་ལ་སྟེ་དགེས་པར་མཛོད། ། འདི་ན་སྣ་ཚོགས་དྲི་མཆིས་ཏེ། ། དྲི་ཡི་ལྷ་མོ་སྤོས་ཁང་མ། ། སྤོས་ཁང་ལས་ཀྱང་དྲི་རྣམས་འབྱུང་། ། མང་པོ་བསམ་གྱིས་མི་ཁྱབ་པས། །
ཕྱོགས་བཅུ་ནམ་མཁའི་ཁམས་བཀང་ནས། ། དཀྱིལ་འཁོར་ལྷ་ཡི་ཤངས་ལ་དབུལ། ། དྲི་ཡི་མཆོད་པ་བཞེས་སུ་གསོལ། ། ཨ་ལ་ལ་སྟེ་དགེས་པར་མཛོད། ། འདི་ན་སྣ་ཚོགས་རོ་མཆིས་ཏེ། ། རོ་ཡི་ལྷ་མོ་ཞལ་ཟས་མ། ། ཞལ་ཟས་ལས་ཀྱང་རོ་རྣམས་འབྱུང་། ། མང་པོ་བསམ་གྱིས་མི་ཁྱབ་པས། ། ཕྱོགས་བཅུ་ནམ་མཁའི་ཁམས་བཀང་ནས། ། དཀྱིལ་འཁོར་ལྷ་ཡི་ལྗགས་ལ་འབུལ། །
རོ་ཡི་མཆོད་པ་བཞེས་སུ་གསོལ། ། ཨ་ལ་ལ་སྟེ་དགེས་པར་མཛོད། ། འདི་ན་སྣ་ཚོགས་རེག་མཆིས་ཏེ། ། རེག་གི་ལྷ་མོ་ན་བཟའ་མ། ། ན་བཟའ་ལས་ཀྱང་རེག་རྣམས་འབྱུང་། ། མང་པོ་བསམ་གྱིས་མི་ཁྱབ་པས། ། ཕྱོགས་བཅུ་ནམ་མཁའི་ཁམས་བཀང་ནས། ། དཀྱིལ་འཁོར་ལྷ་ཡི་སྐུ་ལ་འབུལ། ། རེག་གི་མཆོད་པ་བཞེས་སུ་གསོལ། ། ཨ་ལ་ལ་སྟེ་དགེས་པར་མཛོད། །
འདི་ན་སྣ་ཚོགས་ཆོས་མཆིས་ཏེ། ། ཆོས་ཀྱི་ལྷ་མོ་པོ་ཏི་མ། ། པོ་ཏི་ལས་ཀྱང་ཆོས་རྣམས་འབྱུང་། ། མང་པོ་བསམ་གྱིས་མི་ཁྱབ་པས། ། ཕྱོགས་བཅུ་ནམ་མཁའི་ཁམས་བཀང་ནས། ། དཀྱིལ་འཁོར་ལྷ་ཡི་ཐུགས་ལ་འབུལ། ། ཆོས་ཀྱི་མཆོད་པ་བཞེས་སུ་གསོལ། ། ཨ་ལ་ལ་སྟེ་དགེས་པར་མཛོད། ། བྱེ་བྲག་ཏུ་འབུལ་བ་ནི། ལས་ཀྱི་རྡོ་རྗེས་ཚོགས་ཕུད་ཚོ་གསུམ་བཅོས་པའི་དང་པོ་དེ་སྣོད་གསུམ་དུ་བགོས་ལ།
དཀྱིལ་འཁོར་གྱི་དྲུང་སྟེགས་ཀྱི་ཁར་བཤམས། ཧྲཱིཿ སྒེག་པ་དཔའ་བ་འཇིགས་སུ་རུང་བ་དང་། ། རྒོད་དང་གཤེ་དང་འཇིགས་པར་བྱེད་པ་དང་། ། སྙིང་རྗེ་རྔམས་དང་ཞི་བ་ལ་སོགས་པ། ། སྐུ་ཡི་དངོས་པོ་ཤིན་ཏུ་བསྒྱུར་བ་ནི། ། གར་བཅས་སྒྲུབ་པའི་རྣལ་འབྱོར་པ། ། གར་གྱི་དབང་ཕྱུག་གཙོ་བོ་ཆེ། ། ཟླ་བ་ལ་སོགས་སྙིང་པོ་ཅན། ། མཾ་ས་ལ་སོགས་རོ་མཆོག་གསོལ། །
མེ་ཏོག་ལ་སོགས་ཙནྡན་དྲི། ། བཟང་དགུ་འབུལ་ལོ་བཞེས་སུ་གསོལ། ། མི་མོ་རྣམས་ཀྱི་རེག་བྱ་མཆོག ། བྱིན་གྱིས་རློབས་ཤིག་རྣལ་འབྱོར་པ། ། སྒྲུབ་པའི་རྫས་འདི་ཐམས་ཅད་ལ། ། ཧཱུྃ་དང་ཕཊ་ཀྱིས་ལྡན་པར་མཛོད། ། མཧཱ་པདྨ་ཤྭ་ར་ས་པ་རི་ཝཱ་ར་ག་ཎ་ཙཀྲ་པཱུ་ཛ་ཁ་རཾ་ཁཱ་ཧི། བར་པ་གཤེགས་ཏེ་འབུལ་བ་ནི། ཧཱུྃ། བླ་མ་ཡི་དམ་ལྷ་ཚོགས་དགོངས་སུ་གསོལ། །
བདག་ཅག་མ་རིག་ལུས་དང་ངག་སེམས་ཀྱིས། ། བག་མེད་ཚུལ་གྱིས་དམ་ལས་འགལ་གྱུར་ཏེ། ། པདྨ་དབང་ཆེན་དཀྱིལ་འཁོར་ལྷ་ཚོགས་ཀྱི། ། ཐུགས་དང་འགལ་བའི་ལས་རྣམས་ཅི་བགྱིས་པ། ། ཐུགས་རྗེ་ཆེ་མངའ་ཁྱེད་ལ་བཟོད་པར་གསོལ། ། བཟོད་པར་གསོལ་ཏེ་ཚངས་པ་སྩལ་དུ་གསོལ། ། ཚངས་པ་འཕྲུལ་གྱི་དངོས་གྲུབ་སྩལ་དུ་གསོལ། ། རྔ་རོལ་བཞག་ལ། ཨོཾ་པདྨ་ཤྲཱི་ཧེ་རུ་ཀ སོགས་ཡིག་བརྒྱ་ལན་གསུམ་བཟླ་མཁའ་ལ་བཏབ་སྟེ་ཕུལ་བ་ནི།
ལྕགས་སྣོད་ལ་སོགས་པར་ལིངྒ་བཤམས་པ་སློབ་དཔོན་གྱི་མདུན་དུ་བཞག སློབ་དཔོན་གྱིས་རྡོར་དྲིལ་ཧཱུྃ་མཛད་ཀྱི་ཕྱག་རྒྱས་བཟུང་། ལས་རྡོར་གྱིས་གུ་གུལ་གདུགས་ལ། ཨེ་རཾ། ཕཊ་རཾ། ཛྭ་ལ་རཾ། རྣིར་ཛ། ཏྲི་ཛ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི་བཀའ༞ ཆོས་ཀྱི་བཀའ༞ དགེ་འདུན་གྱི༞ བཅོམ་ལྡན་འདས་པདྨ་དབང་ཆེན་ཁྲག་འཐུང་ལྷ་དགུ་འཁོར་ཟ་བྱེད་བཀའ་ཉན་གྱི་ཚོགས་དང་བཅས་པ་རྣམས་ཀྱི་བཀའ་བདེན་པ་དང་།
རྣལ་འབྱོར་པ་བདག་གི་སྔགས་དང་ཕྱག་རྒྱ་དང་། ཏིང་ངེ་འཛིན་གྱི་བྱིན་རླབས་དང་། ཆོས་ཉིད་རང་བཞིན་གྱིས་རྣམ་པར་དག་ཅིང་། ཆོས་ཅན་རྒྱུ་འབྲས་བསླུ་བ་མེད་པའི་བཀའ་བདེན་པ་དང་། བདེན་པ་ཆེན་པོའི་བྱིན་རླབས་ཀྱིས། སྤྱིར་བསྟན་པའི་སྤྱི་དགྲ། བླ་མའི་སྐུ་དགྲ། དམ་ཚིག་ཅན་གྱི་སྡང་དགྲ། སེམས་ཅན་ཡོངས་ལ་གནོད་ཅིང་འཚེ་བར་བྱེད་པ་དང་། ཁྱད་པར་དུ་ཡང་རྣལ་འབྱོར་པ་བདག་ཅག་དཔོན་སློབ་རྒྱུ་སྦྱོར་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་གཟུགས་ཅན་གྱི་དགྲ།
གཟུགས་མེད་ཀྱི་བགེགས་གང་ཡིན་པ་དེ་དག་ཐམས་ཅད་སྐད་ཅིག་ཐང་ཅིག་ཡུད་ཙམ་ལ་གཟུགས་དང་ལིངྒ་འདི་ལ་མཆིས་པར་གྱུར་ཅིག ཞེས་དང་། དྲག་རོལ་བྱ་ཞིང་། དགུག་གཞུག་གི་ཕྱག་རྒྱ་ལིངྒའི་སྟེང་དུ་འབེབས་པའི་སྟངས་ཀ་དང་། པྲ་བེ་ཤ་ཡ་ཕཊ། ཨ་བེ་ཤ་ཡ་ཨ། དེ་འདྲ་ལན་གསུམ་མམ་གཅིག་བྱས་ལ། རྔ་རོལ་དང་བཅས་པས། ཛཿ དམ་ཚིག་ཆེན་པོའི་དུས་ལ་བབས། །
ང་དཔལ་ཁྲག་འཐུང་ཧེ་རུ་ཀ ། ཐུགས་རྗེ་ཐུགས་དམ་རྒྱུད་བསྐུལ་བ། ། འཇིག་རྟེན་ཐམས་ཅད་བསྒྲལ་བའི་ཕྱིར། ། འཇིག་རྟེན་ཐམས་ཅད་དུར་ཁྲོད་འབར། ། བཟའ་རྒྱུ་ཐམས་ཅད་ཤ་ཁྲག་ཚོགས། ། གཟུགས་སྣང་ཐམས་ཅད་ཧེ་རུ་ཀ ། མི་རྟོག་ཐུགས་ཀྱི་དཀྱིལ་འཁོར་ནས། ། བཅོམ་ལྡན་པདྨ་ཧེ་རུ་ཀ ། ཐུགས་རྗེ་ཐུགས་དམ་རྒྱུད་བསྐུལ་ནས། ། ཡེ་ཤེས་རོལ་ཅིང་གཤེགས་སུ་གསོལ། །
ཛཿ ཡབ་གཅིག་སྐུ་མདོག་དམར་བ་ནི། ། རིགས་ལྔའི་སངས་རྒྱས་དབུ་ལ་རྫོགས། ། ཕྱག་རྒྱ་ཐུགས་ཀྱི་དཀྱིལ་འཁོར་ནས། ། ལྕགས་གྲི་ནག་པོ་ཕྱག་ན་བསྣམས། ། སྒྲོལ་གྱིང་ཆེན་པོར་དམ་བཅས་པ། ། ནག་པོ་འབུམ་གྱི་བདག་པོ་སྟེ། ། མཁའ་འགྲོ་འབུམ་གྱི་དབུས་ན་འགྱིང་། ། མི་རོ་འབུམ་གྱི་ཁྲི་སྟེང་ན། ། རྟ་རོ་འབུམ་ནི་བཅལ་དུ་བཀྲམ། །
ཟས་སུ་དེ་ནི་ཤ་ཆེན་ཟ། ། སྐོམ་དུ་དེ་ནི་ཁྲག་འཐུང་ངོ་། ། མཐའ་དག་བསྒྲལ་བའི་རྒྱུ་ཡིན་ཏེ། ། འདི་ཡི་སྙིང་པོ་འབུམ་བཟླས་ན། ། གཅིག་ཏུ་དེ་ནི་དགྲ་ལ་འཇབས། ། གཉིས་སུ་དེ་ནི་བགེགས་ལ་འཇབས། ། སྐྱེས་བུ་ཆེན་པོའི་འཕྲུལ་གྱི་སྲས། ། གནོད་བགེགས་འདུལ་བའི་དུས་ལ་བབས། ། ཛཿ དམ་ཚིག་ཆེན་པོའི་དུས་ལ་བབས། །
སྤྲུལ་པ་ཆེན་པོའི་དུས་ལ་བབས། ། ཕྱག་བརྙན་ཆེན་པོའི་དུས་ལ་བབས། ། བྲན་དང་བཀའ་ཉན་ཕོ་ཉའི་ཚོགས། ། ཁྱོད་ཀྱི་དམ་ཚིག་དུས་ལ་བབས། ། མཐུ་རྩལ་དབྱུང་བའི་དུས་ལ་བབས། ། བྱང་ཆུབ་མཆོག་ཏུ་སེམས་བསྐྱེད་ནས། ། དུས་གསུམ་རྒྱལ་བའི་གདུང་གསོབ་པ། ། རིག་འཛིན་བདག་ཅག་རྣམས་ལ་ནི། ། གནོད་ཅིང་གདུག་པའི་དགྲ་དང་བགེགས། ། བདུད་དང་བར་དུ་གཅོད་པ་དང་། །
དངོས་གྲུབ་འཕྲོག་ཅིང་འཚེ་བ་རྣམས། ། ཁྲོ་བོ་ཆེན་པོས་བྱིན་གྱིས་བརླབས། ། ཡུད་ཙམ་གྱིས་ནི་འདིར་ཁུག་ལ། ། མངོན་སྤྱོད་ཚུལ་བཞིན་བསྒྲལ་བ་དང་། ། ལུས་ངག་རྡུལ་དུ་བརླག་པར་མཛོད། ། ཟུངས་ཤིག་སྡོམས་ཤིག་རྣམ་པར་འཆིངས། ། རྟོགས་ཤིག་གྲོགས་དང་བྲལ་བར་གྱིས། ། ཕོབ་ཅིག་རྣམ་པར་གཟིར་བར་གྱིས། ། འདི་ལ་བྱང་ཆུབ་སེམས་མེད་ཀྱིས། ། གཞན་དུ་ནམ་ཡང་བཏང་མི་བྱ། །
བྱང་ཆུབ་སེམས་སུ་བཏང་བར་བྱ། ། ང་ཡི་དབང་དུ་བསྡུས་ལ་ཤོག ། ཆེམས་རོལ་དང་། པྲ་བེ་ཤ་ཡ་ཕཊ། ཨ་བེ་ཤ་ཡ་ཨ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གཎྜེ་ཧོཿ ལྷ་དབྱེ་བ་ནི།
གུ་གུལ་སོགས་ལ། བྷྱོཿ གཉན་པོ་ཀུན་སྒྲོལ་དམ་ཚིག་ཅན། ། འགོ་བའི་ལྷ་རྣམས་བསྒྲལ་བའི་ཕྱིར། ། གུ་གུལ་སྦྱར་བའི་རྫས་མཆོག་འདིས། ། སྲོག་ལྷ་གནམ་དུ་ཡར་དུ་ཆུག ། དགྲ་ལྷ་རྒྱ་མཚོའི་གཏིང་དུ་བསྒྱུར། ། ཕོ་ལྷ་རྡོག་པའི་འོག་ཏུ་གནོན། ། ཞང་ལྷ་རྒྱ་མཚོའི་ཁྲིགས་ལ་བསྐྱོལ། ། མོ་ལྷ་སྲོག་རྩ་མྱུར་དུ་ཆོད། །
གུ་གུལ་སྦྱར་བའི་རྫས་མཆོག་གིས། ། མེ་དགུའི་ལྷ་དང་ཕྲོལ་ལ་ཤོག ། འབོབ་དུད་ཕོ་ལྷའི་གཤེད་མ་གྱིས། ། རྒྱ་ཚིལ་དགྲ་ལྷའི་གཤེད་མ་གྱིས། ། ཡུངས་ཀར་སྲོག་ལྷའི་གཤེད་མ་གྱིས། ། ར་རུ་མོ་ལྷའི་གཤེད་མ་གྱིས། ། ཞབ་མའི་ཞང་ལྷའི་གཤེད་མ་གྱིས། ། གུ་གུལ་སྦྱར་བའི་རྫས་མཆོག་གིས། ། དགྲ་བོའི་དམ་ཚིག་ཉམས་སུ་ཆུག ། མཧཱ་གུ་གུལ་པྲ་ཏ་ལ་ཧཱུྃ་ཕཊ།
ཆེམས་རོལ་དང་བསྟུན། གུ་གུལ་གྱིས་བདུག ཡུངས་ཐུན་དབབ་པ་ནི། སློབ་དཔོན་གྱིས་ཡུངས་ཀར་སོགས་ལ། ཧྲཱིཿ ཡུངས་ཀར་རྒྱལ་པོ་གསེར་སྒོང་འདྲ། ། སྐུ་ནི་གསེར་མདོག་འོད་ཟེར་འཕྲོ། ། ཡན་ལག་མེད་པ་བདུད་ལ་བསྡོ། ། ཁ་མིག་མེད་པ་སྟོང་ཁམས་བསྐོར། ། སྔགས་འཆང་བདག་གི་མཚོན་ཆ་སྟེ། །
མ་མོ་རྣམས་ཀྱི་མཚོན་ཆ་ཡིན། ། སྡེ་བརྒྱད་ཡོངས་ཀྱི་ཕོ་ཉ་ཡིན། ། སྟེང་གི་ཕྱོགས་སུ་ཡར་འཕངས་པས། ། རྒྱལ་བ་རྒྱ་མཚོའི་ཐུགས་དམ་བསྐོང་། ། འོག་གི་ཕྱོགས་སུ་མར་འཕངས་པས། ། ངན་སོང་གསུམ་གྱི་སྒོ་ཡང་གཅོད། ། བར་སྣང་ཁམས་སུ་ཕར་འཕངས་པས། ། དགྲ་བོ་སྐྱོབ་པའི་ལྷ་དང་ཕྲོལ། ། རིང་པར་རྒྱུག་ཅིག་ཕོ་ཉའི་ཚོགས། ། རི་རབ་འདི་ནི་འགུལ་ཞིང་འདེག །
རྒྱ་མཚོ་འདི་ནི་འཆོལ་ཞིང་རྙོག ། བྷྱོཿ གནོད་སྦྱིན་རྒྱལ་པོ་སྤྲུལ་པའི་སྲས། ། ཉུང་ཀར་ཡེ་ཤེས་སྤྲུལ་པའི་མདའ། ། ཐུགས་རྗེའི་ཀློང་ནས་ཕར་འཕངས་པས། ། དགྲ་བོའི་གཟུགས་ཕུང་འབེན་ལ་རྒྱོབ། ། དཀར་ནག་སྙིང་གའི་དཀྱིལ་དུ་རྒྱོབ། ། ཤིག་ཤིག་དུམ་བུར་ཉིལ་ཉིལ་རྒྱོབ། ། ཁྲོ་ཆུང་གཏམས་པའི་ཡུངས་ཀར་འདི། ། ཡིད་ཀྱིས་ཡེ་ཤེས་སྤྲུལ་པའི་མདའ། །
ཏིང་ངེ་འཛིན་གྱིས་བྱིན་གྱིས་བརླབས། ། ཡེངས་པ་མེད་པར་འཕངས་པ་ཡིས། ། དགྲ་བོའི་ནང་ཁྲོལ་འབེན་ལ་རྒྱོབ། ། དུམ་བུ་ཏུལ་ཕཊ། དུམ་བུ་ཉལ་རྦད། ཡན་ལག་འཆིང་བའི་ཡུངས་ཀར་འདི། ། ཕྱག་རྒྱ་རོལ་པའི་མདའ་བརྒྱངས་ཏེ། ། འཕྲོ་འདུ་ཅིར་ཡང་འགྱུར་བའི་མདའ། ། དགྲ་བོའི་ཡན་ལག་འབེན་ལ་རྒྱོབ། ། ཐུཾ་རིལ་བྷྱོཿཐུཾ་རིལ་བྷྱོཿ
དབང་པོ་ལེན་པའི་ཡུངས་ཀར་འདི། ། རིག་པའི་རྒྱལ་པོ་ཐུལ་གྱི་མདའ། ། རིག་པའི་དབྱིངས་ནས་འཕངས་པ་ཡིས། ། དགྲ་བོའི་དབང་པོའི་མིག་ལ་རྒྱོབ། ། ཐིམ་ཡ་ཐིམ་ཡ། རྣམ་ཤེས་གཅོད་པའི་ཡུངས་དཀར་འདི། ། སྔགས་ཀྱི་རྒྱལ་པོ་བྲམ་ཟེའི་མདའ། ། དགུག་འདྲེན་ཕོ་ཉའི་མདའ་བརྒྱང་སྟེ། ། དགྲ་བོའི་རྣམ་ཤེས་འབེན་ལ་རྒྱོབ། ། ཧྲུལ་ཧྲུལ་སྲོག་སྲོག་བྷྱོ་བྷྱོཿ
ཞེས་བརྗོད་ལ་སྔགས་རྣམས་ལ་ཆེམས་རོལ་དང་བསྟུན་ཡུངས་ཀར་བརྡེགས། རྔ་རོལ་བཞག ལྕགས་སམ་སེང་ལྡེང་གི་ཕུར་པ་ལག་ཏུ་ཐོག་ལ། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པར་གྱུར། སྟོང་པའི་ངང་ལས་པཾ་པདྨ་མཎྜལ། མ་སུརྻ་མཎྜལ། པདྨ་དང་ཉི་མའི་དཀྱིལ་འཁོར་གྱི་སྟེང་དུ་ཧྲཱིཿསྥ་ར་ཎ་ཕཊ། སཾ་ཧ་ར་ཎ་ཧཱུྃ། ཨོཾ་པདྨ་ཀཱི་ལི་ཀཱི་ལ་ཡ་ཧཱུྃ་ཕཊ།
པདྨ་ཀཱི་ལ་ཡ་སྐུ་མདོག་དམར་པོ་དམར་དཀར་ལྗང་བའི་ཞལ་གསུམ་ཕྱག་དྲུག་པ། དང་པོ་གཉིས་པདྨ་དང་བནྡྷ། བར་པ་གཉིས་ལྕགས་ཀྱུ་དང་ཞགས་པ། ཐ་མ་གཉིས་ཀྱིས་ཕུར་པ་བསྒྲིལ་བ། དཔལ་ཆེན་པོའི་ཆས་དང་། དུར་ཁྲོད་ཀྱི་ཆས་བརྒྱད་ཀྱིས་བརྒྱན་པ། སྐུ་སྨད་ཟུར་གསུམ་དབལ་དང་ལྡན་པ་ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་སྤྱི་བོར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
སངས་རྒྱས་བྱང་ཆུབ་སེམས་དཔའ་ཐམས་ཅད་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། ཨོཾ་པདྨ་ཧེ་རུ་ཀ་ཨ་བྷི་ཥིཉྩ་ཧཱུྃ། པདྨ་ཧེ་རུ་ཀ་དམར་པོ་པདྨ་དང་དྲིལ་བུ་འཛིན་པས་དབུ་བརྒྱན་པར་གྱུར། རྡོར་ཐལ་གྱིས་ཕུར་པ་བསྒྲིལ་ལ། བདག་དང་ཕུར་པའི་གནས་གསུམ་གྱི་ཨོཾ་ཨཱཿཧཱུྃ་ལས་འོད་འཕྲོས། ཨོཾ་དིཔྟ་ཙཀྲ་ཧ་ན་ཧ་ན་ཨོཾ། དེ་བཞིན་གཤེགས་པ་ཐམས་ཅད་ཀྱི་སྐུ་ཐིམ། སྐུའི་སྒོ་ནས་ཁམས་གསུམ་དུས་གཅིག་ལ་སྒྲོལ་བའི་ནུས་པ་དང་ལྡན་པར་གྱུར།
སོར་མོ་སྦུབ་མོའི་ལག་ཐིལ་གྱིས་ཕུར་པ་བསྒྲིལ་ལ། ཧྲཱིཿ ཕུར་པ་ཏ་ཨཱཿ དེ་བཞིན་གཤེགས་པ་ཐམས་ཅད་ཀྱི་གསུང་ཐིམ། གསུང་གི་སྒོ་ནས་ཁམས་གསུམ་དུས་གཅིག་ལ་སྒྲོལ་བའི་ནུས་པ་དང་ལྡན་པར་གྱུར། སོར་མོ་བསྣོལ་བའི་གུང་མོས་ཕུར་པ་བསྒྲིལ་ལ། ཨོཾ་བཛྲ་སཏྭ་ཧཱུྃ། དེ་བཞིན་གཤེགས་པ་ཐམས་ཅད་ཀྱི་ཐུགས་ཐིམ། ཐུགས་ཀྱི་སྒོ་ནས་ཁམས་གསུམ་དུས་གཅིག་ལ་སྒྲོལ་བའི་ནུས་པ་དང་ལྡན་པར་གྱུར། ཨོཾ་སརྦ་ཏ་ཐཱ་ག་ཏ་ཀ་ཡ་ཝཀྐ་ཙིཏྟ་ཏིཥྛ་བཛྲ།
དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཨོཾ་ཨཱཿཧཱུྃ། དཀར་དམར་མཐིང་གསུམ་གྱི་རྣམ་པར་ཐིམ་པས་ནུས་པ་བསམ་གྱིས་མི་ཁྱབ་པ་དང་ལྡན་པར་གྱུར། ཕུར་པའི་དབལ་ལ་ཡུངས་ཀར་གཏོར་ལ། ཨོཾ་པདྨ་ཀཱི་ལི་ཀཱི་ལ་ཡ་པེ་ཏ་ལི་མཎྜལ་རཀྵ་ཧཱུྃ་ཕཊ། མཐུ་དང་ལྡན་པར་གྱུར། ཕུར་པ་གུ་གུལ་གྱིས་བདུགས་ལ། ཨོཾ་པདྨ་ཀཱི་ལི་ཀཱི་ལ་ཡ་མ་གུ་ཏ་མ་པྲ་ཏ་ལ་ཨ་ཏིཥྛ་ཡ་ཧཱུྃ་ཕཊ། གཟི་མདངས་དང་ལྡན་པར་གྱུར། ཕུར་པའི་དབལ་ལ་རཀྟ་གཏོར་ལ། ཨོཾ་པདྨ་ཀཱི་ལི་ཀཱི་ལ་ཡ་མཧཱ་རཀྟ་ཛྭ་ལ་མཱ་ན་ཧཱུྃ་ཕཊ།
བཛྲ་ཀི་ཏ། ཐུགས་རྗེ་ཆགས་པ་དང་ལྡན་པར་གྱུར། རྔ་རོལ་དང་བཅས། ཕུར་བསྐུལ་ནི། ཧཱུྃ། འདོད་ཆགས་ཁྲོས་མེ་དམར་ནག་འབར། ། གྲུ་གསུམ་འབར་བའི་གཞལ་ཡས་ནས། ། སངས་རྒྱས་ཐམས་ཅད་འདུས་པའི་སྐུ། ། སྲས་མཆོག་པདྨ་ཀཱི་ལ་ཡ། ། རྡོ་རྗེ་གཞོན་ནུ་སྐུ་བཞེངས་ཤིག །
བདུད་དང་ལོག་འདྲེན་འདུལ་བའི་ཕྱིར། ། དྲག་པོ་ཕུར་པའི་ཚུལ་དུ་བཞེངས། ། དམ་ཉམས་གནོད་བྱེད་དགྲ་བགེགས་འདི། ། དང་པོ་ཞེ་སྡང་ཕ་ཡིས་བསྐྱེད། ། བར་དུ་འདོད་ཆགས་མ་ཡིས་བསྐྱེད། ། ཐ་མ་དུག་གསུམ་ལུས་སུ་གྲུབ། ། དུག་གསུམ་རྩད་ནས་བཅད་པའི་ཕྱིར། ། དཀར་ནག་སྙིང་གི་མཚམས་ཤེད་ན། ། མི་ཡི་སྙིང་པོ་ཎི་ཁུག་ལ། ། བགེགས་ཀྱི་སྙིང་པོ་ཏྲི་ཁུག་ལ། །
ཎི་ཏྲིའི་དཀྱིལ་དུ་མཱ་ར་ཡ། ། འཆིངས་ཤིག་སྡོམས་ལ་དབང་དུ་བསྡུས། ། ཟིལ་གྱིས་གནོན་ལ་མ་བཏང་ཞིག ། ཧཱུྃ། ཡང་ཅིག་རྦད་ཅིང་བསྐུལ་བ་ནི། ། རང་བྱུང་ཡེ་ཤེས་སྤྲུལ་པའི་སྐུ། ། རྟ་མགྲིན་དམར་ནག་དགྲ་བགེགས་སྒྲོལ། ། སྐུ་སྟོད་ཞལ་གསུམ་ཕྱག་དྲུག་པ། ། སྐུ་སྨད་ཟུར་གསུམ་ཕུར་པའི་དབལ། ། རྟ་མགྲིན་ཐུགས་ནི་གསོད་ལ་དགའ། །
གནོད་བྱེད་དགྲ་བགེགས་གང་ཡིན་པའི། ། སྙིང་གི་དཀྱིལ་དུ་མཱ་ར་ཡ། ། ཁྱོད་ཀྱི་སྤྲུལ་པའི་ཕོ་ཉ་ནི། ། ཀུན་ཀྱང་ཁྲོ་བོ་ཆེན་པོ་ལ། ། ཞལ་གཅིག་ཕྱག་གཉིས་ཕུར་པ་བསྒྲིལ། ། སྐུ་སྨད་ཟུར་གསུམ་ཕུར་པའི་དབལ། ། ས་དང་ནམ་མཁའ་ཀུན་ཁང་ནས། ། ཀུན་ཀྱང་དགྲ་བགེགས་སྒྲོལ་ལ་བརྩོན། ། གནོད་བྱེད་དགྲ་བགེགས་གང་ཡིན་གྱིས། ། རང་བཞིན་བརྒྱད་ཅུའི་རྟོག་ཞོམ་ཕྱིར། །
ཡན་ལག་ཀུན་ལ་མཱ་ར་ཡ། ། ཞེས་བརྗོད་ལ་རོལ་མོ་བྱ་ཞིང་། སློབ་དཔོན་གྱིས་ཕུར་བུ་བསྒྲིལ་ལ། ཨོཾ་མཾ་ཧཱུྃ་ལཾ་ཏཾ་བྷ་ནན། མ་ཧོ་གྷ་ཏ་ཡ། བྷ་ག་ཝན་ཧྲིཿཥྚི། ཝི་ཀྲི་བཛྲ་ཧཱུྃ་ཀ་ར་ཧཱུྃ། བཛྲ་ཀཱི་ལི་ཀཱི་ལ་ཛཿཧཱུྃ་བཾ་ཧོཿ སརྦ་བིགྷ་ནན། བཛྲ་ཀཱི་ལི་ཀཱི་ལ་ཡ་ཧཱུྃ་ཕཊ།
དམིགས་པ་ནི། བདག་དང་དཀྱིལ་འཁོར་ཕུར་པའི་གནས་གསུམ་གྱི་ཨ་ལས་ཨ་ཁྲ་མོ་འོད་ཟེར་དང་བཅས་པ་དཔག་ཏུ་མེད་པ་འཕྲོས། དུས་གསུམ་གྱི་སངས་རྒྱས་ཐམས་ཅད་སྤྱན་དྲངས་ལ་ཨའི་རྣམ་པར་བཞུགས། བདག་དང་དཀྱིལ་འཁོར་དང་ཕུར་པ་གསུམ་ལ་ཐིམ་པས་ལུས་ངག་ཡིད་གསུམ་གྱི་སྒྲིབ་གཉིས་སྦྱངས་སྐུ་གསུང་ཐུགས་ཀྱི་དངོས་གྲུབ་ཐོབ་པར་གྱུར། ཡང་དག་དང་དཀྱིལ་འཁོར་དང་ཕུར་པའི་གནས་གསུམ་གྱི་ཨ་ལས་འོད་འཕྲོས་འཕགས་པ་མཆོད། ཁམས་གསུམ་སེམས་ཅན་ཐམས་ཅད་ཀྱི་སྒྲིབ་གཉིས་སྦྱངས། སྲིད་གསུམ་ཐམས་ཅད་ཨའི་རང་བཞིན་ཅན་དངུལ་ཆུ་ལྟར་ཞུ། ཟས་པ་པོ་ལ་ཐིམ་པས། ཟས་པ་པོའི་ལུས་ངག་ཡིད་གསུམ་གྱི་སྒྲིབ་པ་སྦྱངས། རྣམ་པར་ཤེས་པ་ཨ་ཡིག་དཀར་པོའི་རྣམ་པ་ཅན་དུ་གྱུར།
ཁྲུས་ལུང་གསུམ་མོ། ། དེ་ནས་ལིངྒའི་སྙིང་ཁར་མ་རེག་ཙམ་བསྒྲིལ་ཞིང་མཐར་བཙུགས་ལ། ཨོཾ་གྷ་གྷ། གྷཱ་ཏ་ཡ་གྷཱ་ཏ་ཡ། སརྦ་དུཥྚན་མཱ་ར་ཡ་ཕཊ། ཀཱི་ལི་ཀཱི་ལ་ཡ་སརྦ་པཱ་པཾ་ཧཱུྃ་ཕཊ། པདྨ་ཀཱི་ལི་ཀཱི་ལ་ཡ། པདྨ་དྷ་རོད་ཨ་ཛྙཱ་པ་ཡ་ཏི་ཀ་ཡ་ཝཀྐ་ཙིཏྟ། པདྨ་ཀཱི་ལི་ཀཱི་ལ་ཡ་ཧཱུྃ་ཕཊ། ཨོཾ་པདྨ་ཀཱི་ལི་ཀཱི་ལ་ཡ་ཧཱུྃ་གནོད་བྱེད་དགྲ་བགེགས་མཱ་ར་ཡ་ཕཊ།
ཕུར་པ་རང་གི་གནས་གསུམ་དུ་རེག ཨ་བོ་དྷི་ཙིཏྟ་ཨོཾཿ ཨ་བོ་དྷི་ཙིཏྟ་ཨཱཿ ཨ་བོ་དྷི་ཙིཏྟ་ཧཱུྃ། དེ་དག་གི་དམིགས་པ་ནི། ཟས་པ་པོའི་ཚེ་དང་བསོད་ནམས་ཐམས་ཅད་བདག་ལ་ཐིམ། སྐུ་གསུང་ཐུགས་ཀྱི་དངོས་གྲུབ་ཐོབ་པར་གྱུར། སླར་ཡང་ཕུར་པ་བསྒྲིལ་ལ་སྙིང་ཁར་བཙུགས་ཏེ། སྒྲུབ་བྱའི་རྣམ་པར་ཤེས་པ་ཨ་ཡིག་གི་རྣམ་པར་སླར་རང་ཉིད་དཔལ་ཆེན་དུ་གསལ་བའི་ཞལ་དུ་ཞུགས། ཐུགས་ཀར་རྗེས་ཆགས་ཀྱི་མེས་འོད་དུ་ཞུ།
སྐུའི་དབྱིབས་བརྒྱུད་ཡུམ་གྱི་མཁར་ཐིག་ལེ་ལས་ཧཱུྃ་དུ་གྱུར། ཕུར་རྩེ་ནམ་མཁའ་ལ་བསྟན་ལ། སྥ་ར་ཎ་ཕཊ། ཧཱུྃ། ཕྱིར་འཕྲོས་འོག་མིན་གྱི་རིགས་ལྔ་ཡབ་ཡུམ་སྦྱོར་བ་མཛད་པའི་མཁའ་ནང་དུ་ཞུགས། དེར་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལས་རྡོ་རྗེ་སེམས་དཔའ་རང་རིགས་ཀྱི་དབུ་རྒྱན་ཅན་དུ་གྱུར། ཚེ་ལུང་གཉིས་དང་རྣམ་ཤེས་སྤར་བའོ། ། ཡང་རྔ་རོལ་བཞག་ལ་སློབ་དཔོན་གྱིས་རལ་གྲི་བཟུང་། ཨོཾ་ཤཱུ་ནྱཱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སྟོང་པར་གྱུར།
སྟོང་པའི་ངང་ལས། པཾ་པདྨ་མཎྜ་ལ། མ་སུརྻ་མཎྜ་ལ། པདྨ་དང་ཉི་མའི་དཀྱིལ་འཁོར་གྱི་སྟེང་དུ། ཧཱུྃ་སྥ་ར་ཎ་ཕཊ། སཾ་ཧ་ར་ཎ་ཧཱུྃ། ཨོཾ་ཡ་མནྟ་ཀ་ཧཱུྃ་ཕཊ། གཤིན་རྗེ་གཤེད་སྐུ་མདོག་ནག་པོ་ཞལ་གཅིག་ཕྱག་གཉིས་པ་གཡས་རལ་གྲི་དང་། གཡོན་ཐོད་ཁྲག་འཛིན་པ། དུར་ཁྲོད་ཀྱི་ཆས་བརྒྱད་ཀྱིས་བརྒྱན་པ་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་སྤྱི་བོར་ཨོཾ།
མགྲིན་པར་ཨཱཿ ཐུགས་ཀར་ཧཱུྃ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིལ། ཧཱུྃ་བཛྲ་ཧེ་རུ་ཀ་ཨ་བྷི་ཥིཉྩ་ཧཱུྃ་བཛྲ་ཧེ་རུ་ཀ་སྔོན་པོ་རྡོ་རྗེ་དང་དྲིལ་བུ་འཛིན་པས་དབུ་བརྒྱན་པར་གྱུར། ཨོཾ་ཧྲཱིཿཥྚི་ཝི་ཀྲྀ་ཏཱ་ན་ན་ཧཱུྃ་ཕཊ། གཤིན་རྗེ་གཤེད་ཞུ་བ་ལས་བྱུང་བའི་རལ་གྲིར་གྱུར། ཨོཾ་ཧྲཱིཿཥྚི་ཝི་ཀྲི་ཏཱ་ན་ན་དགྲ་བགེགས་ཐམས་ཅད་མཱ་ར་ཡ་ནཱ་ཤ་ཡ་སཏྭཾ་བྷ་ཡ་ཧཱུྃ་ཕཊ། རྔ་རོལ་དང་བཅས།
དབང་ཆེན་ཐོག་མདའ་ཐུགས་ཀྱི་དཀྱིལ་འཁོར་ནས། ། ཡེ་ཤེས་མཚོན་ཆ་ལྔ་ཡི་ཆར་ཕབ་པས། ། དུག་ལྔ་བདུད་རྩི་ལྔ་རུ་དག་བྱས་ཏེ། ། ཡེ་ཤེས་ལྔ་ཡི་ལྷ་ཚོགས་མཉེས་པར་བྱ། ། ཧཱུྃ་བྷྲཱུྃ། ཨོཾ་བྷྲཱུྃ། ཏྲཾ་བྷྲཱུྃ། ཧྲཱིཿབྷྲཱུྃ། ཨཱ་བྷྲཱུཾ། ཞེས་བརྗོད་ལ་ལིངྒ་གཏུབས།
བཏབ་པ་ནི་ལིང་རོ་བསྣམ་ལ། ཧྲཱིཿ དམར་ནག་གྲུ་གསུམ་དཀྱིལ་འཁོར་ནས། ། བཅོམ་ལྡན་པདྨ་དབང་ཆེན་ནི། ། དབུ་གསུམ་ཕྱག་དྲུག་ཞབས་བཞི་བགྲད། ། ཕྱག་དྲུག་མཚོན་ཆས་རྒྱུད་དྲུག་སྒྲོལ། ། རབ་གཏུམ་མི་ཟད་ཁྲོས་པ་ཡིས། ། ཞལ་གསུམ་རྔམས་པའི་ཞལ་གདངས་ཤིག ། ཞལ་ནི་ཧོམ་ཁུང་གདངས་པ་འདྲ། ། ཚེམས་ནི་གངས་རི་གཏམས་པ་འདྲ། །
མཆེ་བ་ཟངས་ཕུར་ཞིབས་པ་འདྲ། ། ལྗགས་ནི་ཧོར་གཟར་བརྐྱང་པ་འདྲ། ། ཉམས་པ་བཏབ་བོ་ཁ་རཾ་ཁཱ་ཧི། ། ཉམས་པ་བསྒྲལ་བའི་ལས་མཛོད་ཅིག ། ཡུམ་ཆེན་ཁྲོ་མོ་ཞལ་གདངས་ཤིག ། གར་གྱི་དབང་ཕྱུག་ཞལ་དུ་བཏབ། ། རྡོ་རྗེ་རིགས་མཆོག་ཞལ་གདངས་ཤིག ། མཐུ་ཆེན་རྔམས་པའི་ཞལ་དུ་བཏབ། ། རིན་ཆེན་རིགས་མཆོག་ཞལ་གདངས་ཤིག ། སེར་ནག་འཁྲུག་པའི་ཞལ་དུ་བཏབ། །
པདྨ་རིགས་མཆོག་ཞལ་གདངས་ཤིག ། དམར་ནག་འཁྱིལ་བའི་ཞལ་དུ་བཏབ། ། ལས་ཀྱི་རིགས་མཆོག་ཞལ་གདངས་ཤིག ། ལྗང་ནག་ཁྲོས་པའི་ཞལ་དུ་བཏབ། ། མཁའ་འགྲོ་རིགས་བཞིའི་ཞལ་གདངས་ཤིག ། སྲིང་མོ་བཞི་ཡི་ཞལ་དུ་བཏབ། ། བསྒྲལ་བའི་ཞིང་བཅུར་གྱུར་པ་ཡི། ། གཟུགས་ཅན་སྒྲ་དང་གཟུགས་མེད་བགེགས། ། དབང་ཆེན་ལྷ་དགུའི་ཞལ་དུ་བཏབ། ། ཞལ་དུ་བཏབ་བོ་ཁ་རཾ་ཁཱ་ཧི། །
མཧཱ་པཉྩ་ཨ་མྲྀ་ཏ་ཁཱ་ཧི། མཧཱ་བ་ལིཾ་ཏ་ཁཱ་ཧི། མཧཱ་མཾ་ས་ཁཱ་ཧི། མཧཱ་རཀྟ་ཁཱ་ཧི། མཧཱ་ཙིཏྟ་ཁཱ་ཧི། མཧཱ་བ་སུ་ཏ་ཁཱ་ཧི། མཧཱ་ཀེཾ་ནི་རི་ཏི་ཁཱ་ཧི། མཧཱ་གོ་རོ་ཙ་ན་ཁ་རཾ་ཁཱ་ཧི། ཞེས་བརྗོད་ལ། དཀྱིལ་འཁོར་ལ་ཚོགས་ཕུད་གསུམ་ཕུལ་བའི་ཐ་མ་དེ་འབུལ་ལོ། །
དེ་དག་ནི་བསྒྲལ་མཆོད་རྒྱས་པའི་ཕྱོགས་ཡིན་ལ། བསྡུ་ན་གོང་དུ་ཕུལ་བའི་ཚོགས་ཕུད་གསུམ་པ་དེ་ཉིད་ལ་དགུག་གཞུག་དང་བསྒྲལ་མཆོད་ཀྱི་དམིགས་པ་བྱས་ནས་འབུལ་བ་ཡིན་པས། དེའི་ཚུལ་ནི། དགུག་གཞུག་གོང་བཞིན་ལ། ཚོགས་ཐ་མ་འདི་ལ་མཆིས་པར་གྱུར་ཅིག ། ཅེས་བྱ། རྔ་རོལ་དང་བཅས། སྤྲུལ་པའི་ཁྲོ་བོ་འབར་བ་ཡི། ། ཞིང་བཅུ་མ་ལུས་ཐམས་ཅད་དང་། ། འཁོར་བའི་ཉོན་མོངས་རྒྱ་བསྒྲལ་ནས། །
དུག་ལྔ་དབྱིངས་སུ་བསྒྲལ་བར་བྱ། ། ཨ་མུ་ཀ་མཱ་ར་ཡ་ཕཊ། ཧཱུྃ། ཞིང་གྱུར་ཐམས་ཅད་རང་བཞིན་བསྒྲལ། ། ཤ་ཁྲག་སྲོག་དབུགས་མཆོད་པ་འདི། ། པདྨ་དབང་ཆེན་དཀྱིལ་འཁོར་ལ། ། མཆོད་པ་འབུལ་ལོ་བཞེས་སུ་གསོལ། ། ཨོཾ་མཧཱ་མཾ་ས་ཁཱ་ཧི། མཧཱ་རཀྟ་ཁཱ་ཧི། མཧཱ་ཙིཏྟ་ཁཱ་ཧི།
མཧཱ་བ་སུ་ཏ་ཁཱ་ཧི། མཧཱ་གོ་རོ་ཙ་ན་ཁཱ་ཧི། མཧཱ་ཀཾ་ནི་རི་ཏི་ཁཱ་ཧི། མཧཱ་པཉྩ་ཨ་མྲྀ་ཏ་ཁ་རཾ་ཁཱ་ཧི། ཞེས་པས་ནང་མཆོད་དང་། དེ་ནས་ཚོགས་བར་པ་དེ་ལས་ཀྱི་རྡོ་རྗེས་དཔོན་སློབ་རྣམས་ལ་འགྱེད་ལ། རང་རང་གི་ལག་ཏུ་བཟུང་ལ། སྨོན་ལམ་གདབ་པ་ནི། ཧོ་བདག་ཅག་རྡོ་རྗེ་སློབ་དཔོན་མཆེད་དང་ལྕམ་དྲལ་རྣམས་ཀྱིས། མཧཱ་མཾ་ས་གསོལ་བ་ལ་བརྟེན་ནས་རྡོ་རྗེ་སེམས་དཔའི་སྐུ་ཚེ་དང་ལང་འཚོ་ལ་མངའ་བརྙེས་པར་གྱུར་ཅིག
ཛ་གད་དཔའ་བོ་ལ་གསོལ་བ་ལ་བརྟེན་ནས་འགྲོ་བ་མང་པོ་དབང་དུ་འདུས་པར་གྱུར་ཅིག ཞལ་ཟས་ཀྱི་བྱེ་བྲག་མང་པོ་གསོལ་བ་ལ་བརྟེན་ནས་དཔལ་ཆེན་པོ་པདྨ་དབང་ཆེན་གྱི་རྫུ་འཕྲུལ་བསམ་གྱིས་མི་ཁྱབ་པ་ལ་མངའ་བརྙེས་པར་གྱུར་ཅིག ཅེས་བརྗོད་ལ་ཚིམས་པར་རོལ་བ་སྟེ། དེ་ཡང་རབ་ཆོས་ཉིད་ལ་ཆོས་ཉིད་ཀྱིས་རོལ། འབྲིང་ཡེ་ཤེས་ལ་ཡེ་ཤེས་ཀྱིས་རོལ། ཐ་མ་ལྷ་ལ་ལྷས་མཆོད་པའི་ཚུལ་དུ་རོལ་ཅིང་ལས་ཀྱི་རྡོ་རྗེས་ལྷག་མ་མ་བསྡུས་ཀྱི་བར་དུ་སྣོད་སྟོང་པར་མི་འཇོག ཚོགས་ཁང་དུ་ཡོད་པའི་རྣལ་འབྱོར་ཕོ་མོ་ཕན་ཚུན་རྩོད་པ་དང་། ཁ་ཤགས་མི་བྱ། སེམས་དགའ་བའི་གཏམ་དང་། ཆོས་ཀྱི་འབྲེལ་གཏམ་ལ་སོགས་པ་བྱའོ།
བླ་མའི་གྲོགས་ལ་མ་ཞུས་པར་ཕྱིར་མི་འགྲོ། ཐ་མལ་གྱི་འདུ་ཤེས་མི་བྱེད། ལྷ་ཕོ་མོའི་འདུ་ཤེས་དང་མ་བྲལ་བར་བྱ། རྣལ་འབྱོར་ཕོ་མོ་རྣམས་ལ་བཟང་ངན་གྱི་རྣམ་རྟོག་མི་བྱ་བར་མི་བྱེད་ཞིང་། སྣོད་གཅིག་ནས་བཟའ་བར་བྱེད། བྱིན་གྱིས་བརླབ་པའི་རྫས་ལ་གཙང་མི་གཙང་གི་རྣམ་རྟོག་མི་བྱ། ཀུན་མཆོད་པའི་བསམ་པས་ཅི་དགར་དཔྱད་པར་བྱའོ། ། ལས་ཀྱི་རྡོ་རྗེས་ཚོགས་ཀྱི་ལྷག་མ་ཐམས་ཅད་སྣོད་གཅིག་ཏུ་བསྡུས། ཐོག་མར་ཚན་པ་གསུམ་དུ་བགོས་པའི་དང་པོའང་ཆ་གསུམ་ནི་བཏབ་བཤགས་བསྒྲལ་གསུམ། བར་པ་རྣལ་འབྱོར་པས་ལོངས་སྤྱད།
མཐའ་མའང་ཆ་གསུམ་གྱི་དང་པོ་དེ་ཚོགས་ཕུད་ཀྱི་དྲུང་དུ་བཞག ཕུད་ཀྱི་གནས་གསལ་བཏབ་པ་ནི། བྷྲཱུྃ་བི་ཤ་བི་ཤུདྡྷེ་ཛྙཱ་ན་ཙཀྲ་མཎྜ་ལ་བྷྲཱུྃ། ཧྲཱིཿབཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཨོཾ་མཧཱ་ཀྲོ་དྷི་ཤྭ་རི་ཧཱུྃ་ཕཊ། ཨོཾ་བཛྲ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་རཏྣ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་པདྨ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་ཀརྨ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་བཛྲ་ཨཾ་ཀུ་ཤ་ཛཿ
ཨོཾ་བཛྲ་པ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་གཎྜེ་ཧོཿ ཐུགས་དམ་བསྐུལ་བ་ནི། སླར་ཡང་གཙོ་བོ་ནས་བྱང་སྒོའི་བར་གྱི་སྔགས་རྣམས་ཚར་གཅིག་བརྗོད། ཨོཾ་མཧཱ་པདྨ་ཤྭ་ར་ས་པ་རི་ཝ་ར་ཨརྒྷཾ་ནས། ཤཔྡའི་བར་གྱིས་ཕྱི་མཆོད། ཡར་གནས་རྣམས་ཀྱི་ཞལ་དུ། མཧཱ་པཉྩ་ཨ་མྲྀ་ཏ་ཁཱ་ཧིཿ མཧཱ་བ་ལིཾ་ཏ་ཁཱ་ཧི།
མཧཱ་རཀྟ་ཁཱ་ཧི། གཏོར་མ་ཕུལ་ནས། ཧྲཱིཿ དམར་ནག་གྲུ་གསུམ་དབང་གི་དཀྱིལ་འཁོར་ནས། ། བཅོམ་ལྡན་དཔལ་ཆེན་པདྨ་ཧེ་རུ་ཀ ། འཁོར་དུ་དྲེགས་པའི་ཚོགས་རྣམས་འབུམ་གྱིས་བསྐོར། ། དབང་ཆེན་རྔམས་པའི་གནས་ནས་སྐུ་བཞེངས་ལ། ། དམ་རྫས་རྒྱན་གྱི་གཏོར་མ་འདི་བཞེས་ལ། ། ཐུན་མོང་མཆོག་གི་དངོས་གྲུབ་སྩལ་དུ་གསོལ། ། གནོད་པའི་དགྲ་བགེགས་ཐལ་བ་རྡུལ་དུ་རློག །
རྣལ་འབྱོར་བཅོལ་བའི་ཕྲིན་ལས་གྲུབ་པར་མཛོད། ། དབྱིངས་ཉིད་རྣམ་པར་དག་པའི་དཀྱིལ་འཁོར་ནས། ། ཡུམ་ཆེན་པདྨ་གར་གྱི་དབང་ཕྱུག་མ། ། འཁོར་དུ་མ་མོ་ཆེན་མོ་འབུམ་གྱིས་བསྐོར། ། མ་ཚོགས་གནས་ནས་འཁོར་བཅས་སྐུ་བཞེངས་ལ། ། དམ་རྫས་རྒྱན་གྱི་གཏོར་མ་འདི་བཞེས་ལ། ། ཐུན་མོང༞ ། གནོད་པའི༞ ། རྣལ་འབྱོར༞ ། ཤར་ཕྱོགས་འཁོར་ལོ་དྲི་ཟའི་གདན་སྟེང་དུ། །
སྤྲུལ་པའི་ཁྲོ་རྒྱལ་རྡོ་རྗེ་དབང་ཆེན་ཡང་། ། འཁོར་དུ་དྲི་ཟའི་ཚོགས་རྣམས་འབུམ་གྱིས་བསྐོར། ། དྲི་ཟའི་གནས་ནས་འཁོར་བཅས་སྐུ་བཞེངས་ལ། ། ཐུན་མོང༞ ། གནོད་པའི༞ ། རྣལ་འབྱོར༞ ། ལྷོ་ཕྱོགས་འཁོར་ལོ་གྲུལ་བུམ་གདན་སྟེང་དུ། ། སྤྲུལ་པའི་ཁྲོ་རྒྱལ་རིན་ཆེན་དབང་ཆེན་ཡང་། ། འཁོར་དུ་གྲུལ་བུམ་ཚོགས་རྣམས་འབུམ་གྱིས་བསྐོར། ། གྲུལ་བུམ་གནས་ནས་འཁོར་བཅས་སྐུ་བཞེངས་ལ། །
དམ་རྫས༞ ། ཐུན་མོང༞ ། གནོད་པའི༞ ། རྣལ་འབྱོར༞ ། ནུབ་ཕྱོགས་འཁོར་ལོ་ཀླུ་དབང་གདན་སྟེང་དུ། ། སྤྲུལ་པའི་ཁྲོ་རྒྱལ་པདྨ་དབང་ཆེན་ལ། ། འཁོར་དུ་ཀླུ་དབང་ཚོགས་རྣམས་འབུམ་གྱིས་བསྐོར། ། ཀླུ་རྒྱལ་གནས་ནས་འཁོར་བཅས་སྐུ་བཞེངས་ལ། ། དམ་རྫས༞ ། ཐུན་མོང༞ །
གནོད་པའི༞ ། རྣལ་འབྱོར༞ ། བྱང་ཕྱོགས་འཁོར་ལོ་གནོད་སྦྱིན་གདན་སྟེང་དུ། ། སྤྲུལ་པའི་ཁྲོ་རྒྱལ་ལས་རབ་དབང་ཆེན་ལ། ། འཁོར་དུ་གནོད་སྦྱིན་ཚོགས་རྣམས་འབུམ་གྱིས་བསྐོར། ། གནོད་སྦྱིན་གནས་ནས་འཁོར་བཅས་སྐུ་བཞེངས་ལ། ། དམ་རྫས༞ ། ཐུན་མོང༞ ། གནོད་པའི༞ ། རྣལ་འབྱོར༞ །
ཐམས་ཅད་ཞི་བར་བྱེད་པའི་དཀྱིལ་འཁོར་ནས། ། ཤར་ཕྱོགས་སྒོ་མ་ཆེན་མོ་ལྕགས་ཀྱུ་མ། ། འཁོར་དུ་རང་འདྲའི་དཀར་མོ་འབུམ་གྱིས་བསྐོར། ། དུང་གི་སྒོ་འཁྱུད་གནས་ནས་སྐུ་བཞེངས་ལ། ། དམ་རྫས༞ ། ཐུན་མོང༞ ། གནོད་པའི༞ ། རྣལ་འབྱོར༞ ། ཐམས་ཅད་རྒྱས་པར་བྱེད་པའི་དཀྱིལ་འཁོར་ནས། ། ལྷོ་ཕྱོགས་སྒོ་མ་ཆེན་མོ་ཞགས་པ་མ། །
འཁོར་དུ་རང་འདྲའི་སེར་མོ་འབུམ་གྱིས་བསྐོར། ། གསེར་གྱི་སྒོ་འཁྱུད་གནས་ནས་སྐུ་བཞེངས་ལ། ། དམ་རྫས༞ ། ཐུན་མོང༞ ། གནོད་པའི༞ ། རྣལ་འབྱོར༞ ། ཐམས་ཅད་དབང་དུ་བྱེད་པའི་དཀྱིལ་འཁོར་ནས། ། ནུབ་ཕྱོགས་སྒོ་མ་ཆེན་མོ་ལྕགས་སྒྲོག་མ། ། འཁོར་དུ་རང་འདྲའི་དམར་མོ་འབུམ་གྱིས་བསྐོར། ། ཟངས་ཀྱི་སྒོ་འཁྱུད་གནས་ནས་སྐུ་བཞེངས་ལ། །
དམ་རྫས༞ ། ཐུན་མོང༞ ། གནོད་པའི༞ ། རྣལ་འབྱོར༞ ། ཐམས་ཅད་དྲག་པོའི་ལས་ཀྱི་དཀྱིལ་འཁོར་ནས། ། བྱང་ཕྱོགས་སྒོ་མ་ཆེན་མོ་དྲིལ་བུ་མ། ། འཁོར་དུ་རང་འདྲའི་ལྗང་མོ་འབུམ་གྱིས་བསྐོར། ། གཡུ་ཡི་སྒོ་འཁྱུད་གནས་ནས་སྐུ་བཞེངས་ལ། ། དམ་རྫས་རྒྱན་གྱི་གཏོར་མ་འདི་བཞེས་ལ། ། ཐུན་མོང་མཆོག་གི་དངོས་གྲུབ་སྩལ་དུ་གསོལ། །
གནོད་པའི་དགྲ་བགེགས་ཐལ་བ་རྡུལ་དུ་རློག ། རྣལ་འབྱོར་བཅོལ་བའི་ཕྲིན་ལས་གྲུབ་པར་མཛོད། ། གོང་དུ་ཆོས་སྲུང་སྤྱི་སྒེར་གྱི་བསྐང་བ་བྱེད་ན་སྐབས་འདིར་སྤྱི་བཏབ་ཀྱི་གཏོར་མ་འབུལ་ཞིང་ཚོགས་ཕུད་དང་གཉིས་དང་། ལྷག་མའི་དང་པོ་དེའང་ཕྱིར་ཕུལ། མར་གྱི་གནས་ལ་སྦྱིན་པ་ནི། རང་གི་ཡ་རྐན་ཉི་མའི་སྟེང་དུ་འོད་དཔག་མེད་དང་། མ་རྐན་ཟླ་བའི་སྟེང་དུ་གོས་དཀར་མོར་བསམ་ལ་ཡབ་ཡུམ་སྙོམས་པར་ཞུགས། སྦྱོར་མཚམས་ནས་བྱང་ཆུབ་སེམས་ཀྱི་ཆུ་རྒྱུན་འབེབས་པ་ནི། ངག་ཏུ། དཔགས་ཆེན་པོའི་ཕམ་འབགས་ལ་དབང་བའི་ལྷའི་ཚོགས་རྣམས་འདིར་གཤེགས་ཤིག
ཨེ་ཧྱེ་ཧི་ཛཿཛཿ མཐེ་བོང་གཉིས་བསྣོལ་སོར་མོ་རྣམས་ནང་དུ་གདེངས་པ་གདེངས་ཀའི་ཕྱག་རྒྱས་དབང་དུ་སྡུད་པ་ནི། མུ་ཊ་ས་མ་ཡ་ཧཱུྃ། ཡང་གོང་གི་ཕྱག་རྒྱ་ལས་སོར་མོ་རྣམས་ཕྱིར་གདེངས་པ་ཟིལ་གནོན་གྱི་ཕྱག་རྒྱ་དང་། མུ་ཊ་ས་མ་ཡ་ཕཊ། པཾ་པདྨ་མཎྜ་ལ། ཨ་ཙཎྜ་མཎྜ་ལ། ཨཾ་པྱཾ་ས་མ་ཡ་སཏྭཾ། སྥ་ར་ཎ་ཕཊ། སཾ་ཧ་ར་ཎ་ཧཱུྃ།
སྣང་བ་མཐའ་ཡས་ཡབ་ཡུམ་དུ་གྱུར། མཧཱ་སུརྻ་མཎྜ་ལ་ཧཱུྃ་ཕཊ། པཾ་པདྨ་མཎྜ་ལ་ཨེ་ཨཾ་ས་མ་ཡ་ཧོཿ ས་མ་ཡ་སཏྭཾ། ཨ་ནུ་ར་ག་ཡ་ཧོཿ ཨ་ནུ་ར་ག་ཡ་མི། ཛཿཧཱུྃ་བཾ་ཧོཿ འདི་ཡན་གྱི་སྔགས་རྣམས་ལན་གཅིག བོ་དྷི་ཙིཏྟ་སྥ་ར་ཎ་ཕཊ། ལན་གསུམ་གྱིས་རྣལ་འབྱོར་པའི་ཚོགས་ལྷག་དེ་ལ་འབར་བའི་ཕྱག་རྒྱ་ཁ་ཕྱིར་བསྟན་གྱིས་ཁ་ཁྲུ་ལན་གསུམ་གདབ།
དང་པོས་སྣོད། གཉིས་པས་བཅུད། གསུམ་པས་ཐོབ་པར་བྱ་བའི་ཕྱིར་སྣོད་བཅུད་རྫས་གསུམ་ལ་བྲན་ནོ། ། ལྷག་མའི་གཉིས་པ་དེ་སྣོད་གཙང་མར་བླུགས་ནས། གོང་གི་ཁ་ཆུ་བྲན་པའི་སྟེང་དུ་བཞག ལས་ཀྱི་རྡོ་རྗེས་སྨན་རཀ་བྲན། རྔ་རོལ་དང་བཅས་པས། ཧཱུྃ། དང་པོ་ཕུད་ཀྱིས་མི་མཆོད་རྒྱུ། ། བཅོམ་ལྡན་དཔལ་ཆེན་ཕུད་ཀྱི་བདག །
བར་དུ་ཚོགས་ལ་མི་རོལ་རྒྱུ། ། མ་དང་སྲིང་མོ་ཚོགས་ལ་དགྱེས། ། ཐ་མ་ལྷག་མ་མི་བྱ་རྒྱུ། ། དབང་ཆེན་བྲན་གཡོག་ལྷག་མ་དབང་། ། ལྷག་མ་ཁ་ཆུས་མི་བྲན་རྒྱུ། ། རྗེ་དང་འབངས་གཉིས་ཁྱད་པར་ཆེ། ། རྣམ་གསུམ་གཅིག་ཏུ་མི་སྲེ་རྒྱུ། ། ཆོས་ཀྱི་དབྱིངས་ལ་བཟང་ངན་མེད། ། མཆོད་ནས་ལས་རྣམས་མི་འཆོལ་རྒྱུ། ། ཆོས་འཁོར་བསྟན་པ་བཤིག་པ་འབྱུང་། །
ཧྲཱིཿ དམར་ནག་གྲུ་གསུམ་དཀྱིལ་འཁོར་ནས། ། བཅོམ་ལྡན་པདྨ་ཧེ་རུ་ཀ ། ཡུམ་ཆེན་པདྨ་གར་དབང་ལ། ། བདེ་གཤེགས་ཁྱུང་གིས་སྐོར་བ་ནི། ། བུདྡྷ་རིགས་ཀྱི་ཁྱུང་ཆེན་དང་། ། རྡོ་རྗེ་རིགས་ཀྱི་ཁྱུང་ཆེན་དང་། ། རིན་ཆེན་རིགས་ཀྱི་ཁྱུང་ཆེན་དང་། ། པདྨ་རིགས་ཀྱི་ཁྱུང་ཆེན་དང་། ། ལས་ཀྱི་རིགས་ཀྱི་ཁྱུང་ཆེན་རྣམས། །
རང་རང་འཁོར་དང་བཅས་པ་ལ། ། རྒྱན་གྱི་གཏོར་མ་འདི་འབུལ་གྱིས། ། བཅོལ་བའི་ཕྲིན་ལས་གྲུབ་པར་མཛོད། ། དཔག་བསམ་རྩེ་ནས་བཞེངས་པ་ཡི། ། ལས་ཀྱི་ཁྱུང་ཆེན་ཕོ་མོ་ལ། ། རྒྱན་གྱི་གཏོར་མ་འདི་འབུལ་གྱིས། ། བཅོལ་བའི་ཕྲིན་ལས་གྲུབ་པར་མཛོད། ། བུདྡྷ་ག་རུ་ཌ། བཛྲ་ག་རུ་ཌ། རཏྣ་ག་རུ་ཌ།
པདྨ་ག་རུ་ཌ། ཀརྨ་ག་རུ་ཌ་ཨི་དཾ་བ་ལིཾ་གྲྀཧྣ་ཁ་ཁ་ཁཱ་ཧི་ཁཱ་ཧི་པུཙྪ་ཧོ་རཀྟ་སི་སཾ་སྭཱ་ཧཱ། ཧྲཱིཿ དམར་ནག༞ ། བཅོམ་ལྡན༞ ། ཡུམ་ཆེན༞ ། སྲིན་པོ་ཕོ་མོས་བསྐོར་བ་ནི། ། ཕྱོགས་བཞི་ནམ་མཁའི་ཀློང་ཡངས་ནས། ། གཟའ་མཆོག་ཆེན་པོ་རཱ་ཧུ་ལ། ། ངན་སྔགས་བདག་མོ་གདོང་མ་བཞི། །
ཤར་གྱི་སྟག་སྲིན་སྟག་གི་གདོང་། ། ལྷོ་ཡི་བམ་སྲིན་དྲེད་མོའི་གདོང་། ། ནུབ་ཀྱི་ཀོང་སྲིན་བ་གླང་གདོང་། ། བྱང་གི་འབྲོག་སྲིན་ཆུ་སྲིན་གདོང་། ། ངན་སྔགས་བདག་མོ་ཁྱེད་བཞི་ཡང་། ། གཏོར་མ་ལེན་པའི་ལེན་ཚུལ་ནི། ། ནམ་མཁའི་དཀྱིལ་ནས་འབྲུག་ལྡིར་མ། ། བར་སྣང་ཁམས་ནས་གློག་འཁྱུག་མ། ། སད་དང་ཐོག་དང་སེར་འབེབས་མ། ། སྤྲིན་དང་རླུང་འཚུབས་དཀྱིལ་ཤེད་ནས། །
འུར་འུར་ཐོག་ཐོག་འཇིགས་བྱེད་མ། ། རྒྱན་གྱི་གཏོར་མ་འདི་འབུལ་གྱིས། ། བཅོལ་བའི་ཕྲིན་ལས་གྲུབ་པར་མཛོད། ། རཱ་ཧུ་ལ་བཛྲ་རཀྴ་མ་ར་ཙ་ཤ་ཧ་ཡ་ཨི་དཾ་བ་ལིཾ་གྲྀཧྣ་ཁ་ཁ་ཁཱ་ཧི་ཁཱ་ཧི་པུཙྪ་ཧོ་རཀྟ་སི་སཾ་སྭཱ་ཧཱ། ཧྲཱིཿ དམར་ནག་གྲུ་གསུམ་དཀྱིལ་འཁོར་ནས། ། བཅོམ་ལྡན་པདྨ་ཧེ་རུ་ཀ ། ཡུམ་ཆེན་པདྨ་གར་དབང་ལ། ། མ་མོའི་ཚོགས་ཀྱིས་བསྐོར་བ་ནི། ། མ་ཚོགས་རང་འདྲའི་གཞལ་ཡས་ནས། །
སྟོང་གསུམ་ཕུང་བྱེད་མ་མོ་ནི། ། ནག་སེར་དམར་ལྗང་རལ་པ་ཅན། ། ཕྱག་ན་སྦྲུལ་གྱི་ཞགས་པ་བསྣམས། ། སྦྲུལ་དང་ཐོད་ཕྲེང་རྒྱན་དུ་བྱས། ། རྨ་བྱའི་ཐུལ་པ་སྐུ་ལ་གསོལ། ། གཏོར་མ་ལེན་པའི་ལེན་ཚུལ་ནི། ། ཁ་ནས་ཤུགས་པའི་སྒྲ་འབོད་ཅིང་། ། ལག་ན་ཐོད་པའི་རྔ་ཆེན་བརྡུང་། ། མ་ཚོགས་འབུམ་སྡེ་དམ་ལ་སྡུད། ། རྒྱན་གྱི་གཏོར་མ་འདི་བཞེས་ལ། །
བཅོལ་བའི་ཕྲིན་ལས་གྲུབ་པར་མཛོད། ། མ་མ་རཀྨོ་མཧཱ་ཀཱ་ལི་ཨི་དཾ་བ་ལིཾ་གྲྀཧྣ་པུཙྪ་ཧོ་རཀྟ་སི་སཾ་སྭཱ་ཧཱ། ཧྲཱིཿ དམར་ནག་གྲུ་གསུམ་དཀྱིལ་འཁོར་ནས། ། བཅོམ་ལྡན་པདྨ་ཧེ་རུ་ཀ ། ཡུམ་ཆེན་པདྨ་གར་དབང་ལ། ། དྲེགས་པའི་ཚོགས་ཀྱིས་བསྐོར་བ་ནི། ། བདུད་བཙན་རྒྱལ་པོ་ལ་སོགས་ཏེ། ། སྡེ་བརྒྱད་ལྷ་སྲིན་ཐམས་ཅད་ཀྱང་། ། གཏོར་མ་ལེན་པའི་ལེན་ཚུལ་ནི། །
སྟོང་ཁམས་ཐམས་ཅད་ཁུ་སྒྲས་འདེབས། ། ཤ་ཁྲག་བཟའ་ཞིང་དགྲ་ལ་འཆས། ། མཚོན་རྩེ་དགྲ་ལ་སྟོན་ཅིང་རྔམས། ། རྒྱན་གྱི་གཏོར་མ་འདི་བཞེས་ལ། ། བཅོལ་བའི་འཕྲིན་ལས་གྲུབ་པར་མཛོད། ། ར་ཛཿསྲོག་ལ་ཧྲཱིཿ ཨ་ཤུ་མེ་ཏྲི། སྲོག་ལ་ཛ། ཙ་པ་ལ་ཨ་ཤུག་ཛ། ཏྲི་མི་ཛ།
བཛྲ་སདྷུ་ཧྲཱི་དུན་དུན་ཤུ་ལ་གྲཱི་ཝ་ཨི་དཾ་བ་ལིཾ་གྲྀཧྣ་ཁ་ཁ་ཁཱ་ཧི་ཁཱ་ཧི་པུཙྪ་ཧོ་རཀྟ་སི་སཾ་སྭཱ་ཧཱ། གཏོར་སྒོ་དབྱེ་བ་དང་། གཏོར་ལམ་བསྟན་པ་ནི། ལྷག་གཏོར་དེ་གོམ་པ་གསུམ་ཕྱིར་བསྣུར། གོམ་པ་གསུམ་ནང་དུ་བསྣུར་ནས། བྷྱོཿ ད་ནི་གཤེགས་སོ་ཤ་ར་ར། ། ད་ནི་བཞུད་དོ་སི་ལི་ལི། ། ད་ནི་གཤེགས་སོ་དབྱིངས་སུ་གཤེགས། ། གནས་ངན་ཐ་མ་དུར་ཁྲོད་གནས། །
ཟས་ངན་ཐ་མ་མི་གཙང་ཟས། ། གོས་ངན་ཐ་མ་ཤུན་ཆེན་གོས། ། རྒྱན་ངན་ཐ་མ་སྦྲུལ་ནག་རྒྱན། ། གནས་ངན་ཐ་མ་མ་ལགས་ཏེ། ། འཁོར་བའི་མགོ་བཅད་གཞལ་ཡས་ཁང་། ། ཟས་ངན་ཐ་མ་མ་ལགས་ཏེ། ། དུག་ལྔ་འཇོམས་པ་བདུད་རྩིའི་ཟས། ། གོས་ངན་ཐ་མ་མ་ལགས་ཏེ། ། རྣམ་རྟོག་འཇོམས་པ་ཤུན་ཆེན་གོས། ། རྒྱན་ངན་ཐ་མ་མ་ལགས་ཏེ། །
ཞེ་སྡང་འཇོམས་པ་སྦྲུལ་ནག་བརྒྱན། ། ད་ནི་གཤེགས་སོ་ཤ་ར་ར། ། ད་ནི་བཞུད་དོ་སི་ལི་ལི། ། དང་པོ་འབུབ་ཅིང་འབུབ་ཅིང་འགྲོ། ། བར་དུ་འཕྱོངས་ཤིང་འཕྱོངས་ཤིང་འགྲོ། ། ཐ་མ་འཐེངས་ཤིང་འཐེངས་ཤིང་འགྲོ། ། དང་པོ་འབུབ་ཅིང་མི་འགྲོ་རྒྱུ། ། གཏི་མུག་ཕུང་པོ་ལྷུན་རེ་སྟུག ། གཏི་མུག་ཕུང་པོ་ལྷུན་མི་སྟུག ། ཤ་ཡི་ཕུང་པོ་ལྷུན་རེ་སྟུག །
བར་དུ་འཕྱོང་ཞིང་མི་འགྲོ་རྒྱུ། ། འདོད་ཆགས་ཕུང་པོ་གཏིང་རེ་ཟབ། ། འདོད་ཆགས་ཕུང་པོ་གཏིང་མི་ཟབ། ། ཁྲག་གི་རྒྱ་མཚོ་གཏིང་རེ་ཟབ། ། ཐ་མ་འཐེང་ཞིང་མི་འགྲོ་རྒྱུ། ། ཞེ་སྡང་ཕུང་པོ་རྩེ་རེ་རྩུབ། ། ཞེ་སྡང་ཕུང་པོ་རྩེ་མི་རྩུབ། ། རུས་པའི་ཕུང་པོ་རྩེ་རེ་རྩུབ། ། ད་ནི་གཤེགས་སོ་ཤ་ར་ར། ། ད་ནི་བཞུད་དོ་སི་ལི་ལི། །
སྒོ་མ་མ་གིའི་སྒོ་ཕྱེ་ཞིག ། ཕྲང་མ་མ་གིའི་ཕྲང་ཕྱེ་ཞིག ། སྒོ་མ་མ་གིའི་སྒོ་ཕྱེ་ན། ། བཙས་སུ་གཟུགས་ཆེན་དགྲ་དབུལ་ལོ། ། གཡས་སུ་རེ་ཞིག་ཐལ་བ་རེ། ། འཕྲང་མ་མ་གའི་འཕྲང་ཕྱེ་ན། ། བཙས་སུ་གཟུགས་མེད་བགེགས་འབུལ་ལོ། ། གཡོན་དུ་རེ་ཞིག་འབུབ་ས་རེ། ། ད་ནི་གཤེགས་སོ་ཤ་ར་ར། ། དེ་ནི་བཞུད་དོ་སི་ལི་ལི། །
ལྷག་མའི་ལྷ་ཚོགས་རྣམས་ཀྱི་ཞལ་དུ་མཧཱ་པཉྩ་ཨ་མྲྀ་ཏ་ཁ་རཾ་ཁཱ་ཧི། མཧཱ་བ་ལིཾ་ཏ་ཁ་རཾ་ཁཱ་ཧི། མཧཱ་རཀྟ་ཁ་རཾ་ཁཱ་ཧི། ཞེས་བརྗོད་ཅིང་། ཆེམས་རོལ་དང་ལས་ཀྱི་རྡོ་རྗེས་ཚོགས་ཀྱི་ལྷག་མ་ནམ་མཁར་དོར། རྣལ་འབྱོར་པའི་ལྷག་ལམ་གྱི་བཞི་མདོར་དོར། དེ་ནས་བརྟན་སྐྱོང་གི་སྔོན་འགྲོ་ནི། གཏོར་མ་རྣམས་ཞལ་ཕྱིར་བསྣུར། སྨན་རཀ་བྲན་ལ། རྔ་བརྡུང་ཞིང་དབྱངས་དང་བཅས་པས།
ངག་ཏུ། བྷྱོཿ སྔོན་ཚེ་འདས་དུས་བསྐལ་པ་དང་པོ་ལ། ། འོག་མིན་ཆོས་ཀྱི་དབྱིངས་ཀྱི་ཕོ་བྲང་དུ། ། བཅོམ་ལྡན་དཔལ་ཆེན་བཛྲ་ཧེ་རུ་ཀ ། ཁྲག་འཐུང་རིགས་ལྔའི་དཀྱིལ་འཁོར་ཞལ་ཕྱེ་ནས། ། སྣང་སྲིད་མ་མོ་དམ་ལ་བཏགས་པའི་ཚེ། ། ཀི་རི་ལ་སོགས་གནས་ཀྱི་ཁྲོ་མོ་བརྒྱད། ། སིངྷ་ལ་སོགས་ཡུལ་གྱི་ཕྲ་མེན་བརྒྱད། ། སྟག་གདོང་ལ་སོགས་སྒོ་མ་ཆེན་མོ་བཞི། །
སོ་སོའི་གཟུགས་མཆོག་དམ་པ་བསྟན་ནས་ཀྱང་། ། བཀའ་ཡི་གཏོར་མ་ལེན་པར་མ་ཆད་དམ། ། རྣལ་འབྱོར་ཚེ་སྲོག་བསྲུང་བར་མ་ཆད་དམ། །

སྡང་བའི་དགྲ་བོ་སྒྲོལ་བར་མ་ཆད་དམ། ། སྔོན་གྱི་ཞལ་བཞེས་དམ་ལས་མ་འདའ་བར། ། ཤ་ཁྲག་རྒྱན་གྱི་གཏོར་མ་འདི་བཞེས་ལ། ། ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད། ། བྷྱོཿ དེ་ནས་དུས་བསྐལ་དེ་ཡི་འོག་རོལ་ལ། ། རྒྱ་གར་རྡོ་རྗེ་གདན་གྱི་ཕོ་བྲང་དུ། ། སློབ་དཔོན་ཆེན་པོ་དགའ་རབ་རྡོ་རྗེ་ཡིས། ། རྡོ་རྗེ་དབྱིངས་ཀྱི་དཀྱིལ་འཁོར་ཞལ་ཕྱེ་ཚེ། ། མགོན་པོ་ཆེན་པོ་བདུན་ཅུ་རྩ་གཉིས་དང་། ། མཁའ་འགྲོ་ཆེན་མོ་སུམ་ཅུ་རྩ་གཉིས་ཀྱིས། །
སོ་སོའི༞ ། བཀའ་ཡི༞ ། རྣལ་འབྱོར༞ ། སྡང་བའི༞ ། སྔོན་གྱི༞ ། ཤ་ཁྲག༞ ། ཐུགས་དམ༞། བྷྱོཿ དེ་ནས་དུས་བསྐལ་དེ་ཡི་འོག་རོལ་ལ། ། ཡར་འབྲོག་སྟག་ཚང་སེང་གེའི་དགོན་པ་རུ། །
སློབ་དཔོན་ཆེན་པོ་དཔལ་གྱི་སེང་གེ་ཡིས། ། ཡང་དག་ལྷ་དགུའི་དཀྱིལ་འཁོར་ཞལ་ཕྱེ་ནས། ། དབང་ཕྱུག་ཉེར་བརྒྱད་དམ་ལ་བཏགས་པའི་ཚེ། ། སོ་སོའི༞ ། བཀའ་ཡི༞ ། རྣལ་འབྱོར༞ ། སྡང་བའི༞ ། སྔོན་གྱི༞ ། ཤ་ཁྲག༞ ། ཐུགས་དམ༞།
བྷྱོཿ དེ་ནས་དུས་བསྐལ་དེ་ཡི་འོག་རོལ་ལ། ། ལྷོ་བྲག་མཁར་ཆུ་གཉན་གྱི་དབེན་གནས་སུ། ། སློབ་དཔོན་ཆེན་པོ་ནམ་མཁའི་སྙིང་པོ་ཡིས། ། རྡོ་རྗེ་ཕུར་པའི་དཀྱིལ་འཁོར་ཞལ་ཕྱེ་ནས། ། གནམ་ལྕགས་བྲག་ལ་ཕུར་པ་བཏབ་པའི་ཚེ། ། སོ་སོའི༞ ། བཀའ་ཡི༞ ། རྣལ་འབྱོར༞ ། སྡང་བའི༞ །
སྔོན་གྱི༞ ། ཤ་ཁྲག༞ ། ཐུགས་དམ༞། བྷྱོཿ དེ་ནས་དུས་བསྐལ་དེ་ཡི་འོག་རོལ་ལ། ། ཡར་ལུང་ཕུག་རིང་གད་ཀྱི་དབེན་གནས་སུ། ། སློབ་དཔོན་ཆེན་པོ་ཛྙཱ་ན་ཀུ་མ་རས། ། ཕུན་སུམ་ཚོགས་པའི་དཀྱིལ་འཁོར་ཞལ་ཕྱེ་ནས། ། ཅེ་སྤྱང་ལ་སོགས་དམ་ལ་བཏགས་པའི་ཚེ། ། སོ་སོའི༞ །
བཀའ་ཡི༞ ། རྣལ་འབྱོར༞ ། སྡང་བའི༞ ། སྔོན་གྱི༞ ། ཤ་ཁྲག༞ ། ཐུགས་དམ༞། བྷྱོཿ དེ་ནས་དུས་བསྐལ་དེ་ཡི་འོག་རོལ་ལ། ། བསམ་ཡས་བྲག་དམར་ཆུ་རྒྱུན་ནེའུ་སིང་དུ། ། སློབ་དཔོན་ཆེན་པོ་པདྨ་འབྱུང་གནས་ཀྱིས། །
མན་ངག་ལྟ་བའི་རྫོགས་འཕྲང་གསུང་བའི་དུས། ། བརྟན་མ་བཅུ་གཉིས་དམ་ལ་བཏགས་པའི་ཚེ། ། སོ་སོའི༞ ། བཀའ་ཡི༞ ། རྣལ་འབྱོར༞ ། སྡང་བའི༞ ། སྔོན་གྱི༞ ། ཤ་ཁྲག༞ ། ཐུགས་དམ༞། བྷྱོཿ
དེ་ནས་དུས་བསྐལ་དེ་ཡི་འོག་རོལ་ལ། ། ནགས་རྒྱལ་ལྷ་ཆུ་དཔལ་གྱི་བྲག་ཕུག་ཏུ། ། གྲུབ་ཐོབ་ཆེན་པོ་རིན་ཆེན་བཟང་པོ་ཡིས། ། དབང་ཆེན་ལྷ་དགུའི་དཀྱིལ་འཁོར་ཞལ་ཕྱེ་ནས། ། དམ་ཅན་གྱིང་ལྔ་གཟའ་གདོང་ཡོངས་བསྡུས་ཏེ། ། མུ་སྟེགས་བོན་པོའི་བསྟན་པ་སྣུབས་པའི་ཚེ། ། སོ་སོའི་གཟུགས་མཆོག་དམ་པ་བསྟན་ནས་ཀྱང་། ། བཀའ་ཡི༞ ། རྣལ་འབྱོར༞ ། སྡང་བའི༞ །
སྔོན་གྱི༞ ། ཤ་ཁྲག༞ ། ཐུགས་དམ་རྒྱུད་བསྐུལ་བཅོལ་བའི་ཕྲིན་ལས་མཛོད། ། དེ་ནས་གཏོར་མ་རྣམས་ཕྱིར་གོམ་པ་བདུན་ཅུ་རྩ་ལྔའི་བར་ཁུར་ནས་ཞིང་ལྤགས་སམ་གཅན་གཟན་གདུག་པ་ཅན་གྱི་ལྤགས་པའི་སྟེང་དུ་འཇོག བརྟན་སྐྱོང་དངོས་ནི། ཧོཿ ནག་མོ་བཞིན་མི་སྡུག་གི་བུ་མོ་བདུད་མོ་ཆེན་མོ་བཞི་དང་། མ་མོ་ཁྲོ་གཉེར་ཅན་མའི་བུ་མོ་གནོད་སྦྱིན་མོ་ཆེན་མོ་བཞི་དང་། དཀར་བཤམ་བཞིན་བཟང་གི་བུ་མོ་སྨན་བཙུན་མོ་ཆེན་མོ་བཞི་སྟེ། བོད་ཁམས་སྐྱོང་བའི་བརྟན་མ་བཅུ་གཉིས།
འཁོར་ཞིང་གི་རྡུལ་སྙེད་དང་བཅས་པ་དཔལ་ཆེན་པོའི་ཕམ་འབགས་དང་། སྒྲུབ་པ་པོའི་སྟོང་གྲོགས་ལ་འདིར་གཤེགས་ཤིག ཛཿཧཱུྃ་བཾ་ཧོཿ ཨེ་ཨ་ར་ལི་ཧྲི་ཧྲི་ཛཿཛཿ མུ་ཊ་ས་མ་ཡེ་ཧཱུྃ། མུ་ཊ་ས་མ་ཡ་ཕཊ། མུ་ཊ་སྔགས་མཚན་གཉིས་ཀྱི་དང་པོར་དབང་སྡུད་དང་། གཉིས་པར་ཟིལ་གནོན་གྱི་ཕྱག་རྒྱ་གོང་བཞིན། རྔ་རོལ་དང་བཅས། བྷྱོཿ
བཀའ་ཡི་ཚོགས་དང་བཅས་ཉིད་དུ། ། ཁྲག་འཐུང་དེ་བཞིན་ནམ་མཁའི་སྐུ། ། ཚུར་གཤེགས་ཚུར་གཤེགས་སྐྱོང་མ་རྣམས། ། འདིར་གཤེགས་དམ་སྐོང་འཕྲིན་ལས་མཛོད། ། བདག་ཉིད་ཆེན་མོ་རྡོ་རྗེ་ཀུན་གྲགས་མ། ། དཔལ་ལྡན་ཧ་རི་རྡོ་རྗེ་གཡའ་མ་སྐྱོངས། ། གངས་ཀྱི་ཡུམ་ཆེན་རྡོ་རྗེ་ཀུན་ཏུ་བཟང་། ། འབྲོག་ཆེན་འཁོར་འདུལ་རྡོ་རྗེ་བགེགས་ཀྱི་གཙོ། ། བདུད་མོ་ཆེན་མོ་ཁྱེད་བཞི་ཡང་། ། སྔོན་གྱི་ཐུགས་དམ་རྗེས་དགོངས་ལ། །
བྲན་གཡོག་མང་པོའི་འཁོར་དང་བཅས། ། ལྷབ་ལྷུབ་མང་པོའི་རྒྱན་དང་བཅས། ། སིལ་སིལ་མང་པོའི་སྒྲ་དང་བཅས། ། འདིར་གཤེགས་དམ་དགོངས་འཕྲིན་ལས་མཛོད། ། གངས་དཀར་ཤ་མེད་རྡོ་རྗེ་གཡུ་བུན་མ། ། ཁ་རག་ཁྱུང་བཙུན་རྡོ་རྗེ་དཔལ་གྱི་ཡུམ། ། གསེར་ཆེན་མཁར་རྒྱུག་རྡོ་རྗེ་རླུང་མོ་དང་། ། སྨ་རི་རབ་འབྱམས་རྡོ་རྗེ་དྲག་མོ་རྒྱལ། ། གནོད་སྦྱིན་ཆེན་མོ་ཁྱོད་བཞི་ཡང་། ། སྔོན་གྱི་ཐུགས་དམ་རྗེས་དགོངས་ལ། །
བྲན་གཡོག་མང་པོའི་འཁོར་དང་བཅས། ། ལྷབ་ལྷུབ་མང་པོའི་རྒྱན་དང་བཅས། ། སིལ་སིལ་མང་པོའི་སྒྲ་དང་བཅས། ། འདིར་གཤེགས་དམ་དགོངས་ཕྲིན་ལས་མཛོད། ། ཀོང་བཙུན་དེ་མོ་རྡོ་རྗེ་བོད་ཁམས་སྐྱོང་། ། བཙན་ལ་ལ་རོག་རྡོ་རྗེ་སྨན་གཅིག་མ། ། སྨན་བཙུན་འདུག་ཆོས་རྡོ་རྗེ་གཡར་མོ་སིལ། ། གཡུ་ཡི་དྲིལ་བུ་རྡོ་རྗེ་ཟུ་ལེ་མ། ། སྨན་བཙུན་ཆེན་མོ་ཁྱེད་བཞི་ཡང་། ། སྔོན་གྱི་ཐུགས་དམ་རྗེས་དགོངས་ལ། །
བྲན་གཡོག་མང་པོའི་འཁོར་དང་བཅས། ། ལྷབ་ལྷུབ་མང་པོའི་རྒྱན་དང་བཅས། ། སིལ་སིལ་མང་པོའི་སྒྲ་དང་བཅས། ། འདིར་གཤེགས་དམ་དགོངས་འཕྲིན་ལས་མཛོད། ། སློབ་དཔོན་པདྨ་ཐོད་ཕྲེང་དང་། ། བཤེས་གཉེན་ལང་ཀ་དཔལ་བརྩེགས་ཀྱིས། ། རྒྱ་ཡུལ་དེ་ཝི་བསྟན་བཟངས་སུ། ། ཞིང་ཆེན་འཁྲིགས་པའི་གདན་སྟེང་དུ། ། རྣམ་ལྔ་ཞིང་གི་མཆོད་བཀྲམ་སྟེ། ། ལག་ཏུ་རྡོ་རྗེ་བསྐུར་ནས་ནི། །
རྣལ་འབྱོར་སྒྲུབ་པའི་དམ་ལ་བཏགས། ། རྡོ་རྗེ་འཆང་གི་གྲལ་དུ་བཞག ། ཐར་པ་ཐོབ་པའི་མིང་ཡང་བཏགས། ། ཇི་བཞིན་ཁས་བླངས་དམ་བཅས་བཞིན། ། དམ་ཚིག་བཞིན་ལས་མ་འདའ་ཞིག ། བོད་ཁམས་བསྲུང་ཞིང་སྐྱོང་བ་དང་། ། སྒྲུབ་པ་པོ་ཡི་སྟོང་གྲོགས་མཛོད། ། བཀའ་ཡི་གཏོར་མ་འདི་ལོང་ལ། ། སྤྱི་ལས་གྱུར་པ་ནད་རྣམས་དང་། ། རིམས་ནད་ཐམས་ཅད་བཟློག་པ་དང་། །
བཅོལ་པའི་ཕྲིན་ལས་གྲུབ་པར་མཛོད། ། བོད་ཁམས་སྐྱོང་བའི་བརྟན་མ་བཅུ་གཉིས་ཀྱི་ཞལ་དུ་མཧཱ་པཉྩ་ཨ་མྲྀ་ཏ་ཁཱ་ཧི། མཧཱ་བ་ལིཾ་ཏ་ཁཱ་ཧི། མཧཱ་རཀྟ་ཁཱ་ཧི། ཞེས་བརྗོད་དེ་ཆེམས་རོལ་བྱེད་ཅིང་གཏོར་མ་རྣམས་དགྲ་ཕྱོགས་སུ་འཕངས་པའམ། ཡང་ན་བྱང་ཤར་གྱི་མཚམས་སུ་ས་གཙང་སར་འབུལ་ལོ། ། གོང་ཚོགས་ཀྱི་སྐབས་ཕུད་དང་པོ་གསུམ་དུ་ཕྱེ་བ་ནས་ཚོགས་དང་བཤགས་པ་བསྒྲལ་མཆོད་གསུམ་གྱི་འབུལ་ཚན་དང་། ཚོགས་ཕུད་བར་པ་དེ་རྣལ་འབྱོར་ཕོ་མོ་གང་ཡོད་ལ་འགྱེད། ཚོགས་ཕུད་ཐ་མ་དེ་དུམ་བུ་གསུམ་དུ་བཏང་བའི་དང་པོ་ལྷག་མའི་ཡར་གནས་མཆོད་པ་སྟེ་འདས་གཏོར་སོགས་དང་ལྷན་ཅིག་དབུལ། བར་པ་དེ་ལྷའི་ལྷག་མ་དེ་རྣལ་འབྱོར་པའི་ལྷག་མའི་སྟེང་དུ་བཞག་ནས་མར་གནས་ལ་སྦྱིན་པ་དེ་ཕྱིར་དོར་སྐབས་ལྷའི་དེ་ནམ་མཁར་དོར།
རྣལ་འབྱོར་པའི་དེ་བཞི་མདོར་དོར། ཐ་མ་ལ་བརྟེན་ནས་བྲོ་བརྡུང་བཞི། ས་ལ་དོང་གྲུ་གསུམ་འདྲུ་བའམ་བསམ་ཀྱང་རུང་། ཚོགས་ཕུད་གསུམ་པའི་ཐ་མ་དེ་དང་། གཏོར་མ་ནས་མཐེབ་སྐྱུ་གཅིག་བླངས་ལ་ལིངྒ་བཟོ་བའམ་དགྲ་བགེགས་སུ་དམིགས་ལ་དོང་ནང་ངམ་གཏོར་སྣོད་ཀྱི་འོག་ཏུའང་རུང་། གཏོར་སྣོད་ཁ་ཕུབ་ལ། ངག་ཏུ། ཨེ་རཾ། ཕཊ་རཾ། ཛྭ་ལ་རཾ།
རྣ྄ི་ཛཿ ཏྲི་ཛཿ པྲ་བེ་ཤ་ཡ་ཕཊ། ཨ་བེ་ཤ་ཡ་ཨ། ཞེས་བརྗོད་པའི་བསྟན་ལ་གནོད་པའི་དགྲ་བགེགས་ཐམས་ཅད་ས་བོན་ིརྣ྄ི་ཏྲི་ལས་བསྐྱེད་ལ། དེའི་སྟེང་དུ། རྟེན་དང་བརྟེན་པར་བཅས་པའི་དཀྱིལ་འཁོར་གསལ་བཏབ་སྟེ། དབྱངས་དང་བཅས་བྲོ་ཁྲབ་པ་ནི། དཔོན་སློབ་རྣམས་ལག་གཡོན་སྟེང་བཞག་བསྣོལ་བའི་གཡས་གཡོན་གྱི་སྲིན་ལག་སྦྲེལ་ནས་བསྐོར་ལ། ངག་ཏུ།
ཧྲིཿ དམར་ནག་གྲུ་གསུམ་འཁྱིལ་པ་ཡི། ། དབང་ཆོག་དཀྱིལ་འཁོར་ཆེན་པོ་ནས། ། བཅོམ་ལྡན་པདྨ་ཧེ་རུ་ཀ ། དབང་ཆེན་རྔམས་པའི་སྒྲ་སྒྲོག་ཅིང་། ། དབང་གི་རྟ་སྐད་ཚེ་རེ་རེ། ། ཁྲོ་བོའི་འབྲུག་སྒྲ་འུར་རུ་རུ། ། རོལ་པའི་རྟ་བྲོ་ཆེམས་སེ་ཆེམས། ། གསང་བའི་ཤུག་གླུ་ཀྱུ་རུ་རུ། ། བསྐལ་པའི་གློག་དམར་ལྗིབས་སེ་ལྗིབས། །
རྡོ་རྗེ་ཐོག་འབེབས་ལམ་སེ་ལམ། ། ཧཱུྃ་གིས་ཁམས་གསུམ་དབང་དུ་སྡུད། ། ཕཊ་ཀྱིས་དྲེགས་པའི་བདུད་དཔུང་བསྲེག ། རྔམ་ཆེན་སྐུ་ཡི་དཀྱིལ་འཁོར་ནས། ། འབར་ཆེན་རུས་པའི་ཕུང་པོ་ལ། ། གསོད་བྱེད་བྱམས་པས་བྲོ་བརྡུངས་པས། ། ཞེ་སྡང་མེ་ཡི་ཚོགས་ཆེན་བཅོམ། ། ཁྲག་འཐུང་གསུང་གི་དཀྱིལ་འཁོར་ནས། ། བསྲེག་བྱེད་རཀྟའི་ཆུ་བོ་ལ། ། བསྡུད་བྱེད་དབང་པོའི་བྲོ་བརྡུངས་པས། །
འདོད་ཆགས་རྒྱ་མཚོའི་རྦ་ཀློང་བཅོམ། ། དཔལ་ཆེན་ཐུགས་ཀྱི་དཀྱིལ་འཁོར་ནས། ། མ་རིག་ཤ་ཡི་ཕུང་པོ་ལ། ། ཀུན་མཁྱེན་གསལ་བའི་བྲོ་བརྡུངས་པས། ། གཏི་མུག་མུན་པའི་ཚོགས་ཆེན་བཅོམ། ། གཏུམ་ཆེན་ཡོན་ཏན་དཀྱིལ་འཁོར་ནས། ། ངར་འཛིན་དྲེགས་པའི་ཕུང་པོ་ལ། ། བདག་མེད་རྡོ་རྗེའི་བྲོ་བརྡུངས་པས། ། ང་རྒྱལ་བྲག་རིའི་ཚོགས་ཆེན་བཅོམ། ། འཇིགས་བྱེད་འཕྲིན་ལས་དཀྱིལ་འཁོར་ནས། །
འགྲོ་རྒྱུད་སེར་ཆེན་འཁྱིལ་བ་ལ། ། འདོད་ཆགས་སྙིང་རྗེའི་བྲོ་བརྡུངས་པས། ། ཕྲག་དོག་འདོད་པའི་ཚོགས་ཆེན་བཅོམ། ། མ་ཆགས་པདྨའི་དཀྱིལ་འཁོར་ནས། ། རྣམ་རྟོག་བགེགས་ཀྱི་ཕུང་པོ་ལ། ། གཉིས་མེད་རོལ་པའི་བྲོ་བརྡུངས་པས། ། གཉིས་འཛིན་གདོན་གྱི་ཚོགས་ཆེན་བཅོམ། ། ཉོན་མོངས་རྡུལ་དུ་རློག་པའི་བྲོ། ། ཉོན་མོངས་སྟེང་དུ་རབ་བརྡུངས་ཤིག ། རྣམ་རྟོག་ཕྱེ་རུ་འཐག་པའི་བྲོ། །
རྟོག་པའི་མགོ་ལ་རབ་བརྡུངས་ཤིག ། སྐྱེ་མེད་ཀློང་དུ་ཆེམས་སེ་ཆེམས། ། འགག་མེད་ཀློང་དུ་འཁྲིག་སེ་འཁྲིག ། དགྲ་བགེགས་ཐམས་ཅད་མཱ་ར་ཡ་ཕཊ། ། དགྲ་བགེགས་ཐམས་ཅད་སྟཾ་བྷ་ཡ་ནན། ། སྲིན་ལག་སྒྲེལ་བ་དཀྲོལ། ཐལ་མོ་སྦྱར། ན་མོ་བདག་ཅག་རྡོ་རྗེ་སློབ་དཔོན་མཆེད་དང་ལྕམ་དྲལ་རྣམས། ཚེ་རབས་ཐམས་ཅད་དུ་བླ་མ་རྡོ་རྗེ་སློབ་དཔོན་གྱི་ཞལ་མཐོང་ཞིང་། ཞབས་དྲུང་དུ་སྐྱེ་བར་གྱུར་ཅིག
མནྟྲ་མུ་ཏྲ་ས་མན་ཏི་ཏྲ་ཐ། ཞེས་བརྗོད། གསུམ་པ་རྗེས་ཀྱི་ཆོ་ག་ནི། དེ་ནས་ནང་དུ་ལོག་ལ་དཀྱིལ་འཁོར་གསལ་གདབ་པ་ནི། བྷྲཱུྃ། བི་ཤྭ་བི་ཤུདྡྷེ་ཛྙཱ་ན་ཙཀྲ་མཎྜ་ལ་བྷྲཱུྃ་ཧྲཱིཿ བཛྲ་ཀྲོ་དྷ་ཧ་ཡ་གྲཱི་ཝ་ཧུ་ལུ་ཧུ་ལུ་ཧཱུྃ་ཕཊ། ཨོཾ་མཧཱ་ཀྲོ་དྷི་ཤྭ་རི་ཧཱུྃ་ཕཊ། ཨོཾ་བཛྲ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་རཏྣ་ཤྭ་ར་ཀྲོ་དྷ་ཧཱུྃ་ཕཊ།
ཨོཾ་པདྨ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་ཀརྨ་ཤྭ་ར་ཀྲོ་དྷ་ཧཱུྃ་ཕཊ། ཨོཾ་བཛྲ་ཨཾ་ཀུ་ཤ་ཛཿ ཨོཾ་བཛྲ་པཱ་ཤ་ཧཱུྃ། ཨོཾ་བཛྲ་སྥོ་ཊ་བཾ། ཨོཾ་བཛྲ་གཎྜེ་ཧོཿ ཞེས་པས་རྟེན་དང་བརྟེན་པར་བཅས་པའི་དཀྱིལ་འཁོར་གསལ་གདབ། ཧྲཱིཿ མཆོད་ཡོན་ཞབས་བསིལ་མེ་ཏོག་དང་། ། བདུག་སྤོས་སྣང་གསལ་ཞུ་རྟོག་སྒྲ། །
ཞལ་ཟས་དྲི་ཆབ་འདི་རྣམས་ཀྱང་། ། པདྨ་དབང་ཆེན་དཀྱིལ་འཁོར་ལ། ། མཆོད་པ་འབུལ་ལོ་བཞེས་སུ་གསོལ། ། ཨོཾ་སརྦ་ཏ་ཐཱ་ག་ཏ་མཧཱ་པདྨ་ཤྭ་ར་ས་པ་རི་ཝཱ་ར་ཨརྒྷཾ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡ་ཨཱཿཧཱུྃ། དེ་བཞིན་དུ། དྷཱུ་པེ། པུཥྤེ། ཨ་ལོ་ཀེ གནྡྷེ། ནཻ་ཝི་ཏེ།
ཤཔྡ། རྣམས་གཅུག་པ་སྔགས་གཞུང་དུ་སྤེལ་བའམ། སྔགས་མཆོད་རྐྱང་པས་ཀྱང་རུང་ངོ་། ། ནང་གི་མཆོད་པ་ནི། ཧྲཱིཿ བཛྲ་ཀྲོ་དྷ། ནས། ཨོཾ་བཛྲ་གཎྜེ་ཧོཿའི་བར་བརྗོད་ཅིང་། མཧཱ་པཉྩ་ཨ་མྲྀ་ཏ་ཁཱ་ཧི། མཧཱ་བ་ལིཾ་ཏ་ཁཱ་ཧི།
མཧཱ་རཀྟ་ཁཱ་ཧི། བསྟོད་པ་ནི། རྔ་བརྡུངས་ཤིང་དབྱངས་དང་བཅས་པའམ། ལག་པ་གཡས་པ་རྡོ་རྗེ་གསོར་ཞིང་། ཕྱག་འཚལ་བའི་སྟངས་ཀ་དང་། གཡོན་པས་དྲིལ་བུ། ཤླཽ་ཀ་རེ་རེའི་མཚམས་སུ་བཅད་གཏུབ་ཏུ་དཀྲོལ་ལ། ཧྲཱིཿ འོད་གསལ་དབྱིངས་ལས་མ་གཡོས་ཀྱང་། ། ཟུང་འཇུག་བདེ་ཆེན་རྣམ་འཕྲུལ་ལས། །
སྣ་ཚོགས་སྤྲུལ་པའི་སྐུར་བསྟན་པའི། ། རྟ་མཆོག་དཔལ་ལ་ཕྱག་འཚལ་ལོ། ། སྤྲོས་པ་ཀུན་ལས་རྣམ་གྲོལ་ཡང་། ། ཆགས་ཆེན་ཆགས་པ་འདུལ་བའི་ཕྱིར། ། བུད་མེད་སྒྱུ་མའི་ཚུལ་འཛིན་པའི། ། ཁྲོ་མོ་ཡུམ་ལ་ཕྱག་འཚལ་ལོ། ། ཟག་བཅས་ཕུང་པོ་གནས་གྱུར་ཅིང་། ། ཉོན་མོངས་རྣམ་དག་ཡེ་ཤེས་སྐུ། ། ཕྲིན་ལས་རྣམ་བཞི་རྫོགས་མཛད་པའི། ། ཁྲོ་རྒྱལ་བཞི་ལ་ཕྱག་འཚལ་ལོ། །
རྟག་ཆད་བདག་མཚན་རྣམ་དག་ཅིང་། ། བསྡུ་དངོས་ཚད་མེད་བཞི་ཡི་དངོས། ། དགུག་གཞུག་བཅིངས་དང་དབང་མཛད་པའི། ། སྒོ་མ་བཞི་ལ་ཕྱག་འཚལ་ལོ། ། གདུག་པ་ཅན་རྣམས་འདུལ་བའི་ཕྱིར། ། རབ་ཁྲོས་རྔམས་ཤིང་མི་ཟད་པ། ། འབར་བའི་ཕྲེང་བ་འཁྲིགས་པ་ཡི། ། བཀའ་བསྟོད་རྣམས་ལ་ཕྱག་འཚལ་ལོ། ། རྟེན་འབྲེལ་བཅུ་གཉིས་རྣམ་དག་ཅིང་། ། བྱང་ཆུབ་ཕྱོགས་ཆོས་རང་བཞིན་ཅན། །
བདེ་ཆེན་སྙིང་པོ་ཡོངས་རྫོགས་པའི། ། གཞལ་མེད་ཁང་ལ་ཕྱག་འཚལ་ལོ། ། གཉིས་མེད་ཡེ་ཤེས་རྡོ་རྗེ་ཡི། ། ས་བཞི་རྭ་བ་བླ་རེ་གུར། ། ཡེ་ཤེས་མེ་དཔུང་འབར་བ་ཅན། ། བསྲུང་བའི་འཁོར་ལོར་ཕྱག་འཚལ་ལོ། ། ཁྱོད་ལ་བསྟོད་པའི་དགེ་བ་དེས། ། ལམ་གྱི་བར་ཆད་གེགས་བསལ་ནས། ། ཚེ་འདིར་ཚོགས་གཉིས་རབ་རྫོགས་ཏེ། ། སྐུ་བཞི་བདག་ཉིད་ཐོབ་པར་ཤོག །
ཨོཾ་པདྨ་ཤྲཱི་ཧེ་རུ་ཀ ཞེས་སོགས་ཡིག་བརྒྱ་ལན་གསུམ་མམ་ཅི་རིགས་བཟླས། བཟོད་པ་གསོལ་བ་ནི། ཐལ་མོ་སྦྱར་ཏེ། ངག་ཏུ། བླ་མ་དཀྱིལ་འཁོར་ལྷ་ཚོགས་དགོངས་སུ་གསོལ། ། བདག་ཅག་མ་རིག་ལུས་དང་ངག་སེམས་ཀྱིས། ། བག་མེད་ཚུལ་གྱིས་དམ་ལས་འགལ་གྱུར་ཏེ། ། པདྨ་དབང་ཆེན་དཀྱིལ་འཁོར་ལྷ་ཚོགས་ཀྱི། ། ཐུགས་དང་འགལ་བའི་ལས་རྣམས་ཅི་བགྱིས་པ། །
ཐུགས་རྗེས་ཆེ་མངའ་ཁྱེད་ལ་བཟོད་པར་གསོལ། ། བཟོད་པར་གསོལ་ལོ་ཚངས་པ་སྩལ་དུ་གསོལ། ། ཚངས་པ་འཕྲུལ་གྱི་དངོས་གྲུབ་སྩལ་དུ་གསོལ། ། སྨོན་ལམ་ནི། དགེ་བ་འདི་ཡིས་འགྲོ་ཀུན་སེམས་ཅན་རྣམས། ། པདྨ་རྒྱལ་པོའི་གོ་འཕང་མཆོག་ཐོབ་ནས། ། མ་རིག་ལྡོངས་པའི་སྐྱེ་ཚོགས་ཐམས་ཅད་ལ། ། རོལ་པའི་རྟ་སྐད་ཕྱོགས་བཅུར་སྒྲོག་པར་ཤོག ། རྟག་པའི་མཐའ་གསལ་བ་ནི། རྡུལ་ཚོན་གྱི་དཀྱིལ་འཁོར་ཡོད་ན་ལག་པ་གཡས་སྟེང་དུ་དང་།
གཡོན་འོག་ཏུ་བསྣོལ་བའི་མཐེབ་སྲིན་གཉིས་ཀྱི་སེ་གོལ་ཕྱིར་གཏོགས། ངག་ཏུ། ཨོཾ། ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། བཛྲ་མུཿ ཞེས་ལན་གསུམ་གྱིས་གསོལ་བ་བཏབ་སྟེ། མཐར་རོལ་མོ་དང་བཅས་གཙོ་བོ་ནས་བྱང་སྒོའི་བར་གྱི་སྔགས་བརྗོད་ཅིང་།
སོ་སོའི་མཚན་མ་ནི་མཐེབ་སྲིན་གྱིས་རྡུལ་ཚོན་བླངས་ཏེ་སྤྱི་བོར་བཞག ངག་ཏུ། རྡུལ་ཚོན་གྱི་ཡེ་ཤེས་པ་རྣམས་རང་བཞིན་གྱི་གནས་སུ་གཤེགས། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། རྟེན་དང་བརྟེན་པར་བཅས་པའི་དམ་ཚིག་པ་བདག་ལ་ཐིམ། བདག་ཐུགས་ཀའི་ཧྲཱིཿལ་ཐིམ། ཧྲཱིཿཡང་ཇེ་ཕྲ་ཇེ་ཕྲར་གྱུར་ནས་མི་དམིགས་པའི་ངང་དུ་གྱུར། ཅེས་བརྗོད་ལ། རྡོ་རྗེས་ཐལ་བྱུང་གིས་རི་མོ་ཤར་སྒོ་ནས་ནུབ་སྒོར་བཤིག ལྷོ་སྒོ་ནས་བྱང་སྒོར་བཤིག
རྩིག་པ་རྣམས་དབང་ལྡན་ནས་བརྩམས་ཏེ་འཁོར་མོར་བཤིག་ལ། མཐར་ཚད་ལེགས་པར་བསྡུས། ཐིག་ཤུལ་རྣམས་ཀྱང་ལས་བུམ་གྱི་ཆུས་བཀྲུས་ལ། ལས་ཀྱི་རྗེས་མི་མངོན་པར་བྱའོ། ། དེའི་ཤུལ་དུ་མེ་ཏོག་གི་ཆར་ཕབ་པ་ནི། སྒྲུབ་གྲོགས་རྣམས་ཀྱིས་རོལ་ཆེན་དང་། སློབ་དཔོན་གྱི་མེ་ཏོག་དང་བཅས་པས་མེ་ཏོག་གཏོར་ཞིང་དྲིལ་བུ་བསིལ་ལ། ངག་ཏུ། འཁོར་ལོ་ཆུ་སྐྱེས་ཉི་ཟླ་རུ་ཏྲའི་སྟེང་། ། ཞབས་བཞིས་བདུད་བཅོམ་ཕ་རོལ་ཕྱིན་དྲུག་ཕྱག །
འབར་བའི་སྐུ་གསུམ་རྣམ་ཐར་དབུ་གསུམ་བསྟན། ། དབང་ཆེན་རྟ་སྐད་བཞེད་ཀྱི་བཀྲ་ཤིས་ཤོག ། གར་དབང་ཆོས་དབྱིངས་ཞལ་དང་བདེན་གཉིས་ཕྱག ། རྟག་ཆད་མཐའ་མནན་ཞབས་གཉིས་གཉིས་མེད་འཁྲིལ། ། དགེས་པའི་གར་བཞིས་སྐུ་གཉིས་འགྲོ་དོན་མཛད། ། བདེ་ཆེན་ལྷན་ཅིག་སྐྱེས་པའི་བཀྲ་ཤིས་ཤོག ། རྩིབས་བཞིའི་ཆུ་སྐྱེས་ཉི་ཟླ་བདུད་བཞིའི་སྟེང་། ། གཟུགས་དང་ཚོར་བ་འདུ་ཤེས་འདུ་བྱེད་ཀྱི། ། ཁམས་བཞི་བདེན་པ་བཞི་ཡི་རྣམ་པར་དག ། སྤྲུལ་པའི་ཁྲོ་རྒྱལ་བཞི་ཡི་བཀྲ་ཤིས་ཤོག །
སྒོ་བཞི་ཆུ་སྐྱེས་ཉི་ཟླའི་གདན་སྟེང་དུ། ། ས་ཆུ་མེ་རླུང་རྣམ་དག་སྒོ་མ་བཞི། ། ཚད་མེད་བཞི་ཡི་འཁོར་བའི་ཆུ་བཞི་སྐེམས། ། སྒོ་སྐྱོང་རྣམ་པ་བཞི་ཡི་བཀྲ་ཤིས་ཤོག ། ལམ་ཆོས་རྣམ་དག་དུར་ཁྲོད་གཞལ་མེད་ཁང་། ། འཁོར་ཆོས་རྣམ་དག་འབྱུང་བ་ལྔ་ཡི་སྟེང་། ། དུག་ལྔ་སྲེག་བྱེད་མེ་དཔུང་འབར་བའི་དབུས། ། ཆོས་དབྱིངས་ཐར་པའི་གྲོང་མཆོག་བཀྲ་ཤིས་ཤོག ། རྣམ་ཤེས་གཟུགས་སྒྲ་དྲི་རོ་རེག་བྱ་འཁྲིགས། ། བདེན་ཆེན་བདུད་རྩི་ལྔ་མྱང་ཞེན་པ་བྲལ། །
སྟོང་ཉིད་གླུ་གར་སྒྲ་དབྱངས་མཆོད་པས་མཆོད། ། ཡན་ལག་དྲུག་ལྡན་རྫོགས་པའི་བཀྲ་ཤིས་ཤོག ། ཅེས་བརྗོད་ལ་རོལ་མོ་སོགས་བཞག ཆད་པའི་མཐའ་གསལ་བ་ནི། ངག་ཏུ། ཧྲཱིཿབཛྲ་ཀྲོ་དྷ་ཧ་ཡ་གྲྀ་ཝ་ཧུ་ལུ་ཧུ་ལུ་ཧཱུྃ་ཕཊ། རང་སྐད་ཅིག་གིས་ཆུ་ལས་ཉ་འཕར་གྱི་ཚུལ་དུ་རྟ་མགྲིན་དཔའ་བོ་གཅིག་པ་ཞལ་གཅིག་ཕྱག་གཉིས་པའི་སྐུ་ཅན་དུ་གྱུར། ལེགས་བཤད་རིན་ཆེན་ཕྲེང་བ་འཁྲིག་པ་ལྟར་ན་བསྲུང་བ། བསྔོ་བ། བཀྲ་ཤིས་ཚེ་སྤེལ་བ་རྣམས་འདུག་ཀྱང་ཆོས་འདིར་བསྒྲིགས་པའི་སྒྲིགས་འདི་བཞིན་བྱས་ན་ལེགས་པས་མདུན་གྱི་ཚེ་རྟེན་ལྷར་བསྐྱེད་པ་རྣམས་ལ་དམིགས་ཏེ།
ངག་ཏུ། མདུན་གྱི་བཅོམ་ལྡན་འདས་འོད་དུ་ཞུ་ནས་ཕྱག་གི་ཚེ་བུམ་ལ་ཐིམ། དེ་ཉིད་འོད་དུ་ཞུ་ནས་འཆི་མེད་ཚེའི་དངོས་གྲུབ་ཀྱི་ངོ་བོ། དཔའ་བོ་འབྲུ་ལྔར་གྱུར་པའི་འོད་དཔག་མེད་དང་སོར་རྟོག་ཡེ་ཤེས་ཀྱི་ངོ་བོ་ཡི་གེ་ཨཾ་དམར་པོ། མི་བསྐྱོད་པ་དང་མེ་ལོང་ཡེ་ཤེས་ཀྱི་ངོ་བོར་ཧཱུྃ་སྔོན་པོ། རིན་འབྱུང་དང་མཉམ་ཉིད་ཡེ་ཤེས་ཀྱི་ངོ་བོ་སྭཱ་སེར་པོ། རྣམ་སྣང་དང་ཆོས་དབྱིངས་ཡེ་ཤེས་ཀྱི་ངོ་བོ་ཨོཾ་དཀར་པོ། ། དོན་གྲུབ་དང་བྱ་གྲུབ་ཡེ་ཤེས་ཀྱི་ངོ་བོ་ཧཱ་ལྗང་ཁུ་རྣམས་སུ་གྱུར། དེ་རྣམས་རང་གི་སྤྱི་བོ་ནས་གནས་ལྔར་ཐིམ་པར་བསམ་ལ། ཧཱུྃ།
ཡི་གེ་འབྲུ་ལྔ་ཡེ་ཤེས་ལྔ། ། སངས་རྒྱས་ལྔ་ནི་ཚེ་ཡི་བདག ། འབྲུ་ལྔ་རིགས་ལྔའི་རང་བཞིན་ཏེ། ། སངས་རྒྱས་ལྔ་ཡི་དབང་ཐོབ་ཤོག ། ཨོཾ་པདྨ་ཨ་བྷི་ཥིཉྩ་ཧྲཱིཿ བཛྲ་ཨ་བྷི་ཥིཉྩ་ཧཱུྃ། རཏྣ་ཨ་བྷི་ཥིཉྩ་ཏྲཾ། བུདྡྷ་ཨ་བྷི་ཥིཉྩ་ཨོཾ། ཀརྨ་ཨ་བྷི་ཥིཉྩ་ཨཱཿ ཧོཿ
ཚེ་དབང་དུ་གྱུར་ཅིག དབང་དངོས་གྲུབ་ཏུ་གྱུར་ཅིག འཆི་མེད་ཀྱི་བདུད་རྩིར་གྱུར་ཅིག སྐྱེད་མེད་ཀྱི་ཡེ་ཤེས་སུ་གྱུར་ཅིག བདུད་ལས་རྒྱལ་བར་གྱུར་ཅིག མི་ཤིག་པའི་རྡོ་རྗེར་གྱུར་ཅིག མི་འགྱུར་བའི་གཡུང་དྲུང་དུ་གྱུར་ཅིག མི་ནུབ་པའི་རྒྱལ་མཚན་དུ་གྱུར་ཅིག ཅེས་བརྗོད་པས། རང་གི་སྙིང་ཁའི་ཉི་ཟླ་གའུའི་རྡོ་རྗེ་ལུ་གུ་རྒྱུད་གྲོལ་ནས།
ཉི་ཟླ་གའུ་ཁ་ཕྱེ་བའི་ནང་དུ་ཞུགས། ཡི་གེ་འབྲུ་ལྔ་པོ་འཆི་མེད་བདུད་རྩིའི་རྒྱུན་འབབ་བཞིན་པ་ཚེ་དང་རྣམ་ཤེས་ཀྱི་རྟེན་ལ་ཐིམ་པས། དུས་མ་ཡིན་པར་འཆི་བའི་འཇིགས་པ་སྐད་ཅིག་ཉིད་ལ་བྱང་ཞིང་དག འཆི་མེད་ཚེ་ཡི་དངོས་གྲུབ་ཐོབ། སླར་ཡང་གའུ་རྡོ་རྗེ་ལུ་གུ་རྒྱུད་ཀྱིས་སྔར་བཞིན་གདམས་པར་བསམ། ཚེ་བསྡུ་བ་ནི། རང་གི་སྙིང་ག་ནས་འོད་ཟེར་འཕྲོས། སྣོད་བཅུད་བརྟན་གཡོ་ཐམས་ཅད་ལ་ཕོག་པས་འོད་དུ་ཞུ་ནས་རང་ལ་ཐིམ། དེ་ཉི་ཟླའི་གའུ་ཁ་སྦྱོར་ལ་ཐིམ། དེ་ཚེ་རྟེན་འོད་དཀར་པོ་ལ་ཐིམ།
དེ་རྣམ་པར་ཤེས་པའི་རྟེན་རྣ྄ི་ཡིག་ལ་ཐིམ། དེ་ཉིད་ཨ་དཀར་པོ་འོད་ཀྱི་རང་བཞིན་དུ་གྱུར། དེ་ཡང་ནམ་མཁའ་ལ་འཇའ་ཡལ་བ་ལྟར་ཆོས་ཉིད་ཀྱི་ངང་དུ་ཐིམ་པར་བསམ་ལ་ཡུན་རིང་དུ་མཉམ་པར་བཞག་ཅིང་། ལས་ཀྱི་རྡོ་རྗེས། ཚེ་མདའི་དར་སྟོང་ཁ་ལ་དཀྲིས། དཔོན་སློབ་རྣམས་ཀྱི་ཐུགས་ཀར་རེག་ཅིང་མགྲིན་གཅིག་ཏུ། ཅིས་ཀྱང་མི་ཚུགས་མི་ཤིགས་པའི། ། སྟོང་པའི་གོ་ཆ་བླ་ན་མེད། ། ཆོས་ཀྱི་དབྱིངས་སུ་ཚེ་སྦས་པས། ། སངས་རྒྱས་ཀྱིས་ཀྱང་མི་གཟིགས་སོ། །
ཞེས་བརྗོད། ཚེ་བརྟན་པར་བྱ་ཞིང་བསྲུང་བ་ནི། ལག་པ་གཉིས་ཀྱིས་མཐེ་བོང་དང་གུང་མོ་སྦྱར་ལ་གཤིབ་པའི་ཁ་ཕྱིར་བསྟན་པས་རྒྱན་དུ་མཛུབ་མོ་གཉིས་བསྣོལ་བའི་རྒྱབ་ནས་སྲིན་ལག་གཉིས་ཀྱི་སོར་མོ་འཁྱུད་ལ་མཐེབ་ཆུང་གཉིས་རྭ་ལྟར་བརྐྱངས་པ་བྱ་ཁྱུང་གི་ཕྱག་རྒྱ་བཅས་ལ་སྤྱི་བོར་རེག་སྟེ། ཧ་ཡ་གྲཱི་ཝ་ཧྲཱི་གབ། མགྲིན་པར་རེག་སྟེ། བ་མོ་དྷ་ར་ཧྲཱི་གབ། སྙིང་གར་རེག་སྟེ། པདྨ་དྷ་ར་ཧྲཱི་གབ། ལྟེ་བར་རེག་སྟེ། ཙནྡྷ་རཀྵ་ཧྲི་གབ།
གསང་གནས་སུ་རེག་སྟེ། ཨོཾ་རུ་ལུ་རུ་ལུ་ཧཱུྃ་བྷྱོཿཧཱུྃ། ཚེ་སྤེལ་བ་ནི། མདུན་གྱི་ནམ་མཁའི་གནས་ན་བླ་མ་དང་ཐ་མི་དད་པའི་མགོན་པོ་ཚེ་དང་ཡེ་ཤེས་དཔག་ཏུ་མེད་པ་ལ་བརྒྱུད་པའི་བླ་མ། སངས་རྒྱས་དང་བྱང་ཆུབ་སེམས་དཔའ་དང་། དཔའ་བོ་དང་རྣལ་འབྱོར་མ། ཚེའི་ལྷ་དང་དྲང་སྲོང་གི་ཚོགས་བསམ་གྱིས་མི་ཁྱབ་པས་བསྐོར་ནས་བཞུགས་པ་རྣམས་དང་། གཞན་ཡང་ནུབ་ཕྱོགས་བདེ་བ་ཅན་གྱི་ཞིང་ཁམས་ནས་མགོན་པོ་ཚེ་དཔག་ཏུ་མེད་པ་འཁོར་བཅས། པདྨ་དབང་གི་ཞིང་ཁམས་ནས་ཁྲོ་རྒྱལ་པདྨ་དབང་ཆེན་གྱི་དཀྱིལ་འཁོར་གྱི་ལྷ་ཚོགས། ལྷོ་ནུབ་རྔ་ཡབ་དཔལ་རིའི་གནས་ནས་སློབ་དཔོན་ཆེན་པོ་པདྨ་འབྱུང་གནས།
འཆི་མེད་ཚེའི་ལྷ་ཚོགས་ཙཎྜ་ལི་ལ་སོགས་པ་དཔའ་བོ་དང་མཁའ་འགྲོས་བསྐོར་བ། གཞན་ཡང་རྩ་བརྒྱུད་ཀྱི་བླ་མ་ཐམས་ཅད་ཕྱོགས་བཅུའི་ཞིང་ཁམས་ནས་སྤྲིན་གྱི་ཕུང་པོ་འཐིབས་པའམ། བྱའི་ཁྱུ་ཆེན་པོ་ཕུར་བ་བཞིན་དུ་མདུན་གྱི་ནམ་མཁའི་གནས་སུ་བྱོན། དེ་དག་གིས་ཤིས་བརྗོད་དང་འཛབ་དབྱངས་ཀྱི་སྒྲ་འབྲུག་ལྟར་སྒྲོག་ཅིང་། མེ་ཏོག་ཀྱང་འཆི་མེད་བདུད་རྩིའི་ཆུ་རྒྱུན་གྱི་ཆར་ཆེན་པོ་འབེབས་པར་གྱུར། ཅེས་དང་། དྲིལ་བསིལ་མེ་ཏོག་འཐོར་ཞིང་གདངས་དང་བཅས་པས། ཨོཾ་ཨཱཿཧཱུྃ། འདིར་ཚོགས་སྐལ་ལྡན་རྡོ་རྗེའི་བུ། ། སྙིང་གི་ཟེའུ་འབྲུ་དད་པས་ཕྱེ། །
མིག་གི་པདྨོ་མཁའ་དབྱིངས་ལྟོས། ། ཡིད་ལ་བདེ་ཆེན་དགའ་བ་སྐྱོང་། ། ཨོཾ་པུཎྱེ་པུཎྱེ་མཧཱ་པུཎྱེ་ཨ་པ་རི་མི་ཏ་ཨ་ཡུ་པུཎྱེ་ཛྙཱ་ན་སཾ་བྷ་རོ་པ་ཙིཏྟེ་སྭཱ་ཧཱ། མདུན་ངོས་དག་པའི་མཁའ་དབྱིངས་ན། ། རྗེ་བཙུན་བླ་མ་ཚེ་དཔག་མེད། ། ཚེ་ཡི་རིག་འཛིན་བྱེ་བས་བསྐོར། ། ལྷ་དང་མཁའ་འགྲོ་སྲུང་མར་བཅས། ། བྱིན་རླབས་ཐུགས་རྗེའི་སྤྲིན་ཕུང་གཏིབས། ། འཛབ་དབྱངས་རྡོ་རྗེ་འབྲུག་སྟོང་ལྡིར། ། འཆི་མེད་བདུད་རྩིའི་ཆར་རྒྱུན་འབེབས། །
ཚེ་ཡི་དངོས་གྲུབ་བཀྲ་ཤིས་རྩོལ། ། ཨོཾ་པུཎྱེ། སོགས། བདེ་ལྡན་ཡངས་པའི་ཞིང་ཁམས་ནས། ། འཆི་མེད་རྒྱལ་བ་ཚེ་དཔག་མེད། ། ཚེ་ཡི་ལྷ་དང་ལྷ་མོས་བསྐོར། ། གནས་འདིར་བྱོན་ལ་བཀྲ་ཤིས་སྩོལ། ། ཨོཾ་པུཎྱེ། སོགས། པདྨ་དབང་གི་ཕོ་བྲང་ནས། །
ཁྲོ་རྒྱལ་པདྨ་དབང་ཆེན་ལ། ། ཚེ་ཡི་ཁྲོ་བོ་ཁྲོ་མོས་བསྐོར། ། གནས་འདིར་བྱོན་ལ༞ ། ཨོཾ་པུཎྱེ། སོགས། རྔ་ཡབ་དཔལ་སྡེའི་རྩེ་མོ་ནས། ། རིག་འཛིན་པདྨ་འབྱུང་གནས་ལ། ། ཚེ་ཡི་རིག་འཛིན་མཁའ་འགྲོས་བསྐོར། ། གནས་འདིར་བྱོན་ལ༞ ། ཨོཾ་པུཎྱེ།
སོགས། རྒྱ་བོད་ཕྱོགས་བཅུའི་གནས་ཆེན་ནས། ། ཚེ་ཡི་བརྒྱུད་ལྡན་བླ་མ་ལ། ། མཆེད་ལྕམ་དག་པའི་འཁོར་གྱིས་བསྐོར། ། གནས་འདིར་བྱོན་ལ༞ ། ཨོཾ་པུཎྱེ། སོགས། དཔོན་སློབ་རྣམས་ཀྱིས་ལག་པ་བསྣོལ་བའི་ཐལ་མོ་གན་རྐྱལ་དུ་བཀེན་པར་ལས་ཀྱི་རྡོ་རྗེས་གཡས་སུ་ཚེ་འབྲང་དང་། གཡོན་དུ་ཚེ་བུམ་གཉིས་དུས་གཅིག་ཏུ་འབྲིམ་ལ་ཐམས་ཅད་ཀྱིས་ངག་ཏུ་གདངས་དང་བཅས། ལག་གཉིས་པད་དཀར་བཞད་པའི་རྩེར། །
འཆི་མེད་དངོས་གྲུབ་ཚེ་ཡི་རྫས། ། ལོངས་ཤིག་བསྐལ་ལྡན་དཔོན་སློབ་རྣམས། ། ལོ་བརྒྱ་འཚོ་བའི་བཀྲ་ཤིས་ཤོག ། ཨོཾ་པུཎྱེ། སོགས་བརྗོད། ཚེ་རིལ་བསྐྱེད་ལ། དཔལ་གྱི་ཟས་མཆོག་རིལ་བུ་འདི། ། འཁོར་འདས་ཚེ་བཅུད་བསྡུས་པའི་སྨན། ། ཟོས་པས་འཆི་བདག་བདུད་བཅོམ་ནས། ། ཚེ་ཡི་དངོས་གྲུབ་བཀྲ་ཤིས་སྩོལ། །
ཨོཾ་པུཎྱེ། སོགས། ཚེ་ཆང་བསྐྱེད་ལ། སྙིང་པོ་ལྔ་ལྡན་རིགས་ལྔའི་བཅུད། ། ཡེ་ཤེས་ལྔ་ལྡན་བདུད་རྩིའི་རྒྱུན། ། མྱངས་པའི་རྡོ་རྗེའི་ལུས་ཁེངས་ནས། ། ཚེ་ཡི་དངོས་གྲུབ་བཀྲ་ཤིས་སྩོལ། ། ཨོཾ་པུཎྱེ། སོགས་ཚེའི་བར་ཆད་བསྲུང་བ་ནི། སྙིང་ཁ་ན་ཚེའི་རྟེན་ཡོད་པའི་རྩ་སྒོ་སྨིན་མཚམས་སུ་ཟླ་གམ་དམར་པོ་མེ་འབར་བའི་ཀློང་དཀྱིལ་དུ་དཔལ་རྟ་མགྲིན་སྐུ་མདོག་དམར་པོ་ཞལ་གཅིག་ཕྱག་གཉིས་པ་གཡས་ཙནྡན་གྱི་བེ་ཅོན་དང་།
གཡོན་སྡིགས་མཛུབ་མཛད་པ། དབུ་གཙུག་ན་རྟ་མགོ་ལྗང་ཁུ་འཚེར་བ། ཁྲོ་བོའི་ཉམས་ཐམས་ཅད་རྫོགས་པ། དུར་ཁྲོད་ཀྱི་ཆས་ཐམས་ཅད་ཀྱིས་རྒྱན་པ། ཞབས་གྱད་ཀྱི་དོར་སྟབས་ཅན་ཅིག་བཞུགས་པས་ཚེའི་བར་ཆད་ཐམས་ཅད་བསྲུང་བར་གྱུར། ཅེས་དང་ལས་རྡོར་གྱིས་དཔོན་སློབ་རྣམས་ཀྱི་སྨིན་མཚམས་སུ་ལི་ཁྲིའི་ཐིག་ལེ་བྱས་ལ། ཨ་ཝ་དྡྷུ་ཏིའི་སྒོ་འཕར་ན། ། ཟླ་གམ་དམར་པོའི་ཀློང་དཀྱིལ་དུ། ། ཚེ་ཡི་སྒོ་སྲུང་རྟ་མགྲིན་དབང་། ། བར་ཆད་བདུད་འཇོམས་བཀྲ་ཤིས་ཤོག །
ཧྲཱིཿབཛྲ་ཀྲོ་དྷ། སོགས། བསྔོ་བ་ནི། དགེ་བ་འདི་ཡིས་མྱུར་དུ་བདག ། ཁྲོ་རྒྱལ་དབང་ཆེན་གྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཚེ་རིང་ནད་མེད་ལོངས་སྤྱོད་ལྡན་པ་དང་། ། མི་སྣང་མཁའ་སྤྱོད་ལས་རྣམས་འགྲུབ་པ་དང་། ། ཤེས་རབ་ལྡན་ཞིང་རྒྱུད་རྣམས་རྟོགས་པ་དང་། །
བདེ་བ་ཆེན་པོའི་སྐུ་གསུམ་འགྲུབ་པར་ཤོག ། བླ་མ་ཡི་དམ་དཀོན་མཆོག་དགོངས་དུ་གསོལ། ། དགེ་བ་འདི་སོགས་འཁོར་འདས་སེམས་ཅན་གྱི། ། དུས་གསུམ་བསགས་པའི་དགེ་བ་དྲི་མེད་དེས། ། བདག་གཞན་སྒྲིབ་བྲལ་ཚོགས་གཉིས་རབ་རྫོགས་ཏེ། ། པདྨ་རྒྱལ་པོའི་གོ་འཕང་མྱུར་ཐོབ་ཤོག ། སངས་རྒྱས་བསྟན་པ་དར་ཞིང་རྒྱས་པ་དང་། ། བླ་མ་རྣམས་ཀྱི་ཐུགས་དགོངས་རྫོགས་པ་དང་། ། བསྟན་འཛིན་སྐྱེས་ཆེན་སྐུ་ཚེ་རིང་བ་དང་། ། དགེ་འདུན་རྣམས་ཀྱི་ཆོས་སྤྱོད་འཕེལ་བར་ཤོག །
བདག་གཞན་ཕྱི་ནང་རྐྱེན་རྣམས་ཞི་བ་དང་། ། ཚེ་དང་དཔལ་དང་འབྱོར་བ་རྒྱས་པ་དང་། ། ཅི་བསམ་དོན་རྣམས་ཆོས་བཞིན་འགྲུབ་པ་དང་། ། ས་ལམ་བགྲོད་ནས་བྱང་ཆུབ་མྱུར་ཐོབ་ཤོག ། སེམས་ཅན་རྣམས་ཀྱི་བསམ་སྦྱོར་ཕུན་ཚོགས་ནས། ། ཕན་ཚུན་གནོད་པའི་བསམ་སྦྱོར་ཞི་བ་དང་། ། ལོ་ཕྱུགས་ཐམས་ཅད་འཕེལ་ཞིང་རྒྱས་པ་དང་། ། ཐམས་ཅད་བདེ་འབྱོར་ཕུན་སུམ་ཚོགས་པར་ཤོག ། མཐོ་རིས་ཡོན་ཏན་བདུན་ལྡན་ལུས་ཐོབ་ནས། ། བླ་མ་ཡི་དམ་དཀོན་མཆོག་སྐྱབས་བཙལ་ཏེ། །
ལྷག་བསམ་དག་པའི་བསམ་སྦྱོར་ཕུན་ཚོགས་ལྡན། ། རྣམ་ཀུན་མཆོག་ལྡན་སྟོང་ཉིད་རྒྱས་ཐེབས་ཤོག ། བར་དོར་འཁྲུལ་པའི་སྣང་ལོག་མི་འབྱུང་ཞིང་། ། འཇིགས་སྐྲག་ཡ་ངའི་གནས་དང་བྲལ་བ་དང་། ། བདེན་ཞེན་སྲེད་ལེན་རྟོག་པ་རབ་ཞི་ནས། ། བར་དོར་སྐུ་གསུམ་དོན་མཆོག་འགྲུབ་པར་ཤོག ། གྲུབ་ཆེན་བརྒྱད་དང་ལས་བཞི་ལྷུན་གྲུབ་ཅིང་། ། ལམ་ལྔ་ཁྱད་པར་ས་ལམ་བགེགས་བགྲོད་དེ། ། སྐུ་ལྔ་ཡེ་ཤེས་ལྔ་ཡི་མཆོག་ཐོབ་ནས། ། ཕྲིན་ལས་མཐར་ཕྱིན་འགྲོ་རྣམས་སྨིན་བྱེད་ཤོག །
བླ་མ་ཡི་དམ་དཀོན་མཆོག་གསུམ་པོ་དང་། ། མཁའ་འགྲོ་ཆོས་སྐྱོང་རིག་འཛིན་ཕོ་མོ་དང་། ། མཆེད་དང་ལྕམ་དྲལ་ཉན་རང་དགྲ་བཅོམ་གྱི། ། བདེན་པའི་སྟོབས་ཀྱིས་བསྔོས་ཀུན་འགྲུབ་པར་ཤོག ། དྲིལ་གསིལ་མེ་ཏོག་གཏོར་ལ། བཀྲ་ཤིས་གང་ཞིག་ལྷག་ལྷའི་གཙུག་གི་རྒྱན། ། རིན་ཆེན་སྣ་ཚོགས་འབར་བའི་ལྷ་ངེ་བ། ། གང་གིས་མཆོད་ན་དངོས་གྲུབ་མཆོག་སྩོལ་བའི། ། མཚུངས་བྲལ་བླ་མའི་བཀྲ་ཤིས་དེང་འདིར་ཤོག ། བཀྲ་ཤིས་གང་ཞིག་ཚོགས་གཉིས་ལས་གྲུབ་ཅིང་། །
སྐུ་ལྔ་རབ་རྫོགས་ཡེ་ཤེས་ལྔ་ཡི་བདག ། ཐུགས་རྗེ་ཆེ་སྤྲུལ་ཁྲོ་ཆེན་རྔམས་པའི་ཞལ། ། ཁྲོ་རྒྱལ་དབང་གིས་བཀྲ་ཤིས་དེང་འདིར་ཤོག ། བཀྲ་ཤིས་གང་ཞིག་སྤྲོས་ལས་རྣམ་གྲོལ་ཡང་། ། གདུག་པ་འདུལ་ཕྱིར་ཁྲོ་མོའི་ཆ་ལུགས་འཆང་། ། སྟོང་ཉིད་དབྱིངས་ལས་ཡེ་ཤེས་རོལ་པ་ཤར། ། གར་དབང་ཡུམ་གྱི་བཀྲ་ཤིས་དེང་འདིར་ཤོག ། བཀྲ་ཤིས་གང་ཞིག་ཡེ་ཤེས་ལྔ་ཡི་དངོས། ། འཕྲིན་ལས་རྣམ་བཞིས་འགྲོ་བའི་དོན་མཛད་པའི། ། ཐུགས་རྗེ་ལས་བྱུང་ཡེ་ཤེས་ཁྲོ་རྒྱལ་བཞི། །
དབང་ཆེན་བཞི་ཡི་བཀྲ་ཤིས་དེང་འདིར་ཤོག ། བཀྲ་ཤིས་གང་ཞིག་བསྡུ་དངོས་ཚད་མེད་བཞི། ། དགུག་གཞུག་བཅིངས་དང་དབང་གི་ལས་རྣམས་མཛད། ། ཡེ་ཤེས་སྒོ་མ་སྲུང་མའི་ལས་མཛད་པའི། ། སྒོ་མ་བཞི་ཡི་བཀྲ་ཤིས་དེང་འདིར་ཤོག ། བཀྲ་ཤིས་གང་ཞིག་དུར་ཁྲོད་གནས་མཆོག་ནས། ། འཇིག་རྟེན་འདས་དང་གདུག་པའི་ཆ་ལུགས་འཆང་། ། སངས་རྒྱས་བསྟན་ལ་གནོད་བྱེད་ཚར་གཅོད་པའི། ། བཀའ་བསྟོད་རྣམས་ཀྱི་བཀྲ་ཤིས་དེང་འདིར་ཤོག ། བཀྲ་ཤིས་གང་ཞིག་བྱང་ཆུབ་ཆོས་རྣམ་དག །
སངས་རྒྱས་ཞིང་མཆོག་དག་པའི་གཞལ་ཡས་ཁང་། ། བདུད་བཞིའི་དཔུང་འཇོམས་སྲུང་བའི་འཁོར་ལོ་མཆོག ། བདེན་པ་དེས་ཀྱང་བཀྲ་ཤིས་དེང་འདིར་ཤོག ། བཀྲ་ཤིས་ཀུན་གྱི་དཔལ་དུ་བཀྲ་ཤིས་ཤིང་། ། ལྷར་བཅས་བཀྲ་ཤིས་བདེ་ལེགས་བཀྲ་ཤིས་ལ། ། ངོ་མཚར་བཀྲ་ཤིས་མཆོག་ཏུ་བཀྲ་ཤིས་ལ། ། སྐྱབས་གསུམ་ལྷག་པའི་ལྷ་ཡི་བཀྲ་ཤིས་ཤོག ། གཞན་ཡང་བཀྲ་ཤིས་ཀྱི་ཚིགས་བཅད་ཅི་རིགས་བྱའོ། ། སྤྱོད་ལམ་ནི། སྣོད་ཐམས་ཅད་གཞལ་ཡས་ཁང་།
བཅུད་ཐམས་ཅད་རྟ་མགྲིན་གྱི་ལྷ་ཚོགས། སྒྲ་ཐམས་ཅད་སྔགས། རྟོག་པ་ཐམས་ཅད་ཆོས། འདོད་ཡོན་ལྔའི་ལོངས་སྤྱོད་ལ་དེ་མཆོད་པའི་བསམ་པས་ལོངས་སྤྱད་པས་འབྲས་བུ་ཚེ་འདི་ཕྱི་བར་དོ་སྐྱེ་བ་བདུན་ནམ་བཅུ་དྲུག་ཚུན་ཚད་ལ་དཔལ་རྟ་མགྲིན་གྱི་གོ་འཕང་ཐོབ་པར་འགྱུར་རོ། ། དེ་ལྟར་དཔལ་ཆེན་པདྨ་དབང་ཆེན་གྱི། ། དཀྱིལ་འཁོར་ཆེན་པོ་སྒྲུབ་ཅིང་མཆོད་པའི་ཚུལ། ། དང་པོའི་ལས་ཅན་འཇུག་པ་བདེ་ཕྱིར་དང་། ། ལུགས་འདིའི་སྨིན་གྲོལ་ཆོས་རྒྱུན་སྤེལ་བའི་ཕྱིར། ། རྒྱུད་དང་མཁས་གྲུབ་གཞུང་བཟང་ལ་བརྟེན་ནས། ། རང་བཟོའི་དྲི་མས་ཉེ་ཡང་མ་གོས་པ། །
སྒྲིབ་པ་དག་པར་སྦྱར་བའི་ཡི་གེ་འདི། ། རྟ་མགྲིན་རིག་འཛིན་ཀུན་བློའི་ལེགས་བཤད་ཡིན། ། བཟོད་གནས་སྤྱོད་ལྡན་མཁས་པའི་ཚོགས་རྣམས་དང་། ། སྐལ་ལྡན་དད་ཅིང་ཡ་རབས་འགའ་ཡོད་ན། ། ཚུར་བྱོན་གོ་ཐོབ་ལེགས་བཤད་འདི་བཞེས་དང་། ། རྟ་མགྲིན་སྒྲུབ་མཆོད་ཤིན་ཏུ་གསལ་བར་འགྱུར། ། འདི་སོགས་གསང་སྔགས་གསར་མའི་ཆོས་ཚུལ་རྣམས། ། མི་ཉམས་རྒྱུན་དུ་སྤེལ་བའི་ལྷག་བསམ་གྱིས། ། གསལ་བྱེད་ཡི་གེར་བཀོད་དང་བཀོད་འགྱུར་དགེས། ། བསྟན་འགྲོར་ཕན་ཞིང་འགྲོ་ཀུན་སངས་རྒྱས་ཤོག །
ཅེས་དཔལ་པདྨ་དབང་ཆེན་ཡང་གསང་ཁྲོས་པ་ཁྲག་འཐུང་ལྷ་དགུའི་དཀྱིལ་འཁོར་ཆེན་པོ་སྒྲུབ་ཅིང་མཆོད་པའི་ཆོས་འདི་ནི་ཀུན་མཁྱེན་དཔལ་ལྡན་སེང་གེའི་དབང་ཆོག་བདེ་ཆེན་མྱུ་གུ། བླ་ཆེན་ཆོས་དཔལ་བའི་དབང་ཆུ་མ་དག་པའི་དྲི་མ་ཁྲུད་བྱེད། གཉགས་རྣམ་རྒྱལ་བཟང་པོའི་ཕྲིན་གཞུང་རྣམས་གཙོ་བོར་བཟུང་། གསལ་བྱེད་ཤེ་ནི་ས་ལུགས་རྒྱལ་མཚན་གྱི་འཕྲིན་གཞུང་དང་། ཚར་ཆེན་ཆོས་ཀྱི་རྒྱལ་པོས་མཛད་པའི་ཚེ་དབང་གྱིང་ལྔ་གཟའ་གདོང་མ་འོད་བྱིན་རྣམས་ཀྱི་གཏོར་ཆོག ཚར་ཆེན་རིན་པོ་ཆེ་དང་རྗེ་ཆོས་དབང་རིན་ཆེན་གྱི་ཞལ་སློབ་ལྡོང་འདྲེན་ཨིནྡྲ་ས་མུ་དྲའི་ལེགས་བཤད་རིན་ཆེན་ཕྲེང་བ་རྣམས་ཀྱང་བགྱིས་ཏེ། ཡིག་ཆ་དེ་རྣམས་ཀྱི་དགོངས་པ་དང་། ཚར་ཆེན་ཆོས་ཀྱི་རྒྱལ་པོ་ཡབ་སྲས་ཀྱི་ཕྱག་ལེན་གཙོ་བོར་བཟུང་བ་ཡིན་པས་ཆད་ལྷག་དང་ནོར་འཁྲུལ་ཅུང་ཟད་ཀྱང་མེད་པས་སྐལ་ལྡན་རྣམས་ཀྱིས་འདི་ལྟར་ཉམས་སུ་བླངས་པས་བློ་གཏད་ཐུབ་པར་ཡོད་ཅིང་། ལུགས་འདི་ལ་མཁས་གྲུབ་ཁ་ཤས་ཀྱིས་རྒྱུད་སྡེ་སྤྱི་གྲོས་ལྟར་ན་སྟ་གོན་གྱི་ཆོས་ཚང་མ་དང་། བདག་འཇུག་དང་རིགས་པའི་དབང་ལྔ་སྦྱར་བ་སོགས་པ་འདུག་ཀྱང་གོང་གི་ཡིག་ཆ་དེ་རྣམས་ལ་མི་དགོས་པར་གསུངས་པས་ཆད་པའི་སྐྱོན་མེད་དོ། །
ཞེས་པ་ས་སྐྱ་ལོ་ཙཱ་བ་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་དཔལ་ས་སྐྱའི་ཉན་འཆད་པ་རིན་ཆེན་རྒྱལ་མཚན་གྱིས་འདི་འདྲ་ཞིག་བརྩོམ་དགོས་ཞེས་རྟེན་བཅས་བསྐུལ་མ་བྱུང་བ་བཞིན་ཡི་གེ་སྔོན་མ་རྣམས་ཀྱི་སྒྲ་དོན་ལ་གནོད་ཀྱང་སྙིགས་མའི་དུས་འདིར་བསྟན་རྒྱུན་སྤེལ་བ་ལ་ལུགས་ཆོས་ལ་འདི་འདྲ་བ་རང་བྱིན་རླབས་ཆེ་བར་འདུག་པས་རྩ་གསུམ་རྒྱལ་བ་རྒྱ་མཚོས་གཟིགས་གནང་བ་རྩལ་དུ་གསོལ། འདིས་བསྟན་པ་དང་སེམས་ཅན་ལ་ཕན་ཐོག་པར་གྱུར་ཅིག རྟ་མགྲིན་ཡང་གསང་སྒྲུབ་དཀྱིལ་རས་བྲིས་ལ་བརྟེན་ནས་ཞག་བྲེལ་བྱེད་ན་བུམ་བསྐྱེད་བདག་མདུན་ཐ་མི་ཐད་གྲུབ་ཚར་བའི་ཨོཾ་པདྨ་ཀྲོ་ཏ་ཀ་ཡ་ཝཀྐ་ཙིཏྟ་སིདྡྷི་ཨ་ལ་ལ་ཧོ། ཞེས་པའི་རྗེས་སུ་བུམ་བསྐྱེད་ཚེ་དབང་བྱེད་ན་ཚེ་སྒྲུབ། མི་བྱེད་ན་གྱིང་ལྔ་གཟའ་གདོང་སོགས་ཀྱི་གཏོར་བསྔོ་ནས། ཉིན་དང་པོ་རྣམས་མཚན་སྔགས་པདྨ་ཧེ་རུ་ཀའི་ཡིག་བརྒྱ་ལན་གསུམ་བྱས་ཚར་བ་དང་། སྤྱི་བཏབ་དགོས་ན་དེ་བཞིན། མི་དགོས་ན་ཧྲིཿམཆོད་ཡོན་ཞབས་བསིལ་ནས་རོལ་བའི་རྟ་སྐད་ཕྱོགས་བཅུར་སྒྲོགས་པར་ཤོག་བར། དབང་བསྐུར་བྱེད་ན་སློབ་མ་ལ་དབང་བསྐུར་གོང་རང་ཉིདདཀྱིལ་འཁོར་གྱི་གཙོ་བོའི་ཐུགས་ཀ་ནས་བྱེ་ཚར་བས་འདིར་མི་དགོས། རས་བྲིས་ལུགས་ཀྱི་སྒྲུབ་མཆོད་རྐྱང་པ་ཡིན་ན།
དེ་ནས་རང་ཕྱི་དཀྱིལ་གྱི་གཙོ་བོའི་ཐུགས་ཀ་ནས་ལས་ཀྱི་རྟ་མགྲིན་དུ་བྱེ་བར་བསམས་ལ། བདག་དང་འགྲོ་ལ་ཐུགས་བརྩེའི་ཕྱིར། ། ཞེས་སོགས་ཀྱིས་རས་བྲིས་ཀྱི་དཀྱིལ་འཁོར་ལ་བརྟན་བཞུགས། བྱ་ཁྱུང་གི་ཕྱག་རྒྱས་རུང་སྟེ། ཧ་ཡ་གྲཱི་ཝ་ཧྲཱི་གབ་ནས། ཧཱུྃ་བྷྱོ་ཧཱུྃ་གི་བར། དགེ་བ་འདི་ཡིས་མྱུར་དུ་བདག་ནས། ལྷ་ཡི་བཀྲ་ཤིས་ཤོག་བར། ཉིན་རྗེས་མར་སྒྲལ་མཆོད་ནས་མཇུག་བཀྲ་ཤིས་ཀྱི་བར་ཡོངས་རྫོགས་རས་བྲིས་དང་རྡུལ་ཚོན་གྱི་ལྟར་ནི་གོང་དུ་བཤད་པ་བཞིན་ནོ། ། ཚེ་དབང་མི་བྱེད་ན་དེའི་ཡོ་བྱད་སྒྲུབ་པ་དང་བཅས་པ་མི་དགོས།
འདིས་དབང་བསྐུར་ཐམས་ཅད་ལ་ཚེ་དབང་དང་། གྱིང་ལྔ་གཟའ་གདོང་གི་རིགས་གཏད་སྦྱོར་བའང་མི་མཛད། ཆོས་རྒྱུན་འཛིན་ཐུབ་པ་དང་མི་ཐུབ་ཀྱང་རྒྱས་པར་བྱེད་དགོས་ན་ཐམས་ཅད་དང་མིན་ན་དབང་བསྐུར་པས་རུང་ངོ་། ། ཚོགས་མཐའ་མ་ནས་བཟུང་སྟེ་བཀྲ་ཤིས་ཀྱི་བར་འདིར་དེ་བཞིན་གྲུབ་དབང་རྒྱས་པའི་ཡན་ལག་ཏུ་འགྱུར། ནུབ་མཐའ་མར་མ་གཏོགས་མ་གྲུབ་ཀྱང་ཆད་པའི་སྐྱོན་མེད་དོ། ། ཆས་བརྒྱད་ཀྱི་གྲས་ཙམ་ཕུར་པའི་སྒྲུབ་མཆོད་ལའང་དེ་ལྟར་རུང་བའི་ཕྱིར་རོ་ཞེས་པའང་ས་སྐྱ་པ་ཀུན་བློས་བྲིས།། །། PAGE * MERGEFORMAT 96 ཀུན་དགའ་བློ་གྲོས། རྟ་མགྲིན་ཡང་གསང་ཁྲོས་པ་ལྷ་དགུའི་དཀྱིལ་འཁོར་དུ་འཇུག་ཅིང་མཆོད་པ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
