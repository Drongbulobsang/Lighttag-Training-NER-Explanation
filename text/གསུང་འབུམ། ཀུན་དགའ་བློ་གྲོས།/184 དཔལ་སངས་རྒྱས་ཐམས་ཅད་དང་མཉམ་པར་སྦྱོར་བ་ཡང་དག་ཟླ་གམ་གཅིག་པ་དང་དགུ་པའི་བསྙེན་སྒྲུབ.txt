གསུང་འབུམ། ཀུན་དགའ་བློ་གྲོས།
པོད ༡༨༤
དཔལ་སངས་རྒྱས་ཐམས་ཅད་དང་མཉམ་པར་སྦྱོར་བ་ཡང་དག་ཟླ་གམ་གཅིག་པ་དང་དགུ་པའི་བསྙེན་སྒྲུབ་སྦྱིན་སྲེག་དང་བཅས་པ།
༄༅། །དཔལ་སངས་རྒྱས་ཐམས་ཅད་དང་མཉམ་པར་སྦྱོར་བ་ཡང་དག་ཟླ་གམ་གཅིག་པ་དང་དགུ་པའི་བསྙེན་སྒྲུབ་སྦྱིན་སྲེག་དང་བཅས་པའི་ཡི་གེ་བཛྲ་ཧེ་རུ་ཀའི་ཞལ་ལུང་བཞུགས་སོ།། བླ་མ་དཔལ་ཆེན་པོ་ཡང་དག་ཐུགས་ལ་ཕྱག་འཚལ་ལོ།་་་་་ གུ་རུ་ཤྲཱི་མ་ཧཱ་སཾམྱག་ཙིཏྟ་ཡ་ན་མཿ ཡང་དག་རྫོགས་སངས་རྒྱས་ཀྱི་ཡེ་ཤེས་ཐུགས། ། ཐུགས་ཀྱི་བདག་ཉིད་བཛྲ་ཧེ་རུ་ཀ ། ཀ་དག་དབྱིངས་ལས་ཁྲོ་ཆགས་ཉམས་ལྡན་སྐུ། ། སྐུ་གསུམ་བདག་ཉིད་བླ་མ་ཁྲོ་ཆེན་རྒྱལ། ། རྒྱལ་བའི་ཐུགས་བཅུད་མཁས་དང་གྲུབ་ལས་བརྒྱུད། ། བརྒྱུད་པ་ཇི་བཞིན་འཁོན་རོག་ཐུགས་དམ་མཛད། ། མཛད་པས་གྲུབ་གཉིས་མཐར་སོན་མན་ངག་འདི། །
འདི་ལྟར་བསྙེན་པའི་ལག་ལེན་བཤད་ཀྱིས་ཉོན། ། དེ་ལ་འདིར་དཔལ་སངས་རྒྱས་ཐམས་ཅད་དང་མཉམ་པར་སྦྱོར་བའི་རྒྱུད་འདིར་རིགས་ལྔ་ཕྱོགས་གཅིག་ཏུ་སྒྲུབ་པ་རིགས་བསྡུས་ཀྱི་དཀྱིལ་འཁོར་ཟླ་གམ་ལྔ་བཅུ་རྩ་བརྒྱད་པ་དང་། རིགས་སོ་སོར་སྒྲུབ་པ་ལ་རིགས་དྲུག་གི་དཀྱིལ་འཁོར་འབྱུང་ཡང་། ད་ལྟ་ཡོངས་སུ་གྲགས་པ་མི་བསྐྱོད་པའི་རིགས་གཙོ་བོར་གྱུར་པ་ཡང་དག་ཟླ་གམ་དགུ་པ་དང་། དེ་ལས་ཀྱང་བསྐྱེད་པའི་རིམ་པ་ཆ་དབྲི་ནས་རྫོགས་པ་ཆེན་པོའི་མན་ངག་ཉམས་སུ་ལེན་པའི་ཕྱིར་ཡང་དག་མར་མེ་གཅིག་པའི་དཀྱིལ་འཁོར་རྣམས་གསུངས་པ་ལས། དཔལ་ཧེ་རུ་ཀ་ཟླ་གམ་གཅིག་པའི་སྒྲུབ་ཐབས་ཀྱི་རྩ་བ་སློབ་དཔོན་ཧཱུྃ་ཀ་རས་མཛད་པ་དང་། གན་པ་རིན་རྒྱལ་གྱིས་མཛད་པ་གཞིར་བཞག་ནས། ཅུང་ཟད་མི་གསལ་བ་རྣམས་གསལ་བར་བྱས་ཤིང་། ཆོ་གའི་ཆིངས་དང་། ལྷའི་བསྐྱེད་ཚུལ་སོགས་ཡི་གེ་རྙིང་པ་རྣམས་སུ་མི་འདྲ་བ་དུ་མ་འབྱུང་ཡང་།
རྡོ་རྗེ་ཕུར་པའི་མངོན་རྟོགས་ཆོས་རྗེ་བླ་མ་དམ་པས་མཛད་པ་རྣམས་དང་བསྟུན་ནས་ཉམས་སུ་བླང་བདེ་བར་བགྱིས་ཏེ་རྒྱུན་དུ་ཉམས་སུ་ལེན་པ་དང་། དུས་དང་གྲངས་ཀྱི་བསྙེན་པ་བྱེད་པའི་ཚེ་སྒྲུབ་ཐབས་ཆུང་བ་འདི་ཉིད་དོན་ཚང་བས། ཐོག་མར་གང་དུ་བསྙེན་པ་བྱ་བའི་ས་ཕྱོགས་དབེན་ཞིང་ཉམས་དགའ་བའི་སྒྲུབ་ཁང་བླ་མ་གོང་མ་ཡིད་ཆེས་པ་རྣམས་ཀྱི་བཞུགས་གནས་ཡིན་པའམ། ཡང་ན་འདྲེ་སྲིན་གདུག་པ་ཅན་གནས་པའི་ས་མ་ཡིན་པར། རང་གི་མདུན་དུ་བླ་མ་ཡི་དམ་གྱི་རྟེན་གང་རིགས་དང་། ཁྱད་པར་དཔལ་ཆེན་ཡང་དག་གི་སྐུ་ལུགས་མའམ། བྲིས་སྐུ་རབ་གནས་ཅན་གྱི་མདུན་དུ་འདིའི་གཏོར་མ་སྟོད་ཟུར་གསུམ། སྨད་ཟླུམ་པོ་མཐེབ་ཀྱུས་བསྐོར་བ་ལ། ཆེད་དུ་བསད་པ་མ་ཡིན་པའི་ཤ་ཁྲག་གིས་བརྒྱན་པ་དབུས་སུ་བཞག དེའི་གཡོན་དུ་བྷནྡྷ་ལྕང་ལོ་ཅན་གྱི་ནང་དུ་རཀྟ།
གཏོར་མའི་གཡས་སུ་ཐོད་པ་མཚན་ལྡན་གྱི་ནང་དུ་སྨན་ཕུད་གཙང་མ། ཐུན་གསུམ་ཀའི་རྗེས་ལ་བསྔོ་བའི་དཀར་མོའི་ཟླུམ་གཏོར། བདུད་རྒྱལ་དང་ཕུར་སྲུང་གི་ཟུར་གསུམ་དང་། དགོང་ཐུན་ལ་གཏོར་བསྔོ་ཆེན་མོ་བྱེད་ན་དམ་རྫས་གཅིག་ནས་བཅུའི་བར་གྲངས་རྒྱས་བསྡུས་ཕྱག་ལེན་བཞིན་དང་། དེ་རྣམས་ཀྱི་མདུན་དུ་ཆུ་གཉིས་སྔོན་འགྲོའི་ཉེར་མཆོད་བཤམས། མར་ངོའི་བརྒྱད་དམ་བཅུའམ་བཅུ་བཞི་གང་རུང་ལ་གཟའ་སྐར་དྲག་ཅིང་ཤིས་པའི་དགོང་ཁའི་དུས་སྒྲུབ་ཁང་གི་ཕྱི་རོལ་ཏུ་གཞན་བསྲུང་བའི་མཚམས་ཐོ་མངོན་མཚན་ཅན་འཛུགས་པ་འདི་ལ་བླ་མ་གོང་མའི་ཕྱག་ལེན་རྒྱས་བསྡུས་སྣ་ཚོགས་འདུག་ཀྱང་། ས་ལོ་ཡབ་སྲས་རྗེས་འབྲངས་དང་བཅས་པ་ནི། བགེགས་བསྐྲད་བརྟན་བཞུགས་ཤིས་བརྗོད་ཙམ་ལས་གཞན་མི་མཛད་པས་དེ་ཙམ་གྱིས་ཀྱང་གོ་ཆོད་དོ། ། མཚམས་གཡོག་གཉིས་གསུམ་དང་ལྷ་རྗེ། ཕྱོགས་ཀྱི་ཡི་གེ
དངོས་པོའི་རིགས་མི་འཇུག་ཀ་མེད་རྣམས་དམིགས་ཁོངས་སུ་ཆུག་པར་བྱས་ལ་གཞན་ཟླ་གཅིག་རིང་རྒྱུ་འགྲུལ་བཅད་དེ་མཚམས་ཤིན་ཏུ་དམ་ངོས། རང་ཉིད་ཤར་རམ་ལྷོར་ཁ་ཕྱོགས་པས་སྟན་བདེ་བ་ལ་འདུག་སྟེ། ཐོག་མར་རྡོ་རྗེའི་རྩེས་མཆོད་རྫས་རྣམས་ལ་ནང་མཆོད་འཐོར་ཚུལ་དང་། ཨོཾ་བཛྲ་ཀྲོ་དྷ་ཨ་མྲྀ་ཏ་སོགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་བནྡྷ་འབར་བའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ།
དྲི་ཆབ། ཞལ་ཟས་རོལ་མོ་ལ་སོགས་པའི་མཆོད་རྫས་བསམ་གྱིས་མི་ཁྱབ་པ་དྭངས་ཤིང་ཐོགས་པ་མེད་པ་དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་བསམ་གྱིས་མི་ཁྱབ་པ་ཞིག བླ་མ་དང་དཀྱིལ་འཁོར་གྱི་འཁོར་ལོ་རྒྱལ་བ་སྲས་དང་སློབ་མར་བཅས་པའི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཨོཾ་བཛྲ་ཨ་ཧ་ར་ལི་ཧཱུྃ་ཕཊ། ཨོཾ་བཛྲ་པུཥྤེ་ཧཱུྃ། དེ་བཞིན་དུ། དྷཱུ་པེ། ཨཱ་ལོ་ཀེ གནྡྷེ། ནཻ་ཝི་དྱེ།
ཨོཾ་བཛྲ་ཤཔྟ་ཧཱུྃ། ཨོཾ་བཛྲ་ཨུ་ད་པ་ལ་ཧཱུྃ། ཨོཾ་བཛྲ་བི་པུ་ར་ཡ་ཧཱུྃ་ཕཊ། ཨོཾ་བཛྲ་དྷརྨ་ར་ཎི་ཏ། པྲ་ར་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ། པྲ་ཙ་ལི་ནི། པྲ་ཛྙཱ་པཱ་ར་མི་ཏཱ། ནཱ་ད་སྭ་བྷཱ་ཝེ་ན་བཛྲ་དྷརྨ་ཧྲཱིཿད་ཡ་ནི་སནྟོ་ཥ་ཎི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ།
ལན་གསུམ་ཌཱ་དྲིལ་དང་བཅས་པས་བྱིན་དབབ། མདུན་གྱི་ནམ་མཁར་དཔལ་ཆེན་ཡབ་ཡུམ་བཞུགས་པའི་སྐུ་དགེ་འདུན། གསུང་དམ་ཆོས། ཐུགས་བླ་མ་སངས་རྒྱས་ཀུན་འདུས་སུ་མོས་དྲུང་བདག་དང་སེམས་ཅན་ཐམས་ཅད་འཁོད་ནས་འཇིགས་དད་སྙིང་རྗེ་གསུམ་གྱིས་ཀུན་ནས་བླངས་ཏེ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བའི་བསམ་པས། ངག་ཏུ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས་ལ་སྐྱབས་སུ་མཆིའོ། ། འཕགས་པའི་དགེ་འདུན་རྣམས་ལ་སྐྱབས་སུ་མཆིའོ། ། ཉི་ཤུ་རྩ་གཅིག རྡོ་རྗེ་སློབ་དཔོན་སངས་རྒྱས་དཔལ། ། དུས་གསུམ་བཞུགས་ལ་ཕྱག་འཚལ་ལོ། ། མཆོག་གསུམ་བརྟེན་པའི་ཞིང་གྱུར་ལ། ། གཉིས་མེད་ཡིད་ཀྱིས་སྐྱབས་སུ་མཆི། ། དངོས་འབྱོར་ཡིད་ཀྱིས་རྣམ་སྤྲུལ་པའི། ། དག་པའི་མཆོད་པ་བཞེས་སུ་གསོལ། །
དངོས་གྲུབ་ཆུ་བོ་གཅོད་པའི་བགེགས། ། ཉེས་བྱས་མ་ལུས་བཤགས་པར་བགྱི། ། ཕྱོགས་བཅུ་འཁོར་གསུམ་དག་པའི་ཆོས། ། མ་ཆགས་སྤྱོད་ལ་རྗེས་ཡི་རང་། ། དག་པའི་མཐའ་བཞི་དྲི་མ་མེད། ། རྫོགས་པའི་བྱང་ཆུབ་སེམས་བསྐྱེད་དོ། ། བདེ་གཤེགས་བྱང་ཆུབ་སེམས་དཔའ་ལ། ། དགོས་པ་གསུམ་གྱིས་ལུས་འབུལ་ལོ། ། ཚེ་རབས་བགྲངས་བའི་ལས་རྣམས་ཀུན། ། བསྡུས་ཏེ་བྱང་ཆུབ་ཆེན་པོར་བསྔོ། །
ཞེས་སྐྱབས་ཡུལ་རྣམས་ཀྱི་སྤྱན་སྔར་ཡན་ལག་བདུན་པ་དང་སེམས་བསྐྱེད་བྱས་ནས། སྐྱབས་ཡུལ་གྱི་ཐུགས་ཀ་ནས་འོད་འཕྲོས་ཏེ་སྐྱབས་སུ་འགྲོ་བ་རྣམས་ཀྱི་སྡིག་སྒྲིབ་སྦྱངས། སྐུ་གཉིས་ཀྱི་སངས་རྒྱས་སུ་གྱུར་ནས་སོ་སོའི་ཞིང་དུ་གཤེགས། སྐྱབས་ཡུལ་འོད་དུ་ཞུ་ནས་རང་ལ་ཐིམ་པར་བསམ། ཚད་མེད་བཞི་བསྒོམ་པ་ནི། སེམས་ཅན་བདེ་དང་ལྡན་གྱུར་ཅིག ། སྡུག་བསྔལ་དག་དང་བྲལ་བར་ཤོག ། བདེ་དང་རྟག་ཏུ་མི་འབྲལ་ཞིང་། ། ཆོས་ཀུན་མཉམ་ཉིད་རྟོགས་པར་ཤོག ། ཨོཾ་མ་ཧཱ་ཤུ་ནྱཱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཕྱི་ནང་སྣོད་བཅུད་ཀྱིས་བསྡུས་པའི་ཆོས་ཐམས་ཅད་སྟོང་པ་ཉིད་དུ་གྱུར། སྟོང་པའི་ངང་ལས་རང་སྐད་ཅིག་གིས་དཔལ་ཧེ་རུ་ཀ་ཞལ་གསུམ་ཕྱག་དྲུག་པ། ཡུམ་ཁྲོ་མོ་དབྱིངས་ཀྱི་དབང་ཕྱུག་མ་དང་མཉམ་པར་སྦྱོར་བའི་སྐུ་ཅན་དུ་གྱུར། ས་མ་ཡ་སཏྭཾ། བཛྲ་ཨཉྫ་ལི་ཧཱུྃ། བཛྲ་བནྡྷ། བཛྲ་ཨཉྫ་ལི་ཛ། ཡབ་ཡུམ་གྱི་སྦྱོར་མཚམས་ནས་ཁྲོ་བོ་མཚོན་ཆ་ཐོགས་པ་མང་པོ་བྱུང་སྟེ། དགྲ་བགེགས་གདུག་པ་ཅན་ཐམས་ཅད་རྒྱང་རིང་དུ་བསྐྲད། ཕཊ།
གདུག་ཅིང་སྡང་སེམས་ལྡན་པ་རྣམས། ། སོང་ཤིག་ལྷ་མིན་ལྷ་ཡང་རུང་། ། ང་ལ་བར་ཆད་བྱེད་པའི་བདུད། ། མཐུ་དང་རྫུ་འཕྲུལ་མེད་པར་བྱོས། ། ཨོཾ་བཛྲ་ཀྲོ་དྷ་ཧཱུྃ་ཀ་ར་ཧཱུྃ་ཀ་ར་ཧཱུྃ་གརྫ་གརྫ་ཧཱུྃ་ཕཊ། ཨོཾ་བཛྲ་ཀྲོ་དྷ་བི་ཛ་ཡ་ཧཱུྃ་ཧ་ན་ཧ་ན་ཧཱུྃ་ཕཊ། ཨོཾ་བཛྲ་ཀྲོ་དྷ་ནཱི་ལ་དཎྜ་ཧཱུྃ་ད་ཧ་ད་ཧ་ཧཱུྃ་ཕཊ། ཨོཾ་བཛྲ་ཀྲོ་དྷ་ཡ་མཱནྟ་ཀ་ཧཱུྃ་པ་ཙ་པ་ཙ་ཧཱུྃ་ཕཊ། ཨོཾ་བཛྲ་ཀྲོ་དྷ་ཨཱརྻ་ཨ་ཙ་ལ་ཧཱུྃ་བནྡྷ་བནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་ཧ་ཡ་གྲྀ་ཝ་ཧཱུྃ་ཧུ་ལུ་ཧུ་ལུ་ཧཱུྃ་ཕཊ།
ཨོཾ་བཛྲ་ཀྲོ་དྷ་ཨ་པ་རཱ་ཛི་ཏ་ཧཱུྃ་ཏིཥྛ་ཏིཥྛ་ཧཱུྃ་ཕཊ། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་ཏྲཻ་ལོ་ཀྱ་བི་ཛཱ་ཡ་ཧཱུྃ་བྷིནྡྷ་བྷིནྡྷ་ཧཱུྃ་ཕཊ། ཨོཾ་བཛྲ་ཀྲོ་དྷ་མ་ཧཱ་བ་ལ་ཧཱུྃ་སྥོ་ཊ་སྥོ་ཊ་ཧཱུྃ་ཕཊ། ཧཱུྃ་ཁྲོ་བོ་རྣམས་རང་གི་ཐུགས་ཀར་ཐིམ། ཡང་རང་གི་ཐུགས་ཀ་ནས་མཚོན་ཆ་རྣམ་པ་སྣ་ཚོགས་བྱུང་སྟེ་སྣ་བུག་ནས་ཐོན། གཡས་ནས་བསྐོར་བས་བགེགས་བསྐྲད་དེ་རྭ་བར་གྱུར། ཧཱུྃ་ངའི་དཀྱིལ་འཁོར་བརྟན་བྱའི་ཕྱིར། ། ཁྲོ་རྒྱལ་བྱིན་རླབས་ལས་བྱུང་བའི། ། མཚོན་ཆ་རྣམ་པ་སྣ་ཚོགས་ཀྱིས། །
དཀྱིལ་འཁོར་རིམ་པ་ཚུལ་བཞིན་སྲུངས། ། ཨོཾ་བཛྲ་ཨ་ཡུ་དྷ་རཀྵ་ཧཱུྃ་ཕཊ། ཅེས་དང་རྡོ་རྗེ་ཁུ་ཚུར་གཉིས་རྒྱབ་སྦྱར་མཐེའུ་ཆུང་གཉིས་སྦྲེལ་གུང་མཛུབ་བརྐྱངས་པའི་ཕྱག་རྒྱ་བཅས། ཡང་གཡོན་ནས་བསྐོར་ཏེ་མཚོན་ཆའི་གུར་དུ་གྱུར་ནས་བགེགས་ཀྱིས་མི་ཚུགས་པར་བསམ་ལ། སྔར་གྱི་ཕྱག་རྒྱ་དང་སྔགས་ལ་ཕཊ་བཞག་པ་བརྗོད། དེ་ནས་བསྲུང་བའི་འཁོར་ལོ་ཤིན་ཏུ་བརྟན་ཞིང་གཟི་བརྗིད་དང་ལྡན་པར་གྱུར། རྡོ་རྗེ་ཐལ་མོ་སྦྱར་བ་ལས་མཐེབ་འཛུབ་གཉིས་རྩེ་སྤྲད་པ་རིན་པོ་ཆེའི་རྣམ་པར་བྱས་པ་དང་། སྲིད་པའི་རྩེ་མོ་མན་ཆད་ནས། ། དམྱལ་བའི་ས་གཞི་ཡན་ཆད་ཀྱི། ། ལོག་པར་ལྟ་བའི་དགྲ་དང་བགེགས། །
འདི་རུ་མ་འདུག་གཞན་དུ་དེངས། ། ཨོཾ་བཛྲ་ཏེ་ཛ་ཏིཥྛ་ཙཀྲ་རཀྵ་ཧཱུྃ་ཕཊ། ཅེས་དང་། གཡོན་བསྐོར་དང་སྔགས་ལ་ཕཊ་བཞག་པ་གོང་བཞིན། རྭ་བ་དེ་དག་ལས་འཕྲོས་པའི་མེ་འོད་ཀྱིས་བགེགས་ཐམས་ཅད་བསྲེགས་པར་བསམ་ཞིང་། ཐལ་མོ་རྒྱབ་སྦྱར་བའི་སོར་མོ་གཞན་རྣམས་བསྣོལ། མཐེ་བོང་རྩེ་སྤྲད་པ་དང་། ཕྱི་རོལ་ཀུན་ཏུ་འོད་འཕྲོས་པས། ། བདུད་དཔུང་ངེས་པར་སྲེག་བྱེད་པ། ། ས་དང་མཁའ་ཀུན་ཁྱབ་པ་ཡི། །
འབར་བ་མེ་ཡི་ཕུང་པོར་གྱུར། ། ཨོཾ་བཛྲ་ཛྭ་ལ་ཨ་ན་ལ་ཧ་ན་ད་ཧ་པ་ཙ་མ་ཐ་བྷཉྫ་ར་ཎ་ཧཱུྃ་ཕཊ། ཅེས་བརྗོད་རང་གི་སྙིང་ཁ་ནས་འོད་ཟེར་འཕྲོས་པས། ཧེ་རུ་ཀའི་དཀྱིལ་འཁོར་བླ་མ་དཔའ་བོ་མཁའ་འགྲོ་དམ་ཅན་སྲུང་མ་དང་བཅས་པ་སྲུང་འཁོར་གྱི་ནང་མདུན་གྱི་ནམ་མཁར་བཛྲ་ས་མཱ་ཛཿ ན་མོ་གུ་རུ་བྷྱཿ མ་མཿཤྲཱི་ཧེ་རུ་ཀ་མཎྜ་ལ་ས་པཱ་རི་ཝ་རེ་བྷྱཿ དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སངས་རྒྱས་བྱང་ཆུབ་ཡིད་ཀྱིས་བཟུང་། །
སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པ་ལན་གསུམ་གྱིས་རྒྱུན་བཤགས་བྱ། མདུན་གྱི་ཚོགས་ཀྱི་ཞིང་དེ་དག་ཐམས་ཅད་ཛཿཧཱུྃ་བཾ་ཧོཿ
རང་ལ་གཉིས་སུ་མེད་པར་ཐིམ། རང་གི་ཐུགས་ཀ་ནས་འོད་ཟེར་འཕྲོས་པས། བདེ་བར་གཤེགས་པ་ཐམས་ཅད་ཀྱི་ཐུགས་རྗེ་དང་བྱིན་རླབས་བསྡུས་ནས་བདག་དང་དཀྱིལ་འཁོར་གྱི་གནས་སུ་ཐིམ་པས་བྱིན་གྱིས་བརླབ་པར་གྱུར། ཨ་ལ་ལ་ཧོཿཧཱུྃ་ཧཱུྃ་ཧཱུྃ་ཛཿཧཱུྃ་བཾ་ཧོཿ ས་མ་ཡ་ཧོ། ས་མ་ཡ་སཏྭཾ། རྫས་བྱིན་གྱིས་བརླབ་པ་ནི། ཨོཾ་བཛྲ་ཀྲོ་དྷ་ཨ་མྲྀ་ཏས་བསངས། རང་གི་ཐུགས་ཀ་ནས་རཾ་དམར་པོ་སྤྲོས་པས་མེས་བདུད་རྩི་དང་གཏོར་མའི་སྣོད་ལ་རེག་པས་མི་གཙང་བ་བསྲེགས། ཡཾ་སྤྲོས་པས་རླུང་གིས་གཏོར།
ཁཾ་སྤྲོས་པས་ཆུས་བཀྲུས་ཏེ་སྐྱོན་ཐམས་ཅད་དག་པར་བྱས། བྷྲཱུཾ་སྤྲོས་པས་བནྡྷ་འབར་བའི་སྣོད་ཆེན་པོར་གྱུར། ཨོཾ་སྤྲོས་པས་འདོད་པའི་ཡོན་ཏན་བསམ་གྱིས་མི་ཁྱབ་པས་གང་བར་གྱུར། ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཡཾ་ལས་རླུང་། རཾ་ལས་མེ། ཀཾ་ལས་མི་མགོའི་སྒྱེད་པུ་གསུམ་གྱི་སྟེང་དུ། ཨ་ལས་བྱུང་བའི་ཐོད་པ་ཡངས་པར་ཧཱུྃ་ཨོཾ་ཏྲཱཾ་ཧྲཱིཿཨཱ་ལས་ཤ་ལྔ་བདུད་རྩི་ལྔ་ཡེ་ཤེས་ལྔའི་ངོ་བོར་གྱུར། རླུང་གཡོས། མེ་སྦར།
རྫས་རྣམས་འོད་དུ་ཞུ་བའི་རླངས་པ་ཧཱུྃ་ཨོཾ་སྭཱཧཱ་ཨཱ་ལས་ཕྱག་མཚན་ལྔར་གྱུར། ཧཱུྃ་བཛྲ་དྷྲིཀ ཨོཾ་ཛི་ན་ཛིཀ སྭཱ་རཏྣ་དྷྲྀཀ ཨཱ་ཨ་རོ་ལྀཀ ཧཱ་པྲ་ཛྙཱ་དྷྲྀཀ ཧེ་རུ་ཀ་ཡབ་ཡུམ་བཅུར་གྱུར། ས་མ་ཡ་ཧོཿསྦྱོར་བའི་མེའི་འོད་དུ་ཞུ། ཨོཾ་ཨཱཿཧཱུྃ་དུ་གྱུར། དེ་ལས་འོད་འཕྲོས་པས་འཇིག་རྟེན་དང་འཇིག་རྟེན་ལས་འདས་པའི་བདུད་རྩི་བཀུག་ནས་ཐིམ།
འོག་གི་བདུད་རྩི་གཏོར་མ་དང་འདྲེས་པས་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་སརྦ་པཉྩ་ཨ་མྲྀ་ཏ་ཧཱུྃ་ཧྲཱིཿཐ། ཞེས་བརྒྱ་རྩ་བརྒྱད་དང་། ཨོཾ་ཨཱཿཧཱུྃ་ཏེ་ཛོ་བ་ལིཾ་ཏ་བ་ལ་བཱ་ཏེ་གུ་ཧྱ་སིདྡྷི་ས་མ་ཡ་ཧཱུྃ་ཧྲཱིཿཐ། ཞེས་བདུན་གྱིས་བྱིན་གྱིས་བརླབས། རཀྟའི་སྣོད་ཨ་ལས་ཐོད་པ་ཡངས་པར། ར་ལས་དགྲ་བགེགས་བསྒྲལ་བའི་ཁྲག་ལས་བྱུང་བའི་བདུད་རྩིའི་རྒྱ་མཚོ་ཆེན་པོར་གྱུར། མ་སཱུརྻ་མཎྜ་ལ་སྥ་ར་ཎ་ཕཊ། སཾ་ཧ་ར་ཎ་ཧཱུྃ། ཨོཾ་ཨཱཿཧཱུྃ་མ་ཧཱ་རཀྟ་ཛྭ་ལ་མཎྜལ་ཧཱུྃ་ཧྲཱིཿཐ།
ཞེས་བདུན་གྱིས་བྱིན་གྱིས་བརླབས། གཉིས་པ་དངོས་གཞི་ནི། དང་པོ་རང་གི་སེམས་མ་བཅོས་པ་སྟོང་པ་ཉིད་སྤྲོས་པ་དང་བྲལ་བ་ཆོས་ཐམས་ཅད་ཀྱི་རང་བཞིན་དེ་བཞིན་ཉིད་ཀྱི་ཏིང་ངེ་འཛིན་དང་། སྟོང་པ་ཉིད་དེས་འཁོར་འདས་ཀྱི་ཆོས་ཐམས་ཅད་ལ་ཁྱབ་ཅིང་། དེ་ལྟར་མ་རྟོགས་པ་རྣམས་ལ་རབ་ཏུ་བརྩེ་བའི་སྙིང་རྗེ་བསྒོམ་པ་ཀུན་ཏུ་སྣང་བའི་ཏིང་ངེ་འཛིན་དང་། ཐབས་ཤེས་རབ་གཉིས་མེད་རང་རིག་གསལ་ལ་མ་འགགས་པ་དེ་ཡི་གེ་ཧཱུྃ་སྔོན་པོ་གཅིག་ཏུ་གྱུར་པ་རྟེན་དང་བརྟེན་པར་བཅས་པའི་དཀྱིལ་འཁོར་བསྐྱེད་པ་རྒྱུའི་ཏིང་ངེ་འཛིན་ཏེ། ཨོཾ་མ་ཧཱ་ཤུ་ནྱཱ་ཏཱ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་དྷརྨ་དྷཱ་ཏུ་སྭ་བྷཱ་ཝ་ཨཱཏྨ་ཀོ྅་ཧཾ། ཧཱུྃ་རཾ་ཡཾ་ཁཾ་སྥ་ར་ཎ་ཕཊ། ཧཱུྃ་ལས་རཾ་ཆད་སྣོད་བཅུད་ཀྱི་འཇིག་རྟེན་བསྲེགས།
ཡཾ་སྤྲོས་པས་རླུང་གིས་གཏོར། ཁཾ་སྤྲོས་པས་ཆུས་བཀྲུས། སྐྱོན་ཐམས་ཅད་དག་པར་བྱས། ཨེ་ཡཾ་བཾ་རཾ་ལཾ་རཾ་ཀེཾ་བྷྲཱུཾ་སྥ་ར་ཎ་ཕཊ། ཧཱུྃ་ལས་ཡི་གེ་དེ་དག་སྤྲོས་པས་རྟེན་གྱི་དཀྱིལ་འཁོར་དུ་གྱུར། ཨེ་ལས་མཁའ་དབྱིངས་དག་པའི་ནམ་མཁའི་དཀྱིལ། ། ཡཾ་ལས་རླུང་ཆེན་རྒྱ་གྲམ་སྲ་ཞིང་བརྟན། ། དེ་སྟེང་བཾ་ལས་བྱུང་བའི་ཆུ་དཀྱིལ་དཀར། ། རཾ་ལས་མེ་བྱུང་སྤྱོད་པ་དེ་ཡི་ཕྱེད། ། ལཾ་ལས་ས་ཡི་དཀྱིལ་འཁོར་བརྟན་པར་གྱུར། །
དེ་སྟེང་རཀྟའི་རྒྱ་མཚོ་རྦ་རླབས་འཁྲུགས། ། དབུས་སུ་ཀེང་རུས་རི་རབ་བརྩེགས་པའི་སྟེང་། ། བདེ་ཆེན་བྱང་ཆུབ་སེམས་ཉིད་གཞལ་ཡས་ཁང་། ། དཀར་དམར་མདོག་ཅན་ཟླ་གཾ་སྒོ་གཅིག་པ། ། ཛཿཔཾ་པདྨ་མཎྜལ། མ་སཱུརྻ་མཎྜ་ལ། ཨ་ཙནྡྲཱ་མཎྜལ། མ་ཧཱ་དེེ་ཝ་ཛཿ ཨུ་མ་དེ་ཝཱི་ཛཿ པདྨ་ཉི་མ་ཟླ་བ་དྲག་པོ་ཕོ་མོ་བསྣོལ་བའི་གདན་གྱི་སྟེང་དུ་རྒྱུའི་ཏིང་ངེ་འཛིན་གྱི་ཧཱུྃ་དེ་བབས་པ་ལས་འོད་འཕྲོས།
དོན་གཉིས་བྱས། ཚུར་འདུས། འོད་དུ་ཞུ་བས་རང་དཔལ་ཆེན་ཡང་དག་གི་སྐུར་གྱུར་པ་ནི་ཧཱུྃ་སྥ་ར་ཎ་ཕཊ། སཾ་ཧ་ར་ཎ་ཧཱུྃ། ཨོཾ་རུ་ལུ་རུ་ལུ་ཧཱུྃ་བྷྱོཿཧཱུྃ། ཧཱུྃ་དབུས་སུ་བདག་ཉིད་ཁྲོ་བོའི་རྒྱལ། ། བཅོམ་ལྡན་རྡོ་རྗེ་ཧེ་རུ་ཀ ། མཐིང་ནག་ཞལ་གསུམ་ཕྱག་དྲུག་པ། ། གཡས་དཀར་གཡོན་དམར་དབུས་མཐིང་ཞལ། ། རྡོ་རྗེ་ཁ་ཊྭཱཾ་རྔ་ཆུང་གཡས། །
དྲིལ་བུ་ཐོད་ཁྲག་རྒྱུ་ཞགས་གཡོན། ། རྡོ་རྗེ་ཁྱུང་གཤོག་རབ་ཏུ་གདེངས། ། མཆེ་གཙིགས་སྤྱན་གསུམ་ཟླུམ་ཞིང་དམར། ། རལ་པ་ཁམ་པ་གྱེན་དུ་བརྫེས། ། གླང་ལྤགས་ཞིང་ཆེན་གཡང་གཞི་གསོལ། ། སྟག་གི་པགས་པའི་འོག་ལྤགས་ཅན། ། དཀར་དམར་ལྗང་ནག་སྦྲུལ་གྱིས་བརྒྱན། ། དབུ་རྒྱན་སེ་རལ་སྐེད་བཅིངས་དང་། ། ཕྱག་དང་ཞབས་རྣམས་རྣམ་པར་སྤྲས། ། ཐོད་སྐམ་ལྔ་ཡིས་དབུ་ལ་བརྒྱན། །
རློན་པ་ལྔ་བཅུའི་དོ་ཤལ་ཅན། ། རཀྟ་ཞག་དང་ཐལ་ཆེན་གྱི། ། ཐིག་ལེ་ཟོ་རིས་ཚོམ་བུར་བྱས། ། སྣ་ཚོགས་རིན་ཆེན་རྒྱན་གྱིས་སྤྲས། ། ཞབས་བཞི་གཡས་བསྐུམ་གཡོན་བརྐྱངས་ནས། ། དབང་ཕྱུག་ཁ་བུབ་མགོ་བོ་དང་། ། དབུ་མའི་ནུ་མར་རབ་བརྫིས་ཤིང་། ། ཡེ་ཤེས་མེ་ཕུང་དབུས་ན་བཞུགས། ། ཨོཾ་བཛྲ་ཀྲོ་དྷཱི་ཤྭ་རཱི་ཧཱུྃ། ཡུམ་ཆེན་ཁྲོ་མོ་དབང་ཕྱུག་སྔོ། །
ཞལ་གཅིག་ཕྱག་གཉིས་གཡས་རྡོ་རྗེ། ། གཡོན་པས་ཐོད་ཁྲག་ཡབ་ལ་སྟོབས། ། གཟིག་གི་པགས་པའི་ཤམ་ཐབས་ཅན། ། རུས་པའི་རྒྱན་ལྔས་སྐུ་ལ་སྤྲས། ། ཐོད་སྐམ་ལྔ་ཡིས་དབུ་ལ་བརྒྱན། ། སྐམ་པོ་ལྔ་བཅུས་དོ་ཤལ་བྱས། ། སྦྲུལ་དང་རིན་ཆེན་རྒྱན་གྱིས་བརྒྱན། ། རཀྟ་ཞག་དང་ཐལ་ཆེན་གིས། ། ཐིག་ལེ་ཟོ་རིས་ཚོམ་བུར་བྱས། ། ཞབས་གཉིས་གཡས་གཡོན་བརྐྱང་བསྐུམ་གྱིས། །
ཡབ་ཀྱི་གཡོན་ནས་འཁྱུད་པས་བཞུགས། ། རང་ལུས་རྟེན་དང་བརྟེན་པར་བཅས་པའི་དཀྱིལ་འཁོར་དུ་གསལ་བ་ནི། བྱང་ཁོག་ཆོས་ཀྱི་འབྱུང་གནས། ནང་གི་དབུགས་ནི་རླུང་གི་དཀྱིལ་འཁོར། ལུས་ཀྱི་དྲོད་མེ། ཆུ་སེར་དང་ཤ་ལྤགས་ཆུ་དང་ས། རྩ་སྦུབ་ཀྱི་ཁྲག་རཀྟའི་རྒྱ་མཚོ། སྒལ་ཚིགས་ཀེང་རུས་ཀྱི་རི་རབ། ལུས་འདོམ་གང་གྲུ་བཞི་གཞལ་ཡས་ཁང་གྲུ་བཞི། སྙིང་ཁ་ནས་འབྱུང་བ་བཞི་ཡི་རླུང་རྒྱུ་བའི་རྩ་བའི་བུ་ག་བཞི་ནི་སྒོ་བཞི།
ཙིཏྟ་གཞལ་ཡས་ཁང་ཟླ་གམ། སྲོག་རྩ་སྒོ་གཅིག་པ། སྙིང་ཚིལ་དཀར་དམར་ཉི་ཟླའི་གདན། དབང་པོ་ལྔ་མཆོད་པའི་ལྷ་མོ་སྟེ་རྟེན་གྱི་དཀྱིལ་འཁོར་དང་། སྤྱི་གཙུག་ཏུ་བཛྲ་ཧེ་རུ་ཀ་སྔོན་པོ་གཡས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། འཚོགས་མར་བུདྡྷ་ཧེ་རུ་ཀ་དཀར་པོ་གཡས་འཁོར་ལོ། གཡོན་དེས༞ རྣ་བ་གཡས་པར་རཏྣ་ཧེ་རུ་ཀ་སེར་པོ་གཡས་རིན་པོ་ཆེ། གཡོན་དེས་ཡུ་བ༞ ལྟག་པར་པདྨ་ཧེ་རུ་ཀ་དམར་པོ་གཡས་པདྨ༞ གཡོན་དེས༞ རྣ་བ་གཡོན་པར་ཀརྨ་ཧེ་རུ་ཀ་ལྗང་གུ་གཡས་རྡོ་རྗེ་རྒྱ་གྲམ། གཡོན་དེས༞ དཔྲལ་བར་སྐུ་རྡོ་རྗེ་དཀར་པོ་གཡས་འཁོར་ལོ།
གཡོན་དེས༞ མགྲིན་པར་གསུང་རྡོ་རྗེ་དམར་པོ་གཡས་པདྨ། གཡོན་དེས༞ ཐུགས་ཀར་ཐུགས་རྡོ་རྗེ་སྔོན་པོ་གཡས་རྡོ་རྗེ། གཡོན་དེས་ཡུ་བ་བྱས་པའི་དྲིལ་བུ་འཛིན་པ། ཐམས་ཅད་ཀྱང་རང་འོད་ཀྱི་རིག་མ་དང་མཉམ་པར་སྦྱོར་བ། དུར་ཁྲོད་ཀྱི་ཆས་ཀྱིས་བརྒྱན་པ། ཞབས་གཡས་ལ་གཽ་རཱི། གཡོན་ལ་པྲ་མོ་ཧ། ཕྱག་གཡས་དང་པོ་ཙཽ་རཱི། གཡོན་དང་པོ་བེཏྟ་ལཱི། གཡས་བར་པ་པུཀྐ་སཱི།
ཐ་མ་ཤྨ་ཤ་ནཱི། གཡོན་བར་པ་གྷསྨ་རཱི། ཐ་མ་ཙཎྜ་ལཱི། སྒལ་ཚིགས་དབང་ཕྱུག་མ་ཉི་ཤུ་རྩ་བརྒྱད། སྙིང་ཁའི་དབུས་སུ་ཡེ་ཤེས་སེམས་དཔའ་རང་འདྲ་ཚོན་གང་བའི་ཐུགས་ཀར་རིན་པོ་ཆེ་ཟུར་བརྒྱད་པའི་ལྟེ་བར་རྡོ་རྗེ་ནས་འབྲས་ཙམ་གྱི་ལྟེ་བ་ལ། ཉི་མའི་སྟེང་དུ་ཧཱུྃ་ཡུངས་འབྲུ་ཙམ་གྱི་མཐར་རུ་ལུ་སྐྲ་ཤད་ཀྱིས་བྲིས་པ་ལྟ་བུས་བསྐོར་བ། རང་གི་སྙིང་ཁ་ནས་འོད་ཟེར་འཕྲོས་པས། རང་དང་འདྲ་བའི་ཡེ་ཤེས་ཀྱི་དཀྱིལ་འཁོར་བཛྲ་ས་མཱ་ཛཿ ཛཿཧཱུྃ་བཾ་ཧོཿ སྙིང་ཁའི་ཧཱུྃ་ལས་འོད་འཕྲོས་པས།
དབང་གི་ལྷ་ཁྲོ་བོ་རིགས་ལྔ་བཛྲ་ས་མཱ་ཛཿ ཐབས་ཀྱི་སྤྱོད་པས་སེམས་ཅན་དོན། ། བྱམས་དང་སྙིང་རྗེས་གང་འདུལ་བ། ། སངས་རྒྱས་ཕྲིན་ལས་རྫོགས་པར་མཛོད། ། དབང་དང་བྱིན་རླབས་འདིར་སྩོལ་ཅིག ། ཅེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཡེ་ཤེས་ཀྱི་ཆུས་སྤྱི་བོ་ནས་དབང་བསྐུར་བས་ལུས་ཐམས་ཅད་གང་། དྲི་མ་ཐམས་ཅད་དག ཆུ་ལྷག་མ་ཡར་ལུད་པ་ལས་སྤྱི་བོར་ཧེ་རུ་ཀ་རིགས་ལྔ་ཡབ་ཡུམ་གྱིས་དབུ་བརྒྱན་པར་བསམ་ཞིང་། ཨོཾ་བཛྲ་ཤྲཱི་ཧེ་རུ་ཀ་བཛྲ་ཀྲོ་དྷཱི་ཤྭ་རཱི་ཧཱུྃ། ཨོཾ་བུདྡྷ་ཤྲཱི་ཧེ་རུ་ཀ་བུདྡྷ་ཀྲོ་དྷཱི་ཤྭ་རཱི་ཨོཾ།
ཨོཾ་རཏྣ་ཤྲཱི་ཧེ་རུ་ཀ་རཏྣ་ཀྲོ་དྷཱི་ཤྭ་རཱི་ཏྲཱཾ། ཨོཾ་པདྨ་ཤྲཱི་ཧེ་རུ་ཀ་པདྨ་ཀྲོ་དྷཱི་ཤྭ་རཱི་ཧྲཱིཿ ཨོཾ་ཀརྨ་ཤྲཱི་ཧེ་རུ་ཀ་ཀརྨ་ཀྲོ་དྷཱི་ཤྭ་རི་ཨཱ། རང་གི་སྙིང་ཁ་ནས་འོད་འཕྲོས་པས་དཔལ་ཆེན་ཡང་དག་ལྷ་དགུའི་དཀྱིལ་འཁོར་ལ་དམ་ཅན་སྲུང་མའི་ཚོགས་ཀྱིས་བསྐོར་བ་མདུན་གྱི་ནམ་མཁར་བཛྲ་ས་མཱ་ཛཿ ཞེས་དང་། རྡོ་རྗེ་གཡབ། སྔགས་ཀྱི་ཚེ་དྲིལ་བུ་གསིལ་ཞིང་། ཧཱུྃ་བཅོམ་ལྡན་དཔལ་ཆེན་ཁྲོ་རྒྱལ་ཡབ་ཡུམ་དང་། ། སྤྲུལ་པ་ཡང་སྤྲུལ་བཀའ་སྡོད་སྲུང་མའི་ཚོགས། ། གློག་ལྟར་མྱུར་བའི་ཐུགས་རྗེས་འདིར་གཤེགས་ནས། །
ཡེ་ཤེས་ཐུགས་ཀྱི་དངོས་གྲུབ་སྩལ་དུ་གསོལ། ། ཨོཾ་བཛྲ་ཤྲཱི་ཧེ་རུ་ཀ་མཎྜ་ལ་ས་པ་རི་ཝཱ་ར་ས་མཱ་ཛཿ ཞེས་སྤྱན་དྲངས། རྡོ་རྗེ་དང་བཅས་པའི་ཐལ་མོ་གན་རྐྱལ་དང་། སྔགས་ཀྱི་ཚེ་དྲིལ་བུ་གསིལ་ཞིང་། གསལ་ལ་མི་འགྱུར་ཆོས་ཀྱི་སྐུ། ། བསམ་མེད་ཆོས་དབྱིངས་ནམ་མཁའ་འདྲ། ། བརྗོད་མེད་རྣམ་ཤེས་གཟུགས་དང་བྲལ། ། འདུ་འབྲལ་མེད་པ་མཁའ་ལ་རྫོགས། ། ཨོཾ་ཤྲཱི་ཧེ་རུ་ཀ་དྷརྨ་དྷཱ་ཏུ་སྭ་བྷཱ་ཝ་མཧཱ་སུ་ཁ་ཧཱུྃ།
ཞེས་བརྗོད་པས་བརྟན་པར་བཞུགས་སུ་གསོལ། རྡོ་རྗེ་ཕྱག་འཚལ་བའི་སྟངས་ཀ་དང་སྔགས་ཀྱི་ཚེ་དྲིལ་བུ་གསིལ་ཞིང་། རྟོག་མེད་སྤྲོས་བྲལ་མཁའ་དབྱིངས་དག ། སྐྱེ་མེད་རྡོ་རྗེ་སྐུ་གསུང་ཐུགས། ། རང་བྱུང་བཅོམ་ལྡན་ཐུགས་རྗེའི་ལྷ། ། འདུ་འབྲལ་མེད་ལ་ཕྱག་འཚལ་ལོ། ། ཨ་ཏི་པུ་ཧོ། པྲ་ཏི་ཛ་ཧོཿ འོ་ན་སྔགས་འཆང་ཆེན་པོས་རིམ་པ་གསལ་བ་ལས། བདག་བསྐྱེད་ཀྱི་སྤྱན་འདྲེན་ལ་བརྟན་བཞུགས་དང་ཕྱག་འཚལ་གསུང་གིས།
མདུན་བསྐྱེད་ལ་མ་གསུང་པས་འདིར་ལྷག་གོ ། ཞེ་ན་མ་ཡིན་ཏེ། མདུན་བསྐྱེད་ལ་དེ་དག་སྦྱར་ན་རྒྱས་པར་འགྱུར་ལ། མ་སྦྱར་ན་བསྡུས་པར་འགྱུར་བས་རྒྱས་བསྡུས་གང་བྱེད་འདམ་ཀ་ཡིན་པས་སོ། ། མཆོད་པ་འབུལ་བ་ནི། བདག་གི་སྙིང་ཁ་ནས་སྤྲུལ་པའི་མཆོད་པའི་ལྷ་མོ་རྣམས་ཀྱིས་བདག་དང་མདུན་གྱི་དཀྱིལ་འཁོར་ལ་མཆོད་པར་བསམ་ཞིང་། སྒེག་ཕྲེང་གླུ་གར་བདུག་པ་མེ་ཏོག་མ། ། མར་མེ་དྲི་ཆབ་ཉེར་སྤྱོད་རོལ་མོའི་སྒྲ། ། ཕྱོགས་བཅུའི་འཇིག་རྟེན་ནམ་མཁའི་ཁམས་བཀང་ནས། ། བླ་མ་དཀྱིལ་འཁོར་དམ་ཅན་སྲུང་མ་ལ། །
རྣམ་དག་བློ་ཡིས་མོས་བློས་བདག་འབུལ་ན། ། བཞེས་ཤིག་བླ་མེད་སྒྲུབ་མཆོག་སྩལ་དུ་གསོལ། ། ཨོཾ་བཛྲ་ལཱ་སྱ་ཧཱུྃ། ཨོཾ་བཛྲ་མཱ་ལེ་ཏྲཱཾ། ཨོཾ་བཛྲ་གཱིརྟི་ཧྲཱིཿ ཨོཾ་བཛྲ་ནཱིརྟ་ཨཱ། བཛྲ་དྷཱུ་པེ་ཧཱུྃ། བཛྲ་པུཥྤེ་ཏྲཱཾ། བཛྲ་ཨཱ་ལོ་ཀེ་ཧྲཱིཿ བཛྲ་གནྡྷེ་ཨཱ།
བཛྲ་པུཥྤེ་ཧཱུྃ། བཛྲ་དྷཱུ་པེ་ཧཱུྃ། བཛྲ་ཨཱ་ལོ་ཀེ་ཧཱུྃ། བཛྲ་གནྡྷེ་ཧཱུྃ། བཛྲ་ནཻ་ཝི་དྱེ་ཧཱུྃ། བཛྲ་ཤཔྟ་ཧཱུྃ། སྨན་མཆོད་ནི། རང་བྱུང་གདོད་ནས་དག་པ་ཡི། ། རྩ་བརྒྱད་སྟོང་ལ་སྦྱར་བའི་སྨན། ། རིགས་ལྔའི་དམ་ཚིག་ལྔ་ཡི་དངོས། །
ཡེ་ཤེས་ལྔ་རྫོགས་གྲུབ་པའི་རྫས། ། རྒྱུད་ལྔ་སེམས་ཅན་ཀུན་གྲོལ་ཞིང་། ། དུག་ལྔ་སེལ་བའི་བདུད་རྩི་འདི། ། ཇི་སྙེད་སངས་རྒྱས་ཐམས་ཅད་དང་། ། བྱང་ཆུབ་སེམས་དཔའི་ཚོགས་ཆེན་པོ། ། ཐུགས་དམ་དབྱིངས་ནས་བསྐུལ་བའི་ཕྱིར། ། ཕྱོགས་བཅུའི་སངས་རྒྱས་སྲས་བཅས་ལ། ། སྐུ་གསུང་ཐུགས་ཀྱི་ངང་ཉིད་དུ། ། བདག་ཅག་དད་པས་འབུལ་ལགས་ན། ། བཞེས་ཏེ་ཀུན་ཏུ་དགེས་མཛོད་ལ། །
འཕྲུལ་གྱི་དངོས་གྲུབ་སྩལ་དུ་གསོལ། ། ན་མཿསརྦ་ཏ་ཐཱ་ག་ཏ་ཤྲཱི་ཀ་པཱ་ལ་བནྡྷ་མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། རྒྱལ་བ་ཀུན་དངོས་རྩ་བའི་བླ་མ་དང་། ། རིག་འཛིན་བརྒྱུད་པའི་བླ་མ་ཐམས་ཅད་དང་། ། དཔལ་ཆེན་ཧེ་རུ་ཀ་དཔལ་ཡབ་ཡུམ་ལ། ། རྣམ་དག་བདུད་རྩིའི་དམ་རྫས་མཉེས་མཆོད་འབུལ། ། ཐུགས་རྗེ་ཆེར་དགོངས་དབང་དང་དངོས་གྲུབ་སྩོལ། ། མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། གཽ་རཱི་ཙཽ་རཱི་པྲ་མོ་བཻཏྟ་ལཱི། ། སྦོས་མོ་ཟ་ཕོད་དུར་ཁྲོད་གཏུམ་མོ་ལ། །
རྣམ་དག༞ ། ཐུགས་རྗེ༞ ། མ་ཧཱ༞ ཕྱི་ནང་མཁའ་འགྲོ་འཁོར་བཅས་ཐམས་ཅད་དང་། ། གིང་ཆེན་བཅོ་བརྒྱད་གིང་ཕྲན་འབུམ་སྡེ་དང་། ། དཔག་བསམ་ཤིང་ལྷ་རེ་མ་ཏི་རྣམས་ལ། ། རྣམ་དག༞༞༞ ཤྭ་ན་མུ་ཁ་བདག་ཉིད་ཆེན་མོ་དང་། ། བསེ་ཡི་ལྷ་མོ་ཕྱོགས་བཅུའི་རྣལ་འབྱོར་ཚོགས། ། དམ་སྲུང་མཆེད་ལྕམ་བསྟན་མ་བཅུ་གཉིས་ལ། ། རྣམ་དག༞༞༞ དྲིན་ཅན་རྩ་བའི་བླ་མའི་ཞལ་དུ་ཁཱ་ཧི། ། བརྒྱུད་པའི་བླ་མ་རྣམས་ཀྱི་ཞལ༞ །
ཆོས་སྐུ་ཀུན་ཏུ་བཟང་པོའི༞ ། ལོངས་སྐུ་རྡོ་རྗེ་སེམས་དཔའི༞ ། སྤྲུལ་སྐུ་པདྨ་འབྱུང་གནས༞ ། དཀྱིལ་འཁོར་ལྷ་ཚོགས་རྣམས་ཀྱི༞ ། ཁྱད་པར་ཆོས་སྐྱོང་སྲུང་མའི་ཞལ་དུ་ཁཱ་ཧི། རང་གི་ལྕེ་ལ་ནང་མཆོད་བཞག་ནས། བྱང་ཆུབ་མཆོག་ཏུ་ཐུགས་བསྐྱེད་ནས། ། དུས་གསུམ་རྒྱལ་བའི་གདུང་འཚོབ་པའི། ། རིག་འཛིན་བདག་ཅག་ཐམས་ཅད་ལ། ། སྐུ་གསུང་ཐུགས་ཀྱི་དངོས་གྲུབ་སྩོལ། །
ཀཱ་ཡ་སིདྡྷི་ཨོཾ། ཝཱ་ཀ་སིདྡྷི་ཨཱཿ ཙིཏྟ་སིདྡྷི་ཧཱུྃ། དེ་ཁོ་ན་ཉིད་ཀྱི་མཆོད་པ་ནི། རྟོག་མེད་སྤྲོས་བྲལ་མཁའ་དབྱིངས་དག ། སྐྱེ་མེད་སྐུ་གསུང་ཐུགས་མངའ་བ། ། རང་བྱུང་བཅོམ་ལྡན་ཐུགས་རྗེའི་ལྷ། ། ཞི་ཁྲོ་རབ་འབྱམས་འཁོར་དང་བཅས། ། སྟོང་ཉིད་དབྱིངས་ནས་ཐུགས་དམ་བསྐུལ། ། སྤྲུལ་པའི་དབྱིངས་ནས་གཤེགས་སུ་གསོལ། །
དངོས་པོའི་མཚན་མར་བཟུང་དུ་མེད། ། རྟོག་བྲལ་ཡིད་ཀྱི་མཆོད་པ་འདི། ། དགོངས་པ་ཟབ་མོའི་ཐུགས་དམ་བསྐང་། ། ཆོས་སྐུའི་དངོས་གྲུབ་སྩལ་དུ་གསོལ། ། ཨོཾ་ཤྲཱི་ཧེ་རུ་ཀ་ཨ་མྲྀ་ཏ་སརྦ་པཱུ་ཛ་ཁ་ཁ་ཁཱ་ཧི་ཁཱ་ཧི། ཌཱ་དྲིལ་དང་བཅས། གཏོར་མའི་མཆོད་པ་ནི། རྨད་དུ་བྱུང་བའི་གཏོར་མ་དང་། ། འདོད་པའི་ཡོན་ཏན་རྣམ་ལྔ་པོ། ། ཆོས་དབྱིངས་སྐྱེ་བ་མེད་པའི་ངང་། །
ཇི་ལྟར་དམིགས་པ་བཞིན་དུ་འབུལ། ། ཨོཾ་ཤྲཱི་བཛྲ་ཧེ་རུ་ཀ་མ་ཧཱ་བ་ལིཾ་ཏ་པཱུ་ཛ་ཁ་ཁ་ཁཱ་ཧི་ཁཱ་ཧི། རཀྟའི་མཆོད་པ་ནི། རཀྟ་དམར་གྱི་ཨཱརྒྷཾ་འདི། ། དམ་རྫས་ཁྲག་ཆེན་ཆགས་པ་ཡི། ། མ་བཅོས་དབྱིངས་སུ་དག་བྱའི་ཕྱིར། ། དཔལ་ཆེན་ཁྲག་འཐུང་ཞལ་དུ་འབུལ། ། ཨོཾ་ཤྲཱི་ཧེ་རུ་ཀ་ཀྲོ་དྷཱི་ཤྭ་རཱི་སཏྭཾ། མ་ཧཱ་རཀྟ་པཱུ་ཛ་ཁ་ཁ་ཁཱ་ཧི་ཁཱ་ཧི། ཞེས་པས་དབུལ།
རྡོ་རྗེ་ཕྱག་འཚལ་བའི་སྟངས་ཀས་དང་། དྲིལ་བུ་ཤླཽ་ཀ་རེའི་མཚམས་སུ་གསིལ་ལ། བསྟོད་པའི་མཆོད་པ་ནི། ཧཱུྃ་བདེ་གཤེགས་མཉམ་ཉིད་ཆོས་ཀྱི་ངང་། ། མ་སྐྱེས་རྡོ་རྗེ་ཀུན་ཏུ་བཟང་། ། ཐབས་མཁས་ཁྲོ་རྒྱལ་སྐུར་སྟོན་པ། ། ཧེ་རུ་ཀ་ལ་ཕྱག་འཚལ་ལོ། ། རྣམ་དག་སྐུ་ལ་ཆགས་མི་མངའ། ། དགྱེས་མཛད་དཔལ་ཆེན་སྐུ་ལ་འཁྲིལ། ། ཤེས་རབ་གཉིས་མེད་བདེ་ཆེན་རྫོགས། །
ཁྲོ་མོ་དབང་ཕྱུག་ལ་ཕྱག་འཚལ། ། མེ་ལོང་མཉམ་ཉིད་སོ་སོར་རྟོག ། བྱ་གྲུབ་ཡེ་ཤེས་རང་བཞིན་དང་། ། འབྱུང་བཞི་རྣམ་པར་དག་པ་ཡི། ། ལྷ་མོ་རྣམས་ལ་ཕྱག་འཚལ་ལོ། ། དཔལ་ཆེན་འཁོར་བཅས་དགོངས་སུ་གསོལ། ། ཁམས་གསུམ་ཆོས་ཉིད་དུར་ཁྲོད་ལ། ། ཉོན་མོངས་དུག་གསུམ་ཐམས་ཅད་ནི། ། སྐུ་གསུང་ཐུགས་ཀྱི་དཀྱིལ་འཁོར་ལོ། ། ཙིཏྟ་མཁའ་མཉམ་རྒྱལ་པོ་ནི། །
ཀུན་གཞི་མ་བཅོས་ཐིག་ལེ་ལ། ། རང་བྱུང་ཡེ་ཤེས་སེམས་དཔའ་བཞུགས། ། དབྱིངས་དང་ཡེ་ཤེས་གཉིས་སུ་མེད། ། དེ་ནས་ཟླ་གམ་དགུ་པ་དང་། ། ཡེ་ཤེས་མེ་དགུ་གཅིག་ཏུ་གསལ། ། ཐབས་དང་ཤེས་རབ་གཉིས་མེད་པ། ། འབྲས་བུ་སྐུ་གསུང་ཐུགས་སུ་ཤར། ། དཔལ་ཆེན་ཡེ་ཤེས་སྐུར་གསལ་བ། ། ཐིག་ལེ་ཆེན་པོ་ཡེ་ཤེས་སྐུ། ། སེམས་ཉིད་མ་བཅོས་རང་བྱུང་གི །
འབྲས་བུ་སངས་རྒྱས་ཐོབ་པར་ཤོག ། ཅེས་པས་བསྟོད་དེ། དེ་ནས་འཛབ་བཟླས་པ་ནི། སྙིང་ཁའི་ཏིང་ངེ་འཛིན་སེམས་དཔའ་ལས་འོད་འཕྲོས་དོན་གཉིས་བྱས། སངས་རྒྱས་བྱང་སེམས་དཔའ་བོ་མཁའ་འགྲོའི་བྱིན་རླབས་རང་ལ་ཐིམ་པར་བསམ་ཞིང་། ཧཱུྃ་དཔལ་ཆེན་ཐུགས་ཀྱི་དཀྱིལ་འཁོར་ནི། ། ཡེ་ཤེས་ཚོན་གང་རིན་པོ་ཆེ། ། ཐུགས་ཀྱི་སྙིང་པོ་འབྲུ་བརྒྱད་འཕྲོས། ། འོད་ཟེར་གསལ་བར་ཀུན་ལ་ཁྱབ། ། ཨོཾ་ནི་འབར་བའི་སེང་གེ་བརྗིད། །
མ་ཚོགས་སྤྲིན་དང་སྐར་ལྟར་འཕྲོ། ། ཧཱུྃ་ཆེན་ཉི་ཟླའི་ཚོགས་རྒྱུན་འདྲ། ། མ་ནོར་རེ་སྐོང་མཁའ་ལ་འགྲོ། ། ཨོཾ་ནི་ཡེ་ཤེས་ལྔ་དང་ལྡན། ། རུ་ནི་འབར་སྲོག་ཆགས་སྡང་འཇོམས། ། ལུ་ནི་ཀུན་བཟང་བདེ་བའི་ཡུམ། ། ཧཱུྃ་ནི་ཡེ་ཤེས་ཚད་མེད་བཞི། ། བྷྱོ་ནི་གནས་གྱུར་མ་འགགས་པ། ། ཧཱུྃ་གིས་བྱིན་རླབས་སྡུད་པར་བྱེད། ། རུ་ལུ་འདི་ལྟར་ཡ་མཚན་ཆེ། །
རུ་ལུ་རྟོགས་པ་གང་དུ་འཕེལ། ། རུ་ལུ་དངོས་གྲུབ་མ་ལུས་སྟེར། ། ཨོཾ་རུ་ལུ་རུ་ལུ་ཧཱུྃ་བྷྱོ་ཧཱུྃ། ཞེས་ཡབ་ཀྱི་སྙིང་པོ་དང་། ཨོཾ་བཛྲ་ཀྲོ་དྷཱི་ཤྭ་རཱི་ཧཱུྃ། ཞེས་པས་ཡུམ་གྱི་སྙིང་པོ་ཅི་རིགས་པར་བཟླའོ། ། དེ་ཡང་རྡོ་རྗེ་ཕུར་པའི་བསྙེན་པ་བྱེད་པའི་ཚེ། ཨོཾ་ནི་དཔལ་ཆེན་ཡབ་ཡིན་ཏེ། ། བཛྲ་ཤེས་རབ་ཡུམ་དུ་བརྗོད། ། ཀཱི་ལི་དང་པོ་ཁྲོ་བོ་བཅུ། །
ཀཱི་ལི་གཉིས་པ་ཁྲོ་མོ་བཅུ། ། ཞེས་ཀཱི་ལ་ཡ་ཁོ་ན་ལ་གཙོ་འཁོར་ཐམས་ཅད་ཚང་བར་གསུངས་པས། བསྙེན་པ་དང་སྦྱིན་སྲེག་བུམ་པ་འབུལ་བ་སོགས་ཀྱི་སྔགས་ཐམས་ཅད་ཀཱི་ལ་ཡ་ཁོ་ནས་གོ་ཆོད་མཛད་པ་བཞིན་དུ་འདིར་ཡང་མཚུངས་ཏེ། འཛབ་བསྐུལ་ལས། རུ་ནི་འབར་སྲོག་ཆགས་སྡང་འཇོམས། ། ལུ་ནི་ཀུན་བཟང་བདེ་བའི་ཡུམ། ། ཧཱུྃ་ནི་ཡེ་ཤེས་ཚད་མེད་བཞི། ། ཞེས་གཙོ་བོ་ཡབ་ཡུམ་དང་། ལྷ་མོ་བརྒྱད་ཤིན་ཏུ་གསལ་བར་བསྟན་པས་ན། ས་ལོ་འཇམ་པའི་རྡོ་རྗེས་ཡང་དག་ཟླ་གམ་གཅིག་པའི་སྒྲུབ་ཐབས་ནོར་བུའི་ཕྲེང་བ་ལས།
གཙོ་བོ་ཡབ་ཡུམ་གྱི་སྙིང་པོ་གསུང་ཚར་བའི་རྗེས་སུ། བསྙེན་པའི་ཚད་ནི་འབུམ་ཕྲག་བཅུའོ། ། ཞེས་གསུངས་ནས་ཡུམ་ལ་བཅུ་ཆ་བཟླ་དགོས་པ་སོགས་མ་གསུངས་ཤིང་། སྔགས་འཆང་ཆེན་པོའི་རིམ་པ་གསལ་བ་ལས། ཟླ་གམ་དགུ་པའི་དབང་དུ་མཛད་དེ། གཙོ་བོ་ལ་འབུམ་ཕྲག་བཅུ་བཟླས་ན། ཡུམ་དང་འཁོར་རྣམས་ལ་བཅུ་ཆ་བཟླ་དགོས་པར་གསུངས་པ་ཡང་། རྒྱས་པ་ལྟར་ན་དེ་ལྟར་བྱས་ཀྱང་འགལ་བ་མེད་མོད། མདོར་བསྡུས་ཤིང་སྙིང་པོ་ཚང་ལ་ཉམས་ལེན་བདེ་བ་ནི་ཟླ་གམ་གཅིག་པའི་ལུགས་འདི་ཁོ་ན་ཡིན་ནོ། ། གང་ལྟར་ཐུན་རེ་ལ་རུ་ལུ་ཁྲི་སྟོང་ལ་སོགས་པ་ཅི་འགྲུབ་བཟླས་པའི་མཐར་ཡུམ་གྱི་སྙིང་པོ་གསུམ་སོགས་བཟླས་ལ་ཐུན་བསྡུ་བ་ན་ཕྲེང་བ་ཐལ་མོའི་བར་དུ་བཅུག་ལ།
བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་དཔལ་ཆེན་ཧེ་རུ་ཀའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་བགེགས་དང་བར་དུ་གཅོད་པ་ཐམས་ཅད་ཉེ་བར་ཞི་བ་དང་། ཚེ་དང་བསོད་ནམས་དཔལ་དང་འབྱོར་པ་ཐམས་ཅད་འཕེལ་ཞིང་རྒྱས་ནས། བྱམས་པ་སྙིང་རྗེ་བྱང་ཆུབ་ཀྱི་སེམས་ཁྱད་པར་ཅན་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། བདག་བསྐྱེད་ལ་ཕྱི་མཆོད་སྒེག་ཕྲེང་སོགས་གོང་བཞིན་དང་། རང་བྱུང་གདོད་ནས་དག་པ་ཡི། ། རྩ་བརྒྱད་སྟོང་ལས་སྦྱར་བའི་སྨན། ། བཞེས་ཏེ་ཀུན་ཏུ་དགེས་མཛོད་ལ། ། འཕྲུལ་གྱི་དངོས་གྲུབ་སྩལ་དུ་གསོལ། །
ན་མཿསརྦ་ཏ་ཐཱ་ག་ཏ་ཤྲཱི་ཀ་པཱ་ལ་བནྡྷ་མ་ཧཱ་པཉྩ་ཨ་མྲྀ་ཏ་ཁ་ཁ་ཁཱ་ཧི་ཁཱ་ཧི། ཞེས་ནང་མཆོད་དང་། རྡོ་རྗེ་ཕྱག་འཚལ་བའི་སྟངས་ཀ་དང་། དྲིལ་བུ་ཤླཽ་ཀ་རེའི་མཚམས་སུ་དཀྲོལ་ལ། ཧཱུྃ་བདེ་གཤེགས་སོགས་ཡབ་བསྟོད་དང་རྣམ་དག་སོགས་ཡུམ་བསྟོད་བྱས་ལ་སྔ་ཐུན་དང་སྲོད་ཐུན་གཉིས་ལ་དཀར་བདུད་ཕུར་སྲུང་གི་གཏོར་མ་རྣམས་བསང་སྦྱངས་བྱིན་རླབས་གོང་གི་སྨན་གཏོར་བཞིན་ལ། མེས་གཏོར་མའི་སྣོད་རེག་པས་མི་གཙང་བ་བསྲེགས། ཞེས་དང་། འོག་གི་གཏོར་མ་དང་འདྲེས་པས་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཞེས་བསྒྱུར། འབྲུ་གསུམ་ལན་གསུམ། མདུན་གྱི་ནམ་མཁའི་གནས་སུ་པདྨ་ཉི་ཟླའི་གདན་གྱི་སྟེང་དུ།
བྷྱོཿ དཀར་པོ་ཡོངས་སུ་གྱུར་པ་ལས་དཀར་མོ་ཉི་ཟླ་སྟོང་གི་ཐོད་པའི་ཕྲེང་བ་ཅན། སྐུ་མདོག་དཀར་མོ་ཞལ་གཅིག་ཕྱག་གཉིས་སྤྱན་གསུམ་དང་ལྡན་པ། ཕྱག་གཡས་པས་རི་རབ་སྒང་རྡོར་འཕེན་ཞིང་། གཡོན་པས་གླིང་བཞི་འབྱོར་སྟབས་སུ་མཛད་པ། ཉི་ཟླ་བརྒྱ་ཡིས་དབུ་ལ་བརྒྱན་ཅིང་། ཉི་ཟླ་དགུ་བརྒྱས་དོ་ཤལ་བྱས་པ། རིན་པོ་ཆེའི་རྒྱན་དང་། དར་དཀར་པོའི་ན་བཟའ་ཅན། ཡེ་ཤེས་ཀྱི་མེ་འབར་བའི་དབུས་ན་ཞབས་གཉིས་མཉམ་པའི་སྟབས་ཀྱིས་བཞེངས་པ།
དེའི་གཡོན་དུ་རྟ་ནག་པོའི་སྟེང་དུ་ཧཱུྃ་ལས་བདུད་ཀྱི་རྒྱལ་པོ་ཐོད་པའི་ཕྲེང་བ་ཅན་སྐུ་མདོག་ནག་པོ་ཞལ་གཅིག་ཕྱག་གཉིས་སྤྱན་གསུམ་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། ཕྱག་གཡས་པས་བ་དན་ནག་པོ་ནམ་མཁའ་ལ་འཕྱར་ཞིང་། གཡོན་པས་རུས་ཕྲེང་འཕྱར་ཐབས་སུ་འཛིན་པ། དར་ནག་གི་ན་བཟའ་ཅན། མི་མགོའི་ཕྲེང་བ་དང་། སྦྲུལ་གྱིས་བརྒྱན་པ། འཁོར་འཆི་བདག་ནག་པོ་རང་དང་འདྲ་བ་བརྒྱད་ཀྱིས་བསྐོར་བ། གཉིས་ཀའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ།
ཐུགས་ཀར་ཧཱུྃ་སྔོན་པོ། ཐུགས་ཀའི་ཧཱུྃ་ལས་འོད་འཕྲོས་པས། རང་བཞིན་གྱི་གནས་ནས་དཀར་མོ་ཉི་ཟླ་དང་། བདུད་ཀྱི་རྒྱལ་པོ་འཁོར་དང་བཅས་པ་བཛྲ་ས་མཱ་ཛཿ ཧཱུྃ་ཆེ་བའི་ཆེ་མཆོག་གསང་བའི་གཟུགས། ། ཐིག་ལེ་སྦྱོར་བའི་ཡུམ་གཅིག་མ། ། དཀར་མོ་ཉི་ཟླའི་ཐོད་ཕྲེང་ཅན། ། སྲོག་བདག་བདུད་ཀྱི་རྒྱལ་པོ་ཡང་། ། གནས་འདི་ཉིད་དུ་གཤེགས་སུ་གསོལ། ། ཨོཾ་ཨེ་ཧྱེ་ཧི་ས་མཱ་ཛཿ
ཛཿཧཱུྃ་བཾ་ཧོཿ པདྨ་ཀ་མ་ལཱ་ཡ་སཏྭཾ། ཨོཾ་ཨ་བྷི་ཥིཉྩ་ཏུ་མཾ། ཞེས་གསོལ་བ་བཏབ་པས་ནམ་མཁར་བཞུགས་པའི་སངས་རྒྱས་རྣམས་ཀྱིས་ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རྡོ་རྗེ་སེམས་དཔའ་རེ་རེའི་དབུར་བརྒྱན། དེ་ནས་རྡོ་རྗེ་རྩེ་ལྔ་པའི་ཕྱག་རྒྱ་བཅས་ལ། བཛྲ་ས་མ་ཡ་སཏྭཾ།
བཛྲ་ས་མ་ཡ་ཧོཿ དཀར་མོ་ཉི་ཟླ་བདུད་རྒྱལ་ཐོད་ཕྲེང་འཁོར་དང་བཅས་པ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་བ་དང་བརྒྱུད་པར་བཅས་པའི་བླ་མ་དམ་པ་རྣམས་དང་། རྡོ་རྗེ་ཕུར་པའི་ལྷ་ཚོགས་རྣམས་ཀྱི་བཀའ་དང་དམ་ལས་མ་འདའ་བར་དམ་ཚིག་སྲུངས། བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། ཁྱད་པར་དུ་ཡང་སངས་རྒྱས་ཀྱི་བསྟན་པ་དང་། བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་ཚར་གཅད་པ་དང་། བསམ་སྦྱོར་ཆོས་མཐུན་ཡིད་བཞིན་དུ་འགྲུབ་པར་མཛད་དུ་གསོལ།
རྡོ་རྗེ་ཐལ་མོ་ཁ་གྱེན་དུ་ཕྱེ་ལ། ཨོཾ་བཛྲ་ཤཱནྟིཾ་པདྨ་ཀུནྟིཾ་བྷྱོཿ ཨོཾ་སརྦ་མཱ་ར་ཀྲྀཥྞ་ཀ་པཱ་ལ་མ་ལ་དྷ་ར་ས་པ་རི་ཝཱ་ར་ཨི་དཾ་བ་ལིཾ་ཏ་བྷུཉྫ་ཁ་ཁ་ཁཱ་ཧི་ཁཱ་ཧི། སརྦ་ཤ་ཏྲཱུན་བིགྷྣཱན་མཱ་ར་ཡ་ཧཱུྃ་ཕཊ། ཅེས་པ་གསུམ་མམ་ལྔས་གཏོར་མ་ཕུལ། ཨོཾ་ཨརྒྷཾ། པཱ་དྱཾ། པུཥྤེ། དྷཱུ་པཾ། ཨཱ་ལོ་ཀེ
གནྡྷཾ། ནཻ་ཝི་དྱཾ། ཤཔྟ་ཨཱཿཧཱུྃ། ཤིནྟཾ་ཀུ་རུ། ཝ་ཤཾ་ཀུ་རུ། དཀར་མོ་ཉི་ཟླ་བདུད་རྒྱལ་ཐོད་པའི་ཕྲེང་བ་ཅན་འཁོར་དང་བཅས་པ་རྣམས་ཀྱི་ཞལ་དུ་མཆོད་པ་དམ་པ་འབུལ་ལོ། ། ཞེས་པས་ནང་མཆོད་ཕུལ་ནས། སངས་རྒྱས་ཀྱི་བསྟན་པ་དར་བ་དང་། བླ་མ་དམ་པ་རྣམས་ཀྱི་སྐུ་ཚེ་དང་མཛད་པ་ཕྲིན་ལས་ཀྱི་བར་ཆད་ཐམས་ཅད་ཞི་བ་དང་། བདག་ཅག་འཁོར་དང་བཅས་པ་རྣམས་ཀྱི་བསམ་དོན་ཆོས་ལྡན་ཡིད་བཞིན་དུ་འགྲུབ་པར་མཛད་དུ་གསོལ།
ཞེས་བརྗོད། དེ་ནས་ཕུར་སྲུང་དམ་ཅན་བཅུ་གཉིས་ཀྱི་གཏོར་མ་ལ། ཨོཾ་ཨཱཿཧཱུྃ་ཧོཿ ལན་གསུམ་གྱིས་བྱིན་རླབས་དྲན་པར་བྱས་ནས། རྡོ་རྗེ་དྲིལ་བུ་འཛིན་པས། ཧཱུྃ་སློབ་དཔོན་ཆེན་པོ་པདྨ་འབྱུང་གནས་ཀྱི། ། སྤྱན་སྔར་ཕུར་པའི་སྲུང་མར་ཞལ་བཞེས་པ། ། བདག་ཉིད་ཆེན་མོ་ཤྭ་ན་བསེ་མོའི་ཚོགས། ། དཔལ་གྱི་ཕོ་ཉ་མཐུ་རྩལ་རྫུ་འཕྲུལ་ཅན། ། དམ་ཚིག་དབང་གིས་གནས་འདིར་གཤེགས་སུ་གསོལ། །
ཨོཾ་བཛྲ་ཀཱི་ལི་ཀཱི་ལ་ཡ། དྷ་ཏི་མ་མ་ཤྲཱི་གྷྲཾ་ཀརྨཱ་ཀཱ་ར་མ་ར་སེ་ན་པྲ་མརྡྷ་ནི་ས་པ་རི་ཝཱ་ར་བཛྲ་ས་མཱ་ཛཿ ཡང་ས་པ་རི་ཝཱ་ར་ཡན་གྱི་རྗེས་སུ། ཨི་དཾ་བ་ལིཾ་ཏ་བྷུཉྫ་ཁ་ཁ་ཁཱ་ཧི་ཁཱ་ཧི། སོགས་ལན་གསུམ་མམ་ལྔ་ཡིས་གཏོར་མ་ཕུལ་ལ། ནང་མཆོད་གཏོར་ཞིང་། མ་ཧཱ་པཉྩ་ཨ་མྲྀ་ཏ་ཁཱ་ཧི། མ་ཧཱ་རཀྟ་ཁཱ་ཧི། བདག་ཉིད་མ་བཞི། ཤྭ་ན་མ་བཞི།
ས་བདག་མ་བཞི། ཕུར་སྲུང་དམ་ཅན་བཅུ་གཉིས་འཁོར་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་བ་སོགས་གོང་ལྟར་བརྗོད། བྷྱོཿ དཔལ་ལྡན་དཀར་མོ་ཆེན་མོ་ནི། སྔོན་ཚེ་ཆེ་མཆོག་ཧེ་རུ་ཀའི། ། སྤྱན་སྔར་ཁས་བླངས་དེ་བཞིན་དུ། ། བདུད་དང་མུ་སྟེགས་འདུལ་བ་དང་། ། དགྲ་བགེགས་མ་ལུས་བསྒྲལ་བ་དང་། ། སྒྲུབ་པོ་འཁོར་བཅས་བསྲུང་བ་དང་། །
བསམ་པའི་དོན་རྣམས་བསྒྲུབ་པ་དང་། ། བཅོལ་པའི་ཕྲིན་ལས་གྲུབ་པར་མཛོད། ། ཧཱུྃ། སྔོན་ཚེ་བདུད་ཀུན་གྱིས་ནི་བདག་པོ་ཆེ། ། ཤིན་ཏུ་མི་བཟད་རྡོ་རྗེ་ཁྲག་འཐུང་གི ། སྤྱན་སྔར་དམ་བཅས་བདུད་རྒྱལ་ཐོད་ཕྲེང་ཅན། ། མཐུ་རྩལ་རྨད་བྱུང་ནག་པོ་ཆེ་ལ་བསྟོད། ། ཧཱུྃ། སློབ་དཔོན་ཆེན་པོ་པདྨ་འབྱུང་གནས་ཀྱི། ། སྤྱན་སྔར་ཕུར་པའི་སྲུང་མར་ཞལ་བཞེས་པའི། །
བདག་ཉིད་ཆེན་མོ་ཤྭ་ན་བསེ་མོའི་ཚོགས། ། དཔལ་གྱི་ཕོ་ཉ་མཐུ་རྩལ་རྫུ་འཕྲུལ་ཅན། ། དམ་ཅན་མ་མོ་སྡེ་གསུམ་མཆོད་བཅུ་གཉིས། ། རྣམ་ལྔ་རྒྱན་གྱི་གཏོར་མ་འདི་བཞེས་ལ། ། མ་སྲིང་མཛའ་མོའི་ཚུལ་གྱིས་གྲོགས་མཛོད་ཅིག ། ཐུགས་དམ་རྗེས་དགོངས་བཅོལ་པའི་ཕྲིན་ལས་མཛོད། ། དངོས་གྲུབ་བླང་བ་ནི། ཡེ་ཤེས་ལྔ་ལྡན་རིགས་ལྔ་བདེ་བར་གཤེགས། ། སྐུ་གསུང་ཐུགས་དང་ཡོན་ཏན་ཕྲིན་ལས་ཀྱི། ། འཁོར་ལོ་རབ་བསྐོར་ཞི་ཁྲོའི་སྐུར་སྟོན་པ། །
ཐུགས་དམ་དབང་གིས་བདག་ལ་བརྩེར་དགོངས་ནས། ། དྲག་པོའི་སྟོབས་ཀྱིས་དགྲ་བགེགས་བསྒྲལ་བ་དང་། ། མཆོག་དང་ཐུན་མོང་དངོས་གྲུབ་སྩལ་དུ་གསོལ། ། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐངས། མ་འབྱོར་བ་དང་སོགས་ཀྱིས་ནོངས་པ་བཟོད་པར་གསོལ་ལ། རྟེན་ཡོད་ན་བརྟན་བཞུགས་དང་། མེད་ན་གཤེགས་གསོལ་བྱས་ཏེ། བཀའ་བཞིན་སྒྲུབ་པའི་འབྲས་བུ་ནི། ཕྲིན་ལས་རྣམ་བཞིའི་དངོས་གྲུབ་སྩོལ། ། བཅད་གཏུབ་ལུས་ལ་མི་འབྱུང་ཞིང་། །
གཟི་མདངས་ཉི་འོད་བཞིན་དུ་ཤོག ། ཨོཾ་བཛྲ་ཀ་ཝ་རྩེ་ཧཱུྃ་ཕཊ། ཅེས་པས་བསྲུངས་ལ། རང་གཙོ་བོ་ཡབ་ཡུམ་དུ་གསལ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཨོཾ་སརྦ་ཏ་ཐཱ་ག་ཏ་ཀཱ་ཡ་ཝཱཀྐ་ཙིཏྟ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། དགེ་བ་འདི་ཡིས་མཐའ་ཡས་སེམས་ཅན་ཀུན། ། བདུད་ལས་རྣམ་རྒྱལ་བར་ཆད་ཀུན་བཅོམ་ནས། ། ཁྲག་འཐུང་རྒྱལ་པོ་ཧེ་རུ་ཀ་དཔལ་གྱི། །
འབྲས་བུ་བྱང་ཆུབ་ངེས་པར་འགྲུབ་གྱུར་ཅིག ། ཅེས་པས་བསྔོ་བ་སྨོན་ལམ་གྱིས་རྒྱས་བཏབ་ལ། ཤིས་པ་བརྗོད་པ་ནི། སྐྱེ་མེད་ཆོས་སྐུའི་རང་བཞིན་རྣམ་དག་ལས། ། ཐུགས་དམ་དབང་གིས་གཟུགས་ཀྱི་སྐུ་སྤྲུལ་པ། ། བཅོམ་ལྡན་ཧེ་རུ་ཀ་དཔལ་ཡབ་ཡུམ་གྱི། ། སྐྱེ་ཤི་མེད་པ་དོན་གྱི་བཀྲ་ཤིས་ཤོག ། དགོང་ཐུན་ལ་ནི་གཞན་འདྲ་བ་ལས། ས་ལོ་འཇམ་པའི་རྡོ་རྗེ་ཡབ་སྲས་ཀྱི་ཕྱག་ལེན་ལྟར་ན་གཏོར་བསྔོ་ཆེན་མོ་དང་བསྐང་བ་དྲིལ་གསིལ་ལ་སོགས་བྱེད་ཚེ། དེའི་ཚུལ་སྔགས་འཆང་ཆེན་པོའི་གསུང་རབ་ལོགས་སུ་གསལ་བ་ལྟར་བྱ་ཞིང་དཀར་བདུད་ཕུར་སྲུང་རྣམས་ཀྱང་དེའི་ཁོངས་སུ་འདུས་པ་ཡིན་ནོ། །
དེ་ལྟར་ཟླ་བ་གཅིག་ལ་ཐུན་གསུམ་གྱི་སྦྱོར་བས་རུ་ལུ་འབུམ་ཕྲག་བཅུ་ཁ་སྐོང་དང་བཅས་པ་སོང་བ་དང་མཚམས་གྲོལ་བའི་ཉིན་ཚོགས་ལྷག་མ་བསྟན་སྐྱོང་རྣམས་བྱ་ཚུལ་ནི། ཅི་འབྱོར་པའི་ཚོགས་ཕྱག་ལེན་བཞིན་བཤམས་པ་ནང་མཆོད་ཀྱིས་སྦྱངས་ལ། ཨོཾ་དྲ་བྱཾ་བི་ཤྭ་དྷ་ན་རཾ་ཡཾ་ཁཾ་སྭཱཧཱ། ཨོཾ་ཨཱཿཧཱུྃ། ཞེས་བྱིན་གྱིས་བརླབས་ནས། སྤྱན་དྲངས་བ་ནི། ཧཱུྃ་ཞི་ཁྲོ་རབ་འབྱམས་ལྷ་ཚོགས་དང་། ། མ་མོ་མཁའ་འགྲོའི་ཚོགས་བཅས་རྣམས། ། ཀུན་བཟང་མཆོད་སྤྲིན་ཚོགས་འབུལ་གྱི། ། གནས་འདིར་སྤྱན་འདྲེན་གཤེགས་སུ་གསོལ། །
ཨོཾ་བཛྲ་ས་མ་ཡ་ཧཱུྃ་ཛཿ ཞེས་པས་སྤྱན་དྲངས་ནས། དང་པོ་མཆོད་པ་ནི། བླ་མེད་མཆོག་གི་མཆོད་པ་འདི། ། ཡེ་ཤེས་ལྔ་ཡི་འོད་ཟེར་འཕྲོ། ། འདོད་པའི་ཡོན་ཏན་ལྔ་ཡིས་བརྒྱན། ། ཐུགས་དམ་བཞིན་དུ་བཞེས་སུ་གསོལ། ། དམ་ཚིག་སྒྲུབ་པའི་རྫས་མཆོག་འདི། ། བདག་དང་མཉམ་པའི་ཚོགས་ལ་འབུལ། ། ལོངས་སྤྱོད་ལྔ་ལྡན་ཐམས་ཅད་ནི། །
ཆོས་ཉིད་ངང་ལ་ཆོས་ཉིད་རོལ། ། ཨ་ལ་ལ་ཧོ། བཞེས་སུ་གསོལ་རོལ་དུ་གསོལ། ག་ཎ་ཙཀྲ་པཱུ་ཛ་ཁཱ་ཧི། ཞེས་བརྗོད་ཅིང་ཚོགས་ཕུད་གཏོར་མ་ལ་ཕུལ། བར་པ་བཤགས་པ་ནི། ལུས་ངག་ཡིད་ཀྱི་སྡིག་པ་རྣམས། ། གཏི་མུག་དབང་གིས་བྱས་པ་དག ། འགྱོད་པའི་སེམས་དང་བཅས་པ་ཡིས། ། ལྷ་ཚོགས་ཁྱེད་ལ་མཐོལ་ལོ་བཤགས། །
དེ་ནས་ཐ་མ་བསྒྲལ་བའི་མཆོད་པ་ནི། རྣལ་འབྱོར་པའི་མདུན་དུ། ལིངྒ་ཕྱག་ལེན་བཞིན་བཤམས་པ་གུ་གུལ་གྱིས་བདུག་ནས་བཞག དེ་དང་ཉེ་བར་ཕུར་པ་དང་། རལ་གྲི་ཡང་འདུས་བྱས་ཤིང་། རང་ཉིད་རྡོ་རྗེ་དྲིལ་བུ་སྙིང་ཁར་འདོད་རྒྱལ་གྱི་ཕྱག་རྒྱས་བཟུང་ལ། ངག་ཏུ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱི་བཀའ་བདེན་པ་དང་།
དགེ་འདུན་གྱི་བཀའ་བདེན་པ་དང་། འཇམ་དཔལ་སྐུ། པདྨ་གསུང་། ཡང་དག་ཐུགས། བདུད་རྩི་ཡོན་ཏན། ཕྲིན་ལས་ཕུར་བུ། མ་མོ་རྦོད་གཏོང་། དམོད་པ་དྲག་སྔགས། འཇིག་རྟེན་མཆོད་བསྟོད། འདུས་པ་མདོ།
སྒྱུ་འཕྲུལ་རྒྱན། འཆི་མེད་ཚེ། ལྷུན་གྲུབ་རིག་འཛིན། སྙིང་པོ་ཕྱག་རྒྱ། གསང་སྔགས་རིག་སྔགས་གཟུངས་སྔགས་ཀྱི་ལྷ་ཚོགས་རྣམས་ཀྱི་བཀའ་བདེན་པ་དང་། བཀའ་སྡོད་ཆོས་སྐྱོང་། མ་མོ་མཁའ་འགྲོ། དམ་ཅན་རྒྱ་མཚོ། རིག་འཛིན་རྣལ་འབྱོར། ཆོས་ཀྱི་དབྱིངས་རྣམ་པར་དག་པའི་བདེན་པ་དང་།
བདེན་པ་ཡང་དག་དང་། བདེན་པ་ཆེན་པོའི་བྱིན་གྱིས་རླབས་ཀྱིས། སྤྱིར་བསྟན་པའི་སྤྱི་དགྲ། བླ་མའི་སྐུ་དགྲ། དམ་ཚིག་ཅན་གྱི་སྡང་དགྲ། སེམས་ཅན་ཡོངས་ལ་གནོད་ཅིང་འཚེ་བར་བྱེད་པ་དང་། ཁྱད་པར་དུ་ཡང་རྣལ་འབྱོར་པ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ལ་གནོད་ཅིང་འཚེ་བར་བྱེད་པའི་གཟུགས་ཅན་གྱི་དགྲ། གཟུགས་མེད་ཀྱི་བགེགས་གང་ཡིན་པ་དེ་དག་ཐམས་ཅད་སྐད་ཅིག་ཐང་ཅིག་ཡུད་ཙམ་ལ་མཚན་མ་རྫས་ཀྱི་ལིངྒ་འདི་ཉིད་ལ་མཆིས་པར་གྱུར་ཅིག ཨོཾ་རཾ་ཛྭ་ལ་རཾ་ཧཱུྃ། ཧེ་ཧེ་ཕཊ།
ཀྲོ་དྷ་ད་ལ་མཎྜ་ལ་ཕཊ་ཕཊ་ཕཊ། ཧཱུྃ་ཧཱུྃ་ཧཱུྃ། ཛཿཧཱུྃ་བཾ་ཧོཿ ཞེས་བརྗོད་ཅིང་དྲིལ་བུ་གསིལ། སྒོ་མ་བཞིའི་ཕྱག་རྒྱས་བཀུག་ཅིང་བསྟིམ་པས་ལིངྒ་དེ་དགྲ་བགེགས་དངོས་སུ་བསམས་ལ། དེའི་སྙིང་དཀར་ནག་གི་མཚམས་སུ་ཕུར་བུས་བཏབ་པས། ཁོའི་རྣམ་ཤེས་མི་བསྐྱོད་པའི་ཞིང་དུ་སྐྱེས་པར་བསྒོམ། ཁོའི་ཚེ་ལྷག་མ་རང་ལ་ཐིམ་པས་རང་ཉིད་ཚེ་ལ་དབང་བའི་རིག་འཛིན་དུ་གྱུར་པར་བསམས་ལ། ལིངྒའི་རྣམ་སྨིན་གྱི་ལུས་རལ་གྲིས་དུམ་བུར་གཏུབས་ཤིང་། ཨོཾ་གྷ་གྷ།
གྷཱ་ཏ་ཡ། གྷཱ་ཏ་ཡ། སརྦ་དུཥྚན། བཛྲ་ཀཱི་ལ་ཡ་ཧཱུྃ་ཕཊ། སརྦ་ཤ་ཏྲཱུན་བིགྷྣཱན་མཱ་ར་ཡ་ཧཱུྃ་ཕཊ། ཅེས་བརྗོད་ཅིང་བསྒྲལ་བའི་ལིང་རོ་དེ་འདོད་ཡོན་ལྔར་བསམས་ནས། ལྷ་ཚོགས་འཁོར་དང་བཅས་པའི་ཞལ་དུ་ཕུལ་བའི་མོས་པ་དང་ལྡན་པས། བླ་མ་ལ་ནི་བརྙས་བྱེད་དང་། ། དངོས་གྲུབ་བར་ཆད་བྱེད་པའི་བགེགས། ། དམ་ཚིག་གཉན་པོ་བྲལ་བྱེད་པ། །
གནོད་བྱེད་མ་ལུས་ཞལ་དུ་བསྟབ། ། བཛྲ་ཡཀྵ་ཀྲོ་དྷ་ཁཱ་ཧི། ཞེས་བརྗོད་ལ་ལིང་རོ་གཏོར་མ་ལ་ཕུལ་བས་ལྷ་ཐམས་ཅད་མཉེས་ཏེ། ཧ་ཧ་ཞེས་བཞད། ཧཱུྃ་ཧཱུྃ་ཞེས་བདག་ལ་དངོས་གྲུབ་སྩལ། ཕཊ་ཕཊ་ཀྱིས་དགྲ་བགེགས་ཆོས་ཉིད་དུ་གནས་སྤར་བར་བསམ། དེ་ནས་མཆོད་གཡོག་པས་ཚོགས་ཁྱེར་ལ། ཧོ་བདག་ཅག་རྡོ་རྗེ་སློབ་དཔོན་དང་། ། མཆེད་དང་ལྕམ་དྲལ་མ་ལུས་པ། ། ཞལ་ཟས་ཚོགས་ལ་རོལ་པ་ཡིས། །
མཆོག་དང་ཐུན་མོང་དངོས་གྲུབ་སྩོལ། ། ཨ་ལ་ལ་ཧོ། ཞེས་བརྗོད་ཅིང་ཚོགས་ལ་རོལ། དེ་ནས་ལྷག་མ་རྣམས་བསྡུས་ལ། ལྷག་མ་ཟ་བའི་བྱེ་བྲག ཕོ་ཉ། ཕྲ་མེན་མ། འབར་མ། དབང་ཕྱུག་མ། མ་བདུན།
སྲིང་བཞི་ལ་སོགས་པ་ཕོ་ཉ་སུམ་བརྒྱ་དྲུག་ཅུ་རྣམས་བློས་བཀུག་ལ་མཆོད་པར་བསམ་ཞིང་། ཨོཾ་བཛྲ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཧཱུྃ། ཨོཾ་བུདྡྷ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཨོཾ། ཨོཾ་རཏྣ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཏྲཾ། ཨོཾ་པདྨ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཧྲཱིཿ ཨོཾ་ཀརྨ་ཌཱ་ཀི་ནཱི་པྲ་ཏཱིཙྪ་ཨི་མཾ་བ་ལིཾ་ཨཱ། ཞེས་པས་གཙོ་མོ་བརྒྱད་ལ་གཏོར་མ་བྱིན་ལ། ཨོཾ་ཨུ་ཙིཥྚ་བ་ལིཾ་ཏ་བྷཀྵ་སི་སྭཱཧཱ། ཞེས་བརྗོད་ཅིང་ལྷག་མ་ལ་ཆང་གི་ཁ་ཕྲུ་བཏབ་ནས། སརྦ་ཨཱ་ན་ཡ་ཧཱུྃ་ཕཊ།
ཏ་ཐཱ་ཡ་ཏ་ཐཱ་ཡ་ཧཱུྃ་ཕཊ། ཅེས་པས་ལྷག་མ་བཏང་ཞིང་ཕྱི་རོལ་ཏུ་དོར་རོ། ། དེ་ནས་བསྟན་མ་སྐྱོང་བ་ནི། སྒྲུབ་ཁང་གི་སྟེང་ངམ་གནས་དེ་ཉིད་དུ། རྡོ་རྗེའི་ཁྱུང་གཤོག་གི་ཕྱག་རྒྱ་བཅས་ལ། ཧོ་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས། དཔལ་ཆེན་པོའི་ཕམ་འབགས་ལ་གནས་ཏེ་རྣལ་འབྱོར་པའི་སྡོང་དང་གྲོགས་ལ་ནག་མོ་བཞིན་མི་སྡུག་གི་བུ་མོ་བདུད་མོ་ཆེན་མོ་བཞི། དམར་མོ་ཁྲོ་གཉེར་ཅན་གྱི་བུ་མོ་གནོད་སྦྱིན་མ་ཆེན་མོ་བཞི། དཀར་ཤམ་བཞིན་བཟང་གི་བུ་མོ་སྨན་བཙུན་མ་ཆེན་མོ་བཞི་རྣམས་སྔོན་གྱི་ཐུགས་དམ་ལས་མ་འདའ་བར་འདིར་གཤེགས་ཤིག ཛཿཧཱུྃ་བཾ་ཧོཿ
ཌཱ་ཀི་ནཱི་ཧཱུྃ་ཛཿ ཨེ་ཨ་ར་ལི་ཧྲིཾ་ཧྲིཾ། ཞེས་བརྗོད་ཅིང་བཀུག་ལ་གོང་དུ་བཅས་པའི་ཕྱག་རྒྱས་ཟིལ་གྱིས་མནན་ཏེ། བྷྱོཿ བཀའ་ཡི་བྲན་གཡོག་ཚོགས་དང་བཅས་ཉིད་དུ། ། དཔལ་ལྡན་ཁྲག་འཐུང་དེ་བཞིན་ནམ་མཁའི་སྐུ། ། ཚུར་གཤེགས་ཚུར་གཤེགས་བསྟན་མ་སྐྱོང་བ་རྣམས། ། སྔོན་གྱི་ཐུགས་དམ་དམ་ཚིག་རྗེས་དགོངས་ཏེ། ། འདིར་གཤེགས་དམ་དགོངས་མཆོད་སྦྱིན་གཏོར་མ་བཞེས། ། རྣལ་འབྱོར་བཅོལ་པའི་ཕྲིན་ལས་གྲུབ་པར་མཛོད། །
ཅེས་བརྗོད་ནས་སྨན་རཀ་དང་། གཏོར་མ་རྣམས་ཁང་སྟེང་དུ་ཕུལ་ལ། ཡ་ཧི་གཙྪ། ཞེས་པས་བསྟན་མ་གཤེགས་སུ་གསོལ། དངོས་གྲུབ་བླང་བ་མན་ནི་གོང་ལྟར་བྱ་ཞིང་། འོན་ཀྱང་བླ་མ་ཡི་དམ་ཆོས་སྲུང་ནོར་ལྷ་སོགས་ཀྱི་བཀྲ་ཤིས་གང་ཤེས་བྱས་ལ་མཚམས་ཐོ་བསྡུས་རིམ་གྱིས་གནས་གཞན་དུ་འགྲོ་བ་དང་མི་དང་འཕྲད་པ་སོགས་བྱ་བ་ལས་དུས་གཅིག་ལ་ཐུག་མི་རུང་བ་བསྙེན་པའི་ཡི་གེ་མང་པོ་ལས་བཤད་དོ། ། དེ་ལྟར་མཚམས་ཡོངས་རྫོགས་ཟིན་ནས་ནུས་པ་དབྱུང་བའི་ཕྱིར་སྦྱིན་སྲེག་བྱ་བའམ། ཡང་ན་བཟླས་གྲངས་ཐེམ་ནས་མཚམས་ཁང་དེ་ཉིད་དུ་སྦྱིན་སྲེག་བྱ་བ་ལ་དོན་གསུམ་སྟེ། སྦྱོར་བ་དངོས་གཞི་རྗེས་ཀྱི་ཆོ་གའོ། ། དང་པོ་ནི།
སྦྱོར་བ་ཐབ་དང་བུད་ཤིང་སྦར་བ་མེ། ། རྫས་དང་བཤམ་ཐབས་སྒྲུབ་པ་པོ་སྟེ་དྲུག ། ཅེས་པ་ལྟར་ལས། དང་པོ་ཐབ་ནི་ཉམས་དགའ་ཞིང་སའི་ཆོ་ག་བྱས་པའི་ས་ཕྱོགས་སུ་ཐིག་ཆེན་བརྒྱད་སྤྱི་དང་མཐུན་པར་བཏབ་པ་ལ། ཁྲུ་ཕྱེད་ཀྱི་དབུས་ནས་ཟླུམ་པོར་བསྐོར་བ་ནི་ཐབ་ཀྱི་དངོས་གཞི་དང་། དེའི་ཕྱི་རོལ་ཏུ་སོར་བཞི་བསྐོར་བ་ཁ་ཁྱེར་དང་། སླར་ཡང་སོར་བཞི་བསྐོར་བ་མུ་རན་དང་། ཚད་དེ་ཉིད་ཀྱིས་ཚངས་ཐིག་དང་མུ་རན་འཛོམས་པའི་ས་ནས་ཟུར་ཐིག་བཞིའི་སྟེང་དུ་མཚན་པ་བྱས་པ་ལ། ཐིག་བཞི་ལེགས་པར་སྦྲེལ་བའི་སྟེང་དུ་གྲུ་བཞི་དང་། དེའི་གྲྭ་བཞིར་རྡོ་རྗེའི་རྩེ་ནང་ངོས་སུ་བསྟན་པའི་ཟླ་ཕྱེད་རྡོ་རྗེ་བྱ།
ཕྱག་ལེན་ལ་སྟེགས་བུ་གྲུ་བཞི་བའི་ཕྱི་རོལ་ཏུའང་སོར་བཞིའི་ཚད་ཀྱི་ཆོ་ག་གྲུ་བཞི་མཛད་པ་ནི་བྲིས་ཆ་ལ་མིག་སྔར་མཛེས་པ་དང་། བསྒོམ་དོན་ལ་སྟེགས་བུའི་དཔྱངས་ཀྱི་ཚད་ཡིན་གསུངས། ཐབ་ཀྱི་དབུས་ནས་སུམ་གཉིས་ཕྱིར་བཞག་པའི་ནང་གི་སུམ་ཆ་ཟླུམ་པོར་བསྐོར་བའི་དབུས་སུ་ཟླ་གམ་སྒོ་གཅིག་པ་རང་ལ་བསྟན་པ་དང་། ཕྱོགས་མཚམས་བརྒྱད་དུ་ཟླ་གམ་སྒོ་གཅིག་པ་རྣམས་དབུས་ལ་བསྟན་པ་རེ་རེ་སྟེ་དགུ་བྲིས། དེ་ཡང་ཐབ་ཀྱི་གཞི་ཐམས་ཅད་ཁ་དོག་དཀར་པོར་བྱ། ཁ་ཁྱེར་རམ་མུ་རན་གང་རུང་ལ་རྡོ་རྗེ་ཁ་ཟླུམ་པའི་ཕྲེང་བས་བསྐོར་བ། ཁ་དོག་འདྲེས་པའི་སྐྱོན་སྤངས་པའི་ཕྱིར་བཅད་ཚོན་ཐམས་ཅད་དང་རྡོ་རྗེ་ཁ་དོག་དམར་སྐྱ་བྱ། ལྷའི་གནས་རྣམས་སུ་མེ་ཏོག་གི་ཚོམ་བུའམ། སོ་སོའི་སྐུ་མདོག་དང་བསྟུན་པའི་ཚོམ་ཕུང་བྱ། རྒྱས་པར་ན་ཐབ་ཀྱི་ཁ་དོག་གོང་བཞིན་ལ།
ཟླ་གམ་རྣམས་གཞི་དམར་སྐྱ་བཅད་དཀར་པོ། ནང་དུ་པདྨ་དང་ཉི་མའི་གདན་ལ་དབུས་སུ་རྡོ་རྗེ་སྔོན་པོ། ཕྱོགས་མཚམས་སུ་ལྷ་མོ་རྣམས་ཀྱི་གཡས་པའི་ཕྱག་མཚན་རང་རང་གི་སྐུ་མདོག་དང་མཐུན་པར་བྱ་བ་སྟེ། གཙོ་བོའི་ཞལ་ནུབ་བསྟན་དུ་འབྱུང་བས། འཇིག་རྟེན་པའི་ནུབ་རང་གི་ཤར་གྱི་ཟླ་གམ་དེ་ལ་གཽ་རཱི་མཚན་མ་བཀོད་པས་ཕྱོགས་མཚམས་གཞན་རྣམས་ཀྱང་ཤེས་པར་འགྱུར་རོ། ། གཉིས་པ་བུད་ཤིང་ནི། ཚེར་མ་ཅན་མ་ཡིན་པའི་ཤིང་ངམ། དེ་མེད་ན་སྲོག་ཆགས་མེད་པའི་ལྕི་བས་ཐབ་ཀྱི་ཁ་ཁྱེར་གྱི་སྟེང་ནས་ཟླུམ་པོར་བརྩིགས་པ་ལ་ནང་གི་ཤར་ལྷོའི་མཚམས་སུ་ཏིང་ལོ་ཆེ་བ་གཅིག་ཀྱང་བཤམས་ལ་བཞག་གོ ། གསུམ་པ་སྦར་བའི་མེ་ནི། རྡོ་དང་ལྕགས་གཙུབ་པ་ལས་བྱུང་བ་མ་ཡིན་པ་རྒྱུན་བཞག་གི་མེའམ།
འོ་མ་ཅན་གཙུབ་པ་སོགས་ལས་བྱུང་བའོ། ། བཞི་བ་རྫས་ནི། བསྲེག་རྫས་དང་། མཆོད་རྫས་དང་། གཏོར་མ་དང་། ཀུ་ཤའི་ཆུན་པོ་ལ་སོགས་པ་འོག་ཏུ་དགོས་པའི་ཡོ་བྱད་རྣམས་གཙང་ཞིང་གྱ་ནོམ་པ་སྟ་གོན་བྱའོ། ། ལྔ་པ་བཤམ་ཐབས་ནི། ཐབ་ཀྱི་མཐའ་སྐོར་ཐམས་ཅད་བྱི་དོར་ལེགས་པར་བྱས་ལ་དྲི་བཟང་པོས་བྱུགས། དེའི་མདུན་དུ་རང་གི་སྟན་ནང་ཚང་ཅན་ཁ་དོག་དཀར་པོ་བྱ། རང་གི་གཡོན་ཐབ་ཀྱི་གཡས་ནས་ཆུ་གཉིས་སྔོན་འགྲོའི་ཉེར་སྤྱོད་དང་གཏོར་མ་གསུམ་མམ་ཇི་ལྟར་འབྱོར་པ་བཤམས།
རང་གི་གཡས་ཐབ་ཀྱི་གཡོན་ནས། ། ཡམ་ཤིང་མར་ཏིལ་ཟས་མཆོག་དང་། ། སོ་བ་འབྲས་ནས་གྲོ་དང་ནི། ། སྲན་མ་དུར་བ་ཀུ་ཤ་རྣམས། ། ཕྱག་ལེན་ཇི་བཞིན་ལེགས་པར་བཤམས། ། རང་གི་མདུན་དུ་བསང་ཆུའི་སྣོད། ཀུ་ཤའི་འཐོར་ཡབ། རྡོ་རྗེ་དྲིལ་བུ། ཌཱ་མ་རུ། འཐོར་ནས།
ནང་གི་མཆོད་པ་རྣམས་བཤམས། རྡོ་རྗེ་དྲིལ་བུའི་བར་དུ་དགང་གཟར་བླུགས་གཟར་ཁ་སྦྱར་ལ་བཞག སོ་སོར་བཞག་ན་བར་ཆད་ཀྱི་ཆོས་ཡིན་གསུངས། གྲུབ་ན་ཐབ་དང་སྒྲུབ་པོའི་བར་དུ་འཇིམ་པ་ལས་བྱས་པའི་མེ་ཡོལ་དཀར་ཞལ་གྱིས་བྱུགས་པའང་བཤམས་ལ། རྫས་ཐམས་ཅད་ལ་བདུད་རྩི་ལྔས་གཏོར་མ་བཞག་གོ ། དྲུག་པ་སྒྲུབ་པ་པོ་ནི། ཕྱི་རེད་ཀྱི་དུས་སུ་རང་ཉིད་ཁྲུས་བྱས། འབྱོར་ན་གོས་རྒྱན་དཀར་པོས་བརྒྱན་ལ་སྡིག་པ་དང་བར་ཆད་ཞི་བར་འདོད་པའི་བསམ་པས་སྔར་བཤམས་པའི་སྟན་ལ་ཁ་ཤར་དུ་བསྟན་ལ་སྐྱིལ་ཀྲུང་ངམ་པུས་འཁྱུད་བཅས་ཙོག་པུ་རྐང་པ་གཉིས་ཅུང་ཟད་བསྣོལ་བ་རིགས་བྱེད་འདོན་པ་ལྟ་བུས་སྤྱོད་ལམ་གྱིས་འདུག་གོ ། དངོས་གཞི་ལ། བདག་གི་རྣལ་འབྱོར་མེ་བཙལ་ཡོ་བྱད་བསང་། །
ཐབ་ཁུང་འདུས་བྱས་འཇིག་རྟེན་མེ་ལྷ་མཆོད། ། འདས་པའི་མེ་ལྷ་མཆོད་རྣམས་དངོས་གཞིའི་ཆོས། ། ཞེས་པ་ལྟར་དྲུག་ལས། དང་པོ་བདག་གི་རྣལ་འབྱོར་ནི། མཆོད་པ་བྱིན་རླབས་ནས། ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ་གྱི་བར་གོང་བཞིན་བདག་བསྐྱེད་བྱས་ལ། འདི་ནས་བརྩམས་ཏེ་སྦྱིན་སྲེག་གི་ཆོ་ག་མ་གྲུབ་བར་ལ་ལག་པ་གཉིས་པུས་མོ་ལས་ཕྱིར་མི་འདའ་བ་ལ་བསླབ་བོ། ། གཉིས་པ་མེ་བཙལ་ཞིང་སྒྲུབ་པ་ནི། སྐབས་འདིར་ཏིང་ངེ་འཛིན་གྱི་མེ་སྦར་ཞིང་ཤིན་ཏུ་འབར་བར་བསམས། གསུམ་པ་ཐབ་དང་ཡོ་བྱད་བསང་བ་ནི།
བསང་ཆུ་ལ་ནང་མཆོད་རྡོ་རྗེའི་རྩེས་གཏོར་ནས། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་ཧཱུྃ་ཚིནྡྷ་ཚིནྡྷ་ཧཱུྃ་ཕཊ། ཨོཾ་སྭཱ་བྷཱ་ཝ་ཤུདྡྷ་སརྦ་དྷརྨ་སྭ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་ཤཾ་ལས་བྱུང་བའི་དུང་ཕོར་མཚན་ཉིད་དང་ལྡན་པའི་ནང་དུ་ཧཱུྃ་ལས་བྱུང་བའི་བསང་ཆུ་དྭངས་ཤིང་ཐོགས་པ་མེད་པ་ཐབ་དང་ཡོ་བྱད་ཐམས་ཅད་ཀྱི་འབགས་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཨོཾ་བཛྲ་ཀྲོ་དྷ་ཨ་མྲྀ་ཏ་སོགས་འཁྱིལ་པའི་སྔགས་ཉེར་གཅིག་བཟླ། དེ་ནས་ཐབ་དང་ཡོ་བྱད་རྣམས་ལ་ཀུ་ཤའི་འཐོར་ཡབ་ཀྱིས་བསང་ཆུ་གཏོར་ནས་འཁྱིལ་པའི་སྔགས་དང་། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཧཱུྃ་ལས་ལྷ་རྫས་ཀྱི་མཆོད་ཡོན། ཞབས་བསིལ།
མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་དཔལ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་ལྟ་བུ་དང་། བསྲེག་རྫས་རྣམས་ཀྱང་གཙང་ཞིང་ཡིད་དུ་འོང་བ་ཞི་བའི་ལས་སྒྲུབ་པའི་ནུས་པ་དང་ལྡན་པར་གྱུར། ཨོཾ་བཛྲ་ཨ་ཧ་ར་ལི་ཧཱུྃ་ནས། བི་པུ་ར་ཡ་ཧཱུྃ་གི་བར་དང་། ཨོཾ་ཨཱཿཧཱུྃ་སྭཱཧཱ།
ཡཾ་ཤིང་། ཨོཾ་ཤྲཱི་སྭཱཧཱ། མར། ཨོཾ་ཛྲིཾ་སྭཱཧཱ། འབྲུ། ཨོཾ་ཨོཾ་སྭཱཧཱ། རྫས་ཐམས་ཅད་བཀྲུ། ཨོཾ་ཀུ་རུ་ཀུ་རུ་སྭཱཧཱ། རྫས་ཐམས་ཅད་སྦྱངས། བཞི་པ་ཐབ་ཁུང་མངོན་པར་འདུ་བྱ་བ་ནི།
ཡང་ཐབ་ལ་བསང་ཆུ་གཏོར་ནས། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྚ་ལི་ཧཱུྃ་ཚིནྡྷ་སོགས་དང་། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་སྟེང་དུ་ཧཱུྃ་ལས་བྱུང་བའི་ཞི་བའི་ཐབ་ཁུང་དཀར་པོ་ཟླུམ་པོ། རྒྱར་ཁྲུ་གང་། ཟབས་སུ་ཁྲུ་ཕྱེད་ཁ་ཁྱེར་དང་མུ་རན་ལ་རྡོ་རྗེས་མཚན་ཞིང་། ཕྱི་རོལ་སྟེགས་བུ་གྲུ་བཞིའི་གྲྭ་བཞིར་ཟླ་ཕྱེད་རྡོ་རྗེས་བརྒྱན་པ། དྭངས་ཤིང་ཐོགས་པ་མེད་པ་བུད་ཤིང་བརྩེགས་པ་དང་བཅས་པར་གྱུར་པར་བསམ། ལྔ་པ་འཇིག་རྟེན་པའི་མེ་ལྷ་མཆོད་པ་ནི། དེའི་དབུས་སུ་པདྨ་དང་ཉི་མའི་སྟེང་དུ་རཾ་ལ་བགྲང་ཕྲེང་རཾ་གྱིས་མཚན་པ་ལས་འོད་ཟེར་འཕྲོས་འདུས་གཅིས་ཏུ་གྱུར་པ་ལས་མེ་ལྷ་སྐུ་མདོག་དམར་པོ་འོད་ཟེར་དཀར་པོ་འཕྲོ་ཞིང་འདུ་བ་ར་སྐྱེས་ལ་ཞོན་པ།
ཞལ་གཅིག་ཕྱག་གཉིས་གཡས་བགྲང་ཕྲེང་དང་། གཡོན་སྤྱི་བླུགས་འཛིན་པ། གསུས་ཁྱིམ་ཆེ་བ། རལ་པའི་ཐོར་ཚུགས་དང་། སྨ་རའི་ཨག་ཚོམ་ཅན། དྲང་སྲོང་གི་ཚོགས་ཀྱིས་བསྐོར་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ག་ནས་འོད་འཕྲོས་ཏེ་ཤར་ལྷོ་ནས་མེ་ལྷ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་།
ལག་པ་གཉིས་ཀྱི་མཐེ་བོང་གུང་མོའི་རྩ་བར་བཞག མཛུབ་མོ་གུང་མོའི་རྒྱབ་ནས་བཀབ་པ་དབྱུག་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང་། ཨོཾ་ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག ། བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་གཤེགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་གཤེགས་སུ་གསོལ། །
ཨོཾ་ཨགྣི་ཡེ་མ་ཧཱ་ཏེ་ཛ་སརྦ་ཀརྨ་པྲ་ས་དྷ་ཀ་མ་ཧཱ་བྷུ་ཏ་དེ་ཝ་རྀ་ཥི། དེ་ཝི་ཛཿསཏྭ། མ་གྲྀ་ཧི་ཏྭ། སརྦ་སཏྭཱརྠ་ཀྲི་ཏྭ་ཨཱཿཧཱུྃ་ཏི་ཨསྨི་སནྣི་ཧི་ཏྭ་བྷ་ཝ་པདྨ་ཀ་མ་ལཱ་ཡ་སཏྭཾ། ཨོཾ་ཨགྣི་ཡེ་ས་པ་རི་ཝཱ་ར་ཨརྒྷཾ་ནས་ཤཔྟ་ཨཱཿཧཱུྃ། རྡོ་རྗེ་རྩེ་ལྔའི་ཕྱག་རྒྱ་བཅས་ལ། ཨོཾ་བཛྲ་ཨ་ན་ལ་མ་ཧཱ་བྷུ་ཏ་ཛྭ་ལ་ཡ་སརྦ་དུཥྚན་བྷསྨིན་ཀུ་རུ་ཧཱུྃ་ཕཊ། ཏྲི་ཤྱ་ཧོཿཛ་ཧཱུྃ་བཾ་ཧོཿས་མ་ཡ་སཏྭཾ། ཞེས་དམ་ལ་བཞག ཨོཾ་བཛྲ་ཡཀྵི་ནི་ཧཱུྃ་ཛཿ
སོགས་ཀྱི་དགུག་གཞུག་བྱ། སླར་ཡང་རང་གི་སྙིང་ཁ་ནས་འོད་འཕྲོས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་དབང་བསྐུར་བ་སྩལ་དུ་གསོལ། ཨོཾ་བཛྲི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུར་བརྒྱན། ཀུ་ཤའི་ཆུན་པོ་བརྒྱད་ལ་བསང་ཆུ་གཏོར་ནས། བསངས་སྦྱངས།
སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་འབག་པ་དང་མ་དག་པ་སེལ་བའི་ནུས་པ་དང་ལྡན་པར་གྱུར། ཨོཾ་ཀུ་ཤ་འདི་ནི་བཟང་ཞིང་དགེ ། ས་ལས་སྐྱེས་པའི་སྙིང་པོ་མཆོག ། དཀོན་མཆོག་གསུམ་གྱི་དག་བྱེད་དེ། ། ཚངས་པ་ཡི་ནི་དག་བྱེད་ཡིན། ། འདིས་བདག་ཅག་གི་བགེགས་དང་མི་མཐུན་པའི་ཕྱོགས་ཞི་ཞིང་ལས་ཀྱི་དངོས་གྲུབ་སྩལ་དུ་གསོལ། ཨོཾ་བཛྲ་སཏྭ་ཨཱཿ ཞེས་པས་ཀུ་ཤའི་རྩེ་མོ་གཡས་སྐོར་དུ་ཐབ་ཀྱི་ཕྱོགས་མཚམས་བརྒྱད་དུ་དབུལ། དེ་ནས་སྦྱིན་སྲེག་གི་གཞུང་རྣམས་སུ་གོང་དུ་མེ་སྦར་བ་བཤད་ཀྱང་སྤོར་ལྡེ་སྦར་ནས་ཐབ་ལ་གཡས་སུ་ལན་གསུམ་བསྐོར་ཞིང་ཀཱི་ལ་ཡ་བརྗོད། ཨོཾ་བཛྲ་ཛྭ་ལ་རཾ།
ཞེས་པས་ཐབ་ཀྱི་ནང་གི་ཏིང་ལོ་ལ་སྦར་ཞིང་། དེ་ནས་ཡམ་ཤིང་གཞན་དང་བཅས་མེ་ལེགས་པར་འབར་དུ་བཅུག་ཅིང་། མར་དགང་བླུགས་གསུམ་དང་ཛྭ་ལའི་སྔགས་ཀྱིས་གསོ། དེ་ནས། མེ་ལྷའི་ལྕེ་ཧཱུྃ་ལས་རྡོ་རྗེ་རྩེ་ལྔ་པ་དང་། དགང་བླུགས་ཀྱི་ཁ་ལ་རཾ་གྱིས་མཚན་པ། ཨོཾ་ཨགྣི་ཡེ་སྭཱཧཱ། ཨོཾ་ཨགྣི་ཡེ་དཱི་བྱ་བི་ཤུདྡྷེ་མཧཱ་ཤྲི་ཡེ་ཧ་བྱ་ཀ་བྱ་བ་ཧ་ན་ཡ། བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆགས་སྔགས་ཀྱི་ལྷག་ཆད་ཀྱི་ཉེས་པ་ཐམས་ཅད་ཤཱནྟིཾ་ཀུ་རུ་ཡེ་སྭཱཧཱ། ཞེས་ལན་གསུམ་གྱིས་བྱོན་ཟན་དབུལ།
དགང་བླུགས་ཁ་སྦྱར་མ་ཐབ་ལ་ལན་གསུམ་བསྐོར་ཞིང་། ཨོཾ་ཨགྣི་ཡེ་ས་པ་རི་ཝཱ་ར་ཨརྒྷ་ཨཱཿཧཱུྃ། པཱ་དྱཾ་ནས། ཤཔྟའི་བར་གྱིས་མཆོད། ནང་མཆོད་མཐེབ་སྲིན་གྱིས་གཏོར་ལ། ཨོཾ་ཨགྣི་ཡེ་ས་པ་རི་ཝཱ་ར་ཨོཾ་ཨཱཿཧཱུྃ། འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བས། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེགས། ། འཇིགས་བྱེད་མེ་ལྷ་ཉིད་ལ་རྣམ་པར་འདུད། །
ཅེས་པས་བསྟོད། སྐབས་འདིར་མེའི་པྲ་བརྟག་པ་ནི། སཾ་བུ་ཊ་ལས་འབྱུང་བའི་དོན་ཀུན་མཁྱེན་རིན་པོ་ཆེ་བསོད་ནམས་སེང་གེས། གདུགས་དང་རྒྱལ་མཚན་རྡོ་རྗེ་དང་། ། བུམ་པ་པདྨ་ལྕགས་ཀྱུ་དང་། ། ཀུ་འདུམ་པ་དང་གཡས་སུ་འཁྱིལ། ། རྩེ་གཅིག་པ་དེ་དབྱིབས་མཆོག་ཡིན། ། རྩེ་གཉིས་རྩེ་གསུམ་འབྲིང་དང་མཐའ། ། སྣུམ་དང་གཙང་དང་འཇའ་ཚོན་དང་། ། དབང་པོ་སྦས་པ་སེར་དང་དཀར། །
བཻཌཱུརྻ་རྣམས་མདོག་བཟང་ཡིན། ། དྭངས་པའི་སྐུ་དང་བུང་བའི་སྒྲ། ། ཟབ་ཅིང་སྙན་པའི་སྒྲ་ནི་བཟང་། ། མདོར་ན་ཡིད་དུ་འོང་བ་ཡི། ། དབྱིབས་དང་དྲི་དང་སྒྲ་རྣམས་བཟང་། ། མེ་སྟག་རྣམ་འཕྲོ་དུ་བ་མང་། ། རིམ་གྱིས་འབར་ཞིང་མེ་ལྕེ་ཆད། ། མྱུར་ཏུ་འབར་ཞིང་གཟི་བརྗིད་ཆུང་། ། ཚ་ཞིང་དམར་ནག་དྲག་ཏུ་འབར། ། རྩེ་གསུམ་ཞིབ་མ་འདྲ་བ་དང་། །
བ་ལང་མགོ་འདྲ་དྲི་མི་ཞིམ། ། མདོར་ན་ཡིད་དུ་མི་འོང་བ། ། མཚན་ངན་རྣམས་ཀྱང་བརྟག་པར་བྱ། ། ཞི་ལ་དཀར་ལ་རྒྱས་ལ་སེར། ། དབང་ལ་དམར་ལ་དྲག་ལ་ནག ། འདི་ནི་རང་རང་རྟགས་སུ་བཟང་། ། འཇམ་པོ་གསུམ་ལ་འཇམ་པོ་ཡི། ། རྟགས་རྣམས་ཤིས་པར་བཤད་པ་སྟེ། ། མཐའ་མའི་ལས་ལ་ངན་པ་བསྔགས། ། རང་རང་རྟགས་དང་མི་མཐུན་ན། །
བགེགས་དང་བཅས་པ་ཤེས་བྱ་སྟེ། ། བདུད་རྩི་འཁྱིལ་པ་ལ་སོགས་པའི། ། ཁྲོ་བོའི་བགེགས་རྣམས་ཞི་བར་བྱ། ། མདོར་བསྡུ་ན་ཁ་དོག་དཀར་ཞིང་སྣུམ་པ་སྒྲ་ཅུང་ཟད་དང་བཅས་པ་དུ་བ་ཆུང་བ་ཞི་བའི་ལས་ལ་དགེའོ། ། དུ་བ་ཆེ་བ་མེ་སྟག་རབ་ཏུ་འཕྲོ་བ་ནི་བགེགས་དང་བཅས་པ་ཡིན་པས་ཧཱུྃ་ཞེས་བརྗོད་ཅིང་བསང་ཆུ་ཕྱོགས་ཀུན་ཏུ་གཏོར་ཏེ་བགེགས་ཞི་བར་བྱའོ། ། ཞེས་གསུངས་སོ། ། དེ་ནས་བསྲེག་རྫས་དབུལ་བ་ནི། ཐོག་མར་ཡམ་ཤིང་བྱང་ཆུབ་ཀྱི་ཤིང་དུ་མོས་ཏེ། ཨོཾ་བྷོ་དྷི་བྲྀཀྵ་ཡ་སྭཱཧཱ། ཞེས་པ་བདུན་གྱིས་ཕུལ་བའི་མཐར།
ཨོཾ་བོ་དྷི་བྲྀཀྵ་ཡེ། བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་བག་ཆགས་དང་བཅས་པ་ཐམས་ཅད་དང་། གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤཱནྟིཾ་ཀུ་རུ་སྭཱཧཱ། ཞེས་བརྗོད། དེ་བཞིན་དུ་འོག་མ་རྣམས་ལ་ཡང་དེའི་རིགས་པས་ཤེས་པར་བྱས་ལ། ཨོཾ་ཨགྣི་ཡེ་སྭཱཧཱ། ཞེས་པས་མར་དང་། ཨོཾ་སརྦ་པཱ་པཾ་ད་ཧ་ན་བཛྲ་ཡེ་སྭཱཧཱ། ཞེས་པས་ཏིལ་ལམ་ཡུངས་དཀར་དང་། ཨོཾ་སརྦ་སཾ་པ་དེ་སྭཱཧཱ།
ཞེས་ཞོ་དང་སྦྱར་བའི་ཟས་མཆོག་དང་། ཨོཾ་བཛྲ་བི་ཛ་ཡེ་སྭཱཧཱ། འབྲས་སོ་བ་ཅན་དང་། ཨོཾ་བཛྲ་པུཥྚ་ཡེ་སྭཱཧཱ། འབྲས་དང་། ཨོཾ་མ་ཧཱ་བེ་གཱ་ཡ་སྭཱཧཱ། ནས་དང་། ཨོཾ་བཛྲ་གྷསྨ་ར་ཡེ་སྭཱཧཱ། གྲོ་དང་། ཨོཾ་མ་ཧཱ་བ་ལ་ཡེ་སྭཱཧཱ།
སྲན་མ་དང་། ཨོཾ་བཛྲ་ཨཱ་ཡུ་ཥེ་སྭཱཧཱ། དུར་བ་དང་། ཨོཾ་ཨ་པྲ་ཏི་ཧ་ཏ་བཛྲ་ཡེ་སྭཱཧཱ། ཀུ་ཤ་རྣམས་ཕུལ་ལ། སྡེ་ཚན་རེ་རེའི་མཐར་གོང་ལྟར་གྱི་སྤེལ་ཚིག་སྦྱོར། དེ་ནས་བསང་ཆུ་ནས་མེ་ནང་དུ་ཅུང་ཟད་བླུགས་ལ། ཨོཾ་པྲོཀྵ་ནམ་ཨཉྩ་མ་ནཾ་པྲ་ཏཱིཙྪ་སྭཱཧཱ། ཞེས་པས་བསང་གཏོར་དང་ཞབས་བསིལ་ཕུལ། མར་བླུགས་གཟར་གང་ཐབ་ནང་དུ་བླུགས་ལ།
ཨོཾ་བཛྲ་ཛྭ་ལ་རཾ། མེ་ལྷ་འབར་བའི་རྣམ་པར་གྱུར་པ་བསམ། དྲུག་པ་འདས་པའི་མེ་ལྷ་མཆོད་པ་ནི། སླར་མེ་གསོ་བའི་ཕྱིར་བུད་ཤིང་བརྩིགས་པ་དང་། མཆོད་པ་བསྲེག་རྫས་རྣམས་ཁ་ཅུང་ཟད་གསོས་ལ། འཁྱིལ་པའི་སྔགས་དང་། ཨོཾ་མ་ཧཱ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། ཨོཾ་དྷརྨ་དྷཱ་ཏུ་བཛྲ་སྭ་བྷཱ་ཝ་ཨཱཏྨ་ཀོ྅ཧཾ། སོགས་ཀྱིས་མེ་དང་ཐབ་བསངས་སྦྱངས། ཧཱུྃ་རཾ་ཡཾ་ཁཾ་སྥ་ར་ཎ་ཕཊ།
ཧཱུྃ་ལས་རཾ་ཆད་སྣོད་བཅུད་ཀྱི་འཇིག་རྟེན་བསྲེགས། ཡཾ་སྤྲོས་པས་རླུང་གིས་གཏོར། ཁཾ་སྤྲོས་པས་ཆུས་བཀྲུས། སྐྱོན་ཐམས་ཅད་དག་པར་བྱས། ཨེ་ཡཾ་བཾ་རཾ་ལཾ་རཾ་ཀེཾ་བྷྲཱུཾ་སྥ་ར་ཎ་ཕཊ། ཧཱུྃ་ལས་ཡི་གེ་དེ་དག་སྤྲོས་པས་རྟེན་གྱི་དཀྱིལ་འཁོར་དུ། ། ཨེ་ལས་མཁའ་དབྱིངས་དག་པ་ནམ་མཁའི་དཀྱིལ། ། ཡཾ་ལས་རླུང་ཆེན་རྒྱ་གྲམ་སྲ་ཞིང་བརྟན། ། དེ་སྟེང་བཾ་ལས་བྱུང་བའི་ཆུ་དཀྱིལ་དཀར། ། རཾ་ལས་མེ་བྱུང་བསྐྱོད་པ་དེ་ཡི་ཕྱེད། །
ལཾ་ལས་ས་ཡི་དཀྱིལ་འཁོར་བརྟན་པར་གྱུར། ། དེ་སྟེང་རཀྟའི་རྒྱལ་མཚོ་རྦ་རླབས་འཁྲུག ། དབུས་སུ་ཀེང་རུས་རི་རབ་བརྩེགས་པའི་སྟེང་། ། བྷྲཱུཾ་ལས་རིན་ཆེན་ལྔ་ཡི་རང་བཞིན་ལས། ། ལེགས་གྲུབ་དྭངས་ཤིང་ཐོགས་མེད་གཞལ་ཡས་ཁང་། ། ཕྱོགས་བཞི་ཤེལ་གསེར་བྱུ་རུ་མརྒད་མདོག ། ལྟེ་བ་བཻཌཱུརྻ་ཡི་རང་བཞིན་ཅན། ། སྟེང་ལོགས་རྩིག་པ་ཀ་བ་གདུང་ལ་སོགས། ། ཀུན་ཀྱང་རིན་ཆེན་ལྔ་ལས་ལེགས་གྲུབ་ཅིང་། ། འཁོར་ལོ་རིན་ཆེན་པད་རལ་རྡོ་རྗེས་མཚན། །
རྒྱ་ཕུབ་རྩེ་མོར་རྡོ་རྗེ་ནོར་བུའི་ཏོག ། སྒོ་བཞི་རིན་ཆེན་སྣ་བཞིའི་རང་བཞིན་ལས། ། རབ་མཛེས་རྟ་བབས་བཞི་ཡིས་རྣམ་པར་བརྒྱན། ། སྟེང་གི་ཁ་ཁྱེར་རིན་ཆེན་དུ་མས་སྤྲས། ། བྱ་འདབ་མས་དཔྱངས་གསེར་གྱི་སྐུད་པས་བརྒྱུས། ། རྔ་ཡབ་ཟླ་བ་རྡོ་རྗེ་ཕྱེད་པ་དང་། ། དར་དཔྱངས་སོགས་ཀྱིས་བརྒྱན་པའི་དོ་ཤལ་དང་། ། དོ་ཤལ་ཕྱེད་པས་ཁོར་ཡུག་ཀུན་ཏུ་སྤྲས། ། སྟེང་དུ་མདའ་ཡབ་པདྨ་ཕྱེད་པའི་དབྱིབས། ། ཐུར་དུ་རིན་ཆེན་ཤར་བུའི་རྣམ་པར་མཛེས། །
འོག་གི་སྟེགས་བུར་གཟུགས་མས་མེ་ལོང་ཐོགས། ། སྒྲ་མས་གླིང་བུ་དྲི་མས་དུང་ཆོས་ཐོགས། ། རེ་མོས་ཞལ་ཟས་རེག་མས་ན་བཟའ་དང་། ། དབྱིངས་མས་ཆོས་འབྱུང་སྒེག་མོས་རྡོ་རྗེ་དང་། ། ཕྲེང་མས་ཕྲེང་བ་གླུ་མས་པི་ཝཾ་བསྣམས། ། གར་མས་རྡོ་རྗེ་མེ་ཏོག་མེ་ཏོག་སྣོད། ། སྤོས་མས་སྤོས་དང་མར་མེས་སྒྲོན་མེའི་སྣོད། ། རྫ་རྔ་རྫ་རྔ་ཆེན་མོའི་རྫ་རྔས་མཆོད། ། གཞལ་ཡས་དབུས་སུ་བདེ་ཆེན་བྱང་ཆུབ་སེམས། ། དཀར་དམར་མདོག་ཅན་ཟླ་གམ་སྒོ་གཅིག་པ། །
དབུས་དང་ཕྱོགས་མཚམས་བརྒྱད་དུ་རེ་རེ་སྟེ། ། ཕྱི་རོལ་དུར་ཁྲོད་ཕྱོགས་སྐྱོང་ཞིང་སྐྱོང་ཀླུ། ། ཤིང་མེ་མཆོད་རྟེན་ཆུ་བོ་གྲུབ་པ་བརྒྱད། ། དཔའ་བོ་མཁའ་འགྲོ་གནོད་སྦྱིན་སྲིན་པོ་དང་། ། ཤ་ཟ་སྨྱོ་བྱེད་བརྗེད་བྱེད་རོ་ལངས་དང་། ། མདུང་དང་གསལ་ཤིང་རྩེ་ཡིས་ཕུག་པའི་རོ། ། རོ་དུམ་ཐོད་ཚལ་ཤ་ཁྲག་རུས་པས་དཀྲིགས། ། ཝ་དང་ལྕེ་སྤྱང་ཁྲ་འུག་བྱ་རྒོད་དང་། ། ཀཾ་ཀ་ལ་སོགས་ཕཻཾ་སྒྲ་སྒྲོགས་པ་གང་། ། ཛཿས་པདྨ་མཎྜལ་ལ།
མཱ་སཱུརྻ་མཎྜ་ལ། ཨ་ཙཎྜ་མཎྜ་ལ། མ་ཧཱ་དེ་ཝ་ཛཿ ཨུ་མ་དེ་ཝཱི་ཛཿ མ་ཏྲཾ་ཛཿ ལན་བརྒྱད། པདྨ་ཉི་མ་ཟླ་བ་དྲག་པོ་ཕོ་མོའི་གདན། ཕྱོགས་མཚམས་བརྒྱད་དུ་པདྨ་ཉི་མ་རོའི་གདན་རེ་རེ། གདན་དེ་རྣམས་ཀྱི་སྟེང་དུ་དབུས་སུ་ཧཱུྃ། ཕྱོགས་མཚམས་བརྒྱད་དུ་གཾ་ཙཾ་པྲཾ་བཾ་པཾ་གྷཾ་ཤཾ་ཙཾ།
ས་བོན་དེ་རྣམས་ལས་འོད་འཕྲོས་འདུས་དོན་གཉིས་བྱས། ཡོངས་སུ་གྱུར་པ་ལས། དབུས་སུ་དཔལ་ཆེན་ཁྲོ་བོའི་རྒྱལ། ། ཞེས་པ་ནས། ཡེ་ཤེས་མེ་དཔུང་དབུས་ན་བཞུགས། ། ཞེས་པའི་བར་དང་། ཡུམ་ཆེན་ཁྲོ་མོ་དབང་ཕྱུག་སྔོ་ནས། ཡབ་ཀྱི་གཡོན་ནས་འཁྱུད་པར་བཞུགས། ། ཞེས་པའི་བར་གྱི་གཙོ་བོ་ཡབ་ཡུམ་བསྐྱེད། ཤར་དུ་ལྷ་མོ་གཽ་རཱི་སྔོ། །
གཡས་ན་དབྱུག་པ་གཡོན་བནྡྷ། ། ལྷོ་རུ་ལྷ་མོ་ཙཽ་རཱི་སེར། ། ཕྱག་གཉིས་མདའ་གཞུ་འགེངས་པའི་ཚུལ། ། ནུབ་ཏུ་ལྷ་མོ་པྲ་མོ་ཧ། ། དམར་མོ་རྒྱལ་མཚན་ཐོད་ཁྲག་འཛིན། ། བྱང་དུ་ལྷ་མོ་བེཏྟ་ལཱི། ། ལྗང་ནག་རྡོ་རྗེ་བྱིས་རོ་ཟ། ། ཤར་ལྷོར་ལྷ་མོ་པུཀྐ་སཱི། ། དམར་སེར་ཕྱག་གཉིས་རྒྱུ་ཞགས་འདྲེན། ། སྲིན་པོར་ལྷ་མོ་གྷསྨ་རཱི། །
ལྗང་ཁུ་རྡོ་རྗེ་ཐོད་ཁྲག་འཛིན། ། རླུང་དུ་ལྷ་མོ་དུར་ཁྲོད་མ། ། མཐིང་ནག་དཔག་བསམ་མི་སྙིང་བསྣམས། ། བྱང་ཤར་ལྷ་མོ་ཙཎྜ་ལཱི། ། སེར་སྐྱ་རྩེ་གསུམ་རོ་འཛིན་པ། ། ཀུན་ཀྱང་དུར་ཁྲོད་ཆས་ཀྱིས་བརྒྱན། ། གཡོན་བརྐྱང་མེ་ཕུང་དབུས་ན་བཞུགས། ། ལྷ་དེ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ།
རང་གི་སྙིང་ཁ་ནས་འོད་འཕྲོས་པས་ཧེ་རུ་ཀ་ལྷ་དགུའི་དཀྱིལ་འཁོར་བཛྲ་ས་མཱ་ཛཿ སྤྲོ་ན་སྤོས་དང་བཅས་པས་རྡོ་རྗེ་དྲིལ་བུ་འཛིན་པས། དམིགས་མེད་མཁའ་ལྟར་དག་ཅིང་ཁྱབ་པ་ཡི། ། ཆོས་སྐུ་ནམ་མཁའ་ལྟ་བུར་དབྱེར་མེད་ཀྱང་། ། ཐབས་དང་ཤེས་རབ་གཟུགས་བརྙན་སྐུར་སྟོན་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། ཞེས་དང་། མ་ལུས་སེམས་ཅན་ཀུན་གྱི་མགོན་མགོན་གྱུར་ཅིང་། ། ཞེས་སོགས་ཚིགས་བཅད་གཅིག་གི་མཐར། ཨོཾ་བཛྲ་ཡཀྵི་ནི་ཧཱུྃ་ཛཿསོགས།
གཉིས་སུ་མེད་པར་ཐིམ། ཡང་འོད་འཕྲོས། དབང་གི་ལྷ་ཁྲོ་བོ་རིགས་ལྔ་བཛྲ་ས་མཱ་ཛཿ ཐབས་ཀྱི་སྤྱོད་པ་སོགས་སྔགས་དང་བཅས་པས་དབང་བསྐུར། གཙོ་འཁོར་ཐམས་ཅད་ལ་ཁྲོ་བོ་རིགས་ལྔ་རེ་རེ་དབུ་བརྒྱན། དེ་ནས་བྱོན་ཟན་འབུལ་བ་ནི། རུ་ལུ་ལན་གསུམ་གྱི་མཐར། ཨོཾ་ཨགྣི་ཡེ་ཞེས་སོགས་སྤེལ་ཚིག་དང་བཅས་པ་གོང་མེ་ལྷ་བཞིན་ཕུལ། སླར་ཡང་མཆོད་རྫས་དང་བསྲེག་རྫས་རྣམས་གོང་བཞིན་བྱིན་བརླབས་སྒེག་ཕྲེང་སོགས་ཀྱིས་ཕྱི་མཆོད། རང་བྱུང་གདོད་ནས་དག་པ་སོགས་དང་།
རྒྱལ་བ་ཀུན་དངོས་སོགས་ཀྱིས་ནང་མཆོད། རྟོག་མེད་སྤྲོས་བྲལ་སོགས་དེ་ཁོ་ན་ཉིད་ཀྱི་མཆོད་པ་དང་། རྨད་དུ་བྱུང་བའི་སོགས་གཏོར་མ་རཀྟ་དམར་གྱི་སོགས་རཀྟའི་མཆོད་པ། ཧཱུྃ་བདེ་གཤེགས་མཉམ་ཉིད་ནས། འབྲས་བུ་སངས་རྒྱས་ཐོབ་པར་ཤོག་གི་བར་བསྟོད་པ་བདག་བསྐྱེད་བཞིན་བྱས་ལ། དེ་ནས་བསྲེག་རྫས་འབུལ་བའི་གོ་རིམ་ནི་གོང་བཞིན་ལ། སྔགས་རྣམས་རུ་ལུ་འབའ་ཞིག་གིས་འབུལ། བསྙེན་པ་ཁ་གསོའི་སྐབས་སུ་ཏིལ་ལམ་ཡུངས་དཀར་གང་རུང་ལ་གྲངས་འཛིན་པ་སྟེ། ཆོ་ག་གཅིག་ལ་འབུལ་ཚན་བཅུ་གཅིག་ཡོད་པའི་བཅུ་ལ་རུ་ལུ་སྟོང་ཕྲག་རེ་བཟླས་པས་ཁྲི་ཚང་བར་འགྱུར་རོ། ། སྐབས་སྐབས་སུ་མེ་གསོ་བའི་ཕྱིར་ཡམ་ཤིང་དང་མར་ཇི་ལྟར་རིག་པ་འབུལ།
བསྲེགས་རྫས་གཞན་རྣམས་བརྒྱ་རྩ་རེ་འབུལ་དགོས་པར་དུས་གཅིག་ལ་ཕུལ་ན་མེ་མི་འབར་བའི་སྐྱོན་ཡོང་བས་སྐབས་སུ་གང་བབས་རེ་འབུལ། མཐར་མར་གྱིས་གང་བའི་སྦྱིན་སྲེག་ལན་བདུན་སྤེལ་ཚིག་གོང་ལྟར་བྱ། དེ་ནས་ཕྱི་མཆོད། ནང་མཆོད། བསྟོད་པའི་མཆོད་པ་རྣམས་གོང་བསྙེན་པའི་སྐབས་ཀྱི་བཟླས་པའི་མཇུག་བཞིན་ལ། ལྷ་མོ་རྣམས་ཀྱི་བསྟོད་པ་མན་སྦྱིན་སྲེག་འདིར་བཤད་པ་ལྟར་བྱས་ལ། གཏོར་བསྔོ་ཆེན་མོའམ་དཀར་བདུད་ཕུར་སྲུང་རྣམས་ཀྱི་གཏོར་བསྔོ། ཚོགས་ནས་བསྟན་སྐྱོང་གི་བར་བྱེད་པར་སྤྲོ་ན་གོང་བཞིན། ཡེ་ཤེས་ལྔ་ལྡན་སོགས། དངོས་གྲུབ་བླང་བ་ཡིག་བརྒྱ་གསུམ།
མ་འབྱོར་བ་དང་སོགས་བཟོད་གསོལ། སྐུ་ཐང་སོགས་ཡོད་ན་ཕྱོགས་བཅུ་ན་སོགས་བརྟན་བཞུགས། རྟེན་མེད་པའི་ཡེ་ཤེས་པ་དང་ཐབ་ནང་གི་ཡེ་ཤེས་པ་ལ་དམིགས་ནས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད་སོགས་ཀྱིས་ཐབ་ཀྱི་ཡེ་ཤེས་པ་གཤེགས། དམ་ཚིག་པ་རང་ལ་གཉིས་སུ་མེད་པར་ཐིམ། ལག་པ་གཡོན་པའི་མཐེབ་སྲིན་གྱིས་ཐལ་བ་བླངས་ལ་དཔྲལ་བར་རེག་གོ ། གསུམ་པ་རྗེས་ཀྱི་ཆོ་ག་ནི། མེ་ལྷ་ལྷག་མས་མཆོད་དང་གཏོར་མ་བཏང་། འདོད་དོན་ཞུས་ལ་གཤེགས་གསོལ་ལྷག་ཆད་བསྐང་། ལས་ཀྱི་རྗེས་བསྡུ་བ་སྟེ་དྲུག་ཡིན་ནོ། །
ཞེས་པ་ལྟར་ལས། དང་པོ་མེ་ལྷ་མཆོད་པ་ནི། ཐབ་ཁུང་དུ་མར་བླུགས་གཟར་གང་དགང་གཟར་ལ་རེག་པ་དང་བཅས་པས། ཨོཾ་བཛྲ་ཛྭ་ལ་རཾ་ཞེས་བརྗོད་ལ། མེ་ལྷ་ཞལ་གཅིག་ཕྱག་གཉིས་དྭངས་ཤིང་ཐོགས་པ་མེད་པའི་སྐུ་ཅན་དུ་གྱུར་པར་བསམ། དེ་ནས་བསྲེག་རྫས་ལྷག་མ་རྣམས་སོ་སོའི་སྤེལ་ཚིག་དང་བཅས་པ་བདུན་རེ་འབུལ། སླར་ཡང་མར་གྱིས་གང་བའི་སྦྱིན་སྲེག་ལན་བདུན་ཕུལ་ལ། མཆོད་བསྟོད་གོང་བཞིན་བྱ། གཉིས་པ་གཏོར་མ་བཏང་བ་ནི། མེ་ལྷ་འཁོར་བཅས་ཀྱི་གཏོར་མ་ནང་མཆོད་ཆུ་ཆང་གིས་སྦྱངས།
ཨོཾ་བཛྲ་ཀྲོ་དྷ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ཨོཾ་ཨགྣི་ཡེ་ས་པ་རི་ཝཱ་ར་ཨ་ཀཱ་རོ་བཏགས་པ་ལན་གསུམ་གྱིས་གཏོར་མ་ཕུལ། ཨོཾ་ཨགྣི་ཡེ་ས་པ་རི་ཝཱ་ར་སྔོན་དུ་འགྲོ་བའི་ཕྱི་མཆོད། ནང་མཆོད་གོང་བཞིན་དང་། བསྟོད་པ་ནི། འཇིག་རྟེན་དབང་ཕྱུག་སོགས་ཀྱི་མཐར། ཚངས་པ་འཇིག་རྟེན་མགོན་གྱི་སྲས། །
མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། ། ཐུགས་རྗེའི་དབང་གི་སྐུར་སྟོན་པ། ། རིགས་སྔགས་གྲུབ་པའི་དྲང་སྲོང་ཚུལ། ། ཉོན་མོངས་བསྲེག་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱིས་སྤྲུལ་པའི་ཐེག་པ་ཆིབས། ། རིག་སྔགས་གསུང་གི་བགྲང་ཕྲེང་འཛིན། ། བདུད་རྩིའི་བཅུད་ལྡན་གྷུནྡྷེ་བསྣམས། །
ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། ། འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། ཞེས་བསྟོད། གསུམ་པ་འདོད་དོན་ཞུ་བ་ནི། དྲང་སྲོང་ཆེན་པོ་འཁོར་བཅས་རྣམས། ། མཆོད་སྦྱིན་གཏོར་མ་འདི་བསྣམས་ལ། ། རྣལ་འབྱོར་བདག་ཅག་འཁོར་བཅས་ལ། །
ཞེས་པ་ནས། ཡིད་ལ་འདོད་པ་ཀུན་འགྲུབ་ཤོག ། ཅེས་པའི་བར་གྱིས་འདོད་དོན་གསོལ་བའོ། ། བཞི་པ་གཤེགས་སུ་གསོལ་བ་ནི། ཨོཾ་པྲོཀྵ་ནཾ་ཨཉྩ་མ་ནཾ་པཱ་དྱཾ་པྲ་ཏཱིཙྪ་སྭཱཧཱ། བསང་གཏོར་དང་ཞབས་བསིལ་ཕུལ། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་སྒྲུབ་ཀྱིན་གཤེགས། ། ཇི་བཞིན་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། །
ཨོཾ་ཨགྣི་ཡེ་ཡ་ཧི་གཙྪ། ཞེས་དང་། དབྱུག་གུ་རྩེ་གསུམ་པའི་ཕྱག་རྒྱ་ཕྱིར་བསྐྱེད་དོ། ། མེ་ལྷ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་པར་བསམ་མོ། ། ལྔ་པ་ལྷག་ཆད་ཁ་བསྐང་བ་ནི། ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་། ཨོཾ་ཤྲཱི་བཛྲ་ཀུ་མ་ར་སོགས་ཀྱིས་གོ་ཆ་བགོ་བ་དང་བསྔོ་བ་སྨོན་ལམ་བཀྲ་ཤིས་རྣམས་སྒྲུབ་ཐབས་བཞིན་བྱའོ། ། དྲུག་པ་ལས་ཀྱི་རྗེས་བསྡུ་བ་ནི། དེ་ལྟ་བུའི་སྦྱིན་སྲེག་གི་དུས་འདིར་མེའི་དཀྱིལ་མི་དཀྲུགས།
ཕུས་མི་གདབ། མེ་མ་ཤི་བར་གཡོ་འགུལ་མི་བྱེད། བུད་ཤིང་དང་ཡམ་ཤིང་སོགས་བསྲེག་རྫས་རྣམས་ལ་མི་འགོམ། མེ་ལྷ་དྲང་སྲོང་ཡིན་པས་གཙང་སྦྲ་ལ་གནས་པར་བྱའོ། །

མེ་ཡལ་བ་དང་ཐལ་བ་རྣམས་རང་གིས་བསྡུས་ལ་ཆུར་སྦྱང་ངོ་། ། ཞེས་དཔལ་ཆེན་ཡང་དག་ཟླ་གམ་གཅིག་པའི་བསྙེན་ཐབས་དང་དགུ་པའི་སྦྱིན་སྲེག་འདི་ནི་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་དཔལ་ས་སྐྱའི་ཆོས་གྲྭ་བདེ་ཆེན་གླིང་གི་བཅའ་ཡིག་བརྩམས་པའི་ཚེ་འདི་བཞིན་སྒྲིག་པར་ཁས་བླངས་པ་དེ་ཉིད་མི་འདོར་བའི་ཕྱིར་ས་ལོ་འཇམ་པའི་རྡོ་རྗེས་མཛད་པའི་རྡོ་རྗེ་ཕུར་པའི་བསྙེན་སྒྲུབ་གསལ་བྱེད་བདུད་རྩིའི་འོད་ཅན་དང་། འཇམ་མགོན་ཨ་མེས་ཞབས་ཀྱིས་མཛད་པའི་དེའི་སྦྱིན་སྲེག་ཕྲིན་ལས་ལྷུན་གྲུབ་གཉིས་ལ་ཡང་དག་གི་ཁྱད་ཆོས་དང་། ཆོས་སྲུང་གི་གཏོར་བསྔོ་སོགས་སྦྱོར་དགོས་པ་རྣམས་ས་ལོ་འཇམ་པའི་རྡོ་རྗེ་དང་སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན་གཉིས་ཀྱིས་མཛད་པའི་ཡང་དག་སྒྲུབ་དཀྱིལ་དང་། དཀར་བདུད་ཕུར་སྲུང་གི་གཏོར་བསྔོ་རྣམས་ནས་ཁ་བསྐང་། ཕུར་པའི་བསྙེན་སྒྲུབ་གསལ་བྱེད་དུ་བདག་བསྐྱེད་ལ་ཀེང་རུས་རི་རབ་ཀྱི་སྟེང་ཆོས་འབྱུང་གྲུ་གསུམ་གྱི་ནང་དུ་གཙོ་བོ་ཡབ་ཡུམ་ལས་མེད་པ་ལ། མདུན་དུ་དཀྱིལ་འཁོར་ཡོངས་རྫོགས་སྤྱན་དྲངས་མཆོད་བསྟོད་རྣམས་བདག་མདུན་ཐུན་མོང་དུ་མཛད་པ་རྣམས་འདིར་ཡང་སྦྱར་ཞིང་། བདག་ཉིད་རྩ་བའི་དཀྱིལ་འཁོར་བསྒོམ་པའི་བསྙེན་པ་ལ་སྦྱིན་སྲེག་གི་ཚེ་ཕྱོགས་བཅུ་ཁྲོ་བོའི་དཀྱིལ་འཁོར་སོགས་མཛད་འདུག་པ་བཞིན། ཟླ་གམ་གཅིག་པའི་བསྙེན་པ་ལ་ཟླ་གམ་དགུ་པའི་སྦྱིན་སྲེག་བྱེད་པ་རིགས་འགྲེ་སྦྱར་བ་ཡིན་པས་དོན་ལ་རང་བཟོའི་དྲི་མ་ཅུང་ཟད་ཀྱང་མེད་ཅིང་། ཡང་སྒྲུབ་ཐབས་ཀྱི་སྐབས་སུ་བདུད་རྩི་འབུལ་ཚིག་ངེད་རང་ནས་རྒྱས་སུ་བཏང་བ་འདིར་ཡང་མཁས་གྲུབ་ཚད་ལྡན་རྣམས་ཀྱིས་ཐུགས་གཟུ་བོའི་གཟིགས་པས་སྐྱོན་མེད་དུ་འགྱུར་བ་འདི་བཞིན་དུ་བསྒྲིགས་ཤིང་། སྐྱབས་མགོན་རྡོ་རྗེ་འཆང་གོང་ས་ལྔ་པ་ཆེན་པོས་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་ལ་ལུགས་འདི་ལས་བརྩམས་པའི་བཀའ་སྐྱོན་དུ་མ་ཕེབས་འདུག་པ་རྣམས་ལ་དགོངས་བསངས་གསད་དཀྲོལ་གྱི་ཡི་གེ་ཞིག་ལོགས་སུ་འཆད་པར་བདག་སྤྲོ་བ་བཅས་མེ་ཁྱི་ལོར་སྦྱར་བ་འདིའི་དགེ་བས་སེམས་ཅན་ཐམས་ཅད་གནས་སྐབས་སུ་མི་མཐུན་པའི་ཕྱོགས་ཐམས་ཅད་ལས་རྒྱལ་ཞིང་མཐར་ཐུག་དཔལ་ཧེ་རུ་ཀའི་གོ་འཕང་ཐོབ་པའི་རྒྱུར་གྱུར་ཅིག། །།
PAGE * MERGEFORMAT 30 ཀུན་དགའ་བློ་གྲོས། སངས་རྒྱས་མཉམ་སྦྱོར་ཡང་དག་ཟླ་གམ་གཅིག་པ་དང་དགུ་པའི་བསྙེན་སྒྲུབ་སྦྱིན་སྲེག PAGE * MERGEFORMAT 29
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
