གསུང་འབུམ། ཀུན་དགའ་བློ་གྲོས།
པོད ༣༠༩
ས་སྐྱ་དཀོར་དཔོན་པར་ཉེ་བར་མཁོ་བའི་ཡི་གེ་འགྲོ་དོན་བཟང་པོ།
༄༅། །ས་སྐྱ་དཀོར་དཔོན་པར་ཉེ་བར་མཁོ་བའི་ཡི་གེ་འགྲོ་དོན་བཟང་པོ་བཞུགས་སོ།། ཨོཾ་མ་ཎི་པདྨེ་ཧཱུྃ། ཐུགས་རྗེའི་སྤྱན་རས་དྲག་པོས་འགྲོ་ཀུན་ལ། ། གཟིགས་པ་མི་གཡེལ་གངས་ཅན་ལྷ་གཅིག་དང་། ། དབྱེར་མེད་ས་སྐྱ་པ་ལ་གུས་བཏུད་ནས། ། འགྲོ་ལ་དགེ་བསྐུལ་རིམ་པ་བསྟན་པར་བྱ། ། དེ་ལ་འདིར་ཐུགས་རྗེའི་དབང་ཕྱུག་འཕགས་མཆོག་སྤྱན་རས་གཟིགས་འདི་ཉིད་ནི་སྔོན་བྱུང་བསྐལ་པ་འཛིན་པ་ཞེས་བྱ་བ་ལ་ཡང་དག་པར་རྫོགས་པའི་སངས་རྒྱས་འོད་ཟེར་ཀུན་ནས་འཕགས་པ་དཔལ་བརྩེགས་རྒྱལ་པོ་ཞེས་བྱ་བར་མངོན་པར་རྫོགས་པར་སངས་རྒྱས་ནས། སླར་ཡང་བདེ་བ་ཅན་གྱི་འཇིག་རྟེན་གྱི་ཁམས་སུ་འོད་དཔག་མེད་དམ་མགོན་པོ་ཚེ་དཔག་མེད་ཀྱི་བསྟན་པ་ལ་ས་བཅུ་ལ་གནས་པའི་བྱང་ཆུབ་སེམས་དཔའི་ཚུལ་བསྟན་ནས་འགྲོ་བ་སྤྱི་དང་བྱེ་བྲག་མི་མཇེད་འཇིག་རྟེན་གྱི་ཁམས་ཀྱི་ཡ་གྱལ་བོད་གངས་ཅན་གྱི་ལྗོངས་འདི་བདག་ཅག་གི་སྟོན་པས་སྐུ་དངོས་ཀྱི་གདུལ་བྱར་མ་གྱུར་པ་ལ་བརྟེན་ནས་སྤྱན་རས་གཟིགས་ཀྱི་གདུལ་བྱར་གསུངས་པ་བཞིན། ཐུགས་རྗེའི་དབང་ཕྱུག་འདི་ཉིད་རྣམ་སྤྲུལ་དུ་མས་མིའི་འགྲོ་བ་སྤེལ་ཞིང་། རྒྱལ་བློན་མཁས་གྲུབ་དུ་མའི་རྣམ་པར་རོལ་པར་བསྟན་ཏེ་སངས་རྒྱས་ཀྱི་བསྟན་པ་བཙུགས་ནས་འགྲོ་རྣམས་ཡང་དག་པའི་ལམ་ལ་འགོད་པར་མཛད་པ་ཡིན་ལ།
དེ་ཐམས་ཅད་ཀྱི་ནང་ནས་ཀྱང་ཆེས་མཆོག་ཏུ་གྱུར་པ་ནི་དུས་གསུམ་སངས་རྒྱས་ཐམས་ཅད་ཀྱི་གསུང་གི་སྙིང་པོ། ཨོཾ་མ་ཎི་པདྨེ་ཧཱུྃ། ཞེས་ཡི་གེ་དྲུག་པ་ལྷ་མཆོག་གང་གི་སྙིང་པོར་གྱུར་པ་འདི་ཉིད་ནི། བྱིན་རླབས་ནུས་མཐུ་ཕན་ཡོན་བསམ་གྱིས་མི་ཁྱབ་པ་ཟ་མ་ཏོག་བཀོད་པའི་མདོ་དང་། རྒྱལ་པོ་བཀའ་ཐང་། པདྨ་བཀའ་ཐང་སོགས་ནས་གསུངས་པ་ལྟར་ཡིན་ཞིང་། དེ་ཉིད་སྔ་མོ་ནས་བཟུང་མའི་འགྲོ་བ་ཐམས་ཅད་ཀྱི་ངག་ལ་རླུང་ལྟར་གྲགས་པ་ལས། རང་ཉིད་ཆོས་རྗེ་ཁུ་དབོན་གྱི་སྐུ་ཐོག་ཙམ་ལ་སྤྲུལ་པའི་སྐྱེས་ཆེན་མངའ་བདག་མྱང་ཉི་མ་འོད་ཟེར་གྱིས་བཀའ་དང་བསྟན་ཆོས་དུ་མའི་ཁུངས་ལ་བརྟེན་ནས། མ་ཎི་ཁྲི་བསྐོར་དང་ལག་བསྐོར་བཙུགས། དབྱངས་སྙན་པོས་ཁྲོམ་གྱི་གསེབ་ཏུ་ཆོས་སྤྱོད་མགུར་མ་རྣམ་ཐར་སོགས་དང་སྤེལ་ནས་བསྐུལ་བར་མཛད་པའི་རྒྱུན་བྱུང་བ་འདི་ལ་དབྱངས་ཐམས་ཅད་ཀྱི་ཁུངས་དང་པོ་ཡིན།
ཕྱིས་སུ་རང་རེའི་བླ་མ་ས་ལོ་འཇམ་པའི་རྡོ་རྗེའི་སྐུ་ཐོག་ཙམ་ལ་མདོག་སྨན་སྡིང་པ་ལོ་ཆེན་རཏྣ་བྷ་དྲྭས་མ་ཎིའི་གདངས་ཆེན་བཅོ་བརྒྱད་མཛད་པ་སོགས་གྲུབ་མཐའ་རིས་མེད་ཀྱི་བུ་ཆེན་རྣམས་ལ་གདངས་དབྱངས་དུ་མ་ཡོད་པ་བཞིན་དགེ་བསྐུལ་ཕྱོགས་ཐ་དད་དུ་འབྱོན་སྲོལ་བྱུང་བའི་ནང་ཚན། གདན་ས་ཆེན་པོ་དཔལ་ལྡན་ས་སྐྱ་འདི་ཉིད་ནས་ཀྱང་བུ་ཆེན་བྱུང་འདུག་པའི་ཐོག་མ་དེ། བླ་མ་བདག་ཉིད་ཆེན་པོའི་སྐུ་ཐོག་ཙམ་ལ་ཨེ་ཡིན་སྙམ་ཡང་ལོ་རྒྱུས་ངེས་གསལ་མ་མཐོང་། དེ་ནས་མ་འགྱངས་པར་བདག་ཆེན་གཞི་ཐོག་པ་ཀུན་དགའ་རིན་ཆེན་དང་། ཀུན་དགའ་དབང་ཕྱུག་སོགས་ཀྱི་སྐུ་དུས་ལ་རྗེ་བཙུན་མར་པའི་སློབ་མ་མེས་སྟོན་ཆེན་མོའི་བརྒྱུད་པ་ས་སྐྱ་དང་ཉེ་སྐོར་ག་ར་དཔའ་ལུང་དུ་འཕེལ་བའི་བརྒྱུད་པ་ལས་སྒོ་རུམ་སྐུ་གཉེར་རིམ་ཅན་དང་། བསྐོར་དཔོན་བསྐོ་བཞག་མཛད་དེ། ས་སྐྱ་བསྐོར་ཆེན་པ་སུམ་སྟོང་ལ་ཉེ་བ་ཙམ་ཁྲིད་ནས་ཆོས་འཁོར་ལྷ་སའི་ཇོ་ཤཱཀ་མཇལ་བ་སོགས་གནས་དང་རྟེན་དུ་མ་མཇལ་གསོལ་བྱུང་སྐབས། དབུས་འགྲོས་པ་རྣམས་གཙང་ཆེན་སྒྲོལ་བར་ཁག་སྦྱོང་ཆེན་པོ་བྱུང་བས། གྲུབ་ཆེན་ཐང་སྟོང་རྒྱལ་པོས་ཐུགས་ཀྱིས་མ་བཟོད་པར་དཔལ་ཆུ་བོ་རིའི་ལྕགས་ཟམ་ངོ་མཚར་ཅན་འདི་ཉིད་འཛུགས་པར་མཛད། དེ་ནས་དུས་དབང་འགའ་ཞིག་གིས་བསྐོར་ཆེན་གྱི་རྒྱུན་དེ་ཉིད།
བུ་ཆེན་འགྲོ་སྲོལ་ཕྱི་མོའི་བར་མ་བྱུང་ཚོད་འདུག་ཀྱང་བར་སྐབས་སུ་ཉམས་པའི་ཚེ། འཇམ་དབྱངས་བསོད་ནམས་དབང་པོའི་སྐུ་ཐོག་ལ་དགེ་སྡིངས་མ་ཎི་བ་མངགས། དེ་དག་ཀྱང་དུས་ཕྱིས་ཁྱིམ་འཛིན་པར་སོང་བས་བསྐོར་དཔོན་དུ་འོས་པ་ཞིག་མ་བྱུང་བ་ན། སྔགས་འཆང་ཀུན་དགའ་བཀྲ་ཤིས་ཀྱི་སྐུ་ཐོག་ལ། དཔལ་ས་སྐྱའི་ཆོས་གྲྭ་ཆེན་པོ་ལྷ་ཁང་ཆེན་མོ་ནས་འོས་སུ་གྱུར་པ་རེ་བསྐོ་བཞག་མཛད་པའི་རྒྱུན་བཞིན་དེང་སང་གི་བར་དུ་འདུག་པ་རྣམས་ལ་ཕན་པའི་ཕྱིར། རང་ལུགས་དང་རྗེས་འབྲེལ་མ་ཎི་བསྐུལ་བའི་རྣམ་གཞག་མདོར་བསྡུས་ཙམ་འདྲི་ན། བསྐོར་དཔོན་སུ་ཡིན་དེས་ལས་འབྲས་ཁྱད་དུ་མ་བསད་པར་རང་ཉིད་ཆོས་ཚུལ་བཟང་པོ་ལ་གནས་ཐོག་ནས་གཞན་ཕན་བྱེད་པའི་ཚེ། འབྲེལ་ཐོགས་ཀྱིས་ཐོག་དྲངས་སེམས་ཅན་ཐམས་ཅད་ཡི་གེ་དྲུག་པའི་སྒོ་ནས་འཁོར་བ་ལས་སྒྲོལ་འདོད་ཀྱི་སེམས་བསྐྱེད་དང་མ་བྲལ་བར་བྱས་ལ། ཐང་ག་བྱིན་ཅན། མཆོད་རྫས་ཕྲན་བུ་རྣམས་གཙང་ཞིང་བཀོད་པ་མཛེས་པར་བཤམས་དྲུང་།
རང་ཉིད་བོད་ཀྱི་རབ་ཏུ་བྱུང་བའི་ཆ་ལུགས་ལྷུན་ཆགས་ཤིང་སྤྱོད་ལམ་བག་དང་ལྡན་པ་ལ། ས་ཞུ་ལྡིང་གོན། མ་བསྐོར་དང་ཕྲེང་བ་མཛེས་པར་ཐོགས་ཏེ། བསྐོར་བའི་སྣའམ་ཁྲོམ་ཆེན་པོའི་གསེབ་ཏུ་མ་དབྱངས་སྙན་པར་བསྐུལ་ལ་འདི་སྐད་དོ། ། བདག་དང་འགྲོ་བ་ཁམས་གསུམ་ནམ་མཁའ་ཡི། ། མཐའ་དང་མཉམ་པའི་སེམས་ཅན་མ་ལུས་པ། ། དུས་འདི་ནས་ནི་བྱང་ཆུབ་མ་ཐོབ་བར། ། ཕྱོགས་བཅུ་དུས་གསུམ་བདེ་གཤེགས་ཐམས་ཅད་ཀྱི། ། སྐུ་གསུང་ཐུགས་དང་ཡོན་ཏན་ཕྲིན་ལས་རྣམས། ། གཅིག་ཏུ་བསྡུས་པ་སངས་རྒྱས་ཀུན་གྱི་དངོས། །
ཆོས་ཕུང་བརྒྱད་ཁྲི་བཞི་སྟོང་འབྱུང་བའི་གནས། ། འཕགས་པའི་དགེ་འདུན་ཀུན་གྱི་མངའ་བདག་ཆེ། ། ཞེས་པའི་མཐར། དཔལ་ལྡན་རྩ་བརྒྱུད་བླ་མའི་ཚོགས་རྣམས་ལ། ། སྒོ་གསུམ༞ ། སྤངས་རྟོགས་མཐར་ཕྱིན་སྟོན་པ་སངས་རྒྱས་ལ། ། སྒོ་གསུམ༞ ། ལུང་རྟོགས་བདག་ཉིད་བསྟན་པའི་དམ་ཆོས་ལ། ། སྒོ་གསུམ༞ ། རྒྱལ་སྲས་བསྟན་འཛིན་འཕགས་པའི་དགེ་འདུན་ལ། །
སྒོ་གསུམ༞ ། ཞེས་པའི་ཅི་ནུས་བརྗོད་པའི་མཐར། བླ་མ་མཆོག་དང་དཀོན་མཆོག་རིན་པོ་ཆེ། ། རྣམ་པ་གསུམ་ལ་ཕྱག་འཚལ་གསོལ་བ་འདེབས། ། ཁྱེད་ཀྱིས་བདག་དང་སེམས་ཅན་ཐམས་ཅད་ཀྱི། ། ལུས་ངག་ཡིད་གསུམ་བྱིན་གྱི་བརླབ་ཏུ་གསོལ། ། བདག་བློ་ཆོས་སུ་འགྲོ་བར་བྱིན༞ ། དམ་ཆོས་ལམ་དུ་ལོངས་པར༞ ། ལམ་གྱི་འཁྲུལ་པ་ཞི་བར༞ ། འཁྲུལ་སྣང་དབྱིངས་སུ་འཆར་བར༞ །
ཆོས་མིན་རྣམ་རྟོག་འགག་པར༞ ། བྱམས་དང་སྙིང་རྗེ་སྐྱེ་བར༞ ། བྱང་ཆུབ་སེམས་གཉིས་འབྱོངས་པར༞ ། མྱུར་དུ་རྣམ་མཁྱེན་ཐོབ་པར་བྱིན་གྱིས་རློབས། ། ཞེས་གསོལ་བ་བཏབ་ལ། མ་གྱུར་མཁའ་མཉམ་སེམས་ཅན་ཐམས་ཅད་ཀྱི། ། དོན་དུ་བླ་མེད་བྱང་ཆུབ་ཐོབ་པར་བྱ། ། དེ་ཡི་ཆེད་དུ་སངས་རྒྱས་ཀུན་གྱི་ལམ། ། ཟབ་མོའི་རྣལ་འབྱོར་ཉམས་སུ་བླངས་བགྱིས་ཏེ། ། བདག་དང་མཁའ་མཉམ་འགྲོ་བ་མ་ལུས་པའི། །
ལས་ཉོན་སྡིག་སྒྲིབ་ནད་གདོན་ཞི་བའི་ཕྱིར། ། གསུང་མཆོག་ཡི་གེ་དྲུག་པའི་དབྱངས་སྙན་གྱིས། ། སྣང་བ་དམ་པའི་ཆོས་ལ་བསྒྱུར་བར་བྱ། ། རྣམ་དག་ཆོས་ཀྱིས་དབྱིངས་ལས་མ་གཡོས་ཀྱང་། ། ཐུགས་རྗེའི་སྤྱན་གྱིས་འགྲོ་ལ་ཕྱོགས་བཅུར་གཟིགས། ། རྒྱལ་བ་ཀུན་གྱི་འཕྲིན་ལས་སྩོལ་མཛད་པའི། ། དུས་གསུམ་བླ་མ་འཁོར་བཅས་གཤེགས་སུ་གསོལ། ། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། །
བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། ཕྱོགས་དུས་ཀུན་ན་སྐྱབས་སུ་བཀའ་བསྟོད་ཅིང་། ། ཉོན་མོངས་འགྲོ་ལ་མཁྱེན་བརྩེས་རབ་དགོངས་ནས། ། དཔག་མེད་ཞིང་ནས་ཐོགས་མེད་རྫུ་འཕྲུལ་གྱིས། ། འདིར་གཤེགས་མཆོད་སྤྲིན་རྒྱ་མཚོའི་དབུས་བཞུགས་གསོལ། ། བཅོམ་ལྡན་ཐུགས་རྗེས་བྱོན་པ་ལ། ། བདག་ཅག་བསོད་ནམས་སྐལ་བར་ལྡན། ། ཇི་སྲིད་མཆོད་པ་བདག་འབུལ་ན། ། དེ་སྲིད་བཅོམ་ལྡན་བཞུགས་སུ་གསོལ། ། སངས་རྒྱས་ཐམས་ཅད་འདུས་པའི་སྐུ། །
རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། མདོ་རྒྱུད་མན་ངག་རིག་གནས་བཅས། ། ཐུབ་བསྟན་ཇི་བཞིན་གསལ་མཛད་པའི། ། འཛམ་གླིང་མཁས་གྲུབ་ཐམས་ཅད་ལ། ། རྟག་ཏུ་གུས་པས་ཕྱག་འཚལ་ལོ། ། བྱང་ཕྱོགས་མུན་པའི་སྨག་རུམ་དུ། ། རྒྱལ་བསྟན་ཉི་འོད་གསལ་མཛད་པའི། ། གངས་ལྗོངས་བསྟན་འཛིན་ཐམས་ཅད་ལ། །
རྩེ་གཅིག་དད་པས་ཕྱག་འཚལ་ལོ། ། ཡོངས་རྫོགས་བསྟན་པའི་རྒྱལ་སྲིད་ལ། ། དབང་བསྒྱུར་རྗེ་བཙུན་ས་སྐྱ་པ། ། ཡབ་སྲས་བུ་སློབ་མཁས་གྲུབ་ལ། ། བཀའ་དྲིན་རྗེས་དྲན་ཕྱག་འཚལ་ལོ། ། ཞེས་བརྒྱུད་པའི་བླ་མ་སྤྱི་བྱེ་བྲག་དང་། དེ་གྲས་ཆོས་རྗེའི་གསུང་རབ་ནས་འབྱུང་བ་ནི། འཛམ་བུའི་གླིང་དུ་བསྟན་པའི་སྲོག་ཤིང་བཙུགས། ། ཁ་བ་ཅན་འདིར་ཆོས་ཀྱི་སྒྲོན་མེ་སྦར། ། ངུར་སྨྲིག་འཛིན་པ་ཤཱཀྱའི་སྲས་ཀྱི་གཙོ། །
མཁན་ཆེན་ཞི་བ་ཚོ་ལ་ཕྱག་འཚལ་ལོ། ། གདུལ་བྱ་སྣ་ཚོགས་འདུལ་བའི་ཕྱིར། ། ཁྲོ་ཆགས་སྒེག་དང་ཞི་བའི་སྐུ། ། གྲུབ་གཉིས་སྩོལ་མཛད་རྒྱུད་སྡེ་བཞི། ། དཀྱིལ་འཁོར་ལྷ་ལ་ཕྱག་འཚལ་ལོ། ། ཕྱོགས་བཅུའི་འཇིག་རྟེན་ཐམས་ཅད་ན། ། འགྲོ་བའི་དོན་དུ་བཞུགས་པ་ཡི། ། རྫོགས་པའི་སངས་རྒྱས་ཐམས་ཅད་ལ། ། རྟག་ཏུ་གུས་པས་ཕྱག་འཚལ་ལོ། ། ཐོག་མ་བར་དང་མཐར་དགེ་ཞིང་། །
རྣམ་པར་དཀར་ལ་མ་འདྲེས་པ། ། ངེས་པར་འབྱུང་བ་མཆོག་གི་ལམ། ། དམ་པའི་ཆོས་ལ་ཕྱག་འཚལ་ལོ། ། བསོད་ནམས་ཞིང་རབ་མཆོག་གྱུར་པ། ། ལྷ་དང་མི་ཡིས་མཆོད་པའི་གནས། ། རྒྱལ་སྲས་རང་རྒྱལ་དགྲ་བཅོམ་པ། ། ཚོགས་མཆོག་དགེ་འདུན་ལ་ཕྱག་འཚལ། ། ཚུལ་གནས་ཐོས་དང་བསམ་ལྡན་ཞིང་། ། ཏིང་ངེ་འཛིན་ལ་མཉམ་པར་གནས། ། བདེ་གཤེགས་བསྟན་པ་ལེགས་འཛིན་པའི། །
བཤེས་གཉེན་ཀུན་ལ་ཕྱག་འཚལ་ལོ། ། ཕྱག་བྱར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱིས། ། ལུས་བཏུད་པ་ཡིས་རྣམ་ཀུན་དུ། ། མཆོག་ཏུ་དད་པས་ཕྱག་འཚལ་ལོ། ། མཆོད་ཡོན་མེ་ཏོག་བདུག་སྤོས་དང་། ། སྣང་གསལ་དྲི་མཆོག་ཞལ་ཟས་དང་། ། གདུགས་དང་རྒྱལ་མཚན་རོལ་མོའི་སྒྲ། ། བླ་མའི་ཚོགས་དང་དཀོན་མཆོག་མཆོད། ། འཇིག་རྟེན་ཁམས་ནི་མཐའ་ཡས་པར། །
བདག་པོས་ཡོངས་སུ་མ་བཟུང་བའི། ། མཆོད་པའི་ཡོ་བྱད་ཅི་མཆིས་པ། ། བློ་ཡིས་བླངས་ནས་དབུལ་བར་བགྱི། ། རབ་དང་ཡིད་ལས་བྱུང་གྱུར་པའི། ། མཆོད་པའི་སྤྲིན་གྱི་ཕུང་པོ་ནི། ། མཁའ་དང་མཉམ་པ་དུ་མ་ཡིས། ། ཡོན་ཏན་རྒྱལ་མཚོ་སྲས་བཅས་མཆོད། ། ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། ། རི་རབ་གླིང་བཞི་ཉི་ཟླས་བརྒྱན་པས་འདི། ། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། །
འགྲོ་ཀུན་རྣམ་དག་ཞིང་ལ་སྤྱོད་པར་ཤོག ། དེང་ནས་བྱང་ཆུབ་སྙིང་པོའི་བར། ། བདག་གི་ལུས་དང་ལོངས་སྤྱོ་དང་། ། དུས་གསུམ་དགེ་བའི་དངོས་པོ་རྣམས། ། སེམས་ཅན་ཀུན་གྱི་དོན་གྱི་ཕྱིར། ། གུས་པས་ཁྱེད་ལ་དབུལ་བར་བགྱི། ། ཀུན་ནས་གཟིགས་པའི་སྤྱན་ལྡན་པ། ། ཡོན་གནས་དམ་པ་ཁྱེད་རྣམས་ཀྱིས། ། བདག་ལ་བརྩེ་བར་ཉེར་དགོངས་ཏེ། ། བདག་གི་འདི་དག་བཞེས་པ་དང་། །
བཞེས་ནས་བྱིན་གྱིས་བརླབ་ཏུ་གསོལ། ། ཕྱག་འཚལ་བ་དང་མཆོད་ཅིང་བཤགས་པ་དང་། ། རྗེས་སུ་ཡི་རང་བསྐུལ་ཞིང་གསོལ་བ་འདེབས། ། དགེ་བ་ཅུང་ཟད་བདག་གིས་ཅི་བསགས་པ། ། ཐམས་ཅད་རྫོགས་པའི་བྱང་ཆུབ་ཆེན་པོར་བསྔོ། ། ཨོཾ་སྭ་བྷ་ཝ་ཤུདྡྷཿསརྦ་དྷརྨཿསྭ་བྷ་ཝ་ཤུདྡྷོ྅་ཧཾ། ཆོས་དབྱིངས་མཐའ་བྲལ་ཆེན་པོའི་ངང་ཉིད་ལས། ། དགོས་འདོད་སྣ་ཚོགས་སྩོལ་བའི་རིན་ཆེན་ཁྲི། ། འཁོར་བའི་ཉེས་པས་མ་གོས་པདྨའི་གདན། ། རང་བཞིན་འོད་གསལ་ཟླ་བའི་དཀྱིལ་འཁོར་སྟེང་། །
བདག་ཉིད་སངས་རྒྱས་སྐུ་དངོས་སྤྱན་རས་གཟིགས། ། དྲི་མེད་དུང་དང་ཆུ་ཤེལ་ལྟ་བུའི་མདོག ། ཤིན་ཏུ་ཡིད་འོང་འཛུམ་ཞལ་ཞི་ཞིང་སྒེག ། ཕྱག་བཞིའི་དང་པོ་ཐུགས་ཀར་ཐལ་མོ་སྦྱར། ། འོག་མ་ཤེལ་ཕྲེང་ནོར་བུ་པདྨ་འཛིན། ། རབ་མཛེས་ཞབས་གཉིས་རྡོ་རྗེ་སྐྱིལ་ཀྲུང་བཞུགས། ། ཡིད་འཕྲོག་དར་དང་རིན་ཆེན་དུ་མས་སྤྲས། ། མཐོན་མཐིང་རལ་པའི་ཐོར་གཙུག་ལྕང་ལོས་མཛེས། ། གང་དེའི་སྤྱི་བོར་སངས་རྒྱས་ཐམས་ཅད་ཀྱི། ། ཡེ་ཤེས་གཅིག་བསྡུས་སྐྱབས་གནས་ཀུན་གྱི་གཙོ། །
ངོ་བོ་བླ་མ་རྣམ་པ་འོད་དཔག་མེད། ། རིགས་བདག་ཚུལ་དུ་དགེས་ཞིང་བཞུགས་པར་གྱུར། ། རང་ཉིད་ལྷ་སྐུ་མེ་ལོང་གཟུགས་བཞིན་སྣང་། ། སྣང་སྟོང་ཟུང་དུ་འཇུག་པ་སྒྱུ་མའི་གར། ། གར་མཁན་བཟང་ལྟར་ཆ་ལུགས་དུ་མས་མཛེས། ། མཛེས་ཤིང་ཡིད་འོང་ཡིད་ཀྱི་སྣང་བརྙན་ནོ། ། ཞེས་ལྷ་ལ་ཡིད་ཅུང་ཟད་བཟུང་ནས། སྤྱི་བོའི་བླ་མ་ལ་མོས་པ་རྩེ་གཅིག་ཏུ་བྱས་ཏེ། སྐྱབས་གནས་ཀུན་འདུས་བླ་མ་རིན་པོ་ཆེ། ། བཅོམ་ལྡན་དེ་བཞིན་གཤེགས་པ་དགྲ་བཅོམ་པ། །
ཡང་དག་རྫོགས་པའི་སངས་རྒྱས་འོད་དཔག་མེད། ། བདག་ལ་བརྩེ་བའི་ཐུགས་ཀྱིས་དགོངས་སུ་གསོལ། ། ལས་ངན་སྡིག་སྒྲིབ་འདག་པར་བྱིན་གྱིས་རློབས། ། ཚོགས་གཉིས་མྱུར་དུ་རྫོགས་པར༞ ། ཡང་དག་ཏིང་འཛིན་སྐྱེ་པར༞ ། མྱུར་དུ་སངས་རྒྱས་ཐོབ་པར་བྱིན༞ ། ཞེས་སྙིང་ཐག་པ་ནས་གསོལ་བ་ལན་གསུམ་ལ་སོགས་པ་བཏབ་ལ། འཁོར་འདས་བདེ་སྡུག་ཀུན་ལ་ཁྱབ་པའི་ཆོས། ། ཆོས་རྣམས་ཀུན་གྱི་རྩ་བ་རང་གི་སེམས། ། སེམས་ཉིད་བརྟགས་ན་ཁ་དོག་དབྱིངས་སུ་མེད། །
མེད་ཕྱིར་གཅིག་དང་དུ་མའི་ངོ་བོས་སྟོང་། ། སྟོང་པའི་དབང་གིས་སྐྱེ་འགག་གནས་གསུམ་བྲལ། ། བྲལ་ཡང་གསལ་སྣང་མ་འགག་སྤྲོས་ཀུན་ཞི། ། ཞི་བའི་སེམས་ཉིད་མཐའ་བྲལ་ཆེན་པོའོ། ། ཞེས་ཡིད་བྱེད་ཐམས་ཅད་བྲལ་བའི་ངང་ལ་ལྷོད་དེ་བཞག སྙིང་དབུས་པད་ཟླའི་སྟེང་དུ་ཧྲཱིཿཡིག་མཐར། ། ཡིག་དྲུག་སྔགས་ཀྱིས་བསྐོར་བའི་འོད་ཟེར་གྱིས། ། རྒྱལ་བའི་ཐུགས་རྗེ་བསྐུལ་ནས་བདག་བྱིན་བརླབས། ། འགྲོ་དྲུག་སེམས་ཅན་རྣམས་ཀྱི་དོན་མཛད་གྱུར། ། པར་བསམས་ལ།
ཨོཾ་མ་ཎི་པདྨེ་ཧཱུྃ། དེ་ནས་རྣམ་ཐར་སོགས་འགྲོ་བསྐུལ་ཆོག་པས་འདིར་དཔལ་ས་སྐྱའི་གདུང་རབས་བྱོན་ཚུལ་མདོར་བསྡུས་བསྐུལ་བའི་དབང་དུ་བཏང་ནས། ཟབ་རྒྱས་ཆོས་ཀུན་གཟིགས་པའི་སྣང་བ་ཡིས། ། ངོ་མཚར་ཤེས་བྱའི་གནས་ཀུན་གསལ་མཛད་ཅིང་། ། བསམ་ཡས་སྤྲུལ་པའི་འོད་གཟུགས་འགྱེད་མཁས་པའི། ། འཇམ་མགོན་སྐྱེ་དགུའི་ཉི་མ་ལ་བཏུད་ནས། ། འཇམ་གླིང་བྱང་ཕྱོགས་ཉིན་མོར་བྱེད་པའི་མགོན། ། ལྷ་བབས་འཁོན་གྱི་པཱ་ལ་ཆེན་པོ་ལས། ། སྤྲུལ་པའི་གདུང་རྒྱུད་རིམ་པར་བྱོན་པའི་ཚུལ། ། ཡ་རབས་རྣམས་ཀྱི་ཁ་རྒྱན་འདི་སྤེལ་ལོ། །
འཇམ་དབྱངས་སྤྲུལ་པ་དཔལ་ལྡན་ས་སྐྱ་པའི། ། གདུང་གི་ཐོག་མ་འོད་གསལ་ལྷ་ཡུལ་དུ། ། སྤྱི་རིང་གཡུ་རིང་གཡུ་སེ་མཆེད་གསུམ་བྱོན། ། གཡུ་སེས་མི་རྗེ་མཛད་ནས་སྲས་བཞི་བསྐྲུན། ། དེ་ཡི་གྲོགས་སུ་གཅེན་པོ་གཡུ་རིང་བྱོན། ། གཡུ་རིང་དང་ནི་མུ་བཟའ་ལྡེམ་བུའི་སྲས། ། མ་སངས་སྤུན་བདུན་བྱོན་པའི་གཅེན་པོ་དྲུག ། ཡབ་དང་བཅས་པ་ལྷ་ཡི་ཡུལ་དུ་གཤེགས། ། བདུན་གྱི་ཐ་ཆུང་མ་སངས་སྤྱི་རྗེ་དང་། ། ཐོག་ལྕམ་འུར་མོའི་སྲས་ནི་དཔའ་བོ་སྟག །
དེ་དང་ཀླུ་ལྕམ་བྲ་མ་གཉིས་ཀྱི་སྲས། ། ཀླུ་ཚང་སྟག་པོ་འོད་ཅན་ཞེས་པ་བྱུང་། ། ཀླུ་ཚ་དང་ནི་མོན་བཟའ་མཚོ་མོ་རྒྱལ། ། ལྷན་ཅིག་བཞུགས་པའི་རིགས་སྲས་གཡའ་སྤང་གི ། མཚམས་སུ་འཁྲུངས་པས་མཚན་ཡང་གཡའ་སྤང་སྐྱེས། ། ཞེས་གྲགས་གཞན་གྱིས་མི་ཐུབ་དཔའ་བོ་བྱོན། ། གང་དེས་སྲིན་པོ་སྐྱ་རིངས་ཁྲག་མེད་ནི། ། བསད་ནས་ཆུང་མ་གཡའ་འབྲུམ་སི་ལི་མ། ། ཕྲོགས་ཏེ་ཉིད་ཀྱིས་ཁབ་སུ་བཞེས་པ་ལས། ། སྲས་གཅིག་བྱུང་བ་འཁོན་བར་སྐྱེས་ཞེས་གྲགས། །
དེ་དང་བཙན་བཟའ་ལྕམ་བུ་སྒྲོན་གྱི་སྲས། ། གཟུགས་མཛེས་བློ་ལྡན་མི་ཡུལ་དཀོན་པ་འཁྲུངས། ། དེ་ལ་དཀོན་པ་རྗེ་གུང་སྟག་ཅེས་བཏགས། ། འཁོན་སྟོན་དཔལ་པོ་ཆེར་གྲགས་སྙན་རྩེར་བྱོན། ། དཔལ་པོ་ཆེར་གྲགས་གླང་བཟའ་ནེ་ཆུང་སྲས། ། ཁྲི་མཛེས་ལྷ་ལེགས་ཚེ་ལ་དབང་ཕྱུག་དང་། ། མཁས་མཆོག་ཀླུ་ཡི་དབང་པོ་ཚེ་འཛིན་བཞི། ། ཚེ་འཛིན་སྲས་ནི་རྡོ་རྗེ་རིན་པོ་ཆེ། ། གང་དེའི་བཙུན་མོ་འབྲོ་བཟའ་གཡང་ལེན་སྐྱིད། ། དེ་ལ་འབྲོ་ཚ་མཆེད་བདུན་བྱོན་པ་ལས། །
གཞན་རྣམས་ཡུལ་ཕྱོགས་སོ་སོར་འགྲོ་དོན་མཛད། ། མཐའ་ལྟག་ཤེས་རབ་ཡོན་ཏན་གྲོམ་པར་བྱོན། ། དེ་ནས་ཡོན་ཏན་འབྱུང་གནས་ཚུལ་ཁྲིམས་རྒྱལ། ། གཙུག་ཏོར་ཤེས་རབ་དགེ་སྐྱབས་དགེ་མཐོང་དང་། ། འཁོན་སྟོན་བལ་པོ་ཤཱཀྱ་བློ་གྲོས་རྣམས། ། རིམ་བཞིན་སྔ་མའི་རིགས་སྲས་ཕྱི་མ་ཡིན། ། ཤཱཀྱ་བློ་གྲོས་སྲས་གཉིས་ཆེ་བའི་མཚན། ། ཤེས་རབ་ཚུལ་ཁྲིམས་དཀོན་མཆོག་རྒྱལ་པོ་གཅུང་། ། གཅེན་པོ་ཡན་ཆད་གསང་སྔགས་སྔ་འགྱུར་མཛད། ། གཅུང་གིས་གསར་འགྱུར་སྲོལ་བསྐྱངས་ས་སྐྱ་བཏབ། །
དེ་དང་ཞང་མོ་བསོད་ནམས་སྐྱིད་ཀྱི་སྲས། ། ས་སྐྱའི་བླ་ཆེན་ཀུན་དགའ་སྙིང་པོར་གྲགས། ། བླ་ཆེན་དེ་ཡི་བཙུན་མོ་ཚ་རོང་མ། ། ཇོ་ལྕམ་ཕུར་མོའི་སྲས་ནི་ཀུན་དགའ་འབར། ། བཙུན་མོ་གཉིས་པ་ཇོ་ལྕམ་འོད་སྒྲོན་སྲས། ། བསོད་ནམས་རྩེ་མོ་རྗེ་བཙུན་གྲགས་པ་དང་། ། དཔལ་ཆེན་འོད་པོ་ཞེས་བྱ་རྣམ་གསུམ་ཡིན། ། དཔལ་ཆེན་འོད་པོའི་བཙུན་མོའི་གར་ཕུ་མ། ། ཉི་ཁྲི་ལྕམ་ལ་ས་སྐྱ་པཎ་ཆེན་དང་། ། ཟངས་ཚ་བསོད་ནམས་རྒྱལ་མཚན་རྣམ་གཉིས་འཁྲུངས། །
ཟངས་ཚའི་བཙུན་མོ་མདོག་སྟོད་ཚྭ་སྣ་མ། ། མ་གཅིག་ཀུན་སྐྱིད་སྲས་པོ་འཕགས་པ་དང་། ། འགྲོ་མགོན་ཕྱག་ན་རྡོ་རྗེ་མཆེད་གཉིས་བྱོན། ། བཙུན་མོ་གཉིས་པ་ས་སྐྱའི་ཆུ་མདོ་མ། ། ཇོ་འགྲོའི་སྲས་པོ་སློབ་དཔོན་རིན་རྒྱལ་ཏེ། ། གསུམ་པ་མ་གཅིག་རྡོ་རྗེ་གདན་གྱི་སྲས། ། སློབ་དཔོན་ཆེན་པོ་ཡེ་ཤེས་འབྱུང་གནས་སོ། ། ཕྱག་ནའི་བཙུན་མོ་མ་གཅིག་ཞྭ་ལུ་མ། ། མཁའ་འགྲོ་འབུམ་སྲས་དྷརྨ་པཱ་ལ་ཡིན། ། དྷརྨ་པཱ་ལའི་བཙུན་མོ་སྟག་འབུམ་སྲས། །
རཏྣ་བྷ་དྲྭ་གཞོན་ནུའི་དུས་སུ་གཤེགས། ། ཡེ་འབྱུང་བཙུན་མོ་མ་གཅིག་ཁ་སྨད་མ། ། ཆོས་རིན་སྐྱིད་ལ་བདག་ཉིད་ཆེན་པོ་འཁྲུངས། ། གང་དེའི་བཙུན་མོ་དང་པོ་རྒྱལ་པོའི་ལྕམ། ། མུ་དག་གན་གྱི་སྲས་ནི་བསོད་ནམས་བཟང་། ། དེ་དང་དཔོན་མོ་བུདྡྷ་གན་གྱི་སྲས། ། རཏྣ་ཤྲཱི་ཡང་གཞོན་ནུའི་དུས་སུ་གཤེགས། ། བཙུན་མོ་གཉིས་པ་མང་མཁར་སོགས་སྤེལ་མ། ། ངང་མོའི་སྲས་ནི་ཏི་ཤྲཱི་ཀུན་བློ་ཡིན། ། བཙུན་མོ་གསུམ་པ་གླང་ཚོའི་ན་སྤེལ་མ། །
ནམ་མཁའ་རྒྱལ་པོར་གྲགས་ལ་སྲས་གསུམ་སྟེ། ། མཁས་བཙུན་ཆེན་པོ་ནམ་མཁའ་ལེགས་པ་དང་། ། ནམ་མཁའ་བཤེས་གཉེན་གུ་ཤྲཱི་ནམ་རྒྱལ་ལོ། ། མཁས་བཙུན་ཆེན་པོའི་བཙུན་མོ་ཁང་གསར་ལ། ། དགེ་འདུན་འབུམ་ལ་ཏ་དབེན་ཀུན་རིན་འཁྲུངས། ། ཀུན་རིན་བཙུན་མོ་ཉི་ཐོག་ནམ་པའི་སྲས། ། བློན་པོ་ཆེན་པོ་བློ་གྲོས་རྒྱལ་མཚན་ཡིན། ། གཉིས་པ་མཉམ་མེད་དབོན་མོ་དགེ་མའི་སྲས། ། སློབ་དཔོན་ཆེན་པོ་གྲགས་པ་བློ་གྲོས་དང་། ། གཅུང་པོ་ཀུན་དགའ་བློ་གྲོས་རྒྱལ་མཚན་ནོ། །
བློ་གྲོས་རྒྱལ་མཚན་བཙུན་མོ་ས་སྐྱ་མ། ། རྒྱལ་མོ་སྐྱིད་སྲས་ཀུན་དགའ་དབང་ཕྱུག་སྟེ། ། གྲགས་པ་བློ་གྲོས་བཙུན་མོ་བྲག་དཀར་མའི། ། སྲས་མཆོག་བློ་གྲོས་དབང་ཕྱུག་གཞི་ཐོག་པའོ། ༈ །བདག་ཉིད་ཆེན་པོའི་བཙུན་མོ་ཞྭ་ལུ་མ། ། མ་གཅིག་གཞོན་འབུམ་མཚན་གཞན་ལུག་སྐྱེས་ལ། ། ཏ་དབེན་ཀུན་ཉི་འཇམ་དབྱངས་དོན་ཡོད་པ། ། འགྲོ་མགོན་བསོད་ནམས་རྒྱལ་མཚན་མཆེད་གསུམ་འཁྲུངས། ། འཇམ་དབྱངས་དོན་ཡོད་བཙུན་མོ་ཞྭ་ལུ་མ། ། མ་གཅིག་ཡོན་ཏན་དཔལ་འབུམ་ཞེས་བྱའི་སྲས། །
ཉི་མ་རྒྱལ་མཚན་བླ་ཆེན་ཀུན་རྒྱལ་གཉིས། ། བླ་ཆེན་ཀུན་རྒྱལ་བཙུན་མོ་ཞྭ་ལུ་མ། ། མ་གཅིག་ནམ་མཁའ་རྒྱལ་མོ་ཞེས་བྱ་ལ། ། འཇམ་དབྱངས་ཆེན་པོ་ནམ་མཁའ་རྒྱལ་མཚན་དང་། ། མཐུ་སྟོབས་དབང་ཕྱུག་བསོད་ནམས་རྒྱལ་མཚན་འཁྲུངས། ། འཇམ་དབྱངས་ནམ་རྒྱལ་བཙུན་མོ་ཁྲོ་འདའ་མ། ། མ་གཅིག་དཔལ་འབྱུང་རྒྱལ་མོ་ཞེས་བྱའི་སྲས། ། རྒྱ་གར་ཤེས་རྒྱལ་བློ་གྲོས་རྒྱལ་མཚན་གཉིས། ། མཐུ་སྟོབས་དབང་ཕྱུག་བཙུན་མོ་འདན་ཡུལ་མ། ། ཀུན་དགའ་འབུམ་སྲས་གྲགས་པ་རྒྱལ་མཚན་ཏེ། །
དེ་རྣམས་རིན་ཆེན་སྒང་པའི་ཞལ་ངོའོ། ༈ །བདག་ཉིད་ཆེན་པོའི་བཙུན་མོ་ར་ལུང་མ། ། ཀུན་དགའ་ནམ་མཁའི་རྒྱལ་མཚན་ཞེས་བྱའི་སྲས། ། ཏི་ཤྲཱི་ཀུན་དགའ་ལེགས་འབྱུང་ཞེས་བྱ་དང་། ། གཅུང་པ་ཏི་ཤྲཱི་ཀུན་དགའ་རྒྱལ་མཚན་གཉིས། ། ཀུན་རྒྱལ་བཙུན་མོ་སྟག་སྡེ་ཁ་ཕྱར་མ། ། དཔལ་ལྡན་བཟང་མོའི་སྲས་ནི་ཆོས་རྒྱལ་མཚན། ། བཙུན་མོ་གཉིས་པ་སྟག་སྡེ་ར་ལུང་མ། ། བསོད་ནམས་དཔལ་ལ་ཏ་དབེན་བློ་རྒྱལ་འཁྲུངས། ། ཏ་དབེན་ཆོས་རྒྱལ་བཙུན་མོ་ཆུ་མདོ་མ། །
རྒྱལ་མོ་མཚོ་སྲས་ཐེག་ཆེན་ཆོས་རྗེ་ཡིན། ། བཙུན་མོ་གཉིས་པ་ཉང་སྟོད་ས་སྐྱ་ལ། ། དྷརྨ་དྷྭ་ཛ་རྡོ་རྗེ་རིན་ཆེན་གཉིས། ། བཙུན་མོ་གསུམ་པ་དཔོན་མོ་སྲས་པ་ལ། ། སློབ་དཔོན་ཆེན་པོ་བསོད་ནམས་བཀྲ་ཤིས་འཁྲུངས། ། བསོད་བཀྲས་བཙུན་མོ་སྟག་སྡེ་ར་ལུང་མ། ། ནམ་པའི་སྲས་པོ་བདེ་ལེགས་བཀྲ་ཤིས་ཡིན། ། བདེ་ལེགས་བཀྲ་ཤིས་བཙུན་མོ་གཅིག་བཞེས་པ། ། གང་དེའི་སྲས་པོ་བསོད་ནམས་རྒྱལ་མཚན་དང་། ། ཤཱཀྱ་སེང་གེ་དོན་གྲུབ་རྒྱལ་མཚན་དང་། །
བསམ་གྲུབ་རྒྱལ་མཚན་ཞེས་བྱ་རྣམ་བཞིའོ། ། ཤཱཀ་སེང་བཙུན་མོ་གཅུང་པ་དཔོན་མོའི་སྲས། ། ཀུན་དགའ་བཀྲ་ཤིས་ཀུན་དགའ་རྒྱལ་མཚན་དང་། ། ཀུན་དགའ་སྙིང་པོ་ཞེས་བྱ་རྣམ་པ་གསུམ། ། བཙུན་མོ་གཉིས་པ་མ་གཅིག་ཡུམ་པའི་སྲས། ། ཆོས་རྗེ་རིན་ཆེན་རྒྱལ་མཚན་ཞེས་བྱ་དང་། ། ཀུན་རྒྱལ་བཙུན་མོ་གླིང་ཁའི་དཔོན་ཆེན་སྲས། ། དཀར་མོའི་མཚན་ལ་ཆོས་ཀྱི་རྒྱལ་མཚན་དང་། ། གཅུང་པོ་ཀུན་དགའ་ལེགས་འབྱུང་རྣམ་གཉིས་འཁྲུངས། ། དེ་རྣམས་ལྷ་ཁང་བླ་བྲང་གདུང་བརྒྱུད་དོ།
༈ །བདག་ཉིད་ཆེན་པོའི་བཙུན་མོ་རེ་མདའ་མ། ། ལྷ་གཅིག་ཉི་མ་རིན་ཆེན་ཞེས་བྱའི་སྲས། ། གཅེན་པོ་སློབ་དཔོན་ཆེན་པོ་ཉི་མ་དཔལ། ། ཆུང་བ་ཀུན་དགའ་ལེགས་པའི་རྒྱལ་མཚན་དབང་། ། ཀུན་ལེགས་བཙུན་མོ་མ་གཅིག་ཁ་གསར་མ། ། དགེ་འདུན་འབུམ་སྲས་བླ་ཆེན་བསོད་བློ་དང་། ། དབང་གི་མཚན་གསོལ་གྲགས་པ་རྒྱལ་མཚན་གཉིས། ། གྲགས་རྒྱལ་བཙུན་མོ་མ་གཅིག་ལྷ་རིན་ལ། ། སློབ་དཔོན་ཆེན་པོ་ཀུན་དགའ་ལེགས་བློ་དང་། ། རྣམ་སྲས་རྒྱལ་མཚན་དབང་ཞེས་གྲགས་པ་འཁྲུངས། །
བཙུན་མོ་གཉིས་པ་སྟག་ཚང་སྲས་འདྲེན་སྲས། ། སློབ་དཔོན་ཆེན་པོ་འཇམ་དབྱངས་ཆོས་རྒྱལ་ཡིན། ། རྣམ་སྲས་བཙུན་མོ་རྟ་ནག་འབྲུག་དགུའི་སྲས། ། སློབ་དཔོན་ཆེན་པོ་ཀུན་དགའ་བློ་གྲོས་ཏེ། ། བཙུན་མོ་གཉིས་པ་ཆ་གཅིག་ཡ་འབྲོག་མ། ། བསོད་ནམས་འབུམ་ལ་ནམ་མཁའ་ལེགས་པ་འཁྲུངས། ། ནམ་ལེགས་བཙུན་མོ་མ་གཅིག་བཙུན་མ་སྐྱིད། ། ཅེས་བྱའི་སྲས་ནི་ནམ་མཁའ་རྒྱལ་མཚན་ཡིན། ། ནམ་རྒྱལ་བཙུན་མོ་ཤངས་པ་རྒྱལ་མོའི་སྲས། ། སློབ་དཔོན་ཆེན་པོ་ནམ་མཁའ་རིན་ཆེན་ནོ། །
བཙུན་མོ་གཉིས་པ་དཔལ་འབྱོར་བཟང་མོའི་སྲས། ། དབང་གི་མཚན་གསོལ་ནམ་མཁའ་བཀྲ་ཤིས་ཡིན། ། ནམ་མཁའ་བཀྲ་ཤིས་བཙུན་མོ་དམའ་པོ་བཟའ། ། མ་གཅིག་ཧོར་མོ་ཚེ་བརྟན་ཞེས་བྱའི་སྲས། ། འཇམ་དབྱངས་སྤྲུལ་སྐུ་ཀུན་དགའ་བསོད་ནམས་དང་། ། ངག་གི་དབང་ཕྱུག་དང་ནི་འཇམ་དཔལ་གྲགས། ། སངས་རྒྱས་ཚེ་བརྟན་བཀྲ་ཤིས་ཞེས་བྱ་བཞི། ། ཚེ་བརྟན་བཙུན་མོ་ཡ་འབྲོག་ཁྲི་ལྕམ་སྲས། ། ཀུན་དགའ་བསམ་གྲུབ་ངག་དབང་ཀུན་རིན་གཉིས། ། ཀུན་དགའ་བསམ་གྲུབ་བཙུན་མོ་མ་གཅིག་སྲས། །
ཀུན་དགའ་བདེ་ལེགས་བཀྲ་ཤིས་ཞེས་བྱ་འཁྲུངས། ། ཀུན་དགའ་བདེ་ལེགས་བཙུན་མོ་བྱ་བཟང་མའི། ། སྲས་ལ་འཇམ་དབྱངས་བསོད་ནམས་ལྷུན་གྲུབ་དང་། ། ཚེ་དབང་ཧོར་སོགས་བསོད་ནམས་རྒྱལ་མཚན་དང་། ། འཇིག་རྟེན་རྒྱ་ཧོར་ཞེས་བྱ་རྣམ་གསུམ་བྱོན། ། འཇིག་རྟེན་རྒྱ་ཧོར་བཙུན་མོ་སྟག་ལུང་མར། ། སྲས་གསུམ་བྱོན་པའི་གཅེན་པོ་གཞོན་ནུར་གཤེགས། ། བར་པ་ངག་དབང་བསོད་ནམས་རྒྱལ་མཚན་དང་། ། ཆུང་བ་ངག་དབང་ལྷུན་གྲུབ་རྣམ་གཉིས་བྱོན། ། ངག་དབང་ལྷུན་གྲུབ་བཙུན་མོ་བོལ་གདོང་མ། །
ནོར་བུ་བུ་ཁྲིད་སྲས་ནི་བསྟན་འཛིན་དབང་། ། བསོད་ནམས་དབང་གི་རྒྱལ་པོ་རྣམ་གཉིས་བྱོན། ། དབང་རྒྱལ་སྲས་གཉིས་ཚེ་དབང་རིག་འཛིན་དང་། ། ངག་དབང་ནོར་བུ་རྒྱལ་མཚན་ཞེས་བྱ་སྟེ། ། ཕྱིས་སུ་བྱོན་པའི་རྩེ་གདོང་བླ་བྲང་པ། ། ངག་དབང་ཀུན་རིན་བཙུན་མོ་གདོང་ཁ་མ། ། ལྷ་གཅིག་དཀར་མོ་ལེགས་འཛམ་ཞེས་བྱའི་སྲས། ། གྲུབ་པའི་དབང་ཕྱུག་བསོད་ནམས་དབང་པོ་དང་། ། བཙུན་མོ་གཉིས་པ་སླར་ཡང་གདོང་ཁ་མ། ། བཀྲ་ཤིས་དཔལ་གྱི་བུ་ཁྲིད་ཅེས་བྱའི་སྲས། །
འཛམ་གླིང་རྒྱན་མཆོག་གྲགས་པའི་མཚན་ཅན་འཁྲུངས། ། གང་དེའི་བཙུན་མོ་བྱང་ཕྱོགས་རྒྱལ་པོའི་ལྕམ། ། ལྷ་སྲས་བསོད་ནམས་རྒྱལ་མོ་ཞེས་བྱའི་སྲས། ། འཇམ་དབྱངས་སྤྲུལ་པ་མཐུ་སྟོབས་དབང་ཕྱུག་དང་། ། རྒྱལ་སྲས་ངག་དབང་ཀུན་དགའ་དབང་རྒྱལ་མཚན། ། ཐམས་ཅད་མཁྱེན་པ་འཇམ་མགོན་ཨ་མེས་ཞབས། ། མཁྱེན་ཡང་ཀུན་དགའི་མཚན་ཅན་བསྟན་འགྲོའི་དཔལ། ། དཔལ་ལྡན་དེ་ཡི་བཙུན་མོ་འགྲོ་མགོན་མ། ། ཨོ་རྒྱན་སྐྱབས་ལ་བསོད་ནམས་དབང་ཕྱུག་བལྟམས། ། གང་དེའི་བཙུན་མོ་མ་གཅིག་ཞེད་ཆོས་མ། །
པད་དཀར་བུ་ཁྲིད་སྲས་ནི་མདྒའི་མཚན། ། དེ་ཡི་བཙུན་མོ་སྔོན་མ་གནས་གདོང་མ། ། གདུང་བརྒྱུད་མ་བྱོན་ཕྱི་མ་བཅོ་བརྒྱད་པའི། ། མ་གཅིག་བསྟན་འཛིན་བསོད་ནམས་བཟང་མོ་ལ། ། ཁོ་བོའི་སྐྱབས་གཅིག་ཁྱབ་བདག་འཁོར་ལོའི་མགོན། ། ངག་དབང་ཀུན་དགའ་བསོད་ནམས་རིན་ཆེན་ཞེས། ། སྙིགས་དུས་མགོན་དེ་སྐྱེ་བའི་ཆོ་འཕྲུལ་བསྟན། ། མགོན་དེའི་བཙུན་མོ་སྔ་མ་ཞེ་ཆོས་པའི། ། ལྷ་མཛེས་བུ་ཁྲིད་སྲས་གཉིས་ཆུང་ངུར་གཤེགས། ། ཕྱི་མ་སྐུ་དྲིན་ཅན་གྱི་འགྲོ་མགོན་མ། །
མ་གཅིག་བསོད་ནམས་དཔལ་གྱི་དབང་མོ་ལ། ། ངག་དབང་ཀུན་དགའ་བློ་གྲོས་འདི་ཉིད་དང་། ། གཅུང་པོ་ཟུང་བཅས་བྱོན་པའི་གཅུང་གཉིས་གཤེགས། ། གཅེན་ལས་ད་ལྟའི་གདུང་བརྒྱུད་འདི་ཉིད་སོགས། ། ད་ལྟར་བྱོན་དང་མ་འོངས་སྲིད་མཐའི་བར། ། འབྱོན་པར་ངེས་པའི་དཔལ་ལྡན་ས་སྐྱ་པའི། ། གདུང་རབས་རིམ་པར་བྱོན་པ་འདི་ཉིད་ལ། ། དེ་ལྟར་འཆི་མེད་འོད་གསལ་ལྷ་ཡི་རིགས། ། མ་རིག་ལས་འཁོན་འཇམ་དབྱངས་སྤྲུལ་པའི་སྐུ། ། ས་སྐྱ་པ་ཞེས་གྲགས་པ་གསལ་ལྡན་པ། །
བརྒྱུད་པར་བཅས་པའི་རྣམ་ཐར་བསྡུས་པ་འདི། ། གཞན་གྱིས་བསྐུལ་དང་རང་ཉིད་མོས་པའི་བློས། ། ལེགས་པར་བཀོད་འདིས་མཐའ་ཡས་སྐྱེ་དགུ་རྣམས། ། མཆོད་འོས་མཆོད་སོགས་ཡ་རབས་སྤྱོད་ཚུལ་གྱིས། ། མཐོ་རིས་ཐར་པའི་བདེ་ལ་རེག་གྱུར་ཅིག ། ཅེས་པ་སོགས་མ་ཎི་ཇི་ལྟར་རིགས་པ་བསྐུལ། གཞན་གྱི་ཇ་འདྲེན་ན་ཇ་མཆོད། ཐུགས་པ་སོགས་གཞན་སྟེར་མི་བྱུང་ན། ཞལ་ཟས་རོ་བརྒྱ་སོགས། ཤི་གསོན་གྱི་བསྔོ་འབྲེལ་འབུམ་བ་རྣམས་ལ་དམིགས་གྲོལ་ཁར་བསྔོ་བ་བྱ་ཚུལ་ནི།
མ་ཎི་བསྐུལ་བགྲང་དང་། གནས་མལ་ཟས་ནོར་སོགས་མཐུན་རྐྱེན་སྒྲུབ་པའི་དགེ་བ་འདིས་མཚོན་རང་གཞན་ཐམས་ཅད་ཀྱིས་དུས་གསུམ་བསགས་པའི་དགེ་བས་སེམས་ཅན་ཐམས་ཅད་མཐར་ཐུག་སངས་རྒྱས་དང་། གནས་སྐབས་དག་པའི་ཞིང་དང་། མཐོ་རིས་སུ་སྐྱེ་བར་གྱུར་ཅིག་སྙམ་པའི་མོས་པ་དང་། དོན་ལ་འཁོར་འདས་ཐམས་ཅད་གསལ་སྟོང་འཛིན་མེད་དུ་ཤེས་པའི་ངང་ནས། བླ་མ་དམ་པ་བརྒྱུད་པར་བཅས་རྣམས་དང་། ། རབ་འབྱམས་དཀྱིལ་འཁོར་ལྷ་ཚོགས་ཐམས་ཅད་དང་། ། ཕྱོགས་བཅུར་བཞུགས་པའི་སངས་རྒྱས་བྱང་སེམས་སོགས། ། ཐམས་ཅད་བདག་ལ་བརྩེ་བས་དགོངས་སུ་གསོལ། ། དེའི་རྗེས་སུ་ཐོག་མར་མཐར་ཐུག་གི་བསྔོ་བ་བགྱི་བ་ནི།
ཤི་གསོན་རྣམས་ཀྱི་འབྲེལ་བཞག་ཚུལ་དང་། མིང་བྱང་རྣམས་བཀླག་ལ། འདི་ཞེས་བྱ་བ་རྣམས་བྱུང་བས། ཞེས་སྦྱར་ནས། དགེ་བ་འདི་ཡིས་བདག་སོགས་སེམས་ཅན་རྣམས། ། ཚེ་འདིར་ཚེ་རིང་ནད་མེད་དམ་ཆོས་ལྡན། ། ཕྱི་མ་བདེ་བ་ཅན་གྱི་ཞིང་སྐྱེས་ནས། ། སྤྱན་རས་གཟིགས་དབང་གོ་འཕང་མྱུར་ཐོབ་ཤོག ། ལུས་ངག་ཡིད་གསུམ་ལྷ་སྔགས་ཡེ་ཤེས་ཀྱི། ། ཁྱེར་སོ་གསུམ་དང་ནམ་ཡང་མི་འབྲལ་བར། །
སྙིང་རྗེའི་དབང་གིས་སེམས་ཅན་དོན་སྤྱོད་ཅིང་། ། རྒྱལ་བའི་སྲས་ཀྱིས་སྤྱོད་པ་སྒྲུབ་པར་ཤོག ། འདི་ཕྱི་བར་དོའི་གནས་སྐབས་ཐམས་ཅད་དུ། ། འདྲེན་མཆོག་བླ་མ་འོད་དཔག་མེད་མགོན་གྱིས། ། ཐུགས་རྗེའི་ལྕགས་ཀྱུས་ནམ་ཡང་མི་གཏང་བར། ། སྲིད་ཞིའི་རྒུད་པ་ཀུན་ལས་སྐྱོབ་གྱུར་ཅིག ། གནས་སྐབས་ཀྱི་བསྔོ་བ་ནི། འགྲོ་ལ་བདེ་སྐྱིད་འབྱུང་བའི་སྒོ་གཅིག་པུ། ། ཀུན་མཁྱེན་རྒྱལ་བའི་བསྟན་པ་རིན་པོ་ཆེ། ། ཡུལ་དུས་གནས་སྐབས་ཀུན་ཏུ་མི་ཉམས་པར། །
ཕྱོགས་མཐར་དར་ཞིང་རྒྱས་པར་མཛད་དུ་གསོལ། ། བྱང་ཕྱོགས་སྐྱོང་བའི་སྐྱོབ་པ་མཆོག་གྱུར་པ། ། མཁས་གྲུབ་རྒྱལ་མཚོས་ཡོངས་སུ་གང་བའི་གནས། ། གངས་རིའི་ཁྲོད་འདིར་བསྟན་པ་གསལ་མཛད་པའི། ། ས་སྐྱ་པ་ཡི་བསྟན་པ་རྒྱས་གྱུར་ཅིག ། བླ་མ་སྐུ་ཁམས་བཟང་བར་གསོལ་བ་འདེབས། ། མཆོག་ཏུ་སྐུ་ཚེ་རིང་བར༞ ། འཕྲིན་ལས་དར་ཞིང་རྒྱས་པར༞། བླ་མ་དང་འབྲལ་བ་མེད་པར་བྱིན་གྱིས་རློབས། ། གངས་ཅན་བོད་ཀྱི་ལྟེ་བ་རྡོ་རྗེའི་གདན། །
དཔལ་ལྡན་ས་སྐྱའི་ཆོས་སྲིད་རྒྱས་བྱེད་པའི། ། སྤྲུལ་པའི་གདུང་བརྒྱུད་རྒྱུན་ཆད་མེད་པ་དང་། ། ཀུན་ཀྱང་འཕྲིན་ལས་ནམ་མཁའ་མཉམ་པར་ཤོག ། དགེ་འདུན་སྡེ་རྣམས་འཆད་ཉན་འཕེལ་བ་དང་། ། བསྟན་པ་རིས་མེད་དར་བར་བྱིན་གྱིས་རློབས། ། སྒྲུབ་པ་པོ་རྣམས་གཡེང་བས་མ་གོས་པས། ། ཏིང་འཛིན་ལས་སུ་རུང་བར་བྱིན་གྱིས་རློབས། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཕྱུགས་འཕེལ་བ། ། དགེ་ལེགས་ཐམས་ཅད་འབྱུང་བའི་གནས། །
ཡིད་ལ་འདོད་པ་ཀུན་འགྲུབ་ཤོག ། ས་སྐྱའི་རྗེ་བཙུན་གོང་མ་ལྔ། ། བསྟན་འཛིན་རྩ་བརྒྱུད་བླ་མ་ལ། ། གསོལ་འདེབས་སྡིག་པ་མ་ལུས་བཤགས། ། དོན་ཀུན་འགྲུབ་པར་བྱིན་གྱིས་རློབས། ། བདག་ལ་དམིགས་རྟེན་གྲངས་མེད་པ། ། བྱུང་བའི་ཚེ་འདས་ཐམས་ཅད་ཀྱི། ། སྡིག་པ་ཀུན་བཤགས་ཀུན་བྱང་ནས། ། ཀུན་ཀྱང་བདེ་བ་ཅན་བགྲོད་ཤོག ། བདག་གིས་དུས་གསུམ་སེམས་ཅན་གྱི།
སྲོག་གཅོད་སྡིག་པ་ཅི་བགྱིས་བཤགས། ། དེ་དག་བདེ་བ་ཅན་སྐྱེ་ཞིང་། ། བདག་སོགས་འགྲོ་ཀུན་དེར་འགྲོ་ཤོག ། བདག་གིས་བསྟན་འགྲོའི་དོན་བསྒྲུབ་ཕྱིར། ། དུས་གསུམ་སྡིག་པ་ཐམས་ཅད་བཤགས། ། དཔོན་སློབ་དུས་འདིར་ཚེ་རིང་ཞིང་། ། ལྷན་ཅིག་བདེ་ཆེན་བགྲོད་པར་ཤོག ། བདག་གི་ལྷག་བསམ་ནུས་མཐུ་དང་། ། མཁྱེན་བརྩེ་ནུས་ལྡན་སྐྱབས་གནས་ཀུན། ། གཅིག་བསྡུས་བླ་མའི་ཐུགས་རྗེ་ཡིས། །
འདི་ཕྱིའི་དོན་ཀུན་འགྲུབ་གྱུར་ཅིག ། ས་སྐྱའི་རྗེ་བཙུན་གོང་མ་སོགས། ། རྒྱ་བོད་མཁས་གྲུབ་ཇི་སྙེད་དང་། ། མཆོག་གསུམ་རྟེན་གསུམ་བགྲང་ཡས་སོགས། ། བསོད་ནམས་ཞིང་གྱུར་ཅི་མཆིས་ལ། ། བདག་གཞན་ཞིང་རྡུལ་ལུས་བསྒྱུར་ནས། ། ཕྱག་མཆོད་སྡིག་བཤགས་བསྐོར་བ་བསྐུལ། ། སྒྲིབ་སྦྱངས་དག་པའི་ཞིང་བགྲོད་ནས། ། སྤྲུལ་པས་བསྟན་པ་རྒྱས་བྱེད་ཤོག ། བདག་གཞན་དུས་གསུམ་སྡིག་ཀུན་བཤགས། །
ཀུན་བྱང་རྣམ་སྨིན་འབྱུང་མེད་ཤོག ། དགེ་ཚོགས་མཆོད་སྤྲིན་རྒྱ་མཚོ་འབུལ། ། ཚོགས་རྫོགས་འདི་ཕྱིའི་དོན་འགྲུབ་ཤོག ། སྦྱིན་བདག་འཁོར་དང་བཅས་རྣམས་ལ། ། ཚེ་འདིར་བསམ་པའི་དོན་འགྲུབ་ཅིང་། ། བར་ཆད་ཞི་ནས་བཀྲ་ཤིས་པ། ། བསམ་པ་ཆོས་བཞིན་འགྲུབ་པར་ཤོག ། སྦྱིན་པའི་བདག་པོ་ཆོས་དང་མཐུན་པ་ཡི། ། ཇི་ལྟར་བསམ་པ་ཡིད་བཞིན་འགྲུབ་པ་དང་། ། ནད་གདོན་བགེགས་དང་བར་དུ་གཅོད་པའི་ཚོགས། །
ཉེ་བར་ཞི་བར་བྱིན་གྱིས་རླབས་ཏུ་གསོལ། ། སེམས་ཅན་ནད་པ་ཇི་སྙེད་པ། ། མྱུར་དུ་ནད་ལས་ཐར་བར་ཤོག ། འགྲོ་བའི་ནད་རྣམས་མ་ལུས་པ། ། རྟག་ཏུ་འབྱུང་བ་མེད་པར་ཤོག ། དུས་མིན་འཆི་བར་གྱུར་པ་སྣ་ཚོགས་དང་། ། རྨི་ལམ་ངན་དང་མཚན་མ་ངན་པ་དང་། ། འཇིགས་པ་བརྒྱད་སོགས་ཉེ་བར་འཚེ་བ་རྣམས། ། མྱུར་དུ་ཞི་ཞིང་མེད་པར་མཛད་དུ་གསོལ། ། ཆོས་མཐུན་འབྱོར་པས་ཚེ་རིང་གནས་པ་དང་། །
བྱང་ཆུབ་སེམས་མཆོག་རིམ་གཉིས་རྣལ་འབྱོར་སོགས། ། རྩེ་གཅིག་ཟབ་མོའི་ཏིང་འཛིན་སྒོམ་པ་ལ། ། བར་ཆད་མེད་ཅིང་མཐུན་རྐྱེན་རྒྱས་པར་ཤོག ། གཙུག་གི་ནོར་བུ་བླ་མའི་ཐུགས་རྗེ་དང་། ། སྐྱབས་གནས་བསླུ་བ་མེད་པའི་བདེན་པ་དང་། ། རྡོ་རྗེའི་ཆོས་སྐྱོང་ནུས་མཐུ་དཔག་ཡས་པས། ། བསམ་པ་ཇི་བཞིན་རྟག་ཏུ་འགྲུབ་གྱུར་ཅིག ། སེམས་ཅན་ཐམས་ཅད་བདེ་དང་ལྡན་གྱུར་ཅིག ། ངན་འགྲོ་ཐམས་ཅད་རྟག་ཏུ་སྤོང་བ་དང་། ། བྱང་ཆུབ་སེམས་དཔའ་གང་ན་སུ་བཞུགས་པ། །
དེ་དག་ཀུན་གྱི་སྨོན་ལམ་འགྲུབ་གྱུར་ཅིག ། སེམས་ཅན་འདི་དག་ཐམས་ཅད་ཀྱང་། ། ཚེ་ཡང་དཔག་མེད་རིང་བར་ཤོག ། རྟག་ཏུ་བདེ་བས་འཚོ་གྱུར་ནས། ། འཆི་བའི་སྒྲ་ཡང་གྲགས་མ་གྱུར། ། དགེ་བ་འདི༞ ། བསོད་ནམས་ཡེ་ཤེས༞ ། བསོད་ནམས་ཡེ་ཤེས་ལས༞ ། དམ་པ་གཉིས༞ ། བསོད་ནམས་འདི་ཡིས་ཐམས་ཅད་གཟིགས་པ་ཉིད། །
ཐོབ་ནས་ཉེས་པའི་སྒྲ་རྣམས་ཕམ་བྱས་ནས། ། སྐྱེ་རྒ་ན་འཆིའི་རྦ་ཀློང་འཁྲུགས་པ་ཡི། ། སྲིད་པའི་མཚོ་ལས་འགྲོ་བ་འདྲེན་པར་ཤོག ། སངས་རྒྱས་སྐུ་གསུམ་བརྙེས་པའི་བྱིན་རླབས་དང་། ། ཆོས་ཉིད་མི་འགྱུར་བདེན་པའི་བྱིན་རླབས་དང་། ། དགེ་འདུན་མི་ཕྱེད་འདུས་པའི་བྱིན་རླབས་ཀྱིས། ། བསྔོ་བ་སྨོན་ལམ་བཏབ་ཚད་འགྲུབ་པར་ཤོག ། འགྲོ་བའི་བླ་མ་ཆོས་རྗེ་པཎྜི་ཏ། ། མཁྱེན་རབ་དབང་ཕྱུག་རྗེ་བཙུན་འཇམ་པའི་དབྱངས། ། རྒྱལ་བ་གཉིས་པ་དཔལ་ལྡན་ས་སྐྱ་པའི། །
བསྟན་པ་ཡུན་རིང་གནས་པའི་བཀྲ་ཤིས་ཤོག། །། སོགས་བཀྲ་ཤིས་བྱས་ལ་ཁྲོམ་རྣམས་བཛྲ་གུ་རུ་དང་། རིགས་གསུམ་མགོན་པོའི་གཟུང་སོགས་བཟླ་བཞིན་པར་གྱེས་སུ་བཅུག ཡང་སྐབས་འགའ་རེར་གཙུག་ལག་ཁང་དང་། མཆོད་རྟེན། དགེ་འདུན་གྱིས་སྡེ་དང་ཉེ་བར་བསྐུལ་བ་ལྟ་བུ་བྱུང་ན། འཚོགས་འཕྲལ་གྱེས་རན་ཁར་ཁྲོམ་རྣམས་དེ་ཕྱོགས་ལ་ཁ་བལྟས་ནས་ཕྱག་འཚལ་དུ་བཅུག་ལ། ཕྱག་འཚལ་གྱི་ཚིགས་བཅད་ཅི་རིགས་དང་། བསྙུང་གནས་ཀྱི་པོ་བསྟོད། གཙོ་བོ་རྒྱལ་བ་སོགས།
ལྟུང་བཤགས་སོགས་བཤགས་པའི་རིགས་ཅི་ཤེས་བསྐུལ། བསྙེན་གནས་བསྙུང་གནས་དང་། གྲུ་ལྕགས་ཟམ་པ། ལམ་འཕྲང་མཆོད་རྟེན་སོགས་གསར་བཞེངས་ཞིག་གསོའི་འགོ་པ་བཅོལ་བ་སོགས་བྱུང་ན་དེ་དག་ལ་ཕན་གང་ཐོགས། ནག་ཅན་བསྐྱབ་པ། སེམས་ཅན་གྱི་སྲོག་བསླུ་བ་སོགས་མདོར་ན་དགེ་བའི་ལས་སོགས་གང་ཐོན། སེམས་ཅན་ལ་ཕན་གང་ཐོགས་བྱེད་པ་ནི་དགེ་བསྐུལ་བ་རྣམས་ཀྱི་ལས་ཀྱི་གཙོ་བོ་ཡིན་ནོ། ། དེ་ལ་སྤྱིར་མ་ཎི་བསྐུལ་བ་འདི་ཕལ་ཆེར་བསྟན་པའི་སྒོར་མ་ཞུགས་པའི་སྐྱེ་བོ་ཐ་མལ་པའི་ཁྲོད་དུ་བྱེད་པ་མང་བས། སྤྱན་འདྲེན་ཕྱག་མཆོད་གསོལ་འདེབས་ཀྱི་རིགས་རྣམས་ཀྱང་། ཐེག་པ་ཐུན་མོང་བ་དང་ཕྱོགས་མཚུངས་ལས།
ནང་དང་གསང་བའི་དོན་ལ་སྦྱར་བ་ཕལ་ཆེར་བསྐུལ་མི་ཉན། གཙོ་བོ་ལ་དལ་འབྱོར་རྙེད་དཀའ་འཆི་བ་མི་རྟག་པ། ལས་རྒྱུ་འབྲས་བྱམས་སྙིང་རྗེ་བྱང་ཆུབ་སེམས་ཀྱི་རྣམ་གཞག་རྣམས་ལ་རང་གི་ཤེས་ན་མདོ་དང་བསྟན་ཆོས་ཀྱི་ལུང་དང་སྦྱར་བའི་རྒྱས་བཤད་ཇི་ཙམ་དགོས་ཀྱང་བཤད་ཆོག བདག་ཅག་གི་སྟོན་པའི་འཁྲུངས་རབས་དང་། ཉན་ཐོས་བྱང་སེམས་དང་འབྲེལ་བའི་མཛད་པ་རྣམས་ཀྱི་ཐང་ཁ་ཡོད་ན་བརྡ་སྤྲོད་དང་བཅས་ཏེ་བསྐུལ་འཐུས། གཞན་ཡང་མདོ་དང་འདུལ་བ་ནས་བཤད་པའི་གཏམ་རྒྱུད་རྣམས་ལ་ཞིང་བཀོད་དང་། བསྐུལ་སྲོལ་བྱུང་ན་སྙན་ཅིང་ངོ་མཚར་བྱིན་རླབས་དུས་ལ་འབྱུང་ཡང་། ཕལ་ཆེར་ལ་མི་འདུག་འགྲུབ་ན་ཤིན་ཏུ་ལེགས། རྒྱ་བོད་མཁས་གྲུབ་རྣམས་ཀྱི་རྣམ་ཐར་ཀྱང་སྤྱིར་བཏང་གི་མཛད་པ་གང་ཡིན་བསྐུལ་རུང་ཞིང་། ནང་དང་གསང་བའི་རིགས་བསྐུལ་མི་ཉན།
གཟུགས་ཀྱི་ཉི་མ་སོགས་ལུགས་ཀྱི་བསྟན་བཅོས་རྣམས་བསྐུལ་བ་ལ། ཕན་ཡོན་ཉེས་དམིགས་གཉིས་ཀ་མེད། འོན་ཀྱང་བསྐུལ་མཁན་གྱི་འདུ་ཤེས་དེ་ལ་བརྟེན་ནས་གཞན་ཆོས་ལ་བསྐུལ་བའི་བློ་ཡོད་ན་ཕན་ཡོན་འབྱུང་། འདས་ལོག་གི་རྣམ་ཐར་ཐམས་ཅད་ནི། སྡིག་སྤང་། དགེ་སྒྲུབ་ཀྱི་ལོ་རྒྱུས་ཁོ་ན་ཡིན་པས་ཤེས་ཚད་བསྐུལ། འོན་ཀྱང་འགའ་རེ་ན་སྡིག་སྤང་དགེ་སྒྲུབ་བྱེད་ཚུལ། སངས་རྒྱས་ཀྱི་གསུང་དང་མི་མཐུན་པ་ཡང་ཡོད་ཤས་ཆེ་བས། རྣམ་གཞག་དེ་རྣམས་ངེས་པར་བྱས་ནས་གོང་དུ་ཁོ་བོས་བསྒྲིགས་པ་དེ་ས་ལུགས་དང་རྗེས་འབྲེལ་དཔེར་བརྗོད་མདོར་བསྡུས་ཡིན་པས། དེས་མཚོན་ཡར་མཐའ་སྐྱབས་འགྲོ་ནས།
མར་མཐའ་བཀྲ་ཤིས་ཀྱི་བར། ཚིག་བཅད་ལྷུག་རྒྱས་འབྲིང་བསྡུས་གསུམ་གང་བསྐུལ་ཀྱང་ཆོག་པས་དེ་བཞིན་ཤེས་པར་བྱའོ། ། ཞེས་པ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་བྲིས་པའོ།། །། མངྒ་ལཾ།། །། PAGE * MERGEFORMAT 14 ཀུན་དགའ་བློ་གྲོས། ས་སྐྱ་དཀོར་དཔོན་པར་ཉེ་བར་མཁོ་བའི་ཡི་གེ་འགྲོ་དོན་བཟང་པོ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
