གསུང་འབུམ། ཀུན་དགའ་བློ་གྲོས།
པོད ༢༨༤
རྗེ་བཙུན་ས་སྐྱ་པའི་བླ་རི་དང་བླ་མཚོ་བསམ་བརླིང་ཕུ་ན་བཞུགས་པ་ལ་གནས་པའ་ིསྨན་རྒྱལ་མ་གཉིས་ལ་གསོལ་མཆོད།
༄༅། །རྗེ་བཙུན་ས་སྐྱ་པའི་བླ་རི་དང་བླ་མཚོ་བསམ་བརླིང་ཕུ་ན་བཞུགས་པ་ལ་གནས་པའ་ིསྨན་རྒྱལ་མ་གཉིས་ལ་གསོལ་མཆོད་བྱ་ཚུལ་ཅི་བསམ་ལྷུན་གྲུབ་བཞུགས་སོ། ། གངས་འདི་ལ་ཡིག་རྙིང་ཕལ་ཆེར་དུ་སྟག་འཚེར་ཞེས་པ་ར་ར་བཏགས་སུ་འདུག་ཀྱང་ཁོ་བོའི་གོ་དོན་ལ་ནི་ལུང་པ་འདིའི་རི་མཐོ་ཤོས་ཡིན་པས་ཉི་མ་འཆར་ནུབ་གཉིས་ཀའི་འོད་ཟེར་ཐོག་མཐར་རྟག་ཏུ་འཚེར་བས་ར་བཏགས་ཡིན་ནམ་སྙམ་ནས་གསོལ་མཆོད་འདིར་ཡང་དེ་བཞིན་བྲིས་པའོ།། ཨོཾ་སྭསྟི། རྗེ་བཙུན་ས་སྐྱ་པའི་བླ་རི་དང་། བླ་མཚོར་གྲགས་པ། རྟག་འཚེར་གངས་ཀྱི་རྒྱལ་མོ་དང་། མཚོ་སྨན་འདོད་དགུའི་རྒྱལ་མོ་གཉིས་ལྷན་ཅིག་ཏུ་གསོལ་མཆོད་བྱ་ཚུལ་ནི། ཕྱེ་ཕུད་གཙང་མ་དམར་སྐྱུར་སོགས་འབག་བཙོག་ངན་པས་མ་བསླད་པར་བུམ་རྫས་ཉེར་ལྔ་དང་། ཀླུ་སྨན་དཀར་གསུམ་སོགས་ཁ་ཟས་བཟང་པོ་གཙང་མ་སྣེ་འཛོམས་བསྲེས་ལ། ལི་ལྕགས་དུག་ཤིང་བསེ་མ་ཡིན་པའི་སྣོད་ཇི་ལྟར་རིགས་པར་ཟླུམ་གཏོར་པད་མའི་སྙིང་པོ་ཅན་རིལ་བུ་བརྒྱ་རྩས་གསུམ་ཆ་ནུབ་པ་ལ་མར་རྒྱན་ཅི་མཛེས་དང་དར་སྣ་ལྔའམ་དཀར་སེར་གང་རུང་གིས་བརྒྱན་པའི་མཐར་ཤིང་འབྲས་སོགས་ཁ་ཟས་སྣ་ཚོགས་སྤུངས།
དེ་ཡི་ཉེ་སྐོར་དུ་ཕྱེ་མར་འབྲས་ཆན་ཞོ་འོ་མ་གང་རུང་གི་དཀར་ཕུད་གཡའ་ཆུ་གངས་ཆུ་གཙང་མ་རྣམས་དཀར་ཡོལ་སོགས་སྣོད་གས་ཆག་མེད་པར་བཤམས། མདུན་དུ་ཆུ་གཉིས་སྔོན་འགྲོའི་ཉེར་སྤྱོད་དང་བསངས་ཤིང་སྣ་ཚོགས་ཀྱི་དུད་པ་སྦྱར། དར་མདུང་བ་དན་མདའ་དར་སོགས་མང་དུ་འཕྱར། རང་གཙང་སྦྲ་ལ་གནས་པའི་དྲུང་རྡོར་དྲིལ་འཐོར་སྣོད་རོལ་སིལ་རྔ་དུང་སོགས་བཤམས་ལ། མཆོད་པ་རྣམས། ཨོཾ་ཨ་མྲྀ་ཏེ་ཧཱུྃ་ཕཊ་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་སོགས་རྗེ་དཀོན་མཆོག་ལྷུན་གྲུབ་ཀྱིས་མཛད་པའི་རྣམ་འཇོམས་མདུན་བསྐྱེད་སོགས་གཞན་ནས་འབྱུང་བ་བཞིན་གྱི་བྱིན་གྱིས་བརླབས། སྐྱབས་འགྲོ་བཞི་སྐོར་ཅི་རིགས་དང་། བླ་མ་དང་དཀོན་མཆོག་རིན་པོ་ཆེ་སོགས་སྐྱབས་གསོལ་གྱི་ཚིག་དང་།
སེམས་ཅན་ཐམས་ཅད་ཀྱི་དོན་དུ་སོགས་སེམས་བསྐྱེད་ཀྱི་ཚིག་རྣམས་གཞན་ནས་འབྱུང་བ་བཞིན་ལ། དཔལ་ཕྱག་ན་རྡོ་རྗེའི་བསྒོམ་བཟླས་ཉམས་སུ་བླངས་བར་བགྱིའོ། ། རང་སྐད་ཅིག་གིས་ཕྱག་ན་རྡོ་རྗེར་གསལ་བའི་ཐུགས་ཀར་ཧཱུྃ་ཡིག་སྔོན་པོ་དེ་ལས་འོད་ཟེར་འཕྲོས་པས་བླ་མ་དང་ཕྱག་ན་རྡོ་རྗེ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས་ལ། ན་མོ་གུ་རུ་བྷྱཿ ན་མོ་བཛྲ་པཱ་ཎི་ས་པ་རི་ཝཱ་ར་བྷྱཿ ཞེས་པས་ཕྱག་བྱ། པུཥྤེ་སོགས་ཀྱིས་མཆོད། དཀོན་མཆོག་གསུམ་ལ་བདག་སྐྱབས་མཆི། ། ཞེས་ལན་གསུམ་གྱི་རྒྱུན་བཤགས་བྱ།
ཚད་མེད་བཞི་བསྒོམ། ཤུ་ནྱ་ཏཱས་བསངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧཱུྃ་ཡིག་སྔོན་པོ་ལས་རྡོ་རྗེ་རྩེ་ལྔ་པ་ལྟེ་བར་ཧཱུྃ་གིས་མཚན་པ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། ཚུར་འདུས་ཡོངས་སུ་གྱུར་པ་ལས་རང་ཉིད་ཕྱག་ན་རྡོ་རྗེ་སྐུ་མདོག་སྔོན་པོ་ཞལ་གཅིག་ཕྱག་གཉིས་པ། ཕྱག་གཡས་རྡོ་རྗེ་རྩེ་ལྔ་པ་ནམ་མཁའ་ལ་འཕྱར་བ་གཡོན་པ་ཐུགས་ཀར་སྡིགས་མཛུབ་མཛད་པ། ཞབས་གཡས་བསྐུམ་ཞིང་གཡོན་བརྐྱང་བ།
དབུ་སྐྲ་སེར་པོ་གྱེན་དུ་བརྫེས་ཤིང་དམར་ལ་ཟླུམ་པའི་སྤྱན་གསུམ་དང་ལྡན་པ། ཞལ་མཆེ་བ་གཙིགས་ཤིང་ལྗགས་འདྲིལ་བ། དར་སྔོན་པོས་སྟོད་གཡོགས་དང་སྟག་གི་པགས་པའི་ཤམ་ཐབས་གསོལ་བ། ཀླུ་ཆེན་པོ་བརྒྱད་ཀྱིས་བརྒྱན་པ། ཡེ་ཤེས་ཀྱི་མེ་འབར་བའི་དབུས་ན་བཞུགས་པའོ། ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། དེ་ལས་འོད་ཟེར་འཕྲོས་པས་བྱང་ཕྱོགས་ལྕང་ལོ་ཅན་ནས་དཔལ་ཕྱག་ན་རྡོ་རྗེ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་སྤྱན་དྲངས། གོང་ལྟར་མཆོད།
ཛཿཧཱུྃ་བཾ་ཧོཿ རང་ལ་ཐིམ་པར་བསམ། སླར་ཡང་ཧཱུྃ་ལས་འོད་ཟེར་འཕྲོས་པས་དབང་གི་ལྷ་དེ་བཞིན་གཤེགས་པ་ཐམས་ཅད་སྤྱན་དྲངས། གོང་ལྟར་མཆོད། དེ་རྣམས་ཀྱི་ཨོཾ་བཛྲ་པཱ་ཎི་ཨ་བྷི་ཥིཉྩ་མཾ། ཞེས་གསུངས་ཤིང་དབང་བསྐུར་ལུས་ངག་ཡིད་གསུམ་གྱི་སྡིག་སྒྲིབ་དག ཆུ་ལྷག་མ་ཡར་ལུད་པ་ལས་མི་བསྐྱོད་པས་དབུ་བརྒྱན། རང་གི་ཐུགས་ཀར་ཟླ་བའི་སྟེང་དུ་ཧཱུྃ་ཡིག་གི་མཐར་སྔགས་ཀྱི་ཕྲེང་བས་བསྐོར་བ་ལས་འོད་ཟེར་འཕྲོས་པས་འཕགས་པ་མཆོད་གདུག་པ་ཅན་ཐམས་ཅད་ཚར་བཅད། སངས་རྒྱས་དང་བྱང་ཆུབ་སེམས་དཔའི་ཐུགས་རྗེ་བྱིན་རླབས་ཐམས་ཅད་འོད་ཀྱི་རྣམ་པར་སྤྱན་དྲངས་ཏེ་རང་ལ་ཐིམ་པར་བསམ་ཞིང་། ཨོཾ་ནཱི་ལཾ་བ་ར་རྡ་ར་བཛྲ་པཱ་ཎི་ཧཱུྃ་ཧཱུྃ་ཕཊཿ
ཅེས་ཅི་ནུས་བསྒྲང་མཐར། ཨོཾ་བཛྲ་པཱ་ཎི་སྔོན་དུ་འགྲོ་བའི་ཨོཾ་བཛྲ་པུཥྤེ་ཨཱཿཧཱུྃ་ནས་རོལ་མོའི་བར་གྱིས་མཆོད། བཅོམ་ལྡན་ཕྱག་ན་རྡོ་རྗེ་ནི། ། ལྕང་ལོ་ཅན་གྱི་ཕོ་བྲང་ན། ། གདུག་པ་ཅན་རྣམས་འདུལ་མཛད་པ། ། གོས་སྔོན་ཅན་ལ་ཕྱག་འཚལ་བསྟོད། ། ཞེས་པས་བསྟོད། བཅོམ་ལྡན་འདས་ཕྱག་ན་རྡོ་རྗེས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཡང་མཆོད་པ་བྱིན་རླབས་གོང་བཞིན་ལ་དྷརྨཱ་ར་ཎི་སོགས་མི་དགོས། གཏོར་མ་མཐུན་རྫས་སྤྱན་གཟིགས་རྣམས་ཨ་མྲྀ་ཏས་བསངས།
སྭ་བྷཱ་ཝས་སྦྱངས། སྟོང་པའི་ངང་ལས། བྷྲཱུཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་དང་། མཐུན་རྫས་རྣམས་ཁཾ་དཀར་པོ་ཞུ་བ་ལས་བྱུང་བའི་ལྷ་ཡི་ཞལ་ཟས་བཟའ་བཅའ་བཏུང་བ་རི་དང་རྒྱ་མཚོ་ལྟ་བུ་ཁ་དོག་དྲི་རོ་ནུས་པ་ཕུན་སུམ་ཚོགས་པ་དང་སྤྱན་གཟིགས་རྣམས་ལྷ་རྫས་ཀྱི་ཡོ་བྱད་བསམ་གྱིས་མི་ཁྱབ་པ་ནམ་མཁའི་ཁམས་གང་བར་གྱུར། གཏོར་མ་མཐུན་རྫས་རྣམས་ཀྱི་སྟེང་དུ་ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོ་རྣམས་རིམ་པ་བཞིན་དུ་བརྩེགས་པ། ཨོཾ་ཨཱཿཧཱུྃ་ལན་གསུམ་ཡི་གེ་གསུམ་ཞུ་ནས་ཉེས་སྐྱོན་ཐམས་ཅད་དག་པར་གྱུར། རྡོ་རྗེ་བསྡམ་པ་འདེབས་ཚུལ་དང་། ཨོཾ་ཨ་ཀཱ་རོ་སོགས་ལན་གསུམ་གྱིས་བདུད་རྩིར་སྒྱུར།
རྡོ་རྗེ་བསྡམས་པ་ལས་གུང་མོ་གཉིས་དང་ཐ་མ་བཞི་སྦྱར་ལ་བསྒྲེང་། སྲིན་མཛུབ་གཉིས་བསྣོལ། མཛུབ་མོ་གཉིས་གུང་མོའི་རྒྱབ་ཏུ་བཀུག་པའི་ཕྱག་རྒྱ་དང་། ཨོཾ་རུ་རུ་སྥུ་རུ་ཛྭ་ལ་ཏིཥྛི་སིདྡྷི་ལོ་ཙ་ན་སརྦ་ཨརྠ་ས་དྷ་ནི་སྭཱཧཱ། ལན་གསུམ། འདི་ལ་འཇམ་མགོན་ཨ་མེས་ཞབས་ཀྱིས་མཛད་པའི་རྣམ་སྲས་བསྐང་གསོ་ན། ནམ་མཁའ་མཛོད་ཀྱི་ཕྱག་རྒྱ་བཅའ་བར་གསུང་འདུག་ཀྱང་། རྣམ་སྲས་ཡིག་རྙིང་རྣམས་ལས་སྤྱན་མའི་ཕྱག་རྒྱ་བཅའ་བར་བཤད་པས་གོང་བཀོད་བཞིན་དང་། ནམ་མཁའ་མཛོད་ཀྱི་སྔགས་རྒྱ་ནི་འདིར་མ་ཟད་རྣམ་སྲས་ལའང་ཟུར་དུ་བྱ་དགོས་པར་སེམས་ཤིང་། སྔགས་རྒྱ་གཉིས་པོ་འདིས་རྒྱ་ཆེར་སྤེལ།
ཐལ་མོ་ཁོང་སྟོང་ལས་སོར་མོ་དབུས་མ་གསུམ་གྱི་ཚིགས་བར་མ་བཅག་པའི་ཕྱག་རྒྱ་དང་། ན་མཿསརྦ་ཏ་ཐཱ་ག་ཏེ་བྷྱོ་ནས་ཁཾ་སྭཱཧཱའི་བར་གསུམ། དེ་ནས་རྔ་རོལ་དང་བཅས་པའམ་ཡང་ན་རྡོར་དྲིལ་འཛིན་པས། ཀྱཻ་རྒྱལ་བའི་བསྟི་གནས་བྱས་འགྱུར་དཔལ་གྱི་རི། ། མཐོ་ཞིང་ལྷུན་སྡུག་རིན་ཆེན་དེ་ཡི་མཐའ། ། རི་ཕྲན་བཀྲ་ཤིས་རྟགས་བརྒྱད་གནས་པ་ལ། ། རིན་ཆེན་གདུགས་མཛེས་ལྟ་བུའི་གངས་རི་ནི། ། རྟག་འཚེར་གངས་ཀྱི་རྒྱལ་མོར་མཚན་གསོལ་བ། ། རྩེ་མོ་དགུང་སྔོན་ཡངས་པར་འཕྱོ་འདྲ་ལ། ། ཉི་ཟླ་གཟའ་སྐར་འཇའ་སྤྲིན་ལྡིང་ཞིང་འཁོར། །
སྐེད་པ་གཡའ་སྤང་རིན་ཆེན་མརྒད་དང་། ། ཨིནྡྲ་ནཱི་ལེའི་ཕུང་པོ་བརྡལ་བ་ལ། ། སྤུ་སྡུག་བྱ་དང་རི་དྭགས་རྩེད་འཇོ་བྱེད། ། རྩ་བ་སྲ་བརྟན་རྡོ་རྗེའི་བྲག་རི་ནི། ། དབང་ཆེན་འཛིན་མའི་དབྱིངས་ནས་སྐྱེས་པ་བཞིན། ། ལོགས་ལ་གཡའ་ཆུ་གངས་ཆུ་གསུང་སྙན་སྒྲོག ། འདོད་དགུ་འཁྱིལ་བའི་རྒྱ་མཚོ་དུ་མ་ཞིག ། བཻཌཱུར་སྔོན་པོའི་ཁུ་བ་འཁྱིལ་འདྲ་ལ། ། ལྦུ་ཕྲེང་མུ་ཏིག་དཀར་པོའི་ཚོམ་བུ་བཞིན། ། ངང་ངུར་སྙན་པའི་སྒྲ་ལྡན་ཆུ་བྱ་རྣམས། །
བག་ཕེབས་དལ་གྱིས་རྒྱུ་བས་འཇུག་ངོགས་བྱེད། ། ཡིད་འོང་རི་དང་རྒྱ་མཚོ་དེ་དག་གིས། ། རྣམ་པར་སྤྲས་པའི་དབུས་སུ་ཁང་བཟང་ནི། ། རིན་ཆེན་ལས་གྲུབ་སྒོ་དང་རྟ་བབས་དང་། ། ཕྱི་ར་ཁོར་ཡུག་ལྗོངས་སོགས་ཁྱོན་ཡངས་པར། ། གངས་དང་མཚོ་སྨན་དུ་མའི་གྲོང་ཁྱེར་དབུས། ། ཁང་བཟང་ལྷ་ཡི་གྲོང་ཁྱེར་ལྟ་བུའི་ནང་། ། བུ་དང་བུ་མོ་དར་དང་རིན་ཆེན་སྤྲས། ། བྲན་དང་བྲན་མོ་འཇོ་སྒེག་ལས་ཀུན་བྱེད། ། འདོད་ཡོན་རྣམ་ལྔ་སྤྲིན་བཞིན་འཐིབས་པའི་དབྱིངས། །
ལྷ་རྫས་ལས་གྲུབ་རིན་ཆེན་ཁྲི་གདན་ལ། ། རྟག་འཚེར་སྨན་གྱི་རྒྱལ་མོ་སྐུ་མདོག་དཀར། ། མཚོ་སྨན་འདོད་དགུའི་རྒྱལ་མོ་སྐུ་མདོག་མཐིང་། ། གཉིས་ཀ་མཛེས་སྡུག་འདོད་ཆགས་གཞོན་ནུའི་སྐུ། ། ཞལ་གཅིག་ཕྱག་གཉིས་ཡིད་བཞིན་ནོར་བུ་བསྣམས། ། རིན་ཆེན་རྒྱན་ཆ་མང་པོ་ཁྲོ་ལོ་ལོ། ། སྲབ་འཇམ་ཡང་མཛེས་ན་བཟའ་ཁྲི་ལི་ལི། ། གཟི་བརྗིད་ཉི་ཟླའི་འོད་ལྡེམ་མེ་རེ་རེ། ། སྙན་པའི་ང་རོའི་གླུ་དབྱངས་ཀྱུ་རུ་རུ། ། ཞིམ་པའི་ངེད་ཀྱི་དྲི་བཟང་ཐུ་ལུ་ལུ། །
དྲན་པའི་མོད་ལ་དགོས་འདོད་སྩོལ་བ་ཡི། ། རྟག་འཚེར་གངས་ཀྱི་རྒྱལ་མོ་འཁོར་བཅས་དང་། ། མཚོ་སྨན་འདོད་དགུའི་རྒྱལ་མོ་འཁོར་བཅས་ལ། ། ཏིང་འཛིན་སྔགས་དང་ཕྱག་རྒྱས་བྱིན་བརླབས་ཤིང་། ། ལྷག་བསམ་རབ་དཀར་ཀུན་བཟང་མཆོད་སྤྲིན་ལྟར། ། ནམ་མཁའ་མཐའ་ཀླས་གཏོར་མ་རྒྱ་ཆེན་དང་། ། ཕྱེ་མར་གངས་རི་སྤུང་འདྲ་དཔལ་གྱི་ཟས། ། འབྲས་ཆན་འབྲུ་ཡི་ཕུང་པོ་རོ་བཅུད་ལྡན། ། དཀར་ཕུད་ནད་རིམས་བཞི་བརྒྱ་འཇོམས་པའི་སྨན། ། གཡའ་ཆུ་གངས་ཆུ་གཙང་མ་བདུད་རྩིའི་རྒྱུན། །
བསངས་ཤིང་དུད་པས་གྲིབ་དང་མི་གཙང་སེལ། ། སྤྱན་གཟིགས་སྣ་ཚོགས་སྤྲིན་ལྟར་འཐིབས་པ་འདིས། ། ཁྱེད་རྣམས་སྐུ་གསུང་ཐུགས་ཀྱི་གཟི་བརྗིད་བསྐྱེད། ། དངོས་འབྱོར་ཡིད་སྤྲུལ་མཆོད་སྤྲིན་རྒྱ་མཚོ་ཡིས། ། རྟག་འཚེར་གངས་ཀྱི་རྒྱལ་མོ་གསོལ་ལོ་མཆོད། ། མཚོ་སྨན་འདོད་དགུའི་རྒྱལ་མོ༞ ། སྨན་གཉིས་བསྐྱེད་པའི་ཡབ་ཡུམ༞ ། ཐུགས་ལ་ཉེ་བའི་དབང་པོ༞ ། ཡིད་དུ་འོང་བའི་སྲས་ལྕམ༞ ། བརྩེ་ཞིང་དུང་པའི་མཆེད་ཟླ༞ །
བཀའ་བཞིན་སྒྲུབ་པའི་བྲན་གཡོག༞ ། ཕྲིན་ལས་རྣམ་བཞིའི་ཕོ་ཉ༞ ། སྟོབས་འབྱོར་ལྡན་པའི་འཁོར་འབངས༞ ། རྟ་སོགས་རྐང་བཞིའི་ཕྱུགས་རྣམས༞ ། དུར་སོགས་འདབ་ཆགས་བྱ་རྣམས༞ ། རི་དྭགས་སྤུ་སྡུག་ཚོགས་རྣམས༞ ། སྤྲུལ་པ་ཡང་སྤྲུལ་ཉིང་སྤྲུལ་གསོལ་ལོ་མཆོད། ། གསོལ་ལོ་མཆོད་དོ་གངས་ཀྱི་རྒྱལ་མོ་དང་། ། མཚོ་སྨན་རྒྱལ་མོ་འཁོར་དང་བཅས་པ་ཡི། ། སྐུ་གསུང་ཐུགས་ཀྱི་དཔལ་འབྱོར་རྒྱས་གྱུར་ཅིག །
ནམ་མཁའི་མཛོད་ཀྱི་ལོངས་སྤྱོད་རྒྱས༞ ། ཉེ་བར་མཁོ་བའི༞ ། དཀར་ནག་ཕྱུགས་ཀྱི་གཡང་རྣམས་རྒྱས་གྱུར་ཅིག ། ཐུགས་ཀྱི་བཞེད་དོན་མ་ལུས་འགྲུབ་གྱུར་ཅིག ། ཀྱཻ་དེ་ལྟར་གསོལ་ཞིང་མཆོད་པའི་ནུས་མཐུ་ཡིས། ། བདེ་གཤེགས་བསྟན་པ་ཕྱོགས་བཅུར་རྒྱས་པ་དང་། ། བསྟན་འཛིན་སྐྱེས་བུའི་བཞེད་དོན་མཐར་ཕྱིན་ནས། ། འཇིག་རྟེན་ཁམས་ཀུན་བདེ་སྐྱིད་དཔལ་འབྱོར་གྱིས། ། རྫོགས་ལྡན་བཞིན་དུ་རྒྱས་པར་མཛད་དུ་གསོལ། ། ཁྱད་པར་སྔོན་ཚེ་ས་སྐྱ་ལོ་ཙཱ་བ། །
བྱས་འགྱུར་རི་བོའི་སྤོ་ལ་བཞུགས་པའི་ཚེ། ། རྟག་འཚེར་རྒྱལ་མོས་གངས་ཀྱི་རྩེ་མོ་རུ། ། ལྷ་ཡི་རྟ་པ་མངོན་སུམ་སྤྲུལ་ནས་ཀྱང་། ། འཕྲིན་ལས་རྣམ་བཞི་སྒྲུབ་པའི་བརྡའ་བསྟན་དང་། ། སྔགས་འཆང་བདུད་ཀྱི་སྟོབས་འཕྲོག་ངག་གི་དབང་། ། ཀུན་དགའ་རིན་ཆེན་གང་དེའི་ཞབས་དྲུང་དུ། ། རྣམ་སྤྲུལ་དུ་མས་ཞལ་བཞེས་མཛད་པ་ལྟར། ། ཁའུ་ལུང་པའི་མི་ཕྱུགས་ཐམས་ཅད་དང་། ། བྱས་འགྱུར་སྐྱེད་ལྷས་གོང་འོག་སྤོང་བ་པ། ། བསམ་བརླིང་གཞུང་དང་དཔལ་ལྡན་ས་སྐྱ་ཡི། །
ལྷ་སྡེ་མི་སྡེ་བཅས་པ་ཐམས་ཅད་ལ། ། ཉིན་མཚན་སྲུང་སྐྱོབ་བྱ་ར་མེལ་ཚེ་མཛོད། ། བྱེ་བྲག་དཔལ་ལྡན་ས་སྐྱའི་ཆོས་སྲིད་ཀུན། ། རབ་ཏུ་རྒྱས་ཤིང་ཡུན་དུ་གནས་པའི་ཕྱིར། ། འཆི་མེད་འཁོན་རིགས་རྗེ་བཙུན་ས་སྐྱ་པའི། ། གདུང་བརྒྱུད་དྲི་མེད་ལོ་ཟླ་མ་འགྱངས་པར། ། མྱུར་དུ་འབྱོན་ཞིང་བྱོན་པ་དེ་དག་ཀྱང་། ། སངས་རྒྱས་བྱང་སེམས་རྣམ་སྤྲུལ་ཤ་སྟག་ལ། ། མི་དང་མི་མིན་ཕས་རྒོལ་གང་གིས་ཀྱང་། ། ཐོ་འཚམས་བར་ཆད་ཀུན་གྱིས་མི་ཚུགས་ཤིང་། །
བདུད་དང་བདུད་ཀྱི་རྗེས་འབྲང་ཇི་སྙེད་ཀུན། ། སྐད་ཅིག་ཙམ་གྱིས་རྡུལ་དུ་རློག་པ་ལ། ། ཕྱག་ན་རྡོ་རྗེ་ལྟ་བུའི་མཐུ་སྟོབས་མཛོད། ། ཆོས་དང་སྲིད་ཀྱི་དཔལ་འབྱོར་ལེགས་ཚོགས་རྣམས། ། ཕྱོགས་དུས་གནས་སྐབས་ཀུན་ཏུ་རྒྱས་གྱུར་ནས། ། སྲིད་དང་ཞི་བའི་ཕུན་ཚོགས་གང་ལེགས་པ། ། དེ་ཀུན་བསམ་པ་ཙམ་གྱིས་འགྲུབ་པར་མཛོད། ། ལྔ་བདོའི་དུས་འདིར་མི་དགེ་ཤུགས་དྲག་པས། ། ལྷ་ཀླུ་སྡེ་བརྒྱད་དྲེགས་པ་ཅན་རྣམས་ལ། ། མི་གྲིབ་ཕོག་པས་ལྗོངས་འདིར་ནད་མུག་དང་། །
འཁྲུག་རྩོད་མི་མཐུན་ཕྱོགས་ཀུན་རླུང་ལྟར་གཡོ། ། བདེ་བའི་གོ་སྐབས་བྲལ་བའི་སྐལ་དམན་རྣམས། ། སྙིང་ནས་དཀོན་མཆོག་གསུམ་ལ་སྐྱབས་འགྲོ་ན། ། མཆོག་གསུམ་བསྟན་པ་བསྲུང་བར་ཞལ་བཞེས་པའི། ། གངས་དང་མཚོ་སྨན་མས་མཚོན་དཀར་ཕྱོགས་ལྷའི། ། ཚད་མེད་ཐུགས་རྗེའི་སྤྱན་གྱིས་ཉེར་གཟིགས་ལ། ། མགོན་མེད་འགྲོ་རྣམས་སྲུང་སྐྱོབ་དུས་ལ་བབས། ། དེ་ལྟར་བདག་གི་ལྷག་བསམ་དག་པ་དང་། ། རྟེན་འབྲེལ་ཟབ་མོ་བསླུ་བ་མེད་པ་དང་། ། སྨན་རྒྱལ་གཉིས་ཀྱིས་བརྩེ་གདུང་ཐུགས་རྗེའི་མཐུས། །
རེ་སྨོན་ཐམས་ཅད་ལྷུན་གྱིས་གྲུབ་པར་ཤོག ། ཀྱཻ་རྩ་བརྒྱུད་བླ་མའི་བྱིན་རླབས་དེ། ། དེ་རིང་ཕྱྭ་དང་གཡང་དུ་བྱོན། ། ཡི་དམ་དངོས་གྲུབ་རྣམ་གཉིས་དེ། ། དེ་རིང་ཕྱྭ་དང༞ ། མཆོག་གསུམ་བདེན་པ་བསླུ་མེད་དེ། ། དེ་རིང་ཕྱྭ་དང༞ ། མཁའ་འགྲོ་ཆོས་སྲུང་མཐུ་རྩལ་དེ། ། དེ་རིང༞ ། ནོར་ལྷ་གཏེར་བདག་དཔལ་འབྱོར་དེ། །
དེ་རིང་ཕྱྭ་དང༞ ། བདེ་སྐྱིད་ལྷ་ཡི་ལྷ་གཡང་དེ། ། དེ་རིང་ཕྱྭ༞ ། སྟོབས་ལྡན་ལྷ་མིན་རྩལ་གཡང་དེ། ། དེ་རིང༞ ། ཀླུ་དང་གནོད་སྦྱིན་འབྱོར་གཡང་དེ། ། དེ་རིང༞ ། དལ་འབྱོར་མི་ཡི་མི་གཡང་དེ། ། དེ་རིང༞ ། རྔོག་ཆགས་འགྲོས་ཀྱི་འགྲོས་གཡང་དེ། །
དེ་རིང༞ ། རྩི་བཅུད་ཕྱུགས་ཀྱི་ཕྱུགས་གཡང་དེ། ། དེ་རིང༞ ། ཟས་འབྲུ་བཅུད་ཀྱི་བཅུད་གཡང་དེ། ། དེ་རིང༞ ། བང་མཛོད་ནོར་གྱི་ནོར་གཡང་དེ། ། དེ་རིང༞ ། དགེ་སློང་ཁྲིམས་ལྡན་བཙུན་གཡང་དེ། ། དེ་རིང༞ ། སྔགས་པ་ནུས་ལྡན་མཐུ་གཡང་དེ། །
དེ་རིང༞ ། སྟག་ཤར་དཔའ་བོའི་དཔའ་གཡང་དེ། ། དེ་རིང༞ ། ཁྲེལ་ལྡན་མཛངས་མའི་མཛངས་གཡང་དེ། ། དེ་རིང༞ ། འཆི་མེད་ཚེ་ཡི་ཚེ་གཡང་དེ། ། དེ་རིང༞ ། རྒས་མེད་ལང་ཚོའི་འཚོ་གཡང་དེ། ། དེ་རིང༞ ། ནད་མེད་བདེ་བའི་བདེ་གཡང་དེ། །
དེ་རིང༞ ། བསོད་ནམས་རི་རྒྱལ་ལྷུན་པོ་དེ། དེ་རིང༞ ། མི་བརྒྱུད་རིན་ཆེན་བཞི་འདྲེན་དེ། ། དེ་རིང༞ ། སྙན་གྲགས་ནམ་མཁའ་ཁྱབ་པ་དེ། ། དེ་རིང༞ ། བཀྲ་ཤིས་ཀུན་ཏུ་དགེ་བ་དེ། ། དེ་རིང་ཕྱྭ་དང་གཡང་དུ་བྱོན། ། དེ་རིང་ཧུ་ཡེ་ཧུ་ལྡན་ནོ། །
དེ་རིང་ཕྱྭ་ཡེ་ཕྱྭ་ལྡན་ནོ། ། དགེ་ལེགས་ཐམས་ཅད་དེང་འདིར་བྱོན། ། ཅི་བསམ་ལྷུན་གྱིས་གྲུབ་པ་དང་། ། སྲིད་ཞིའི་དཔལ་འབྱོར་རྒྱས་གྱུར་ཅིག ། ཅེས་བརྗོད་ལ་གཏོར་མ་མཐུན་རྫས་མཆོད་རྫས་རྣམས། གངས་ཁྲོད་དམ། མཚོའམ། ཡང་ན་གཙང་པོར་གཙང་སྦྲ་དང་ལྡན་པས་བསྐྱལ། ཡི་གེ་བརྒྱ་པས་ལྷག་ཆད་ཁ་བསྐང་། མ་འབྱོར་བ་དང་སོགས་དང་ཚིགས་བཅད་མཇུག་གི་བཟོད་གསོལ་བྱ།
བརྟན་བཞུགས་དང་གཤེགས་གསོལ་མི་དགོས། གནས་གསུམ་བསྲུང་། དགེ་བ་འདི་ཡིས་མྱུར་དུ་བདག ། ཕྱག་ན་རྡོ་རྗེ་འགྲུབ་གྱུར་ནས་སོགས། དགེ་བ་འདི་ཡིས་ནམ་མཁའི་མཐས་ཀླས་པའི་སོགས། ཤླཽ་ཀ་གཉིས། བླ་མེད་བླ་མའི་སོགས། སྟོན་མཆོག་དམ་པ་སོགས་ཀྱི་བཀྲ་ཤིས་བྱ། འདི་ཀླུ་གཏོར་དང་སྦྲེལ་ནས་གཏོང་ན། བརྒྱད་ཚན་རྫོགས་ནས་ཆུ་སྦྱིན་འགོར་མཆོད་གཏོར་བྱིན་རླབས་སོགས་བྱས་ལ།
ཀྱཻ་རྒྱལ་བའི་བསྟི་གནས་ནས། སྲིད་ཞིའི་དཔལ་འབྱོར་རྒྱས་གྱུར་ཅིག་གི་བར། ཏིང་ཤག་དཀྲོལ་ལ་བཏང་། རྒྱ་གར་ཤེར་བསངས་དང་སྦྲེལ་ནས་གཏོང་ན། གནས་བདག་གཞི་བདག་ཐམས་ཅད་བསངས། ཀྱཻ་བསངས་སོ་ཞེས་པའི་རྗེས་སུ། མཆོད་གཏོར་བྱིན་རླབས་སོགས་བྱས་ལ། ཀྱཻ་རྒྱལ་བའི་བསྟི་གནས་ལ་རྔ་བརྡུང་། གསོལ་མཆོད་རྫོགས་མཚམས་དང་། འཕྲིན་བཅོལ་རྫོགས་མཚམས་རོལ་མོ་བྱས་ལ།
རྒྱ་གར་ཤེར་བསང་གི་འཕྲོ་ཕྱྭ་འགུགས་རྫོགས་པའི་བར་བཏང་། དེ་ནས་འདི་ཡི་ཕྱྭ་འགུགས་ཀྱི་མཐར་རོལ་མོ་བྱ། འདི་རང་རྐྱང་པ་གཏོང་ན་གོང་བཀོད་ཇི་ལྟ་བ་བཞིན་ནོ། ། ཞེས་གངས་སྨན་དང་། མཚོ་སྨན་གཉིས་ལྷན་ཅིག་ཏུ་གསོལ་མཆོད་བྱ་ཚུལ་འདི་ཡང་། ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་སྦྱར་ཞིང་། འདི་དག་གི་གསོལ་མཆོད་མངོན་རྟོགས་སོགས་ལ་རྒྱུད་དང་རྒྱ་བོད་ཀྱི་གཞུང་གི་ཟིན་སོ་དང་། བོན་རྫུན་མས་སྦྱར་བའི་གཞུང་ནས་བཤད་པ་མ་མཐོང་ཡང་བླ་མ་གོང་མའི་ཐུགས་རྩིས་ཅན་གྱི་གཞི་རྣམས་ལ་བསྟན་འཛིན་གྱི་སྐྱེས་བུ་གཞན་གྱིའང་སོ་སོར་དག་སྣང་མ་ལྟ་བུའི་གསོལ་མཆོད་བཀའ་རྩོམ་མང་དུ་མཐོང་ཞིང་ངེད་རང་ནི་ཉོན་མོངས་པའི་འདམ་དུ་བྱིང་བས་དག་སྣང་འཆར་བའི་གོ་སྐབས་ཅི་ལ་སྲིད་ཀྱང་། ཚེ་འདིར་རྡོ་རྗེ་ཐེག་པའི་སྨིན་གྲོལ་གྱི་གདམས་པ་དུ་མ་ཐོབ་པས་དེས་ན་འདི་པའི་ལུགས་ལ་ཞེན་པས་ཞུགས་ན་འབྲས་མི་བསླུ་བའི་ལམ་ཞེས་གསུངས་པ་ཞིག་གདའ་བས་གངས་དང་མཚོ་ལ་གནས་པའི་སྨན་མོ་གཉིས་ཀྱི་སྐུ་མདོག་ནི་གནས་སྐབས་གཏི་མུག་དང་། ཞེ་སྡང་མ་སྤངས་དག་པའི་རང་བཞིན་ལ་སྦྱར་ཞིང་།
ཕྱག་མཚན་ནི་དགོས་འདོད་སྩོལ་བ་ལ་སྦྱར་ལ། གསོལ་མཆོད་འབུལ་ཚུལ་ནི། འཕྲིན་ལས་རྣམ་བཞིའི་འགྲོ་དོན་མཛད་པ་ལ་སྦྱར་བས་གཞི་དུས་ཀྱི་འཁྲུལ་སྣང་དེ་ཉིད་ལམ་དུས་སུ་དགེ་བའི་རྩིས་ཟིན་པར་བྱས་པས་གནས་སྐབས་ཀྱི་བདེ་སྐྱིད་དང་། མཐར་ཐུག་རྟེན་འབྲེལ་འགྲིག་ལ་འབྲས་དུས་སུ་དོན་མ་ལུས་པ་མངོན་དུ་འགྱུར་བས་ན་ལུགས་འདི་ནི་བསྟན་ཆོས་ངན་པ་འདོན་པའི་ངག་དང་ཅུང་མི་འདྲའམ་སྙམ་པས་ཤེས་ལྡན་གཟུར་གནས་རྣམས་ཀྱིས་དཔྱད་པར་ཞུ། ཡི་གེ་པ་ནི་བཀྲ་ཤིས་རྒྱལ་མཚན་ནོ། ། བཀྲ་ཤིས།། །། PAGE * MERGEFORMAT 8 ཀུན་དགའ་བློ་གྲོས། རྗེ་བཙུན་ས་སྐྱ་པའི་བླ་རི་དང་བླ་མཚོ་སྨན་རྒྱལ་མ་གཉིས་ལ་གསོལ་མཆོད་བྱ་ཚུལ། PAGE * MERGEFORMAT 7
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
