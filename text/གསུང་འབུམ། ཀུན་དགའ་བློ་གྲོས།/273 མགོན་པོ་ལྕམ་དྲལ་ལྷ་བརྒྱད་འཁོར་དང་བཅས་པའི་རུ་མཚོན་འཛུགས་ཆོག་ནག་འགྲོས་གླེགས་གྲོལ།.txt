གསུང་འབུམ། ཀུན་དགའ་བློ་གྲོས།
པོད ༢༧༣
མགོན་པོ་ལྕམ་དྲལ་ལྷ་བརྒྱད་འཁོར་དང་བཅས་པའི་རུ་མཚོན་འཛུགས་ཆོག་ནག་འགྲོས་གླེགས་གྲོལ།
༄༅། །དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་ལྷ་བརྒྱད་འཁོར་དང་བཅས་པའི་རུ་མཚོན་འཛུགས་ཆོག་ནག་འགྲོས་གླེགས་གྲོལ་བཞུགས་སོ།། ན་མོ་གུ་རུ་ཤྲཱི་མ་ཧཱ་ཀཱ་ལ་ཡེ། འདིར་གུར་ལྷ་བརྒྱད་ཀྱི་རུ་མཚོན་འཛུགས་ཆོག་ནག་འགྲོས་མ་ནི། ལྕང་ཤུག་གང་རུང་གི་སྲོག་ཤིང་འདོམ་གང་སོགས་མཚལ་བཙག་དུག་ཁྲག་རྣམས་ཀྱིས་དམར་པོ་བསྒྱུར་རྩེར། ཤཱ་ས་ནའི་མཐར་གུར་ལྷ་བརྒྱད་རུ་མཚོན་འདི་ལ་བརྟན་པར་བཞུགས་ནས་བསྟན་འགྲོ་སྤྱི་དང་བྱེ་བྲག་དགོན་གནས་འདིའི་འགལ་རྐྱེན་སེལ་མཐུན་རྐྱེན་སྒྲུབས། དགྲ་བགེགས་ལོག་འདྲེན་ཐམས་ཅད་ཚར་གཅོད་པར་མཛད་དུ་གསོལ་ལྟ་བུ་བྲིས་པའི་གསུང་རྟེན་དུག་ཁྲག་གིས་བྱུགས་པ་དཀྲིས་པའི་ཕྱི་ནས་དར་སྣ་ལྔ་དང་ཚོན་སྐུད་ཀྱིས་བཅིངས། ཐུག་སོ་རལ་གྲི་སོ་གཉིས་མའི་ཡུ་བའི་སྟེང་གི་སོ་ལྷག་གཡས་གཡོན་ལ་ཨ་ལོང་ཉིས་བརྩེགས་ཡུ་བ་ལྕགས་སྦུག་ཡོད་པ་དེ་བསྐྱོན། འབྲོང་ངམ་གཡག་འབྲས་བུ་ཅན་གྱི་རྔ་ཕུང་ཆེ་བར་བསྒྲོན་པའི་ཁྲོད་དུ་སྐུ་རྟེན། རོ་རས་སོར་བཞིར་མགོན་སྐུ་གྲི་ཁྲག་གིས་བྲིས་པ་ཕྱག་གཡས་ནས་སྒྲིལ་ལ། གོང་བཞིན་དར་སྣ་དང་ཚོན་སྐུད་ཀྱིས་དཀྲིས་པ་སྨྱུག་ལྕགས་གང་རུང་གི་སྦུབས་སུ་བཅུག་པ།
སྲོག་འཁོར་ཤེས་ན་དང་མི་ཤེས་ན་གོང་གི་གསུང་རྟེན་དེས་འཐུས། གྲི་ལྕགས་ཀྱི་མེ་ལོང་ལ་གྲི་ཁྲག་དང་སིནྡྷུ་རས་ཧཱུྃ་བྲིས་པའི་ཐུགས་རྟེན། དར་རས་ཀྱི་ཁུག་མར་འབྲུ་སྨན་རིན་པོ་ཆེ་སྣ་ཚོགས་ཀྱིས་བཀང་བའི་ཡོན་ཏན། གླ་ཚལ་ལྟ་བུ་དྲག་ཤིང་ཚེར་མ་ཅན་གྱི་བྱང་བུ་མཐོ་གང་ལ་ཤཱ་ས་ནས་སྤེལ་ཚིག་བཅས་གོང་བཞིན་དང་། བསེ་ལྕགས་ཀྱི་ཁྲབ་བྱང་མིག་དགུ། སྟག་གཟིག་རས་མ། མགྲོན་བུ་དྲིལ་གཡེར། མིའི་མགོ་ལག་སྙིང་སོགས་བྲིས་འབུར་གང་རུང་། དར་རས་སྣ་ཚོགས་ཀྱི་ཅོད་པཎ་ཏེ་འཕྲིན་ལས་ཀྱི་རྟེན་དེ་རྣམས་ཀྱང་རབ་གནས་ཅན་བཏགས་ལ་སྐུ་གཟུགས་སོགས་ཆུ་སྐྱོན་མི་འབྱུང་བའི་ཕྱིར་ལ་སྒྲིལ་ཅན་ནོ། ། སྦྱངས་ཁྲུས་དང་གསོལ་ཁའི་ཆས་རྣམས་བཤམས།
དེ་ལྟ་བུའི་ཐུག་ཆེན་དེ་མགོན་ཁང་སོགས་ཀྱི་སྟེང་དུ་འཛུགས་པའམ། རྟ་ཐུག་ལྟ་བུས་ཁྱེར་དགོས་ཡོད་ན། མཉྫི་ཆེན་པོ་ལ་རྟེན་པའམ། ཕྱོགས་བཞིར་བརྒྱང་ཐག་བྱས་ལ་བཞུགས། དེའི་མདུན་སྟེགས་བུའི་ཁར་གཏོར་མ་གྲུ་གསུམ་ཆེ་བ་མཐེབ་སྐྱུས་བསྐོར་བ་ཤ་ཁྲག་དང་དར་གྱིས་བརྒྱན་པ། གསོལ་ཁའི་ཆས་ཀྱི་ཤ་དུམ་བུ། ཁྲག་ཆང་ཕྱེ་མར་མཆོད་པ་རྣམ་ལྔ་ལ་སོགས་པ་ལེགས་པར་བཤམས། སྒྲུབ་པ་པོ་རྣམས་ཀྱིས་གནས་ཡོ་བྱིན་རླབས་སྔོན་འགྲོའི་བདག་བསྐྱེད་ཀྱཻ་རྡོར་ལམ་དུས་བྱས་ལ། བུམ་པ་རྡོར་གཟུངས་ཅན། ཨ་མྲྀ་ཏས་བསངས།
སྭཱ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་། ཨ་ལས་ཟླ་བའི་ཞེས་པ་ནས་ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་ནང་དུ་ཞེས་པའི་བར་སྤྱི་འགྲེ་ལ། པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་ཧཱུྃ་ལྗང་སྔོན་ཡོངས་སུ་གྱུར་པ་ལས་ཁྲོ་བོ་བདུད་རྩི་འཁྱིལ་པ་སྐུ་མདོག་ལྗང་ཁུ་ཞལ་གཅིག་ཕྱག་གཉིས་པ་གཡས་སྣ་ཚོགས་རྡོ་རྗེ་ཐུགས་དཀར་འཛིན་ཞིང་། གཡོན་དེས་ཡུ་བ་བྱས་པའི་དྲིལ་བུ་དཀུར་བསྟན་པ། རིན་པོ་ཆེ་དང་སྦྲུལ་གྱིས་བརྒྱན་པ་སྟག་གི་ལྤགས་པའི་ཤལ་ཐབས་ཅན་ཞབས་གཡོན་བརྐྱང་ཞིང་གཡས་བསྐུམས་པའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་མིག་ཏུ་གཏི་མུག་རྡོ་རྗེ་མ་ཞེས་པ་ནས། ཐུགས་ཀར་ཐུགས་རྡོ་རྗེ་མ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདུད་རྩི་འཁྱིལ་པའི་རྣམ་པར་ཨོཾ་བཛྲ་ས་མཱ་ཛཿ ཨོཾ་བཛྲ་ཀྲོ་དྷ་རཱ་ཛ་ནི་རི་ཧཱུྃ་ཁཾ་སྭཱཧཱ། སོགས་ཆུ་བཞི་དང་ཉེར་མཆོད་རོལ་མོ་རྣམས་སྔགས་ཙམ་གྱིས་ཕུལ་བའི་མཐར།
ཨོཾ་བཛྲ་ཀྲོ་དྷ་རཱ་ཛ་ཨོཾ་བཛྲ་གཽ་རཱི་ནས་གྷསྨ་རཱི་ཝ་ཤཾ་ཀུ་རུ་ཧོཿ སླར་ཡང་རང་གི་སྙིང་ཁའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་ཨོཾ་བཛྲ་ས་མཱ་ཛ། ཨོཾ་པཉྩ་ཀུ་ལ་ས་པ་རི་ཝ་ར་ནཱི་རི་སོགས་གོང་བཞིན་མཆོད། བཅོམ་ལྡན་དེ་བཞིན་གཤེགས་པ་ཀུན་སོགས་ནས། ཆུ་ལྷག་མ་ཡར་ལུད་པ་ལས་དོན་ཡོད་གྲུབ་པས་དབུ་བརྒྱན། མཚན་སྔགས་རེ་རེ་འགོར་སྦྱར་བའི་ཆུ་བཞི་ཉེར་མཆོད་རོལ་ཆེན་དང་བཅས་པས་མཆོད། ཨོཾ་བཛྲ་ཀྲོ་དྷ་རཱ་ཛ། ཨོཾ་ཨཱཿཧཱུྃ་གི་ནང་མཆོད། དྲིལ་གསིལ་རོལ་ཆེན་དང་བཅས་པས་དཀར་མོ་རི་དྭགས་ནས་འཁྱུད་པ་ཉིད་ཀྱི་བར། དོན་ཡོད་རྒྱལ་པོ་རྫོགས་སངས་རྒྱས་སོགས་ཤླཽ་ཀ་གཅིག
རང་གི་སྙིང་ཁ་ནས་སྔགས་ཀྱི་ཕྲེང་བ་དམར་པོ་གཟུངས་ཐག་ལ་འཁྲིལ་ནས་སོང་བས་བུམ་ནང་གི་ལྷ་དམར་ལམ་ལམ་སོང་སྟེ་སྐུའི་བ་སྤུའི་བུ་ག་ནས་བདུད་རྩིའི་རྒྱུན་བབས་པས་བུམ་པ་གང་བར་གྱུར། ཨ་མྲྀ་ཏ་བརྒྱ་རྩ་བཟླས་པའི་མཐར་གོང་ལྟར་མཆོད་བསྟོད། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་སྩལ་དུ་གསོལ། ཧེ་རུ་ཀའི་ཡིག་བརྒྱ་ཚར་གསུམ། མ་འབྱོར་པ་དང་ཤླཽ་ཀ་གཅིག ཨོཾ་ཨཱཿཧཱུྃ་མཆོད་ཡོན་ཕུལ་བའི་རྐྱེན་གྱིས་བུམ་ནང་གི་ལྷ་འོད་དུ་ཞུ་བ་ལས་བྱུང་བའི་བུམ་པའི་ཆུ་བདུད་རྩིའི་རང་བཞིན་ཅན་དུ་གྱུར། གཏོར་མ་གསུམ་ཆུས་བྲན་ལ་མཆོད་གཡོག་པས་གཏོར་མ་གསུམ་རེ་རེ་བཞིན་བརྟེན་གསར་མ་རྣམས་ལ་གཡས་ཕྱོགས་སུ་བསྐོར་བའི་ཚུལ་བྱ་ཞིང་། དཔོན་སློབ་ཐམས་ཅད་ཀྱིས་ཕྱག་གཡས་སྐྱབས་སྦྱིན་གྱི་ཕྱག་རྒྱ་གཡས་ཕྱོགས་བསྐོར་ཞིང་། མཐར་སེ་གོལ་གཏོགས་པ་བྱིན་རླབས་མི་དགོས་ལ། ཨོཾ་སརྦ་བིགྷྣཱན་ན་མཿསརྦ་ཏ་ཐཱ་ག་ཏ་བྷྱཿ
སརྦ་ཐ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ན་ཁཾ་གྲྀཧྣེ་དཾ་བ་ལྱཱ་དཱི་སྭཱཧཱ། ལན་གསུམ་བརྗོད། ཏིང་ལོ་དང་ཆང་བུ་གོང་བཞིན་བསྐོར་ལ། དཔོན་སློབ་རྣམས་ཀྱིས་རྡོ་རྗེ་གསོར་ཞིང་། ཨོཾ་སུམྦྷ་ནི་སུམྦྷ་ཧཱུྃ། གྲྀཧྣ་གྲྀཧྣ་ཧཱུྃ། གྲྀ་ཧ་ན་པ་ཡ་གྲྀ་ཧ་ན་པ་ཡ་ཧཱུྃ། ཨཱ་ན་ཡ་ཧོ། བྷ་ག་ཝཱན་བི་དྱ་རཱ་ཛཿཧཱུྃ་ཕཊཿ ལན་གསུམ།
འདིར་དཔལ་རྡོ་རྗེ་ནག་པོ་ཆེན་པོ་ལྕམ་དྲལ། བྲན་གཡོག་བཀའ་བསྟོད་འཁོར་དང་བཅས་པའི་རྟེན་རུ་མཚོན་གྱི་རྒྱལ་མཚན་འཛུགས་པ་ལ་བར་དུ་གཅོད་པར་རྩོམ་པའི་གདོན་བགེགས་གང་ཡིན་པ་ཐམས་ཅད་གཏོར་མ་ལམ་བརྔན། ཏིང་ལོ་ལམ་སྒྲོན། ཆང་བུ་ལམ་རྒྱགས་ཀྱི་ཚུལ་དུ་ཁྱེར་ལ་སའི་ཕྱོགས་འདིར་མ་གནས་པར་གཞན་དུ་སོངས་ཤིག ཅེས་བརྗོད་ལ་གཏོར་མ་ཆང་བུ་རྣམས་རྒྱང་རིང་དུ་དོར་ལ། རང་གི་སྙིང་ཁ་ནས་འོད་ཟེར་འཕྲོས་པས་ཁྲོ་བོ་མེ་ལྟར་འབར་བ་ལ་ཡེ་ཤེས་ཀྱི་ཁྲོ་བོའི་ཚོགས་དཔག་ཏུ་མེད་པས་བསྐོར་བ་ཨོཾ་བཛྲ་མ་ཧཱ་ཀྲོ་དྷཱ་རཱ་ཛ་ས་པཱ་རི་ཝཱ་ར་བཛྲ་ས་མ་ཛཿ ཞེས་བརྗོད་ཅིང་གདངས་དང་བཅས་པས། ཧཱུྃ་ཡེ་ཤེས་བསྐལ་པ་མེ་ལྟར་འབར་བའི་འོད། ། མ་རིག་འདོད་པའི་མུན་ཁམས་ཐམས་ཅད་སྲེག ། ཞེ་སྡང་གཤིན་རྗེའི་འཇིགས་པ་ཐམས་ཅད་འཇོམས། །
དཔའ་བོ་ཆེན་པོ་དཔའ་མཚན་སྟག་ལྤགས་ཅན། ། ལོག་འདྲེན་སྲིན་པོའི་མཐའ་གནོན་དགྲ་འདུལ་བ། ། རིག་པའི་རྒྱལ་པོ་ཁྲོ་བོ་བཞུགས་གསོལ་འཚལ། ། ལོག་འདྲེན་འདུལ་བའི་སླད་དུ་སྤྱན་འདྲེན་ན། ། འགྲོ་བའི་དོན་དུ་མཆོད་ཀྱིས་གཤེགས་སུ་གསོལ། ། ཨོཾ་བཛྲ་མ་ཧཱ་ཀྲོ་དྷཱ་རཱ་ཛ་ས་པཱ་རི་ཝཱ་ར་ཨེ་ཧྱེ་ཧི་བཛྲ་ས་མཱ་ཛཿ ཨཱོཾ་པདྨ་ཀ་མ་ལཱ་ཡ་སཏྭཾ། ཨོཾ་མ་ཧཱ་ཀྲོ་དྷཱ་རཱ་ཛ་ས་པ་རི་ཝཱ་ར་ཨ། པུཥྤེ། དྷཱུ་པཾ།
ཨཱ་ལོ་ཀཾ གྷནྡྷཾ། ནཻ་ཝི་དྱཾ། ཤཔྟ་ཨཱཿཧཱུྃ། ཞེས་བརྗོད། དྲིལ་གསིལ་གདངས་དང་བཅས་པས། ཧཱུྃ། ཆོས་ཉིད་སྟོང་པ་གཉིས་མེད་ངང་ཉིད་ལས། ། འཇིག་རྟེན་སྤྱོད་པའི་ཚུལ་ཡང་མི་སྤོངས་ཞིང་། ། ཐབས་ལ་མཁས་པས་འཇིགས་བྱེད་སྐུར་སྟོན་པ། །
ཁྲོ་ཆེན་འབར་བའི་ཚོགས་ལ་ཕྱག་འཚལ་བསྟོད། ། ཡེ་ཤེས་ཞི་བའི་ངང་ལས་མ་གཡོས་ཀྱང་། ། སྐུ་ཡི་ཆ་ལུགས་ཟ་བྱེད་རྔམ་སྟབས་ཅན། ། གསུང་གི་ང་རོ་འབྲུག་སྟོང་ལྡིར་བའི་སྒྲ། ། མ་ལུས་དབང་དུ་སྡུད་ལ་ཕྱག་འཚལ་བསྟོད། ། ལྷག་པའི་ཡེ་ཤེས་རོལ་པ་སྟོན་མཛད་ཅིང་། ། བསྡིགས་པའི་མཚོན་ཆ་སྣ་ཚོགས་ཕྱག་ན་བསྣམས། ། ཉོན་མོངས་དུག་ཆེན་རྩད་ནས་འཛོམས་མཛད་པ། ། སྦྲུལ་གདུག་རྒྱན་གྱིས་བརྒྱན་ལ་ཕྱག་འཚལ་བསྟོད། ། སྐལ་པ་མེ་ལྟར་འབར་བའི་ཀློང་དཀྱིལ་ན། །
དཔའ་བོའི་སྟངས་སྟབས་བརྐྱང་བསྐུམ་ཚུལ་དུ་བཞུགས། ། ཉི་ཟླ་འབར་བའི་སྤྱན་གྱི་སྡང་མིག་གིས། ། བགེགས་དཔུང་སྲེག་པར་མཛད་ལ་ཕྱག་འཚལ་བསྟོད། ། གཏུམ་ཆེན་དུས་མཐའི་མེ་ལྟར་གཟི་བརྗིད་འབར། ། གློག་སྟོང་འགྱུ་འདྲའི་ཁྲོ་གཉེར་མཆེ་བ་གཙིགས། ། རྔམས་པའི་ང་རོ་འབྲུག་སྒྲ་སྟོང་བཞིན་སྒྲོགས། ། ཁྲོ་རྒྱལ་བགེགས་ཚོགས་འདུལ་ལ་ཕྱག་འཚལ་བསྟོད། ། ཅེས་པ་ཚར་གཅིག་དང་། འཇིགས་པའི་ཧཱུྃ་སྒྲ་ངེས་སྒྲོགས་ཤིང་། ། བགེགས་རྣམས་མ་ལུས་འཇོམས་མཛད་པ། །
དངོས་གྲུབ་མ་ལུས་སྩོལ་བའི་ལྷ། ། བགེགས་ཀྱི་དགྲ་ལ་ཕྱག་འཚལ་བསྟོད། ། ཅེས་པའི་ཤླཽ་ཀ་གཅིག་པོ་ལན་གསུམ་བརྗོད། དེ་ནས་དཔོན་སློབ་རྣམས་ཀྱིས་ཀྱཻ་རྡོ་རྗེའི་ང་རྒྱལ་དང་ལྡན་པའི་ཧཱུྃ་མཛད་ཀྱི་ཕྱག་རྒྱ་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་། སངས་རྒྱས་ཀྱི་བཀའ་བདེན་པ་དང་། ཆོས་ཀྱི་བཀའ་བདེན་པ་དང་། དགེ་འདུན་ཀྱི་བཀའ་བདེན་པ་དང་། བཅོམ་ལྡན་འདས་སྙིང་པོ་ཀྱཻ་རྡོ་རྗེའི་དཀྱིལ་འཁོར་གྱི་ལྷ་ཚོགས་རྣམས་ཀྱི་བཀའ་བདེན་པ་དང་། དཔལ་མགོན་ཆོས་སྐྱོང་སྲུང་མའི་ཚོགས་རྣམས་ཀྱི་བཀའ་བདེན་པ་དང་།
བདེན་པ་ཆེན་པོའི་བྱིན་གྱིས་རླབས་ཀྱིས། དེང་འདིར་དཔལ་རྡོ་རྗེ་ནག་པོ་ཆེན་པོ་སོགས་ནས་གཅོད་པར་བར་གོང་བཞིན་ལ། རྩོམ་པའི་འབྱུང་པོ་གདོན་བགེགས་ཀྱི་རིགས་གང་ཡིན་པ་ཐམས་ཅད་ལ་རྒྱུད་སྡེ་དང་མཐུན་པའི་སྦྱོང་བ་རྣམ་པར་དག་པ་བྱས་ཟིན་པས་དེས་ཚིམ་པར་གྱིས་ལ། ཞི་བའི་སེམས་དང་ལྡན་པས་སའི་ཕྱོགས་འདིར་མ་གནས་པར་གཞན་དུ་སོང་ཞིག གལ་ཏེ་མི་འགྲོ་བ་ཐམས་ཅད་ལ་དུས་གསུམ་གྱི་དེ་བཞིན་གཤེགས་པ་རྣམས་ཀྱི་ཐུགས་གཉིས་སུ་མེད་པའི་ཡེ་ཤེས་ལས་བྱུང་བའི་ཁྲོ་བོའི་རྡོ་རྗེ་ཡེ་ཤེས་ཀྱི་མེ་འབར་བ་འདིས་ཁྱེད་རྣམས་ཀྱི་མགོ་བོ་ཚལ་པ་བརྒྱར་འགས་པར་འགྱུར་རོ། ། ཐུག་ཡུངས་ཀར་གྱིས་བྲབས། གུ་གུལ་གྱིས་བདུག རོལ་མོའི་སྒྲ་དྲག་པོ་བྱ་ཞིང་། ཨོཾ་སུམྦྷ་ནི་སོགས་བརྗོད་པ་ལན་གསུམ། རྟེན་རབ་གནས་ཅན་གྱི་གཟུགས་བརྙན་མེ་ལོང་དུ་ཤར་བར་སྐུ་ཁྲུས་གསོལ་ལ།
ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་གྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་བདག་གིས་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མཱ་ཡ་ཤྲཱི་ཧཱུྃ། འདི་ནི་ཁྲུས་མཆོག་དཔལ་དང་ལྡན། ། ཐུགས་རྗེའི་ཆུ་ནི་བླ་ན་མེད། ། བྱིན་རླབས་ཡེ་ཤེས་ཆུ་ཡིན་ཏེ། ། ཅི་འདོད་དངོས་གྲུབ་སྩོལ་བར་མཛོད། ། ཨོཾ་སརྦ༞ དེ་བཞིན་གཤེགས་པ་རྣམས་དང་དེ་སྲས་ལ། །
རིན་ཆེན་བུམ་པ་མང་པོ་སྤོས་ཀྱིས་ཆུས། ། ཡིད་འོང་ལེགས་པར་བཀང་བའི་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། ཅེས་བརྗོད་ཅིང་སྣ་ཚོགས་རོལ་མོ་བྱ། ཨོཾ་སརྦ༞ དེ་དག་སྐུ་ལ་མཚུངས་པ་མེད་པའི་གོས། ། གཙང་མ་དྲི་རབ་བགོས་པས་སྐུ་ཕྱིའོ། ། ཨོཾ་ཧཱུྃ་ཏྲཱཾ་ཧྲཱིཿཨཱ་ཀཱ་ཡ་བི་ཤྭ་དྷ་ནི་སྭཱཧཱཿ ཞེས་པས་སྐུ་ཕྱིས་པར་བསམ་མོ། ། རྟེན་ཁྲུས་ཞུས་པའི་ཆུ་དེ་བུམ་པར་བླུགས་ལ། ཐུག་ལའང་ཁྲུས་དེ་བཞིན་བྱས་ལ།
ཕྱིན་དྲུག་གང་ལ་གསེར་སྣ་འཇུག་གི་ཁྲུས་གསོལ་བཅས་དཔེ་འདིར་ཆེད་དམ་སྙམ། རྟེན་དང་གཏོར་མ་རྣམས་ནང་མཆོད་ཀྱིས་སྦྱངས་པ། ཨ་མྲྀ་ཏས་བསངས། སྭ་བྷཱ་ཝས་སྦྱངས། གཏོར་མ་མི་དམིགས་ཏེ་སྟོང་པའི་ངང་ལས། ཨ་ལས་ཡེ་ཤེས་ཀྱི་ཀ་པཱ་ལ་སྟོང་གསུམ་གྱི་ཁྱོན་དང་མཉམ་པའི་ནང་དུ། ཨོཾ་ཨཱཿཧཱུྃ་ཞུ་བ་ལས་བྱུང་བའི་དགྲ་བགེགས་གདུག་པ་ཅན་བསྒྲལ་བའི་ཤ་ཁྲག་གི་རྒྱ་མཚོ། རུས་པའི་རི་བོ། ཟག་པ་མེད་པའི་བདུད་རྩིའི་རང་བཞིན་དུ་གྱུར། ཞེས་བརྗོད་ཅིང་།
ཨོཾ་ཨཱཿཧཱུྃ་ཧ་ཧོ་ཧྲཱིཿ ཕྱག་རྒྱར་བཅས་པ་ཅི་མང་བརྗོད། རུ་མཚོན། ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་པདྨ་ཉི་མ་མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ་ཧཱུྃ་ལས་རྡོ་རྗེ་གྲི་གུག་སྔོ་ནག་གི་ཡུ་བ་ལ་ཧཱུྃ་གིས་མཚན་པ་ལས་འོད་འཕྲོས། དགྲ་བགེགས་གདུག་པ་ཅན་ཐམས་ཅད་ཚར་བཅད་ཚུར་འདུས་ཡོངས་སུ་གྱུར་པ་ལས་རྡོ་རྗེ་ནག་པོ་ཆེན་པོ་གུར་གྱི་མགོན་པོ་སྐུ་མདོག་མཐིང་ནག་ཆེ་ཞིང་ཆེར་འབར་བ་ཞལ་གཅིག་ཕྱག་གཉིས་གཡས་རྡོ་རྗེ་གྲི་གུག གཡོན་ཐོད་པ་ཁྲག་གིས་གང་བ་ཐུགས་ཁར་སྟེང་འོག་ཏུ་འཛིན་པ། ཕྱག་གཉིས་ཀྱི་དབུས་ན་རྣམ་འཕྲུལ་གསེར་གྱི་གཎྜེ་བསྣམས་པ། སྤྱན་གསུམ་དམར་ལ་ཟླུམ་པ།
ཞལ་མཆེ་བ་བརྩིགས་ཤིང་ལྗགས་སྒྲིལ་མ། དབུ་སྐྲ་དང་སྨིན་མ་སྨ་ར་དམར་སེར་གྱེན་དུ་འབར་བ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ཁྲག་འཛག་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་སྦྲུལ་གྱིས་བརྒྱན་པ། སྟག་གི་ལྤགས་པའི་ཤམ་ཐབས་ཅན། དར་སྣ་ཚོགས་ཀྱི་ཅོད་པཎ་དང་ལྷབ་ལྷུབ་ཀྱིས་བཀླུབས་པ། མིའུ་ཐུང་གེལ་པའི་འདུག་སྟངས་ཀྱིས་རོའི་སྟེང་ན་བཞུགས་པ། དེའི་གཡས་ན་བྱ་ནག གཡོན་ན་ཁྱི་ནག
རྒྱབ་ན་ཅེ་སྤྱང་། མདུན་ན་མི་ནག སྟེང་ན་ནམ་མཁའ་ལྡིང་གི་སྤྲུལ་པའི་ཕོ་ཉ་འཕྲོ་བ་མི་བསྐྱོད་པའི་ཅོད་པཎ་ཅན། ཡེ་ཤེས་ཀྱི་མེ་འབར་བའི་དབུས་ན་བཞུགས་པ། དེའི་གཡོན་དུ་ཊཾ་ལས་ཨེ་ཀ་ཛ་ཊཱི་སྐུ་མདོག་སྔོན་མོ་ཞལ་གཅིག ཕྱག་གཉིས་ཀྱིས་བདུད་རྩིས་གང་བའི་བུམ་པ་ཐུགས་ཁར་འཛིན་པ། དར་དཀར་གྱི་ན་བཟས་སྟོད་གཡོགས་ཤིང་སྟག་གི་པགས་པའི་ཤམ་ཐབས་ཅན། རལ་པའི་ལན་བུ་གཅིག་ཏུ་གྱུར་ནས་གཡོན་དུ་འཕྱང་བ། ཁྲོ་མོའི་རྣམ་པ་ཅན། དེའི་ལྟོ་བ་ཡངས་པའི་ནང་དུ།
ཏྲག་ལས་ཁྲག་གི་རྒྱ་མཚོའི་ནང་དུ་བྷྱོ་ལས་དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ་བོང་བུ་གྭ་པ་ལ་ཞོན་པ་སྐུ་མདོག་སྔོ་ནག་ཞལ་གཅིག་ཕྱག་བཞི་མ། གཡས་ཀྱི་དང་པོ་ན་རལ་གྲི། གཉིས་པ་ན་ཐོད་པ་ཁྲག་གིས་གང་བ་འཛིན་པ། གཡོན་གྱི་དང་པོ་ན་མདུང་ཐུང་། གཉིས་པས་རྩེ་གསུམ་འཛིན་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན། རུས་པའི་རྒྱན་དྲུག་དང་ལྡན་པ། གླང་པོ་ཆེའི་ཀོ་བས་སྟོད་གཡོགས་ཤིང་བ་ལང་གི་ཀོ་བས་སྨད་གཡོགས་པ། རེ་ལྡེའི་ཤམ་ཐབས་ཅན།
ཀླུའི་དབང་པོས་སྐེ་རགས་བཅིངས་པ། སྤྱན་གསུམ་དང་ལྡན་པ། མི་རོ་རེངས་པ་ཁར་བཅུག་ནས་མཆེ་བ་གཙིགས་པ། སྙན་གཡས་པ་ལ་དུག་སྦྲུལ་དང་། གཡོན་པ་ལ་སེང་གེས་བརྒྱན་པ། སྐུ་ལ་ཁྲག་གིས་ཐིག་ལེ་དང་། ཞག་གི་ཟོ་རིས་དང་། ཐལ་ཆེན་གྱི་ཚོམ་བུ་བཀོད་པ། ཤིན་ཏུ་རིད་པ་ལྟེ་བའི་ཐད་ཀ་ནས་ཉི་ཟླ་འཆར་བ། མ་མོ་མཁའ་འགྲོ་ཤ་ཟ་འབུམ་སྡེའི་དབུས་ན་ཧཱུྃ་དང་བྷྱོཿའི་སྒྲ་སྒྲོག་པ།
མགོན་པོའི་ཐུགས་ཁ་ནས་ཡཾ། ལྷ་མོའི་ཐུགས་ཁ་ནས་མཾ་མདུན་དུ་སྤྲོས་པ་ལས། ཡཾ་ལས་ནག་པོ་གནོད་སྦྱིན་སྐུ་མདོག་ནག་པོ་ཞལ་གཅིག ཕྱག་གཉིས་གཡས་ལྕགས་ཀྱི་གྲི་གུག གཡོན་སྤར་བ་གདེངས་པའི་མཐིལ་དུ་ཉི་མའི་དཀྱིལ་འཁོར་འཛིན་པ། དར་ནག་གི་ན་བཟའ་དང་། མི་ལྤགས་ཀྱི་གཡང་གཞི་གྱོན་པ། མཾ་ལས་ནག་མོ་གནོད་སྦྱིན་གཡས་གསེར་གྱི་སྤུ་གྲི་དང་། གཡོན་སྤར་བ་གདེངས་པའི་མཐིལ་དུ་ཟླ་བའི་དཀྱིལ་འཁོར་འཛིན་པ། བྱི་རུའི་ལན་ཚར་ཅན།
ཡབ་ལས་ཏྲིཿཏྲིཿདང་ཡུམ་ལས་བྷྱོཿསྤྲོས་པ་ལས་པུ་ཏྲ་མིང་སྲིང་གསུམ་དུ་གྱུར་ཏེ། ཏྲིཿལས་ལས་ཀྱི་མགོན་པོ་པུ་ཏྲ་ནག་པོ་ཞལ་གཅིག་ཕྱག་གཉིས་པ། གཡས་པ་ལྕགས་ཀྱི་རལ་གྲི་དང་། གཡོན་ཐོད་པ་ཁྲག་གིས་གང་བ་འཛིན་པ། དར་གྱི་ཨངྒ་རག་དང་། དར་ནག་གི་ན་བཟས་བརྒྱན་པ། ཏྲིཿལས་བྷ་ཏྲ་ནག་པོ་སྟག་སློག་ཅན་གཡས་ཤེར་ཤིང་གི་དམ་ཤིང་དང་། གཡོན་མིའི་སྙིང་འཛིན་པ། བྷྱོཿལས་སྲིན་མོ་ཁྲག་མིག་མ་ཁ་ནས་མེ་འབར་བ། ཕྱག་གཡས་སྤུ་གྲི་གཡོན་མིའི་རྒྱུ་མ་འཛིན་ཅིང་།
ཟ་འོག་ནག་ཁྲའི་གོས་གྱོན་པ་ལྔ་ཀའང་སྐུ་མདོག་མཐིང་ནག་རབ་ཏུ་ཁྲོས་པ། རུས་པའི་རྒྱན་དང་། མི་མགོ་སྐམ་པོའི་དབུ་རྒྱན་དང་། དགྲ་བགེགས་ཀྱི་རྒྱུ་མ་ལ་བརྒྱུས་པའི་རློན་པ་ཁྲག་འཛག་པའི་དོ་ཤལ་ཅན། གཞན་ཡང་གཡས་ཀྱི་རུ་འདྲེན་པ་སྐྱེས་པ་སྟག་ཆས་བརྒྱན་པ་བརྒྱ། གཡོན་གྱི་རུ་འདྲེན་པ་དགེ་སློང་མཁར་གསིལ་ཐོགས་པ་བརྒྱ། རྒྱབ་ཀྱི་རུ་འདྲེན་སྔགས་ནག་བན་ཕུར་འཛིན་པ་བརྒྱ། མདུན་གྱི་ཤུལ་བྱང་འདྲེན་པ་བུད་མེད་ནག་མོ་སྤར་བ་གདེངས་པ་བརྒྱ། གཞན་ཡང་དམ་ཉམས་ཀྱི་རྗེས་གཅོད་པའི་བྱ་ནག ཁྱི་ནག
ལྕེ་སྤྱང་། མི་ནག་ལ་སོགས་པ་ཕོ་ཉ་བསམ་གྱིས་མི་ཁྱབ་པས་བསྐོར་བ་དེ་རྣམས་ཀྱི་མདུན་དུ་དུར་ཁྲོད་ཀྱི་ས་གཞིར། རཾ་ལས་ཉི་མའི་དཀྱིལ་འཁོར་འོད་འབར་བའི་དབུས་སུ་བདུད་རྟ་བྲ་ནག་རྫུ་འཕྲུལ་གྱི་ཤུགས་དང་ལྡན་པ། རུས་པའི་རྒྱན་གྱིས་སྤྲས་པའི་སྟེང་དུ་རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོ་མུན་པའི་མདོག་ཅན། ཞལ་གཅིག་ཕྱག་གཉིས་པ། གཡས་བདུད་ཀྱི་ཁྲམ་ཤིང་རྩེ་མོ་གསུམ་བའི་མགུལ་ན། དར་ནག་གི་བ་དན་དང་། མི་མགོའི་ལན་ཚར་འཕྱང་བ་སྐུ་ལ་བརྟེན་པ། གཡོན་པས་མི་སྙིང་རློན་པ་ཁྲག་འཛག་པ་དུག་སྦྲུལ་ནག་པོའི་ཞགས་པ་དང་བཅས་པ་ཞལ་དུ་འཇིབས་ཤིང་ཕྱིར་སྤྲུག་པ། ལྕགས་ཀྱི་རལ་པ་ནག་པོ་དྲག་ཏུ་སྤྲུག་ཅིང་གསིག་པ།
ལྕགས་ཀྱི་མཆེ་བ་ཟངས་ཡག་ཏུ་གཙིགས་ནས་ཡ་སོས་མ་མཆུ་མནན་པ། སྐུ་སྟོད་ལ་དར་ནག་གི་བེར་ཞོལ་གསོལ་ཞིང་། སྐུ་སྨད་གཅེར་བུ་ལ་དུག་སྦྲུལ་མང་པོ་ལང་ལོང་དུ་དཀྲིས་པ། སྐད་ཅིག་ཉིད་ལ་སྟོང་གསུམ་ཡུད་ཀྱིས་བསྐོར་ཞིང་། དགྲ་བགེགས་ཀྱི་སྲོག་དབུགས་སྡུད་པའི་དྲག་ཤུལ་ཅན། དེའི་གཡོན་ཕྱོགས་སུ་མ་བདུད་སྤུ་གྲིའི་མཆེད་མོ་དུད་པའི་མདོག་སྲིན་མོ་ཁྲོས་པའི་གཟུགས་ཅན། གཅེར་མོ་རྒྱན་མེད། རྐང་པ་གསུམ་བགྲད་སྟབས་ཀྱིས་གནས་པ། ཕྱག་གཉིས་མེ་དཔུང་འབར་བ་འཛིན་ཞིང་། ཁ་ནས་མེ་འབར་ཞིང་གདོང་ཕྱིར་ཕྱོགས་པ།
ཡབ་ཡུམ་གཉིས་ཀའང་མེ་རླུང་རབ་ཏུ་འབར་བའི་དབུས་ན་བཞུགས་པ། བདུད་མགོན་བདུན་བརྒྱ་དང་། གཟའ་བདུད་བརྒྱ་ལ་སོགས་པའི་དྲེགས་པ་ཅན་བསམ་གྱིས་མི་ཁྱབ་པ་ཕོ་ཉར་འགྱེད་པ་དེ་ཐམས་ཅད་ཀྱི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ། ཐུགས་ཁའི་དབུས་སུ་ཉི་མ་ལ་གནས་པའི་ཧཱུྃ་བྷྱོཿ ཡཾ། མཾ། ཏྲིཿ ཏྲིཿ
བྷྱོཿཡ་རྣམས་ལས་འོད་འཕྲོས། འོག་མིན་རྣམ་པར་སྣང་མཛད་ཀྱི་ཕོ་བྲང་། རྒྱ་གར་རྡོ་རྗེ་གདན། དཔལ་ལྡན་ས་སྐྱའི་གཙུག་ལག་ཁང་ནས་མགོན་པོ་དང་། སུམ་ཅུ་རྩ་གསུམ་ལྷ་མོའི་མཁར་སོགས་ནས་ལྷ་མོ། རང་བཞིན་གྱི་གནས་ནས་ལས་མགོན་ཕོ་ཉ་འཁོར་དང་བཅས་པ་དང་། ལྷོ་ཕྱོགས་རི་རབ་ཀྱི་ཁོང་སེང་ནས། བྲན་བདུད་གཤིན་རྗེ་ནག་པོ་འཁོར་དང་བཅས་ཨོཾ་བཛྲ་ས་མཱ་ཛཿ ཞེས་དང་སེ་གོལ་གྱི་སྒྲ་བྱ། རྡོ་རྗེ་གཡབ་དྲིལ་བུ་གསིལ་རྐང་གླིང་གི་སྒྲ་དང་བཅས།
ཧཱུྃ། མགོན་པོ་ཀུན་གཤེགས་གདན་ལ་བཞེངས། ། ད་ལྟ་སྙིགས་མ་ལྔ་ཡི་དུས། ། གཤེགས་ཞིང་བཞུགས་པའི་གནས་ངན་ཡང་། ། ཤཱཀྱའི་བསྟན་པ་བསྲུང་བ་དང་། ། བདག་ཅག་རྣམས་ལ་ཕན་གདགས་ཕྱིར། ། གནས་འདིར་ཉིད་དུ་གཤེགས་སུ་གསོལ། ། ལྷ་མོ་ཀུན་གཤེགས༞ ། ད་ལྟ་སྙིགས་མ༞ ། གཤེགས་ཞིང་བཞུགས༞ །
ཤཱཀྱའི༞ ། བདག་ཅག༞ ། གནས་འདིར༞ ། ལས་མགོན་ཀུན་གཤེགས༞ ། ད་ལྟ༞ ། གཤེགས་ཤིང༞ ། ཤཱཀྱའི༞ ། བདག་ཅག༞ ། གནས་འདིར༞ ། ཨོཾ་ཤྲཱི་མ་ཧཱ་ཀཱ་ལ་ཡ།
མ་ཧཱ་ཀཱ་ལི་དེ་ཝཱི། ས་པ་རི་ཝཱ་ར་ཨེ་ཧྱེ་ཧི། བཛྲ་ས་མཱ་ཛཿ ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། པདྨ་ཀ་མ་ལ་ཡ་སཏྭཾ། གདན་ཕུལ། ཨོཾ་ཨ། པཱ་དྱཾ། པུཥྤེ།
དྷུ་པཾ། ཨཱ་ལོ་ཀེ གྷནྡྷཾ། ནཻ་ཝི་དྱཾ། ཤཔྟ་པྲ་ཏཱིཙྪ་སྭཱཧཱ། དེ་ནས་ཆོས་སྐྱོང་གི་དམ་ཚིག་ཕྱག་རྒྱ་བཅས་ལ། ཨཱོཾ་ཤྲཱི་མ་ཧཱ་ཀཱ་ལ་ཡ། ལྷ་མོའི་དམ་རྒྱ་བཅས་ལ། མ་ཧཱ་ཀཱ་ལི་དེ་ཝཱི། མགོན་པོའི་དམ་རྒྱ་བཞིན་བཅས་ལ།
བཛྲ་ཀཱ་ལ་ཡཀྵ། ཀཱ་ལི་ཡཀྵི་ནི། ཡཀྵ་པུ་ཏྲ། རུ་ཏྲ། བྷ་ཊ། རུ་ལུ་རཀྵ་སཱི། ཡ་མ་རཱ་ཛཿ ས་པ་རི་བཱ་ར། ས་མ་ཡ་སྨ་ར་སི། ས་མ་ཡ་མ་ཏི་ཀྲ་མ།
ས་མ་ཡ་རཀྵནྟུ། དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་བསྟོད་འཁོར་དང་བཅས་པ་ཐམས་ཅད། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ལས་མ་འདའ་བར། དམ་ཚིག་སྲུངས། བསྟན་པ་སྐྱོངས། དཀོན་མཆོག་གི་དབུ་འཕང་བསྟོད། ཁྱད་པར་དུ་ཡང་སངས་རྒྱས་ཀྱི་བསྟན་པ་དང་། བསྟན་པ་འཛིན་པ་རྣམས་དང་། རྣལ་འབྱོར་པ་བདག་ཅག་འཁོར་དང་བཅས་པ་ལ་གནོད་ཅིང་འཚེ་བ་དང་།
བདག་གི་ལམ་སྒྲུབ་པ་ལ་བར་དུ་གཅོད་པར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་རྣམས་ཀྱི་བསམ་ངན་སྦྱོར་རྩུབ་ཐམས་ཅད་ཞི་བའི་ཐབས་ཀྱིས་འདུལ་བར་མཛད་དུ་གསོལ། གལ་ཏེ་ཞི་བའི་ཐབ་ཀྱིས་འདུལ་དུ་མ་འཚལ་ན། ཐལ་མོ་བརྡབ་ཅིང་གང་ལ་གང་འཚམས་པའི་ཆད་པས་བཅད་པ་དང་། བསྐྲད་ཅིང་གཟིར་བ་དང་། དབྱེ་བ་དང་། བསྡིགས་ཤིང་དཔའ་བཀོང་བར་མཛད་དུ་གསོལ། མདོར་ན་ཆོས་སྒྲུབ་པའི་བར་ཆད་ཐམས་ཅད་ཞི་བ་དང་། བསམ་སྦྱོར་ཆོས་མཐུན་ཡིད་བཞིན་དུ་སྒྲུབ་ཅིང་། བསྟན་པ་དང་བསྟན་པ་འཛིན་པ་དང་། འཇིག་རྟེན་པ་ཀུན་དར་ཞིང་རྒྱས་པར་མཛད་དུ་གསོལ།
ཞེས་བརྗོད་ཅིང་དམ་ལ་བཞག རྡོ་རྗེ་ཐལ་མོ་ཁ་ཕྱེ་སྟེ། ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝཱི་ས་པ་རི་ཝཱ་ར། ན་མཿསརྦ་ཏ་ཐཱ་ག་ཏ་བྷྱོཿབི་ཤྭ་མུ་ཁེ་བྷྱཿ སརྦ་ཐཱ་ཁཾ། ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་གྲིཧྣེ་དཾ་བ་ལེ་དི་སྭཱཧཱ། ལྔའམ་བདུན་དང་། ཨོཾ་ཤྲཱི་མ་ཧཱ་ཀཱ་ལ་ཡ། ཤཱ་ས་ཎོ་པ་རི་ཎི།
ཨེ་ཥ་ཨ་པཉྩི་མ་ཀ་ལོ་ཡ་མི་དི། རཏྣ་ཏྲ་ཡཱ་ཡ། ཨ་པ་ཀཱ་རི་ཎི། ཡ་ཏི་ཏྭཾ། པྲ་ཏི་ཛྙཱ། སྨ་ར་སི་ཏ་དཱ། ཨི་དཾ་དུཥྚན། ཁ་ཁ། ཁཱ་ཧི་ཁཱ་ཧི། མཱ་ར་མཱ་ར།
གྲྀཧྞ་གྲྀཧྞ། བནྡྷ་བནྡྷ། ཧ་ན་ཧ་ན། ད་ཧ་ད་ཧ། པ་ཙ་པ་ཙ། དི་ན་མེ་ཀེ་ན་མཱ་ར་ཡ་ཧཱུྃ་ཧཱུྃ་ཕཊཿ ལན་གསུམ། ཨོཾ་རོ་རུ་རོ་རུ། བི་ཏིཥྛ། བ་དྷོ་སི།
ཀ་མ་ལ་རཀྑ་སི་ཧཱུྃ་བྷྱོ་ཧཱུྃ། ལན་གསུམ་བརྗོད། ཨ་ལི་ཨ་ལི་མ། ཛ་ཛཿ ཤཾ་ཤཾ། ལི་ཤི་དེད། ཨ་ཤྭ་དེད། མོ་རྨུགས་སྤུ་གྲི་ཨ་ལི་མ་ཛ་ཛ། ནག་མོ་ཤ་ལ་རུབ་ཛ་ཛ། ཨོཾ་རོ་རུ་རོ་རུ་ཏྲི་ཙ་པ་ལ།
ཨ་ཤུག་མེ། མ་ཧཱུྃ་མ་བྷྱོཿཛ་ཛཿ ཨི་དཾ་བ་ལིཾ་བྷུཉྩ་ཁ་ཁ་ཁཱ་ཧི་ཁཱ་ཧི། སརྦ་ཤ་ཏྲུན་བིགྷྣཱན་མཱ་ར་ཡ་ཧཱུྃ་ཕཊཿ ལན་གསུམ། མ་ཧཱ་ཀཱ་ལ་ཡཀྵ་མུད་ཙ་ཀྲོ་དྷ་ཡ་མཱ་རཱ་ཛ་ཧཱུྃ་བྷྱོ་མ་རི་མ་ཤ་མུད་ཙ་ཡ་བྷྱོ་སརྦ་བིགྷྣཱན་ཤ་ཏྲུན་མཱ་ར་ཡ་ཨི་དཾ་བ་ལིཾ་ཏ་ཁ་ཁ། ཁཱ་ཧི་ཁཱ་ཧི། ཞེས་པས་གཏོར་མ་འབུལ། ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝཱི་ས་པ་རི་ཝཱ་ར་ཨ།
སོགས་གོང་ལྟར་མཆོད། ཨོཾ་ཤྲཱི་མ་ཧཱ་ཀཱ་ལ་ཡ་ཧཱུྃ་ཧཱུྃ་ཕཊ་ཕཊ་སྭཱཧཱ། ཨོཾ་ཨཱཿཧཱུྃ། ཨོཾ་རོ་རུ་རོ་རུ་སོགས་ཀྱི་མཇུག་ཏུ་གོང་ལྟར་འབྲུ་གསུམ། ཨོཾ་བཛྲ་ཀ་ལ་ཡཀྵ། ཀཱ་ལི་ཡཀྵི་ཎི་ཡཀྵ་པུ་ཏྲ། རུ་ཏྲ་བྷ་ཊ། རུ་ལུ་རཀྑ་སི། ས་པ་རི་ཝཱ་ར་ཨོཾ་ཨཱཿཧཱུྃ། བྲན་བདུད་ཀྱི་སྔགས་ཀྱི་མཐར་འབྲུ་གསུམ་བརྗོད་པས་ནང་མཆོད་ཕུལ།
དཔལ་རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་བསྟོད་འཁོར་དང་བཅས་པའི་ཞལ་དུ་མཆོད་པ་དམ་པ་འབུལ་ལོ། ། སངས་རྒྱས་ཀྱི་བསྟན་པ་དར་བ་དང་། འཇིག་རྟེན་དུ་དགེ་ལེགས་རྒྱ་ཆེན་པོ་འབྱུང་བ་དང་། བདག་ཅག་དཔོན་སློབ་འཁོར་དང་བཅས་པ་རྣམས་ཀྱི་འགལ་རྐྱེན་བར་ཆད་ཐམས་ཅད་ཞི་ཞིང་། མཐུན་རྐྱེན་ཐམས་ཅད་ཡིད་བཞིན་དུ་འགྲུབ་པར་མཛད་དུ་གསོལ། ཞེས་བརྗོད། དེ་ནས་དར་འཕྱར་ཤ་ཆེན་ཚིལ་ཆེན་གྱི་དུད་པ་དང་། རྔ་རོལ་གྱི་སྒྲ། རྐང་གླིང་གཡབ་དར་ཤུགས་པ་སོགས་བསྒྲིགས་ལ། རང་ཉིད་ཡི་དམ་དུ་གསལ་བ་དང་།
མདུན་བསྐྱེད་རྣམས་ཀྱི་ཐུགས་ཁ་ནས་འོད་ཟེར་འཕྲོས་པས། རང་བཞིན་གྱི་གནས་ནས་རྩ་བརྒྱུད་ཀྱི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས། ནག་པོ་ཆེན་པོ་ལྕམ་དྲལ་གྱིས་གཙོ་མཛད་པའི་དམ་ཅན་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ རིང་པའི་བཅོམ་རོལ་བྱས་ལ། ཤླཽ་ཀ་གཅིག་ལ་དབྱངས་རིང་དང་གཉིས་ལ་དབྱངས་ཐུང་རོལ་མོ་བཅས། ཧཱུྃ་དཔལ་ལྡན་མགོན་པོ་འཁོར་བཅས་རྣམས། ། རྣལ་འབྱོར་བདག་གི་དད་པ་དང་། ། སྔོན་གྱི་དམ་ཚིག་རྗེས་དགོངས་ལ། ། འདིར་གཤེགས་བདག་གི་འཕྲིན་ལས་མཛོད། །
ཧཱུྃ་བྷྱོཿ ལྷ་ཆེན་མ་ཧཱ་ཀཱ་ལ་དང་། ། ཨེ་ཀ་ཛ་ཊཱི་རེ་མ་ཏི། ། གནོད་སྦྱིན་ཡབ་ཡུམ་པུ་ཏྲ་གཉིས། ། སྲིང་མོར་བཅས་ཏེ་གཤེགས་སུ་གསོལ། ། སྒོ་མ་བཞི་དང་རུ་འདྲེན་བཞི། ། ཕོ་ཉ་དགུ་དང་གཎྜེའི་དམག ། དུར་ཁྲོད་བདག་པོ་ཕྱོགས་སྐྱོང་བཅུ། ། སྡེ་བརྒྱད་དྲེགས་པ་གནས་འདིར་གཤེགས། ། སྤྲིན་ལྟར་འཐིབས་པས་འདིར་གཤེགས་ཤིག །
གློག་ལྟར་འཁྱུགས་པས་འདིར་གཤེགས་ཤིག ། འབྲུག་ལྟར་གྲགས་པས་འདིར་གཤེགས་ཤིག ། ཐོག་ལྟར་འདྲིལ་བས་འདིར་གཤེགས་ཤིག ། ཧཱུྃ་རྡོ་རྗེ་འཆང་གི་སྤྱན་སྔ་རུ། ། ཇི་ལྟར་ཁས་བླངས་དམ་བཅས་པ། ། བྱིན་གྱིས་བརླབས་པའི་གནས་འདི་རུ། ། དྲག་པོའི་ལས་ལ་སྤྱན་འདྲེན་གཤེགས། ། དམ་ཅན་མཁའ་འགྲོ་འདུ་བའི་གནས། ། བྱིན་རླབས་ཡོན་ཏན་འབྱུང་བའི་གཞི། ། བདེ་ཆེན་རོལ་པའི་གཞལ་ཡས་ཁང་། །
དགྲ་བགེགས་བསྒྲལ་བའི་གདན་ལ་བཞུགས། ། ཧཱུྃ་སྦྱར་བའི་སྤོས་དང་གཡབ་པའི་དར། ། རྔ་ཆེན་སྒྲ་དང་དུང་ཆེན་གླིང་། ། རྣལ་འབྱོར་དྲག་པོའི་ངར་སྐད་ཀྱིས། ། སྤྱན་འདྲེན་མ་ཐོག་མྱུར་དུ་བྱོན། ། དམ་ཅན་རྒྱ་མཚོ་མཐུ་རྩལ་ཅན། ། སངས་རྒྱས་བསྟན་པ་སྐྱོང་བ་རྣམས། ། གསང་བའི་མཆོད་སྤྲིན་རྒྱ་མཚོས་མཆོད། ། དམ་ཚིག་དབང་གིས་འདུས་གྱུར་ཅིག ། ཤླཽ་ཀ་གསུམ་ལ་ཚིག་རོལ་རེ་དང་།
ཚིག་རྐང་བརྒྱད་ཀྱི་རྗེས་སུ་ཚིག་རོལ་གྱི་མཐར་ཆེམས་རྡུང་། གུར་ཡི་གེ་བདུན་མ། ཨོཾ་ཨེ་ཀ་ཛ་ཊཱི་དེ་ཝཱི་ཨིནྟྲ་སི་བྷྱོ་ཧཱུྃ་ཕཊ། ལྷ་མོའི་རོ་རུ། ལས་མགོན་གྱི་རོ་རུ་ཏྲི་ཙ་དང་། ཨ་ལི་བྲན་བདུད་ཀྱི་མ་ཧཱ་ཀཱ་ལ་ནས། མུརྩ་ཡ་བྷྱོ། ཨེ་ཧྱེ་ཧི། བཛྲ་ས་མཱ་ཡ་ཛཿ ཛཿཧཱུྃ་བཾ་ཧོཿ
ཞེས་བརྗོད་ཅིང་དྲག་རོལ་ཡུན་རིང་དུ་བྱ། ཆེམས་བརྡུང་གི་མཐར་གསུམ་བརྡེག་ལེན་ཅན་རོལ་བསྐོར་འབེབས་བཅས་བྱས་ལ་རྔ་རོལ་བཞག ཨོཾ་ཤྲཱི་མ་ཧཱ་ཀཱ་ལ་ཡ་མ་ཧཱ་ཀཱ་ལི་དེ་ཝཱི་ས་པཱ་རི་ཝཱ་ར་གྲིཧྣེ་དམ་ཨ། པཱ་དྱཾ། ནས། ཤཔྟ་པྲ་ཏིཙྪ་སྭཱཧཱས་ཕྱི་མཆོད། ཨོཾ་ཤྲཱི་མ་ཧཱ་ཀཱ་ལ་ཡ། མ་ཧཱ་ཀཱ་ལི་དེ་ཝཱི་ས་པ་རི་ཝཱ་ར་ཨོཾ་ཨཱཿཧཱུྃ་གི་ནང་མཆོད། རང་ཉིད་ཡི་དམ་དུ་གསལ་བའི་ཐུགས་ཁ་ནས་འོད་ཟེར་དམར་ནག་ཚ་ཞིང་རྩུབ་པ་འཕྲོས། མདུན་གྱི་མགོན་པོ་འཁོར་བཅས་ཀྱི་སྐུ་ལ་ཕོག་པས་ཐུགས་དམ་གྱི་རྒྱུད་བསྐུལ།
ཐུགས་ཁ་ནས་རང་འདྲ་བའི་ཕོ་ཉ་ལས་མཁན་ནམ་མཁའི་མཐའ་ཁྱབ་པར་འཕྲོས། འཇིག་རྟེན་གྱི་ཁམས་ཀྱི་དགྲ་བགེགས་ལོག་འདྲེན་ཐམས་ཅད་ཚར་བཅད། འཁོར་འདས་ཀྱི་ནུས་མཐུ་ཐམས་ཅད་ཚུར་འདུས་མདུན་བསྐྱེད་རྣམས་ལ་ཐིམ་པས་གཟི་བརྗིད་ནུས་པ་ལྟ་བར་མི་བཟོད་པ་ཁམས་གསུམ་ཐམས་ཅད་འདར་ཁྲི་ལི་ལི་ཡོད་པར་གྱུར་ཞེས་དང་། ཐུག་ལ་གཟུངས་ཐག་བཏགས་པ་བཟུང་ལ། ཤཱ་ས་ནཱ་ཇི་ཙམ་བཟླས་པའི་ཕྱེད། ཨེ་ཀ་ཛ་ཊཱི་དང་། ལྷ་མོ། དེའི་ཕྱེད་ལས་མགོན་ཕོ་མོའི་བོད་རྦད་བསད་གསུམ་དང་། བྲན་བདུད་ལ་བཟླས་སྔགས་དུག་ཁྲག་ལ་བཏབ་སྟེ་ཐུག་སོར་བྱུགས། སྒྲུབ་གྲོགས་མང་དུ་ཡོད་ན།
གཅིག་གིས་འོག་གི་བསྐུལ་མི་བྱེད་པར། ཤཱ་ས་ནའི་སྔགས་རྒྱུན་མ་ཆད་པར་བཟུང་། གཞན་རྣམས་ཀྱིས་གསོལ་ཁ་བྱ་སྟེ། དེ་དག་སྔར་གྱི་སྟེགས་བུའི་ཁའི་གཏོར་མ་ཆེ་བའི་གཡས་སུ་ཤ་དམར་པོ་དུམ་བུ་དགུ་དང་། ཆང་ཕུད་གཙང་མ་བཞག གཡོན་དུ་ཕྱེ་མར་དང་ཁྲག་ཆབ་བཞག མདུན་དུ་ལས་ཀྱི་རྡོ་རྗེ་ཞིག་གིས་ལྕགས་སྣོད་གཙང་མའི་ནང་དུ་གཡས་ནས་ཤ་རེ། གཡོན་ནས་ཕྱེ་མར་མཐེབ་སྐྱུ་རེ་བཅུག གསོལ་ཁ་ཚར་རེ་ལ་དེ་འདྲ་བ་ལན་གསུམ་གཏོར་ཆེན་ལ་བསྟབས་ཅིང་། གཡས་གཡོན་ནས་ཁྲག་ཆང་ཀྱང་ཐིགས་རེ་བླུག
རྣལ་འབྱོར་པ་གཞན་རྣམས་ཀྱིས་རོལ་མོའི་བྱེ་བྲག་ཀུན་ཐོགས་ནས། མདུན་གྱི་གཏོར་རྫས་དགྲ་བགེགས་ཀྱི་ཤའི་རི་བོ། ཁྲག་གི་རྒྱ་མཚོ། རུས་པའི་གྲམ་ཁྲོད་ཆེན་པོས་སྟོང་གསུམ་ཐམས་ཅད་ཁྱབ་པར་བསམ། དེ་རྣམས་མགོན་པོ་འཁོར་དང་བཅས་པའི་ཞལ་དམར་གནམ་ས་ཙམ་གདངས་པའི་ནང་དུ་སིབ་ཀྱིས་བསྟབས་པས་ཧབ་ཐོབ་ཏུ་བཞེས་ནས་ཐུགས་རྒྱུད་ཟག་མེད་ཀྱི་བདེ་བས་མཉེས་ནས། བདག་གི་ཅི་བཅོལ་བའི་ལས་ཐམས་ཅད་ཐོགས་པ་མེད་པར་བསྒྲུབ་པར་བསམས་ལ། ཤླཽ་ཀ་གཉིས་ལ་འཇམ་རྡོར་མའི་དབྱངས་ཀྱི་མཐར་རོལ་མོ། དེ་འཕྲོས་འདུར་མ་བྱས་མཐར་གསུམ་བརྡེག་ལེན་ཅན་བསྡུས་པ་བཅས། ཧཱུྃ་མགོན་པོའི་མཚན་གསོལ་དཔལ་ལྡན་ནག་པོ་ཆེ། ། རྒྱལ་བའི་བསྟན་སྲུང་བཀའ་ཡི་བྱ་ར་དང་། །
གདུག་པ་ཚར་གཅོད་དྲག་ཤུལ་མཐུ་རྩལ་ལྡན། ། བདུད་འདུལ་དཔལ་བོ་ལྕམ་དྲལ་འཁོར་བཅས་རྣམས། ། བདག་ཅག་རྣམས་ལ་བརྩེ་བས་དགོངས་སུ་གསོལ། ། འདོད་ཡོན་རྒྱ་ཆེན་གཏོར་མའི་རྒྱ་མཚོ་དང་། ། ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། ། དཔལ་ལྡན་ནག་པོ་ལྕམ་དྲལ་འཁོར་བཅས་རྣམས། ། གུས་པའི་ཚུལ་གྱིས་མཆོད་པ་དམ་པར་འབུལ། ། དགེས་པའི་སེམས་ཀྱིས་མཆོད་གཏོར་འདི་བཞེས་ལ། ། སྔོན་གྱི་ཐུགས་རྗེ་འཕྲིན་ལས་ཉེར་དགོངས་ལ། ། བདག་ཅག་དཔོན་སློབ་ཡོན་མཆོད་འཁོར་བཅས་ལ། །
མི་མཐུན་གནོད་པའི་རྐྱེན་རྣམས་མ་ལུས་ཞི་བ་དང་། ། འདོད་དོན་མཐུན་པའི་རྐྱེན་རྣམས་མ་ལུས་འགྲུབ་པ་དང་། ། ཐུབ་པའི་བསྟན་པ་མཐའ་དག་རྒྱས་པར་མཛད་དུ་གསོལ། ། དེ་ནས་འདུར་དབྱངས་བྱ་ཞིང་། ཧཱུྃ་དཔལ་ལྡན་མགོན་པོ་ནག་པོ་ས་བཅུའི་དབང་ཕྱུག་ཆེན་པོ་རྒྱལ་བའི་བཀའ་སྲུང་དམ་པ། ལྷ་སྲུང་ཡོངས་ཀྱི་དེད་དཔོན། དུར་ཁྲོད་ཀུན་གྱི་བདག་པོ། རིག་འཛིན་ཡོངས་ཀྱི་སྲོག་ཤིང་། རྣལ་འབྱོར་ཀུན་གྱི་དགྲ་ལྷ། བསྟན་པ་ཡོངས་ཀྱི་བྱ་ར་བ།
དུག་གསུམ་ནད་ཀྱི་སྨན་པ། བདུད་འདུལ་རྣམས་ཀྱི་དཔའ་བོ། མ་ཧཱ་དེ་བའི་སྲས་མཆོག ལྷ་ཆེན་དཔལ་འབར། འཇིགས་བྱེད་ཆེན་པོ། དམ་ཉམས་ཀུན་གྱི་སྲོག་གཅོད། མནའ་ཟན་ཀུན་གྱི་གཤེད་མ། གནོད་བྱེད་དགྲ་བགེགས་རྣམས་ཀྱི་བདུད་ཕོ་ཁྱེད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། ཞེས་བརྗོད་ཅིང་མགོན་པོའི་གཏོར་སྔགས། ཤཱ་ས་ན་ལན་གསུམ་རོལ་ཆེན་དང་བཅས་པས་གསོལ་ཁ་དང་པོ་བསྟབས།
ཡང་སྔར་བཞིན་བཤམས་ལ། གཞན་ཡང་དཔལ་ལྡན་ལྷ་མོ་ནག་མོ་ཆེན་མོ། འདོད་ཁམས་ཀྱི་དབང་ཕྱུག་མ། དུར་ཁྲོད་ཀྱི་བདག་མོ། གཤིན་རྗེའི་ལྕམ་མོ། བདུད་རྩི་སྨན་གྱི་རྒྱལ་མོ། བདུད་ཀྱི་ཡུམ་ཆེན། ནད་དོ་ཅོག་གི་བདག་མོ། འཁོར་གྱི་མ་མོ་མཁའ་འགྲོ། དཔལ་མགོན་བདུན་ཅུ་རྩ་གཉིས།
བདུད་འདུལ་གྱི་དམག་དཔུང་ཉི་ཁྲི་ཆིག་སྟོང་། ལྷ་དམག་བྱེ་བ་དུང་ཕྱུར། ཕྱོགས་སྐྱོང་། ཞིང་སྐྱོང་། དུར་ཁྲོད་ཀྱི་བདག་པོ། དྲེགས་པ་ཕོ་རྒྱུད་མོ་རྒྱུད། སྣང་སྲིད་ལྷ་སྲིན་སྡེ་བརྒྱད། བཀའ་ཉན་གྱི་གནོད་སྦྱིན་ཡབ་ཡུམ། ལས་མཁན་མོན་པ་མིང་སྲིང་། མདུན་གྱི་ཤུལ་འདྲེན།
གཡས་གཡོན་གྱི་རུ་འདྲེན། རྒྱབ་ཀྱི་རྗེས་ཉུལ། མཁའ་ལྡིང་། བྱ་ནག ཁྱི་ནག ལྕེ་སྤྱང་སྔོན་པོ། མི་ནག་པོ་འོ་དོད་ཅན། སྤྲུལ་པའི་ཁྲོ་བོའི་ཚོགས། བདུད་ནག་པོ་གཤིན་རྗེའི་ཚོགས་གདོང་ཅན་གྱི་ཚོགས་འཁོར་དང་བཅས་པ་ཐམས་ཅད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། མཆོད་པ་དམ་པར་འབུལ་ཞིང་གསོལ་ལོ། །
མཆོད་དོ། ། རོལ་ཆེན་དང་། ལྷ་མོ་ལས་མགོན་རྣམས་ཀྱི་གཏོར་སྔགས་བཟླས་ཤིང་གསོལ་ཁ་གཉིས་པ་བསྟབས། ཡང་བཤམས་ལ། རྡོ་རྗེ་འཛིན་པའི་བཀའ་དང་བསྟན་པ་རིན་པོ་ཆེ་ལ་དགོངས་ཏེ་ཁྱེད་རྣམས་ཀྱིས་དགེས་ཤིང་མོས་པའི་ཐབས་ཀྱིས་བཞེས་ལ། རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་ཀྱི་ནད་དང་གནོད་པ། གདོན་བགེགས་ཐམས་ཅད་ཞི་བར་མཛོད། ཚེ་དང་བསོད་ནམས་དང་དཔལ་འབྱོར་ཐམས་ཅད་རྒྱས་པར་སྤེལ། དབང་ཕྱུག་དང་ནུས་མཐུ་བསྐྱེད། སྙན་པ་དང་གྲགས་པ་སྒྲུབས།
དྲེགས་པའི་འགྲོ་བ་ཕོ་མོ་ཐམས་ཅད་དབང་དུ་བསྡུས། གནོད་བྱེད་དགྲ་བགེགས་ཐམས་ཅད་ཐལ་བ་རྡུལ་དུ་རློག་ཅིག གཞན་ཡང་བདག་ཅག་རྣམས་ཀྱི་རྒྱགས་ཆད་ཀྱི་མ་དང་། བློ་ལྷག་གི་ཕ་མཛོད་ཅིག རྒྱབ་ཀྱི་སློག་པ་དང་། མདུན་གྱི་འཁར་བ་མཛོད། ཉིན་གསུམ་གྱི་བྱ་ར་དང་། མཚན་གསུམ་གྱི་མེལ་ཚེ་མཛོད། ཡོ་ན་སྲོངས། འགྱེལ་ན་སློངས།
ཆད་ན་འཐུད་ཅིག རལ་ན་ཚེམས་ཤིག སྟོར་ན་ཚོལ་ལ། བརྗེད་ན་སྐུལ་ཅིག མགོ་གང་གི་ཡར་མ་བསྟོད་ལ། དཀྱུས་གང་གི་མར་མ་སྲིངས་ཤིག གཞན་ཡང་ལེགས་པ་བརྒྱ་སྤྲོད་ལ། ཉེས་པ་སྟོང་དང་བསྣོལ་ཅིག བསམ་པ་ཡིད་བཞིན་དུ་སྒྲུབས་ལ། རེ་བ་རྒྱ་མཚོ་ལྟ་བུར་སྐྱོངས་ཤིག
མཐུན་པའི་དངོས་གྲུབ་སྩོལ་ལ། མི་མཐུན་པའི་ཕྱོགས་ཐམས་ཅད་བཟློག་ཅིག གནོད་བྱེད་ཀྱི་དགྲ་བགེགས་བཟློག་པའི་རུ་མཚོན་གྱི་རྒྱལ་མཚན་ལ་བརྟན་པར་བཞུགས་ཏེ། དགྲ་དཔུང་ཆོམས་ལ་བགེགས་དཔུང་ཐམས་ཅད་ཤིགས་ཅིག དམག་དཔུང་བསྐྱེད་ལ་རུ་མཚོན་འཕྱོར་ཅིག སངས་རྒྱས་ཀྱི་བསྟན་པ་སྲུངས་ཤིག དཀོན་མཆོག་གི་དབུ་འཕང་ཆེན་པོ་བསྟོད་ཅིག གཞན་ཡང་སྤོ་ལ་དར་འཕྱོར་ལ། ཁྲོམ་དུ་དུང་བུས་ཤིག གཏམ་ངན་རྒྱུན་ཆད་ལ།
སྙན་གྲགས་འཇིག་རྟེན་དུ་སྒྲོགས་ཤིག དམ་ཆོས་མི་ནུབ་པའི་རྒྱལ་འཚན་ནམ་མཁའ་ལ་འཕྱོར་ལ། མཐོ་རིས་དང་ཐར་པ་དང་བྱང་ཆུབ་སྒྲུབ་པའི་མགོན་གྲོགས་མཛོད་ཅིག སྐྱབས་དང་དཔུང་གཉེན་དང་རྟེན་དང་བརླིང་མཛོད་ཅིག བདག་ཅག་གི་ཇི་ལྟར་བསྒོ་བ་བཞིན་བཅོལ་བའི་ཕྲིན་ལས་ཐམས་ཅད་མྱུར་དུ་སྒྲུབས་ཤིག ཅེས་འཁོར་བཅས་དྲིལ་བའི་སྔགས་རྣམས་རོལ་ཆེན་དང་བཅས་པས་གསོལ་ཁ་གསུམ་པ་བསྟབས། དེ་ནས་མངའ་གསོལ་དཔངས་བསྟོད་རྒྱས་པར་བྱ་བ་ནི། ཤླཽ་ཀ་གཅིག་ལ་སྲིན་གཟུགས་མའི་དབྱངས་རོལ་གཞན་འདུར་མ་བཅས། ཧཱུྃ་དཔལ་ཆེན་ཐུགས་ཀྱི་སྲུང་ལ་མཆོག ། ལྷ་ཆེན་མགོན་པོ་ནག་པོ་ལ། །
རྡོ་རྗེ་འཛིན་པས་མངའ་གསོལ་བས། ། དངོས་གྲུབ་སྩོལ་ཞིང་ལམ་མཆོག་སྟོན། ། དཀོན་མཆོག་གསུམ་གྱིས་མངའ་གསོལ་བས། ། བསླུ་མེད་ཐར་པའི་ལམ་སྣ་འདྲེན། ། མཁའ་འགྲོ་རྒྱ་མཚོས་མངའ་གསོལ་བས། ། བར་ཆད་སེལ་ཞིང་སྒྲུབ་པོ་སྐྱོང་། ། དཔའ་བོ་དཔའ་མོས་མངའ་གསོལ་བས། ། དམ་ཚིག་ལྡན་པ་བསྲུང་ཞིང་སྐྱོང་། ། དམ་ཅན་ཡོངས་ཀྱིས་མངའ་གསོལ་བས། ། བསྟན་པའི་དགྲ་བགེགས་ཐལ་བར་རློག །
ཕོ་ཉའི་ཚོགས་ཀྱིས་མངའ་གསོལ་བས། ། མྱུར་མགྱོགས་རྣོ་བའི་སྟོབས་དང་ལྡན། ། བྲན་གྱི་ཚོགས་ཀྱིས༞ ། རྣལ་འབྱོར་བཅོལ་པའི་ཕྲིན་ལས་མཛོད། ། ལྷ་ཆེན་རྣམས་ཀྱིས༞ ། རིན་ཆེན་མཛེས་པའི་རྒྱན་ཆ་ཅན། ། ཀླུ་ཆེན་རྣམས་ཀྱིས༞ ། སྦྲུལ་ཆེན་འཇིགས་པའི་ཆུན་པོས་དཀྲིས། ། གནོད་སྦྱིན་རྣམས་ཀྱིས༞ ། དར་གོས་འཇོལ་བེར་ལྷབ་ལྷུབ་ཅན། །
མ་མོ་རྣམས་ཀྱིས༞ ། རིམས་ནད་དལ་ཡམས་དགྲ་ལ་འཕེན། ། གཟའ་ཆེན་རྣམས་ཀྱིས༞ ། དྲག་པོའི་གནམ་ལྕགས་ཐོག་སེར་འབེབས། ། བདུད་ཆེན་རྣམས་ཀྱིས༞ ། དགྲ་ལ་གནག་པའི་ཐུགས་དང་ལྡན། ། རྒྱལ་ཆེན་རྣམས་ཀྱིས༞ ། སངས་རྒྱས་བསྟན་དང་དཀོར་མཛོད་བསྲུངས། ། གྱིང་ཆེན་རྣམས་ཀྱིས༞ ། འཇིགས་པའི་ཆོ་འཕྲུལ་སྣ་ཚོགས་སྟོན། །
བཙན་རྒོད་རྣམས་ཀྱིས༞ ། དགྲ་སྲོག་གཅོད་ལ་མྱུར་དུ་བརྩོན། ། གཤིན་རྗེ་རྣམས་ཀྱིས༞ ། ཁམས་གསུམ་འདུལ་བའི་མཐུ་རྩལ་ཅན། ། ཕྱོགས་སྐྱོང་རྣམས་ཀྱིས༞ ། ཕྱོགས་བཅུར་དབང་ཞིང་འཕྲིན་ལས་མཛད། ། དཔལ་མགོན་བདུན་ཅུས༞ ། རྒྱལ་བའི་བསྟན་པ་བུ་བཞིན་སྐྱོང་། ། སྲུང་མ་དྲུག་ཅུས༞ ། དམ་ཚིག་ལྡན་པའི་བར་ཆད་སྲུང་། །
ཆོས་ཀྱི་དབྱིངས་ཀྱིས་མངའ་གསོལ་བས། ། མི་འགྱུར་ནམ་མཁའི་མདངས་དང་ལྡན། ། སངས་རྒྱས་རིགས་ལྔས༞ ། ཐོད་སྐམ་ལྔ་ཡིས་དབུ་ལ་མཛེས། ། རྒྱལ་བ་དྲུག་གིས་མངའ་གསོལ་བས། ། རུས་པའི་རྒྱན་ཆེན་དྲུག་གིས་མཛེས། ། དྲེགས་པ་ཡོངས་ཀྱིས༞ ། དཔལ་གྱི་ཆས་ཆེན་བརྒྱད་ཀྱིས་བརྒྱན། ། དབྱངས་དང་གསལ་བྱེད༞ ། མགོ་རློན་ལྔ་བཅུའི་དོ་ཤལ་བྱས། །
ཆོས་སྒྲ་ཆེན་པོས༞ ། རྣམ་འཕྲུལ་གཎྜེ་ཕྱག་དབུས་བསྣམས། ། དྲེགས་པ་སྡེ་བརྒྱད་མངའ་གསོལ་བས། ། མཐུ་དང་རྫུ་འཕྲུལ་བསམ་མི་ཁྱབ། ། སྲིན་པོའི་ཚོགས་ཀྱིས༞ ། རྔམ་པའི་ང་རོ་འབྲུག་ལྟར་སྒྲོག ། ཤ་ཟའི་ཚོགས་ཀྱིས༞ ། དགྲ་ཤ་ཟ་ཞིང་དགྲ་སྲོག་གཅོད། ། རྒྱལ་ཆེན་བཞི་ཡིས༞ ། བསྟན་པ་བསྲུང་ཞིང་འཇིག་རྟེན་སྐྱོང་། །
རྒྱུ་སྐར་རྣམས་ཀྱིས༞ ། འཇིག་རྟེན་སྣ་ཚོགས་ལས་རྣམས་བྱེད། ། ས་བདག་རྣམས་ཀྱིས༞ ། གདུག་པའི་ནད་ཀྱིས་དགྲ་བགེགས་འཇོམས། ། དཀར་པོའི་ཕྱོགས་ཀྱིས༞ ། རྣལ་འབྱོར་སྒྲུབ་པོའི་བར་ཆད་སེལ། ། དབང་ཆེན་རྣམས་ཀྱིས༞ ། ཁམས་གསུམ་མ་ལུས་དབང་དུ་སྡུད། ། ནོར་ལྷ་རྣམས་ཀྱིས༞ ། ཚེ་དང་འབྱོར་པ་འཁོར་རྣམས་སྤེལ། །
ཁྲོ་ཆེན་རྣམས་ཀྱིས༞ ། དགྲ་བགེགས་ལོག་འདྲེན་རློག་པར་མཛད། ། གཏེར་བདག་རྣམས་ཀྱིས༞ ། འདོད་དགུའི་ལོངས་སྤྱོད་ཆར་བཞིན་འབེབས། ། ཧཱུྃ་ལྷ་ཆེན་དཔལ་འབར་མཐུ་བོ་ཆེ། ། ལྕམ་དྲལ་ཕོ་ཉར་བཅས་པ་དང་། ། ཞིང་སྐྱོང་དབང་ཕྱུག་གཟི་ལྡན་དང་། ། དཀར་མོ་བདུད་རྒྱལ་ཏྲག་ཤད་དང་། ། ཆེ་བཙན་དྲག་པོ་སྟག་ལ་ཞོན། ། ཕྱག་བཞི་བྱ་རོག་གདོང་ཅན་དང་། །
ཕྱག་དྲུག་བདེ་དང་ལེགས་ལྡན་ཚོགས། ། མ་ནིང་གྲི་གུག་ཟངས་གྲི་ཅན། ། བསྟན་པ་བསྲུང་བར་ཞལ་བཞེས་པའི། ། དམ་ཅན་རྒྱ་མཚོའི་ཚོགས་བཅས་རྣམས། ། གཟི་བརྗིད་ཆེན་པོར་མངའ་གསོལ་ལོ། ། མཐུ་རྩལ་ཆེན་པོར་དབང་བསྐུར་རོ། ། དྲག་ཤུལ་ཆེན་པོར་དཔངས་བསྟོད་དོ། ། ཐུགས་རྗེ་ལྡན་པར་གསོལ་འདེབས་སོ། ། འཕྲིན་ལས་མཛད་པར་བདག་བསྐུལ་ལོ། ། དགྲ་བོ་སྒྲོལ་བར་དུས་འདེབས་སོ། །
ཧཱུྃ་དཔལ་ལྡན་མགོན་པོ་ནག་པོ་ཁྱོད། ། ལྷ་ཆེན་བརྒྱད་ཀྱིས་བསྐོར་བའི་ཚེ། ། དཔལ་འབར་ལྷ་ཡི་གཙོ་བོ་མཛད། ། ལྷ་དམག་འབུམ་དང་བཅས་ཏེ་གཤེགས། ། དཔལ་ལྡན༞ ། འགྲེའོ། ། དབང་ཕྱུག་བརྒྱད་ཀྱིས་བསྐོར་བའི་ཚེ། ། མ་ཧཱ་དེ་བའི་སྲས་པོ་མཛད། ། གནོད་སྦྱིན་འབུམ་དང་བཅས་ཏེ་གཤེགས། ། ཧཱུྃ་དཔལ་ལྡན༞ །
ཚོགས་བདག་བརྒྱད་ཀྱིས་བསྐོར་བའི་ཚེ། ། ཚོགས་ཀྱི་གཙོ་བོ་འཇིག་རྟེན་སྐྱོང་། ། ནོར་ལྷ་འབུམ་དང་བཅས་ཏེ་གཤེགས། ། ཧཱུྃ་དཔལ་ལྡན་མགོན་པོ༞ ། འཇིགས་བྱེད་དགུ་ཡིས་བསྐོར་བའི་ཚེ། ། དྲག་པོའི་ཚོགས་ཀྱི་གཙོ་བོ་མཛད། ། འཇིགས་བྱེད་འབུམ་དང་བཅས་ཏེ་གཤེགས། ། ཧཱུྃ་ལེགས་ལྡན་མགོན་པོ་ནག་པོ་ཁྱོད། ། གྲོང་ཁྱེར་སུམ་བརྩེགས་འཇིག་པར་བྱེད། ། སྡང་དགྲ་སྒྲོལ་བའི་མཐུ་བོ་ཆེ། །
དྲེགས་པ་འབུམ་དང་བཅས་ཏེ་གཤེགས། ། བསྟན་སྲུང་མགོན་པོ་ནག་པོ་ཁྱོད། ། ཆོས་འཁོར་ཡོངས་ཀྱི་སྲོག་ཤིང་སྟེ། ། དམ་ཚིག་ཅན་གྱི་དགྲ་ལྷ་ཡིན། ། སྲོག་གཅོད་འབུམ་དང་བཅས་ཏེ་གཤེགས། ། ཧཱུྃ་གསང་བ་ཆེན་པོའི་གནས་མཆོག་འདིར། ། ཤ་ཁྲག་གཏོར་མ་རི་ལྟར་སྤུང་། ། ཛ་གད་བདུད་རྩི་རྒྱ་མཚོར་འཁྱིལ། ། དྲི་བསུང་དུད་པ་སྤྲིན་ལྟར་གཏིབས། ། འདོད་དགུ་སྣ་ཚོགས་ཆར་ལྟར་འབབས། །
ཕྱི་ནང་གསང་བའི་མཆོད་པ་དང་། ། དགྲ་བགེགས་བསྒྲལ་བའི་ཤ་ཁྲག་འདིས། ། དམ་ཅན་མགོན་པོ་འཁོར་བཅས་མཆོད། ། ཏིང་འཛིན་སྔགས་རྒྱས་བྱིན་བརླབས་ནས། ། སྔར་བཅོལ་གཏང་རག་འདི་འབུལ་ལོ། ། ད་བཅོལ་ཞུ་སྐྱེམས་འདི་འདྲེན་ནོ། ། བཞེས་ཅིག་རོལ་ཅིག་དགོངས་པར་མཛོད། ། མཆོད་ནི་དམ་རྫས་གཏོར་མས་མཆོད། ། གསོལ་ནི་སྤྱན་གཟིགས་མཆོད་པས་གསོལ། ། རྟེན་ནི་རུ་མཚོན་མཚོན་རྟགས་བརྟན། །
འབོད་ནི་དུང་ཆེན་གླིང་བུས་འབོད། ། གཡབ་ནི་དར་ནག་གཡབ་མོས་གཡོབ། ། བསྐང་ནི་མཐུན་པའི་རྫས་ཀྱིས་བསྐངས། ། རྦད་དོ་སྡང་བྱེད་དགྲ་ལ་རྦད། ། བསྐུལ་ལོ་དྲག་པོའི་ལས་ལ་བསྐུལ། ། ཆོས་སོ་དཔའ་བོ་དམག་ལ་ཆོས། ། བརྟེན་ནོ་མགོན་པོ་རྒྱང་མ་རིང་། ། བསྐུར་རོ་མགོན་པོ་ཕྲག་མ་དོག ། གཡབ་བོ་མགོན་པོ་སྤྱན་མ་རྟུལ། ། འབོད་དོ་མགོན་པོ་སྙན་མ་སྲ། །
གསོལ་ལོ་མགོན་པོ་ཐུགས་མ་རིང་། ། གཏད་དོ་མགོན་པོ་མཐུ་མ་ཆུང་། ། བསྐུལ་ལོ་མགོན་པོ་རྩལ་མ་ཞན། ། དམ་ཅན་བསྟན་སྲུང་རྒྱ་མཚོའི་ཚོགས། ། དམ་བཅས་ཞལ་བཞེས་མཛད་པ་རྣམས། ། མཐུ་དང་ལྡན་པར་མངའ་གསོལ་ལོ། ། སངས་རྒྱས་བསྟན་པ་བུ་བཞིན་སྐྱོངས། ། མཐུ་རྩལ་ལྡན་པར་མངའ་གསོལ་ལོ། ། བསྟན་འཛིན་སྐྱེས་བུའི་དབུ་འཕང་བསྟོད། ། ཤ་ལ་སྲེད་པར་མངའ་གསོལ་ལོ། །
དགྲ་བོའི་ཤ་ལ་ཧབ་སེ་ཧབ། ། ཁྲག་ལ་རྔམས་པར་མངའ་གསོལ་ལོ། ། དགྲ་བོའི་ཁྲག་ལ་ཧུབ་སེ་ཧུབ། ། སྲོག་ལ་རྔམས་བར་མངའ་གསོལ་ལོ། ། དགྲ་སྲོག་ད་ལྟ་ཆོད་ལ་ཤོག ། དམག་དཔོན་ཆེན་པོར་མངའ་གསོལ་ལོ། ། སྡེ་བརྒྱད་དམག་དཔུང་དགྲ་ལ་དྲོངས། ། བསྟན་སྲུང་ཆེན་པོར་མངའ་གསོལ་ལོ། ། བསྟན་ལ་གནོད་བྱེད་རྡུལ་དུ་རློག ། ཆོས་སྐྱོང་ཆེན་པོར་མངའ་གསོལ་ལོ། །
ཆོས་འཁོར་དར་ཞིང་རྒྱས་པར་མཛོད། ། རིག་འཛིན་སྲུང་མར་མངའ་གསོལ་ལོ། ། གསང་སྔགས་མཐུ་དང་ནུས་པ་སྐྱེད། ། རྣལ་འབྱོར་དགྲ་ལྷར་མངའ་གསོལ་ལོ། ། བཅོལ་པའི་ལས་རྣམས་མྱུར་དུ་སྒྲུབས། ། ཞི་བའི་ལས་ལ་མངའ་གསོལ་ལོ། ། ནད་གདོན་བར་ཆད་ཞི་བར་མཛོད། ། རྒྱས་པའི་ལས་ལ་མངའ་གསོལ་ལོ། ། ཚེ་དང་བསོད་ནམས་རྒྱས་པར་སྤེལ། ། དབང་གི་ལུས་ལ་མངའ་གསོལ་ལོ། །
ཁམས་གསུམ་ཐམས་ཅད་དབང་དུ་བསྡུས། ། དྲག་པོའི་ལས་ལ་མངའ་གསོལ་ལོ། ། བསྟན་ལ་གནོད་ཅིང་སྡང་བ་དང་། ། བླ་མ་བརྙས་ཤིང་སེམས་ཅན་འཚེ། ། བསྒྲལ་བའི་ཞིང་བཅུར་གྱུར་པ་ཡི། ། དགྲ་བོ་དམ་ཉམས་ལས་ངན་འདི། ། ད་ལྟ་བསྒྲལ་བའི་དུས་ལ་བབས། ། དྲག་པོའི་མཚོན་ཆ་ཆར་ལྟར་ཕོབ། ། འཇིགས་པའི་ང་རོ་འབྲུག་ལྟར་སྒྲོགས། ། ཤ་ཁྲག་རུས་པ་ཚོགས་སུ་རོལ། །
དོན་སྙིང་རྣམ་ལྔ་ཞལ་དུ་གསོལ། ། ཡན་ལག་མགོ་ཆོད་རྒྱན་དུ་གྱིས། ། སྐྱོབས་པའི་ལྷ་དང་མྱུར་དུ་ཕྱེས། ། སྔོན་ཚེ་རྒྱལ་བའི་བཀའ་མ་བཅག ། བླ་མ་བརྒྱུད་པའི་དམ་མ་གཡེལ། ། རྣལ་འབྱོར་བདག་གི་ངག་མ་བཅག ། དུས་ལ་བབ་བོ་སྲུང་མའི་ཚོགས། ། ཁམས་གསུམ་དགྲ་བོའི་སྲོག་དབུགས་ལ། ། དབང་ཞིང་རྔམ་པར་མངའ་གསོལ་ལོ། ། ཞེས་ཚིག་རོལ་དགུ་བརྡུང་བྱས་ལ་རྔ་ཕྱིར་བརྡུངས་སུ་བསྒྱུར།
གོང་དུ་ཤཱ་ས་ནའི་སྔགས་རྒྱུན་བཟུང་ན་འདིར་བསྡུས་ལ། གཟུངས་ཐག་བཀྲོལ། ཁྲག་ཆང་འཐོར་བ་ལ་བརྩོན་པས། མདུན་གྱི་སྲུང་མ་རྣམས་ལས་ཕོ་ཉ་ལས་མཁན་སྟོང་གསུམ་ཁྱབ་པར་འཕྲོས་ནས། ཞི་རྒྱས་དབང་དྲག་གི་ལས་ཐམས་ཅད་ཐོག་མེད་དུ་སྒྲུབ་ཅིང་། ཁྱད་པར་དགྲ་བགེགས་ལོག་འདྲེན་ཐམས་ཅད་ཚར་གཅོད། ཤ་ཁྲག་རུས་པ་སོགས་རྗེས་མེད་དུ་བཞེས། རྣམ་ཤེས་ཆོས་ཀྱི་དབྱིངས་སུ་དྲངས་པར་བསམས་ལ། ཧཱུྃ་དམ་ཅན་རྒྱ་མཚོ་མཐུ་མ་ཆུང་། ། མ་མོ་མཁའ་འགྲོ་རྩལ་མ་ཞན། །
ཕོ་ཉ་ལས་མཁན་བང་མ་བུལ། ། མགོན་པོ་རྒྱབ་དཔུང་མ་ཞན་ཅིག ། ལྷ་མོ་རྫུ་འཕྲུལ་མ་ཆུང་ཞིག ། གནོད་སྦྱིན་ལས་ལ་མ་གཡེལ་ཅིག ། པུ་ཏྲ་དགྲ་བོ་མ་བརྗེད་ཅིག ། རུ་འདྲེན་རྔམས་པ་མ་ཆུང་ཞིག ། ཕོ་ཉ་ཕྱི་ཤོལ་མ་བྱེད་ཅིག ། སྡེ་བརྒྱད་རྣོ་ངར་མ་ཞན་ཅིག ། མྱུར་བར་དམག་ལ་ཆས་པའི་ཚེ། ། ལྷ་སྲིན་དམག་གིས་བར་སྣང་ཁེངས། །
དྲེགས་པ་ཕོ་ཡི་དམག་ཚོགས་དེ། ། གཡས་ནས་འགྱིང་ཞིང་མཚོན་ཆ་འཕེན། ། དྲེགས་པ་མོ་ཡི་དམག་ཚོགས་དེ། ། གཡོན་ནས་འཇབ་ཅིང་ཁྲག་ཟོར་འཕེན། ། སྡེ་བརྒྱད་དྲེགས་པའི་དམག་ཚོགས་དེ། ། ཕྱོགས་ནས་བསྐོར་ནས་དགྲ་ཡུལ་འཇོམས། ། བུད་མེད་ནག་མོ་གྲི་ཐོགས་བརྒྱ། ། མདུན་ནས་རྒྱུག་ཅིང་དགྲ་སྙིང་འབྱིན། ། སྐྱེས་པ་སྟག་ཆས་བརྒྱན་པ་བརྒྱ། ། གཡས་ནས་རྔམ་ཞིང་དགྲ་ཤ་བཟའ། །
ཉན་ཐོས་དགྲ་བཅོམ་ཆེན་པོ་བརྒྱ། ། གཡོན་ནས་འདུར་ཞིང་དགྲ་ཁྲག་འཐུང་། ། སྔགས་པ་ནག་པོ་ཁྲོས་པ་བརྒྱ། ། སླད་ནས་འབྲང་ཞིང་དགྲ་བོ་གསོད། ། མོན་པ་གར་བྱེད་ཁྱུག་སེ་ཁྱུག ། མི་ནག་ཤུགས་གླུ་ཀྱུ་རུ་རུ། ། ལས་མཁན་འུར་སྒྲ་ཆེམས་སེ་ཆེམ། ། ཕོ་ཉ་འདུར་རྒྱུག་ཤ་ར་ར། ། བྱ་ནག་ལྡིང་སྐོར་ལིངས་སེ་ལེང་། ། ཁྱི་ནག་འཁོང་ཟུག་ཆེམས་སེ་ཆེམ། །
ཅེ་སྤྱང་འདུར་སྒྲ་འུ་རུ་རུ། ། ཁྱུང་ཆེན་འབྲུག་སྒྲ་ལྡི་རི་རི། ། དགྲ་ལ་རྦད་དོ་མཐུ་མ་ཆུང་། ། བགེགས་ལ་རྦད་དོ་རྩལ་མ་ཞན། ། བདག་གི་འཁོར་དང་ལོངས་སྤྱོད་དང་། ། དབང་ཕྱུག་ཡེ་ཤེས་རྒྱས་པར་མཛོད། ། ཧཱུྃ་ཕས་ཀྱི་རྦོད་གཏོང་བཟློག་པ་དང་། ། ནད་ཁ་རིམས་ཁ་དགྲ་ལ་བསྒྱུར། ། རྐྱེན་ཁ་མཚོན་ཁ་དགྲ་ལ་བསྒྱུར། ། མི་ཁ་གོད་ཁ་དགྲ་ལ་བསྒྱུར། །
བར་ཆད་ཐམས་ཅད་ཞི་བར་མཛོད། ། བདག་ཅག་འཁོར་དང་བཅས་པ་རྣམས། ། རི་རབ་རྩེ་ལྟར་མཐོ་བར་མཛོད། ། རྒྱ་མཚོའི་མཐའ་ལྟར་རྒྱས་པར་མཛོད། ། ཉི་ཟླའི་འོད་ལྟར་གསལ་བར་མཛོད། ། ཆུ་བོའི་རྒྱུན་ལྟར་རིང་བར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། སྐྱེ་འགྲོ་དར་ཞིང་བསྟན་པ་རྒྱས། ། ཡམས་ནད་མུ་གེ་མི་འབྱུང་ཞིང་། ། བཀྲ་ཤིས་ཕུན་སུམ་ཚོགས་པར་ཤོག །
ཚིག་རོལ་གྱི་རྗེས་སུ་སྦྲཾ་སྦྲཾ་གཅིག་བྱས་གཉིས་བྱས་གསུམ་བྱས་དགུ་བརྡུངས། འཐེང་རྐང་གཉིས་ཆེ་གཅིག བྲན་བདུད་བསྐུལ་ཤླཽ་ཀ་གཅིག་ལ། གུག་དྲག་མཚམས་གཅོད་ཀྱི་དབྱངས་རོལ་དང་བཅས། ཧཱུྃ་རི་རབ་རི་ཡི་རྩ་བ་ནས། ། ལས་མགོན་ཆེན་པོ་སྐུ་བསྐྱོད་ཅིག ། ནམ་གྱི་གུང་དང་ཉིན་གུང་ལ། ། དམ་ཉམས་དགྲ་བོ་གསོད་ཅིང་བྱོན། ། འཁོར་ནི་བདུད་མགོན་བདུན་བརྒྱ་དང་། ། གཟའ་བདུད་བདུན་བརྒྱ་ཕོ་ཉར་བཅས། །
དམ་ལ་འདས་པའི་དགྲ་བོ་རྣམས། ། མཆོད་པར་འབུལ་ལོ་བཞེས་སུ་གསོལ། ། མཐུན་པའི་ཡོ་བྱད་ཇི་སྙེད་རྣམས། ། ཚོགས་བཅས་འབུལ་ལོ་བསྟན་པའི་ལས། ། བདག་ཅག་བསྲུང་ཕྱིར་འདིར་བརྟེན་ནོ། ། ནག་པོ་བྲན་ཕྱིར་འདིར་བརྟེན་ནོ། ། བཀའ་ལས་མ་འདའ་འདིར་བཞུགས་ཤིག ། དགོས་འདོད་སྒྲུབ་ཕྱིར་འདིར་བཞུགས་ཤིག ། ཇི་སྲིད་མ་གཤེགས་བར་དག་ཏུ། ། གནས་འདིར་བརྟན་པར་བཞུགས་ནས་ཀྱང་། །
གང་བཅོལ་ལས་རྣམས་བསྒྲུབ་ཏུ་གསོལ། ། ཚིག་རོལ་དགུ་བརྡུང་བྱས་ལ་རྔ་རོལ་བཞག མགོན་པོ་འཁོར་བཅས་འོད་དུ་ཞུ་བ་ལས་བྱུང་བའི་རུ་མཚོན་གཟི་བརྗིད་ནུས་པ་ཕུན་སུམ་ཚོགས་པ་དང་ལྡན་པ། འཕྱར་བ་དང་ཕྱོགས་སུ་གདེངས་པ་ཙམ་གྱིས་དགྲ་བགེགས་ལོག་འདྲེན་ཐམས་ཅད་ཚར་གཅོད་པའི་ནུས་ལྡན་དུ་གྱུར། ཞེས་བརྗོད། དེ་ལྟ་བུའི་རུ་མཚོན་དེ་ཉིད་མདུན་གྱི་མགོན་པོ་འཁོར་བཅས་སོགས་ལ་རྟེན་དུ་འབུལ་བའི་ཚིག་གི་འགོར་བཅོམ་རོལ་བསངས་ལུགས། ཤླཽ་ཀ་གཅིག་ལ་དུས་གསུམ་བདེ་གཤེགས་མའི་དབྱངས་རོལ་བཅས། ཧཱུྃ་དཔལ་ལྡན་རྩ་བརྒྱུད་བླ་མ་དང་། ། ཡི་དམ་རྒྱུད་སྡེ་བཞི་ཡི་ལྷ། ། དམ་ཅན་ཆོས་སྐྱོང་སྲུང་མའི་ཚོགས། །
ལྷ་སྲིན་དྲེགས་པའི་འཁོར་བཅས་དགོངས། ། དཔལ་ལྡན་གུར་གྱི་མགོན་པོ་ཆེ། ། ཨེ་ཀ་ཛ་ཊི་འདོད་ཁམས་མ། ། ཕྱི་ནང་ལས་མགོན་ཟངས་གྲི་ཅན། ། གནོད་སྦྱིན་ནག་པོ་ཡབ་ཡུམ་དང་། ། དམ་ཅན་པུ་ཏྲ་མིང་སྲིང་གསུམ། ། ཕོ་ཉ་རུ་འདྲེན་གཎྜེའི་དམག ། བྲན་བདུད་ནག་པོ་ལྕམ་དྲལ་དང་། ། དྲེགས་པ་ཕོ་རྒྱུད་མོ་རྒྱུད་བཅས། ། སྡེ་བརྒྱད་བཤན་པ་བཅས་པ་ཉན། །
བདག་ལ་བརྩེར་དགོངས་རྟེན་ལ་བཞུགས། ། དུར་ཁྲོད་འབར་བའི་རོ་ཐང་འདིར། ། ཁྲག་མཚོ་འཁྱིལ་བའི་རྦ་ཀློང་ལྗོངས། ། དམ་ཉམས་བཾ་ཆེན་བསྒྱེལ་བའི་ཁྲིར། ། བརྟན་པར་བཙུགས་པའི་རུ་མཚོན་མདུང་། ། དཔག་བསམ་ལྗོན་པའི་སྲོག་ཤིང་རྩེར། ། རྣོ་དབལ་གྲི་ལྕགས་མདུང་སོ་ལ། ། དུག་ཁྲག་སྔགས་རྒོད་ངར་དང་ལྡན། ། ལྷབ་ལྷབ་འབར་བའི་མེ་འོད་ཅན། ། གཡག་རྒོད་རོག་པོའི་རྔ་གཡབ་ཀྱི། །
ཞོལ་ཆེན་སྤྲིན་ནག་ལྟ་བུར་གཏིབས། ། དར་ནག་བ་དན་འཕེན་རྩེ་གསུམ། ། རླུང་གིས་སྤྱོད་པས་འཕུར་ལྡིང་གཡོ། ། སྐུ་རྟེན་རོ་རས་ཙ་ཀ་ལི། ། གསུང་རྟེན་སྲོག་འཁོར་གསང་བའི་སྔགས། ། ཐུགས་རྟེན་གསལ་བའི་མེ་ལོང་དང་། ། ཡོན་ཏན་རྟེན་དུ་ཉེར་ལྔའི་རྫས། ། འཕྲིན་ལས་རྟེན་དུ་དར་རས་འཕན། བསེ་ལྕགས་ཤིང་བྱང་དམ་ཉམས་ཀྱི། ། མགོ་ལག་འགྲོན་བུའི་ལེན་ཚར་ཅན། །
དྲིལ་བུ་གཡེར་ཁའི་སིལ་སིལ་འཁྲོལ། ། ཕུན་ཚོགས་རྒྱུད་ལས་ལེགས་གྲུབ་ཅིང་། ། ཏིང་འཛིན་སྔགས་རྒྱས་བྱིན་བརླབས་པའི། ། ཐུག་ཆེན་འབར་བ་དྲག་པོའི་རྟེན། ། རྟེན་མཆོག་རུ་མཚོན་རྒྱལ་མཚན་འདི། ། བླ་མ་ཡི་དམ་དཀྱིལ་འཁོར་ལྷ། ། བཞུགས་པའི་ཕོ་བྲང་ཆེན་པོར་འཛུགས། ། བྱིན་རླབས་ཐུགས་རྗེའི་སྤྲིན་སྔོན་ལས། ། དངོས་གྲུབ་ཆར་རྒྱུན་དུས་འདིར་ཕོབ། ། དམ་ཅན་སྲུང་མ་རྒྱ་མཚོའི་ཚོགས། །
འདུ་བའི་གནས་དང་རྟེན་དུ་འཛུགས། ། པདྨོའི་མཚོ་ལ་ངང་པ་ལྟར། འབྲལ་མེད་འདུས་ནས་ལས་ཀུན་སྒྲུབས། དྲེགས་བྱེད་དམག་དཔུང་རུ་མཚོན་མཆོག ། གཡུལ་ལས་རྒྱལ་བའི་རྟེན་དུ་འཛུགས། ། བསྟན་དང་རྣལ་འབྱོར་བདག་ཅག་ལ། ། སྡང་བྱེད་དགྲ་བགེགས་རྡུལ་དུ་རློག ། རྣལ་འབྱོར་བདག་ཅག་ཡོན་མཆོད་ཀྱི། ། སྲོག་ཤིང་ཚེ་ཡི་རྟེན་དུ་འཛུགས། ། མི་ནོར་ཆོས་དང་ལེགས་ཚོགས་ཀུན། །
རབ་ཏུ་རྒྱས་ཤིང་བརྟན་པར་མཛོད། ། དེ་ལྟར་རུ་མཚོན་རྒྱལ་མཚན་འདི། ། སྔར་བཅོལ་ལེགས་པའི་རྟེན་དུ་འཛུགས། ། ད་བཅོལ་ཞུ་བའི་རྟེན་དུ་འཛུགས། ། བསམ་དོན་སྒྲུབ་པའི་རྟེན་དུ་འཛུགས། ། བླ་མ་དཀོན་མཆོག་ཡི་དམ་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། སྣང་སྲིད་དྲེགས་བྱེད་གཞི་བདག་རྣམས། ། རུ་མཚོན་འདི་ལ་བརྟན་བཞུགས་ནས། ། དཔལ་ལྡན་བླ་མའི་བསྟན་པ་དང་། །
བདག་ཅག་དཔོན་སློབ་ཡོན་མཆོད་ཀྱི། ། ཉིན་མཚན་བྱ་ར་མེལ་ཚེ་དང་། ། བྱང་ཆུབ་བར་གྱི་སྡོང་གྲོགས་མཛོད། ། ཅེས་བརྗོད་པས། མདུན་གྱི་བླ་མ་ཡི་དམ་སྲུང་མ་རྣམས་དང་། སྣང་སྲིད་ཀྱི་དྲེགས་པ་ཕོ་རྒྱུད་མོ་རྒྱུད་ཐམས་ཅད་མཚོ་ལ་ཆར་བབས་པ་བཞིན་དུ་རུ་མཚོན་གྱི་རྒྱལ་མཚན་དེ་ཉིད་ལ་ཐིམ་པར་བསམ་ཞིང་། མཐུ་སྟོབས་ཀྱི་དབང་ཕྱུག་ཁྱེད་རྣམས་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་ཅག་གི་སྲུང་མ་མཛོད།
མི་ནོར་དགོན་གནས་ལོངས་སྤྱོད་དང་བཅས་པའི་གཉེར་མཛོད་ཅིག བསྟན་པ་དང་རྣལ་འབྱོར་པ་ལ་སྡང་བའི་དགྲ་བགེགས་གདུག་པ་ཅན་ཐམས་ཅད་སྐད་ཅིག་ཉིད་ལ་ཚར་ཆོད། ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་དབང་མཛོད་ཅིག ཅེས་ལན་གསུམ་བརྗོད་ཅིང་། མེ་ཏོག་གཏོར་ཤིས་བརྗོད་ཀྱི་ཚིག་སྐབས་སུ་གང་བབས་བརྗོད། དེ་ནས་ཡིག་བརྒྱ། མ་འབྱོར་བ་སོགས་བཟོད་གསོལ། ཕྱོགས་བཅུ་ན་སོགས་བརྟན་བཞུགས། རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་དང་བུམ་ནང་གི་ཡེ་ཤེས་པ་ལ། ཨོཾ་ཁྱེད་ཀྱིས་སོགས་གཤེགས་གསོལ།
རང་ཉིད་ཀྱཻ་རྡོ་རྗེ་སོགས། གོ་བགོས། དགེ་བ་འདི་ཡིས་ནས། ཇི་ལྟར་དངོས་བཞིན་འགྲུབ་པར་ཤོག་བར་གྱི་བསྔོ་སྨོན། མཚུངས་མེད་བླ་མ་ནས། ཉིན་མོ་བདེ་ལེགས་མའི་མཐར་རོལ་ཆེན་གྱི་བར་རྒྱུན་བསྐང་བཞིན་བྱའོ། ། འདི་ནི་ཐུག་ཆོག་རྐྱང་པ་གཏོང་བའི་ལུགས་སུ་བྱས་ཀྱི། གཏོར་བསྔོ་བསྐང་བ་དང་སྦྲེལ་ནས་བྱེད་ན་དམ་རྫས་བཀྲམ་བསྐང་བསྡུས་བསྐང་སོགས་ཀྱང་བཤམས་ལ་བདག་བསྐྱེད་ནས་བུམ་བསྐྱེད་བར་གོང་བཞིན། གཏོར་བསྔོ་ནས་རྡོར་གླུ་བཀྲ་ཤིས་སྨོན་ལམ་རྫོགས་པའི་བར་བྱས་ལ། སྦྱངས་ཁྲུས་ནས་ཐུག་ཆོག་གི་བཀྲ་ཤིས་རྫོགས་པའི་བར་གོང་བཞིན།
གཏོར་འབུལ་ནས་མཇུག་ཆོག་གི་བཀྲ་ཤིས་རྫོགས་པའི་བར་རྒྱུན་བཞིན་ནོ། ། ཡང་ཚོགས་འཁོར་བྱེད་ན། བསྟོད་པའི་མཇུག་གི་ལྷའི་ཚོགས་རྣམས་ནས། ཀུན་འགྲུབ་ཤོག་གི་བར་བྱས་ལ། སྦྱངས་ཁྲུས་ནས་ཐུག་ཆོག་གི་བཀྲ་ཤིས་ཀྱི་བར་དང་། ཚོགས་དང་ལྷག་མ་དུས་མདོས་བཞིན། གཏོར་འབུལ་རྗེས་ཆོག་རྒྱུན་བཞིན་བྱའོ། ། ཞེས་གུར་ལྷ་བརྒྱད་ཁོ་ནའི་ཐུག་ཆོག་ཟུར་བཀོལ་འདི་ཡང་། ས་སྐྱ་པ་ཀུན་བློས་རག་ཅོ་བླ་མ་དཀོན་མཆོག་ཡར་འཕེལ་གྱི་ངོར་སྦྱར་བའོ།། །། PAGE * MERGEFORMAT 20 ཀུན་དགའ་བློ་གྲོས།
གུར་མགོན་ལྕམ་དྲལ་ལྷ་བརྒྱད་འཁོར་དང་བཅས་པའི་རུ་མཚོན་འཛུགས་ཆོག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
