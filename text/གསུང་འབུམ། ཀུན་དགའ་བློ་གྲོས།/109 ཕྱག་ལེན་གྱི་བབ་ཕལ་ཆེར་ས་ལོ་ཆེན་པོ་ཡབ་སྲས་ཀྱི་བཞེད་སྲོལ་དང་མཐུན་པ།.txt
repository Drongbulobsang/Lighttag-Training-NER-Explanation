གསུང་འབུམ། ཀུན་དགའ་བློ་གྲོས།
པོད ༡༠༩
ཕྱག་ལེན་གྱི་བབ་ཕལ་ཆེར་ས་ལོ་ཆེན་པོ་ཡབ་སྲས་ཀྱི་བཞེད་སྲོལ་དང་མཐུན་པ།
༄༅། །རྗེ་བཙུན་སྒྲོལ་མ་ལ་བརྟེན་པའི་མདོས་ཀྱི་ཆོ་ག་གཡུལ་བཟློག་གི་ཡི་གེ་གོང་ས་རྡོ་རྗེ་འཆང་ལྔ་པ་ཆེན་པོས་མཛད་པའི་མཐོང་བ་དོན་གྲུབ་བཀའ་གདམས་ས་ལུགས་རྙིང་ལུགས་སོགས་དང་མཐུན་པར་གཏོང་ཚུལ་ལ་ཕྱག་ལེན་གྱི་བབ་ཕལ་ཆེར་ས་ལོ་ཆེན་པོ་ཡབ་སྲས་ཀྱི་བཞེད་སྲོལ་དང་མཐུན་པ་བཞུགས་སོ།། ན་མོ་གུ་རུ་ཨཱརྻ་ཏཱ་རེ་ཡ། དེང་སང་སྒྲོལ་མ་གཡུལ་མདོས་སུ་གྲགས་པ་འདི་ནི། སློབ་དཔོན་ཆེན་པོ་འཕགས་མཆོག་ཀླུ་སྒྲུབ་ལས་རིམ་གྱིས་བརྒྱུད་དོ། ། དཔལ་ལྡན་ཨ་ཏི་ཤ་ལ་བཀའ་བབས་པ་བཞིན་བོད་ཡུལ་དུ་ཐོག་མར་བཀའ་གདམས་པའི་དགེ་བའི་བཤེས་གཉེན་རྣམས་ལ་དར་བས། དེ་དག་གི་ཕྱག་ལེན་ནི་ཇོ་ལུགས་ཀྱི་སྒྲོལ་མའི་བདག་བསྐྱེད་དང་། མདུན་བསྐྱེད་མདོས་ཆོག་སོགས་ཡིག་རྙིང་གི་དངོས་བསྟན་ཙམ་མཛད་ནས་གནོད་པའི་ཕྱོགས་སུ་མདོས་སྐྱེལ་བ་ཙམ་ལས་ཟོར་སོགས་གཞན་གྱི་རྒྱས་འགེབས་གཏན་ནས་མེད་འདྲ་ཞིང་། ཡང་ཇོ་ལུགས་འདི་ས་ལུགས་ཀྱི་ཕྱག་ལེན་ལྟར་ན། བཅས་བཤམ་ཕལ་ཆེར་ཡིག་རྙིང་བཞིན་དང་། སྔོན་འགྲོ་གཏོར་མ་འཁྱིལ་སྔགས་དང་།
སྭ་བྷཱ་ཝས་བསངས་སྦྱངས། འབྲུ་གསུམ་གྱིས་བྱིན་རླབས། ཨོཾ་ཀ་པཱ་ལ་ས་པཱ་རི་ཝཱ་ར་ཨ་ཀརྵ་ཡ་ཛཿ སོགས་ཀྱིས་མགྲོན་བཀུག དེ་ལ་གཏོར་མ་བསྔོ་བ། མཆོད་པ་འཕྲིན་འཆོལ་རྣམས་སྒྲུབ་ཐབས་བརྒྱ་རྩའི་འཇིག་རྟེན་པའི་གཏོར་བསྔོ་བཞིན་བྱས་ལ། གཏོར་མ་ཕྱིར་དོར་བ་དང་ཁྲོ་སྔགས་བརྗོད། མཆོད་པ་བྱིན་བརླབས་སྒྲུབ་ཐབས་བརྒྱ་རྩ་བཞིན། སྐྱབས་སེམས་ཡན་ལག་བདུན་པ་སོགས་ལ་ས་བོན་དང་ལྷའི་སྐུར་བསྒྱུར་བ་མ་གཏོགས་སྤྱི་འགྲེ་ལྟར་དང་། ཚད་མེད་བཞི།
ཡེ་ཤེས་ཚོགས་གསོག་དངོས་གཞིའི་སྒྲོལ་མའི་བདག་བསྐྱེད་ཡན་ལག་བཞི་རྫོགས་བཟླས་པ་བཅས་ནི་སྒྲུབ་ཐབས་བརྒྱ་རྩའི་རིགས་འགྲེ་སྦྱར་ཏེ་སྒྲོལ་ལྗང་ལས་ཤེས་ནུས། མདུན་བསྐྱེད་ཨ་མྲྀ་ཏས་བསངས་བ་ནས་བཟུང་། མི་ཚེ་དགེ་ཞིང་དངོས་གྲུབ་མ་ལུས་སྩོལ། ། ཞེས་པའི་བར་གོང་ས་ལྔ་པའི་མདོས་ཆོག་བཞིན་ལ། སྨན་རཀ་གཏོར་གསུམ་དང་ཚོགས་མེད། སྒྲོལ་མའི་གཏོར་འབུལ་ཡན་ལ་དྲིལ་གསིལ་གདོང་དང་མཆོད་རོལ་སོགས་སྐབས་སུ་གང་བབ་ཙམ་ལས། རྔ་རོལ་དབྱངས་སོགས་སྤྲོས་པ་མེད། གུར་ཞལ་སོགས་ཆོས་སྐྱོང་ལ་གཏོར་མ་འབུལ་ན་ཡི་དམ་གྱི་གཏོར་བསྔོ་སྔོན་དུ་འགྲོ་བ་ཅན་ས་ལོ་ཡབ་སྲས་ཀྱི་གཏོར་བསྔོ་ཆེན་མོ་སོགས་ནས་འབྱུང་བ་དེ་ཁ་སོར་བཞག་བསྟོད་པ་རྫོགས་པའི་བར་དང་། བསྐང་བ་བྱེད་པར་སྤྲོ་ན་བསྐང་རྫས་བྱིན་རླབས་ནས་བཟུང་རྡོར་གླུ་བཀྲ་ཤིས་སྨོན་ལམ་རྫོགས་པའི་བར་བྱས་ལ། ཕྱོགས་སྐྱོང་གཞི་བདག་སྡེ་བརྒྱད་རྣམས་ལ་གཏོར་མ་བསྔོ་བའི་ཕྱོགས་སྐྱོང་དང་སྡེ་བརྒྱད་ཀྱི་གཏོར་མ་ཆ་གསུམ་བཞིན་དང་།
གཞི་བདག་ལ་གཏོར་མ་བརྒྱ་རྩ་ནས་བྱུང་བའི་གཏོར་བསྔོ་ཆེན་མོ་ལྟར་བཏང་ལ། ན་མོ་དཀོན་མཆོག་གསུམ་སོགས་དཀྱུས་བཞིན་ཏེ་གང་ལྟར་མདོས་གོང་བཞིན་སྐྱེལ་བ་ལས་ཟོར་གྱི་སྤྲོས་པ་མེད། འོན་ཀྱང་ཟོར་རྒྱས་པ་ལ་དགའ་ན་ཁྱབ་བདག་བཀའ་འགྱུར་བ་སོགས་ཀྱིས་མཛད་པའི་གདུགས་དཀར་མདོས་ཆེན་གྱི་ཟོར་དེ་འདིར་སྦྱར་བས་ས་ལུགས་དང་བུ་ལུགས་ཀྱི་ཕྱག་ལེན་དྲི་མེད་དུ་འགྲེའོ། ། དེང་སང་ས་ལུགས་ལ་སྒྲོལ་མ་གཡུལ་བཟློག་གི་ཕྱག་ལེན་དར་སོ་ཆེ་བ་ནི། ཀུན་མཁྱེན་རྡོ་རྗེ་གདན་པ་ཆེན་པོ་ཀུན་དགའ་རྣམ་རྒྱལ་གྱི་རིང་ལུགས་འཛིན་པ་རྣམས་ཡིན་པས་དེ་གའི་ཕྱག་ལེན་ལྟར་ལ་དབྱངས་རོལ་སོགས་ཆོ་གའི་ཁྲིད་རྣམས་ས་ལོ་ཡབ་སྲས་ཀྱི་བཀའ་སྲོལ་ལྟར་བཀོད་ན། བཤམ་ནི་གོང་ས་ལྔ་པ་ཆེན་པོའི་གསུང་རྒྱུན་ཟིན་བྲིས་དེ་ནང་བཞིན་ལ་གཏོར་བསྔོ་དང་བསྐང་བ་བྱེད་པ་སྤྲོ་ན། དམ་རྫས་བཅུ། བདུན། ལྔ། གསུམ།
གཅིག་གང་རུང་དང་། བཀྲམ་བསྐང་། བསྡུས་བསྐང་གང་རུང་། ཐུན་གཏོར། ཕུད་ཆང་། ཆུ་གཉིས་སྔོན་འགྲོའི་ཉེར་མཆོད་རྣམས་ཀྱང་བཤམས་ལ། ཆོ་གའི་རིམ་པ་སྔོན་འགྲོ་གཏོར་མ་ཆུ་ཆང་གིས་སྦྱངས། སྤོས་ཀྱིས་བདག་ལ་ལག་གཡས་མཆོག་སྦྱིན་གྱི་ཕྱག་རྒྱ་དང་བཅས། ཨོཾ་ཨཱཿཧཱུྃ་སརྦ་བིགྷ་སོགས་ཀྱིས་བསྔོ། ཧཱུྃ་ངོ་།
ཞེས་སྦྱར་ལ་ཉོན་ཅིག་ནས། མྱུར་དུ་དེང་གི་བར་ལ་གང་ཞིག་འབྱུང་པོའི་དབྱངས་རོལ་ཆེམས་བརྡུང་བཅས་གྲུབ་པ་དང་། རོལ་མོ་འཕར་ཆེན་གཅིག་བླངས་ལ། ཕུར་པའི་བྱིན་དབབ་རྒྱས་པའི་བསྡུས་པ་ན་མོ་བླ་མ་བདེ་གཤེགས་ནས། བྱང་ཆུབ་བར་དུ་སྐྱབས་སུ་མཆི་ཞེས་པའི་བར་གུར་དྲག་བཞིན་ཉེར་གཅིག ན་མོ་སེམས་བསྐྱེད་འགྲོ་བ་ཀུན་དོན་དུ་ནས། འགྲོ་དྲུག་སྒྲོལ་བར་དམ་བཅའ་འོའི་བར་ཡང་གུར་དྲག་བཞིན་ལན་གསུམ། རང་སྐད་ཅིག་གིས་རྟ་མཆོག་རོལ་པའི་སྐུར་གྱུར་ཞེས་དང་། དྲག་དུང་དྲག་རོལ་གྱི་རྗེས་སུ་གསུམ་བརྡེག་་་་་་གུར་དྲག་ལ་གསུམ་བརྡེག་མེད་ཀྱང་འདི་དམིགས་བསལ་ཡིན། འཐེན་རྐང་གཉིས།
དགུ་བརྡེག འཐེན་རྐང་གཉིས། ཆེ་གཅིག་རྣམས་བྱས་ལ། ཧཱུྃ་ངོ་ཞེས་སྦྱར་ནས་ང་ནི་སོགས་ལ་མྱུར་མགྱོགས་སྡེ་བརྒྱད་མའི་དབྱངས་བཅུག་སྟེ། ལྔ་ཝ་ཡི་ཡེ་མེ་ཞེས་པ་རྣམས་ལ་ཛར་རྒྱག་དང་། དབྱངས་རྫོགས་ནས་རོལ་མོ་བདུད་རྒྱལ་བསྐུལ་བཞིན། ཡང་ཁྲོ་ཆུང་སོགས་ལའང་དབྱངས་དེ་ཁ་བཅུག་ནས། མཚམས་མ་ལས་ཡོངས་སུ་ཞེས་པ་རྣམས་ལ་ཛར་རྒྱག་དང་། རོལ་མོ་གོང་བཞིན་གྱིས་མཐར་ཆེམས་བརྡུང་སྒང་དུང་གསུམ་བརྡེག་ལེན་ཅན་བྱས་ནས་རྔ་རོལ་བཞག མཆོད་གཏོར་ལ་རྡོ་རྗེའི་རྩེས་ནང་མཆོད་འཐོར་ཚུལ་དང་།
ཨོཾ་སྭ་བྷ་ཝས་སྦྱངས། སྟོང་པའི་ངང་ལས་ནས། ལྷ་མོས་གང་བ། ཞེས་པའི་རྗེས་སུ་སྨན་རཀ་གཏོར་གསུམ་ཞེས་སོགས་ནས། གྱུར་ཞེས་པའི་བར་བརྗོད་ལ་སྨན་རཀ་གཏོར་གསུམ་གྱི་སྔགས་དབྱངས་ཕྱག་རྒྱ་གུར་དྲག་བཞིན། ནམ་མཁའ་མཛོད་ཀྱི་སྔགས་ཕྱག་རྒྱ་གདངས་མེད་ལན་གསུམ། རྟེན་བསྐྱེད་ནས་བཟུང་། རྒྱུད་བསྐུལ་ནས་ཞེས་པའི་རྗེས་སུ། ཨོཾ་བཛྲ་ས་མཱ་ཛཿ ཞེས་དང་བསྡུ་རྒྱ་སེ་གོལ་བཅོམ་དུང་བཅོམ་རོལ་གསུམ་བརྡེག་གི་རྗེས་སུ་གཞི་བདག་ཆུང་བ་བཞི།
བཅུ་བརྡེག་གཅིག་རྣམས་བྱས་ལ། ཧཱུྃ་ངའོ་ང་ཞེས་སྦྱར་ལ། ཆོས་སྐུ་ནས་ངང་ཅན་མ་ཞེས་པའི་བར་དང་། ཚུར་གཤེགས་ནས་ཏཾ་ཡིག་ལས་ཞེས་པའི་བར་ཤླཽ་ཀ་གཉིས་ལ་པུ་ཏྲའི་སྤྱན་འདྲེན་གྱི་དབྱངས་རོལ་ཚར་གཉིས། ཡིད་བཞིན་ནས་འདིར་གཤེགས་སུ་གསོལ་གྱི་རྗེས་སུ་གསུམ་བརྡེག་ལེན་ཅན་བསྡུས་པ། ཆེམས་བརྡུང་། གསུམ་བརྡེག་ལེན་ཅན། རྒྱས་པ་རོལ་སྐོར་འབེབ་བཅས་བྱས་ལ་ཇི་སྙེད་སུ་དག་ནས། བདེ་བར་གཤེགས་པ་ཐམས་ཅད་བདག་གིས་བསྟོད་པར་ཕྱག་འཚལ། མེ་ཏོག་དམ་པ་སོགས་ཀྱི།
རྒྱལ་བ་དེ་དག་ལ་ཡང་མཆོད་པར་བགྱི། ཞེས་པ་ལ་དྲིལ་གསིལ་མཆོད་རོལ་གྱི་འོག་བླངས་ཏེ། ན་བཟའ་དམ་པ་ནས། ཕྱག་འཚལ་མཆོད་པར་བགྱིས་བར་རོལ་མོའི་བར་ལ་བརྗོད་ལ། ཙོག་པུ་ཐར་སྦྱར་གྱིས་འདོད་ཆགས་ཞེ་སྡང་སོགས་ནས། ཕྱིར་བསྔོའི་བར་བརྗོད། ཕྱག་གཅིག་བཙལ་ནས་སྟན་ལ་འཁོད། དྲིལ་གསིལ་གདངས་དང་བཅས་པས། ཧཱུྃ་བསོད་ནམས། ཞེས་སོགས་ཀྱི་མཐར།
རྡོར་དྲིལ་པད་སྐོར་དང་བཅས་པས་པདྨའི་ཕྱག་རྒྱ། ཨེ་མ་ཧོ། དུས་གསུམ་སོགས་ལའང་གདངས་དང་། ཤླཽ་ཀ་རེའི་མཚམས་སུ་དྲིལ་གསིལ། རྡོ་རྗེ་ཕྱག་འཚལ་བའི་སྟངས་ཀ སྔགས་ལ་པད་ཀོར་གོང་བཞིན་ལ་ཐལ་སྦྱར་ཕྱག་འཚལ་བའི་སྟངས་ཀ ཁྲུས་དངོས་སུ་བྱེད་ན། ལས་ཀྱི་རྡོ་རྗེས་སྔར་ནས་གཞན་དུ་བསྒྲུབས་ཟིན་པའི་ཁྲུས་བུམ་དང་ཁྲུས་ལོང་སོགས་ཐོགས་ལ། དྲིལ་གསིལ་གདངས་བཅས་དཀྱུས་འགྲེ། སྐུ་ཕྱིས།
དཀྱུས་འགྲེ། ན་བཟའ་དང་རྒྱན་ལ་གོས་ཟུང་འབུལ་བའི་སྟངས་ཀ གདངས་དཀྱུས་འགྲེ། མཆོད་ཡོན་ཞབས་བསིལ་གདངས་འབུལ་བའི་གདངས་ཀྱང་ཧཱུྃ་ཡོད་པ་མ་གཏོགས་ཀུན་རིག་གི་གདངས་སོགས་དཀྱུས་འགྲེ་མཆོད་སྔགས་ལ། ཨོཾ་སརྦ་ཏ་ཐཱ་ག་ཏ་སྦྱར་ཀྱང་འགལ་བ་མེད། མཎྜལ་སོ་བདུན་མ་གདངས་བཅས། གང་གི་མཆོད་རྫས་མ་དང་། དེང་ནས་བྱང་ཆུབ་མ་ལ་དབྱངས་ཡོད་མེད་གང་རུང་བཞེས་ནས་བྱིན་གྱིས་བརླབས་ཏུ་གསོལ་བར། ཡང་གོང་བཞིན་དྲིལ་བུ་ཤླཽ་ཀ་རེའི་མཚམས་སུ་གསིལ་ཞིང་། རྡོ་རྗེ་ཕྱག་འཚལ་བའི་སྟངས་ཀ་དང་མེ་ཏོག་གི་དབུལ་བར་བགྱི་ཞེས་པའི་རྗེས་སུ།
མཆོད་རོལ་བྱས་ལ་སྔགས་བརྗོད་པ་དང་བསྟུན། རྡོར་དྲིལ་པད་ཀོར་མེ་ཏོག་གི་ཕྱག་རྒྱ། དེ་བཞིན་དུ་སྤོས་ནས་བཟུང་རོལ་མོའི་བར་ལ་རིགས་འགྲེ་སྦྱར་ལ་སོ་སོའི་ཕྱག་རྒྱ། རོལ་མོའི་མཆོད་རོལ་གྱི་རྗེས་སུ་ཉིས་བརྡེག་ལེན་ཅན་བྱས་ལ། ཧཱུྃ་ངོ་ཞེས་སྦྱར་ཏེ། སྲིད་པར་གཏོགས་པ་ཤླཽ་ཀ་གཅིག་ལ་རཀྟ་དམར་ཆེན་དབྱངས། ཉིས་བརྡེག་ལེན་ཅན་ཆེམས་བརྡུང་། དེ་ཕྱིན་ཆད་ལ་དབྱངས་མི་བྱེད་ན། གཅིག་གཉིས་གསུམ་བྱས་ལ་བཞག དབྱངས་བྱེད་ན་ཉིས་བརྡེག་ལེན་ཅན་དབྱངས་སོགས་གོང་བཞིན།
འདོད་ཡོན་དྲུག་ལ་རིགས་འགྲེ། མི་བྱེད་ན་ཕྱི་མ་རྣམས་ལ་དབུལ་བར་བགྱི་ལ། གསུམ་བརྡེག་ལེན་ཅན་བསྡུས་པ་ཆེམས་བརྡུང་། མ་ཧཱ་མུ་དྲ་ཧཱུྃ་གི་ཆེམས་བརྡུང་གི་རྗེས་སུ། གསུམ་བརྡེག་ལེན་ཅན་རྒྱས་པར་བྱས་ལ། ཧཱུྃ་ངོ་ཞེས་སྦྱར་ནས། གསང་མཆོད་ཤླཽ་ཀ་ལྔ་ལ། དུར་ཁྲོད་སྨུག་ནག་མའི་དབྱངས་ཛར་རིང་ཐུང་། གསུམ་བརྡེག་ལེན་ཅན་རྣམས་བྱས་པའི་ཤླཽ་ཀ་རྗེས་མའི་གསུམ་བརྡེག་ལེན་ཅན་གྱི་རྗེས་སུ་ཆེམས་བརྡུང་གསུམ་བརྡེག་ལེན་ཅན་རྒྱས་པ། སྒྲོལ་མའི་གཏོར་མ།
ཨོཾ་བཛྲ་ཨ་མྲྀ་ཏ་ཀུཎྜ་ལི་སོགས་ཀྱིས་བསངས། རང་གི་ཐུགས་ཀ་ནས་རཾ་དམར་པོ་འཕྲོས་པས། ཞེས་སོགས་ཕུར་པ་བཞིན། གུ་ཧྱེ་སིདྡྷི་ས་མ་ཡ་ཧཱུྃ་གི་བར་ཕྱག་རྒྱ་སེ་གོལ་བཅས་ལན་གསུམ་སོགས་ཀྱི་བྱིན་གྱིས་བརླབས་ལ་རྔ་བརྡུང་ཞིང་། གུར་དྲག་བླ་མེད་མཆོད་པའི་དབྱངས་དང་བཅས། ཧཱུྃ་ངོ་ཚར་ནས་མཉེས་གྱུར་ཅིག་གི་བར་དབྱངས་ཡུག་གཅིག་གི་རྗེས་སུ། གསུམ་བརྡེག་ལེན་ཅན་རྒྱས་པར་ཆེམས་བརྡུང་གི་ཚེ། གཏོར་སྔགས་ལན་བདུན་སོགས་ཅི་རིགས་བཟླ། གུར་དྲག་བཞིན་བཅོམ་རོལ་འཕར་མ་ཉིས་བརྡེག་ལེན་ཅན་དུ་བླངས་ལ། བསྟོད་པ་ཤླཽ་ཀ་གསུམ་རཀྟ་དམར་ཆེན་མའི་དབྱངས་རོལ་ཚར་གསུམ།
རོལ་མོ་རྣམས་ཉིས་བརྡེག་ལེན་ཅན་ཡིན། ཕྱག་འཚལ་ཉེར་གཅིག་ལའང་རྔ་བརྡུང་མཛད་སྲོལ་ཡོད་པས། ཕྱག་འཚལ་སྒྲོལ་མ་མྱུར་མ་དཔལ་མོ་ནས། འཇོམས་པ་ཏུ་རེ་རབ་མཆོག་ཉིད་མའི་བར་རྔ་བརྡུང་འདུར་མ་བཅས་བསྟོད་པ་ཚར་གཉིས་ཀྱི་རྗེས་མའི་རྗེས་སུ། འཇོམས་པ་ཏུ་རེ་རབ་མཆོག་ཉིད་ཅེས་བཅད་ལ། མ་ཞེས་པ་དང་རོལ་མོ་ཧོད་ཀྱིས་བླངས་ནས། ཆེམས་བརྡུང་བསངས་བཞིན་བྱས་ལ་གཅིག་གཉིས་གསུམ་ཟེར་བ་དང་རྔ་རོལ་བཞག རང་གི་སྙིང་ག་ནས་འོད་ཟེར་འཕྲོས། མདུན་བསྐྱེད་ཀྱི་ལྷ་ཚོགས་རྣམས་ཀྱི་ཐུགས་ཁར་ཕོག་པས་དེ་རྣམས་ཀྱི་ཐུགས་ཀ་ནས་འོད་ཟེར་ལྕགས་ཀྱུ་ལྟ་བུར་འཕྲོས་ཏེ་འཁོར་འདས་སྣོད་བཅུད་ཐམས་ཅད་ཀྱི་བྱིན་རླབས་ནུས་མཐུ་མ་ལུས་པར་བསྡུས་ནས་བུམ་པའི་ནང་དུ་ཐིམ་པར་གྱུར་ཞེས་དང་། སློབ་དཔོན་གྱི་གཟུངས་ཐག་བཟུང་ནས་ཡི་གེ་བཅུ་པ་འུར་འདོན་ཕྲེང་འཁོར།
ཨཱརྻ་ཏ་རེ་ཞེས་ཡི་གེ་བཞི་པའང་འུར་འདོན་ཕྲེང་འཁོར། ཡང་རྔ་བརྡུང་དང་བཅས་པས་ཕྱག་འཚལ་ཉེར་གཅིག་ཚར་གསུམ། མཇུག་གི་རོལ་མོ་འཇོག་ཚུལ་སོགས་དང་། སྔགས་ལེ་ཚན་གོང་བཞིན། ཡང་རྔ་བརྡུང་གི་ཕྱག་འཚལ་ཉེར་གཅིག་ཚར་བདུན། རོལ་མོ་འཇོག་ཚུལ། སྔགས་གོང་བཞིན། འོན་ཀྱང་རྗེས་མ་གཉིས་ལ་རང་གི་སྙིང་ག་སོགས་དམིགས་པ་གསལ་འདེབས་མ་བརྗོད་ཀྱང་ཆོག་པས། སྔགས་ལ་བཙན་འཇུས་བྱ། ཡི་གེ་བཞི་པ་རྫོགས་པ་དང་།
གཟུངས་ཐག་བསྡུས་ལ་བཤགས་པ་བྱ་བ་ནི། ཐལ་མོ་སྦྱར་ཏེ། གནས་བརྟན་ཕྱག་མཆོད་ཀྱི་གདངས་དང་བཅས། རྗེ་བཙུན་འཕགས་མ་ནས་བྱང་བར་ཤོག་བར། བཛྲ་ས་མ་སོགས་ཕྲེང་འཁོར། ཡིག་བརྒྱ་ཉེར་གཅིག་རྣམས་འུར་འདོན། ཡང་ཐལ་མོ་སྦྱར་ཏེ། ཐུགས་དམ་གནད་བསྐུལ་ལ། ཐོས་རྒྱལ་མའི་གདངས་སམ། སྤྲོ་ན་ཤླཽ་ཀ་ལྔ་ལ་ཐོས་རྒྱལ་མའི་དབྱངས།
དེ་ཕྱིན་ལ་གདངས་བྱས་ལ། མཐའ་རུ་ཕྱིན་པར་ཤོག་བར། དེ་ནས་སྒྲུབ་པ་པོ་ཡོན་བདག་དང་བཅས་པར་དབང་བསྐུར་གྱི་དམིགས་པ་གསལ་བཏབ་སྟེ། ཚོགས་པ་མང་དུ་ཡོད་ན་མཆོད་དཔོན་གྱི་གྲལ་གཤམ་ནས། བུམ་པ་ཚོགས་པ་རྣམས་ཀྱི་དབུ་གཙུག་ཏུ་འཇོག་ཚུལ་བྱས་ལ། དབང་བསྐུར་བའི་ཚིགས་བཅད་ལ་ལམ་འབྲས་ཕྱག་མཆོད་ཀྱི་གདངས་དང་སྔགས་རྣམས་འདུར་མ། ཨ་བྷི་ཥིཉྩ་ཧྲཱིཿརྗེས་སུ་སློབ་དཔོན་ནས་བཟུང་ཚོགས་པ་རྣམས་དང་ཡོན་བདག་ཡོད་ན་བུམ་ཆུ་བསྐྱེད། རང་གཅིག་པུའམ་ཡོན་བདག་ཁ་ཤས་ལས་མེད་ན། དཔྲལ་མགྲིན་སྙིང་གར་རེ་རེ་དང་། ཤླཽ་ཀ་རྗེས་མར་གནས་གསུམ་དུ་བུམ་པ་དུས་གཅིག་ཏུ་རེག་ལ་འཐུང་ཞིང་ཁྲུས་བྱ།
མདོས་ཀྱི་མཆོད་གཏོར་རྣམས་ལ་དམིགས། སྭཱ་བྷཱ་ཝས་སྦྱངས་པ་ནས་བཟུང་དང་ནམ་མཁའ་མཛོད་ཀྱི་སྔགས་རྒྱའི་བར་གོང་བཞིན། མདུན་བསྐྱེད་ཨ་མྲྀ་ཏས་བསངས་བ་ནས་བཟུང་། ས་མཱ་ཛཿབར། མ་ལུས་སེམས་ཅན་ནས་བཟུང་། སྐུ་ཁྲུས་གསོལ་གྱི་བར་སྔགས་དང་ཕྱག་རྒྱ་མེད་པ་མ་གཏོགས་གདངས་དང་དྲིལ་གསིལ་ཀུན་རིག་བཞིན། ས་གཞི་སྤོས་བྱུགས་ལ་ཡང་གདངས་དེ་ཁའི་མཐར་མེ་ཏོག་གཏོར། ཆུ་གཉིས་སྔོན་འགྲོའི་ཉེར་སྤྱོད་རོལ་མོ་ལ། རབ་འབྱམས་རྒྱ་མཚོ་མའི་གདངས་དང་པད་ཀོར་མཆོད་པ་སོ་སོའི་ཕྱག་རྒྱ། སེ་གོལ།
ཤཔྟ་ལ་རོལ་ཆེན། ལྷ་དང་ལྷ་མིན་སོགས་ཤླཽ་ཀ་གཅིག་དང་། ཕྱག་འཚལ་སྒྲོལ་མ་མྱུར་མ་དཔལ་མོ་ནས། བྱུང་མ་བར་ཤུར་མ། རྡོ་རྗེ་ཐུགས་ཀ་དང་། དྲིལ་བུ་རྒྱུན་ཆགས་བྱས་ལ་བཞག དེ་ཕྱིན་གྱི་རབ་འབྱམས་རྒྱ་མཚོ་མའང་གདུང་ཤུགས་གང་རུང་བྱས་ལ་མཐར་རོལ་ཆེན། ལྷ་དང་ལྷ་མིན་ཤླཽ་ཀ་གཅིག་དང་། ཕྱག་འཚལ་སྟོན་ཀའི་ཟླ་བ་ཀུན་ཏུ་ནས། རབ་ཏུ་ཕྱེ་བའི་འོད་རབ་འབར་མ། །
ཞེས་པའི་བར་ལའང་དྲིལ་གསིལ་གོང་བཞིན་དེ་བཞིན་དུ། ཕྱག་འཚལ་ཉེར་གཅིག་མ་རྫོགས་པའི་བར་ལ། མཆོད་ཡོན་ནས་རོལ་མོའི་བར་གྱི་རབ་འབྱམས་རྒྱ་མཚོ་ཚར་རེ་དང་། ལྷ་དང་ལྷ་མིན་སོགས་སྔོན་འགྲོའི་ཕྱག་འཚལ་ཉེར་གཅིག་གི་འཕྲོས་ཤླཽ་ཀ་རེ་སྤེལ་ནས་བྱེད་པའོ། ། འཇོམས་པ་ཏུ་རེ་རབ་མཆོག་ཉིད་མ་ཞེས་དྲིལ་གསིལ་བཞག་པ་དང་གཏོར་མ་བྱིན་བརླབས་སྔོན་དུ་འགྲུབ་པའི་ཐོག་བླ་གཏོར་བསྔོས། དེ་ནས་དཀོན་མཆོག་དེ་ནས་སྒྲོལ་མ་རྣམས་ལ་བསྔོས་ལ། རང་རེའི་གཏོར་བསྔོ་ཆེན་མོ་ཀྱཻ་རྡོར་གྱི་གཏོར་བསྔོའི་བྱིན་རླབས་ནས་བཟུང་བཤགས་པ་རྫོགས་པའི་བར་བྱ། དེ་དང་ཆབས་ཅིག་སྒྲོལ་མདོས་ཀྱི་གྲས་ལ་བཤམས་པའི་སྲུང་མའི་གཏོར་མའང་བསྔོ་བའི་དམིགས་པར་བྱེད། བསྐང་གསོ་མི་བྱེད་ན་དེའི་རྗེས་སུ་ཞྭ་གྱོན་ནས་དྲིལ་གསིལ་དང་བཅས་གུར་ལྕམ་དྲལ་ཞལ་རྣམས་ཀྱི་སྔགས་ཐུང་སྔོན་འགྲོའི་བསྟོད་པ་སངས་རྒྱས་བསྟན་སྲུང་མ་མགོན་པོ་ནས་ཕུར་སྲུང་གི་བར་བྱས་ལ་བཞག བསྐང་བ་བྱེད་ན་བསྐང་རྫས་བྱིན་རླབས་ནས་བཟུང་།
རྡོར་གླུ་བཀྲ་ཤིས་སྨོན་ལམ་གྱི་བར་བྱས་ལ། ཕྱོགས་སྐྱོང་གི་གཏོར་མ་ཨ་མྲྀ་ཏས་བསངས། སྭ་བྷཱ་ཝས་སྦྱངས། ཨ་ཀཱ་རོ་དང་རྡོ་རྗེ་བསྡམས་པ་འདེབས་ཚུལ་སེ་གོལ་གྱིས་བྱིན་གྱིས་བརླབས། རང་གི་སྙིང་ག་ནས། ཞེས་སོགས་ནས་བཛྲ་ས་མཱ་ཛཿ ཞེས་དང་། ཡང་དག་དོན་དུ་ལ་དབྱངས་བཅུག་པའི་འོག་བཞིན་རོལ་མོ་བླང་། ཕྱོགས་སྐྱོང་སྤྱན་འདྲེན་ཤླཽ་ཀ་གཉིས་ལ་ཡང་དག་དོན་དུའི་དབྱངས་འཁོར་གཅིག རོལ་མོ་ཆེམས་བརྡུང་གི་སྦུག་ལ་སྤྱན་འདྲེན་དང་མཆོད་སྔགས་བརྗོད་ནས་གསུམ་བརྡེག་ལེན་ཅན་རྒྱས་པར།
དབང་པོ་རྡོ་རྗེ་འཆང་བའི་ལྷ། ། ཞེས་སོགས་ནས། དམ་ཚིག་ཤེས་པའི་ཚོགས་བཅས་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཞེས་པའི་བར་ལ་ཕུར་སྒྲུབ་ཕྱི་རོལ་གཏོར་མའི། མཆོད་སྦྱིན་གཏོར་མ་འདི་བསྣམས་ལ་ཞེས་པའི་གདངས་དང་རོལ་མོ་བྱས་ལ་བཞག གཏོར་མ་ལན་གསུམ་བསྔོས། ཡང་རྔ་བརྡུང་ལ་ཤར་ཕྱོགས་རྡོ་རྗེ་ཅན་གྱི་སོགས་འདུར་ཤུར་གང་རུང་གི་མཐར་ཚིག་རོལ་བྱས་ལ་བཞག གཞི་བདག་གཏོར་མ་ཕྱོགས་སྐྱོང་ལྟར་བྱིན་གྱིས་བརླབས་ལ། སཾ་བྷ་རའི་སྔགས་མཆོག་སྦྱིན་གྱི་ཕྱག་རྒྱ་སེ་གོལ་དང་བཅས་པ་ལན་གྱིས་བསྔོས་ལ།
དེ་བཞིན་གཤེགས་པ་བཞིའི་མཚན་བརྗོད། རྡོ་རྗེ་ཐུགས་ཀ་དང་དྲིལ་བུ་རྒྱུན་ཆགས་སུ་དཀྲོལ་ལ། མཆོད་སྦྱིན་གྱི་གཏོར་མ་གཟུགས་སྒྲ་དྲི་རོ་རེག་བྱ་འདོད་པའི་ཡོན་ཏན་ལྔ་དང་ལྡན་པ་འདི་ཉིད་ནི་རྒྱ་གར་རྡོ་རྗེ་གདན་གྱི་གཙོ་བྱས་ཞེས་སོགས་ནས། གཏོར་མ་བསྔོས་པས་འཁོན་འགྲས་མེད་པར་མཛོད་ཅེས་པའི་བར་བརྗོད། སྡེ་བརྒྱད་ཀྱི་གཏོར་མ་ཕྱོགས་སྐྱོང་ལྟར་བྱིན་གྱིས་བརླབས། རྔ་བརྡུང་བརྒྱ་བཞི་ལུགས། ཆོས་ཀྱི་སྦྱིན་པའི་མཐར་ཚིག་རོལ་བྱས་ལ་བཞག ཐལ་མོ་སྦྱར་ཏེ། ན་མོ་དཀོན་མཆོག་གསུམ་གྱི་ཞེས་སོགས་ནས། སྦྱོར་བར་བྱེད་པ་རྣམས་ཀྱི་བར་གྱུར་ཅིག
ཅེས་བརྗོད་ལ། སློབ་དཔོན་གྱི་དྲིལ་བུ་གསིལ། རྡོ་རྗེ་གསོལ། གཞན་རྣམས་ཀྱིས་དྲག་རོལ་དྲག་དུང་བྱ། བགེགས་གཏོར་ཕྱོགས་སྐྱོང་ལྟར་བྱིན་གྱིས་བརླབས་ལ། བདེན་བདར་ནས་བཟུང་། གདོན་ཁྱོད་རང་གི་གནས་སོང་བར་བརྒྱ་བཞི་བཞིན། བདེན་བདར་ལ་ཁྱད་པར་དུ་ཡང་། རྗེ་བཙུན་འཕགས་མ་སྒྲོལ་མའི་ལྷ་ཚོགས་རྣམས་ཀྱི་བཀའ་བདེན་པ་དང་། ཞེས་དང་།
བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ལ་གནོད་ཅིང་འཚེ་བར་བྱེད་པའི་སོགས་རྔ་བརྡུང་། རོལ་མོ། ན་མོ་དཀོན་མཆོག་ནས། བདེན་པའི་བྱིན་བརླབས་ཀྱི་ཞེས་པའི་བར་གོང་བཞིན་ལ། བགེགས་རིགས་སྟོང་ཕྲག་བརྒྱད་ཅུའི་གནོད་སེམས་དང་། ། གདུག་རྩུབ་ཐམས་ཅད་ཞི་བར་གྱུར་ཅིག་ཅེས་དང་། གོང་བཞིན་རྡོར་དྲིལ་གསོར་དཀྲོལ་དྲག་རོལ་དྲག་དུང་བྱས་ལ་བགེགས་གཏོར་ཕྱིར་དོར། རིགས་དྲུག་གཏོར་མ་བྱིན་བརླབས་གོང་བཞིན་བསྔོ་ཚུལ་བརྒྱ་རྩ་བཞིན་ལ། ཏིང་ཤགས་ཀྱི་ཚབ་དྲིལ་བུ་རྒྱུན་ཆགས། ལན་ཆགས་ལའང་བྱིན་བརླབས་གོང་བཞིན་དང་།
བསྔོ་བ་བརྒྱ་རྩ་དང་དྲིལ་བུ་རྒྱུན་ཆགས་ཀྱི་མཐར་རྡོར་དྲིལ་གསོལ་དཀྲོལ་དྲག་རོལ་དྲག་དུང་། ཚོགས་ཐོག་མཐའ་བར་གསུམ་གུར་དྲག་སོར་བཞག་ལ། དྲེགས་པའི་དགྲ་བགེགས་ཚར་གཅོད་པའི། ། ཁྲོ་རྒྱལ་རྟ་མགྲིན་སྐུ་ལ་བསྟོད། ། ཅེས་དང་། ཆེ་མཆོག་པདྨ་རྟ་མགྲིན་རྒྱལ། ། ཕྱག་གཡས་པདྨའི་དབྱུག་ཐོ་འཕྱར། ། གཡོན་པས་ཐུགས་ཀར་སྡིག་མཛུབ་མཛད། ། གནོད་བྱེད་ཕོ་མོ་རྡུལ་དུ་བཟློག ། ཅེས་དང་།
ཨོཾ་བཛྲ་མ་ཧཱ་ཀྲོ་དྷ་ཞེས་སོགས་དང་། ཕུར་པ་དང་། རལ་གྲིས་ལིངྒ་སྒྲོལ་བ་གུར་དྲག་བཞིན། ཕྱི་ནང་གསང་བ་མ་ཕུར་པ་བཞིན། མཇུག་ཏུ་ཆེམས་བརྡུང་གསུམ་བརྡེག་ལེན་ཅན་བྱས་ལ་བཞག ཚོགས་ལ་རོལ་བ། ཧོ་ཞལ་ཟས་ཚོགས་ཀྱི་སོགས་དང་ལྷག་མ་གུར་དྲག་བཞིན། རང་སྐད་ཅིག་གིས་རྟ་མཆོག་རོལ་པའི་སྐུར་གྱུར། ཞེས་དང་དྲག་རོལ་བཅོམ་ལ་གསུམ་བརྡེག་འཐེན་རྐང་གཉིས་དགུ་བརྡུང་འཐེན་རྐང་གཉིས་ཆེ་གཅིག ཧཱུྃ་ཞེས་སྦྱར་ལ།
དམ་ཅན་ཆོས་སྐྱོང་ཤླཽ་ཀ་གསུམ་ལ་ཆོས་ཉིད་མའི་བཟློག་དབྱངས་རོལ་མོ་ཚར་གསུམ། ཡིད་འོང་མཆོད་པ་ནས་འདུར་ཤུར་གང་རུང་། ཁྱེད་རྣམས་ཀུན་ལ་འབུལ་ལགས་ཀྱི་ལ་ཚིག་རོལ་དགུ་བརྡུང་། དེ་ནས་རྔ་ཕྱིར་བརྡུང་དུ་བྱས་ལ་སྔགས་པའི་སོགས། བདག་ཅག་ལོངས་སྤྱོད་འཕེལ་བར་མཛོད་ལ་ཚིག་རོལ་དགུ་བརྡུང་། རྐྱེན་ངན་སོགས། མི་ཚེ་དགེ་ཞིང་དངོས་གྲུབ་སྩོལ་ལ་ཚིག་རོལ་དགུ་བརྡུང་གི་མཐར་ཆེམས་བརྡུང་དྲག་དུང་གི་མཐར་གསུམ་བརྡེག་ལེན་ཅན། གལ་ཏེ་གྲངས་གསོག་བྱེད་ན་རིགས་དྲུག་གཏོར་མ་རྫོགས་ནས་ཚོགས་འཁོར་མི་བྱེད་པར་མཆོད་གཏོར་ཡས་རྣམས་གསོས་ཏེ་སྦྱངས་གདུགས་བྱིན་བརླབས་གོང་བཞིན་བྱས་ལ། མདུན་བསྐྱེད་བསྐྱེད་ཆོག་ནས། ས་གཞི་སྤོས་བྱུགས་མའི་བར་དེར།
རབ་འབྱམས་རྒྱ་མཚོ་ལ་ཕྱག་འཚལ་ཉེར་གཅིག་སྦྱར་བ་ནས་བཟུང་། དངོས་གྲུབ་མ་ལུས་སྩོལ་གྱི་བར་ཚར་གསུམ་སོགས་འདོན་པ་ཡིན་ཀྱང་། ཕྱག་ལེན་ཕལ་ཆེར་ལ་ཚར་གཅིག་པོ་དེ་ལས་མི་མཛད། གྲངས་གསོག་བྱས་པ་ཡིན་ན། དངོས་གྲུབ་མ་ལུས་སྩོལ་གྱི་རྗེས་སུ་ཚོགས་འཁོར་སོགས་བྱེད། ཞག་ཁ་ཤས་སྒྲུབ་ན། ཉིན་དང་པོ་རྣམས་ལ། དངོས་གྲུབ་མ་ལུས་སྩོལ་གྱི་བཟློག་རོལ་ཆེམས་བརྡུང་དྲག་དུང་གསུམ་བརྡེག་ལེན་ཅན་བཅས་གྲུབ་པ་དང་། གཏོར་བསྔོ་ཡང་ཐུན་གཏོར་བཤམས་པའི་བསྐང་གསོ་དང་འབྲེལ་པའི་སྤྱི་བསྟབས་སྲིད་ཞི་དཔལ་འབྱོར་མ་སོགས་བྱས་ལ། མེ་ཏོག་དང་བཅས་ཐལ་མོ་སྦྱར་ཏེ།
ཨོཾ་གྲུབ་པར་ནས། ཐོབ་པར་ཤོག་བར་གནས་བརྟན་ཕྱག་མཆོད་ཀྱི་གདངས་བཅས་ཚར་གསུམ། མདུན་བསྐྱེད་ལ་དམིགས། ཨཱརྻ་ཏ་རེ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། ཞེས་སོགས་ཆུ་གཉིས་ཉེར་མཆོད་རོལ་ཆེན། ལྷ་དང་ལྷ་མིན་སོགས་བསྟོད་པ་ཤླཽ་ཀ་གཅིག་དྲིལ་གསིལ་གདངས་བཅས། ཡིག་བརྒྱ། བཟོད་གསོལ། བརྟན་བཞུགས། གཤེགས་གསོལ་རྣམས་གཏོར་བསྔོའི་མཇུག་བཞིན་སོགས་དཀྱུས་འགྲེ།
བདག་གི་དུས་གསུམ་སོགས་སྨོན་ལམ་ཚར་གསུམ་གདངས་མེད། མཚུངས་མེད་བླ་མ་ནས། དོན་གྱི་བཀྲ་ཤིས་ཤོག་བར་གཏོར་བསྔོ་ཆེན་མོ་བཞིན་ལ། ཧོ་དུས་གསུམ་སོགས། སྒྲོལ་མའི་བཀྲ་ཤིས་ཚིག་རྐང་དྲུག་གི་མཐར་དྲིལ་གསིལ། སྔོན་ཚེ་རྡོ་རྗེ་འཆང་གིའམ། འཇིགས་རུང་དུས་མཐའི་སོགས་སྐབས་བསྟུན་གྱི་བཀྲ་ཤིས་བྱའོ། ། མདོས་གཏོང་བའི་ཉིན། དངོས་གྲུབ་མ་ལུས་སྩོལ་གྱི་བཟློག་རོལ་ཆེམས་བརྡུང་དྲག་དུང་གསུམ་བརྡེག་ལེན་ཅན་རྫོགས་ནས། མདོས་ཀྱི་མཐའི་གཏོར་མ་རྣམས་མདོས་ནང་དུ་བསྒྲིལ།
མདོས་སྒོ་ཕྱོགས་ལ་ཞལ་བསྒྱུར། དེའི་མདུན་ལ་ཟོར་རྫས་རྣམས་བསྒྲིགས་ལ་དཀར་ལམ་འཐེན། སློབ་དཔོན་ཞྭ་ནག་གོས་ནག་རྡོར་དྲིལ་འཛིན་པའི་ཆས་སུ་བཞུགས། དཔོན་སློབ་རྣམས་ལངས་ནས་རྔ་རོལ་ཐོགས་ཏེ་བཅོམ་རོལ་དམ་ཚིག་ཆེན་པོའི་འཆམས་དབྱངས་ཀྱི་འོག་བཞིན་ལ་རྐང་གླིང་གཡབ་དར་དེ་ཕྱིན་རྐང་གླིང་གཡབ་དར་བྱེད་པའང་གཏོར་བཟློག་སྤྱི་འགྲེ་བཞིན། ཀྱཻ་ཡའ་ཡའ་ཡའ་ཡ། བསྐྱེད་ཡོད་དོ་ཞེས་སོགས་དམ་ཚིག་ཆེན་མོའི་འཆམས་དབྱངས་བཅུག་ལ། ཡུལ་འཁོར་སྲུང་གི་སྡེ་ཚན་གྱི་ད་བསྒྱུར་ཚལ་ལ་འཐེན་རྐང་གསུམ་དང་དགུ་བརྡུང་བཟློག་རོལ་བཞིན། དེ་ནས་འདུར་ཤུར་གང་རུང་དང་། ལྷོ་ནུབ་བྱང་རྣམས་ཀྱི་སྡེ་ཚན་རེ་རྫོགས་པ་དང་དགུ་བརྡུང་བཟློག་རོལ་བཞིན་རྫོགས་པ་དང་། གསུམ་བརྡུང་ཇི་ལྟར་རིགས་པས་བདེ་ཡངས་སོགས་ཕྱི་རོལ་གང་འོས་སུ་ཐོན་ནས་དེར་ཟློག་ཟོར་སོགས་བསྒྲིགས་ལ།
ཛམ་ལེན་སྔོན་འགྲོའི་བཞི་འགྲོས་ཅི་རིགས་གྲུབ་པ་དང་གསུམ་བརྡེག་ལེན་ཅན། ཧཱུྃ་སྲིད་པའི་མདོས་བདག་ཤླཽ་ཀ་གཅིག་ལ་མོན་བུ་པུ་ཏྲའི་དབྱངས་རོལ་ཚོ་གཉིས། སྲིད་པའི་མདོས་ཆེན་ནས་འདུར་ཤུར་གང་རུང་ལ་ལྷོ་ནུབ་མཚམས་ཀྱི་སྡེ་ཚན་རྫོགས་མཚམས་དང་། འོག་གི་སྡེ་ཚན་རྫོགས་མཚམས་ཚིག་རོལ་དགུ་བརྡུང་གི་ངང་ནས་མདོས་བཏེགས་ལ་གསུམ་བརྡུང་ཇི་ལྟར་རིགས་པས་འཕེན་པར་སླེབས་པ་དང་། བཞི་འགྲེས་ཅི་རིགས་ཀྱི་མཐར་རོལ་མོ་དགུ་བརྡུང་དུ་བསྒྱུར་ལ། ཀྱཻ་ད་ནི་མདོས་ལ་ཁ་བསྒྱུར་འཚལ། ། ཞེས་སོགས་འདུར་ཤུར་གང་རུང་ལ། ཕྱོགས་བཞིའི་བསྐུལ་གྱི་མཐའི་ཚེ་འདིར་འགུགས་སོ་སྙན་མ་བསྲ། ཞེས་པ་ཐམས་ཅད་ལ་ཚིག་རོལ་དགུ་བརྡུང་རྗེས་མར་ཆེམས་བརྡུང་གསུམ་བརྡེག་ལེན་ཅན་བྱས་ལ་རྔ་རོལ་བཞག གསེར་སྐྱེམས་བྱིན་བརླབས་ནི།
ཨོཾ་བཛྲ་ཨ་མྲྀ་ཏ་ཀུཎྜ་ལི་སོགས་ཀྱིས་བསངས། རང་གི་ཐུགས་ཀ་ནས་རཾ་ཞེས་སོགས་ཕུར་པ་བཞིན་ལ། གསེར་སྐྱེམས་དཔལ་ལྡན་རྩ་བརྒྱུད་སོགས་མགོན་པོ་དྲུག་ཅུ་བཞིན་དང་། ཡི་དམ་རྒྱུད་སྡེ་བཞིའི་ལྷའི་རྗེས་སུ། ཁྱད་པར་ཐབས་མཁས་ཐུགས་རྗེ་ཅན། ། རྗེ་བཙུན་སྒྲོལ་མའི་ལྷ་ཚོགས་རྣམས། ། ཞེས་པ་ཙམ་བསྒྱུར། དེ་ནས་སློབ་དཔོན་གྱི་ཕོད་བརྗེས་སོགས་བདེ་ཆས་བྱས་ལ་ཁྲག་ཟོར་ཐོགས། རོལ་མོ་དགུ་བརྡུང་དུ་བསྒྱུར་ནས་མདོས་གང་ལ་འཕེན་པའི་ཕྱོགས་སུ་ཁ་བལྟས་ཏེ། བྷྱོ་ཤར་ལྷོ་ཞེས་སོགས་འདུར་ཤུར་གང་རུང་ལ།
ཁྲག་གི་དེ་ནི་ཟོར་འཕངས་པས། ། ཞེས་པ་དང་ཁྲག་ཟོར་འཕངས། དེ་བཞིན་དུ་ཡུངས་ཟོར། འཚེ་ཟོར། གཏོར་ཟོར་རྣམས་ཀྱང་ཚིག་དང་བསྟུན་ནས་འཕང་ལ། དོ་ནུབ་ཟོར་ལམ་སྒོ་ཕྱེ་ཤིག་ཅེས་པའི་ཚིག་རོལ་དགུ་བརྡུང་དང་བསྟུན་ཅི་ཡང་མ་ཐོག་པར་འཆམས་ཚུལ་བྱེད། བྷྱོ་རྣལ་འབྱོར་གླིང་བཞིའི་སོགས་འདུར་ཤུར་གང་རུང་གི་རྗེས་སུ་ཚིག་རོལ་དགུ་བརྡུང་། ཟོར་ལམ་ཕྱོགས་བཞི་བསྟན་སྐབས། བྷྱོ་ཟོར་ལམ་ལྷོ་ཡི་ཕྱོགས་སུ་བསྟན། ། ཞེས་སོགས་ལ།
གཤིན་རྗེ་ཕོ་ནི་ཞེས་སོགས་དང་། ནུབ་ལ་ཆུ་ལྷ་ཕོ་ནི་ཞེས་སོགས་དང་། བྱང་ལ་གནོད་སྦྱིན་ཕོ་ནི་ཞེས་སོགས་ཚིག་བསྒྱུར་ལ། ཟོར་བསྐུལ་ནི། རྩ་བརྒྱུད་དཔལ་ལྡན་བླ་མ་ཡིས། ། དོ་ནུབ་ཟོར་གྱི་ལས་མཛོད་ཅིག ། ཡི་དམ་དཀྱིལ་འཁོར་ལྷ་ཚོགས་ཀྱིས། ། དོ་ནུབ་ཟོར་གྱི་ལས་མཛོད་ཅིག ། དམ་ཅན་བསྟན་སྲུང་རྒྱ་མཚོ་ཡིས། ། དོ་ནུབ་ཟོར་གྱི་ལས་མཛོད་ཅིག །
བདག་གི་མདོས་ཟོར་གཉེན་པོ་འདི། ། རིག་འཛིན་བླ་མས་བྱིན་གྱིས་བརླབས། ། ཞེས་སོགས་ནས། བྷྱོ་བྷྱོ་གནོད་པའི་བགེགས་ལ་བྷྱོ། ། ཞེས་པའི་བར་ཕུར་བཟློག་བཞིན་བརྗོད་ལ་མེ་ཕུང་ཆེན་པོའི་དབུས་སུ་མདོས་དགྲ་ཕྱོགས་སུ་རྩེ་བསྟན་ལ་འཕེན་ཚུལ་བྱེད་དོ། ། ཐུན་བྲབ་དང་གུ་གུལ་གྱི་དུད་པ་གསུངས་པ་ནི་ཕྱག་ལེན་མི་འདྲ་བའི་ཁྱད་པར་ཏེ། ཟོར་ལམ་བསྟན་པ་ཡན་ཆད་བདེ་ཡངས་ལྟ་བུར་བྱས་པ་ཡིན་ན་དེ་དག་དགོས་ཀྱང་། འདིར་ཟོར་འཕེན་པར་གཞུང་ལྷག་མ་རྣམས་ཡོངས་རྫོགས་བཏང་བས་གུ་གུལ་དང་ཐུན་བྲབ་མི་དགོས། བསྟན་སྐྱོང་ནི་ནང་ངམ་སྟེང་དུ་སྒྲུབ་གཏོར་འབུལ་རྒྱུ་ཡོད་ཚེ་ས་ལོའི་ཕྱག་ལེན་ལ་དེ་དང་ཆབས་ཅིག་མཛད། བསྲུང་འཁོར་ནི་རྒྱུན་གྱི་གཏོར་བཟློག་ལ་བྱེད་པ་བཞིན་སློབ་དཔོན་ཁོ་ནས་གསལ་འདེབས་བྱས་ཀྱང་ཆོག་མོད།
འོན་ཀྱང་གོང་དཀར་བ་རྣམས་ཀྱི་ཕྱག་ལེན་ལ་མདོས་འཕངས་གྲུབ་པ་དང་སློབ་དཔོན་ཞལ་རྔ་རོལ་ལ་གཟིགས། རྔ་རོལ་བཞག་ནས་དཔོན་སློབ་ཚང་མས། སྟེང་ཡང་རྡོ་རྗེའི་བླ་རེ་ལ་ནས། བྷཉྫ་ར་ཎ་ཧཱུྃ་ཕཊ་ཀྱི་བར་ཕུར་པ་བཞིན་ཕྱག་རྒྱ་བཅས་མཛད། ཡར་ལོག་སྟེ་སྒོ་དྲུང་དུ་གཏོར་གཞོང་ཁ་སྦུབ་ལ་དེའི་མཐར་དཔོན་སློབ་རྣམས་ལག་པ་གཡོན་སྟེང་དུ་བཏོན་ཏེ་བསྣོལ་བས་སྲིན་མཛུབ་སྦྲེལ་ལ། ཨོཾ་ལཾ་ཧཱུྃ་ལཾ་དགྲ་བགེགས་ཤ་ཏྲུན་སྟཱཾ་བྷ་ཡ་ནན། ཞེས་ཚར་གཅིག་དང་། ཧཱུྃ་རྟ་ཡི་བརྟུལ་ཞུགས་ཆེན་པོ་ནི། ། བདག་ཉིད་ཆེན་པོའི་སྐུར་བསྒོམ་ཏེ། ། ཞིང་བཅུ་བསྒྲལ་བའི་ཕུང་པོ་ལ། །
གཏུམ་ཆེན་རྔམས་པའི་སྒྲ་སྒྲོགས་ཤིང་། ། དབང་ཆེན་རྟ་སྐད་ཙེ་རེ་རེ། ། ཁྲོ་བོའི་ཤུགས་སྒྲ་འུ་རུ་རུ། ། དཔལ་གྱི་ང་རོ་དི་རི་རི། ། རོལ་པའི་རྟ་བྲོ་ཆེམས་སེ་ཆེམ། ། གསང་བའི་བཤུག་གླུ་ཀྱུ་རུ་རུ། ། བསྐལ་པའི་གློག་དམར་ཆེམས་སེ་ཆེམ། ། རྡོ་རྗེ་ཐོག་འབེབས་ལམས་སེ་ལམ། ། ཧཱུྃ་གིས་དབང་བསྒྱུར་ཁམས་གསུམ་གཡོ། ། ཕཊ་ཀྱི་སྤྲུལ་པས་འཇིག་རྟེན་ཁྱབ། །
རཾ་གྱིས་མེ་འབར་ཐམས་ཅད་སྲེག ། གཅན་གཟན་མུ་ཁ་སྤྲིན་ལྟར་གཏིབས། ། ཀང་ཀ་འདབ་ཆགས་སྐར་ལྟར་འཁྲུགས། ། སྔོན་གྱི་ཐུགས་དམ་བསྐང་བའི་ཕྱིར། ། ཀུན་ཏུ་བཟང་པོའི་མཁའ་དབྱིངས་སུ། ། ཁམས་གསུམ་ཡོངས་སྒྲོལ་མཛད་པའི་ཕྱིར། ། དཔལ་གྱི་རྟ་བྲོ་འདི་ལྟར་བརྡུངས། ། ཟ་བྱེད་ཆེན་པོའི་དཀྱིལ་འཁོར་དུ། ། དུག་ལྔ་འདུས་པའི་ཕུང་པོ་ལ། ། གཅན་གཟན་ཆེན་པོ་བྲོ་བརྡུངས་པས། །
བདག་ཏུ་ལྟ་བའི་ཞེ་སྡང་བཅོམ། ། ཁྲག་འཐུང་ཆེན་པོའི་དཀྱིལ་འཁོར་དུ། ། རཀྟའི་རྒྱ་མཚོ་བསྐྱིལ་བ་ལ། ། མ་ཚོགས་ཌཱ་ཀའི་བྲོ་བརྡུང་པས། ཀུན་ཏུ་ཞེན་པའི་འདོད་ཆགས་བཅོམ། ། རྔམ་ཆེན་འཁྲུགས་པའི་དཀྱིལ་འཁོར་དུ། ། གཏི་མུག་ཤ་ཆེན་སྤུངས་པ་ལ། སྡེར་ཆགས་འདུས་པའི་བྲོ་བརྡུང་པས། ། རྨོངས་པའི་གཏི་མུག་ངོ་བོ་བཅོམ། ། གཏུམ་ཆེན་ཁྲོས་པའི་དཀྱིལ་འཁོར་དུ། །
དཔའ་བོ་ཡན་ལག་རྫོགས་པ་ལ། ། གཤོག་པ་རྡོ་རྗེའི་བྲོ་བརྡུང་པས། ། ཀུན་ཏུ་རྨོངས་པའི་ཕྲག་དོག་བཅོམ། ། འཇིགས་བྱེད་ཆེན་པོའི་དཀྱིལ་འཁོར་དུ། ། དབུས་ཀྱི་ཁྲི་རྐང་ཟླུམ་པོ་ལ། ། རྡོ་རྗེ་མཆུ་ཡིས་བྲོ་བརྡུང་པས། ། བདག་ཏུ་འཛིན་པའི་ང་རྒྱལ་བཅོམ། ། སྐུ་གསུང་ཐུགས་ཀྱི་དཀྱིལ་འཁོར་དུ། དུག་གསུམ་འཇོམས་པའི་ལས་བྱས་པས། ། སྔོན་གྱི་དམ་ཚིག་གཉེན་པོ་བསྐངས། །
མ་ཚོགས་ཌཱ་ཀའི༞ ། ཏན་གན་སྤྲུལ་པའི་ལས་བྱས་པས། ། རྣལ་འབྱོར་བསྐང་བའི་ཆོ་ག་རྫོགས། ། དབང་ཆེན་གར་གྱི༞ ། བདུད་བཞི་འཇོམས་པའི་ལས་བྱས་པས། ཁམས་གསུམ་བསྒྲལ་བའི་ཆོ་ག་རྫོགས། ། ཕྱག་བརྙན་ཆེན་པོའི་དཀྱིལ་འཁོར་དུ། ། བཀའ་འདས་བསྒྲལ་བའི་ལས་བྱས་པས། ། རུ་ཏྲ་མནན་པའི་ཆོ་ག་རྫོགས། ། ཨོཾ་བཛྲ་ཀྲོ་དྷ་སིདྡྷི་ཧཱུྃ།
ཨོཾ་བཛྲ་ཀྲོ་དྷ་ཧ་ཡ་གྲི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་པ་སྟེ་དེ་ཡང་། ཧཱུྃ་རྟ་ཡི་རྟུལ་བཞུགས་ནས། མཛད་པའི་ཕྱིར་བར་འདུར་མ། དེ་ནས་གདངས་དང་བཅས་གཡས་བསྐོར་དུ་ཕྱིན་ཏེ། དཔལ་གྱི་རྟ་བྲོ་ནས། མནན་པའི་ཆོ་ག་རྫོགས་བར་སྔགས་ལ་གཡོན་བསྐོར། གོང་དཀར་བ་རྣམས་སྒྲོལ་མའི་ཡི་གེ་བཅུ་པ་བཟླ་གསུང་ཡང་རྟ་མགྲིན་གྱི་འདི་ག་འཐད་དམ་སྙམ། བསྐང་གཏོར་ཡོད་ན་སྒྲུབ་ཁང་ངམ་ཁང་སྟེང་དུ་འབུལ་བ་དང་ཆབས་ཅིག་བསྟན་སྐྱོང་སྲིད་ཞི་དཔལ་འབྱོར་མ་སོགས་བྱ། མཇུག་ཆོག་ནི་གོང་བཞིན་ནོ། །
ཞེས་སྒྲོལ་མ་གཡུལ་བཟློག་གི་ཡིག་ཆ་ཀུན་མཁྱེན་རྒྱལ་བའི་དབང་པོ་གོང་ས་རྡོ་རྗེ་འཆང་ངག་དབང་བློ་བཟང་རྒྱ་མཚོ་འཇིགས་མེད་གོ་ཆ་ཐུབ་བསྟན་ལང་ཚོའི་སྡེའི་ཞལ་སྔ་ནས་ཀྱིས་གསུང་རབ་བཞིན་ལ་དབྱངས་རོལ་ཆོག་བསྒྲིགས་སོགས་ཆོ་གའི་ཡན་ལག་ཕྲ་མོར་གྱུར་པ་རྣམས་ས་ལོ་ཙཱ་བ་ཆེན་པོ་ཡབ་སྲས་ཀྱི་ཕྱག་ལེན་གྱི་བབས་དང་བསྟུན་ལེགས་པར་སྦྱར་བ་འདི་ནི། སྡེ་དགེ་ཕུར་པ་བླ་མ་སངས་རྒྱས་བཟང་པོ་དང་། སྡེ་དགེ་དབུ་བྱེད་ཀུན་དགའ་བསོད་ནམས་སོགས་ཀྱིས་བསྐུལ་བ་བཞིན་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་སྦྱར་བའི་ཡི་གེ་པ་ནི་བསོད་འོད་དོ།། །། མངྒ་ལཾ།། །། PAGE * MERGEFORMAT 12 ཀུན་དགའ་བློ་གྲོས། སྒྲོལ་མ་གཡུལ་བཟློག་གི་ཡི་གེ་ས་ལོ་ཡབ་སྲས་ཀྱི་བཞེད་སྲོལ་དང་མཐུན་པ། PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
