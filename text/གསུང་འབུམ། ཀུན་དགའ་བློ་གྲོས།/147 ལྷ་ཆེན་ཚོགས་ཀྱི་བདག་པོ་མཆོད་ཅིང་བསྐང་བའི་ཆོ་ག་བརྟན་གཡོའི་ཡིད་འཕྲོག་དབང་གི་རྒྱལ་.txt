གསུང་འབུམ། ཀུན་དགའ་བློ་གྲོས།
པོད ༡༤༧
ལྷ་ཆེན་ཚོགས་ཀྱི་བདག་པོ་མཆོད་ཅིང་བསྐང་བའི་ཆོ་ག་བརྟན་གཡོའི་ཡིད་འཕྲོག་དབང་གི་རྒྱལ་པོ།
༄༅། །རྗེ་བཙུན་ས་སྐྱ་པའི་ཟབ་ཆོས་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་དང་ལྷ་ཆེན་ཚོགས་ཀྱི་བདག་པོ་མཆོད་ཅིང་བསྐང་བའི་ཆོ་ག་བརྟན་གཡོའི་ཡིད་འཕྲོག་དབང་གི་རྒྱལ་པོ་བཞུགས་སོ།། ནཱ་མོ་གུ་རུ་བྷཱུ་ཏ་ཌ་མ་ར་ཤྩ་མ་ཧཱ་ག་ཎ་པ་ཏ་ཡེ། དཔལ་ལྡན་རྒྱལ་བ་ཀུན་གྱི་མཐུ་སྟོབས་སྐུ། ། ལོག་འདྲེན་བདུད་ཀྱི་སྙིང་འབྱིན་ཧཱུྃ་མཛད་དང་། ། དབྱེར་མེད་བླ་མ་མཆོག་ལ་གུས་བཏུད་ནས། ། བསྟན་དང་བསྟན་འཛིན་མ་ལུས་རྒྱས་ཕྱིར་དང་། ། འགྲོ་རྣམས་འཕྲལ་ཡུན་རྒུད་པ་ལས་སྐྱབས་ཕྱིར། ། ཁྲོ་རྒྱལ་འབྱུང་པོ་འདུལ་བྱེད་བཀའ་ཉན་ཆེ། ། ལྷ་ཆེན་ཚོགས་བདག་མཆོད་པའི་ཆོ་ག་ནི། ། འཁྲུལ་བྲལ་དམ་པའི་གསུང་བཞིན་བཤད་ཀྱིས་ཉོན། །
དེ་ལ་འདིར་གངས་ལྗོངས་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཐུན་མོང་མ་ཡིན་པའི་དབང་སྡུད་ཀྱི་ལྷ་མཁྱེན་བརྩེ་ནུས་མཐུའི་བདག་ཉིད་སྲིད་གསུམ་དྲེགས་བྱེད་ཀྱི་མཐུ་བོ་དཔལ་ཚོགས་ཀྱི་བདག་པོ་འདི་ལ་མདོ་རྒྱུད་དང་རྒྱ་བོད་ཀྱི་གཞུང་གི་ཟིན་སོ་ཤིན་ཏུ་ཆེ་བས་རྗེས་གནང་སྒྲུབ་ཐབས་ལས་ཚོགས་བསྟོད་པ་སོགས་ཀྱི་ཡི་གེ་མཁོ་ཆེ་གྲས་རྣམས་ཕྱོགས་གཅིག་དུ་བསྒྲིགས་པའི་བེའུ་བུམ་བཞུགས་པས། དེར་མ་འཐུས་པ་ལོགས་སུ་འདྲི་རྒྱུ་མེད་མོད། འོན་ཀྱང་འདིར་མཆོད་གཏོར་བསྐང་བའི་རྣམ་གཞག་ཞན་པས་ལས་དང་པོ་པ་རྣམས་ཀྱིས་རྟོགས་སླ་བའི་ཕྱིར་བླ་མ་གོང་མའི་གསུང་རབ་ལས་བཏུས་ཏེ་གསལ་བར་འདྲི་ན། དེ་ཡང་སྔོན་དུ་གནོད་སྦྱིན་བསེ་གདོང་ཅན་ལ་ཆོ་ག་བཞིན་མནན་པ་བྱས་ལ། དེ་ཡང་ཆོས་བརྒྱུད་གཅིག་པའི་ནུས་ལྡན་གཅིག་གིས་མནན་པ་བྱས་པས་སློབ་བརྒྱུད་ལྔའི་བར་ལ་མི་དགོས་པར་གསུངས་པ་བཞིན། ངེད་རང་གི་ཐོག་མ་མུས་ཆེན་བསོད་ནམས་དཔལ་བཟང་གིས་མནན་པ་མྱོང་ཅན་མཛད་པས་ཁོ་བོ་ནས་བརྒྱུད་པའི་སློབ་བརྒྱུད་ལྔ་ལ་འདི་མནོན་པ་དགོས། ཚེས་བརྒྱད་རྒྱལ་ཕུར་འཛོམ་པའམ། ཡང་ན་རྒྱལ་ཕུར་འཛོམས་པ་སོགས་དུས་ཁྱད་པར་ཅན་གྱི་ཚེའི་རྒྱུན་རྐང་ལྟ་བུ་གང་བྱེད་ཀྱང་གནས་དབེན་ཞིང་གཙང་བར་ཆག་ཆག་དང་བྱི་དོར་བྱས་ལ། གནམ་ས་བར་གསུམ་གྱི་རྒྱན་དང་། ཁྱད་པར་རིན་པོ་ཆེའི་ཕུང་པོ།
དོ་ཤལ། གོས་དར་རས་སྣམ་སྟག་གཟིག་སོགས་ཀྱི་ལྤགས་རིགས། གོ་ཆ་ཤིང་ཏོག་གི་རིགས། འབྲུ་སྣ་ཇ་དམར། ཤ་ཐུད་བུ་རམ་ལ་སོགས་པ་མཁོ་དགུའི་ཡོ་བྱད་རྣམས་ཅི་འབྱོར་བཤམ་ལ་སྟེགས་མཐོན་པོར་གཞི་དམར་པོ་བཀབ་པ་ལ་མེ་ཏོག་དམར་པོ་དང་རིན་པོ་ཆེ་སྣ་ཚོགས་བཀྲམ། མདུན་བསྐྱེད་ཀྱི་དམིགས་རྟེན་འབྱུང་པོ་འདུལ་བྱེད་ཀྱི་སྐུ་བྲིས་འབུར་གང་རིགས་སམ། མེད་ན་མཎྜལ་ལ་དྲི་བཟང་གིས་བྱུགས་པའི་ཁར་དྲི་བཟང་འོ་མ་གཉིས་དང་ནས་འབྲས་གང་རུང་ལྷན་ཅིག་དུ་སྦྱར་བའི་ཚོམ་བུ་ཆེ་བ་གཅིག་མཉྫིའི་ཁར་བཤམས། ཚོགས་ཀྱི་བདག་པོའི་སྐུ་བྲིས་འབུར་གང་རིགས་ཡོད་ནའང་བཞུགས་སུ་གསོལ། དམིགས་རྟེན་གྱི་གཙོ་བོ་མཎྜལ་དང་རིགས་ལྔར་ཟླ་གམ་སྒོ་ཅན་གྱི་དབུས་སུ་པདྨའི་སྟེང་དུ་མཉྫིའི་ཁར་རིན་པོ་ཆེའི་སྒྲོམ་བུའམ། རིན་པོ་ཆེའི་སྣོད་ནས་དང་།
རིན་པོ་ཆེའི་གང་བ་ལ་བྲིས་སྐུ་སོར་བཅུ་གཉིས་ཀྱི་དཔགས་ཚད་ཅན་ཆོ་ག་ལྟར་རབ་གནས་བྱས་པ་ཐང་སྐུའམ་ཙཀླི་གང་བདེ་བརྟན་པར་བཅུག དེའི་སྒོ་དྲུང་གི་པདྨ་འདབ་བརྒྱད་ལ་གཏེར་བུམ་དང་རིན་ཆེན་སྣ་བདུན་བྲིས་པའམ། ཡང་ན་དེ་མཚོན་བྱེད་ཚོམ་བུ་བཀོད། པདྨའི་ལྟེ་བར་མཉྫིའི་ཁར་གསེར་དངུལ་ལ་སོགས་པ་སྣོད་གས་ཆག་མེད་པར་མན་ངག་ནས་འབྱུང་བའི་ལ་དུ་དང་། ལ་ཕུག་ལ་སོགས་པ་ཟས་སྣ་ཚོགས་བཞག རྟེན་གཏོར་ནོར་བུའི་དབྱིབས་ཅན་ལ་ཆོ་ག་བཞིན་དུ་བྲིས་སྐུ་འཇུག་པ་གསུང་ནའང་། ཕྱག་ལེན་ལ་མཎྜལ་གྱི་སྟེང་དུ་བྲིས་སྐུའི་ཞལ་གྱི་གཡོན་ཟུར་ངོས་སུ་བརྟེན་གཏོར། གཡས་ངོས་སུ་འདས་གཏོར། མདུན་དུ་རྒྱུན་གཏོར་བཤམས་པ་མཛད། གང་ལྟར་ཡང་གཏོར་མ་རྣམས་ཀྱི་ཐད།
དཀར་གསུམ། མངར་གསུམ། ལ་དུ། ལ་ཕུག སྤོས་སྣ་ཚོགས་བཏབ་པའི་རིལ་བུ་མར་དུ་བཙོས་པས་བརྒྱན། མཆོད་འགོ་གཡས་ནས་བརྩམ་པའི་ཆུ་གཉིས་སྔོན་འགྲོ་ཉེར་སྤྱོད་ཚར་གཉིས་དང་། རང་གི་མདུན་དུ་ནང་མཆོད་རྡོར་དྲིལ། ཌཱ་མ་རུ། མདུན་བསྐྱེད་ལ་སྐུ་ཁྲུས་གསོལ་བའི་བུམ་པ་ཁ་རྒྱན་མགུལ་ཆིངས་བུམ་སྨན་སོ་ལྔ་བཅས་དང་དུང་ཆོས་རྡོར་གཟུངས་མེ་ལོང་སྐུ་ཕྱིས་ཁྲུས་མཐོང་གོས་གཟུང་། རོལ་སིལ་རྔ་དུང་འོག་དུ་དགོས་པའི་ཡོ་བྱད་རྣམས་འཛོམས་པར་བྱས་ལ་དཔོན་སློབ་མང་དུ་ཡོད་ན་རྒྱན་གོས་བཟང་པོ་དང་།
ཁྱད་པར་ཙནྡན་ནམ། བྱི་རུ་དམར་པོ་སོགས་ཀྱི་ཕྲེང་བ་ཐོགས་ལ་གྲལ་ལ་འཁོད། འཕགས་པ་རིན་པོ་ཆེའི་སྒྲུབ་ཡིག་ཆེན་མོ་དང་། ཡར་ལུང་པ་སེང་གེ་རྒྱལ་མཚན་གྱིས་མཛད་པའི་རྗེས་གནང་གི་ཡི་གེ་གཉིས་ཆར་ལས་སྔོན་འགྲོ་གཏོར་མ་བཤད་པས། ཟླུམ་གཏོར་ཞིག་ཆུ་ཆང་གིས་སྦྱངས། དཔོན་སློབ་རྣམས་ཀྱི་རྡོ་རྗེའི་རྩེས་ནང་མཆོད་གཏོར་ནས། ཨོཾ་སུམྦྷ་ནི་སུམྦྷ་ཧཱུྃ་ཧཱུྃ་ཕཊ། ཨོཾ་གྲྀཧྞ་གྲྀཧྞ་ཧཱུྃ་ཧཱུྃ་ཕཊ། ཨོཾ་གྲྀཧྞ་པ་ཡ་གྲྀཧྞ་པ་ཡ་ཧཱུྃ་ཧཱུྃ་ཕཊ། ཨོཾ་ཨཱ་ན་ཡ་ཧོཿ
བྷ་ག་ཝཱན་བིདྱཱ་རཱ་ཛ་ཧཱུྃ་ཧཱུྃ་ཕཊ། ཞེས་བསངས། སྭ་བྷཱ་ཝས་སྦྱངས། ལག་པ་གཡོན་གཡས་གཉིས། བྱ་ཁྱུང་གི་ཕྱག་རྒྱ་རྣམས་བསྟན་ལ་ངག་ཏུ། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་གྱིས་བརླབས་ནས། འབར་བའི་ཕྱག་རྒྱ་བསྐོར་ཞིང་། ཕཻཾ་བཛྲ་ཨ་ར་ལི་ཧོཿ ཛཿཧཱུྃ་བཾ་ཧོཿ
ཌཱ་ཀི་ནི་ས་མཱ་ཡ་སཏྭཾ་ཏྲི་ཤྱ་ཧོཿ ཞེས་པས་སྤྱན་དྲངས། དེ་ནས་རྡོ་རྗེ་ཐལ་མོ་ཁ་ཕྱེ་ལ། ཨོཾ་ཁ་ཁ། ཁཱ་ཧི་ཁཱ་ཧི། སརྦ་ཡཀྵ་རཀྵ་ས་བྷུ་ཏ། པྲེ་ཏ་པི་ཤཱ་ཙི། ཨུནྨཱ་ད། ཨ་པ་སྨ་ར། ཌཱ་ཀ
ཌཱ་ཀི་ནུད་ཡ། ཨི་དཾ་བ་ལིང་གྲྀཧྞནྟུ་མ་མ་སརྦ་སིདྡྷི་མེ་པྲ་ཡཙྪནྟུ། ཡ་ཐཻ་ཝཾ། ཡ་ཐཻཥྚཾ། བྷུཉྫ་ཐ། ཛི་ག་ཐ། པི་པ་ཐ། མ་ཏི་པྲ་མ་ཐ། མ་མ་སརྦ་ཀརྻ། སུར་ཁཾ།
བི་ཤཱུདྡྷ། ས་ཧ་ཡཀྵ་བྷ་ཝནྟུ་ཧཱུྃ་ཧཱུྃ་ཕཊ་སྭཱཧཱ། ཞེས་ལན་གསུམ་གྱིས་ཕུལ། ཨརྒྷཾ་ནས་ཤཔྟའི་བར་གྱིས་མཆོད། ཨོཾ་ཨཱཿཧཱུྃ། ཞེས་བརྗོད་ཅིང་སྲིན་ལག་གིས་ནང་མཆོད་ཀྱང་འབུལ་ལ། རྡོ་རྗེ་དྲིལ་བུ་འཛིན་པས། ལྷ་ཡི་ཚོགས་རྣམས་མ་ལུས་དང་། ། ཀླུ་ཡི་ཚོགས་རྣམས་མ་ལུས་དང་། ། གནོད་སྦྱིན་ཚོགས་རྣམས་མ་ལུས་དང་། །
སྲིན་པོའི་ཚོགས་རྣམས་མ་ལུས་དང་། ། འབྱུང་པོའི་ཚོགས་རྣམས་མ་ལུས་དང་། ། ཡི་དྭགས་ཚོགས་རྣམས་མ་ལུས་དང་། ། ཤ་ཟའི་ཚོགས་རྣམས་མ་ལུས་དང་། ། སྨྱོ་བྱེད་ཚོགས་རྣམས་མ་ལུས་དང་། ། བརྗེད་བྱེད་ཚོགས་རྣམས་མ་ལུས་དང་། ། མཁའ་འགྲོའི་ཚོགས་རྣམས་མ་ལུས་དང་། ། མ་མོའི་ཚོགས་རྣམས་མ་ལུས་དང་། ། མ་ལུས་དང་ནི་ཐམས་ཅད་ཀུན། ། འདིར་གཤེགས་བདག་ལ་དགོངས་སུ་གསོལ། །
བསྟན་པ་བསྲུང་དང་འགྲོ་བའི་དོན་མཛད་ཕྱིར། ། ཐུགས་དམ་བཅས་ཞིང་ཞལ་གྱིས་བཞེས་པ་རྣམས། ། དཔལ་ཆེན་བཀའ་བསྟོད་ཡིད་ལྟར་མགྱོགས་པ་ཡིས། ། འཇིགས་པའི་གཟུགས་ཅན་དྲག་གཏུམ་མི་བཟད་པ། ། གདུགས་པ་འདུལ་མཛད་ནག་པོའི་ཕྱོགས་རྣམས་འཇོམས། ། རྣལ་འབྱོར་ལས་ལ་འབྲས་བུ་སྟེར་མཛད་ཅིང་། ། མཐུ་སྟོབས་བྱིན་རླབས་བསམ་གྱིས་མི་ཁྱབ་པའི། ། གནོད་སྦྱིན་ཚོགས་སོགས་བརྒྱད་ལ་ཕྱག་འཚལ་བསྟོད། ། སྡེ་བརྒྱད་བཙུན་མོ་སྲས་དང་གཡོག་བཅས་པས། ། དངོས་གྲུབ་ཀུན་གྱི་བཀའ་དྲིན་བདག་ལ་སྩོལ། །
དྲིལ་བུ་བཅད་གཏུབ་བྱ། མཆོད་སྦྱིན་གཏོར་མ་འདི་སྣོམས་ལ། ། རྣལ་འབྱོར་བདག་ཅག་འཁོར་བཅས་ལ། ། ནད་མེད་ཚེ་དང་དབང་ཕྱུག་དང་། ། དཔལ་དང་གྲགས་དང་བསྐལ་པ་བཟང་། ། ལོངས་སྤྱོད་རྒྱ་ཆེན་ཀུན་སྤྱོད་ཅིང་། ། ཞི་དང་རྒྱས་ལ་སོགས་པ་ཡིས། ། ལས་ཀྱི་དངོས་གྲུབ་བདག་ལ་སྩོལ། ། དམ་ཚིག་ཅན་གྱིས་བདག་ལ་བསྲུང་། ། དངོས་གྲུབ་ཀུན་གྱི་སྡོངས་གྲོགས་མཛོད། །
དུས་མིན་འཆི་དང་ནད་རྣམས་དང་། ། གདོན་དང་བགེགས་རྣམས་ཞི་བ་དང་། ། རྨི་ལམ་ངན་དང་མཚན་མ་ངན། ། བྱ་སྤྱོད་ངན་པ་མེད་པར་མཛོད། ། འཇིག་རྟེན་བདེ་ཞིང་ལོ་ལེགས་དང་། ། འབྲུ་རྣམས་འཕེལ་ཞིང་ཆོས་འཕེལ་བ། ། དགེ་ལེགས་ཐམས་ཅད་འགྲུབ་པ་དང་། ། ཡིད་ལ་འདོད་པ་ཀུན་འགྲུབ་ཤོག ། དཔལ་ལྡན་བླ་མ་དམ་པ་རྣམས་ཀྱི་ཐུགས་དགོངས་རྫོགས་པ་དང་། ནམ་མཁའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱ་བའི་ཕྱིར་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་དང་།
ལྷ་ཆེན་ཚོགས་ཀྱི་བདག་པོ་གཉིས་སྒྲུབ་ཅིང་མཆོད་པར་འཚལ་ན། སྲུང་མའི་དབང་པོ་ཁྱེད་རྣམས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ། དཀྱིལ་འཁོར་ཆེན་པོའི་བྱ་བ་མཐར་མ་ཕྱིན་བར་དུ་བར་ཆད་ཐམས་ཅད་ཞི་བ་དང་། དེང་ནས་ཀྱང་བྱང་ཆུབ་མ་ཐོབ་ཀྱི་བར་དུ་བསྲུང་ཞིང་། དངོས་གྲུབ་སྒྲུབ་པའི་སྡོང་གྲོགས་མཛོད། གང་དག་ནག་པོའི་ཕྱོགས་ལ་མངོན་པར་དགའ་བའི་དཀྱིལ་འཁོར་ཆེན་པོར་གསང་སྤྱོད་ལྟ་བར་མི་དབང་བའི་འབྱུང་པོ་གདུག་པ་ཅན་དེ་དག་འདིར་མ་གནས་པར་གཞན་དུ་སོང་ཞིག ཨོཾ་སུམྦྷ་ནི། སོགས་བརྗོད། རྡོ་རྗེ་གསོར་ཞིང་དྲིལ་བུ་དྲག་ཏུ་དཀྲོལ། མཆོད་གཡོག་པས་གཏོར་མ་ཕྱི་རོལ་དུ་དོར།
དེ་ནས་གནས་ཡོ་བྱིན་རླབས་ནི། དཔོན་སློབ་རྣམས་ཀྱིས་རྡོ་རྗེའི་རྩེས་ནང་མཆོད་གཏོར་ལ། ཨོཾ་སུམྦྷ་ནི་སོགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་གནས་ཁང་བྷྲཱུྃ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ། རྒྱན་ཐམས་ཅད་ཀྱིས་བརྒྱན་པ། མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱིས་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས།
མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་བྱང་ཆུབ་སེམས་དཔའ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་གྱི་ཕུང་པོ་ལྟ་བུ་བསམ་གྱིས་མི་ཁྱབ་པ། དུས་འཁོར་བ་ཇི་སྲིད་མ་སྟོང་གི་བར་དུ་རྒྱུན་མི་འཆད་པར་གྱུར། སོ་སོའི་ཕྱག་རྒྱ་དང་བཅས་པས། ཨོཾ་ཨརྒྷཾ། པ་དྱཾ། པུཥྤཾ། དྷཱུ་པཾ།
ཨཱ་ལོ་ཀཾ གནྡྷཾ། ནཻ་ཝི་དྱཾ། ཤཔྟ་ཨཱཿཧཱུྃ། རོལ་ཆེན་དང་། ཨོཾ་བཛྲ་གྷཎྜེ་ར་ནི་ཏ། པྲ་ར་ནི་ཏ། སཾ་པྲ་ར་ནི་ཏ། སརྦ་བུདྡྷ་ཀྵེ་ཏ། པྲ་ཙ་ལི་ཏེ།
པྲ་ཛྙཱ་པ་ར་མི་ཏཱ་ན་ད་སྭ་བྷཱ་ཝེ་བཛྲ་དྷརྨ་ཧྲཱིཿད་ཡ་ན། སཎ་ཏོ་ཥ་ཎི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ། ཚར་གསུམ་གྱིས་དང་པོས་མཆོད་ཡུལ་སྤྱན་དྲངས། གཉིས་པས་མཆོད་ཡུལ་དེ་རྣམས་ཀྱི་གནས་ཁང་བྱིན་བརླབས། གསུམ་པས་མཆོད་རྫས་ལ་སོགས་པའི་ཡོ་བྱད་རྣམས་བྱིན་གྱིས་བརླབས་པར་བསམ་མོ། ། ཚོགས་བདག་གི་གཞུང་རྣམས་ལས་འབྱུང་པོ་འདུལ་བྱེད་ཀྱི་བདག་བསྐྱེད་ཀྱི་སྔོན་དུ་སྐྱབས་སེམས་ལས་མ་བཤད་ཀྱང་། རྒྱས་པ་ལྟར་ན་སྐྱབས་སེམས་རྡོ་རྗེ་རྣམས་ལ་རྒྱུད་སྤྱི་ལྟར་བྱས་ཀྱང་འགལ་བ་མེད་པས། དེའི་ཚུལ་ནི། སྐྱབས་ཡུལ་མདུན་གྱི་ནམ་མཁར་འབྱུང་པོ་འདུལ་བྱེད་སྐྱབས་གནས་ཀུན་འདུས་ཀྱི་ངོ་བོར་བཞུགས་པ་ལ། རང་དགྲ་འདྲེ་བྱུར་གསུམ་ཕ་མ་རིགས་དྲུག་གི་སེམས་ཅན་རྣམས་ནས།
འཇིགས་དད་སྙིང་རྗེ་གསུམ་གྱི་ཀུན་ནས་བླངས་ཏེ་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བར་བསམས་པས། ངག་ཏུ། བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས་འཕགས་པའི་དགེ་འདུན་ཐམས་ཅད་ཀྱི་མངའ་བདག རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམསྎ འཕགས་པའི་དགེ་འདུནྎ ཉི་ཤུ་རྩ་གཅིག བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་བརྗོད་པས་སྐྱབས་ཡུལ་གྱི་ཐུགས་ཁ་ནས་འོད་ཟེར་འཕྲོས།
སྐྱབས་བྱ་རྣམས་ལ་ཕོག་པས་སྒྲིབ་གཉིས་དག་ནས་སངས་རྒྱས་ཏེ་སོ་སོའི་ཞིང་དུ་གཤེགས། སྐྱབས་ཡུལ་འོད་དུ་ཞུ་ནས་རང་ལ་ཐིམ་པའི་རྐྱེན་གྱིས་དོན་དམ་གྱི་མཆོག་གསུམ་ཀྱང་གསལ་བཏབ། སེམས་བསྐྱེད་ནི། ཐལ་མོ་སྦྱར་ལ། ངག་ཏུ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་སྒོམ་བཟླས་ཉམས་སུ་བླང་བར་བགྱིའོ། ། ཞེས་ལན་གསུམ་གྱིས་སྨོན་འཇུག་དོན་དམ་སེམས་བསྐྱེད་ཀྱང་གསལ་བཏབ། རྡོ་རྗེ་སེམས་དཔའི་བསྒོམ་བཟླས་ནི། རང་གི་སྤྱི་བོར་པདྨ་དང་ཟླ་བའི་སྟེང་དུ་སྐད་ཅིག་གིས་བཅོམ་ལྡན་འདས་རྡོ་རྗེ་སེམས་དཔའ་དཔལ་ཧེ་རུ་ཀ་སྐུ་མདོག་དཀར་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དང་དྲིལ་བུ་འཛིན་པས་ཡུམ་ལ་འཁྱུད་པ་རུས་པའི་རྒྱན་དྲུག་གིས་བརྒྱན་ཅིང་ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ།
དེའི་པང་ན་ཡུམ་རྡོ་རྗེ་སྙེམས་མ་སྐུ་མདོག་དཀར་མོ་གྲི་གུག་དང་ཐོད་པ་འཛིན་པ། ཕྱག་རྒྱ་ལྔས་བརྒྱན་པ་དང་མཉམ་པར་སྦྱོར་བའི་ཡབ་ཀྱི་ཐུགས་ཀར་ཟླ་བའི་སྟེང་དུ་ཧཱུྃ་དཀར་པོ། དེ་ལས་འོད་ཟེར་ཕྱོགས་བཅུར་འཕྲོས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀྱི་སྙིང་པོ་ཡེ་ཤེས་ཀྱི་བདུད་རྩི་སྤྱན་དྲངས་ནས་ཧཱུྃ་ལ་ཐིམ། བཅོམ་ལྡན་འདས་བདག་དང་སེམས་ཅན་ཐམས་ཅད་ཀྱི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་ཧཱུྃ་ལས་བདུད་རྩི་བབས། ཡབ་ཀྱི་སྐུ་གང་རྡོ་རྗེའི་ལམ་བརྒྱུད་ཡུམ་གྱི་པད་མར་བབས་ཡུམ་གྱི་སྐུ་གང་། ཡབ་ཡུམ་གཉིས་ཀའི་སྐུ་ཐམས་ཅད་ལས་བདུད་རྩིའི་རྒྱུན་བབས། བདག་གི་སྤྱི་གཙུག་ནས་ཞུགས་པས་ལས་ངན་སྡིག་སྒྲིབ་ཐམས་ཅད་དུད་ཁུ་དང་རྣག་ཁྲག་གི་རྣམ་པས་བཤང་གཅི་གཉིས་དང་རྐང་མཐིལ་གཉིས་ནས་འཐོན་ཤུལ་ཐམས་ཅད་བདུད་རྩི་དཀར་པོས་ཁེངས་པར་བསམ་ལ། ཨོཾ་ཤྲཱི་བཛྲ་ཧེ་རུ་ཀ་ས་མཱ་ཡ། མ་ནུ་པཱ་ལཱ་ཡ།
བཛྲ་ཧེ་རུ་ཀ་ཏཱེ་ནོ་པ་ཏིཥྛ། དྲི་ཌྷོ་མེ་བྷ་ཝ། སུ་ཏོ་ཥྱོ་མེ་བྷ་ཝ། ཨ་ནུ་རཀྟོ་མེ་བྷ་ཝ། སུ་པོ་ཥྱོ་མེ་བྷ་ཡ། སརྦ་སིདྡྷི་མེ་པྲ་ཡཙྪ། སརྦ་ཀརྨ་སུ་ཙ་མེ། ཙིཏྟཾ་ཤྲི་ཡཾ་ཀུ་རུ་ཧཱུྃ་ཧ་ཧ་ཧ་ཧ་ཧོཿ བྷ་ག་ཝཱན། བཛྲ་ཧེ་རུ་ཀ
མ་མེ་མུཉྩ། བཛྲ་ཧེ་རུ་ཀོ་བྷ་ཝ། མ་ཧཱ་ས་མཱ་ཡ་ས་ཏྭ་ཨཱཿཧཱུྃ་ཕཊ། ལན་ཉི་ཤུ་རྩ་གཅིག བདག་ནི་མི་ཤེས་རྨོངས་པ་སྟེ། ། དམ་ཚིག་ལ་ནི་འགལ་ཞིང་ཉམས། བླ་མ་མགོན་པོས་སྐྱབས་མཛོད་ཅིག ། གཙོ་བོ་རྡོ་རྗེ་འཛིན་པ་སྟེ། ། ཐུགས་རྗེ་ཆེན་པོའི་བདག་ཉིད་ཅན། ། འགྲོ་བའི་གཙོ་ལ་བདག་སྐྱབས་མཆི། །
སྐུ་གསུང་ཐུགས་རྩ་བ་དང་ཡན་ལག་གི་དམ་ཚིག་ཉམས་པ་ཐམས་ཅད་མཐོལ་ལོ་བཤགས་སོ། ། སྡིག་སྒྲིབ་ཉེས་ལྟུང་དྲི་མའི་ཚོགས་ཐམས་ཅད་རྩ་བ་ནས་བྱང་ཞིང་དག་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་རྡོ་རྗེ་སེམས་དཔའ་ཡབ་ཡུམ་འོད་དུ་ཞུ་རང་ལ་ཐིམ་པས་རང་གི་ལུས་ཤེལ་སྒོང་གཡའ་དག་པ་ལྟ་བུ། ཞེས་བརྗོད། དེ་ནས། རང་སྐད་ཅིག་གིས་འབྱུང་པོ་འདུལ་བྱེད་དུ་གསལ་བའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་བླ་མ་དང་འབྱུང་པོ་འདུལ་བྱེད་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཨོཾ་བྷཱུ་ཏ་ཌཱ་མ་ར་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། རེ་རེ་འགོར་སྦྱར་བའི་ཞེས་སོགས་ཆུ་གཉིས་སྔོན་འགྲོ་ཉེར་སྤྱོད་ཀྱིས་མཆོད། གུར་ནས་འབྱུང་བའི་རྒྱུན་བཤགས་བྱ། ཚད་མེད་བཞི་བསྒོམ།
ཨོཾ་ཤུ་ནྱཱ་ཏ་སོགས་ནས་ཧཾ་ཞེས་བརྗོད་པས། གཉིས་སྣང་གིས་བསྡུས་པའི་ཆོས་ཐམས་ཅད་རང་བཞིན་གྱིས་མི་དམིགས་པའི་སྟོང་པ་ཉིད་འོད་གསལ་སྤྲོས་པའི་མཐའ་ཐམས་ཅད་དང་བྲལ་བ་ནམ་མཁའ་ལྟ་བུར་གྱུར། སྟོང་པའི་ངང་ལས་ཧཱུྃ་ཡིག་ལས་བྱུང་བའི་རྡོ་རྗེའི་ས་གཞི། རྭ་བ། དྲྭ་བ། གུར། བླ་བྲེ། ཡེ་ཤེས་ཀྱི་མེ་དཔུང་འབར་བ་དང་བཅས་པའི་བསྲུང་བའི་འཁོར་ལོའི་ནང་དུ། པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་མཐིང་ནག་ལས་རྡོ་རྗེ་ཧཱུྃ་གིས་མཚན་པ། དེ་ལས་འོད་ཟེར་འཕྲོས་འདུས་ཡོངས་སུ་གྱུར་པ་ལས་རང་ཉིད་ཁྲོ་བོའི་རྒྱལ་པོ་འབྱུང་པོ་འདུལ་བྱེད་སྐུ་མདོག་སྔོན་པོ་ཞལ་གཅིག་ཕྱག་བཞི་པ།
གཡས་དང་པོ་རྡོ་རྗེ་བ་དན་རྩེ་གསུམ་དང་ལྡན་པ། གཡོན་དང་པོས་ཐོད་ཁྲག་ལྕང་ལོ་དང་ལྡན་པ་ཐུགས་ཀར་འཛིན་པ། འོག་མ་གཉིས་མདའ་གཞུ་རྒྱབ་ནས་འགེངས་པ། ཞལ་མཆེ་བ་གཙིགས་ཤིང་སྤྱན་གསུམ་དང་ལྡན་པ་ཧ་ཧའི་གད་རྒྱང་གིས་སུམ་ཅུ་རྩ་གསུམ་ལ་སོགས་པའང་འཇིག་པ་མཛད་པ། སྨ་ར་དང་སྨིན་མ་དང་དབུ་སྐྲ་སེར་པོ་གྱེན་དུ་བརྫེས་པ། མི་མགོ་སྐམ་པོ་ལྔའི་དབུ་རྒྱན་དང་། རློན་པ་ལྔ་བཅུའི་དོ་ཤལ་ཅན། རིན་པོ་ཆེ་དང་སྦྲུལ་གྱིས་བརྒྱན་པ། སྟག་གི་པགས་པའི་ཤམ་ཐབས་གསོལ་བ། མི་རོའི་སྟེང་ན་ཞབས་གཡས་བསྐུམ་ཞིང་གཡོན་བརྐྱང་བའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ།
དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཁའི་ཧཱུྃ་ཡིག་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཁྲོ་བོའི་རྒྱལ་པོ་འབྱུང་པོ་འདུལ་བྱེད་ཀྱི་རྣམ་པ་བཛྲ་ས་མཱ་ཛཿ ཞེས་པས་སྤྱན་དྲངས། ཛཿཧཱུྃ་བཾ་ཧོཿགཉིས་སུ་མེད་པར་ཐིམ། སླར་ཡང་རང་གི་ཐུགས་ཁ་ནས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་པས་སྤྱན་དྲངས། ཨོཾ་བྷ་བྷི་ཤཉྩ་ཏུ་མཾ་སརྦ་ཏ་ཐཱ་ག་ཏ་ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས་ཨོཾ་བཛྲི་བྷ་ཝ་ཨ་བྷི་ཥཱིཉྩ་ཧཱུྃ་ཞེས་གསུང་ཞིང་བུམ་པའི་ཆུའི་སྤྱི་བོ་ནས་དབང་བསྐུར། སྐུ་གང་དྲི་མ་དག་ཆུ་ལྷག་མ་ཡར་ལུད་པས་མི་བསྐྱོད་པས་དབུ་བརྒྱན་པར་མོས་ལ་ཚོགས་ཞིང་གི་སྐབས་ལྟར་མཆོད།
ཨོཾ་བྷུ་ཏ་ཌཱ་མ་ར་ས་པཱ་རི་ཝཱ་ར་ཨརྒྷཾ་ནས་ཤཔྟར། རོལ་ཆེན་མེད་ཐལ་མོ་སྦྱར། འབར་བའི་སྐུ་ཅན་ཉི་མ་འབུམ་གྱི་གཟི། ། དཔའ་བོའི་སྟངས་སྟབས་ཞབས་ཀྱིས་ས་འོག་གཡོ། ། རབ་ཏུ་ཁྲོས་པའི་ཁྲོ་གཉེར་གློག་སྟོང་འཁྱུག ། དཔལ་ཆེན་འབྱུང་པོའི་དགྲ་ལ་ཕྱག་འཚལ་ལོ། ། བཞད་པའི་ང་རོས་སུམ་ཅུ་རྩ་གསུམ་འཇིག ། ཀུན་ཏུ་ཐོགས་མེད་གདུག་པའི་མཚོན་ཆ་བསྣམས། ། སྙིང་རྗེའི་དབང་གིས་ཞི་ཞིང་འགྲོ་ལ་བརྩེ། ། དངོས་གྲུབ་སྩོལ་མཛད་ཁྱོད་ལ་ཕྱག་འཚལ་ལོ། །
ཞེས་པས་བསྟོད། ནང་མཆོད། ཨོཾ་སུམྦྷ་སོགས་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུའི་དབྱིབས་ཅན་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པའི་སྟེང་དུ། ཨ་ལས་ཐོད་པ་དཀར་པོ་ཡངས་ཤིང་རྒྱ་ཆེ་བ་དཔྲལ་བ་རང་ལ་བསྟན་པའི་ནང་དུ་ཟླ་བའི་དཀྱིལ་འཁོར་གྱི་དབུས་སུ། གོ་ལས་བ་ལང་གི་ཤ ཤར་དུ་ཀུ་ལས་ཁྱིའི་ཤ བྱང་དུ་ད་ལས་གླང་པོ་ཆེའི་ཤ
ནུབ་དུ་ཧ་ལས་རྟའི་ཤ ལྷོར་ན་ལས་མིའི་ཤ དེ་རྣམས་རེ་རེའི་སྟེང་དུ་བདུད་རྩི་ལྔ་ལྔ་ཡོད་པ་ལས་དབུས་སུ་བཱི་ལས་དྲི་ཆེན། ཤར་དུ་མུ་ལས་དྲི་ཆུ། བྱང་དུ་ཤུ་ལས་བྱང་སེམས། ནུབ་ཏུ་མ་ལས་ཀླད་པ། ལྷོར་ར་ལས་རཀྟ། དེ་རྣམས་ཀྱི་སྟེང་དུ། དབུས་སུ་ཆོས་ཀྱི་དབྱིངས་ཀྱི་ཡེ་ཤེས། ཤར་དུ་བྷྲཱུྃ་ལས་མེ་ལོང་།
བྱང་དུ་ཁཾ་བྱ་བ་གྲུབ་པའི། ནུབ་ཏུ་ཛྲཱིཾ་སོ་སོར་རྟོགས་པའི། ལྷོར་ཨཾ་མཉམ་པ་ཉིད་ཀྱི་ཡེ་ཤེས། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་ཐུར་དུ་བསྟན་པ། དེའི་སྟེང་དུ་ཟླ་བའི་དབུས་སུ་བྱང་ཆུབ་སེམས་ཀྱི་རང་བཞིན་ཁ་ཊྭཱཾ་ག་དཀར་པོ་རྩེ་མོ་འོག་ཏུ་བསྟན་པ་ཧཱུྃ་གིས་མཚན་པ། ཧཱུྃ་ལས་འོད་ཟེར་འཕྲོས་འོག་ཏུ་སོང་བས་རླུང་གཡོས། མེ་འབར་རྫས་རྣམས་ཞུ་ཞིང་བཀོལ་བའི་རླངས་པ་གྱེན་དུ་བསྐྱེད་པས། སྟེང་གི་ཨོཾ་དང་ཟླ་བ་ཁ་ཊྭཱཾ་ག་ལས་བདུད་རྩིའི་རྒྱུན་བབས། ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་དཔའ་བོ་དང་རྣལ་འབྱོར་མ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས། ཐོད་པ་བདུད་རྩིས་གང་བའི་རྣམ་པ་བྱུང་ནས་འོག་གི་བདུད་རྩི་ལ་ཐིམ།
སྟེང་གི་ཨོཾ་དང་ཟླ་བ་ཁ་ཊྭཱཾ་ག་རྣམས་ཀྱང་འོད་དུ་ཞུ། བདུད་རྩི་ལ་ཐིམ་པས་ཁ་དོག་དྲི་རོ་ནུས་པ་ཕུན་སུམ་ཚོགས་པའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་བརྗོད་བདུད་རྩི་མཐེབ་སྲིན་གྱིས་བླངས་ལ། ཨོཾ་ཨཱཿཧཱུཾ་ཞེས་བརྗོད་ཅིང་མྱངས། རང་གི་ཐུགས་ཀར་ཉི་མའི་དཀྱིལ་འཁོར་ཀྱི་སྟེང་དུ་ཧཱུྃ་ཡིག་གི་མཐར་སྔགས་འཕྲེང་གིས་བསྐོར་བ་ལས་འོད་ཟེར་འཕྲོས། འཕགས་པ་མཆོད། སེམས་ཅན་གྱི་དོན་བྱས། གདུག་པ་ཐམས་ཅད་ཚར་བཅད། སངས་རྒྱས་བྱང་སེམས་ཐམས་ཅད་ཀྱི་བྱིན་རླབས་ནུས་མཐུ་ཐམས་ཅད་འོད་ཟེར་གྱི་རྣམ་པར་སྤྱན་དྲངས་ནས་རང་ལ་ཐིམ།
ཨོཾ་སུམྦྷ་སུམྦྷ་ཧཱུྃ་ཧཱུྃ་ཕཊ། ཞེས་སོགས་ནས། བིདྱཱ་རཱ་ཛ་ཧཱུྃ་ཧཱུྃ་ཕཊ། བར་འཕྲེང་འཁོར་ཅི་ནུས་བཟླས་ལ། བཟླས་པ་བསྡུ་ན་འཕྲེང་བ་ཐལ་མོའི་བར་དུ་བཅུག་ལ། བདེ་བར་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱིས་བྱིན་གྱིས་བརླབ་ཏུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་བཅོམ་ལྡན་འདས་དཔལ་ཕྱག་ན་རྡོ་རྗེའི་གོ་འཕང་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། རང་གི་ཐུགས་ཁ་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ། ཞེས་བརྗོད་པ་ནི་བདག་བསྐྱེད། དེ་ནས་མདུན་བསྐྱེད་དད་འབུལ་གྱི་སྐུའམ་ཚོམ་བུ་ལ་རྡོ་རྗེའི་རྩེས་ནང་མཆོད་འཐོར་ཚུལ་བྱས་ལ།
ཨོཾ་སུམྦྷ་ནི་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨ་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི། ཞལ་ཟས། རོལ་མོ་ལ་སོགས་པ་དྭངས་ཤིང་ཐོགས་པ་མེད་པ་དང་ནམ་མཁའི་ཁམས་ཐམས་ཅད་གང་བར་གྱུར།
ཨོཾ་ཨརྒྷཾ། པཱ་དྱཾ། པུཥྤེ། དྷུ་པཾ། ཨཱ་ལོ་ཀཾ གནྡྷཾ། ནཻ་ཝེ་དྱཾ། ཤཔྟ་ཨཱཿཧཱུྃ། གིས་བྱིན་བརླབས་ཏེ། རང་གི་སྙིང་ག་ནས་མཆོད་པའི་ལྷ་མོ་མཆོད་རྫས་སོ་སོ་ཐོགས་པ་མང་པོ་སྤྲུལ་ནས།
ལྷ་ཐམས་ཅད་ལ་ནང་མཆོད་འབུལ་བར་བསམ་ལ་གདངས་མཛད། སྟོང་གསུམ་འདིའམ་སྟོང་གསུམ་གཞན་དག་ན། ། ལྷ་རྫས་མཆོད་ཡོན་ཇི་སྙེད་ཡོད་པ་རྣམས། ། དཀྱིལ་འཁོར་ལྷ་ཚོགས་རྣམས་ལ་དབུལ་བར་བགྱི། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། ། ཨོཾ་བྷུ་ཏ་ཌ་མ་ར་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། དེ་བཞིན་དུ་མཆོད་ཡོན་གྱི་གནས་སུ། ཞབས་བསིལ། སོགས་མཆོད་པ་སོ་སོའི་མིང་བཅུག ཨརྒྷཾ་གྱི་གནས་སུ་པདྱཾ་སོགས་སྔགས་བཅུག་ནས།
ཤཔྟའི་མཐར། གྷནྜེ་ར་ནི་རོལ་ཆེན། གོས་ཟུང་ལ་རྡོ་རྗེའི་རྩེས་བདུད་རྩི་གཏོར། ཨོཾ་སུམྦྷ་ནིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ལྷ་རྫས་ལས་གྲུབ་པའི་གོས་སྲབ་པ་འཇམ་པ་ཡང་བ་ཟུང་དུ་སྦྱར་བ་དང་ལྡན་པར་གྱུར། སྲབ་འཇམ་ཡང་བ་ལྷ་ཡི་གོས། ། མི་བསྐྱོད་རྡོ་རྗེའི་སྐུ་ལ་གསོལ། ། མི་ཕྱེད་དད་པས་བདག་འབུལ་ན། ། བདག་ཀྱང་རྡོ་རྗེའི་སྐུ་ཐོབ་ཤོག །
མཚན་སྔགས་དང་། ཨོཾ་བཛྲ་ཝསཏྲ་ཡ་ཨཱཿཧཱུྃ། ནང་བདུད་རྩི་མཆོད་པ་ནི། ལག་པ་གཡོན་པའི་མཐེབ་སྲིན་བྱིན་གྱིས་བརླབས་པའི་ནང་མཆོད་ལ་འབྲུ་གསུམ་བརྗོད་ཅིང་། གཡོན་དུ་ལན་གསུམ་བསྐོར་བས་དབུས་ནས་བླངས་ཏེ་གཏོར་བས་རྡུལ་ཕྲ་རབ་དང་མཉམ་པའི་ཐོད་པ་བདུད་རྩིས་གང་བར་གྱུར་པས་མཆོད་པར་བསམ་ཞིང་། ངག་ཏུ། ཕྱོགས་བཅུ་དུས་གསུས་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ཐམས་ཅད་ཀྱི་ངོ་བོ་མཁྱེན་པའི་ཡེ་ཤེས། བརྩེ་བའི་ཐུགས་རྗེ་མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མའི་ཞལ་དུ་ཨོཾ་ཨཱཿཧཱུྃ། ཞེས་པས་ཐོག་མར་རང་ལ་བདེ་མཆོག་སོགས་སྨིན་བྱེད་ཀྱི་དབང་བསྐུར་སྩལ་ཞིང་། འདིའི་ཆོས་བསྐོར་ཞུས་པའི་བླ་མའི་མཚན་ནས་བརྗོད།
དེ་ནས། རྡོ་རྗེ་འཆང་། རྡོ་རྗེ་ཕག་མོ། གྲུབ་ཆེན་ས་ར་ཧ། འཕགས་པ་ཀླུ་སྒྲུབ། རི་ཁྲོད་མགོན་པོ། ཧང་དུ་དཀར་པོ། བླ་མ་མལ་ལོ་ཙྪ་བ། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་རིན་པོ་ཆེ་བསོད་ནམས་རྩེ་མོ།
རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་རྗེ་ས་སྐྱ་པཎྜི་ཏ། རིན་ཆེན་སྐྱོབས་པ་དཔལ། རོང་པ་ཤེས་རབ་སེངྒེ། བག་སྟོན་གཞོན་ནུ་ཚུལ་ཁྲིམས། བླ་མ་ཚུལ་ཁྲིམས་རྒྱལ་མཚན། བླ་མ་ངག་དབང་པ། འཁོན་བྱང་ཆུབ་སེངྒེ། ཆོས་རྗེ་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ།
རྒྱལ་ཚབ་དམ་པ་ཀུན་དགའ་དབང་ཕྱུག ཡོངས་འཛིན་དཀོན་མཆོག་འཕེལ། རྒྱལ་བ་ལྷ་མཆོག་སེངྒེ། རྡོ་རྗེ་འཆང་སངས་རྒྱས་སེང་གེ ཤར་ཁང་པ་ཤེས་རབ་རྒྱལ་མཚན། པཎ་ཆེན་ནམ་མཁའ་དཔལ་བཟང་། དེ་དབོན་ནམ་མཁའ་སངས་རྒྱས། ས་ཆེན་ནམ་མཁའ་དཔལ་བཟང་། འཇམ་མགོན་སངས་རྒྱས་ཕུན་ཚོགས། ཆོས་རྗེ་བསྟན་འཛིན་ལྷུན་གྲུབ།
ཐར་རྩེ་ནམ་མཁའ་བསམ་འགྲུབ། ས་ཆེན་རྡོ་རྗེ་འཆང་དངོས་ངག་དབང་ཀུན་དགའ་བློ་གྲོས། འདྲེན་མཆོག་ནམ་མཁའ་འཆི་མེད། བྱམས་པ་ཀུན་དགའ་བསྟན་འཛིན། འཇམ་དཔལ་དབྱངས་དངོས་མཁྱེན་བརྩེའི་དབང་པོ། ངག་དབང་བསོད་ནམས་རྒྱལ་མཚན། དྲིན་ཅན་རྩ་བའི་བླ་མ་དམ་པ་འཇམ་མགོན་ཁང་གསར་བ་ཆེན་པོ་ངག་དབང་བློ་གྲོས་སྙིང་པོ་དཔལ་བཟང་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། རྡོ་རྗེ་འཆང་། བདག་མེད་མ། བིརྺ་པ།
ནག་པོ་པ། ཌཱ་མ་རུ་པ། ཨ་ཝ་དྷུ་ཏི། ག་ཡ་དྷ་ར། འབྲོག་མི་ཤཱཀྱ་ཡེ་ཤེས། འཁོན་དཀོན་མཆོག་རྒྱལ་པོ། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཡར་སྒོམ་སེ་བོ།
རྒྱལ་ཚ་ལུང་པ། མཁས་པ་ཡོན་ཏན་ཁྲི། མཁན་ཆེན་སེང་གེ་བཟང་པོ། ཡར་ལུང་པ་སེང་གེ་རྒྱལ་མཚན། མཁན་ཆེན་བསོད་ནམས་རྒྱལ་མཆོག འཇམ་དབྱངས་ནམ་མཁའ་རྒྱལ་མཚན། བདག་ཆེན་བློ་གྲོས་རྒྱལ་མཚན། རྗེ་བཙུན་རྡོ་རིངས་པ་ཆེན་པོ། ཚར་ཆེན་བློ་གསལ་རྒྱ་མཚོ། འཇམ་དབྱངས་མཁྱེན་བརྩེ་དབང་ཕྱུག
སྔགས་འཆང་གཞོན་ནུ་སྟོབས་ལྡན། རྡོ་རྗེ་འཆང་དབང་ཕྱུག་རབ་བརྟན། མཁན་ཆེན་ངག་དབང་ཆོས་གྲགས། བྱམས་པ་ངག་དབང་རྣམ་རྒྱལ། སྔགས་འཆང་ཀུན་དགའ་བཀྲ་ཤིས། རྨོར་ཆེན་ཀུན་དགའ་ལྷུན་གྲུབ། གནས་གསར་བ་ཀུན་དགའ་ལེགས་འབྱུང་། ས་ཆེན་བསྟན་པའི་གསལ་བྱེད་ཆེན་པོ་ངག་དབང་ཀུན་དགའ་བློ་གྲོས། གྲུབ་དབང་རིན་ཆེན་རྒྱལ་མཚན། ལྔ་རིག་ཀུན་དགའ་བཀྲ་ཤིས།
ཡབ་རྗེ་ཀུན་དགའ་རིན་ཆེན། གྲུབ་བརྙེས་རྡོ་རྗེ་རིན་ཆེན། དྲིན་ཅན་རྩ་བའི་བླ་མ་མཁའ་སྤྱོད་ཌཱ་ཀི་བྱེ་བའི་གཙོ་མོ་རྗེ་བཙུན་བསྐལ་བཟང་ཆོས་ཀྱི་ཉི་མ་རྣམས་ཀྱིས་ཞལ་དུ་ཨོཾ་ཨཱཿཧཱུྃ། ཞེས་ཚོགས་བདག་གི་རྗེས་གནང་ཐུན་མོང་དང་ཐུན་མོང་མ་ཡིན་པའི་བརྒྱུད་པ་དང་། གཞན་ཡང་དབང་བསྐུར། རྒྱུད་བཤད། མན་ངག་གནང་། ཆོས་ཀྱི་འབྲེལ་པ་ཐོབ་པའི་བླ་མ་དམ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་སཾུམྦྷ་ནི་ནས། བིདྱཱ་རཱ་ཛ་ཧཱུྃ་ཨཱཿ
བཅོམ་ལྡན་འདས་དཔལ་ཕྱག་ན་རྡོ་རྗེ་འབྱུང་པོ་འདུལ་བྱེད་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་རྒྱུད། རྣལ་འབྱོར་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞེས་པས་མཆོད། དེ་ནས་མཐེབ་སྲིན་གྱིས་རང་གི་ལྕེ་རྩེ་སྨིན་མཚམས། སྤྱི་གཙུག་ཏུ་བདུད་རྩིའི་ཐིག་ལེ་བྱ་སྟེ། འབྲུ་གསུམ་བརྗོད་པས་ལུས་ཀྱི་ལྷ་རྣམས་མཆོད་པར་བསམ།
ཨོཾ་ཤྲཱི་མ་ཧཱ་ཀཱ་ལ་ཡེ། མ་ཧཱ་ཀཱ་ལི་དེ་ཝི་ཡེ། དྷརྨ་པཱ་ལ་ཙ་ཏུརྨུ་ཁ་བཛྲ་ཀ་ལ་ཡཀྵ། ཀཱ་ལི་ཡཀྵི་ནི། ཡཀྵ་པུ་ཏྲ། རུ་ཏྲ་བྷ་ཌ། རུ་ལུ་རཀྵ་སི། རྡོ་རྗེ་ནག་པོ་ཆེན་པོ་ལྕམ་དྲལ། གདོང་བཞི་པ་སོགས་དམ་ཅན་རྒྱ་མཚོ་འཁོར་དང་བཅས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཨོཾ་ཨཱཿག་ཧཱུྃ་སྭཱཧཱ།
ཨོཾ་ཝ་ར་ཀ་ཏཱ་ཡ་སྭཱཧཱ། ཨོཾ་ཝ་ཀ་ཏེ་ཀ་དཾཥྚ་བིན་དྷ་ཧཱུྃ་ཕཊ་སྭཱཧཱ། ཨོཾ་བྷྲཱུྃ་ག་ཎ་པ་ཏ་ཡེ་སྭཱཧཱ། དཔལ་ཚོགས་ཀྱི་བདག་པོའི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་སྐྱོང་བ་ཞལ་གྱིས་བཞེས་པའི་ཆོས་སྐྱོང་སྲུང་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གནས་དང་ཉེ་བའི་གནས། ཞིང་དང་ཉེ་བའི་ཞིང་། ཚནྡྷོ་དང་ཉེ་བའི་ཚནྡྷོ། འདུ་བ་དང་ཉེ་བའི་འདུ་བ། འཐུང་སྤྱོད་དང་ཉེ་བའི་འཐུང་སྤྱོད།
དུར་ཁྲོད་དང་ཉེ་བའི་དུར་ཁྲོད། ཡུལ་སུམ་ཅུ་སོ་གཉིས། གནས་ཉི་ཤུ་རྩ་བཞི། དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་དང་། རྣལ་འབྱོར་མ་བསམ་གྱིས་མི་ཁྱབ་པ་སྤྲུལ་པའི་སྐུའི་འགྲོ་བ་སེམས་ཅན་གྱི་དོན་མཛད་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཞིང་སྐྱོང་བཞི་བཅུ་རྩ་བརྒྱད། ཕོ་ཉ་གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པའི་མཁའ་འགྲོའི་ཚོགས་དང་།
གནས་གསུམ་གྱི་རྡོ་རྗེ་མཁའ་འགྲོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་གནོད་སྦྱིན། སྲིན་པོ། འབྱུང་པོ། ཡི་དྭགས། ཤ་ཟ་སྨྱོ་བྱེད། བརྗེད་བྱེད་མ་མོ་ཞིང་སྐྱོང་། ཕོ་ཉ་འབྲོག་མ། གྲུབ་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་བོད་ཁམས་སྐྱོང་བར་བྱེད་པའི་བསྟན་མ་བཅུ་གཉིས་འཁོར་དང་བཅས་པ་དང་།
གནས་བདག གཞི་བདག གྲོང་བདག ཡུལ་བདག དཀོར་བདག གཉུག་མར་གནས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ཡི་དམ་གྱི་ལྷར་བསམ་ལ། འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་རྣམ་པ་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་།
ཟག་པ་མེད་པའི་བདེ་བས་རྒྱུད་གང་ནས་མྱུར་དུ་བླ་ན་མེད་པ་རྫོགས་པའི་སངས་རྒྱས་ཀྱི་གོ་འཕང་ཐོབ་པའི་སྐལ་པ་དང་ལྡན་པར་གྱུར་ཅིག ཨོཾ་ཨཱཿཧཱུྃ། དེ་ནས་རང་གི་ལྕེ་ལ་བཞག་ལ་འབྲུ་གསུམ་བརྗོད། རྡོ་རྗེ་དྲིལ་བུ་འཛིན་པས་གདངས་དང་བཅས། ཧཱུྃ། ཟག་མེད་བདེ་བ་མཆོག་བརྙེས་ཧེ་རུ་ཀ ། བླ་མ་འཁོར་ལོའི་མགོན་པོར་གུས་བཏུད་ནས། ། གང་གི་རྣམ་སྤྲུལ་མ་རུངས་འབྱུང་པོའི་དགྲ། ། དཔལ་ཆེན་འབྱུང་པོ་འདུལ་བྱེད་བསྟོད་པར་བགྱི། ། ཟུང་འཇུག་ཡེ་ཤེས་ངོ་བོ་ཧཱུྃ་ཡིག་ལས། །
འོད་འཕྲོས་སྲ་བརྟན་རྡོ་རྗེའི་ས་གཞི་དང་། ། རྭ་བ་དྲྭ་གུར་བླ་རེ་མེ་འོད་བཅས། ། བསྲུང་འཁོར་མཆོག་ཏུ་བཞུགས་ལ་ཕྱག་འཚལ་ལོ། ། དེ་དབུས་ཆགས་བྲལ་འདབ་བརྒྱའི་སྙིང་པོ་ཅན། ། རང་བཞིན་འོད་གསལ་ཉིན་བྱེད་རྒྱས་པའི་དབུས། ། འབར་བའི་སྐུ་ཅན་དབང་སྔོན་ལྷུན་པོ་ནི། ། བདག་མེད་མི་རོའི་སྟེང་བཞུགས་ལ་ཕྱག་འཚལ། ། རོ་གཅིག་ཞལ་དང་དུས་གསུམ་གཟིགས་པའི་སྤྱན། ། ཡོན་ཏན་རབ་རྫོགས་སྨ་ར་སྨིན་མ་དང་། ། དབུ་སྐྲ་ཁམས་པ་དུས་མཐའི་མེ་ལྟར་འབར། །
གཏུམ་རྔམ་འབར་བ་དེ་ལ་ཕྱག་འཚལ་ལོ། ། ཚད་མེད་ཕྱག་བཞིས་སྟོང་ཉིད་རྡོ་རྗེ་དང་། ། བདེ་ཆེན་ཐོད་ཁྲག་རྩ་ཕྱག་གཉིས་ཀྱིས་འཛིན། ། འོག་མས་ཕྱག་གཉིས་ཐབས་ཤེས་མདའ་གཞུ་འགེང་། ། བརྐྱང་བསྐུམ་ཞབས་ཀྱིས་མཐའ་གཉིས་གནོན་ལ་འདུད། ། རིགས་ལྔའི་རང་བཞིན་ཐོད་སྐམ་དབུ་རྒྱན་དང་། ། དབྱངས་དང་གསལ་བྱེད་མགོ་རློན་དོ་ཤལ་ཅན། ། འབྱོར་བ་སྤེལ་ཞིང་གདུག་པ་འདུལ་བའི་ཕྱིར། ། རིན་ཆེན་སྦྲུལ་རྒྱན་སྟག་ཤམ་ཅན་ལ་འདུད། ། ཡེ་ཤེས་མེ་དཔུང་འབར་བའི་ཀློང་དཀྱིལ་ན། །
བཞད་པའི་ང་རོས་སུམ་ཅུ་རྩ་གསུམ་འཇིག ། སྙིང་རྗེའི་དབང་གི་ཞི་ཞིང་འགྲོ་ལ་བརྩེ། ། དངོས་གྲུབ་སྩོལ་མཛད་ཁྱེད་ལ་ཕྱག་འཚལ་ལོ། ། གང་གི་སྐུ་གསུང་ཐུགས་ཡོན་ཕྲིན་ལས་ཀྱིས། ། མ་རུངས་འབྱུང་པོ་ལོག་འདྲེན་མཐའ་དག་འདུལ། ། བསྟན་དང་འགྲོ་ལ་ཕན་བདེའི་དཔལ་སྟེར་བ། ། མཚུངས་མེད་ལྷ་མཆོག་ཁྱེད་ལ་ཕྱག་འཚལ་ལོ། ། དེ་ལྟར་དཔལ་ཆེན་འབྱུང་པོ་འདུལ་བྱེད་ལ། ། བསྟོད་པའི་དགེ་དེས་མ་གྱུར་འགྲོ་བ་ཀུན། ། གཟུང་འཛིན་འཁྲུལ་པའི་དགྲ་ལས་རྣམ་རྒྱལ་ནས། །
བདེ་ཆེན་ཡེ་ཤེས་མཆོག་ཐོབ་ཉིད་གྱུར་ཅིག ། ཅེས་པའང་ས་སྐྱ་པ་ཀུན་བློས་བྲིས། འདས་གཏོར་ནང་མཆོད་ལྟར་བྱིན་གྱིས་བརླབས་ལ། ཨོཾ་བྷུ་ཏ་ཌ་མ་ར་ས་པ་རི་ཝཱ་རའི་མཐར། ཨ་ཀཱ་རཱོ་བཏགས་པས་དབུལ། མཚན་སྔགས་སྔོན་འགྲོའི་ཕྱི་ནང་གི་མཆོད་པ་བསྟོད་པ་རྣམས་བྱ། དེ་ནས་ཚོགས་བདག་གི་བརྟེན་གཏོར་ལ་དམིགས་ནས་ནམ་མཁའ་མཛོད་ཀྱི་སྔགས་རྒྱས་ཟད་མི་ཤེས་པའི་ལོངས་སྤྱོད་ཆེན་པོར་བྱིན་གྱིས་བརླབས། བྲིས་སྐུ་བསངས་སྦྱངས། སྟོང་པའི་ངང་ལས་རང་ཉིད་ཁྲོ་བོ་ཆེན་པོར་གསལ་བའི་མདུན་དུ་བཻཌཱུརྻའི་བྲག་རིའི་ཁྲོད་དུ་པདྨ་དམར་པོ་འདབ་མ་བརྒྱད་པའི་ལྟེ་བར་ནོར་བདག་བྱི་བ་སྔོན་པོ་རིན་པོ་ཆེ་སྣ་ཚོགས་སྐྱུག་པའི་སྟེང་དུ་གཿཡིག་དམར་པོ་ཡོངས་སུ་གྱུར་པ་ལས་དཔལ་ཚོགས་ཀྱི་བདག་པོ་སྐུ་མདོག་དམར་པོ་གླང་པོ་ཆེའི་གདོང་པ་ཅན། རྣོ་ཞིང་དཀར་བའི་མཆེ་བ་རབ་ཏུ་གཙིགས་ཤིང་སྤྱན་གསུམ་དང་ལྡན་པ།
དབུ་སྐྲ་རལ་པའི་ཐོར་ཅོག་ནག་པོ་སྤྱི་བོར་བཅིངས་པའི་རྩེར་ཡིད་བཞིན་གྱི་ནོར་བུས་མཚན་ཞིང་དར་དམར་པོའི་ཅོད་པཎ་འཕུལ་བ། ཕྱག་བཅུ་གཉིས་ཀྱི་གཡས་པ་དྲུག་ན་དགྲ་སཏྭ་མདའ་ཆེན་ལྕགས་ཀྱུ་རྡོ་རྗེ་རལ་གྲི་འཕང་མདུང་རྣམས་འཛིན་པ། གཡོན་པ་དྲུག་ན་གཏུན་ཤིང་གཞུ་ཁ་ཊྭཱཾ་ག་ཁྲག་གིས་གང་བའི་ཐོད་པ་ཤ་ཆེན་གྱིས་གང་བའི་ཐོད་པ་ཕུབ་དང་ལྷན་ཅིག་མདུང་ལ་བ་དན་བཏགས་པ་རྣམས་འཛིན་པ། གཡས་གཡོན་གྱི་བཞི་པའི་ཕྱག་མཚན་རྡོ་རྗེ་དང་ཐོད་ཁྲག་ཐུགས་ཀར་འཛིན་ཅིང་། ལྷག་མ་རྣམས་འཕྱར་བའི་ཚུལ་གྱིས་བཟུང་བ། དར་སྣ་ཚོགས་ཀྱི་ཤམ་ཐབས་གསོལ་ཞིང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། ཞབས་གཡོན་བརྐྱང་བའི་སྐྱིལ་ཀྲུང་ཕྱེད་པའི་གར་སྟབས་ཀྱི་འོད་ཟེར་དམར་པོ་རབ་ཏུ་འཁྲུག་པའི་དབུས་ན་བཞུགས་པ། དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ།
ཐུགས་ཀའི་དབུས་སུ་གཿཡིག་དམར་པོ། དེ་ནས། རང་ཉིད་ཁྲོ་བོ་ཆེན་པོར་གསལ་བའི་ཐུགས་ཀ་ནས་འོད་ཟེར་འཕྲོས་པས་སུམ་ཅུ་རྩ་གསུམ་གྱི་གནས་ནས་དཔལ་ཚོགས་ཀྱི་བདག་པོའི་སྐུའི་ཚོགས་བསམ་གྱིས་མི་ཁྱབ་པ་སྤྱན་དྲངས་ཏེ་མདུན་གྱི་ཚོགས་ཀྱི་བདག་པོ་ལ་ཐིམ་པར་མོས་ལ། དྲིལ་བུ་བསིལ་ཞིང་། ཨོཾ་གཿགཿ སིདྡྷ་སིདྡྷ་སརྦ་ཨརྠ་མེ་པྲ་སཱ་དྷ་ཡ་ཧཱུྃ་ཧཱུྃ་ཛཿཛཿསྭཱཧཱ། ཞེས་བརྒྱ་རྩ་ལ་སོགས་པ་མང་དུ་བརྗོད་པས་བཀུག་པ། ཛཿཧཱུྃ་བཾ་ཧོཿ ཞེས་བརྗོད་པས། མདུན་དུ་བསྒོམ་པ་དང་གཉིས་སུ་མེད་པར་གྱུར་པར་མོས་ཏེ།
དེ་ལ། ཨོཾ་པདྨ་ཀ་མ་ལ་ཡ་སྟཾ། ཞེས་པས་གདན་ཕུལ་ནས། ས་མ་ཡ་ཧོཿ ཞེས་པས་དམ་ལ་བཞག སླར་ཡང་ཐུགས་ཀ་ནས་འོད་ཟེར་འཕྲོས་པས་དབང་ལྷ་སྤྱན་དྲངས་པ་སོགས་གོང་བཞིན་བྱས་ནས། ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱིས་དབུ་བརྒྱན་པར་མོས་ལ་ཚོགས་བདག་གི་མཆོད་པ་གོང་བཞིན་བྱིན་གྱིས་བརླབས། སྤྲོ་ན། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་མཆོད་ཡོན་འདི། །
ལྷ་ཆེན་འཁོར་དང་བཅས་ལ་འབུལ། ། བཞེས་ནས་དངོས་གྲུབ་སྩལ་དུ་གསོལ། ། ཨོཾ་ག་ཎ་པ་ཏི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ་ཞབས་བསིལ་ནས་རོལ་མོའི་བར་ལའང་འདོན་པ་བསྒྱུར་བའི་མཐར་རོལ་ཆེན་བྱ། མཚན་སྔགས་ཀྱི་འབྲུ་གསུམ་སྦྱར་བའི་ནང་མཆོད་བསྟོད་པ། འཇིག་རྟེན་མགོན་མཛད་སྣང་བ་མཛད། ། དལ་མཛད་དེ་བཞིན་ཕན་པ་མཛད། ། མཉམ་པ་མེད་ཅིང་དཔེ་མེད་པ། ། ཚོགས་བདག་དེ་ལ་ཕྱག་འཚལ་ལོ། ། གསང་སྔགས་དབང་ཕྱུག་རིག་སྔགས་རྒྱལ། །
ལོངས་སྤྱོད་འབྱུང་གནས་གཏེར་གྱི་མཆོག ། འབྲས་བུ་ཡིན་པར་སྟོན་པ་པོ། ། ཚོགས་བདག་དེ་ལ་ཕྱག་འཚལ་ལོ། ། དཔའ་བོ་ཆེན་པོ་བདུད་ལས་རྒྱལ། ། སྟོབས་ཆེན་ཉོན་མོངས་གཡུལ་ངོ་འཇོམས། ། བགེགས་འཇོམས་འཇིག་རྟེན་འཇོམས་མཛད་པ། ། གླང་ཆེན་སྣར་ལྡན་གཙོ་ལ་འདུད། ། རིན་ཆེན་ཆེན་པོ་རིན་ཆེན་སྐུ། ། རིན་ཆེན་ཆེན་པོ་རིན་ཆེན་འབྱུང་། ། རིན་ཆེན་བསྟན་པ་བསྲུང་མཛད་པ། །
གླང་ཆེན་སྣར་ལྡན་གཙོ་ལ་འདུད། ། ཚོགས་ཀྱི་བདག་པོ་རྫུ་འཕྲུལ་ཆེ། ། ལྷ་དམག་བཀྲ་བའི་དབུགས་འབྱིན་ཞིང་། ། ལྷ་མིན་ནག་པོའི་གཡུལ་བཟློག་པ། ། གླང་ཆེན་སྣར་ལྡན་གཙོ་ལ་འདུད། ། སྐུ་ནི་ཡོན་ཏན་རིན་ཆེན་ཏེ། ། གསུང་ནི་ཡོན་ཏན་ངོ་བོ་ཉིད། ། ཐུགས་ནི་ཡོན་ཏན་བདག་ཉིད་ཅན། ། གླང་ཆེན་སྣར་ལྡན་ཁྱེད་ལ་འདུད། ། འདི་གྲུབ་ཆེན་ནག་པོ་སྤྱོད་པས་མཛད།
གཞན་ཡང་། རྒྱལ་བའི་སྐུ་གསུང་ཐུགས་རྡོ་རྗེ། ། གཉིས་མེད་ཡེ་ཤེས་ལས་བྱུང་བ། ། ཚོགས་རྗེ་ཚོགས་དབང་ཚོགས་ཀྱི་བདག ། བགེགས་ཀྱི་གཙོ་ལ་མཆོད་ཅིང་བསྟོད། ། མེ་ཏོག་ལ་སོགས་མཆོད་པ་དང་། ། ལ་དུ་ལ་སོགས་མཐུན་རྫས་ཀྱིས། ། བགེགས་རྒྱལ་ཚོགས་བདག་འཁོར་བཅས་མཆོད། ། དངོས་གྲུབ་ཐམས་ཅད་བདག་ལ་སྩོལ། ། འདི་གོང་མས་མཛད་པས་ཡར་ལུང་པ་སངས་རྒྱས་རྒྱལ་མཚན་གྱིས་གསུང་།
རྒྱུན་གཏོར་མཁའ་འགྲོ་སྤྱི་གཏོར་ལྟར་བྱིན་གྱིས་བརླབས་པ། ཨོཾ་ག་ན་པ་ཏི་ལ། ནམ་མཁའ་མཛོད་དུ་སྔགས་བཏགས་པས་དབུལ། མཚན་སྔགས་སྔོན་འགྲོའི་ཕྱི་མཆོད་ནང་མཆོད། རྒྱལ་བའི་ཕྲིན་ལས་ལས་སྒྲུབ་པའི། ། བདུད་དང་བགེགས་རིགས་ཀུན་བཅོམ་ནས། ། སྒྲུབ་ལ་དངོས་སྒྲུབ་སྩོལ་མཛད་པའི། ། འདོད་དགུ་ཆར་འབེབས་ཁྱེད་ལ་བསྟོད། ། གང་ཞིག་སྒྲུབ་པར་བྱེད་པ་ལ། ། ལེགས་པར་སྒྲུབ་པའི་ཚོགས་རྣམས་ཀྱིས། །
མཐོང་ཙམ་དུའང་མི་འགྱུར་བའི། ། ཚོགས་ཀྱི་བདག་པོ་ཁྱེད་ལ་བསྟོད། ། བྱི་རུ་ལྟར་དམར་བརྗིད་པའི་སྐུ། ། ཐོགས་མེད་ལས་གྲུབ་རིག་སྔགས་གསུང་། ། བདེ་ཆེན་གཉིས་མེད་ཡེ་ཤེས་ཐུགས། ། བདེ་བའི་མཆོག་གིས་སྤྲུལ་མཛད་བསྟོད། ། མཆོད་ཡོན་མེ་ཏོག་སྤོས་མར་མེ། ། དྲི་དང་བཟའ་བཅའ་བཏུང་བ་བགོ ། རྒྱན་དང་རོལ་མོ་སྣ་ཚོགས་ཀྱིས། ། མཛེས་པའི་མཆོད་གཏོར་རྒྱ་མཚོས་མཆོད། །
ཐུགས་དམ་བཞིན་དུ་བཞེས་ནས་ཀྱང་། ། མི་མཐུན་ཕྱོགས་ཀུན་ཞི་བ་དང་། ། འདོད་དགུ་ཡིད་བཞིན་འགྲུབ་པར་མཛོད། ། འདི་ཆོས་རྦ་བླ་མས་མཛད། དཔལ་ཚོགས་ཀྱི་བདག་པོས་མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བཞེས་ལ་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། ཁྱད་པར་དུ་ཡང་རྣལ་འབྱོར་པ་བདག་ཅག་དཔོན་སློབ་ཡོན་མཆོད་གྲོགས་མཆེད་འཁོར་དང་བཅས་པ་རྣམས་ཀྱི་འགལ་རྐྱེན་ཕྱི་ནང་གསང་གསུམ་གྱི་བར་ཆད་ཐམས་ཅད་སྲུངས། མཐུན་རྐྱེན་ཚེ་དང་བསོད་ནམས་དཔལ་དང་འབྱོར་པ་འཁོར་དང་ལོངས་སྤྱོད་སྙན་གྲགས་ལེགས་པའི་ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པ་དང་། མདོར་ན་བསམ་པའི་དོན་འདི་དག་ཐམས་ཅད་ཆོས་དང་མཐུན་པའི་སྒོ་ནས་ཡིད་བཞིན་དུ་འགྲུབ་ཅིང་།
ཁྱད་པར་བརྟན་གཡོ་སྣོད་བཅུད་ཐམས་ཅད་བདག་གི་དབང་དུ་བསྡུས་ནས་གནས་སྐབས་དང་མཐར་ཐུག་གི་ཕན་བདེ་རྒྱ་ཆེན་པོ་འབྱུང་བའི་ཕྲིན་ལས་མཛོད་ཅིག ཅེས་འདོད་དོན་ཞུས། རང་གི་སྙིང་ག་ནས་འོད་ཟེར་དམར་པོ་འཕྲོས་པ་མདུན་གྱི་ཚོགས་བདག་གི་ཐུགས་ཀའི་གཿཡིག་སྔགས་ཀྱིས་བསྐོར་བ་ལ་ཕོག་པས་ཐུགས་རྒྱུད་བསྐུལ་བས་སྐྱེ་འགྲོ་དབང་དུ་བསྡུས་ཤིང་ཟས་ནོར་གྱི་ཆར་ཕབ་ནས་དངོས་གྲུབ་ཐམས་ཅད་སྩོལ་བར་བསམ་ཞིང་། སུམ་བྷ། བརྒྱ་ཕྲག་ལ་སོགས་པས་འགོ་དྲངས་པའི། ཨོཾ་ཨཱཿགཿཧཱུྃ་སྭཱཧཱ། ཞེས་འབུམ་ཕྲག་གཅིག་གམ་འབྲུ་འབུམ་བཟླ། ཨོཾ་ཝ་ར་ཀ་ན་ཡེ་སྭཱཧཱ། ཨོཾ་ཝ་ག་ཏེ་ཀ་དཾཥྜ་བིན་དྷ་ཧཱུྃ་ཕཊ་སྭཱཧཱ། ཨོཾ་བྷྲཱུྃ་ག་ཎ་པ་ཏ་ཡེ་སྭཱཧཱ།
སྤྲིན་གཟུངས་ཀྱང་བཟླ་སྟེ། ཏདྱ་ཐཱ། ཨོཾ་ན་མོ། ཏེ་མ་ཧཱ་ག་ཎ་པ་ཏ་ཡེ། ཨོཾ་གཿགཿགཿགཿགཿགཿགཿགཿ ཨོཾ་ག་ཎ་པ་ཏ་ཡེ་སྭཱཧཱ། ཨོཾ་ག་ཎ་དྷཱི་པ་ཏ་ཡེ་སྭཱཧཱ། ཨོཾ་ག་ཎ་ཤྭ་རཱ་ཡེ་སྭཱཧཱ། ཨོཾ་ག་ཎ་པ་ཏི་པུ་ཛི་ཏ་སྭཱཧཱ། ཨོཾ་ཌ་ཌ་ཀ་ཌ་མ་ད་མ་ད།
ད་ར་ད་ར། བི་ད་ར་བི་ད་ར། ཧ་ན་ཧ་ན། གྲྀཧྞ་གྲྀཧྞ། དྷཱ་ཝ་དྷཱ་ཝ། བྷཉྫ་བྷཉྫ། སྟམྦྷ་སྟམྦྷ། མོ་ཧ་མོ་ཧ། དེ་ཧི་དེ་ཧི། ད་ད་པཱ་ཡ།
ད་ད་པཱ་ཡ། དྷ་ན་སིདྡྷིམྨེ་པྲ་ཡཙྪ་ན་མོ་སྡུ་བེ་མ་ཧཱ་རུ་ཏྲ་པ་ཙཱ་ནཱ་ཡ་སྭཱཧཱ། ཨོཾ་ཨཱཿབྷུ་ཏ་བྷན་དྷུ་ཀྵཱུ་བ་ཏ་ར་ཏུ་ཏུ་མ་ཧཱ་སྭཱཧཱ། ས་མཱ་གཙྪནྟ་ཏེ། ན་མཿཨ་མྲྀ་ཏ། བིན་དྷུ་ཀྵུ་ཏ། ཙིཏྟ་མ་ཧཱ་ས་མ། གཙྪ་ཏི་མ་ཧཱ། བྷ་ག་མ་ཧཱ། བཱ་ལ་ཕྲ་ཀྲ་མ།
མ་ཎ་ཧཱ་ཏེ། པྲ་བྷ་ད་དཱ་མ་སྭཱཧཱ། ཨོཾ་ན་མོ་སྟུ་ཏི་མ་ཧཱ་ག་ཎེ་པ་ཏ་ཡེ་སྭཱཧཱ། ཨ་གཿགཿགཿགཿགཿགཿགཿགཿ གཿཎ་པ་ཏ་ཡེ་སྭཱཧཱ། ཨོཾ་ག་ཎ་དྷི་པ་ཏ་ཡེ་སྭཱཧཱ། ཨོཾ་ག་ཎེ་ཤྭ་ར་ཡེ་སྭཱཧཱ། ཨོཾ་ག་ཎ་པ་ཏི་པུ་ཛི་ཏ་ཡེ་སྭཱཧཱ། ཨོཾ་ཀུ་རུ་ཀུ་རུ་སྭཱཧཱ། སུ་རུ་མུ་རུ་སྭཱཧཱ།
ཨོཾ་ན་མོ་ན་མ་སྭཱཧཱ། ཨོཾ་ན་མོ་སྟུ་ཏེ་མ་ཧཱ་ག་ཎ་པ་ཏ་ཡེ་སྭཱཧཱ། མཱ་མ་ས་པ་རི་ཝཱ་ར་སྱ་སརྦ་སཏྭ་ནན་ཙ་སརྦ་བིགྷཱན་བི་ན་ཡ་ཀ་ནི་ཤཱནྟིཾ་ཀུ་རུ་སྭཱཧཱ། ཞེས་ཅི་ནུས་བཟླས་པའི་མཐར། དཔལ་ཚོགས་ཀྱི་བདག་པོས་སངས་རྒྱས་ཀྱི་བསྟན་པ་སྲུངས། སོགས་གོང་བཞིན་འདོད་གསོལ་བྱ། བུམ་པ། སུམྦྷ་ནིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གཉིས་ཀྱི་སྟེང་དུ་བྷྲཱུྃ་ལས་རིན་པོ་ཆེའི་བུམ་པ་ཡངས་ཤིང་རྒྱ་ཆེ་བ།
ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་ཡེལ་བ། མཆུ་འཕྱང་བ། ལྷའི་གོས་ཀྱིས་མགུལ་པ་བཅིངས་པ། དཔག་བསམ་ཤིང་གིས་ཁ་བརྒྱན་པ། ནང་ཆུ་དང་བཅུད་སྣ་ཚོགས་ཀྱིས་ཡོངས་སུ་གང་བའི་ནང་དུ་བཾ་པཾ་ལས་པདྨ་དང་། ནས། དབུ་བརྒྱན་བར་མདུན་བསྐྱེད་བཞིན་གྱིས་འབྱུང་འདུལ་བསྐྱེད།
མཚན་སྔགས་སྔོན་འགྲོའི་ཕྱི་མཆོད་ནང་མཆོད་བསྟོད་པ་རྣམས་བྱས་ལ། གཟུངས་ཐག་བཟུང་སྟེ། རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་འཁྲིལ་ནས་སོང་བས་བུམ་ནང་གི་ལྷའི་ཐུགས་རྒྱུད་བསྐུལ། སྐུ་ལུས་ལས་བདུད་རྩིའི་རྒྱུན་བབས་པས་བུམ་པ་གང་བར་གྱུར། ཞེས་དང་། སུམྦྷ་ནི་སོགས་འབྱུང་འདུལ་གྱི་སྔགས་ཅི་ནུས་དང་། ཨོཾ་སརྦ་ཏ་ཐཱ་ག་ཏ་ཨ་བྷི་སོགས་ཁྲུས་རྣམས་ཅི་ནུས་བཟླ། མཆོད་བསྟོད་གོང་བཞིན། བཅོམ་ལྡན་འདས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཡིག་བརྒྱ་ལན་གསུམ།
མ་འབྱོར་པ་དང་ཤླཽ་ཀ་གཅིག་པད་བསྐོར་དང་བཅས་དུང་ཆོས་ཀྱི་ཆུ་ཕུལ་ལ། ཨོཾ་ཨཱཿཧཱུྃ་མཆོད་ཡོན་ཕུལ་བའི་རྐྱེན་གྱིས་བུམ་ནང་གྱི་ལྷ་འོད་དུ་ཞུ་བ་ལས་བྱུང་བའི་བུམ་པའི་ཆུ་བདུད་རྩིའི་རང་བཞིན་ཅན་དུ་གྱུར། ཅེས་བརྗོད། མེ་ལོང་སྐུ་ཕྱིས་བུམ་པ་ཁྲུས་ཆུ་སོགས་ཐོགས་ནས། བྲིས་སྐུ་མེ་ལོང་གི་ངོས་སུ་ཤར་བ་ལ། ཇི་ལྟར་བལྟམས་པ་སོགས། འདི་ནི་ཁྲུས་མཆོག་སོགས། དེ་བཞིན་གཤེགས་པ། སོགས་སྔགས་དང་བཅས་པས་ཁྲུས་གསོལ། དེ་དག་སྐུ་ལ་སོགས་ཀྱིས་སྐུ་ཕྱིས།
རིན་ཆེན་སྣ་ཚོགས་བཀོད་པའི་མཎྜལ་དང་མཆོད་རྫས་རྣམས་འདོད་ཡོན་ལྔར་དམིགས་ལ། རྡོ་རྗེ་དྲིལ་བུ་འཛིན་ཞིང་གདངས་དང་བཅས་པས། མེ་ཏོག་ཕྲེང་བ་ལ་སོགས་རིན་ཆེན་སྦྱིན། ། ལ་དུ་ལ་ཕུག་འབྲས་བུ་ཡིད་འོང་ཟས། ། ཕྱོགས་བཅུའི་ཆུ་སྐྱེས་ལོངས་སྤྱོད་རྒྱན། ། རིས་མེད་ཕྱེད་པའི་མཆོད་སྤྲིན་རྒྱས་པར་འབུལ། ། མཎྜལ་དམ་པ་རབ་ཏུ་མཛེས་པ་དང་། ། བཤོས་གཙང་མར་མེ་ཡོན་ཆབ་སྣ་ཚོགས་དང་། ། འབྲས་ཆང་དགུན་ཆང་ལ་ཕུག་བཏུང་བའི་མཆོག ། སྦྲང་རྩི་བུ་རམ་ལ་སོགས་མངར་བའི་རོ། །
ལྷན་ཅིག་སྐྱེས་དང་རབ་དུ་སྦྱར་བ་ཡིས། ། སྣ་ཚོགས་མཆོད་པ་དམ་པ་འདི་དག་བཞེས། ། ཏིང་འཛིན་སྔགས་དང་ཕྱག་རྒྱའི་རྣམ་འཕྲུལ་ལས། ། བྱུང་བའི་བླ་མེད་མཆོད་པ་འདི་དག་འབུལ། ། གཟུགས་སྒྲ་དྲི་རོ་རེག་སོགས་ཀུན་ལྡན་པའི། ། འདོད་ཡོན་ཚོགས་ཀྱི་མཆོད་པ་བཞེས་སུ་གསོལ། ། བདག་ཉིད་དད་པས་བཤམས་ཤིང་སྤྲུལ་པ་ཡི། ། མཆོད་པའི་ཚོགས་ཀྱིས་ལྷ་ཆེན་མཉེས་གྱུར་ཅིག ། དེ་ནས་ཡན་ལག་བདུན་པ་བྱ་བ་ནི། ཕྱོགས་རྣམས་ཀུན་ན་བཞུགས་པ་ཡི། །
སངས་རྒྱས་བྱང་ཆུབ་སེམས་དཔའ་དང་། ། ཚོགས་ཀྱི་བདག་པོའི་ཞབས་པད་ལ། ། རབ་ཏུ་གུས་པས་ཕྱག་འཚལ་ལོ། ། ཡིད་འོང་མཆོད་རྫས་ཇི་སྙེད་རྣམས། ། བདེ་གཤེགས་འཁོར་དང་བཅས་རྣམས་དང་། ། ཚོགས་ཀྱི་བདག་པོའི་སྤྱན་ལམ་དུ། ། དད་པའི་སེམས་ཀྱིས་དབུལ་བར་བགྱི། ། འཁོར་བ་ཐོག་མ་མེད་པ་ནས། ། ལུས་དང་སེམས་དང་ཡིད་གསུམ་གྱིས། ། ཉེས་པའི་སྤྱོད་པ་གང་བགྱིས་པ། །
རབ་ཏུ་འགྱོད་པས་བཤགས་པར་བགྱི། ། སངས་རྒྱས་རྣམས་དང་རྒྱལ་སྲས་དང་། ། ཉན་ཐོས་རང་རྒྱལ་སྐྱེ་བོ་དང་། ། ཚོགས་ཀྱི་བདག་པོའི་དགེ་བ་ལ། ། ཀུན་ནས་རྗེས་སུ་ཡི་རང་ངོ་། ། གང་རྣམས་བྱང་ཆུབ་མཆོག་རྟོགས་པ། ། བདག་གིས་གསོལ་བས་རྒྱལ་བ་ཀུན། ། འགྲོ་བ་རྣམས་ཀྱི་དོན་བྱེད་དུ། ། ཆོས་ཀྱི་འཁོར་ལོ་བསྐོར་དུ་གསོལ། ། བྱ་བ་ཐམས་ཅད་བྱས་ནས་ནི། །
སངས་རྒྱས་མྱ་ངན་འདས་བཞེད་ཀུན། ། བདག་གི་གསོལ་བཏབ་ཇི་སྲིད་དུ། ། མྱ་ངན་མི་འདའ་བཞུགས་སུ་གསོལ། ། སེམས་ཅན་རྣམས་ལ་བརྩེ་བའི་ཕྱིར། ། སངས་རྒྱས་ཆོས་དང་དགེ་འདུན་དང་། ། དེ་བཞིན་འཕགས་པ་ཚོགས་བདག་ལ། ། བྱང་ཆུབ་བར་དུ་སྐྱབས་སུ་མཆི། ། སངས་རྒྱས་རྣམས་དང་དེ་ཡི་སྲས། ། འགྲོ་ལ་ཕན་པར་བཞེད་པ་རྣམས། ། ཇི་ལྟར་སྨོན་པ་དེ་བཞིན་དུ། །
བདག་གི་ཡིད་ཀྱིས་སྨོན་པར་བགྱི། ། བསོད་ནམས་ཚད་མེད་བསགས་པ་རྣམས། ། ཇི་ལྟར་རྒྱལ་བས་བསྔགས་པ་བཞིན། ། རིགས་དྲུག་སེམས་ཅན་དོན་ཆེད་དུ། ། བདག་གིས་བྱང་ཆུབ་ཆེན་པོར་བསྔོ། ། ལན་གསུམ། འདི་ས་པཎ་གྱིས་མཛད། ས་གསུམ་གདུག་པ་ཀུན་འདུལ་རྡོ་རྗེ་འཛིན། ། ཁྲོ་བོའི་དབང་པོ་དེ་ལ་གུས་བཏུད་ནས། ། དབང་ཕྱུག་ཕུན་ཚོགས་ཚོགས་ཀྱི་བདག་པོ་ལ། །
དད་པའི་ཡིད་ཀྱིས་ཅུང་ཟད་བསྟོད་པར་བགྱི། ། རབ་བརྗིད་བཻཌཱུར་སྔོན་པོའི་ལྷུན་པོའི་དབུས། ། སྣ་ཚོགས་རིན་ཆེན་ལས་གྲུབ་མཚོ་སྐྱེས་དང་། ། རྟ་བདུན་ཅན་དང་ནོར་བདག་བྱི་བ་ཡིས། ། སྟེང་ན་བཞུགས་པ་ཁྱོད་ལ་ཕྱག་འཚལ་ལོ། ། འགྲོ་ལ་རྗེས་ཆགས་པདྨ་རཱ་གའི་མདོག ། གཏི་མུག་རབ་སྤང་གཉིས་འཐུང་གདོང་པ་ཅན། ། རྟེན་འབྲེལ་རིན་ཆེན་བཅུ་གཉིས་ཕྱག་གིས་མཛེས། ། རོལ་པའི་ཞབས་གཉིས་ལྡན་ལ་ཕྱག་འཚལ་ལོ། ། དགྲ་སཏྭ་མདའ་ཆེན་ལྕགས་ཀྱུ་རྡོ་རྗེ་དང་། །
རལ་གྲི་འཕང་མདུང་འབར་བའི་མཚོན་ཆ་ཡིས། ། ཉིད་སྐུའི་གཡས་པའི་ཕྱག་གིས་པདྨ་བསྣམས། ། མཛེས་པར་བྱས་པ་ཁྱོད་ལ་ཕྱག་འཚལ་ལོ། ། བགེགས་འཇོམ་གཏུམ་ཤིང་གཞུ་དང་ཁ་ཊྭཱཾ་ག ། ཁྲག་དང་ཤ་ཡིས་གང་བའི་ཐོད་པ་དང་། ། རྣམ་པར་རྒྱལ་བའི་ཕུབ་དང་བ་དན་རྣམས། ། གཡོན་པའི་ཕྱག་གིས་འཛིན་ལ་ཕྱག་འཚལ་ལོ། ། དགོས་འདོད་ཀུན་འབྱུང་བསམ་འཕེལ་རིན་པོ་ཆེ། ། ཡིད་བཞིན་ནོར་བུས་སྤྱི་བོར་བརྒྱན་པ་ལ། ། ཡིད་འོང་དར་དམར་ཅོད་པཎ་མང་གཡོས་པས། །
ཁམས་གསུམ་དབང་དུ་སྡུད་ལ་ཕྱག་འཚལ་ལོ། ། མདོག་ལེགས་དྲི་ཞིམ་རིག་ན་བདེ་བ་ཡིས། ། སྲབ་འཇམ་དར་གྱིས་སྐུ་སྟོད་ལེགས་གཡོགས་ཤིང་། ། སྣ་ཚོགས་གོས་དང་རྒྱན་གྱི་ལྷབ་ལྷུབ་ཀྱིས། ། སྐུ་སྨད་མཛེས་པར་བྱས་ལ་ཕྱག་འཚལ་ལོ། ། མུ་ཏིག་བྱི་རུ་མརྒད་དབང་སྔོན་དང་། ། རྡོ་ཡི་སྙིང་པོ་སྤུག་དང་མན་ཤེལ་སོགས། ། འཇིག་རྟེན་འདི་ན་དཀོན་པའི་རིན་ཆེན་ཀྱིས། ། ཕྲེང་བས་དོ་ཤལ་བྱས་ལ་ཕྱག་འཚལ་ལོ། ། ཁྲོས་ཤིང་རབ་དམར་སྤྱན་གསུམ་སྡང་མིག་གཡོས། །
རྣོ་དཀར་མཆེ་བ་རབ་གཙིགས་མི་བཟད་ཞལ། ། འོད་ཟེར་དམར་པོ་འབར་བའི་དཀྱིལ་འཁོར་ན། ། དཔའ་བོ་སྒེག་པར་བཞུགས་ལ་ཕྱག་འཚལ་ལོ། ། ཁྱོད་སྐུ་གསལ་བར་དྲན་པ་ཙམ་གྱིས་ཀྱང་། ། ཚེ་དང་བསོད་ནམས་དཔལ་འབྱོར་རྒྱས་བྱེད་ཅིང་། ། མི་མཐུན་གནོད་པ་མཐའ་དག་འཇོམས་མཛད་པའི། ། དོན་གཉིས་ལྷུན་གྱིས་གྲུབ་ལ་ཕྱག་འཚལ་ལོ། ། གང་གསུང་གསང་སྔགས་ཟབ་མོ་བཟླས་ཙམ་གྱིས། ། སྟོབས་ལྡན་མི་དང་མི་མ་ཡིན་ལ་སོགས། ། མ་ལུས་སྐད་ཅིག་ཙམ་གྱིས་འདུལ་མཛད་པའི། །
མཐུ་སྟོབས་ཐོགས་མེད་ལྡན་ལ་ཕྱག་འཚལ་ལོ། ། ཉིད་ཐུགས་ཡོན་ཏན་རྒྱ་མཚོ་དྲན་ཙམ་གྱིས། ། སྐྱེ་དགུའི་ཡིད་ཀྱི་གདུང་བ་ཀུན་བསལ་ནས། ། འཆི་མེད་བསམ་གཏན་བདེ་བ་ཐོབ་བྱེད་པའི། ། སྤྲོས་ཀུན་མཁའ་ལྟར་དག་ལ་ཕྱག་འཚལ་ལོ། ། རིན་ཆེན་མེ་ཏོག་འབྲས་བུ་སྨན་དང་སྤོས། ། ལ་དུ་ལ་ཕུག་གླང་ཤ་རྒུན་འབྲུམ་ཆང་། ། དཀར་གསུམ་མངར་གསུམ་འཁུར་བ་འབྲས་ཆེན་སོགས། ། ལྷ་དང་མི་ཡི་ལོངས་སྤྱོད་འདི་འབུལ་གྱིས། ། མགོན་ཁྱོད་འགྲོ་ལ་རབ་ཏུ་བརྩེ་བའི་ཕྱིར། །
འདྲི་དང་བཅས་འདི་བཞེས་ཤིང་གསོལ་ནས་ཀྱང་། ། ལྷ་ཁྱོད་བདག་གིས་གུས་པར་བསྟེན་པ་ཡིས། ། རེ་བའི་འབྲས་བུ་ཐམས་ཅད་མཆིས་པར་མཛོད། ། བདག་ཅག་དཔོན་སློབ་འཁོར་དང་བཅས་རྣམས་ཀྱི། ། འགལ་རྐྱེན་ནད་གདོན་བར་ཆད་ཞི་བ་དང་། ། ཚེ་དང་བསོད་ནམས་དཔལ་འབྱོར་རྒྱས་པ་དང་། འགྲོ་ཀུན་དབང་དུ་འདུ་བར་མཛད་དུ་གསོལ། ། རྒྱལ་པོ་བློན་པོ་གྲོང་ཁྱེར་དེ་ལ་སོགས། ། འགྲོ་མང་བདག་གིས་དབང་དུ་བསྡུས་བྱས་ནས། ། དམ་ཆོས་བདུད་རྩིས་ཚིམ་པར་བྱས་པའི་མཐུས། །
ཡངས་པའི་རྒྱལ་ཁམས་བདེ་བར་མཛད་དུ་གསོལ། ། ལོངས་སྤྱོད་ཆེད་དུ་འཐབ་ཅིང་རྩོད་པ་དང་། ། མཛའ་དང་བྲལ་དང་སྡོམ་གསུམ་ཉམས་པ་སོགས། ། མི་དགེ་འཕེལ་བའི་ལོངས་སྤྱོད་རྒྱང་བསྲིང་ནས། ། དགེ་བའི་ལོངས་སྤྱོད་འཕེལ་བར་མཛད་དུ་གསོལ། ། དཀོན་མཆོག་དཀོར་སོགས་ལོག་པའི་འཚོ་བ་དང་། ། འབྱོར་པ་རྒྱས་པའི་དམ་ཆོས་བྲལ་བ་སོགས། ། དམན་པའི་ལོངས་སྤྱོད་མཐའ་དག་རབ་སྤངས་ནས། ། ཡང་དག་འཚོ་བས་འཚོ་བར་མཛད་དུ་གསོལ། ། བདེ་གཤེགས་བསྟན་པ་ཕྱོགས་བཅུར་རྒྱས་པ་དང་། །
ཐོས་བསམ་སྒོམ་གསུམ་འཕེལ་པའི་གཞིར་གྱུར་པའི། ། ཆོས་མཐུན་འཚོ་བ་རྨད་དུ་བྱུང་བ་རྣམས། ། འབད་མེད་ཆར་བཞིན་འབབས་པར་མཛད་དུ་གསོལ། ། མི་བསྲུན་སྐྱེ་བོ་སྐལ་ངན་གདུག་པ་ཅན། ། བསྟན་དང་སེམས་ཅན་ཀུན་ལ་འཚེ་བྱེད་རྣམས། ། ཁྱོད་ཀྱི་མཐུ་ལས་བདག་གིས་དབང་གྱུར་ནས། ། བསྟན་ལ་དད་ཅིང་གུས་པར་མཛད་དུ་གསོལ། ། དེ་ལྟར་གུས་པའི་ཡིད་ཀྱིས་གསོལ་བའི་མཐུས། ། ཉིད་ཐུགས་ཟག་མེད་ནོར་བུའི་བང་མཛོད་ལས། ། རྣམ་དག་ལོངས་སྤྱོད་རྒྱ་ཆེན་རབ་བླངས་ནས། །
འགྲོ་མང་དབུལ་བའི་སྡུག་བསྔལ་ཞི་བྱེད་ཤོག ། འདི་ངོར་ཆེན་ཀུན་དགའ་བཟང་པོས་མཛད། ཅེས་པས་མཆོད་བསྟོད་བྱས་ལ། དེ་ནས་བརྟེན་གཏོར་འབུལ་ཞིང་བསྐང་བ་བྱ་བ་ནི། རྟེན་གཏོར་ནང་མཆོད་ལྟར་བྱིན་གྱིས་བརླབས། སྤྱན་གཟིགས་སོགས་ཡོ་བྱད་རྣམས་ལ་དམིགས་ནས་ནམ་མཁའ་མཛོད་ཀྱི་སྔགས་རྒྱས་རྒྱ་ཆེར་སྤེལ། རྔ་རོལ་དུང་སོགས་ཀྱི་སྒྲ་དང་ཨ་ཀ་རུ་སོགས་དྲི་ཞིམ་པོའི་སྤོས་ཀྱི་དུད་པ་སྦྱར་ལ། སྤྱན་དྲངས་པ་ནི། གདུང་བའི་དབྱངས་དང་བཅས་པས། ཧཱུྃ་གཿ
རྒྱལ་བའི་འཕྲིན་ལས་གཅིག་བསྡུས་པ། ། བླ་མ་རྡོ་རྗེ་ཧཱུྃ་མཛད་བཅས། ། ཚོགས་ཀྱི་བདག་པོར་གུས་བཏུད་ནས། ། བགེགས་འདུལ་འཁོར་བཅས་བསྟོད་པར་བགྱི། ། དཔལ་ལྡན་རྡོ་རྗེ་འཛིན་པ་ཡི། ། སྤྱན་སྔར་སྙིང་པོ་ཕུལ་ནས་ནི། ། ལོག་འདྲེན་ཐམས་ཅད་འདུལ་བ་དང་། ། འགྲོ་ཀུན་མ་ལུས་དབང་བསྡུས་ནས། ། སངས་རྒྱས་བསྟན་པ་བསྲུང་བ་དང་། ། སྒྲུབ་ལ་ཕུན་སུམ་ཚོགས་པ་རྣམས། །
མི་ཉམས་རྟག་ཏུ་རྒྱས་མཛད་པ། ། དམ་བཅས་གང་དེ་འདིར་དགོངས་ལ། ། ཚངས་པའི་གནས་མཆོག་དམ་པ་ནས། ། བྱིན་རླབས་མཆོད་གནས་དམ་པ་འདིར། ། གེགས་སེལ་ཕུན་ཚོགས་རྒྱས་པའི་ཕྱིར། ། ལྷ་ཆེན་འཁོར་བཅས་གཤེགས་སུ་གསོལ། ། བརྩེ་བས་གནས་འདིར་གཤེགས་ནས་ཀྱང་། ། སྒྲུབ་པོ་འཁོར་དང་བཅས་པ་ཀུན། ། མི་མཐུན་ཕྱོགས་ལས་རྒྱལ་བ་དང་། ། ཚེ་དང་ལོངས་སྤྱོད་རྒྱས་པར་མཛོད། །
ཨོཾ་གཿགཿསིདྡྷི་སིདྡྷི། སརྦ་ཨརྠ་མེ་པྲ་སཱ་དྷ་ཡ་ཧཱུྃ་ཧཱུྃ་ཛཿཛཿསྭཱཧཱ། ཞེས་ཉེར་གཅིག་སོགས་ཅི་ནུས་བཟླས་ལ་སུམ་ཅུ་རྩ་གསུམ་ནས་སྤྱན་དྲངས། ཨོཾ་དབྱིབས་ལེགས་ཁ་དོག་སྣ་ཚོགས་ཤིང་། ། འདབ་མ་སྟོང་གིས་རབ་མཛེས་པའི། ། པད་ཉིའི་གདན་ལ་རབ་བཞུགས་ནས། ། བདག་ལ་དགེས་པར་མཛད་དུ་གསོལ། ། ཨོཾ་པདྨ་ཀ་མ་ལ་ཡ་སཏྭཾ། ཞེས་པས་གདན་ཕུལ། རྡོར་ཐལ་ཁ་ཕྱེའི་མཐར་སེ་གོལ་གཏོགས་པ་དང་བཅས།
ཨོཾ་ཨཱཿགཿཧཱུྃ་སྭཱཧཱ། ཨོཾ་ཨཿཀཱ་རོ་མུ་ཁཾ་སོགས་བཏགས་པ་ལན་ཇི་ལྟར་རིགས་པས་གཏོར་མ་ཕུལ། མཚན་སྔགས་གཅིག་སྔོན་འགྲོའི་ཕྱི་མཆོད་ནང་མཆོད་འཕྲིན་ལས་བཅོལ་བ་ནི། དཔལ་ཚོགས་ཀྱི་བདག་པོས་བསྐང་རྫས་ཀྱི་མཆོད་གཏོར་རྒྱ་ཆེན་པོ་འདི་བཞེས་ལ། སངས་རྒྱས་ཀྱི་བསྟན་པ་བསྲུང་སོགས་གོང་བཞིན། ཨོཾ་ཡིད་འོང་གཙང་ཞིང་དག་པ་ཡི། ། མཆོད་ཡོན་གཙང་གཏོར་མཆོག་འདི་དང་། ། ཡིད་འཕྲོག་མེ་ཏོག་དྲི་ཞིམ་སྤོས། ། སྒྲོན་མེ་སྣ་ཚོགས་དྲི་ཡི་མཆོག ། ལྷ་རྫས་ལས་སྦྱར་ཞལ་ཟས་དང་། །
རབ་མཛེས་གར་དང་སྙན་པའི་གླུ། ། སྣ་ཚོགས་རོལ་མོའི་ཚོགས་བཅས་རྣམས། ། བགེགས་འདུལ་ལྷ་ཆེན་བཅས་ལ་འབུལ། ། གཞན་ཡང་རིན་ཆེན་རིན་ཐང་མེད། ། ཡིད་ལ་འདོད་དགུ་སྣ་ཚོགས་དང་། ། རྐང་འགྲོས་སྣ་ཚོགས་ཡིད་འོང་རྒྱན། ། སྣ་ཚོགས་གོས་དང་གསེར་དངུལ་འབྲུ། ། དངོས་འབྱོར་ཡིད་ཀྱིས་ལེགས་སྤྲུལ་པ། ། བདག་པོས་ཡོངས་སུ་མ་བཟུང་བའི། ། མཆོད་རྫས་ཏིང་འཛིན་ཕྱག་རྒྱ་དང་། །
སྔགས་ཀྱི་བྱིན་གྱིས་བརླབས་ཏེ་དབུལ། ། སྦྱིན་བདག་འཁོར་དང་བཅས་རྣམས་ལ། ། ཚེ་དང་བསོད་ནམས་དབང་ཕྱུག་དང་། ། དཔལ་དང་འབྱོར་པ་ཕུན་ཚོགས་ཤོག ། ཅི་བསམ་ཡིད་བཞིན་འགྲུབ་པར་མཛོད། ། སྤྱན་འདྲེན་དང་མཆོད་ཕྲེང་འདི་འཕགས་པ་རིན་པོ་ཆེས་མཛད། ཨོཾ་འབྲས་ཆན་ལ་ཕུག་འཁུར་བ་དང་། ། སྦྲང་རྩི་དཀར་གསུམ་རྒུམ་འབྲུམ་སོགས། ། ཡིད་འོང་འབྲས་བུ་སྣ་ཚོགས་དང་། ། ཞིམ་པའི་བཟའ་བ་བཏུང་བར་བཅས། །
བཅའ་བ་སྣ་ཚོགས་གུར་གུམ་སོགས། ། ཡིད་འོང་དྲི་ཡིས་ལེགས་བགོས་ཤིང་། ། མེ་ཏོག་དར་དཔྱངས་ལ་སོགས་པ། ། སྣ་ཚོགས་རྒྱན་གྱིས་མཛེས་བྱས་པའི། ། ཞལ་ཟས་གཙང་ཞིང་ཡིད་འོང་འདི། ། ཏིང་འཛིན་སྔགས་དང་ཕྱག་རྒྱ་ཡིས། ། ལྷ་མིའི་བདུད་རྩི་ཕུན་ཚོགས་པར། ། བྱིན་བརླབས་ནམ་མཁའི་མཐའ་གཏུག་པར། ། རྒྱུན་མི་ཆད་པར་བློས་སྤྲུལ་ནས། ། བགེགས་རྒྱལ་འཁོར་དང་བཅས་ལ་འབུལ། །
བདག་ཅག་བསམ་པ་འགྲུབ་སླད་དུ། ། བཞེས་ནས་བདག་ལ་དགེས་པར་མཛོད། ། གཞན་ཡང་མཆོད་པ་རྒྱ་ཆེན་པོ། ། རིན་ཆེན་རྒྱན་སྤྲས་གཞལ་མེད་ཁང་། ། འདོད་དགུ་འབྱུང་བའི་རིན་ཆེན་བདུན། ། བཀྲ་ཤིས་བྱེད་པའི་རྫས་བརྒྱད་དང་། ། འདོད་འཇོའི་བ་དང་དཔག་བསམ་ཤིང་། ། མ་རྨོས་ལོ་ཏོག་གསེར་དངུལ་འབྲུ། ། རྟ་དང་གླང་པོ་ཤིང་རྟའི་ཚོགས། ། སྣ་ཚོགས་གོས་དང་རིན་ཆེན་རྒྱན། །
གདུག་དང་རྒྱལ་མཚན་རོལ་གར་དབྱངས། ། གོ་མཚོན་སྣ་ཚོགས་བྲན་གཡོག་བཅས། ། དངོས་འབྱོར་ཡིད་ཀྱིས་རྣམ་སྤྲུལ་བ། ། རབ་ཏུ་དགེས་པས་བཞེས་པར་མཛོད། ། མེ་ཏོག་འབྲས་བུ་ཤིང་ལས་བྱུང་། ། བཅོས་དང་སྦྱར་བ་ལས་སྐྱེས་པའི། ། མྱོས་བྱེད་སྣ་ཚོགས་ཡིད་འོང་བ། ། གུས་པས་ཁྱེད་ལ་འབུལ་བར་བགྱི། ། སྤུ་སྡུག་དབྱིབས་ལེགས་ཡན་ལག་མཛེས། ། ཤུགས་ཅན་མགྱོགས་འགྲོ་རྔོག་མ་བརྗིད། །
རྟ་མཆོག་རིན་ཆེན་རྒྱན་སྤྲས་པ། ། བགེགས་འདུལ་ཁྱེད་ལ་དབུལ་བར་བགྱི། ། དེ་ལྟར་རྒྱ་ཆེན་མཆོད་པའི་ཚོགས། ། ལྷ་ཆེན་འཁོར་བཅས་ཐམས་ཅད་ཀྱིས། ། འགྲོ་བ་ཀུན་གྱི་དོན་སླད་དུ། ། དགོས་པ་ཆེན་པོས་རབ་བཞེས་ནས། ། བདག་ཅག་ཡོན་མཆོད་འཁོར་བཅས་ཀྱང་། ། རྟག་ཏུ་མི་ཉམས་རྒྱས་པ་དང་། ། འགྲོ་བ་ཐམས་ཅད་དབང་གྱུར་ནས། ། ཡིད་ལ་བསམ་པ་ཀུན་འགྲུབ་མཛོད། །
འགྲོ་བ་ཀུན་གྱི་བསོད་ནམས་དང་། ། ཚེ་དང་དཔལ་འབྱོར་ཕུན་སུམ་ཚོགས། ། མི་དང་མི་མ་ཡིན་པའི་ཚོགས། ། ཐམས་ཅད་དབང་དུ་འདུ་བར་མཛོད། ། གང་ཡང་མཆོད་ཡོན་འཁོར་བཅས་ལ། ། སྡང་བའི་དགྲ་དང་གནོད་པའི་བགེགས། ། ལྷ་ཆེན་མཐུ་ཡིས་ཟིལ་མནན་ནས། ། གུས་པས་ལས་རྣམས་གྲུབ་པར་མཛོད། ། ཅི་སྟེ་འགྲུབ་པར་མ་གྱུར་ན། ། ཅི་ནས་གནོད་ཅིང་འཚེ་བ་རྣམས། །
མངོན་སྤྱོད་ཚུལ་གྱིས་ཚར་བཅད་ནས། ། ཀུན་དུ་ཉེར་འཚེ་མེད་པར་མཛོད། ། གཞན་ཡང་ཕྱོགས་བཅུ་ཐམས་ཅད་དུ། ། བསྟན་པ་ཡུན་རིང་གནས་པ་དང་། ། བསྟན་འཛིན་ཀུན་ནས་ཞབས་བརྟན་ཅིང་། ། འཆི་མེད་དཔལ་འབྱོར་རྒྱས་པར་མཛོད། ། ནད་མེད་ལོ་ཐོག་ཕུན་ཚོགས་ཤིང་། ། འགྲོ་ཀུན་ལྷག་བསམ་དག་པ་དང་། ། གཞུང་ལུགས་བཟང་པོའི་ཚུལ་གནས་པས། ། འཇིག་རྟེན་ཀུན་ཏུ་དགེ་བར་མཛོད། །
ཁྱེད་སྒྲུབ་ཁྱེད་མཆོད་གསོལ་འདེབས་ལ། ། ཚེ་དང་བསོད་ནམས་དབང་ཕྱུག་དང་། ། མཐུ་དང་འབྱོར་པ་ཕུན་ཚོགས་པས། ། བསྐལ་པའི་བར་དུ་ལེགས་གནས་མཛོད། ། འདི་ཆོས་རྗེ་བླ་མའི་བསྟོད་པ་རྒྱས་པའི་གཤམ་ནས་བསྡུས། ཧཱུྃ་གཿདཔལ་ལྡན་པདྨ་ར་གའི་མདོག་མཚུངས་ཉིན་མོར་བྱེད་ལྟར་ཆེས་ཆེར་གསལ་བའི་སྐུ། ། གླང་ཆེན་ཞལ་གཅིག་མཆེ་གཅིག་བཅུ་གཉིས་ཕྱག་ལྡན་ཞབས་གཉིས་གར་སྟབས་ཚུལ། ། དགྲ་སཏྭ་གཏུན་ཤིང་མདའ་གཞུ་ཁ་ཊྭཱཾ་ལྕགས་ཀྱུ་ཁྲག་གིས་བཀང་བའི་ཐོད་པ་དང་། ། རྡོ་རྗེ་རལ་གྲི་ཤ་ཆེན་ཐོད་པ་ཕུབ་དང་བ་དན་རྩེ་གསུམ་འཕང་མདུང་འཛིན། ། སྣ་ཚོགས་དར་གྱི་ན་བཟའ་བཀླུབས་ཤིང་རྣམ་མང་རིན་ཆེན་རྒྱན་གྱིས་རབ་དུ་སྤྲས། །
རལ་པའི་ཐོར་ཚུགས་གཙུག་ཏུ་བཅིངས་ཤིང་ནོར་བུའི་ཏོག་ཅན་ཅོད་པཎ་དམར་པོས་མཛེས། ། སྙན་པའི་དབྱངས་ཀྱིས་ཡིད་འཕྲོག་བྱེད་ཅིང་གཞན་དུ་དྲག་ཤུལ་སྒྲ་ཡིས་སྐྲག་པར་མཛད། ། བྱམས་དང་སྙིང་རྗེའི་ཉེ་བར་ཞི་ཞིང་ལྷ་མིན་དཔུང་འཇོམས་མི་བཟད་རྔམ་པ་ཅན། ། རབ་ཏུ་གཟུགས་མཛེས་འཛུམ་པའི་བཞིན་ལྡན་གླུ་དང་གར་བྱེད་ལྷ་དང་ལྷ་མོས་མཆོད། ། རྫུ་འཕྲུལ་དུ་མས་རྣམ་འཕྲུལ་མཐུ་སྟོབས་མཐའ་ཡས་བགེགས་རྣམས་ཀུན་ལ་དབང་བསྒྱུར་ཞིང་། ། ཡིད་བཞིན་ནོར་བུ་དཔག་བསམ་ཤིང་སོགས་འདོད་དགུའི་ལོངས་སྤྱོད་རྣམ་པ་ལྔ་མཛད་པ། ། ཕྱོགས་ལས་རྣམ་རྒྱལ་ཚོགས་རྗེ་ཚོགས་བདག་ཚོགས་ཀྱི་དབང་ཕྱུག་ཁྱོད་ལ་འདུད་ཅིང་བསྟོད། ། མེ་ཏོག་བདུག་སྤོས་མར་མེ་དྲི་བཅས་ལེགས་པར་བཤམས་པའི་གཏོར་མ་འདི། ། དང་བའི་ཡིད་ཀྱིས་ལེགས་འབུལ་བདག་ལ་བརྩེར་དགོངས་ཅི་བདེ་བར་ནི་བཞེས་མཛོད་ལ། ། མི་མཐུན་ཕྱོགས་རྣམས་ཞི་ཞིང་སྐྱེ་དགུའི་ཚོགས་རྣམས་བདག་གི་དབང་དུ་གྱུར་པ་དང་། །
ཚེ་དང་བསོད་ནམས་འཁོར་དང་ལོངས་སྤྱོད་ཀུན་ནས་རྒྱས་པར་མཛད་དུ་གསོལ། ། འདི་འཕགས་པ་རིན་པོ་ཆེས་མཛད། པཾ་པད་རཾ་ཉིའི་གདན་སྟེང་དུ། ། ཧཱུྃ་བྱུང་རྡོ་རྗེ་ལས་འཁྲུངས་ཤིང་། ། ཕྱག་གཡས་རྡོ་རྗེ་བ་དན་བཅས། ། གཡོན་པས་ཐོད་ཁྲག་བསྣམས་ལ་བསྟོད། ། འོག་མ་མདའ་གཞུ་རྒྱབ་ནས་འགེངས། ། མགོ་འཕྲེང་རྒྱན་དྲུག་སྦྲུལ་རྒྱན་བཅས། ། བརྐྱང་བསྐུམས་གར་གྱིས་རོལ་པ་ཡིས། ། བགེགས་འདུལ་ཁྱོད་ལ་ཕྱག་འཚལ་བསྟོད། །
དེ་ཡི་བཀའ་ཉན་མཐུ་སྟོབས་ཅན། ། རིན་ཆེན་སྣ་ཚོགས་བྲག་རིའི་སྟེང་། ། པད་ཉི་བྱེ་བའི་གདན་ལ་བཞུགས། ། གཿཡིག་ལས་བྱུང་ཁྱོད་ལ་བསྟོད། ། བགེགས་ཀྱི་ཚོགས་ལ་དབང་བསྒྱུར་བའི། ། ཚོགས་རྗེ་ཚོགས་ཀྱི་བདག་པོ་ནི། ། བྱི་རུའི་མདོག་ཅན་གླང་ཆེན་ཞལ། ། ཞལ་གཅིག་འཛུམ་ཁྲོ་མཆེ་གཙིགས་བསྟོད། ། དགྲ་འཇོམས་རྡོ་རྗེ་དགྲ་སཏྭ་དང་། ། འགྲོ་ཀུན་དབང་བྱེད་རྡོ་རྗེ་མདའ། །
སྐྱེ་དགུ་འགུགས་དོན་ལྕགས་ཀྱུ་དང་། ། བགེགས་འདུལ་རྡོ་རྗེ་བསྣམས་ལ་བསྟོད། ། གཟའ་བསྲུང་འབར་བའི་རལ་གྲི་རྣོ། ། བསམ་ཞིང་སྒྲུབ་བྱེད་འཕང་མདུང་རྣམས། ། གཡས་བསྣམས་གཡོན་པའི་དང་པོ་ཡིས། ། བགེགས་བསོད་གཏུན་ཤིང་འཛིན་ལ་བསྟོད། ། འགྲོ་ཀུན་དབང་བསྡུད་རྡོ་རྗེ་གཞུ། ། འབྱུང་པོ་དགའ་བྱེད་ཁ་ཊྭཱཾ་ག ། འགྲོ་བ་འགུགས་བྱེད་ཐོད་ཁྲག་དང་། ། ནོར་སྒྲུབ་ཤས་གང་ཐོད་འཛིན་བསྟོད། །
གནོད་པ་ཀུན་སྐྱོབ་ཕུབ་དང་ནི། ། བ་དན་བཅས་པ་གཡོན་པ་ཡིས། ། འཛིན་ཞིང་འབར་བའི་སྤྱན་གསུམ་བགྲད། ། རབ་སྒེག་རལ་པས་བརྗིད་ལ་བསྟོད། ། རུས་པའི་རྒྱན་གྱིས་སྐུ་ལ་བརྒྱན། ། སྣ་ཚོགས་རིན་ཆེན་དར་གྱིས་སྤྲས། ། འོད་ཟེར་དམར་པོ་ཆེར་འཁྲུགས་ཤིང་། ། མེ་དཔུང་དབུས་གནས་ཁྱོད་ལ་བསྟོད། ། འདི་ཆོས་རྗེ་བླ་མས་མཛད། ཅེས་པས་བསྟོད་ལ།
འཕྲིན་ལས་འཆོལ་བ་ནི། ཧཱུྃ་གཿ སྔོན་ཚེ་ཐུབ་དབང་ཧེ་རུ་ཀ་དཔལ་གྱི། ། སྤྱན་སྔར་དམ་བཅས་ཞལ་བཞེས་རྗེས་དྲན་པས། ། སུམ་ཅུ་རྩ་གསུམ་ཚངས་པའི་གནས་མཆོག་ནས། ། ད་ལྟ་ཉིད་དུ་མ་ཐོགས་གནས་འདིར་བྱོན། ། བདག་གི་དངོས་བཤམས་ཡིད་སྤྲུལ་མཆོད་གཏོར་རྣམས། ། ལྷ་ཆེན་ཁྱོད་ཀྱིས་དགེས་ཤིང་བརྩེ་བས་བཞེས། ། ཇི་ལྟར་བསམ་བཞིན་གསོལ་བ་བཏབ་པའི་དོན། ། གེགས་མེད་ད་ལྟ་ཉིད་དུ་འགྲུབ་པར་མཛོད། །
ཡུན་རིང་ཚེ་དང་ཕུན་ཚོགས་འབྱོར་པ་རྒྱས། ། ཡངས་པའི་ས་ཆེན་འབྲུ་བཅུད་སྨིན་པའི་ལྗོངས། ། དྲེགས་ལྡན་ལྷ་མི་བཙན་ཕྱུག་སྐྱེ་བོ་རྣམས། ། མྱུར་བར་བདག་གིས་དབང་དུ་འདུ་བར་མཛོད། ། དྲིན་ཅན་རྩ་བརྒྱུད་བླ་མའི་བྱིན་རླབས་དང་། ། སྐྱབས་ཆེན་དཀོན་མཆོག་གསུམ་གྱི་བདེན་པ་དང་། ། ལྷ་ཆེན་ཚོགས་ཀྱི་བདག་པོའི་མཐུ་སྟོབས་ཀྱིས། ། ཇི་ལྟར་བསམ་པ་ཡིད་བཞིན་འགྲུབ་པར་ཤོག ། འདི་ཚར་ཆེན་རིན་པོ་ཆེས་བསྟོད་བཤམས་ནས་འབྱུང་། དེ་ལྟར་བླ་མ་རང་སེམས་ལྷག་པའི་ལྷ། །
དབྱེར་མེད་དབང་སྡུད་ལྷ་ཆེན་ཁྱོད་བསྟོད་པས། ། བདག་ཅག་དཔོན་སློབ་འཆི་བདག་ལས་རྒྱལ་ནས། ། ཚེ་ལ་དབང་བའི་རིག་འཛིན་ཉིད་དུ་མཛོད། ། ནམ་ཡང་འབྱུང་བཞིའི་ནད་ཀྱིས་མི་བརྫི་ཞིང་། ། གངས་ཅན་ལྗོངས་འདིའི་རྒྱལ་པོའི་བློན་པོ་དང་། ། གྲོང་ཁྱེར་ལ་སོགས་གཟུགས་དང་གཟུགས་མེད་ཀྱི། ། སྟོབས་ལྡན་དྲེགས་བྱེད་ཐམས་ཅད་དབང་བསྡུས་མཛོད། ། དེ་ལ་བརྟེན་ནས་སྤྱི་དང་བྱེ་བྲག་གིས། ། བསྟན་པ་ནུས་ལྡན་འཕེལ་བའི་མཐུ་ལྡན་ཞིང་། ། སྔགས་འཆང་བདག་གི་རིགས་བརྒྱུད་དྲི་མེད་ཀུན། །
ཇི་སྲིད་བསྐལ་པའི་བར་དུ་མི་ཆད་མཛོད། ། མདོར་ན་བདག་ཅག་དཔོན་སློབ་གདུལ་བྱར་བཅས། ། ཚེ་མཐར་ཕྱིན་ཅིང་བསམ་དོན་ཀུན་འགྲུབ་སྟེ། ། ས་སྐྱའི་ཆོས་སྲིད་དཔལ་འབྱོར་རབ་རྒྱས་ཤིང་། ། ཕྱི་མ་བདེ་བ་ཅན་དུ་སྐྱེ་བར་མཛོད། ། འདི་འཇམ་མགོན་ཨ་མེས་ཞབས་ཀྱིས་དམར་པོ་སྐོར་གསུམ་བསྟོད་གཤམས་ནས་འབྱུང་། ཧཱུྃ་གཿ གསང་བདག་བཀའ་བསྟོད་ལྷ་ཆེན་ཚོགས་ཀྱི་བདག ། ཁྱོད་ནི་མཐུ་སྟོབས་རྫུ་འཕྲུལ་ཀུན་མངའ་བས། ། སྔོན་ཚེ་འགྲོ་མགོན་ཟངས་ཚས་བཀའ་བསྒོས་ལྟར། །
ས་སྟོན་རི་པ་ས་སྐྱའི་གདུང་བརྒྱུད་དུ། ། སྤྱན་དྲངས་བླ་ཆེན་འཕགས་པ་ཞེས་སུ་འཁྲུངས། ། རྒྱ་བོད་ཁམས་གསུམ་སྣོད་བཅུད་དབང་དུ་བསྡུས། ། འཛམ་གླིང་ཤཱཀྱའི་རིང་ལུགས་ས་སྐྱ་པའི། ། བསྟན་པ་དྲི་མེད་ཉི་འོད་ལྟ་བུར་མཛད། ། དེ་སོགས་དཔལ་ལྡན་ས་སྐྱའི་འཕྲིན་ལས་ཀུན། ། ལྷ་ཆེན་ཁྱོད་ཀྱིས་རྒྱུན་དུ་སྒྲུབ་མོད་ཀྱི། ། ད་དུང་ཁྱེད་ལ་གཉེར་དུ་གཏད་པ་ནི། ། དཔལ་ལྡན་ས་སྐྱའི་ཆོས་སྲིད་དཔལ་འབྱོར་ཀུན། ། རབ་ཏུ་རྒྱས་ཤིང་ཡུན་ཏུ་བརྟན་པའི་ཕྱིར། །
འཆི་མེད་འཁོན་རིགས་རྗེ་བཙུན་ས་སྐྱ་པའི། ། གདུང་བརྒྱུད་དྲི་མེད་ལོ་ཟླ་མ་འགྱངས་པ། ། མྱུར་ཏུ་འབྱོན་ཞིང་བྱོན་པ་དེ་དག་ཀྱང་། ། སངས་རྒྱས་བྱང་སེམས་རྣམ་སྤྲུལ་ཤ་སྟག་ལ། ། མི་དང་མི་མིན་ཕས་རྒོལ་གང་གིས་ཀྱང་། ། མཐོ་འཚམས་བར་ཆད་ཀུན་གྱིས་མི་ཚུགས་ཤིང་། ། བདུད་དང་བདུད་ཀྱི་རྗེས་འབྲང་ཇི་སྙེད་ཀུན། ། སྐད་ཅིག་ཙམ་གྱིས་རྡུལ་དུ་རློག་པ་ལ། ། ཕྱག་ན་རྡོ་རྗེ་ལྟ་བུའི་མཐུ་སྟོབས་མཛོད། ། ཆོས་དང་སྲིད་ཀྱི་དཔལ་འབྱོར་ལེགས་ཚོགས་ཀུན། །
ཕྱོགས་དུས་གནས་སྐབས་ཀུན་ཏུ་རྒྱས་གྱུར་ནས། ། སྲིད་དང་ཞི་བའི་ཕུན་ཚོགས་གང་ལགས་པ། ། དེ་ཀུན་བསམ་པ་ཙམ་གྱིས་འགྲུབ་པར་མཛོད། ། ལྷ་ཀླུ་གནོད་སྦྱིན་འཁོར་ལོས་བསྒྱུར་རྒྱལ་སོགས། ། སྟོབས་ལྡན་རྣམས་ཀྱི་ཚེ་བསོད་དཔལ་འབྱོར་དང་། ། ཡིད་བཞིན་ནོར་བུ་གཏེར་བུམ་དཔག་བསམ་ཤིང་། ། འདོད་འཇོའི་བ་དང་ཉི་ཟླའི་འོད་ལ་སོགས། ། སྲིད་ན་ཆེ་དགུ་ཇི་སྙེད་མཆིས་པ་དང་། ། ཁྱད་པར་གངས་རིའི་ལྗོངས་ཀྱི་སྐྱེ་འགྲོ་ཀུན། ། དཔལ་ལྡན་ས་སྐྱའི་དབང་དུ་མྱུར་བསྡུས་ནས། །
ཕན་བདེ་དཔལ་འབྱོར་མ་ལུས་མཐར་ཕྱིན་མཛོད། ། ཅེས་ཚོགས་ཀྱི་བདག་པོ་ལ་ཕྲིན་ལས་འཆོལ་བ་འདི་དཔལ་ས་སྐྱ་པ་ཀུན་བློས་བྲིས། ཨོཾ་སྲིད་ཞིའི་དཔལ་འབྱོར་མ་ལུས་འབྱུང་བའི་གཞི། ། ཐུབ་པའི་བསྟན་པ་ཡུན་རིང་གནས་པ་དང་། ། དེ་འཛིན་བྱེད་པའི་སྐྱེས་བུ་དམ་པ་རྣམས། ། དཔལ་འབྱོར་གྱིས་བརྒྱན་ཡུན་རིང་ཞབས་བརྟན་མཛོད། ། ཁྱད་པར་རྣལ་འབྱོར་བདག་ཅག་དཔོན་སློབ་རྣམས། ། ཚེ་རིང་ནད་མེད་བདེ་སྐྱིད་ཕུན་སུམ་ཚོགས། ། བསམ་པའི་དོན་ཀུན་ཆོས་བཞིན་འགྲུབ་པ་དང་། ། འགྲོ་བའི་དོན་ལ་མཐུ་དང་ལྡན་པར་མཛོད། །
ཨོཾ་དཔལ་ཆེན་ཕྱག་ན་རྡོ་རྗེའི་གཟི་བརྗིད་དང་། ། ལྷ་ཆེན་ཚོགས་ཀྱི་བདག་པོའི་མཐུ་རྩལ་དང་། ། དབང་ཆེན་ནོར་ལྷའི་ཚོགས་ཀྱི་ཕྲིན་ལས་ཀྱིས། ། ས་ཆེན་འདིར་ཡང་བཀྲ་ཤིས་དེང་འདིར་སྩོལ། ། ཚོགས་ཡོད་ན་སྐབས་འདིར་མ་རྒྱུད་སྤྱི་ལྟར་བྱ། དེ་ནས་མདུན་བསྐྱེད་མཆོད་པ་རྣམས་ཁ་གསོས། བསངས་སྦྱངས་བྱིན་རླབས་གོང་བཞིན་བྱས་ལ། ཨོཾ་བྷུ་ཏ་བི་ན་ཡ་ག་ཎ་པ་ཏི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། དེ་བཞིན་དུ་ཤཔྟའི་བར་སྦྱར་ལ་མཐར་རོལ་ཆེན། མཚན་སྔགས་ཀྱི་མཐར་འབྲུ་གསུམ་བཏགས་པས་ནང་མཆོད།
དཔལ་ཆེན་སྟོན་ཀའི་མདོག་གི་མདངས་ལྡན་ཞིང་། ། དུས་མཐའི་སྤྲིན་ལྟར་ཧཱུྃ་གིས་འབྲུག་སྟོང་ཆེམ། ། འབར་བའི་རྡོ་རྗེས་བགེགས་ཀྱི་ཀླད་འགེམས་པ། ། ཕྱག་ན་རྡོ་རྗེ་སྣམས་ལ་ཕྱག་འཚལ་ལོ། ། རྒྱལ་བའི་སྐུ་གསུང་ཐུགས་རྡོ་རྗེ་ཞེས་སོགས་ཤླཽ་ཀ་གཉིས་ཀྱིས་བསྟོད། ཡི་གེ་བརྒྱ་པས་ལྷག་ཆད་ཁ་བསྐང་། མ་འབྱོར་བ་དང་སོགས་ཀྱིས་ནོངས་པ་བཤགས། ཕྱོགས་བཅུ་ན་སོགས་ཀྱིས་བརྟན་བཞུགས། འབྱུང་འདུལ་གྱི་ཚོམ་བུ་དེ་སྤུང་དགོས་པ་ཡིན་ན། ཨོཾ་ཁྱེད་ཀྱིས་སོགས་ཀྱིས་གཤེགས་གསོལ།
ནོར་ལྷ་གཙོ་བསྡུས་མ་ཤེས་ཚོགས་བདག་ལ་གཤེགས་གསོལ་བྱེད་མི་ཉན། རང་གི་དཔྲལ་བར་ཨོཾ་སོགས་ཀྱིས་གནས་གསུམ་བསྲུང་། དགེ་བ་འདི་ཡིས་མྱུར་དུ་བདག ། ཕྱག་ན་རྡོ་རྗེ་འགྲུབ་གྱུར་ནས། ། སོགས། དགེ་བ་འདི་ཡིས་ནམ་མཁའི་མཐའ་ཀླས་པ། ། སོགས་ཀྱིས་བསྔོ་སྨོན་ཅི་ཤེས་དང་། ཕྱོགས་ཀུན་དུ་མེ་ཏོག་གི་ཆར་འབེབས་ལ། བླ་མ་ཡི་དམ་ཆོས་སྐྱོང་ནོར་ལྷའི་བཀྲ་ཤིས་དང་། ཁྱད་པར་དམར་པོ་སྐོར་གསུམ་སོགས་ནོར་ལྷ་གཙོ་བསྡུས་ཀྱི་བཀྲ་ཤིས་འཇམ་དབྱངས་མཁྱེན་བརྩེའི་དབང་ཕྱུག་གིས་མཛད་པ།
དེ་རང་གིས་བསྒྲིགས་པའི་རིག་བྱེད་ལྷ་མོར་མཆོད་གཏོར་འབུལ་ཚུལ་གྱི་གཤམ་ནས་འབྱུང་བ་བཞིན་བྱས་ལ། བྲིས་སྐུ་མཆོད་གཏོར་དང་བཅས་པ་མགོན་ཁང་ངམ་བང་མཛོད་ལ་སོགས་པའི་གནས་དབེན་ཞིང་མཐོ་བར་སྦས་ལ་མིས་མི་མཐོང་བར་བྱ་ཞིང་། དཔོན་སློབ་ཀུན་དང་སྟོན་ལ་རོལ་ལོ། ། ཞེས་དཔལ་ཚོགས་ཀྱི་བདག་པོའི་གཏོར་བསྔོ་བ་དང་བཅས་པ་རྒྱས་པར་བྱ་ཚུལ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་ས་ལུགས་ཀྱི་བླ་མ་གོང་མ་མང་པོའི་གསུང་རབ་ཕྱོགས་གཅིག་ཏུ་བསྡུས་ནས་ཁྲིགས་ཆགས་སུ་བཀོད་པ་ཡིན་པས་འགལ་འཁྲུལ་ནོངས་པའི་ཚོགས་མེད་སྙམ་ཞིག འོན་ཀྱང་བདག་བློ་རྨོངས་པས་མདོ་རྒྱུད་རྒྱ་བོད་ཀྱི་གཞུང་ཚད་ལྡན་རྣམས་དང་། བླ་མ་གོང་མའི་ཕྱག་ལེན་དང་འགལ་བའི་རིགས་ཤར་ཚེ་མཁའ་མཉམ་འགྲོ་བའི་སྡིག་དང་ལྷན་ཅིག་བླ་མ་ཕྱག་ན་རྡོ་རྗེའི་སྤྱན་སྔར་བཤགས་ཤིང་། དེའི་དགེ་བས་བསྟན་འགྲོ་ཡོངས་ལ་བདེ་སྐྱིད་འབྱུང་བ་དང་། ཁྱད་པར་རྗེ་བཙུན་ས་སྐྱ་པའི་གདུང་བརྒྱུད་ཆད་མེད་མྱུར་དུ་བྱོན་ནས་ཆོས་སྲིད་དཔལ་འབྱོར་ཕུན་ཚོགས་རྒྱས་ཏེ་འགྲོ་ཀུན་ལེགས་པའི་ལམ་ལ་སྤྱོད་པའི་རྒྱུར་གྱུར་ཅིག ཡིད་འཕྲོག་པདྨ་རཱ་གའི་རི་བོ་བཞིན། ། ཡིད་ཅན་སྙིང་བརྩེ་འགུགས་པའི་ལྕགས་ཀྱུ་ཡིས། །
ཡིད་བཞིན་དངོས་གྲུབ་གཏེར་མཛད་ལྷག་པའི་ལྷ། ། ཡིད་འོང་རིག་བྱེད་ལྷ་མོའི་བཀྲ་ཤིས་ཤོག ། དཔལ་འབར་གང་སྐུའི་རྣམ་པ་དྲན་ཙམ་གྱིས། ། དཔལ་མཆོག་སྲིད་གསུམ་འབྱུང་པོ་དབང་བསྡུས་ནས། ། དཔལ་འབྱོར་ཡིད་ཀྱི་ཤིང་རྟ་འགེངས་པའི་ལྷ། ། དཔལ་ལྡན་འདོད་པའི་རྒྱལ་པོའི་བཀྲ་ཤིས་ཤོག ། ཁམས་གསུམ་ཆོས་དང་སྲིད་པའི་ཕུན་ཚོགས་ལ། ། དབང་བྱེད་ཁམས་གསུམ་འཁོར་ལོས་བསྒྱུར་བའི་གཙོ། ། རབ་འབྱམས་བགེགས་ཀྱི་རྒྱལ་པོ་ཚོགས་དབང་ཕྱུག ། ལྷ་ཚོགས་འདོད་དགུའི་ཚོགས་ཀྱི་བཀྲ་ཤིས་ཤོག །
ཕུན་ཚོགས་རིགས་ལྔ་རྡོ་རྗེ་ལྕགས་ཀྱུ་ཡིས། ། སྣ་ཚོགས་སྐྱེ་དགུའི་གླང་པོ་ཉེར་དྲངས་ཏེ། ། དགེ་ཚོགས་འདོད་དགུའི་བང་མཛོད་འགེངས་པའི་ལྷ། ། ཆུ་དབང་སྙིང་རྗེའི་གཏེར་ཀྱི་བཀྲ་ཤིས་ཤོག ། རབ་བརྗིད་གསེར་གྱི་ལྷུན་པོ་ལྟ་བུའི་སྐུ། ། རབ་འབྱམས་ཆོས་དང་སྲིད་པའི་དཔལ་འབྱོར་གྱིས། ། རབ་མང་སྐྱེ་དགུའི་སྙིང་ལ་བདེ་སྟེར་མ། ། རབ་མཆོག་ངལ་གསོ་རྒྱལ་བའི་བཀྲ་ཤིས་ཤོག། །། ཅེས་པ་འདི་ཡང་རྒྱལ་པོའི་ཕོ་བྲང་དཔལ་འབྱོར་རབ་རྒྱས་ལེགས་སུ་བྱེད་པའི་ཆེད་དུ། དཔལ་ས་སྐྱའི་སྙན་བརྒྱུད་འཛིན་པ་བནྡྷེ་མཁྱེན་བརྩེས་བགྱིས་པའོ།། །།
བཀྲ་ཤིས། དགེའོ།། །། བྲིས་རྐོས་གནས་གསར་སྲི་གཅོད་རྡོ་རྗེས་ཞུས།། །། PAGE * MERGEFORMAT 2 ཀུན་དགའ་བློ་གྲོས། འབྱུང་པོ་འདུལ་བྱེད་དང་ཚོགས་ཀྱི་བདག་པོ་མཆོད་ཅིང་བསྐང་བའི་ཆོ་ག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
