གསུང་འབུམ། ཀུན་དགའ་བློ་གྲོས།
པོད ༢༠༡
གཙུག་ཏོར་རྣམ་རྒྱལ་གྱི་རབ་གནས་འཆི་མེད་བདུད་རྩིའི་ཆུ་རྒྱུན།
༄༅། །གཙུག་ཏོར་རྣམ་རྒྱལ་གྱི་རབ་གནས་འཆི་མེད་བདུད་རྩིའི་ཆུ་རྒྱུན་བཞུགས་སོ།། ན་མོ་གུ་རུ་ཨུཥྞི་བི་ཛཱ་ཡ། རྣམ་པར་རྒྱལ་མའི་སྒོ་ནས་འདི་རང་གི་མཆོད་རྟེན་ཁོ་ན་ལ་རབ་གནས་བྱ་ཚུལ་ནི་སློབ་དཔོན་རིན་པོ་ཆེ་བསོད་ནམས་རྩེ་མོའི་གསུང་རབ་ལས་འབྱུང་བ་བཞིན་ལ་བླ་མ་གོང་མ་གཞན་གྱི་གསུང་གིས་ཁ་བསྐང་སྟེ་ལག་ལེན་ནག་འགྲོས་སུ་བཀོད་ན། སྟོང་ཆོག་བྱེད་ཚེ་དེའི་ཆས་བཤམས་ལ། སློབ་དཔོན་གྱི་མདུན་དུ་བུམ་པ་བཤམ་མ་དགོས་ཤིང་། ཏིང་ཤགས་དང་རྡོར་དྲིལ་ལ་ཁྱད་ཆེར་མེད་པས་སྤྲོས་པ་ལ་དགའ་ན་རྡོར་དྲིལ་བྱ། མཆོད་རྟེན་བཞུགས་པའི་དྲུང་དུ་ཆུ་གཉིས་སྔོན་འགྲོའི་ཉེར་མཆོད་རྒྱས་པར་ཅི་འབྱོར་དང་། ཕྱོགས་སྐྱོང་བསྒོ་བའི་ཟླུམ་གཏོར། ཆ་གསུམ་གཏོར་མ། སྦྱང་ཆས།
ཁྲུས་སྡེར། མེ་ལོང་། སྐུ་ཕྱིས་རྣམས་དང་། རང་གི་མདུན་དུ་རྡོར་དྲིལ། མེ་ཏོག བུམ་པ་གཅིག་རྡོ་རྗེ་གཟུངས་ཐག་ཡུངས་དཀར། གུ་གུལ་རྣམས་བཤམས་ལ། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་རྣམ་རྒྱལ་སྟོང་ཆོག་ལས་འབྱུང་བ་བཞིན་ཨོཾ་བཛྲ་ཨ་མྲྀ་ཏ་ནས། རང་ལ་གཉིས་སུ་མེད་པར་ཐིམ། ཞེས་པའི་བར་གྱིས་བདག་བསྐྱེད་དང་བུམ་པ་ཨ་མྲྀ་ཏས་བསངས།
སྭཱ་བྷ་ཝས་སྦྱངས་བ་ནས། ཡོངས་སུ་གང་བའི་ནང་དུ་སྣ་ཚོགས་པདྨ་འདབ་མ་བརྒྱད་པའི་ལྟེ་བ་ཞེས་པ་ནས། དབང་བསྐུར་རྒྱས་འདེབས་ཀྱི་བར་བྱས་ལ་ཆུ་གཉིས་སྔོན་འགྲོ་ཉེར་མཆོད། རྣམ་རྒྱལ་འཇིག་རྟེན་དབང་ཕྱུག་སོགས་ཤླཽ་ཀ་གཅིག་གིས་བསྟོད། རང་གི་སྙིང་ཁ་ནས་སྔགས་ཀྱི་ཕྲེང་བ་གཟུངས་ཐག་ལ་བརྟེན་ནས་སོང་བས་ལྷ་རྣམས་ཀྱི་ཐུགས་རྒྱུད་བསྐུལ། སྐུ་ལུས་ལས་བདུད་རྩིའི་རྒྱུན་འབབ་པས་བུམ་པ་གང་བར་གྱུར་ཞེས་དང་། ལེགས་སོའི་ཕྱག་རྒྱ་མེ་ཏོག་དང་བཅས་པས་གཟུངས་རིང་ཚར་གཅིག་བཏོན་ལ་བུམ་པ་ལ་མེ་ཏོག་གཏོར། དེ་ནས་གཟུངས་རིང་ཚར་གཉིས་སྔགས་ཐུང་གཉིས་བརྒྱ་རྩ། གོང་ལྟར་མཆོད་བསྟོད་པད་ཀོར་དང་བཅས་པས་ཨོཾ་ཨཱཿཧཱུྃ། མཆོད་ཡོན་ཕུལ་བའི་རྐྱེན་གྱིས་ཡེ་ཤེས་པ་གཤེགས།
དམ་ཚིག་པ་ཞུ་བ་ལས་བྱུང་བའི་བུམ་པའི་ཆུ་ནུས་པ་དང་ལྡན་པར་གྱུར། རྡོ་རྗེ་སེམས་དཔའི་ཡིག་བརྒྱ་ཚར་གསུམ། དེ་ནས་ཞི་བ་དང་། ཞི་དྲག་ཕྱེད་མ་དང་དྲག་པོའི་སྦྱང་བ་རྣམས་སྤྱི་འགྲེ་བཞིན་ལ། བདེར་གཤེགས་པའི་ཐུགས་ཀྱི་རྟེན་ལ་རབ་ཏུ་གནས་པར་བྱེད་པ་ལ་བར་དུ་གཅོད་པ་ཞེས་སོགས་སྦྱར། མཆོད་རྟེན་གཉིས་ཡོད་ན་ཐུགས་རྟེན་དག་ལ། གསུམ་ཕན་ཆད་ལ་ཐུགས་རྟེན་རྣམས་ལ་ཞེས་སྦྱར། རྟེན་རྙིང་པ་ལ་རྟེན་ཁྲུས་དང་རབ་གནས་བྱ་རྒྱུ་དེ་ལ་ཕར་ཕྱིན་དྲུག་གི་ཁྲུས་གང་ལ་སེར་སྣ་མ་བཅས་རྒྱུན་བཞིན་དང་ཡང་ཇི་ལྟར་བལྟམས་པ་ནས་སྐུ་ཕྱི་བའི་སྔགས་རྫོགས་པའི་བར་རྒྱུན་བཞིན་ནོ། ། མཆོད་རྟེན་ཨ་མྲྀ་ཏས་བསངས། སྭཱ་བྷཱ་ཝས་སྦྱངས།
སྟོང་པའི་ངང་ལས་མཆོད་རྟེན་གྱི་འོག་ཏུ་པཾ་ལས་པདྨ། ཨ་ལས་ཟླ་བ། བྷྲཱུཾ་ལས་འཁོར་ལོ། བུམ་པའི་ནང་དུ་པད་ཟླའི་སྟེང་དུ་བྷྲཱུཾ། དེའི་འོད་ཀྱིས་སྣོད་ཀྱི་འཇིག་རྟེན་འོད་དུ་ཞུ། མཆོད་རྟེན་ལ་ཐིམ། དེ་ཡང་འོད་དུ་ཞུ་ནས་སྟོང་པར་གྱུར། སྟོང་པའི་ངང་ལས་སྐད་ཅིག་གིས་མཆོད་རྟེན་གྱི་རང་བཞིན་རྣམ་སྣང་དཀར་པོ་བྱང་ཆུབ་མཆོག་གི་ཕྱག་རྒྱ་ཅན། དར་དང་རིན་པོ་ཆེས་བརྒྱན་པ། པད་ཟླའི་སྟེང་དུ་སྐྱིལ་ཀྲུང་གིས་བཞུགས་པར་གྱུར།
དེ་ཡོངས་སུ་གྱུར་པ་ལས་རིན་པོ་ཆེ་ལས་གྲུབ་པའི་མཆོད་རྟེན་ཞེས་པ་ནས། ལྷ་དགུ་ཡོངས་རྫོགས་བསྐྱེད་དེ། ཡེ་ཤེས་པ་སྤྱན་འདྲེན་གྱི་བཛྲ་ས་མཱ་ཛཿའི་བར་བདག་བསྐྱེད་བཞིན། མི་འདྲ་བའི་ཁྱད་པར་གནས་གསུམ་བྱིན་བརླབས་ལ་དཔྲལ་བ་དང་ལྟེ་བ་བརླ་གཉིས་ཀྱི་ཡིག་འབྲུ་རྣམས་མེད་ཀྱང་ཆོག མ་ལུས་སེམས་ཅན་ནས། རོལ་མོ་འབུལ་བའི་བར་དོན་གཉིས་ལྷུན་འགྲུབ་བཞིན་ཛཿཧཱུྃ་བཾ་ཧོཿབརྒྱ་རྩ་ལ་སོགས་པ། དབང་བསྐུར་རྒྱས་འདེབས་མཆོད་པ་བསངས་སྦྱངས། བྱིན་བརླབས། འཇིག་རྟེན་ཁམས་ཀྱི་ནས། ལྡ་ལྡི་འབུལ་བའི་བར་སྟོང་ཆོག་བཞིན།
དྲིལ་གསིལ་གདངས་དང་བཅས་པའམ་མེད་ཀྱང་རུང་། དཔལ་མོ་གང་ཞིག་ནས། གཙུག་ཏོར་སྤྲུལ་པའི་སྐུ་ལ་ཕྱག་འཚལ་ལོའི་བར། ཕྱག་བྱར་འོས་པ་སོགས་སྤྱན་དབྱེ་དོན་གཉིས་ལྷུན་འགྲུབ་བཞིན། སྔགས་ཙམ་གྱིས་མཆོད་པ་འབུལ་ཚུལ་སྟོང་ཆོག་བཞིན་དང་། སྣ་ཚོགས་པདྨ་སོགས་མཆོད་རྟེན་གྱི་བསྟོད་་་་་་པ་འབུལ་ཚུལ་སྟོང་ཆོག་བཞིན་དང་། སྣ་ཚོགས་པདྨ་སོགས་མཆོད་རྟེན་གྱི་བསྟོད་པ་ཤླཽ་ཀ་གཅིག རྣམ་རྒྱལ་འཇིག་རྟེན་དབང་ཕྱུག་སོགས། ཕྱག་བྱར་འོས་པ་སོགས། ཡེ་དྷར་བརྒྱ་རྩ་བཟླས་ལ་འཐོར་ནས་འབྲུ་རེ་རེ་བཞིན་ཡེ་དྷར་གྱི་ཡི་གེ་སེར་པོ་འོད་འབར་བར་གྱུར་ནས་མཆོད་རྟེན་ལ་ཆར་འབབས་པ་བཞིན་ཐིམ་པས་བྱིན་གྱིས་བརླབས་པར་བསམ་ལ་བརྟན་བཞུགས་དོན་གཉིས་ལྷུན་གྲུབ་བཞིན་ལ།
ཐུགས་རྟེན་འདི་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་ཞེས་སོགས་གྲངས་མང་ཉུང་གི་རྣམ་དབྱེ་སྦྱོར་ཚུལ་གོང་འཁོད་བཞིན་མཆོད་པ་གསར་པ་བཤམ་པའམ་མིན་ན་ཁ་གསོས་ལ་བསངས་སྦྱངས་བྱིན་རླབས། མཆོད་ཡོན་ཕར་ཆེར་སོགས་ནས། ལྡ་ལྡི་འབུལ་བའི་བར་སྟོང་ཆོག་བཞིན་དང་། ཕྱག་འཚལ་བ་དང་བཅས་པས་དཔལ་མོ་གང་ཞིག་ནས། སྤྲུལ་པའི་སྐུ་ལ་ཕྱལ་འཚལ་ལོའི་བར། ཆ་གསུམ་སྤྱི་འགྲེ་ལ་གསང་བ་ཐམས་ཅད། ཨོཾ་བཛྲ་ཨ་མྲྀ་ཏས་བྱ། བདེན་བདར་གྱི་ཚེ་སྦྱིན་པའི་བདག་པོ་འཁོར་དང་བཅས་པ་ལ་གནོད་ཅིང་འཚེ་བར་བྱེད་པའི་སོགས་སྦྱར། ཆོས་སྐྱོང་བསྒོ་བའི་གཏོར་མ་ཨ་མྲྀ་ཏས་བསངས། སྭཱ་བྷཱ་ཝས་སྦྱངས།
སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཿཧཱུྃ། ལན་གསུམ། རང་གི་སྙིང་ཁ་ནས་ཞེས་པ་ནས། ཀུན་འགྲུབ་ཤོག་ཅེས་པའི་བར་རྒྱལ་ཆེན་བཞིའི་གཏོར་ཆོག་བཞིན་ལ། བཛྲ་མུཿམི་བརྗོད་པར་མཆོད་རྟེན་གྱི་སེང་ཁྲིའི་ཕྱོགས་བཞིར་བཞུགས་པར་བསམ་ལ། བདག་གི་རབ་ཏུ་གནས་པ་ནས། རྒྱུན་མི་འཆད་པ་འབྱུང་བའི་ཕྲིན་ལས་མཛོད་ཅིག་གི་བར་དོན་གཉིས་ལྷུན་གྲུབ་བཞིན། རྡོ་རྗེ་སེམས་དཔའི་ཡིག་བརྒྱ་ཚར་གསུམ། མ་འབྱོར་བ་དང་སོགས་ཀུན་རིག་གི་མཇུག་ཆོག་བཞིན།
ཕྱོགས་བཅུ་ན་སོགས་རྟེན་བཞུགས་རྣམ་རྒྱལ་སྟོང་ཆོག་བཞིན། བདག་གི་བཅོམ་ལྡན་ཁྱེད་སྐུ་ནས། དབུལ་བ་སེལ་གྱུར་ཅིག་གི་བར་དཔལ་མོ་གང་ཞིག་མའི་མཇུག་བཞིན། ཕུན་སུམ་ཚོགས་པ་ཤླཽ་ཀ་གསུམ། འཇིག་རྟེན་འདྲེན་པའི་སོགས། རྣམ་རྒྱལ་འཇིག་རྟེན་སོགས། བདག་གི་ཚེ་རབས་སོགས། མི་འགྱུར་ལྷུན་པོ་སོགས་བཀྲ་ཤིས་ཅི་རིགས་བྱའོ། ། དེ་ལས་ཅུང་ཟད་རྒྱས་པར་སྤྲོ་ན། དགེ་འདུན་བཅུ་ལས་མི་ཉུང་བ་ཚོགས་ལ་གསོ་སྦྱོང་ནས་འཁོར་འདས་ཀྱི་མགྲོན་ལ་གཏོར་མ་བཏང་བའི་བར་སྟོང་ཆོག་བཞིན་ཉམས་སུ་བླངས་ནས་རབ་གནས་ཀྱི་སྦྱང་བ་ནས་ཆོས་སྐྱོང་བསྒོ་བའི་བར་བྱས་ལ།
ཆ་གསུམ་རབ་གནས་ཀྱི་དེས་གོ་ཆོད། སྟོང་ཆོག་གི་མཇུག་གི་མཆོད་བསྟོད་བྱ། ཡིག་བརྒྱས་ལྷག་ཆད་ཁ་བསྐང་བ་མན་ཆད་རབ་གནས་ཀྱི་མཇུག་བཞིན་བགྱིས་ན་གོང་མའི་དགོངས་པ་དང་མི་འགལ་ཞིང་ཆོ་ག་ཚད་ལྡན་འབྱུང་བར་སེམས་སོ། ། ཞེས་རྣམ་པར་རྒྱལ་མའི་ཁྱད་པར་གྱི་རབ་གནས་བྱ་ཚུལ་འདི་ཡང་ས་སྐྱ་པ་ཀུན་བློས་རང་གི་ཚེ་སྤེལ་བ་སོགས་བསྟན་དོན་དགོས་གལ་ཆེ་ངེས་ཞིག་ལ་རྣམ་རྒྱལ་གྱི་སྐུ་དང་གཟུངས་འབུམ་ཕྲག་བཞུགས་པའི་མཆོད་རྟེན་བཞི་གདན་པའི་ཉེ་འཁོར་དུ་འཕྲལ་བཞེངས་བགྱིས་སྐབས་སློབ་དཔོན་རིན་པོ་ཆེ་བསོད་ནམས་རྩེ་མོས་མཛད་པའི་རྣམ་རྒྱལ་རྟོག་འགྲེལ་དང་། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་སྟོང་ཆོག་ལ་གཞི་བྱས་འཕྲལ་མར་སྦྱར་བ་དགེ་ལེགས་འཕེལ།། །། PAGE * MERGEFORMAT 4 ཀུན་དགའ་བློ་གྲོས། གཙུག་ཏོར་རྣམ་རྒྱལ་གྱི་རབ་གནས་འཆི་མེད་བདུད་རྩིའི་ཆུ་རྒྱུན། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
