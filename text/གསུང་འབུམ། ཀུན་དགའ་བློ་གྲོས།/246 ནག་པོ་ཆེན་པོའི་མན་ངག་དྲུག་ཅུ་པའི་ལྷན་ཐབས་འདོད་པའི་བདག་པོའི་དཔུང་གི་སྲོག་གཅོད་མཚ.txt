གསུང་འབུམ། ཀུན་དགའ་བློ་གྲོས།
པོད ༢༤༦
ནག་པོ་ཆེན་པོའི་མན་ངག་དྲུག་ཅུ་པའི་ལྷན་ཐབས་འདོད་པའི་བདག་པོའི་དཔུང་གི་སྲོག་གཅོད་མཚོན་ཆའི་ཕྲེང་བ།
༄༅། །ནག་པོ་ཆེན་པོའི་མན་ངག་དྲུག་ཅུ་པའི་ལྷན་ཐབས་འདོད་པའི་བདག་པོའི་དཔུང་གི་སྲོག་གཅོད་མཚོན་ཆའི་ཕྲེང་བ་ཞེས་བྱ་བ་བཞུགས་སོ།། ཤྲཱི་ཙཀྲ་ན་ཐ་པུཎྱ་རཏྣ་ཡ་ན་མཿ རྡོ་རྗེ་འཆང་དབང་སྒྱུ་འཕྲུལ་རོལ་པའི་གར། ། རྡོ་རྗེ་ཐེག་པའི་བསྟན་པ་བསྲུང་བ་ལ། ། རྡོ་རྗེ་འཛིན་པའི་མངག་གཞུག་ཞིང་བཅུའི་གཤེད། ། རྡོ་རྗེ་གུར་དང་དབྱེར་མེད་བླ་མ་རྒྱལ། ། དཔལ་ལྡན་དབང་སྔོན་ལྷུན་ལྟར་བརྗིད་པའི་སྐུ། ། དཔལ་དབྱངས་འབྲུག་སྟོང་ལྡིར་འདྲ་ཧཱུྃ་ཕཊ་གསུང་། ། དཔལ་འབར་བདེ་གསལ་མི་རྟོག་གཏུམ་པའི་ཐུགས། ། དཔལ་གྱི་བསྟན་སྐྱོང་ནག་པོ་ཆེན་པོ་རྒྱལ། །
གང་ཞིག་རྡོ་རྗེ་གདན་གྱི་སྒོ་སྐྱོང་ལས། ། གང་དེར་དོར་ནས་གཟིམ་སྤྱིལ་དཀར་པོ་ནས། ། གང་ཡང་རྒྱལ་བའི་བསྟན་པ་བསྲུངས་མཛད་པའི། ། གངས་ལྗོངས་བསྟན་སྲུང་དབང་པོ་སྤྱི་བོས་མཆོད། ། མ་ཧཱ་ལོ་ཙཱ་མ་ཏི་ཀཱིརྟི་ཡི། ། མ་ཧཱ་བྷཱུ་མི་པཎཱུའི་ཤཱ་ས་ན། ། མ་ཧཱ་ཀཱ་ལའི་རཀྵ་ཨེ་ཀའི་ཚེག ། མ་ཧ་ས་མཱ་ཡ་ལ་གནས་དེར་འདུད། ། ཀཱ་ལའི་མན་ངག་ཨི་ཥུ་པ་ཏའི་དཔུང་། ། པྲ་ཎོ་ཙྪེ་ད་ཤ་མ་ལི་ཨི་དམ། །
བིརྻ་བྷ་རའི་ཤ་ཏྲུན་མཱ་དྲའི་ཕྱིར། ། མ་མ་ཧི་ཏ་མ་ནུ་ཅུང་ཟད་བཤད། ། ཞེས་མཆོད་ཚིག་དམ་བཅའ་སྔོན་དུ་བཏང་ནས། དེ་ལ་འདིར། དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཐུན་མོང་མ་ཡིན་པའི་མན་ངག་དྲུག་ཅུ་པའི་ཆོ་ག་དགྲ་བགེགས་གནད་གཅོད་ཀྱི་སྤུ་གྲིའི་གཏོར་སྒྲུབ་ཀྱི་སྐབས་སུ་ཉེ་བར་མཁོ་བའི་མན་ངག་འགའ་ཞིག་བརྗོད་པར་བྱ་སྟེ། དེ་ལ་ཐོག་མར་སྔོན་འགྲོ་གཏོར་མའི་སྐབས། ཨོཾ་ཨཿཧཱུྃ་ཞེས་བརྗོད་པའི་ཚེ་ཟླུམ་གཏོར་དེ་ཉིད་ཐོད་པའི་སྣོད་དུ་ཤ་ལྔ་བདུད་རྩི་ལྔ་ཡེ་ཤེས་ལྔའི་རང་བཞིན་ཟད་མི་ཤེས་པར་བསམ། སརྦ་བིགྷྣཱན་སོགས་བརྗོད་པའི་ཚེ་དེའི་མཐའ་སྐོར་དུ་དཀར་ཕྱོགས་ལ་དགའ་བའི་ལྷ་ཀླུ་གནོད་སྦྱིན་འབྱུང་པོ་ཡི་དྭགས་ཀྱི་ཚོགས་བསམ་གྱིས་མི་ཁྱབ་པས་བསྐོར་ནས་འཁོད་པ་རྣམས་ཀྱི་ཞལ་ནས་འོད་ཀྱི་སྦུ་གུ་བྱུང་ནས་གསོལ་བས་ཐུགས་རྒྱུད་ཚིམས་ཤིང་རང་གི་སྒྲུབ་གྲོགས་བྱེད་པར་བསམ། གང་ཞིག་འབྱུང་པོ་སོགས་བརྗོད་པའི་ཚེ་རང་ཐུན་མཚམས་ཀྱི་ནག་པོ་ཆེན་པོའི་ང་རྒྱལ་བརྟན་པོས་དེ་དག་ལ་བཀའ་བསྒོས་པས་བཀའ་ལས་ཅུང་ཟད་ཀྱང་འདའ་བར་མི་ནུས་ཤིང་སྒྲུབ་གྲོགས་བྱེད་པ་དང་། གཏོར་མ་ཕྱིར་དོར་ཏེ་ཤཱ་ས་ན་དང་སུམ་བྷ་ནི་བརྗོད་པའི་ཚེ་ས་ཕྱོགས་དེ་ན་གནས་པའི་འབྱུང་པོ་མཐུ་བོ་ཆེ་འདོད་པའི་བགེགས་བྱེད་ཅིང་མི་འདོད་པའི་སྣ་འདྲེན་པ་དེ་དག་ཐམས་ཅད་རང་གི་ཐུགས་ཁ་ནས་སྤྲུལ་པའི་ཁྲོ་བོ་མཚོན་ཆ་ཐོགས་པ་རྣམས་ཀྱིས་ཕྱི་རྒྱ་མཚོའི་ཕ་རོལ་དུ་བསྐྲད་དེ་མིག་ཙམ་ཡང་ལྟ་བའི་དབང་མེད་པར་བསམ།
གནས་ཡོ་བྱིན་རླབས་ཀྱི་ཚེ་བཛྲ་ཨ་མྲྀ་ཏ་དང་སྭ་བྷཱ་ཝ་བརྗོད་པའི་དུས་ཐ་མལ་གྱི་གནས་ཁང་འདི་ཉིད་མི་དམིགས་པའི་ངང་ནས་འདོན་ཆ་བཞིན་གསལ་བཏབ་ལ་རྒྱ་ཁྱོན་སྣོད་བཅུད་ཐམས་ཅད་ཀྱི་ནམ་མཁའ་དང་མཉམ་པར་བསམ། རོལ་ཆེན་དང་བཅས་དྷ་རྨཱ་ར་ཎི་དང་པོས་མ་དག་པའི་སྐྱོན་བསལ། གཉིས་པས་མངོན་སྤྱོད་དྲག་པོའི་ཕོ་བྲང་དུ་བྱིན་གྱིས་བརླབས། གསུམ་པས་མཆོད་ཡུལ་སྤྱན་དྲངས་ཤིང་མཆོད་རྫས་རྣམས་ཀྱང་བསམ་གྱིས་མི་ཁྱབ་པ་ཟད་མི་ཤེས་པའི་རང་བཞིན་དུ་བྱིན་གྱིས་བརླབས་པར་བསམ་མོ། ། དེ་ནས་བདག་བསྐྱེད་ཡན་ལག་དྲུག་པ་སྐྱབས་འགྲོ་ནས་བཟླས་པ་བསྡུ་བའི་བར་གྱི་དམིགས་པ་རྣམས་བཟུང་བདེ་བའི་ཕྱིར་འཇམ་མགོན་བསོད་ནམས་དབང་པོས་ཉམས་རྟོགས་གོང་འཕེལ་དང་། ཀུན་མཁྱེན་ཆེན་པོའི་མན་ངག་ཆོས་འབྱུང་བཞིན་ལས། འོན་ཀྱང་བཟླས་པའི་ཚེ་འདིར་དྲག་ལས་ལ་དམིགས་པ་འདི་བཞིན་བསྒོམ་པ་གལ་ཆེ་སྟེ། རང་ཀྱཻ་རྡོ་རྗེ་ཡབ་ཡུམ་དུ་གསལ་བའི་ཡབ་ཀྱི་ཐུགས་ཀར་ཉི་མའི་སྟེང་དུ་ཧཱུྃ་སྔོན་པོ། ཡུམ་གྱི་ཐུགས་ཀར་ཟླ་བའི་སྟེང་དུ་ཨྃ་སྔོན་པོ། དེ་གཉིས་ཀྱི་མཐར་ནང་ནས་རིམ་པ་བཞིན་དུ་ཨཥྚ་དཱེ་ཝ་པི་ཙུ་ཀརྟ་རི།
ཨོཾ་རིང་ཨོཾ་ཐུང་རྣམས་ཀྱི་སྔགས་ཕྲེང་ལངས་སྟབས་སུ་གནས་པ་ཁ་དོག་ནག་པོ་ཡིག་འབྲུའི་རང་བཞིན་ལས་རྩིད་སྐུད་སྒྲིལ་བ་ལྟ་བུ་མེ་སྟག་ཕྲམ་ཕྲམ་གནས་པར་གསལ་བཏབ། བཟླས་པ་བགྲང་བའི་ཚེ། རང་ཀྱཻ་རྡོ་རྗེའི་རྣམ་པ་ཅུང་ཟད་ཁྲོ་ཉམས་ཀྱི་ཞལ་བརྒྱད་ཀ་ནས་སྔགས་ཕྲེང་འབྲུག་སྒྲ་ལྟར་བསྒྲགས་པས་ཐོག་མར་ཡུམ་གྱི་ཨྃ་ནས་སྔགས་ཕྲེང་བྱུང་། ཞལ་ནས་ཐོན་ཡབ་ཀྱི་ཞལ་དུ་ཞུགས། ཐུགས་ཀའི་ཧཱུྃ་ལ་ཐིམ་ཧཱུྃ་ལས་སྔགས་ཕྲེང་ཐོན། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་པད་མར་ཞུགས་ཐུགས་ཀའི་ཨྃ་ལ་ཐིམ། ཡང་སྔགས་ཕྲེང་བྱུང་ཞལ་ནས་ཐོན་པ་སོགས་གོང་བཞིན་སྔགས་ཕྲེང་ཐོན་ཏེ་ལུ་གུ་བརྒྱུད་དུ་འཁོར་བའི་སྔགས་ཕྲེང་ལས་འོད་ཟེར་མེའི་རྣམ་པ་ཅན་དཔག་ཏུ་མེད་པ་འཕྲོས། གདུག་པ་ཅན་ཐམས་ཅད་གཞོབ་ཐུལ་གྱིས་བསྲེགས་པར་བསམ་མོ། ། དེ་ནས་བཟླས་པ་བསྡུས་ཏེ། རང་ཧེ་རུ་ཀ་ཞལ་གཅིག་ཕྱག་གཉིས་པའི་ཐུན་མཚམས་ཀྱི་སྐུར་བཞེངས་པའི་བར་རྣམ་བཤད་ནས་ཇི་ལྟར་བཤད་པ་བཞིན་གསལ་བཏབ།
དེ་རྗེས་སྲུང་འཁོར་རྡོ་རྗེའི་བྲག་རྫོང་མ་སྒོམ་ཚུལ་སྲུང་བཟློག་བསད་གསུམ་གྱི་མན་ངག་དང་བཅས་པ་ཕྱི་ཁྲིད་ཡོངས་སུ་རྫོགས་པར་ཐོབ་པའི་གང་ཟག་གི་ཁྱད་པར་གྱི་མན་ངག་མདེའུ་ཁར་གདགས་པ་ཁྱད་པར་གྱི་བཟློག་པ་དང་བཅས་བླ་མ་དམ་པའི་གསུང་ཁྲིད་ཡོངས་སུ་རྫོགས་པར་སྒོམ། ཡང་དེ་ཙམ་མི་ནུས་པའམ་ཁྲིད་ཀྱང་ཇི་ལྟ་བ་བཞིན་མ་ཐོབ་པ་རྣམས་ཀྱིས་སྔགས་འཆང་ཆོས་ཀྱི་རྒྱལ་པོས་མཛད་པའི་བྲག་རྫོང་མའི་ཉམས་ལེན་གྱི་ནང་ནས་གསལ་བ་བཞིན་གྱི་སྲུང་བཟློག་བསད་གསུམ་གྱི་མན་ངག་རྣམས་བསྒོམ་པར་བྱ་ཞིང་། དེར་མི་གསལ་བ་འགའ་ཞིག་འདིར་བརྗོད་ན། ཐོག་མར་སྐྱབས་འགྲོའི་སྐབས་སུ་རང་ཧེ་རུ་ཀ་ཞལ་གཅིག་ཕྱག་གཉིས་པའི་ང་རྒྱལ་དུ་གནས་བཞིན་པའི་ངང་ནས། གནས་ཁང་དེ་ཉིད་གནས་ཡོ་བྱིན་བརླབས་ཀྱི་སྐབས་སུ་བསྒོམ་པའི་བར་དུར་ཁྲོད་རོལ་པའི་གཞལ་ཡས་ཁང་དུ་གསལ་བའི་འོག་གཞི་ཁྲག་གི་རྒྱ་མཚོ་ཀེང་རུས་ཀྱི་དུམ་བུས་གང་བ། ལོགས་རྣམས་གློ་སྙིང་གི་འཕན་ཛར་གྱིས་མཛེས་ཤིང་སྟེང་ཀེང་རུས་ཀྱི་ཐོག་ཕུབ་པ། མི་མགོའི་རྭ་བའི་ཁ་མིག་རྣམས་ནས་མེ་ལྕེ་འབར་ཞིང་། ཕྱི་རོལ་ནས་རླུང་ནག་འཚུབས་པའི་གཞལ་ཡས་ཁང་གི་དབུས་སུ་དཔག་བསམ་གྱི་སྡོང་པོ་ཡལ་ག་ལོ་མ་འབྲས་བུ་ཕུན་སུམ་ཚོགས་པའི་ཁྲོད་དུ་པདྨ་ཉི་མ་མི་རོ་དམར་སེར་མགོ་བོ་གཡས་སུ་བསྟན་པའི་སྟེང་དུ་ངོ་བོ་དྲིན་ཅན་རྩ་བའི་བླ་མ་ཡིན་པ་ལ་རྣམ་པ་ནག་པོ་ཆེན་པོ་མངོན་རྟོགས་བཞིན་གསལ་བའི་དབུ་གཙུག་ནས་རིམ་པ་བཞིན་དུ་པད་ཉི་རོ་གདན་ལ་བརྒྱུད་པའི་བླ་མ་རྣམས་འོག་མའི་སྤྱི་བོར་གོང་མ་ནག་པོ་ཆེན་པོའི་རྣམ་པ་ཅན་མཐོ་བརྩེགས་སུ་བཞུགས་པ། དེའི་མདུན་ཡལ་གའི་ཁྲོད་དུ་པད་ཉི་བདུད་བཞི་བརྩེགས་པའི་གདན་ལ་ཀྱཻ་རྡོ་རྗེ་ཡབ་ཡུམ་ལྷ་མོ་བརྒྱད་བཅས། དེའི་གཡས་གཡོན་མདུན་རྒྱབ་ཇི་ལྟར་རིགས་པར་བདེ་མཆོག་གསང་འདུས་ཕུར་པ་འཇིགས་བྱེད་སོགས་རྒྱུད་སྡེ་རྒྱ་མཚོའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་དང་།
གཡས་ཀྱི་ཡལ་གའི་ཁྲོད་དུ་ཤཱཀ་ཐུབ། མར་མེ་མཛད། འོད་སྲུང་། གསེར་ཐུབ་ལ་སོགས་པ་སྤྲུལ་སྐུའི་རྣམ་པ་ཅན་གྱིས་སངས་རྒྱས་དང་། གངས་ཅན་མཚོ། མི་འཁྲུགས་པ། རྡོ་རྗེ་སེམས་དཔའ་སོགས་ལོངས་སྐུའི་རྣམ་པ་ཅན་གྱིས་སངས་རྒྱས་དང་། བླ་མ་གུར་མགོན་དུ་གསལ་བའི་སྐུ་རྒྱབ་ཏུ་ངོ་བོ་དེ་དག་གི་ཐུགས་རྒྱུད་ལ་བཞུགས་པའི་ལུང་རྟོགས་ཀྱི་བདག་ཉིད་སྐྱེ་འགགས་གནས་གསུམ་དང་བྲལ་བའི་ཆོས་ཚུལ་རྣམས་ཡིན་པ་ལ། རྣམ་པ་གདངས་འགག་མེད་པོ་ཏིའི་རྣམ་པ་བྲག་རི་བརྩེགས་པ་ལྟ་བུ་གདོང་དར་ཁྲག་བུན་ནེ་བ་དང་བཅས་པ། གཡོན་གྱི་ཡལ་གའི་ཁྲོད་བྱམས་པ་འཇམ་དབྱངས་ལ་སོགས་པ་ལོངས་སྐུའི་རྣམ་པ་ཅན་གྱི་བྱང་སེམས་དང་གནས་བརྟན་བཅུ་དྲུག་ལ་སོགས་པ་ཉན་ཐོས་ཀྱི་དགེ་འདུན།
ཨེ་ཀ་ཛ་ཊཱི། དཔལ་ལྡན་ལྷ་མོ། ཞིང་སྐྱོང་གདོང་བཞི་པ་སོགས་ཐུན་མོང་མ་ཡིན་པའི་དགེ་འདུན་རྣམས་དང་། གཞན་ཡང་ཡལ་ག་ལོ་མ་འབྲས་བུ་ལ་སོགས་པའི་ཁྲོད་དཔའ་བོ་མཁའ་འགྲོ། ཆོས་སྲུང་ནོར་ལྷ་དམ་ཅན་རྒྱ་མཚོ་སྤྲིན་ཕུང་འཁྲིགས་པ་ལྟར་བསྐོར་ནས་བཞུགས་པའི་ཤིང་སྡོང་གི་རྩ་བར་རང་གི་མདུན་དུ་དགྲ་འདྲེ་བྱུར་གསུམ། གཡས་སུ་ཕ་མ་སྤུན་ཟླ། མཐའ་སྐོར་ཀུན་ཏུ་རིགས་དྲུག་གི་སེམས་ཅན་ཁྲོམ་ཚོགས་པ་བཞིན་གནས་པ་ཐམས་ཅད་ལུས་པུས་མོ་བཙུགས། སྙིང་ཁར་ཐལ་མོ་སྦྱར། གདོང་སྐྱབས་ཡུལ་རྣམས་ལ་གྱེན་དུ་ཕྱོགས། ངག་སྐྱབས་འགྲོའི་སྒྲ་དི་རི་རི་འདོན་ཞིང་སེམས་ཀྱིས་དུས་ད་རེས་ནས་བཟུང་སྟེ་ཇི་སྲིད་སྙིང་པོ་བྱང་ཆུབ་ལ་མཆིས་ཀྱི་བར་དུ་རེ་ས་དཀོན་མཆོག་གསུམ་ལས་གཞན་དུ་མ་མཆིས་པས་ཐུགས་རྗེས་གཟིགས་ཤིག་སྙམ་པའི་འདུན་པ་དུང་དུང་གཏད་པར་བསམ་ལ།
ངག་ཏུ་བདག་དང་འགྲོ་བ་སོགས་དང་། ཁྱད་པར་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། ཞེས་པའི་ཚེ་བླ་མ་ཐོ་བརྩེགས་སུ་བཞུགས་པ་ལ་སེམས་གཏད་ལ་བདག་གི་ལམ་སྟོན་པ་པོ་མཛོད་ཅིག་སྙམ་པ་དང་། རྫོགས་པའི་སངས་རྒྱས་ཞེས་པའི་ཚེ་མདུན་གྱི་ཡི་དམ་དང་གཡས་ཀྱི་སངས་རྒྱས་ལ་སེམས་གཏད་ལ་བདག་གི་ལམ་སྣ་འདྲེན་ཅིང་དངོས་གྲུབ་སྩོལ་བ་པོ་མཛོད་ཅིག་སྙམ་པ་དང་། དམ་པའི་ཆོས་རྣམས་ལ་ཞེས་པའི་ཚེ། རྒྱབ་ཀྱི་པོ་ཏི་བྲག་རི་བརྩེགས་པ་ལྟ་བུ་ལ་སེམས་གཏད་ལ་བདག་གི་ལམ་དངོས་མཛོད་ཅིག་སྙམ་པ་དང་། འཕགས་པའི་དགེ་འདུན་རྣམས་ལ་ཞེས་པའི་ཚེ། གཡོན་ཕྱོགས་ཀྱི་བྱང་སེམས་ཀྱི་དགེ་འདུན་རྣམས་དང་མཐའ་སྐོར་ཀུན་ནས་བཞུགས་པའི་དམ་ཅན་རྒྱ་མཚོ་ལ་བདག་གི་ལམ་གྱི་བར་ཆད་སེལ་བར་མཛོད་ཅིག་སྙམ་པའི་འདུན་སེམས་གཏད་ལ་ལན་ཉེར་གཅིག་ལ་སོགས་པ་བརྗོད། དེ་ནས་ཐལ་ལོ་སྦྱར་ལ། བླ་མ་དང་དཀོན་མཆོག་རིན་པོ་ཆེ་སོགས་བརྗོད་པས་སྐྱབས་ཡུལ་དམ་པ་དེ་དག་གི་ཐུགས་ཀ་ནས་འོད་ཟེར་སྔོན་པོ་མཐའ་ཡས་པ་ཞིག་སྤྲོས།
སྐྱབས་སུ་འགྲོ་མཁན་གྱི་གང་ཟག་བདག་གཞན་སེམས་ཅན་ཐམས་ཅད་ལ་ཕོག་པས་ལུས་ངག་ཡིད་གསུམ་གྱི་སྡིག་སྒྲིབ་དག ལུས་དག་པ་ལོངས་སྤྱོད་རྫོགས་པའི་སྐུ་དང་། སེམས་རྟོག་མེད་ཆོས་ཀྱི་སྐུར་སངས་རྒྱས་ཏེ་སེམས་ཅན་ཐམས་ཅད་རང་རང་གི་ཞིང་དུ་གཤེགས། སླར་མཐའ་སྐོར་དུ་བཞུགས་པའི་དམ་ཅན་རྒྱ་མཚོ་འོད་དུ་ཞུ། གཡོན་ཕྱོགས་ཀྱི་དགེ་འདུན་ལ་ཐིམ། དེ་རྣམས་རྒྱབ་ཀྱི་ཆོས༞ གཡས་ཀྱི་སངས་རྒྱས༞ མདུན་གྱི་ཡི་དམ་རྣམས་ལ་རིམ་བཞིན་ཐིམ། ཡི་དམ་རྩ་བའི་བླ་མ་ནག་པོ་ཆེན་པོའི་ཐུགས་ཀར་ཐིམ། བརྒྱུད་པའི་བླ་མ་རྡོ་རྗེ་འཆང་ནས་ཡས་རིམ་གྱི་འོད་དུ་ཞུ་མས་རིམ་གྱི་སྤྱི་བོ་ནས་ཐིམ། མཐར་རྩ་བའི་བླ་མ་ནག་པོ་ཆེན་པོ་གདན་མི་རོ་པད་ཉི་དཔག་བསམ་གྱི་ཤིང་དང་བཅས་པ་འོད་སྔོན་བདེ་བ་ཆེན་པོའི་རང་བཞིན་དུ་ཞུ། རང་ལ་ཐིམ་པས་རང་གི་ལུས་ངག་ཡིད་གསུམ་བྱིན་གྱིས་བརླབས་པར་བསམ།
ཡང་སེམས་ཅན་གྱི་ཁམས་ལ་བལྟས་པའི་ཚེ་ད་དུང་སེམས་ཅན་དཔག་ཏུ་མེད་པ་ཞིག་འཁོར་བ་ན་ལུ་གུ་བརྒྱུད་དུ་འཁོར་ཞིང་གནས་པས་འདི་ཐམས་ཅད་སངས་རྒྱས་ཀྱི་གོ་འཕང་ཐོབ་པར་བྱ་བའི་ཕྱིར། བདག་གིས་རྡོ་རྗེ་ནག་པོ་ཆེན་པོའི་བསྲུང་འཁོར་ཚུལ་བཞིན་དུ་བསྒོམས་ནས་ལམ་གྱི་བར་ཆད་བསལ་ཏེ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱས་ནས་སེམས་ཅན་ཐམས་ཅད་རྣམ་དགྲོལ་ཐར་པའི་ལམ་ལ་འགོད་སྙམ་པའི་སེམས་ཅན་ཐམས་ཅད་ཀྱི་དོན་དུ་སོགས་ལན་གསུམ་བརྗོད་པའི་སེམས་བསྐྱེད་བྱ། གཞན་དཀྱུས་བཞིན་ལས། ཡང་ཚོགས་ཞིང་སྤྱན་དྲངས་ནས་ཡན་ལག་བདུན་པ་ལན་གསུམ་ཕུལ་བའི་མཐར་ཚོགས་ཞིང་རྣམས་ཀྱིས། རིགས་ཀྱི་བུ་ཁྱེད་ཀྱི་གནས་པ་འདི་ལ་གནས་ན་སྙེད་པའི་མཆོག་ལེགས་པར་སྙེད་དོ། ། ཞེས་གནང་བ་བྱིན་ནས་འོད་དུ་ཞུ་སྟེ་རང་ལ་ཐིམ་པར་བསམ། དེ་ནས་ཤཱུ་ནྱ་ཏཱའི་སྔགས་བརྗོད་པས་ཐ་མལ་གྱི་སྣང་བ་ཐམས་ཅད་འགགས་ནས་སྐད་ཅིག་གིས་ངག་ཏུ་བརྗོད་པ་ལྟར་རྡོ་རྗེའི་བྲག་རྫོང་སྟོང་གསུམ་གྱི་ཁྱོན་ལྟར་ཡངས་ཤིང་གཏོར་མ་གྲུ་གསུམ་མགོ་མཇུག་ལྡོག་པའི་དབྱིབས་ཅན་མཐོ་ཞིང་ངམ་ཆོད་པ་མེ་དཔུང་དམར་ནག་འུ་རུ་རུ་འབར་བའི་སྟེང་དུ་ངག་འདོན་ལྟར་ཆོས་འབྱུང་གྲུ་གསུམ་མཐིང་ནག་བྲག་རི་མཁའ་དང་མཉམ་པའི་ནང་རཀྟའི་རྒྱ་མཚོ་ལོང་ལོང་ཁོལ་བའི་དབུས་ནས་སྐྱེས་པ་ལྟ་བུའི་པད་མ་འདབ་མ་འབུམ་དང་ལྡན་པའི་ཆོས་འབྱུང་གིས་ཁ་བཅད་པའི་སྟེང་ཉི་མའི་དཀྱིལ་འཁོར་ཚ་ཞིང་རྩུབ་པས་པདྨའི་ལྟེ་བའི་རྒྱ་ཁྱོན་ཐམས་ཅད་ཁྱབ་པ། དེའི་སྟེང་དུ་སྣ་ཚོགས་རྡོ་རྗེ་གང་གིས་ཀྱང་གཞོམ་གཞིག་མི་ནུས་པར་ཉི་ཤུ་པར་བསྒོམས་པའི་ལྟེ་བའི་ཧཱུྃ་ལས་རྡོ་རྗེ་ཆེ་ཚད་རབ་དང་ཆུང་ཚད་རྡུལ་ཕྲན་ལ་བྱས་པ་དཔག་ཏུ་མེད་པར་སྤྲོས། དེ་དག་བྲག་རྫོང་གི་རྩ་བའི་ས་གཞི་ལ་རྡོ་ཆལ་བསྒྲིགས་པ་ལྟར་འཁོད་པ་རྡོ་རྗེའི་ས་གཞི། དེའི་ཁོར་ཡུག་ཏུ་གྱེན་ལ་ལངས་པ་རྭ་བ།
དེའི་སྟེང་དུ་ཕྱུར་ཉལ་བ་དྲྭ་བ། དེ་སྟེང་གྱེན་དུ་ལངས་རྭ་བ། དེ་སྟེང་ཕྱུར་ཉལ་བ་དྲྭ་བ་སྟེ། དེ་ཡང་ནས་ཡང་དུ་བརྩེགས་པའི་རྩེ་སོགས་གུར་གྱི་དབུ་ནི་བཞིན་ཟླུམ་པའི་རྩེ་མོར་རྡོ་རྗེ་རྩེ་དགུ་པ་ཕྱེད་པས་ཏོག་གིས་མཚན་པ་ནི་གུར། དེའི་ནང་དུ་སྣ་ཚོགས་རྡོ་རྗེའི་བླ་རེའི་ཚུལ་དུ་ནམ་མཁའ་ལ་ལྡིང་བ་ནི་རྡོ་རྗེའི་བླ་རེ། ཕྱི་རོལ་ནས་ཡེ་ཤེས་ཀྱི་མེ་དཔུང་འབར་བ་དང་བཅས་པ་སྟེ། དེ་ལྟ་བུའི་སྲུང་འཁོར་བསྒོམས་ལ་བརྟན་པའི་སྔགས་ལན་གསུམ་བརྗོད་པས་གཟི་བརྗིད་ནུས་མཐུ་འབར་བར་བྱིན་གྱིས་བརླབས། ཡང་འོག་གཞི་སྣ་ཚོགས་རྡོ་རྗེའི་ལྟེ་བར་བྷྲཱུཾ་མཾ་ཧཱུྃ་མཐིང་ནག་ཡོངས་སུ་གྱུར་པ་ལས་གནམ་ལྕགས་ཀྱི་འཁོར་ལོ་ཞྭ་ཐེབ་ཁ་སྦྱར་བ་ལྟ་བུའི་རྩིབས་བཅུའི་ནང་མདུང་སོའི་སྦུབས་ལྟ་བུ་ནང་ཤིན་ཏུ་ཡངས་ཤིང་ཕྱིའི་རྩེ་རལ་གྲི་སོ་གཉིས་མའི་རྣམ་པ་འདྲ་བ་རབ་ཏུ་རྣོ་ཞིང་གཅོད་པའི་ངར་དང་ལྡན་པ། ཡར་རྩེ་རྡོ་རྗེའི་བླ་རེའི་ལྟེ་བ་དང་མར་རྩེ་འོག་གཞི་སྣ་ཚོགས་རྡོ་རྗེའི་ལྟེ་བ་ལ་ཟུག་པ་སྐད་ཅིག་ཀྱང་མི་གནས་པ་གཡས་སྐོར་དུ་ཤིན་ཏུ་འཁོར་བས་འཁོར་བ་མི་མངོན་པ་ལྟ་བུ་མེའི་རང་བཞིན་ཅན་གསལ་བཏབ་ལ་བརྟན་པའི་སྔགས་བརྗོད་པས་ནུས་མཐུ་དང་ལྡན་པར་བསམ། དེའི་དབུས་དང་ཕྱོགས་མཚམས་ཀྱི་རྩིབས་ཀྱི་བར་སྣང་ལ་པད་ཉི་དགྲ་བགེགས་ཀྱི་རོ་གདན་སྟེང་དུ་མགོན་པོ་བསྐྱེད་པ་སོགས་དཀྱུས་བཞིན་ཐུན་མོང་བའི་སྲུང་འཁོར་གྱི་ནང་ཞེས་པ་རྡོ་རྗེའི་གུར་ཁང་གི་ནང་།
ཐུན་མོང་མ་ཡིན་པའི་སྲུང་འཁོར་གྱི་ཕྱི་ཞེས་པ་འཁོར་ལོའི་རྩིབས་བཅུའི་མཐའི་ས་སྟོང་ལ་དུར་ཁྲོད་བརྒྱད་བསྒོམ་པར་བྱ་བ་ཡིན་ཅིང་། རྟེན་དང་བརྟེན་པར་བཅས་པའི་ཡེ་ཤེས་པ་ཐུན་མོང་བའི་སྲུང་འཁོར་གྱི་ཕྱིའི་ནམ་མཁའ་ལ་སྤྱན་དྲངས་ནས་མཆོད་པ་ཕུལ་བའི་རྗེས་སུ་བསྒོམས་པའི་དམ་ཚིག་སེམས་དཔའ་རྟེན་དང་བརྟེན་པར་བཅས་པ་ལ་བསྟིམས་པ་ཡིན་ཞིང་། དབང་ལྷ་ནི་ཐུན་མོང་མ་ཡིན་པའི་སྲུང་འཁོར་གྱི་ནང་རང་གཙོ་བོར་གསལ་བའི་སྨིན་མཚམས་ནས་འདོམ་གང་འཇལ་བའི་སར་མི་བསྐྱོད་པ་གཙོ་གྱུར་གྱི་རིགས་ལྔ། མཱ་མ་ཀཱི་གཙོ་གྱུར་གྱི་ཡུམ་བཞི། བྱམས་པ་གཙོ་གྱུར་གྱི་སེམས་དཔའ་བརྒྱད། སྒེག་མོ་གཙོ་གྱུར་གྱི་ལྷ་མོ་བརྒྱད། གཤིན་རྗེ་གཤེད་གཙོ་གྱུར་གྱི་ཁྲོ་བཅུ་སྟེ། དབང་ལྷ་གདན་གསུམ་ཚང་བ་ཁྲོམ་ཚོགས་སུ་སྤྱན་དྲངས། གསོལ་བ་བཏབ་པས་རིགས་ལྔའི་ཐུགས་ཀ་ནས་ཧེ་རུ་ཀ་རེ་རེ་བྱོན་ཏེ། ལ་ལས་བུམ་ཆུ་སྤྱི་བོ་ནས་བླུག
ལ་ལས་ཅོད་པཎ་བཅིངས། ལ་ལས་རྡོར་དྲིལ་གཏད། ལ་ལས་མིང་བཏགས་ཏེ་དབང་བསྐུར། ཡུམ་བཞིའི་རྡོ་རྗེའི་གླུ་བླང་། བྱང་ཆུབ་སེམས་དཔས་བཀྲ་ཤིས་བརྗོད། ཁྲོ་བོས་བགེགས་བསྐྲད། ལྷ་མོས་མཆོད་པ་ཕུལ་ཏེ་དབང་བསྐུར། ལུས་ངག་ཡིད་གསུམ་གྱི་སྡིག་སྒྲིབ་དག ཆུ་ལྷག་མ་ཡར་ལུད་པ་ལས་གཙོ་འཁོར་ཐམས་ཅད་ཀྱི་སྤྱི་བོར་ནས་པད་ཉི་གདན་ལ་མི་བསྐྱོད་པ་སྔོན་པོ་ལོངས་སྐུའི་ཆ་བྱད་རལ་པའི་ཐོར་ལྕོགས་རིན་པོ་ཆེའི་རྒྱན་དང་དར་གྱི་ན་བཟའ་ཅན། ཞབས་རྡོ་རྗེའི་སྐྱིལ་མོ་ཀྲུང་གིས་བཞུགས་པ་ཞིག་གི་རྒྱས་བཏབ།
དབང་ལྷ་རྣམས་ཀྱང་དེ་ལ་ཐིམ་པར་བསམ་མོ། ། དེ་ཕྱིན་ཆད་ཀྱི་དམིགས་པ་རྒྱས་བསྡུས་ཇི་ལྟར་རིགས་པ་བསྒོམས་པའི་མཐར་བྷ་ཡ་ན་ཚར་གསུམ་གྱི་རྗེས་སུ་དམོད་མོ་ཐལ་རྡེབ་ཀྱི་དམིགས་པ་ནི་རང་ནག་པོ་ཆེན་པོར་གསལ་བའི་ལག་པ་གཉིས་གནམ་ལྕགས་ཀྱི་འཁོར་ལོ་རྩིབས་སྟོང་དང་ལྡན་པའི་བར་དུ་དགྲ་བགེགས་རྣམས་བཀུག་ལ་ཐལ་མོ་བརྡབས་པས་ཕྱེ་མར་བཏང་ཞིང་རོ་མ་དོར་ཚུལ་བྱས་པས་ཤ་ཁྲག་རུས་པ་ནང་ཁྲོལ་ཐམས་ཅད་འོག་གི་མགོན་པོའི་ཞལ་དུ་སིབ་སིབ་བཏབ་པར་བསམ། ཐུན་མོང་མ་ཡིན་པའི་སྲུང་འཁོར་ཕྱི་རིགས་འཇིག་རྟེན་སྐྱོང་བ་ཁྲོ་བཅུ་རྣམས་རང་ལ་བསྡུས་ནས་རང་ནག་པོ་ཆེན་པོའི་ང་རྒྱལ་དང་ལྡན་པས་སྲུང་འཁོར་གྱི་ནང་དུ་གོང་གནས་ཡོ་བྱིན་རླབས་ལྟར་གཞལ་ཡས་ཁང་གསལ་བཏབ་སྟེ། དེ་ནས་མདུན་བསྐྱེད་སྒྲུབ་པ་ནི། ཐོག་མར་དམ་རྫས་གསུམ་ལྔ་བདུན་བཅུ་གཅིག་ལ་སོགས་པ་ཇི་ལྟར་རིགས་པར་རྡོ་རྗེའི་རྩེས་ནང་མཆོད་འཐོར་ཚུལ་དང་། ཨ་མྲྀ་ཏས་བསང་བ་སོགས་གཏོར་ཆོག་བཞིན་ལས་དམིགས་པ་ནི་གཏོར་མ་ཇི་ཙམ་བཤམས་པ་དེ་དག་ཀྱང་སོ་སོར་ཐོད་པ་སྟོང་གསུམ་གྱི་ཁྱོན་ལྟར་ཡངས་པའི་ནང་དུ་ངོ་བོ་ཤ་ལྔ་བདུད་རྩི་ལྔ་ཡིན་པ་ལ་འདིར་དྲག་ལས་ལ་ཤིས་པས་རྣམ་པ་དགྲ་བགེགས་བསྒྲལ་བའི་ཤ་ཁྲག་རུས་པའི་ཕུང་པོ་ལོང་ལོང་ཁོལ་བར་བསམ་ལ། བྱིན་རླབས་ཀྱི་སྔགས་ཕྱག་རྒྱ་དང་བཅས་པ་ལན་གསུམ་བརྗོད་པས་བྱིན་གྱིས་བརླབས། རྒྱུན་གཏན་གཏོར་མགྲོན་མཆོད་གཏོར་གྱི་སྟེང་གི་ནམ་མཁའ་བསྐྱེད་པ་ཡིན་ཀྱང་ད་ལམ་འདིར་ཟོར་གཏོར་རྣམས་ལྷར་བསྐྱེད་དགོས་ཀྱི་སྟབས་གཏོར་ཟོར་གྱི་སྟེང་གི་ནམ་མཁའ་ཆོས་འབྱུང་གྲུ་གསུམ་སུམ་བརྩེགས་ཀྱི་ནང་དུ་ཀྱཻ་རྡོ་རྗེ་ལྷ་དགུ་སྐུ་གསུང་ཐུགས་རྡོ་རྗེའི་ལྷ་ཚོགས་བཅས་བསྐྱེད་ཅིང་སྤྱན་དྲངས་དབང་བསྐུར་རྒྱས་གདབ། གཏོར་མ་འབུལ་ཚུལ་ལ་དམ་རྫས་བཅུ་གཅིག་ཚར་བཤམས་ན་སྔགས་གྲགས་བློ་བའི་གསུང་རྒྱུན་ཐམས་ཅད་མཁྱེན་པ་ཀུན་དགའ་བསོད་ནམས་ཀྱིས་ཟིན་བྲིས་སུ་མཛད་པ་ལྟར་གོ་རིམ་བཞིན་དམ་རྫས་དང་པོ་ཀྱཻ་རྡོ་རྗེ། གཉིས་པ་བདེ་མཆོག
གསུམ་པ་གུར་ལྕམ་དྲལ། བཞི་པ་ཞལ་བཞི་པ། ལྔ་པ་དུར་ཁྲོད་བདག་པོ། དྲུག་པ་ལས་མཁན་ལྔ། བདུན་པ་དཀར་མོ། བརྒྱད་པ་བདུད་རྒྱལ། དགུ་པ་ཕུར་སྲུང་། བཅུ་པ་མཁའ་འགྲོ་སྤྱི་གཏོར་དང་གཞི་བདག་གཉིས་འཐུས་པ་མཛད་ཅིང་། བཅུ་གཅིག་པ་ངོས་འཛིན་བདག་བསྐྱེད་ཕུར་ཆུང་ཞེས་པའི་ཚེ་དམ་རྫས་ཀྱི་མགོར་ཕུར་གཏོར་ཐེ་བའི་བཅུ་གཅིག་ལ་ངོས་འཛིན་ཀྱང་། དེང་སང་ཕྱག་ལེན་ལ་བཅུ་གཅིག་ཚར་འདི་ཕུར་པ་སྒྲུབ་མཆོད།
ཕུར་བཟློག མངའ་གསོལ་རྣམས་ལས་གཞན་ལ་མི་མཛད་ལ། བདུན་ཚར་དང་ལྔ་ཚར་བཤམས་པ་འདིའང་མགོན་ཁང་འགའ་ཞིག་ཏུ་གཏོར་གཞིའི་གྲས་ལ་བཞུགས་པ་མ་གཏོགས་ཕྱག་ལེན་ཕལ་ཆེར་ལ་མི་མཛད། དེས་ན་དམ་རྫས་གཏོར་མ་གསུམ་བཤམ་ཕྱག་ལེན་འདི་དར་སོ་ཆེའི་སྟབས། དེའི་འབུལ་ཚུལ་ནི་དབུས་ཀྱི་དམ་རྫས་ཡི་དམ་བདེ་ཀྱཻ་གཉིས་ལ་འབུལ། གཡས་ཀྱི་དམ་རྫས་གུར་ལྕམ་དྲལ་ཞལ། དུར་བདག ལས་མགོན། དཀར་བདུད་རྣམས་ལ་འབུལ། གཡོན་གྱི་གཏོར་མ་ཕུར་སྲུང་།
མཁའ་འགྲོ་སྤྱི། གཞི་བདག་རྣམས་ལ་འབུལ། འདི་སྐབས་ཀྱི་དམིགས་པ་ནི། དབུས་ཀྱི་དམ་རྫས་དེ་ཉིད་ཀྱཻ་རྡོ་རྗེའི་ལྷ་ཚོགས་ལ་ཕུལ་ཞིང་མཆོད་བསྟོད་ཕྲིན་བཅོལ་གྲུབ་མ་ཐག་གཏོར་མ་དེ་ཉིད་སླར་ཡང་བདུད་རྩིའི་རང་བཞིན་དུ་བྱིན་རླབས་དྲན་པར་བྱས་ལ་བདེ་མཆོག་ལྷ་ཚོགས་ལ་འབུལ། དེ་བཞིན་དུ་འོག་མ་རྣམས་ལའང་རིགས་འགྲེ་ཤེས་པར་བྱས་ལ། གཡས་གཡོན་གྱི་གཏོར་མ་གཉིས་ཀྱང་གཏོར་མགྲོན་གོང་མ་རྣམས་ལ་ཕུལ་གྲུབ་མ་ཐག་བྱིན་རླབས་བྱས་ཏེ་འོག་མ་རྣམས་ལ་འབུལ་རྒྱུ་ཡིན་ཞིང་འདི་རྣམས་འཕྲོས་དོན་ཙམ་དང་། དངོས་གཞི་ཀྱཻ་རྡོར་ལ་ཕུལ་རྗེས་དེའི་གཡས་ཀྱི་ནམ་མཁར་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་ཀྱི་དཀྱིལ་འཁོར་སྐད་ཅིག་ཙམ་གྱིས་བསམ་པ་ཆ་དགུར་གྱུར་པ་ལ་གཏོར་མ་འབུལ་ཚུལ་གྱི་དམིགས་པ་རྣམས་གཏོར་ཆོག་བཞིན། དེ་རྗེས་མདུན་གྱི་ཆོས་འབྱུང་ཚོམ་བུ་ཟོར་གཏོར་བཅས་པར་རྡོ་རྗེའི་རྩེས་ནང་མཆོད་འཐོར་ཚུལ་ཨམྲྀ་ཏས་བསངས་བ་སོགས་གཏོར་གཞུང་བཞིན་ལས། དམིགས་པ་ནི། མདུན་གྱི་ཆོས་འབྱུང་ཚོམ་བུ་གཏོར་མ་རྣམས་དབྱེར་མེད་པའི་རྡོ་རྗེ་ནག་པོ་ཆེན་པོ་ལྷ་བརྒྱད་རྟེན་དང་བརྟེན་པར་བཅས་པ་དང་པུ་ཏྲའི་གཏོར་མ་མིང་སྲིང་གསུམ་དུ་ངག་འདོན་ལྟར་གསལ་བཏབ་ཅིང་།
མངོན་སུམ་ལྟ་བུར་བཞུགས་པ་ལ་ཡེ་ཤེས་པ་སྤྱན་དྲངས་པ་རྣམས་སིབ་སིབ་ཐིམ་པས་གཟི་བརྗིད་ལྟ་བར་མི་བཟོད་ཅིང་སྲིད་གསུམ་འཇོམས་པའི་མཐུ་ལྡན་དུ་བསམ་པས་ནག་པོ་ཆེན་པོ་ལྕམ་དྲལ་གྱི་ལྗགས་རྡོ་རྗེའི་སྦུ་གུ་ནས་འོད་ཟེར་ཕྱུང་སྟེ་དམ་རྫས་གཏོར་མ་གསོལ་བས་ཐུགས་རྒྱུད་ཚིམ་ཤིང་བདག་གི་ལས་སྒྲུབ་པར་བསམ། དེའི་གཡས་ཀྱི་བར་སྣང་ལ་ཞལ་དང་དུར་བདག་གཏོར་ཆོག་བཞིན་བསྐྱེད་ལ་གཏོར་མ་ཕུལ། གོང་དུ་བསྐྱེད་པའི་གནོད་སྦྱིན་ཡབ་ཡུམ་པུ་ཏྲ་མིང་སྲིང་གསུམ་ལའང་གཏོར་མ་བྱིན་གྱིས་བརླབས་ཏེ་ཕུལ། ཆོས་འབྱུང་གི་རྩེ་མོའི་ལྷོ་ཟུར་དུ་བྲན་བདུད་ཀྱི་གཏོར་མ་བྲན་བདུད་ཡབ་ཡུམ་དུ་བསྐྱེད་ལ་དམ་རྫས་གཏོར་མ་བྱིན་གྱིས་བརླབས་ཏེ་ཕུལ། གཡོན་གྱི་ནམ་མཁའ་དཀར་བདུད་ཕུར་སྲུང་རྣམས་བསྐྱེད་ཅིང་སྤྱན་དྲངས་ལ་གཏོར་ཆོག་བཞིན་གཏོར་མ་དབུལ་བ་དང་། གཏོར་མགྲོན་རྣམས་ཀྱི་མཐའ་སྐོར་ཀུན་ཏུ་མཁའ་འགྲོ་སྤྱི་གཏོར་གྱི་འབུལ་ཡུལ་མཁའ་འགྲོ་སྡེ་ལྔ་ཕྱོགས་སྐྱོང་བཅུ་ཞིང་སྐྱོང་བརྒྱད་ལ་སོགས་པ་འཛམ་གླིང་དུར་ཁྲོད་ཕྱོགས་མཚམས་བརྒྱད། ས་འོག་ས་སྟེང་ས་བླ་རྣམས་སུ་བཞུགས་པའི་དཔའ་བོ་དང་མཁའ་འགྲོ་བསམ་གྱིས་མི་ཁྱབ་པ་སྤྲིན་ཕུང་འཁྲིགས་པ་ལྟར་བཞུགས་པ་རྣམས་ལ་གཏོར་མ་འབུལ་ཞིང་། གཞི་བདག་གཏོར་མའི་འབུལ་ཡུལ་ནི། འཛམ་གླིང་སྤྱིའི་ས་བདག་བརྟན་མ་དང་། བོད་གངས་ཅན་གྱི་གཞི་བདག་བསྟན་མ་བཅུ་གཉིས་ལ་སོགས་པ་གཞི་བདག་དབང་ཐོབ་ཅིང་དམ་ཚིག་དང་ལྡན་པ་རྣམས་གཏོར་མགྲོན་གྱི་མཐའ་སྐོར་དུ་བྱོན་ནས་གཏོར་མ་གསོལ་བར་བསམ་མོ། །
བཟླས་པའི་དམིགས་པ་ནི། ཡིག་བརྒྱའི་ཚེ་མདུན་གྱི་ནག་པོ་ཆེན་པོ་ལྕམ་དྲལ་ལྷ་བརྒྱད་འཁོར་དང་བཅས་པ་དང་། ཞལ་བཞི་དུར་བདག་བྲན་བདུད་དཀར་བདུད་ཕུར་སྲུང་ལ་སོགས་པ་གཏོར་མགྲོན་རྣམས་ཀྱི་ཐུགས་ཀར་ཧཱུྃ་ཡིག་དཀར་པོ་དེ་ལས་བདུད་རྩིའི་རྒྱུན་དཔག་ཏུ་མེད་པ་བབས་པས་སྐུ་གཟུགས་ཟག་མེད་ཀྱི་བདུད་རྩིའི་གང་། ཐུགས་མ་མཉེས་པ་དང་ཁྲོས་པ་སོགས་ཞི་ནས་བདག་དང་སྦྱིན་བདག་སོགས་ལ་དགེས་ཤིང་བརྩེ་བའི་སྐུ་ལས་འོད་ཟེར་དཀར་པོ་བདུད་རྩིའི་རང་བཞིན་འཕྲོས། བདག་སོགས་ཀྱི་ལུས་ཐམས་ཅད་ཁྱབ་སྡིག་སྒྲིབ་ནད་གདོན་དམ་ཚིག་ཉམས་ཆགས་ཐམས་ཅད་ཉི་མ་ཤར་བས་མུན་པ་སངས་པ་བཞིན་དག་བདེ་ཆེན་གྱི་ཡེ་ཤེས་རྒྱུད་ལ་སྐྱེས། མཆོག་ཐུན་མོང་གི་དངོས་གྲུབ་ཐོབ་པར་བསམ་ལ་དམིགས་པ་རྩེ་གཅིག་པས་བརྒྱ་རྩ་བཟླས། ཡང་རང་ཐུན་མཚམས་ཀྱི་ནག་པོ་ཆེན་པོར་གསལ་བའི་ཐུགས་ཁ་ནས་འོད་ཟེར་སྣ་ཚོགས་པ་འཕྲོས། མདུན་གྱི་ཡི་དམ་བདེ་ཀྱཻ་གཉིས་ཀྱི་ཐུགས་ཀར་ཕོག དེའི་ཐུགས་ཁ་ནས་འོད་ཟེར་དཔག་ཏུ་མེད་པ་འཕྲོས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་ཆུབ་སེམས་དཔའ་ཐམས་ཅད་ལ་ཕོག དེ་རྣམས་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཟེར་ནག་པོའི་རྣམ་པར་བྱུང་ནས་རང་ལ་ཐིམ་པས་རང་སྔར་ལས་ཀྱང་གཟི་བརྗིད་ཆེ་བར་གྱུར་ནས་མགོན་པོ་འཁོར་བཅས་བདག་གམ་བཀའ་ལས་ཅུང་ཟད་ཀྱང་འདའ་བར་མི་ནུས་ཤིང་ཅི་བཅོལ་བའི་ལས་ཐམས་ཅད་བསྒྲུབ་པར་བསམས་ལ།
དེ་ཝ་པི་ཙུ་བརྒྱ་རྩ་གཅིག་བཟླ། ཡང་རང་གི་ཐུགས་ཁ་ནས་འོད་ཟེར་ཁ་དོག་སྣ་ཚོགས་པ་འཕྲོས་མདུན་གྱི་ཡི་དམ་ཆོས་སྐྱོང་ཐམས་ཅད་ཀྱི་ཐུགས་ཁའི་ས་བོན་ལ་ཕོག་པས་ཐུགས་ཟག་མེད་ཀྱི་བདེ་བས་མཉེས། དེ་རྣམས་ཀྱི་ཐུགས་ཁ་ནས་འོད་ཟེར་འཕྲོས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་དྲེག་བྱེད་དམ་ཅན་རྒྱ་མཚོ་དང་བཅས་པ་ལ་ཕོག་པས་ཐུགས་ཟག་མེད་ཀྱི་བདེ་བས་མཉེས། ཐམས་ཅད་ཀྱི་བྱིན་རླབས་ནུས་མཐུ་རྣམ་པ་འོད་ཟེར་གྱི་ཚུལ་སྤྲིན་འཐིབས་པ་ལྟར་བྱོན་ནས་མདུན་བསྐྱེད་ཀྱི་ལྷ་རྣམས་ལ་ཐིམ། དེ་རྣམས་ཀྱང་རང་རང་གི་སྐུ་སྔར་ལས་ཀྱང་འོད་ཟེར་གཟི་བརྗིད་ཆེ་བར་གྱུར། སོ་སོའི་ཐུགས་ཁ་ནས་བྱིན་རླབས་ནུས་མཐུ་ཐམས་ཅད་འོད་ཟེར་གྱི་རྣམ་པར་བྱོན་ནས་རང་ལ་ཐིམ་པས་ནད་གདོན་སྡིག་སྒྲིབ་ཐམས་ཅད་བྱང་ཞིང་དག མཐུ་སྟོབས་ནུས་པ་ཡར་ངོའི་ཟླ་བ་ལྟར་རྒྱས། བདེ་ཆེན་གྱི་ཡེ་ཤེས་ཁྱད་པར་ཅན་རྒྱུད་ལ་སྐྱེས་པར་བསམས་ལ། མ་ཧཱ་ཀཱ་ལ་སྟོང་ཕྲག ཡི་གེ་བཅུ་གཉིས་མ་སུམ་བརྒྱ་བཟླ།
ཡང་རང་ནག་པོ་ཆེན་པོར་གསལ་བའི་ཐུགས་ཁ་ནས་འོད་ཟེར་མཐིང་ནག་མེ་འོད་འཕྲོ་བ་མདུང་ཐུང་ལྟ་བུ་སྔགས་ཀྱི་སྒྲ་སྒྲོག་པ་དཔག་ཏུ་མེད་པ་འཕྲོས། མདུན་བསྐྱེད་ཀྱི་ནག་པོ་ཆེན་པོའི་ཐུགས་ཀར་ཕོག་པས་སྐུ་ལུས་ཐམས་ཅད་མེས་གང་། དེ་མ་ཐག་ཁྲོ་འཁྲུགས་རྔམས་པའི་ཞབས་གཉིས་དྲག་ཏུ་བརྡབས་པས་སྲིད་པ་གསུམ་འདར་བར་བྱས། དགྲ་བགེགས་ཀྱི་རོ་གདན་དེ་དམར་མྱོག་མྱོག་བཏང་། ཐུགས་ཀ་ནས་རང་འདྲའི་ཕོ་ཉ་ལས་མཁན་ཕྱག་ན་མཚོན་ཆ་སྣ་ཚོགས་པ་ཐོགས་པ་སྟོང་གསུམ་གང་བ་དཔག་ཏུ་མེད་པ་སྤྲོས་དགྲ་བགེགས་གང་ན་ཡོད་སར་སོང་ནས་ཁང་ཞིང་ཐམས་ཅད་བཤིག ཁོ་རང་འཁོར་དང་བཅས་པ་ཐམས་ཅད་མཚོན་ཆ་ལ་སོགས་པས་གཏུབས་ནས་ལུས་དུམ་བུ་བརྒྱ་སྟོང་དུ་བཏང་ཤ་ཁྲག་ཐམས་ཅད་ཧབ་ཐོབ་ཏུ་བཞེས་ནས་རྣམ་ཤེས་ཀྱི་ངོ་བོ་ཎི་ཡིག་ལྗང་གུ་རེ་ལྷ་སོ་སོའི་ཐུགས་ཀར་ཐིམ་པར་བསམས་ལ་ཤཱ་ས་ན་ལྔ་བརྒྱ་བཟླ། དེ་ལྟ་བུའི་དམིགས་པ་གོང་འོག་རྣམས། ལྷ་མོ། ཞལ། དུར་བདག
ལས་མཁན། བྲན་བདུད། དཀར་བདུད། ཕུར་སྲུང་རྣམས་ལའང་སོ་སོར་གཏད་ལ་ལྷ་མོ་ལ་རོ་རུ་སུམ་བརྒྱ། ཞལ་ལ་སྔགས་ཐུང་སུམ་བརྒྱ། དུར་བདག་ལ་གྲྀ་ཧ་རཱ་ཛ་བཅུ་གཅིག ལས་མཁན་མོ་ལ་བོད་པ་རོ་རུ་ཉིས་བརྒྱ། ཕོ་ལ་བོད་པ་ཨཱ་ལི་བརྒྱ། ཕོ་མོ་གཉིས་ཀྱི་རྦད་བསད་སུམ་ཅུ་སོ་གཅིག བྲན་བདུད་ཀྱི་མ་ཧཱ་ཀཱ་ལ།
དཀར་བདུད་ཀྱི་བཛྲ་ཤིནྟཾ། ཕུར་སྲུང་གི་བཛྲ་ཀཱི་ལ་ཡ་རྣམས་བཅུ་གཅིག་རེ་བཟླས། དེའི་མཐར་ཡིད་ཀྱིས་སྤྲུལ་པའི་མཆོད་པ་ཕུལ་བར་བསམས་ལ། ཨོཾ་ཤྲཱི་མ་ཧཱ་ཀཱ་ལ་སྔོན་དུ་འགྲོ་བས་ཕྱི་མཆོད། འབྲུ་གསུམ་གྱིས་ནང་མཆོད་སོགས་དཀྱུས་བཞིན། བཤགས་པ་ཕྱག་འཚལ་སོགས་ཀྱི་རང་ལུས་ནག་པོ་ཆེན་པོར་གསལ་བ་བརྒྱ་སྟོང་དུ་མར་སྤྲུལ་ནས་བཤགས་ཡུལ་རྣམས་ཀྱི་སྤྱན་སྔར་འཁོད་དེ་བཤགས་པ་ཕུལ་བས་ལུས་ངག་ཡིད་གསུམ་གྱི་དམ་ཚིག་ཉམས་ཆགས་བྱང་ཞིང་དག་ནས་སྨོད་འབྲུ་རེ་རེ་ཡང་མཆོད་པའི་བྱེ་བྲག་དཔག་ཏུ་མེད་པར་གྱུར་ཏེ། ནག་པོ་ཆེན་པོ་འཁོར་བཅས་ཀྱི་སྤྱན་ལམ་དུ་ཁྱབ་པས་ཐུགས་མཉེས་ནས་འཕྲིན་ལས་ཐམས་ཅད་ཐོགས་མེད་དུ་སྒྲུབ་ཅིང་། ཁྱེད་ཐུགས་གསང་བ་སོགས་ཀྱི་ཚེ་མགོན་པོ་འཁོར་བཅས་ཀྱིས་རང་ལ་དགྲ་བགེགས་སྒྲོལ་བའི་ནུས་མཐུ་ཁྱད་པར་ཅན་མགོན་པོ་ཉིད་དང་དབྱེར་མེད་པར་སྩལ་བར་བསམ་མོ། ། དེ་ནས་བསྐང་བའི་དམིགས་པ་ནི། བསྐང་རྫས་བྱིན་རླབས་སྐབས་བསངས་སྦྱངས་གནས་ཁང་བསྐྱེད་ཆོག་སོགས་དངོས་གཞི་གང་དུ་བསྐྱེད་ཟིན་པས་གསལ་འདེབས་ཙམ་དང་ཁྱད་པར་དེ་ལྟ་བུའི་གནས་ཁང་ཤིན་ཏུ་ཡངས་ཤིང་རྒྱ་ཆེ་བར་གཏོར་མགྲོན་རྣམས་མངོན་སུམ་བཞིན་དུ་བཞུགས་པའི་མདུན་དུ་ཐོད་པའི་སྒྱེད་པུ་གསུམ་ལ་གནས་པའི་དགྲ་བགེགས་ཀྱི་ཐོད་པ་བཅད་མ་ཐག་པ་རླངས་པ་འཐུལ་ཞིང་སྟོང་གསུམ་གྱི་ཁྱོན་ལྟར་ཡངས་པའི་ནང་དུ་ཁྲག་གི་མཆོད་ཡོན་རྒྱ་མཚོ་ལྟར་འཁྱིལ་བ།
དབང་པོ་ལྔའི་མེ་ཏོག་ཕུང་པོར་སྤུངས་ཤིང་ཁྲག་རྒྱུན་འཛག་པ། བསུར་ཆེན་གྱི་དུད་པས་ས་སྟེང་ཁྱབ་པ། ཞུན་ཆེན་གྱི་སྒྲོན་མེས་སྟོང་གསུམ་གསལ་བ། མཁྲིས་པའི་དྲི་ཆབ་རྒྱ་མཚོར་འཁྱིལ་བ། ཤ་རུས་ཞལ་ཟས་རི་ལྟར་སྤུངས་པ། རྐང་གླིང་ཐོད་རྔའི་སྒྲ་དབྱངས་ནམ་མཁའ་ཁྱབ་པར་སྒྲོག་པ། མགོན་པོ་འཁོར་བཅས་ཀྱི་གཏོར་མ་དགྲ་བགེགས་ཀྱི་ཤ་ཁྲག་རུས་པའི་ཕུང་པོ་ཟག་མེད་བདུད་རྩི་རྒྱ་མཚོ་ལོང་ལོང་ཁོལ་བ། བྱ་རྟ་གཡག་ཁྱི་ལུག་མི་ནག་ལྕེ་སྤྱང་ལ་སོགས་པའི་སྲོག་ཆགས་རྣམས་དབང་པོ་ཚང་ཞིང་དྲག་པོའི་རྒྱན་ཅན་གཏུམ་པའི་ངར་སྐད་སྒྲོག་པས་སྣང་སྲིད་ཐམས་ཅད་ཁྱབ་པ། གཞན་ཡང་སྟག་གཟིག་གོ་ཁྲབ་གོས་དར་ལ་སོགས་པ་མདོར་ན་ཐུགས་དམ་བསྐང་བའི་རྫས་བསྐང་གཞུང་ནས་བཤད་དོ་ཅོག་ཐམས་ཅད་ཀྱིས་ནམ་མཁའ་ས་གཞི་བར་སྣང་གང་ཞིང་དྲག་པོའི་ལས་སྒྲུབ་པའི་ནུས་ལྡན་དུ་བསམ། སྤྱན་འདྲེན་གྱི་ཚེ་རང་ནག་པོ་ཆེན་པོར་གསལ་བའི་ཐུགས་ཀའི་ཧཱུྃ་ལས་འོད་ཟེར་སྔོན་པོ་ལྕགས་ཀྱུ་ལྟ་བུར་འཕྲོས་པས་འོག་མིན་རྣམ་པར་སྣང་མཛད་ཀྱི་ཐུགས་ཁ་སོགས་ནས་ནག་པོ་ཆེན་པོ་འཁོར་བཅས་ཁ་བ་བུ་ཡུག་འཚུབ་པ་ལྟར་བྱོན་ནས་མདུན་གྱི་གཏོར་ཟོར་ནག་པོ་ཆེན་པོ་འཁོར་བཅས་གསལ་བ་ལ་སིབ་སིབ་ཐིམ་པས་སྐུ་གཟི་བརྗིད་ཕུན་སུམ་ཚོགས་པ་གར་དགུའི་ཉམས་དང་ལྡན་ཞིང་སྲིད་གསུམ་ཐམས་ཅད་འདར་ཕྲི་ལི་ལི་གཡོ་བ་དང་།
གསུང་ཧཱུྃ་ཕཊ་ང་རོ་འབྲུག་སྟོང་ལྟར་བསྒྲགས་པས་བདུད་སྙིང་མ་ལུས་ཚལ་པར་འགས་ཤིང་རྒྱལ་བ་ཀུན་གྱི་འཕྲིན་ལས་སྒྲུབ་པ་དང་ཐུགས་བདེ་གསལ་མི་རྟོག་པའི་ངང་ནས་རྣམ་པ་དམ་ཉམས་དགྲ་བགེགས་ལ་ཁྲོ་འཁྲུགས་རྔམས་པའི་ཚུལ་ཅན་དུ་བསམས་ལ། དེ་ཐམས་ཅད་ལ་གདན་པད་ཉི་དགྲ་བགེགས་ཀྱི་རོ་བཅས་ཕུལ་བ་བརྟན་པར་བཞུགས་ཤིང་ཕྲིན་ལས་མཛད་པར་བསམ་མོ། ། དེ་ནས་མགོན་པོ་འཁོར་བཅས་ཀྱི་བསྐང་བའི་གཏོར་མ་དགྲ་བགེགས་ཀྱི་ཤ་ཁྲག་རུས་པའི་ཕུང་པོ་ཟག་མེད་བདུད་རྩིའི་རང་བཞིན་ཅན་དེ་ཉིད་ལ་ལྗགས་འོད་ཀྱི་སྦུ་གུ་ཟུག་སྟེ་གསོལ་བས་ཐུགས་རྒྱུད་ཚིམས་ཤིང་རྣལ་འབྱོར་པའི་ཕྲིན་ལས་སྒྲུབ་པར་བསམས་ལ། མགོན་པོ་ཕུར་སྲུང་གི་བར་གྱི་གཏོར་སྔགས་རྣམས་ཚར་གསུམ་གསུམ་ཕྱག་རྒྱ་དང་བཅས་པས་ཕུལ། ཕྱི་ནང་གི་མཆོད། འདོད་དོན་གསོལ་བ་རྣམས་ཕྱག་ལེན་བཞིན་དང་། དེ་ནས་དགྲ་བགེགས་སྒྲོལ་བའི་དམིགས་པ་ནི། རང་གི་མདུན་དུ་གནམ་ལྕགས་ལས་གྲུབ་པའི་འབྲུབ་ཁྲུང་ནག་པོ་གྲུ་གསུམ་པ་རྒྱ་ཁྱོན་རབ་ཏུ་ཡངས་བ་གཏིང་རིང་ཞིང་ཟབ་པ་གསེར་གྱི་ས་གཞི་ལ་ཐུག་པ་ཁྲག་མཚོ་རྦ་རླབས་འཁྲུག་ཅིང་དུག་ནད་སྤྲིན་ལྟར་འཐིབ་པ་མེ་རླུང་མར་ནག་དྲག་ཏུ་འབར་བའི་ཀློང་དཀྱིལ་ན་མཚོན་ཆའི་སེར་ཆེན་འབབ་ཅིང་ཐོག་གི་བུ་ཡུག་འཚུབ་པ། སྲོག་བདུད་ལས་ཀྱི་བཤན་པ་མང་པོ་དམ་ཉམས་ལ་རུབ་ཅིང་རྐན་སྒྲ་རྡེབ་པ་སྣང་སྲིད་ལྷ་སྲིན་སྡེ་བརྒྱད་སྟོང་གསུམ་གང་བས་རྒྱོབ་གསོད་འཇིགས་པའི་གད་མོ་འབྲུག་ལྟར་སྒྲོག་པ། ཐར་མེད་ལས་ཀྱི་བཙོན་ཁང་ནག་ལ་འཐིབ་པའི་ནང་དུ་ལིངྒ་དྲུག་ཅུ་རེ་ལྔ་པོ་ཐམས་ཅད་ཀྱང་ནྲི་ལྗང་གུ་ལས་དགྲ་བོ།
པྲི་དཀར་པོ་ལས་ཕོ་གདོན་པྲི་སེར་པོ་ལས་མོ་གདོན་རྣམས་ལུས་རིད་ཅིང་སྐྲ་གཟིངས་པ། ཁ་སྣ་དང་བཤང་གཅིའི་ཆུ་ལྷུག་པ་འཆོར་བ། རྡུལ་གྱིས་མོག་མོག་པོར་གྱུར་ཅིང་མིག་གཏིང་དུ་ཤོར་བ་ཁ་ནས་ཁྲག་འཛག་པ། སྣ་ནས་རྣག་དང་རྣ་བ་ནས་ཆུ་སེར་དང་མིག་ནས་མཆི་མའི་རྒྱུན་འཛག་པ་ཤུ་བ་དང་ཕོལ་མིག་གིས་མགོ་ལུས་མེད་པར་ཁྱབ་ཅིང་རྣག་ཁྲག་གི་ཟེག་ཆུ་འཛག་པ། ཁ་ནས་སྨྲེ་སྔགས་དང་ངུ་སྐད་རང་གི་ཉེས་པ་བྱས་པ་ཐམས་ཅད་སྒྲོག་ཅིང་མགོན་སྐྱབས་བྲལ་བ་ཡི་མུག་དང་། དཀའ་ཐུབ་ཀྱི་ཉམས་ཅན་འདར་ཡེད་ཡེད་གནས་པར་བསམ། རང་ནག་པོ་ཆེན་པོའི་ང་རྒྱལ་བརྟན་པོས་ཐུགས་ཀའི་ཧཱུྃ་ལས་འོད་ཟེར་མཐིང་ནག་ཚ་ཞིང་རྩུབ་པ་མེའི་རང་བཞིན་འཕྲོས། མདུན་གྱི་གཏོར་ཟོར་མགོན་པོ་འཁོར་དང་བཅས་པར་གསལ་བའི་ཐུགས་ཁར་ཕོག་པས་རང་དབང་མེད་པར་ཐུགས་རྒྱུད་བསྐུལ་ཞིང་རྡོ་རྗེ་འཆང་ནས་རྩ་བའི་བླ་མའི་བར་གྱི་དམ་ཚིག་རྗེས་སུ་དྲན་ཏེ་གཙོ་འཁོར་ཐམས་ཆད་ཀྱི་ཐུགས་ཁ་ནས་རང་འདྲའི་ཕོ་ཉ་ལས་མཁན་ཁྲོ་བོའི་ཚོགས་བསམ་གྱིས་མི་ཁྱབ་པ་ཁྲོ་འཁྲུགས་རྔམས་པའི་ཕྱག་ན་ལྕགས་ཀྱུ། ཞགས་པ། ལྕགས་སྒྲོགས།
ཐོ་བ། རལ་གྲི། མདའ། མདུང་། སྤུ་གྲི་ལོགས་ན་ཐོགས་པ་ནམ་མཁའི་ཁམས་ཐམས་ཅད་ཁྱབ་པར་སྤྲོས། སྲིད་གསུམ་ཐམས་ཅད་གང་བས་དེ་དག་ན་གནས་པའི་བསྟན་པ་སྤྱི་བྱེ་བྲག་དང་ཁྱད་པར་རྣལ་འབྱོར་བ་དཔོན་སློབ་འཁོར་དང་བཅས་པ་ལ་གནོད་ཅིང་འཚེ་བར་བྱེད་པའི་དགྲ་བགེགས་ལོག་འདྲེན་དམིགས་སུ་གསལ་བ་ཐམས་ཅད་ཀྱི་སྙིང་གར་ལྕགས་ཀྱུས་བཏབ་སྟེ་ཁྲིད། ཡན་ལག་ལྕགས་སྒྲོག་གིས་བསྡམས། མགྲིན་པར་ཞགས་པས་བཅིངས། ཐོ་བ་སོགས་ཐོགས་པ་རྣམས་ཀྱིས་རྒྱོབ་གསོད་ལ་སོགས་པའི་སྒྲ་ཆེན་པོ་སྒྲོག་ཅིང་། རྒྱབ་ནས་བསྡིགས་བཞིན་པས་དེད།
ཁོ་རང་གི་ལས་ལས་གྲུབ་པའི་རླུང་གི་དཀྱིལ་འཁོར་ནག་པོ་ཞིག་ས་འོག་ནས་འཚུབ་སྟེ་རང་དབང་མེད་པར་བྱ་སྤུ་རླུང་གིས་བསྐྱོད་པ་བཞིན་བཀུག་ནས་རང་གི་མདུན་གྱི་འབྲུབ་ཁུང་ནང་གི་ལིངྒ་རྣམས་མཐོང་བ་དང་། ཉེ་བའི་བསམ་པས་དེར་འཇུག་འདོད་དྲག་པོ་དུང་དུང་ཡོད་པར་བསམ་ལ་རྡོ་རྗེ་དྲིལ་བུ་ཧཱུྃ་མཛད་ཀྱི་ཕྱག་རྒྱས་བཟུང་ནས། ཛཿ ན་མོ་སོགས་དགུག་གཞུག་དཀྱུས་བཞིན་ལས་གཟུགས་དང་ལིངྒ་འདི་ཉིད་ལ་མཆིས་པར་གྱུར་ཅིག ཅེས་པའི་རྗེས་སུ་ཤཱ་ས་ན་དང་། ལྷ་མོའི་རོ་རུ། ལས་མགོན་མོའི་བོད་པ་རོ་རུ་ཏྲི་ཙ། ཕོའི་བོད་པ་ཨ་ལི་རྣམས་ཀྱི་རྗེས་སུ། ཨོཾ་ཤྲཱི་མ་ཧཱ་ཀཱ་ལ་སརྦ་ཤ་ཏྲཱུཾ་བིགྷྣཱན་ཨ་ཀརྵ་ཡ་མཱ་ར་ཡ་ཧཱུྃ་ཕཊ། ཅེས་ཡང་ཡང་བརྗོད་ཅིང་།
དམིགས་པ་བརྟན་པོས་དགུག་གཞུག་གི་ཕྱག་རྒྱ་ཐོག་མར་གཡས་དེ་ནས་གཡོན་དེ་ནས་དབུས་རྣམས་སུ་བསྐོར་ཞིང་ལིངྒའི་སྟེང་དུ་ཕབ། མཐར་དྲིལ་བུ་གསིལ་ལ་ཁུག་ཅིག ཕོབ་ཅིག ཎི་ཡཾ་ཛཿ ཏྲི་ཡཾ་ཛཿ ཞེས་བརྗོད་པས་མདུན་དུ་བཀུག་པའི་དགྲ་བགེགས་དེ་དག་ལིངྒ་རྣམས་ལ་སིབ་སིབ་ཐིམ་ཞིང་། ཕོ་ཉ་རྣམས་ཀྱིས་ཡན་ལག་ཞགས་པ་དང་ལྕགས་སྒྲོག་གིས་བཅིངས་ཤིང་ཐོ་བས་བརྡུངས་པས་འབྱུང་བཞིའི་ཁམས་ཉམས་པར་བྱས་ཤིང་། བསྒྲལ་ལས་མ་གྲུབ་ཀྱི་བར་དུ་སྐད་ཅིག་ཙམ་ཡང་གཟུགས་དང་རྣམ་ཤེས་མི་འབྲལ་ཞིང་། དབྱེར་མེད་དུ་བྱས་པར་བསམ་ལ་ལན་གསུམ་བྱ། དེ་ནས་ལྷ་དབྱེའི་དམིགས་པ་ནི།
ཛཿན་མོ་རྗེ་བཙུན་སོགས་དང་། སྲུང་བར་བྱེད་པའི་ལྷ་ཐམས་ཅད་དང་ཕྲོལ་ཅིག་གི་མཐར་རང་གི་སྙིང་ཁ་ནས་འོད་ཟེར་ལྕགས་ཀྱུ་ལྟ་བུ་འཕྲོས་པས་དགྲ་བགེགས་དེ་རྣམས་ཀྱི་རྒྱུད་ལ་ཡོད་པའི་རང་བཞིན་གྱིས་གནས་པའི་རྡོ་རྗེ་གསུམ་གྱི་ནུས་མཐུ་གནས་སྐབས་སུ་བླ་མས་དབང་བསྐུར་བ་ལ་སོགས་པའི་དུས་སུ་གསལ་བཏབ་ཅིང་བྱིན་གྱིས་རླབས་པའི་འཇིག་རྟེན་ལས་འདས་པའི་ནུས་མཐུ་ཐམས་ཅད་ལིངྒ་རྣམས་ཀྱི་གནས་གསུམ་ནས། ཨོཾ་དཀར་པོ། ཨཱཿདམར་པོ། ཧཱུྃ་སྔོན་པོའི་རྣམ་པར་བསྡུས་ཏེ་བྱ་ཚང་ནས་བྱ་འཕུར་བ་བཞིན་ཐོགས་མེད་དུ་བྱུང་ནས་རང་ནག་པོ་ཆེན་པོར་གསལ་བའི་སྐུ་གསུང་ཐུགས་ཀྱི་གནས་སུ་ཐིམ་པས་རང་གི་ལུས་ངག་ཡིད་གསུམ། རྡོ་རྗེ་གསུམ་གྱི་རང་བཞིན་སྔར་ལས་ཀྱང་གཟི་བརྗིད་ནུས་མཐུ་ཆེས་ཆེར་རྒྱས་ཤིང་ལིངྒ་དགྲ་བགེགས་སུ་གསལ་བའི་ལུས་དེ་བཀྲག་མདངས་གཟི་བརྗིད་ཐམས་ཅད་དང་བྲལ་ཞིང་སྡོང་པོ་རྙིང་པ་ཉི་ལྷག་གིས་ཁྱེར་བ་ལྟར་ནག་ཧྲུལ་གྱི་སོང་བར་བསམས་ལ་ཤཱ་ས་ན། ལྷ་མོའི་རོ་རུ། མོའི་རྦད་པ་ཏྲཀ་རཀྴ་ནས། ཏྲཀྨོ་ཏྲ་པ་ཤ་ཏྲཱུཾ་མཱ་ར་ཡའི་བར་དང་། ཕོའི་རྦད་པ་དྷྲཱིཀ་ནས།
མོན་བུ་ཁྲག་ལ་འཇིབས་ཛའི་མཐར། ཨོཾ་ཤྲཱི་མ་ཧཱ་ཀཱ་ལ་ཡ་སརྦ་ཤ་ཏྲཱུཾ་བིགྣཱན་སརྦ་དེ་ཝ་རཀྵ་བི་དྱ་ཤ་ཡ་ཧཱུྃ་ཕཊ། ཅེས་བརྗོད་ཅིང་ལག་གཡོན་དྲིལ་བུ་གསིལ། གཡས་རྡོ་རྗེ་དང་བཅས་གན་རྐྱལ་དུ་བསླངས་ལ་གྱེན་ལ་འདེགས་ཚུལ་དང་། ཡང་སྔགས་དེ་ཉིད་དང་ལག་གཡས་རྡོ་རྗེ་གསོར་ཞིང་དམིགས་པ་ནི་རང་ནག་པོ་ཆེན་པོར་གསལ་བའི་གནས་གསུམ་ནས་མེ་མཚོན་ཁྲོ་བོའི་ཚོགས་དཔག་ཏུ་མེད་པར་སྤྲོས་ཏེ་དགྲ་བགེགས་དེ་དག་ལ་སྲུང་སྐྱོབ་བྱེད་པའི། ཕོ་ལྷ། མོ་ལྷ། དགྲ་ལྷ། ཞང་ལྷ། སྲོག་ལུས་དབང་ཐང་ཀླུང་རྟ་བསྐྱེད་པའི་ལྷ་ཐམས་ཅད་ཕྱི་རྒྱ་མཚོའི་ཕ་རོལ་དུ་བསྐྲད་ནས་སྐད་ཅིག་ཙམ་ཡང་འཁོར་མི་ནུས་པར་བསམ།
ཡང་སྔགས་དང་དམིགས་པ་དེ་ཉིད་ལས། ལག་གཡས་རྡོ་རྗེ་སྡིགས་མཛུབ་བཅས་པས་ལིངྒའི་མཐར་བསྐོར་བས་དེ་རྣམས་མགོན་སྐྱབས་དང་བྲལ་ཞིང་མིག་ཧྲིག་ཧྲིག་འདར་ཡེད་ཡེད་བསམ་མོ། ། སྐབས་འདིར་ཐུན་མོང་མ་ཡིན་པའི་མན་ངག་ཁ་སྦྱོར་དབྱེ་བ་བརྒྱད་དང་ཕྱག་འཚལ་གྱི་དམིགས་པ་སོགས་བླ་མ་བརྒྱུད་པའི་མན་ངག་ནས་ཇི་ལྟར་འབྱུང་བ་བཞིན་གདམས་པ་ཡོངས་སུ་རྫོགས་པར་ཐོབ་པའི་གང་ཟག་གིས་ཉམས་སུ་བླང་བར་བྱའོ། ། འདི་སྐབས་ཀྱི་ཕྱག་རྒྱ་རྣམས་ལ་བཤད་ཁུངས་ཤིག་མ་མཐོང་ཡང་བླ་མ་གོང་མའི་ཕྱག་ལེན་མཐོང་བརྒྱུད་ཞིག་ཡིན་པར་ཁོ་བོས་སེམས་སོ། ། དེ་ནས་དཔང་གཟུག་གི་དམིགས་པ་ནི་མདུན་གྱི་གཏོར་ཟོར་ནག་པོ་ཆེན་པོ་འཁོར་བཅས་སུ་གསལ་བའི་སྟེང་གི་ཆ་ལ་རྩ་བརྒྱུད་ཀྱི་བླ་མ་དམ་པ་རྣམས་དང་། བར་གྱི་ཆ་ལ་ཡི་དམ་དཀྱིལ་འཁོར་གྱི་ལྷ་ཚོགས། མཐའ་སྐོར་ཀུན་ཏུ་དམ་ཅན་རྒྱ་མཚོའི་ཚོགས་སྤྲིན་ཕུང་འཁྲིགས་པ་ལྟར་བཞུགས་པ་ལ་དགྲ་དེའི་ཉེས་བྱས་རྣམས་བསྒྲགས་པས་བདེན་པར་དགོངས་ཤིང་རང་གི་གྲོགས་དང་བླ་མ་ཡི་དམ་ཅུང་ཟད་ཁྲོ་ཚུལ་གྱིས་དགྲ་བགེགས་སྒྲོལ་བ་ལ་དགོངས་པ་རྩེ་གཅིག་ཏུ་གཏད་པ་དང་། ཁྱད་པར་ནག་པོ་ཆེན་པོ་འཁོར་བཅས་དགྲ་བགེགས་དེ་ཉིད་ཞིང་བཅུ་ཚང་ངེས་སུ་མཁྱེན་ཏེ་སྔོན་གྱི་དམ་བཅའ་དྲན་པས་རབ་ཏུ་ཁྲོས་པའི་ང་རོ་འབྲུག་ལྟར་སྒྲོག་ཅིང་མྱུར་བ་ཉིད་དུ་སྒྲོལ་བའི་དམ་ཅན་འདར་ཤིག་ཤིག་བཞུགས་པར་བསམས་ལ། འདས་དང་མ་བྱོན་པ་དང་། དཔལ་ལྡན་མགོན་པོའི་བསྐུལ་གྱི་མཐར།
ལིངྒ་སྒྲོལ་བའི་དམིགས་པ་ནི་རང་ནག་པོ་ཆེན་པོར་གསལ་བའི་ཕྱག་གཡས་ཀྱི་གྲི་གུག་དེས་དགྲ་བགེགས་རྣམས་ཀྱི་སྲོག་རྩ་སྐད་ཅིག་ཏུ་བཅད་པར་བསམས་ལ་ལིངྒ་ཐམས་ཅད་ལ་བསྐོར་བས་དེ་དག་གི་སེམས་ཀྱི་རྟེན་བྲལ་རྣམ་ཤེས་ཀྱི་ངོ་བོ་ཧཱུྃ་ཡིག་སྔོན་པོ་གཟུང་འཛིན་དང་བྲལ་བ་ཞིག་གྲི་གུག་གི་སོ་ལ་འཁྲིལ་ཏེ་རང་གི་ཞལ་དུ་ཞུགས་རང་སྐད་ཅིག་ཙམ་གྱིས་ཧེ་རུ་ཀ་ཡབ་ཡུམ་དུ་གསལ་བའི་ཡབ་ཀྱི་ཐུགས་ཀར་རྗེས་ཆགས་ཀྱི་མེས་འོད་དུ་ཞུ། སྐུའི་དབྱིབས་བརྒྱུད་རྡོ་རྗེའི་ལམ་ནས་ཡུམ་གྱི་པདྨར་བབས་པས་སྐད་ཅིག་ལ་དགྲ་བགེགས་རྣམས་ཀྱི་རྣམ་ཤེས་ཧེ་རུ་ཀ་ཡེ་ཤེས་ཀྱི་སྐུ་ཅན་དུ་གྱུར་པ་ལ་མཆོད་བསྟོད་མདོར་བསྡུས་བྱས་ལ་དཔའ་བོ་དང་མཁའ་འགྲོའི་ཚོགས་དཔག་ཏུ་མེད་པས་བསྐོར་ནས་འཇའ་གུར་དང་སྤོས་ཀྱིས་སྟིབས་ཤིང་རོལ་མོ་དང་མེ་ཏོག་གི་ཆར་དཔག་ཏུ་མེད་པ་དང་བཅས་ཏེ་སྐད་ཅིག་དེ་ཉིད་ལ་འོག་མིན་གྱི་གནས་སུ་གཤེགས་པར་བསམ་ལ་ཕཊ་དྲག་པོ་བརྗོད་ཅིང་མིག་གྱེན་དུ་ཡུན་རིང་བལྟ། རང་གི་སེམས་དང་བསྒྲལ་བྱའི་སེམས་སྒྲོལ་བྱེད་རྣམ་འཕྲུལ་སྣ་ཚོགས་པ་རྣམས་རོ་གཅིག་ཏུ་བསྲེས་ནས་འཛིན་མེད་བློ་འདས་ཀྱི་ངང་དུ་ཅུང་ཟད་མཉམ་པར་གཞག དེ་ནས་དམིགས་ཡུལ་རྣམས་ཀྱི་ལུས་རྟེན་ལས་ཉོན་གྱིས་བསྐྱེད་པའི་གདོས་བཅས་ཤ་ཁྲག་རུས་པའི་ཕུང་པོ་དེ་ཉིད་ལ་ལས་མཁན་ཕོ་ཉ་རྣམས་ཀྱིས་ཤ་ཁྲག་ནད་དང་མཚོན་ཆའི་ཆར་པ་ཕབ་ཤང་ལང་ལ་སོགས་པས་དུམ་བུར་གཏུབ་ཅིང་བསྒྲལ་བར་བསམས་ལ། ཤཱ་ས་ན་དང་། ལྷ་མོ་ལ། ཨོཾ་ཧཱུྃ་ཤྲཱི་ཡ་དེ་ཝཱི་ཀཱ་ལི་ཀཱ་ལི་མ་ཧཱ་ཀཱ་ལི་ཧཱུྃ་བྷྱོ་སརྦ་ཤ་ཏྲཱུཾ་བིགྣཱན་མཱ་ར་ཡ་ཨུཏྨནྟ་ཀུ་རུ་ཧཱུྃ་ཕཊ་ཅེས་དང་། ལས་མཁན་མོའི་བསད་པ་མ་ཧཱ་རཀྴ་ཙིཏྟ་སྲོག་ཏྲཱུཾ་ཏྲཱུཾ་ནས་ཤ་ཏྲཱུ་མཱ་ར་ཡའི་བར་དང་། ཕོའི་བསད་པ་ནྲིར་ན་རྦད་ནས་ཤ་ཏྲཱུཾ་མཱ་ར་ཡ་ཧཱུྃ་ཕཊ་ཀྱི་བར་གྱི་སྔགས་རྣམས་བརྗོད་ཅིང་གྲི་གུག་གིས་ལིངྒ་འོག་མ་རྣམས་ཀྱི་རྐང་པ་གཡོན་པ་ནས་བཙམས་ཏེ་གོང་མ་རྣམས་ཀྱི་སྤྱི་གཙུག་གི་བར་དུམ་བུར་གཏུབ་ཅིང་ལིང་རོ་དེ་རྣམས་ཤ་ཡི་ཕུང་པོ་རུས་པའི་རི་རབ་ཁྲག་གི་རྒྱ་མཚོ་ཆེན་པོས་སྟོང་གསུམ་གྱི་ཁྱོན་གང་བར་བསམས་ལ། ཕྱི་ནང་གསང་བ་ལ་སོགས་བརྗོད།
གསོལ་ཁའི་དམིགས་པ་ནི་ལིང་རོའི་སྣོད་གཏོར་ཐེབ་རྣམས་ཀྱང་ཐོད་པ་སྟོང་གསུམ་གྱི་ཁྱོན་ལྟར་ཡངས་པའི་ནང་དུ་དགྲ་བགེགས་ཀྱི་ཤ་ཁྲག་རུས་པའི་ཕུང་པོ་ཟག་མེད་བདུད་རྩིའི་རྒྱ་མཚོར་བསམས་ལ་གཏོར་མ་མགོན་པོ་འཁོར་བཅས་སུ་གསལ་བའི་ཞལ་ནས་འོད་ཀྱི་སྦུ་གུ་བྱུང་སྟེ་བཅུད་ཐམས་ཅད་གསོལ་བར་བསམས་ལ་ལག་པ་རྡོ་རྗེ་ཐལ་མོ་ཁ་གྱེན་དུ་ཕྱེས་ཏེ། མགོན་པོ་ལ་ཤཱ་ས་ན་ཚར་ལྔ། ལྷ་མོ་ལ་ཨོཾ་ཧཱུྃ་ཤྲཱི་ཡ་དེ་ཝཱི། ཞལ་ལ་གཏོར་སྔགས། ལས་མགོན་ལྔ་ལ་འབོད་པ་གཉིས། བྲན་བདུད་ལ་གཏོར་སྔགས་རྣམས་ཚར་རེས་ཕུལ། ཕྱི་ནང་གི་མཆོད། འཕྲིན་ལས་བཅོལ་བས་དྲག་པོའི་ལས་ཐམས་ཅད་འབད་མེད་དུ་མཛད་པར་བསམས་ལ། གཏོར་ཐེབ་ལྔ་ཚར་ཚན་པ་གཉིས་སུ་བཤམས་ནས་རེས་མོས་ཀྱིས་ཚར་བཅུ་གསུམ་འབུལ། དེའི་མཐར་བདུད་རྩི་ལྔ་མཆོད་ཀྱི་དམིགས་པ་འདོན་ཆ་བཞིན་གཏོར་མའི་མཐའ་སྐོར་དུ་བཤམས་པའི་མཆོད་པ་སོ་སོ་ལ་སེམས་གཏད་ཅིང་འབུལ།
འོན་ཀྱང་རཀྟའི་མཆོད་ཡོན་ལྷ་རྣམས་ཀྱི་ཕྱག དབང་པོའི་མེ་ཏོག དབུ་དང་སྐུ་གཟུགས་ཀྱི་རྒྱན། ཚིལ་ཆེན་དུད་པ་ཤངས། ཞུན་ཆེན་སྒྲོན་མེ་སྤྱན། མཁྲིས་པའི་དྲི་ཆབ་ཐུགས། ཤ་རུས་ཀྱི་ཞལ་ཟས་ལྗགས། རྐང་གླིང་ཐོད་རྔ་དྲིལ་བུ་ཅང་ཏེ་སོགས་སྙན། གཡང་གཞི་བླ་རེ་སོགས་གཞལ་ཡས་ཁང་གི་རྒྱན། སྤྱི་རྒྱན་མགུལ་རྒྱན་སྙན་རྒྱན་དཔུང་རྒྱན་ཕྱག་གདུབ་ཞབས་གདུབ་སེ་རལ་ཁ་སྟེ་ཕྱག་རྒྱ་རྣམ་དྲུག་སྐུ་ལུས།
སྨན་རཀ་གཏོར་མ་རྣམས་ཞལ་དུ་ཕུལ་བར་བསམ་མོ། ། བསྐང་བ་དབྱིངས་ཀྱི་དམིགས་པ་ནི། དེ་དང་དེའི་ཚིག་དོན་ལ་བློ་གཏད་པ་ཙམ་མ་གཏོགས་གསལ་ཁ་མི་སྣང་། བཟློག་པའི་ཚེ་རང་ནག་པོ་ཆེན་པོར་གསལ་བའི་ཐུགས་ཁ་ནས་འོད་ཟེར་འཕྲོས་མདུན་གྱི་ནག་པོ་ཆེན་པོའི་ཐུགས་ཀར་ཕོག་པས་ཞབས་ས་ལ་བརྡབས་སྤྱན་འཁོར་རྣམས་ལ་ཧྲིག་ཧྲིག་གཟིགས་པས་ལས་མཁན་ཕོ་ཉ་རྣམས་ཤིན་ཏུ་ཁྲོས་པར་གྱུར་ཏེ་རང་གི་བཀའ་ཉན་དྲེགས་པ་སྡེ་བརྒྱད་ཀྱི་དམག་དཔུང་དང་བཅས་པས་རང་ལ་གནོད་བྱེད་ཀྱི་རྦད་འདྲེ་རྦོད་གཏོང་སོགས་བསམ་སྦྱོར་ངན་པ་ཇི་སྙེད་མཆིས་པ་རྣམས་བྱེད་པ་པོ་ཁོ་རང་རྣམས་ཀྱི་སྟེང་དུ་བདུད་དང་གཤེད་དུ་བབས། དེ་རྣམས་ཀྱི་སྲུང་མ་རྦད་པ་སོགས་ཐམས་ཅད་ཀྱང་བྱེད་པ་པོ་རང་ལ་ཁྲོས་ཏེ་རྣལ་འབྱོར་པས་རྦད་པའི་དམག་སྣ་དགྲ་བོའི་ཡུལ་དུ་དྲངས་ནས་རྡུལ་ཕྲན་བཞིན་དུ་བརླག་པར་བསམ། བཀའ་བསྒོའི་ཚེ་རང་ལྷའི་ང་རྒྱལ་བརྟན་པོས་མདུན་གྱི་ལྷ་ཚོགས་རྣམས་ལ་སྤྱན་གསུམ་གདངས་མིག་ཏུ་གཟིགས་ཤིང་ཚིག་རྣམས་འབྲུག་སྟོང་ལྡིར་བ་ལྟར་བསྒྲགས་པས་ནག་པོ་ཆེན་པོ་འཁོར་བཅས་ཤིན་ཏུ་འཇིགས་ཤིང་སྐྲག རྡོ་རྗེ་འཆང་གི་སྤྱན་སྔར་ཁས་བླངས་དམ་བཅས་རྣམས་རྗེས་སུ་དྲན་ནས་བསྟན་ལ་གནོད་བྱེད་ཀྱི་དགྲ་བགེགས་སྟོང་གསུམ་གང་དུ་གནས་ཀྱང་སྒྲོལ་བར་བསམ། དྲག་བསྐུལ་ཚེ་རང་གི་ཐུགས་ཀའི་ཧཱུྃ་ལས་འོད་ཟེར་ནག་པོ་ཚ་ཞིང་རྩུབ་པ་མེའི་རང་བཞིན་དཔག་ཏུ་མེད་པ་འཕྲོས། མདུན་གྱི་མགོན་པོ་འཁོར་བཅས་ལ་ཕོག་པས་ཁྲོ་འཁྲུགས་རྔམས་པས་སྟོང་གསུམ་ཐམས་ཅད་ལྷ་སྲིན་སྡེ་བརྒྱད་ཀྱི་དམག་གིས་བསྐང་། དེ་ཐམས་ཅད་ཀྱང་སེང་གེ་ཤ་ལ་རྔམས་པ་ལྟར་བསྟན་དགྲ་གང་ན་ཡོད་པའི་སར་མཆོངས་ཤིང་ལྡིང་ཞིང་སོང་སྟེ།
དགྲ་བོའི་ཡུལ་དུ་ཁྲག་ནད་ཡམས་ནད་དུག་ནད་ཀྱི་ཆར་པ་ཕབ། སྟེང་གི་མི་བརྒྱུད། བར་གྱི་ནོར་བརྒྱུད། འོག་གི་ཕྱུག་བརྒྱུད། ཁང་ཞིང་ཡུལ་ཁྱིམ་སྡེ་དང་བཅས་པ་ཐལ་བའི་རྡུལ་ཕྲན་བཞིན་དུ་བརླག དེ་དག་གི་ཚེ་བསོད་དཔལ་འབྱོར་སྙན་གྲགས་ཐམས་ཅད་འོད་ཀྱི་རྣམ་པས་ཚུར་བསྡུས་ངོ་སོ་དང་བཅས་པས་རང་ལ་བྱིན་པས་རང་གི་ཚེ་བསོད་དཔལ་འབྱོར་སྙན་གྲགས་ཐམས་ཅད་རྒྱས་པར་བསམ། བསྟོད་པའི་ཚེ་དབྱངས་གྱེར་བ་སོགས་ཀྱི་དུས་ལྷ་རྣམས་ཀྱང་གཟི་བརྗིད་དང་ལྡན་ཞིང་སྐུ་ཚད་ཀྱང་རི་རབ་འབུམ་སྡེ་བརྩེགས་པ་ལྟར་མཐོང་ཞིང་སྣང་སྲིད་ཐམས་ཅད་ཁྱབ། ཧ་ཧ་ཧཱུྃ་ཕཊ་ལ་སོགས་པའི་གསུང་དབྱངས་ཡན་ལག་དྲུག་ཅུའི་སྒྲ་བསྒྲགས། ཐུགས་ཟབ་གསལ་མི་རྟོག་པའི་ཏིང་ངེ་འཛིན་གྱིས་བསྟན་པ་བསྲུང་ཞིང་རྣལ་འབྱོར་པ་ལ་མཆོག་ཐུན་གྱི་དངོས་གྲུབ་སྩོལ་བར་བསམ། ཐུན་གཏོར་འབུལ་ཞིང་།
སྤྱི་བསྟབས་ཚེ། གཏོར་མའི་བཅུད་ལྷ་ཚོགས་རྣམས་ཀྱིས་གསོལ་བའི་རོ་མ་དུག་མཚོན་མེ་དཔུང་འབར་བའི་རང་བཞིན་དུ་གྱུར་པ་ལས་མཁན་ཕོ་ཉ་རྣམས་ཀྱི་དགྲ་ཡུལ་དུ་ཁྱེར་ནས་མཚོན་ཆའི་སེར་ཆེན་ཕབ་པས་བསྟན་དགྲ་འཁོར་བཅས་སྐད་ཅིག་ལ་འཇོམས་པར་བསམ། མཇུག་བརྟན་བཞུགས་ཀྱི་སྐབས་མདུན་དུ་བསྐྱེད་པའི་གཏོར་ཟོར་ཚོམ་བུ་ལྷར་གསལ་བ་རྣམས་དྲག་ལས་མཐར་མ་ཕྱིན་གྱི་བར་བརྟན་པར་བཞུགས་ཤིང་། ཞལ། དུར་བདག དཀར་བདུད་སོགས་རྟེན་ལ་བརྟེན་པའི་གཏོར་མགྲོན་གྱི་ཡེ་ཤེས་པ་རྣམས་བྲིས་སྐུ་སོགས་ཀྱི་ཐུགས་ཁར་བསྟིམ། དམ་ཚིག་པ་རང་ལ་བསྡུ། གོ་བསྒོ་བའི་ཚེ་རང་ཧེ་རུ་ཀ་སྔོན་པོ་རྡོ་རྗེ་དང་ཐོད་པ་འཛིན་པའི་མིག་ཏུ་གཏི་མུག་རྡོ་རྗེ་མ་སོགས་ཀྱི་རྒྱས་བཏབ་པར་བསམས་ལ་ཐུན་མོང་བའི་སྲུང་འཁོར་གྱི་ནང་དུ་སྤྱོད་ལམ་རྣམས་བྱེད་པར་བསམ་མོ། ། དེ་ནས་ཞག་གཉིས་གསུམ་ལ་སོགས་པར་སྒྲུབ་པའི་ཚེ། གཏོར་མགྲོན་བསྐྱེད་སྐབས་དམིགས་པ་གསལ་འདེབས་ཙམ་མ་གཏོགས་དངོས་གཞི་ཐམས་ཅད་གོང་དུ་བཀོད་པ་ལྟར་རྫོགས་པར་བསྒོམ་ཞིང་།
ནུབ་ཐ་མ་གཏོར་མ་འཕང་བའི་ཚེ་རྡོར་གླུ་ཡན་གོང་དང་འདྲ་ཞིང་། དེ་ནས་ཐོག་མར་རང་ཉིད་ལ་སྡེ་བརྒྱད་ཀྱི་ཟོར་མི་འབྱུང་ཞིང་། མཁའ་འགྲོ་རྒྱ་མཚོ་ངང་གིས་འདུ་བའི་རྫས་རང་གི་སྙིང་ཁ། ལྟེ་བ། བརླ་གཉིས་ཀྱི་སྟེང་དུ་ཐལ་ཆེན་གྱིས་བྱུགས་ལ། སྐྱེས་པའི་རུས་པ་ཞིབ་པར་བཏགས་པ་ལ་སོར་མོ་ལྔ་སྦགས་ཏེ་ཐལ་ཆེན་གྱི་སྟེང་དུ་རྗེས་མངོན་པར་རྒྱས་བཏབ་ནི་ཐལ་ཆེན་གྱི་ཚོམ་བུ། ཡང་སྨིན་མ་གཉིས་དང་སྙིང་གའི་སྟེང་དུ་ཚིལ་ཆེན་ཞུ་བའི་ཁུ་བས་ཟོར་བ་ལྟ་བུའི་དབྱིབས་བྲིས་པ་ཞག་གི་ཟོ་རིས། ཡང་སྨིན་མཚམས་མཁུར་བ་གཉིས་ལྐོས་ཀོ་རྣམས་སུ་རང་བྱུང་ཁྲག་གི་ཐིག་ལེ་བྱས་པ་ཁྲག་གི་ཐིག་ལེ་རྣམས་སོ་སོར་བྱ་བའམ། ཡང་ན་རྫས་དེ་དག་ལྷན་ཅིག་ཏུ་སྦགས་པ་རོ་སོལ་དང་བསྲེས་ནས་སྣ་སྟེང་ནས་ཞུར་འཐེན། གཞན་ཡང་ཕོད་ཀ་ཞྭ་ནག་སོགས་དྲག་པོའི་ཆས་སུ་ཞུགས་ནས།
ཀྱེ་བོས་སོ་མའི་བསྐུལ་གྱི་ཚེ་གཏོར་མའི་ཡེ་ཤེས་པ་རྣམས་ནམ་མཁར་གཤེགས་ཏེ་འཁོར་གྱི་དམག་ཚོགས་བསམ་གྱིས་མི་ཁྱབ་པ་དང་བཅས་ཏེ་རང་ནག་པོ་ཆེན་པོར་གསལ་བའི་རྒྱབ་དཔུང་དུ་ཆས། དམ་ཚིག་པ་གཏོར་མའི་རང་བཞིན་འོད་དུ་ཞུ་སྟེ་སྐད་ཅིག་ཙམ་གྱིས་བྲན་བདུད་ཀྱི་གཏོར་མ་དུག་དང་ཁྲག་ནད་དང་ཡམས་ནད་ཀྱི་ཕུང་པོ་མེ་དཔུང་འབར་བའི་ཁྲོད་ནས་མཚོན་ལ་སོགས་པའི་མཚོན་ཆའི་ཕུང་པོ་འབར་ཞིང་འཁྲུགས་པ་དང་པུ་ཏྲ་མིང་སྲིང་གསུམ་གྱི་གཏོར་མ་དུག་དང་ཁྲག་གི་སེར་བ་རྡོའི་ཆར་པ་ནད་སྣ་ཚོགས་ཀྱི་ཕུང་པོའི་གསེབ་ནས་ཤང་ལང་སྤུ་གྲི་དམ་ཤིང་ལ་སོགས་པའི་ཕྱག་མཚན་རབ་ཏུ་རྣོ་བ་གཅོད་པའི་ངར་དང་ལྡན་པར་བསམ། གཏོར་ཆེན་གྲི་གུག་རྩེ་གསུམ་ལ་སོགས་པ་མཚོན་ཆའི་ཕུང་པོ་ཆེན་པོར་གྱུར་པའི་ཕྱིའི་དུག་ནད་ཡམས་ནད་མེ་དཔུང་འབར་བའི་རང་བཞིན་སྟོང་གསུམ་སྐད་ཅིག་ལ་འཇོམས་པའི་ནུས་ལྡན་དུ་བསམ། སླར་ཡང་རང་གི་ཐུགས་ཀ་ནས་འོད་ཟེར་འཕྲོས་སྣོད་བཅུད་ཐམས་ཅད་ལ་ཁྱབ་པས་འཇིག་རྟེན་གྱི་ཁམས་ཀྱི་ཡམས་ནད་དུག་ནད་ཐམས་ཅད་འོད་ཟེར་དམར་ནག་གི་རྣམ་པར་བསྡུས་ནས་གཏོར་ཟོར་མཚོན་ཆ་སོགས་ཀྱི་ཕུང་པོར་བསམ་པ་ལ་སིབ་སིབ་ཐིམ་པས་ཤིན་ཏུ་སྲ་ཞིང་འཐས་པ་དབང་ཆེན་གསེར་གྱི་ས་གཞི་ཡང་ཐལ་བའི་རྡུལ་ཕྲན་བཞིན་དུ་རློག་པའི་ནུས་ལྡན་དུ་བསམ། གཞན་བཀའ་བསྒོ། གཏོར་འབུལ། བཟློག་པ། དྲག་བསྐུལ་སོགས་ཀྱི་དམིགས་པ་རྣམས་གོང་དུ་བཤད་པ་བཞིན་གསལ་བཏབ། ཁྱད་པར་རང་ཉིད་ནག་པོ་ཆེན་པོར་གསལ་བའི་བཀའ་ཉན་གསུང་བསྟོད་ཀྱི་ཚུལ་དུ་སྣང་སྲིད་ལྷ་སྲིན་སྡེ་བརྒྱད་རང་རང་གི་འཁོར་རྣམས་ཀྱི་དམག་དཔུང་དང་བཅས་ཏེ་ཆས་པར་བསམ། གཏོར་མ་འཕང་སར་སླེབས་པ་དང་ཐོག་མར་སྲིད་ཞིའི་མགྲོན་ལ་གསེར་སྐྱེམས་འབུལ་བའི་དམིགས་པ་ནི།
རང་གི་ལག་ཏུ་ཁྱེར་བའི་ཕུད་ཕོར་དེ་ཉིད་ཐོད་པར་བསམ་པའི་ནང་དུ་ཤ་ལྔ་བདུད་རྩི་ལྔ་ཡེ་ཤེས་ལྔའི་རང་བཞིན་གྱི་གསེར་སྐྱེམས་ཁ་དོག་ནུས་པ་ཕུན་སུམ་ཚོགས་པའི་བདུད་རྩིའི་རྒྱ་མཚོ་ཆེན་པོ་ཟད་མི་ཤེས་པར་བསམ། རང་གི་མདུན་གྱི་ནམ་མཁར་བླ་མ་ཡི་དམ་སངས་རྒྱས་བྱང་སེམས་དཔའ་བོ་མཁའ་འགྲོ་ཆོས་སྐྱོང་ཕྱོགས་སྐྱོང་ཡུལ་ལྷ་གཞི་བདག་འཁོར་དང་བཅས་པ་སྤྲིན་ཕུང་འཁྲིགས་པ་ལྟར་བཞུགས་པ་ལ་རང་གི་ཐུགས་ཀ་ནས་ཐོད་པ་བདུད་རྩིས་གང་བ་དཔག་ཏུ་མེད་པར་སྤྲུལ་ནས་ཐམས་ཅད་ཀྱི་ཕྱག་ཏུ་རེ་རེ་ཕུལ་བས་གསོལ་ཞིང་བཞེས་ནས་ཐུགས་རྒྱུད་ཚིམས་ནས་འདས་མགྲོན་རྣམས་ཀྱི་སྐུ་གསུང་ཐུགས་ཡོན་ཏན་འཕྲིན་ལས་དང་བཅས་པས་རྣལ་འབྱོར་པའི་རྒྱུད་བྱིན་གྱིས་བརླབས་ཤིང་། དགྲ་བགེགས་སྒྲོལ་བའི་མཐུ་ལྡན་དུ་མཛད་པ་དང་། འཇིག་རྟེན་པའི་མགྲོན་རྣམས་ཀྱང་ཀོ་ལོང་ཕྲག་དོག་མི་མཐུན་པའི་གནོད་སེམས་ཞི་ནས་རང་གི་གྲོགས་བྱེད་པར་བསམས་ལ། དཔལ་ལྡན་རྩ་བརྒྱུད་སོགས་ཀྱི་གསེར་སྐྱེམས་བཏང་། དེ་ནས་དཔང་གཟུག་གི་དམིགས་པ་ནི་གོང་བཞིན་དང་། ཟོར་ལམ་དབྱེ་བའི་ཚེ་རང་ནག་པོ་ཆེན་པོའི་ང་རྒྱལ་བརྟན་པོས་ཕྱོགས་མཚམས་སྟེང་འོག་ན་གནས་པའི་ས་བདག་ལྷ་ཀླུ་མཐུ་བོ་ཆེ་རྣམས་ལ་སོ་སོའི་ཕྱོགས་སུ་སྐུ་ཟུར་ཅིག་པར་བཀའ་བསྒོས་པས། རང་རང་སོ་སོའི་ཕྱོགས་སུ་སྐུ་ཟུར་ནས་ཟོར་ལམ་དགྲ་བོའི་ཡུལ་དུ་ཐལ་གྱིས་དེད་པར་བསམས་ལ། ཤཱ་ས་ན་དང་། རོ་རུ།
ཏྲཀ་རཀྴ། དྷྲིག་དྷྲིག་སྟེ་ཕོ་མོའི་རྦད་པ་གཉིས་རྣམས་བཟླ། ཕོ་ཉ་བསྐུལ་བའི་དམིགས་པ་ནི་སོ་སོའི་ཚིག་དང་མཐུན་པར་ཁྱུང་ཆེན་བྱ་ནག་ཁྱི་ནག་ལྕེ་སྤྱང་མི་ནག་རྣམས་ཀྱིས་སྟོང་གསུམ་གང་བར་སྤྲོས། དེ་དག་ན་གནས་པའི་བསྟན་པ་དང་རྣལ་འབྱོར་པ་ལ་སྡང་བའི་དགྲ་བགེགས་ལོག་འདྲེན་ཐམས་ཅད་ལྕགས་ཀྱུས་བཀུག ཞགས་པས་བཅིངས། མདའ་མདུང་ལ་སོགས་པའི་མཚོན་ཆ་རྣམས་ཀྱིས་བསྡིགས་ཏེ་གཏོར་མ་འཕང་སར་ཆོས་འབྱུང་གྲུ་གསུམ་མཐིང་ནག་རྡུལ་ཚོན་གྱིས་བྲིས་པ་དེ་ཉིད་གནམ་ལྕགས་ཀྱི་འབྲུབ་ཁུང་ཡངས་ཤིང་རྒྱ་ཆེ་བ་སོགས་བསྒྲལ་ལས་ཀྱི་སྐབས་སུ་བཤད་པ་ལྟར་གསལ་བཏབ་པའི་ནང་དུ་རང་དབང་མེད་པར་བཀུག་པའི་དགྲ་བགེགས་དེ་ཐམས་ཅད་ཀྱང་ལུས་རིད་པ་སོགས་གོང་བཞིན་གསལ་བཏབ་པའི་སྙིང་ཁའི་དཀྱིལ་ན་ཚེ་དང་བསོད་ནམས་ཀྱི་རྟེན་ཡི་གེ་ཨ་དཀར་པོ་ཨའི་ཁོག་པར་རྣམ་ཤེས་ཀྱི་ངོ་བོ་ཎི་ལྗང་གུ་ཞིག་གསལ་བཏབ་ཕོ་ཉ་བསྐུལ་རྫོགས་ནས་རང་ནག་པོ་ཆེན་པོར་གསལ་བ་དེ་ཉིད་དམག་དཔུང་དང་བཅས་པ་ཁྲོ་འཁྲུགས་རྔམས་པས་དགྲ་བགེགས་སྒྲོལ་བ་ལ་ཆས་པར་བསམ་ཏེ། ལྷའི་ང་རྒྱལ་བརྟན་པོས་བྲན་བདུད་ཀྱི་གཏོར་མ་ཁྲག་ནད་སོགས་ཀྱི་ཕུང་པོར་གྱུར་པ་དེ་ཉིད་ཕྲག་པ་གཡས་སུ་འཕྱར་ཏེ་དམིགས་པ་རྩེ་གཅིག་པས་ཤཱ་ས་ན་དང་བྲན་བདུད་ཀྱི་སྔགས་ཀྱི་མཐར་ཁམས་གསུམ་སྲོག་གི་བདག་པོ་བྲན་བདུད་གཤིན་རྗེ་ནག་པོ་ཡབ་ཡུམ་འཁོར་བདུད་མགོན་བདུན་བརྒྱ་དང་གཟའ་བདུད་བདུན་བརྒྱ་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་ཁྱེད་རྣམས་ཀྱིས་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ལ་གནོད་ཅིང་འཚེ་བར་བྱེད་པའི་དགྲ་བགེགས་ལོག་པར་འདྲེན་པའི་ཚོགས་ཐམས་ཅད་ལོ་དང་ཟླ་བ་མ་འགྱངས་པར་མྱུར་དུ་ཚར་གཅོད་ལ་རྣམ་ཤེས་ཆོས་ཀྱི་དབྱིངས་སུ་སྐྱོལ་ཅིག ཅེས་བརྗོད་ལ་གཏོར་མ་དྲག་ཏུ་རྡབ། དམིགས་པ་ནི་དགྲ་བགེགས་དེ་ཉིད་ཀྱི་དབང་པོའི་སྒོ་དང་བ་སྤུའི་བུ་ག་ནས་ནད་རྣམས་ཞུགས་པའི་སེམས་དྲན་མེད་དུ་སོང་ཞིང་། ལུས་མེ་ཏོག་སད་ཀྱིས་ཁྱེར་བ་བཞིན་ནག་མོག་མོག་སོང་བར་བསམ།
ཡང་པུ་ཏྲའི་གཏོར་མ་ཁྲག་སེར་སོགས་སུ་བསམ་པ་དེ་ཉིད་ཕྲག་པ་གཡས་སུ་འཕྱར་ལ་དམིགས་པ་བརྟན་པོས་མ་ཧཱ་རཀྵ་ཙིཏྟ་སྲོག་ལ་ཏྲུཾ་ཏྲུཾ་སོགས་དང་། ཎིར་གྲི་ན་རྦད་སོགས་ལས་མགོན་ཕོ་མོའི་བསད་སྔགས་ཀྱི་མཐར་གསོད་བྱེད་ལས་ཀྱི་མགོན་པོ་མོན་པ་ལྕམ་སྲིང་འཁོར་དང་བཅས་པས་བདག་ཅག་དཔོན་སློབ་སོགས་བྲན་བདུད་ཀྱི་སྐབས་སུ་བཤད་པ་ལྟར་གྱི་དམོད་བཅོལ་དང་བཅས་གཏོར་མ་དྲག་ཏུ་བརྡབས་པས་དགྲ་བགེགས་ཀྱི་ལུས་བརྡུང་བཙོག་ཡན་ལག་ཐམས་ཅད་དུམ་བུ་དུམ་བུར་གཏུབས་མྱལ་མྱལ་བསད་པར་བསམ། དེ་ནས་གཏོར་ཆེན་གྲི་གུག་རྩེ་གསུམ་སོགས་མཚོན་ཆའི་ཕུང་པོ་ནད་དང་དུག་གི་རང་བཞིན་དུ་གསལ་བ་དེ་ཉིད་ཕྲག་པ་གཡས་སུ་འཕྱར་ཏེ་མགོན་པོའི་ཡི་གེ་བདུན་མ། བཅུ་གཉིས་མ་རྣམས་དང་ལྷ་མོའི་ཤྲཱི་ཡ་དེ་ཝི། ལས་མགོན་གྱི་འབོད་རྦད་བསད་གསུམ་གྱི་མཐར། སུཾ་ཏྲིཀ་རཀྵ་བྷྱོ། ཐིབ་ཐིབ་ཙཀྲ་བྷྱོ། སྙིང་ཁ་རག་དུནྟཾ་བྷྱོ། རྦད་རྦད་ཏྲི་ན་ཤིག་ཤིག སེ་ན་གཏུབས་གཏུབས།
ཁ་རག་རྦད། དུམ་བུ་བྷྱོ། བཛྲ་ཙ་ཏྲི་རཀྴ་ཙ་ཏིར་མཱ་ར་ཡ་རྦད་བྷྱོ་བཟློག ཧཱུྃ་བྷྱོ། དཔལ་ལྡན་མ་ཧཱ་ཀཱ་ལ་གུར་གྱི་མགོན་པོ་ཡུམ་ཆེན་ཨེ་ཀ་ཛ་ཊཱི། དཔལ་ལྡན་ལྷ་མོ་འདོད་པ་ཁམས་ཀྱི་དབང་ཕྱུག་མ། དམ་ཅན་གནོད་སྦྱིན་ཡབ་ཡུམ། བཀའ་བསྡོད་པུ་ཏྲ་མིང་སྲིང་། བྲན་བདུད་གཤིན་རྗེ་ནག་པོ། ལས་བྱེད་རུ་འདྲེན་སྡེ་བཞི།
གདོང་བརྙན་སྒོ་མ་རྣམ་བཞི། འབར་བ་གྷཎྜིའི་ལྷ་ཚོགས། དྲེགས་པ་ཕོ་རྒྱུད་མོ་རྒྱུད། སྣང་སྲིད་ལྷ་སྲིན་སྡེ་བརྒྱད། བཀའ་ཉན་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ། ཡེ་ཤེས་གསལ་བའི་སྤྱན་དང་ལྡན་ཞིང་། རྫུ་འཕྲུལ་མྱུར་བའི་ཞབས་དང་ལྡན་པ། མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས།
སྐྱོབ་པའི་ནུས་མཐུ། ཆོ་འཕྲུལ་བསམ་གྱིས་མི་ཁྱབ་པ་མངའ་བ་ཁྱེད་རྣམས་ཀྱིས་སྔོན་རྡོ་རྗེ་འཆང་ཆེན་པོ་དང་། སྟོན་པ་དཔལ་ཤཱཀྱ་ཐུབ་པ་ལ་སོགས་པ་དུས་གསུམ་གྱི་རྒྱལ་བ་སྲས་དང་བཅས་པ་རྣམས་དང་། མཐུ་སྟོབས་ཀྱི་དབང་ཕྱུག་དཔལ་ལྡན་གསང་བདག་ཕྱག་ན་རྡོ་རྗེ། གྲུབ་པ་ཐོབ་པའི་སློབ་དཔོན་བྲམ་ཟེ་མཆོག་སྲེད་ལ་སོགས་པ་འཕགས་ཡུལ་ཁམས་གྲུབ་རྒྱ་མཚོ་ལོ་ཆེན་རིན་ཆེན་བཟང་པོ་སོགས་བོད་ཡུལ་བསྟན་པའི་གསལ་བྱེད་ཁྱད་པར་དུ་ཡང་རྒྱལ་བ་གཉིས་པ་རྗེ་བཙུན་ས་སྐྱ་པ་ཡབ་སྲས་བརྒྱུད་པ་དང་བཅས་པ་དང་། བྱེ་བྲག་ཏུ་སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་དང་། རྡོ་རྗེ་འཆང་ངག་དབང་ཀུན་དགའ་བསོད་ནམས་བཀྲ་ཤིས་གྲགས་པ་རྒྱ་མཚན་དཔལ་བཟང་པོ། བདག་གི་དྲིན་ཅན་རྩ་བའི་བླ་མ་དམ་པ་རྣམས་ཀྱི་སྤྱན་སྔར་སྲོག་གི་སྙིང་པོ་ཕུལ་ཞིང་མནའ་དོར་དམ་བཅས་དམ་ཚིག་གི་རྡོ་རྗེ་སྤྱི་བོར་བཞག བདུད་རྩི་ཨ་མྲྀ་ཏ་ལྕེ་ལ་བྱིན་ཏེ་སངས་རྒྱས་ཀྱི་བསྟན་པ་བསྲུང་བར་བཀའ་བསྒོས་པའི་དམ་ཅན་རྒྱ་མཚོའི་ཚོགས་སངས་རྒྱས་ཀྱི་བསྟན་པ་གང་ན་གནས་པ་ན། ཆོས་སྐྱོང་སྲུང་མའི་ཚོགས་ཀྱང་དེ་ན་གནས་པ་ཡིན་ནོ། །
རྣལ་འབྱོར་གྱི་དབང་ཕྱུག་གང་ན་གནས་པ་ན། དམ་ཅན་རྒྱ་མཚོའི་ཚོགས་ཀྱང་དེ་ན་གནས་པ་ཡིན་ནོ། ། གསང་བའི་སྙིང་པོ་གང་ན་གནས་པ་ན། སྔགས་བདག་དྲེགས་པའི་ཚོགས་ཀྱང་དེ་ན་གནས་པ་ཡིན་ནོ། ། ཆོས་སྐྱོང་བསྟན་པ་མི་སྲུང་ཅི་ཞིག་སྲུང་། དམ་ཅན་དམ་ལ་མི་གནས་ཅི་ལ་གནས། སྔགས་བདག་དགྲ་བགེགས་མི་སྒྲོལ་ཅི་ཞིག་སྒྲོལ། སུ་ལ་མི་རེ་ཁྱོད་ལ་རེ། སུ་ལ་མི་ལྟོས་ཁྱོད་ལ་ལྟོས། རྒྱལ་མཚན་དུ་ཁྱེད་འཛུགས།
ཕྲག་ལ་ཁྱེད་ཁུར། དམག་དཔུང་དུ་ཁྱེད་བསྐྱེད། དཔའ་དར་དུ་ཁྱེད་འཕྱར་བ་ཡིན་པས་སྔོན་གྱི་དམ་ཚིག་ལས་མ་འདའ་བར་སྡང་བྱེད་དགྲ་ལ་མཐུ་མ་ཆུང་། གནོད་བྱེད་བགེགས་ལ་རྩལ་མ་ཞན། བཅོལ་པའི་ལས་ལ་བང་མ་བུལ། མཐུ་དང་རྩལ་མ་ཞན། མི་མཐུན་པའི་ཕྱོགས་ཐམས་ཅད་ཞི་བ་དང་བཟློག་པའི་ཕྲིན་ལས་མཛོད་ཅིག ཡུལ་ཁྱིམ་དང་བཅས་པའི་སྲུང་མ་མཛོད་ཅིག མི་ནོར་ཕྱུགས་གསུམ་གྱི་གཉེར་མཛོད་ཅིག ཡུལ་དུ་འཁོར་སྲུངས་ཤིག
བྱེས་སུ་རྐྱེན་བཟློག་ཅིག ཕྱི་ནང་གི་བར་ཆད་སྲུངས་ཅིག བཅོལ་པའི་ལས་གྱིས་ཤིག སྒྲུབ་པའི་རྟགས་ཕྱུངས་ཤིག འཕྲིན་ལས་མངོན་དུ་གྱིས་ཤིག རྣལ་འབྱོར་པ་བདག་གི་བསམ་པ་ཡིད་བཞིན་དུ་འགྲུབ་པར་མཛོད་ཅིག ཁྱད་པར་དུ་ཡང་སངས་རྒྱས་ཀྱི་བསྟན་པ་བཤིགས་པ། དཀོན་མཆོག་གི་དབུ་འཕང་སྨོད་པ། བླ་མའི་སྐུ་དགྲ་བྱེད་པ་སོགས་བསྒྲལ་བའི་ཞིང་བཅུར་གྱུར་པ་སྤྱི་དང་བྱེ་བྲག་ཏུ་ཡང་རྗེ་བཙུན་ས་སྐྱ་པའི་བསྟན་པ་རིན་པོ་ཆེ་དེ་འཛིན་གདུང་བརྒྱུད་ལྷ་སྡེ་མི་སྡེ་ཞིང་ཁང་ཡུལ་ཁྱིམ་སྡེ་དང་བཅས་པ་ཐམས་ཅད་ལ་བསམ་སྦྱོར་ཕྱིན་ཅི་ལོག་འཆང་བའི་སྒོ་ནས་སྔ་དགྲ་ལག་གིས་བརྡར་བ། ཕྱི་དགྲ་ཡིད་ལ་སེམས་པ།
ད་དགྲ་བཅོམ་པར་བྱེད་པའི་གཟུགས་ཅན་གྱི་དགྲ། གཟུགས་མེད་ཀྱི་བགེགས་དམ་ཉམས་སྡིག་ཅན་འཁོར་དང་བཅས་པ་ཐམས་ཅད་ཐལ་བའི་རྡུལ་དུ་རློག་ཅིག བདག་ཅག་དཔོན་སློབ་འཁོར་དང་བཅས་པའི་ཁ་ཡིས་མ་ཉེས། ལག་གིས་མ་ཉེས། སྤྱོད་པས་མ་ཉེས། དམ་ཉམས་སྡིག་ཅན་འདི་དག་གིས་དཔལ་ལྡན་བླ་མ་དམ་པ་རྡོ་རྗེ་ཆེན་པོ་རྣམས་ཀྱི་སྐུ་ལ་བསྡོས་སོ། ། རིགས་ལ་བསྙགས་སོ། ། བསྟན་པ་བཤིག་གོ ། འདི་ལས་ཀྱི་རླུང་དམར་གྱིས་རྒྱབ་ནས་ཕུལ་ཅིག འཇིགས་པའི་མུན་ནག་གིས་མདུན་ནས་བསུས་ཤིག
གནམ་གྱི་འཇུ་ཐག་སྟེང་ནས་ཆོད་ཅིག ས་ཡི་རྟེན་ཕུར་འོག་ནས་ཕྱུངས་ཤིག དཀོན་པའི་ཚེ་སྲོག་དང་ཕྲོལ་ཤིག ཚེའི་འདུ་བྱེད་སྐུམས་ཤིག ཁ་རུ་ལག་པ་ཆུག་ཅིག ཁོང་ནས་སྙིང་མར་ཕྱུངས་ཤིག མིག་འབྲས་ཐང་ལ་ལྷུངས་ཤིག འཆི་བདག་གི་བདུད་ཐོང་ཞིག འཁོར་ཤིག་ཅིག ཚང་ཀྲུགས་ཤིག
མགོ་ཁོས་ཤིག ལུས་སྐེམས་ཤིག སྒོའི་ནོར་དང་ཕྲོལ་ཅིག མཆན་གྱི་བུ་དང་ཕྲོལ་ཅིག ཡུལ་དང་ཁང་ཁྱིམ་བཤིག་ཅིག ཞིང་གི་སྐྱེ་རྒྱུད་ཆོད་ཅིག ཡར་གྱི་ཕ་བརྒྱུད་ཆོད་ཅིག མར་གྱི་བུ་བརྒྱུད་ཆོད་ཅིག རྩད་ནས་ཆོད་ཅིག དྲུངས་ནས་ཕྱུངས་ཤིག
གློ་བུར་ཡེ་འདྲོག་ཐོང་ཞིག སྨྱོ་འབོག་དང་བརྒྱལ་ནད་ཐོང་ཞིག ལྟས་ངན་དང་ཆོ་འཕྲུལ་ཐོང་ཞིག མནའ་སྡོམས་དང་དམེ་འཁྲུག་ཐོང་ཞིག ལོ་དང་ཟླ་བར་མ་བཞག་ཅིག ཞག་དང་ཟ་མ་ལ་རྟགས་མཚན་ཕྱུངས་ཤིག ནམ་མཁའ་སྟོང་པ་ལ་ཚད་མ་འཛུགས། འཇིག་རྟེན་ཕྱི་མ་ལ་དུས་མ་འདེབས། རང་བཞིན་གྱིས་གྲུབ་པའི་སྐྱེ་ཤི་ལ་ཁུངས་མ་འབྱིན། ལས་ཀྱི་དབང་བཙན་པོ་ཞེས་ཐ་སྙད་མ་འདོགས་པར་རྟགས་དང་མཚན་མ་དྲག་པོ་མྱུར་དུ་མངོན་སུམ་དུ་ཕྱུངས་ཤིག
ཁྱེད་ལ་གཏང་རག་གཉན་པོ་གཏོང་ངོ་། ། ཡེ་ཤེས་ཀྱི་སྤྱན་འབྱེད་དོ། ། ཐུགས་དམ་གྱི་རྒྱུད་བསྐུལ་ལོ། ། བཅོལ་པའི་ལས་ལ་འབྲས་བུ་མཆིས་པས་མཛོད་ཅིག ཅེས་བརྗོད་ལ་གཏོར་མ་ཁ་ཕུབ་དྲག་ཏུ་བརྡབ། དམིགས་པ་ནི་དགྲ་བགེགས་དེ་ཉིད་ཀྱི་ལུས་དུམ་བུ་བརྒྱ་སྟོང་དུ་གས་སྙིང་དཀྱིལ་ན་ཡོད་པའི་ཚེ་དང་བསོད་ནམས་ཀྱི་རྟེན་ཨ་དཀར་པོ་དེ་རང་གི་སྙིང་གར་ཐིམ་པས་ཚེ་དང་བསོད་ནམས་རྒྱས་ཎི་དེ་ནམ་མཁའ་ལ་བྱ་འཕུར་བ་བཞིན་སོང་ནས་མི་བསྐྱོད་རྒྱལ་བའི་ཞིང་དུ་སངས་རྒྱས་པར་བསམ་ལ་འཛིན་མེད་ཀྱི་ངང་དུ་བཞག དེ་ནས་བླ་མ་གོང་མའི་བཞུགས། འབོལ་ན་བཟའ་འམ་རང་གི་ཆོས་གོས་སམ་མི་ལྤགས་ཀྱི་གཡང་གཞི་དང་གཅན་གཟན་གདུག་པ་ཅན་གྱི་པགས་པའམ། གཡབ་དར་ནག་པོའམ་ཕོད་ཀའི་ཐུ་བ་གཡས་པ་ས་ལ་བརྡབ་པར་བཤད་ཀྱང་ད་ལྟ་གཏོར་བཟློག་མཛད་པ་པོ་ཐམས་ཅད་ཀྱི་ཕྱག་ལེན་ལ་མཛད་པ་ལྟར་གཏོར་སླང་ལ་ལན་གསུམ་བརྡབ་པས་གཏོར་མགྲོན་གྱི་ཡེ་ཤེས་པ་མགོན་པོ་འཁོར་བཅས་དྲེགས་བྱེད་ཀྱི་དམག་དཔུང་དང་བཅས་པ་དགྲ་བོའི་ཡུལ་དུ་སོང་སྟེ་བསྟན་དགྲ་འཁོར་དང་བཅས་པ་ཁ་ཕུང་གཏན་བརླག་ཏུ་མ་སོང་བར་མི་འབྱོན་པར་བསམ། དེ་ནས་བསྲུང་འཁོར་སྒོམ་པ་ནི།
སྐད་ཅིག་གིས་རྡོ་རྗེའི་རྭ་གུར་དྲྭ་བ་བླ་རེ་རྣམས་གསལ་ལམ་གྱིས་བཏབ་ལ་རྡོ་རྗེ་འཛིན་པ་སོགས་དང་། རཀྵའི་སྔགས་ཚེ་གཟུངས་རྣམས་འདྲེན་ཞིང་རྐང་རྗེས་ཐམས་ཅད་རྡོ་རྗེ་རྒྱ་གྲམ་དུ་ལམ་ལམ་གསལ་ཞིང་སྒྲུབ་ཁང་དུ་ལོག་ལ། སྲིད་ཞི་དཔལ་འབྱོར་མ་སོགས་བྱ། གཞུང་ལས་ཚོམ་བུའི་ཡེ་ཤེས་པ་ལ་གཤེགས་གསོལ་བཤད་ཀྱང་གཏོར་མ་ཚོམ་བུ་གཉིས་དབྱེར་མེད་དུ་དགོས་པས་དམ་ཡེའི་སྐབས་གཤེགས་གསོལ་གྲུབ་ཟིན་པས་ཟུར་དུ་མི་དགོས་ཤིང་གཞན་ཐམས་ཅད་གོང་བཞིན་བྱའོ། ། དེའི་སང་གཏོར་གཤེགས་ཀྱི་སྐབས་བསྐང་བའི་སྤྱན་འདྲེན་གྱི་དུས་ནག་པོ་ཆེན་པོ་འཁོར་བཅས་ཀྱིས་བསྟན་དགྲ་མ་ལུས་ཐལ་བའི་རྡུལ་བཞིན་བརླག་ཟིན་ནས་ཞལ་རས་འཛུམ་མདངས་དང་བཅས་མངོན་སུམ་ལྟ་བུར་བྱོན་པ་ལ་གཏང་རག་གི་མཆོད་པ་རྒྱ་ཆེར་ཕུལ་བས་ཐུགས་རྒྱུད་མཉེས་ཤིང་སླར་ཡང་ཕྲིན་ལས་མཛད་པར་བསམ། སྤྱི་བསྟབས་གཏོར་འབུལ་གྱི་སྐབས་ནག་པོ་ཆེན་པོ་འཁོར་བཅས་ཀྱིས་གསོལ་བའི་རོ་མ་རྣམས་མགོན་པོའི་བཀའ་ཉན་སྒྲུབ་ཁང་ནང་དུ་འཇུག་པར་མི་དབང་བ་རྣམས་ཀྱིས་གསོལ་བས་ཚིམ་པར་བསམ། སྲིད་ཞི་དཔལ་འབྱོར་མའི་ཚེ་རང་གི་སྒྲུབ་ཁང་དུ་གཏོར་མགྲོན་རྣམས་ཀྱིས་མེ་ཏོག་དང་ནོར་བུའི་ཆར་ཕབ་སྟེ་དངོས་གྲུབ་བྱིན་པར་བསམ་མོ། ། དེ་རྣམས་ཀྱི་སྒོ་ནས་དྲུག་ཅུ་པའི་ཆོ་གའི་ལྷན་ཐབས་མ་ལུས་པ་བསྟན་ཟིན་ཏོ།། ༈ །རྗེ་བཙུན་རྡོ་རྗེ་འཆང་དབང་དགེ་བསྙེན་ཟོལ། ། རྗེ་བཙུན་བླ་མ་ཀུན་དགའ་སྙིང་པོ་ལ། །
རྗེ་བཙུན་བློ་གྲོས་གྲགས་ཀྱིས་སྩལ་བ་ཡི། ། རྗེ་བཙུན་ས་སྐྱའི་བསྟན་སྲུང་དབང་པོ་གང་། ། ནག་པོ་ཆེན་པོའི་ཆོས་སྐོར་སྙན་བརྒྱུད་ཚོགས། ། ནག་པོ་ཉིད་དང་དབྱེར་མེད་ཚར་པ་རྗེ། ། ནག་པོས་ཞལ་བསྟན་ཀུན་སྤངས་ཆེན་པོ་ལས། ། ནག་པོའི་མན་ངག་བུམ་པ་གང་འབྱོར་ནོས། ། དེ་ལྟའི་རྗེས་འཇུག་སྐལ་བཟང་ཁོ་བོ་ཡིས། ། དེ་ཡི་མན་ངག་ཐུན་མོང་མ་ཡིན་པ། ། དེང་སང་དཔྱོད་ལྡན་ཕལ་ལ་མ་གྲགས་པའི། ། དྲུག་ཅུའི་གཏོར་བཟློག་ས་ལོའི་གསུང་རབ་ལ། །
ཞབས་འདེགས་ཚུལ་དུ་དམིགས་པའི་གནད་འགའ་ཞིག ། གོང་མའི་མན་ངག་གསུང་རབ་རྒྱ་མཚོ་ལས། ། ཐུན་མོང་མིན་པའི་བསམ་འཕེལ་དབང་རྒྱལ་ནི། ། དད་དུང་འདུན་པས་ལེགས་བླངས་རྒྱལ་མཚན་རྩེར། ། ཉེར་བཀོད་ཕྲིན་ལས་འོད་འབར་མཐུ་ཆེན་ལས། ། བདུད་དཔུང་མུན་ནག་ས་འོག་རིམ་ཀུན་སོང་། ། སྐལ་བཟང་སློབ་མའི་བློ་གྲོས་སྣང་བ་རྒྱས། ། ས་སྐྱའི་རྗེ་བཙུན་བསྟན་པ་རིན་པོ་ཆེ། ། ཕྱོགས་བཅུ་འཕེལ་བའི་གཏམ་འདི་ངོ་མཚར་ཆེ། ། ཆོས་ཀྱི་རྒྱལ་པོ་བློ་གསལ་རྒྱ་མཚོ་ཡིས། །
རྩང་བཟློག་མུ་སྟེགས་བྱེད་ལ་ཡོད་ཅེས་ཐོས། ། དགྲ་ཆོས་ཞེས་པ་གཡུང་དྲུང་བོན་གྱི་ཡིན། ། དྲུག་ཅུ་རྩ་བཞི་གཤིན་རྗེ་མཁན་པོར་གྲགས། ། ཞེས་སོགས་ཟུར་ཟའི་ཚིག་འགའ་གསུང་མོད་ཀྱི། ། གོང་མ་གཉིས་ཀྱི་ཁུངས་ནི་ཅི་ཡིན་ཀྱང་། ། དྲུག་ཅུ་འདི་ལ་ཡིག་རྙིང་དམ་པ་ཡིས། ། མཛད་པའི་ཡིག་ཆ་སྔགས་འཆང་ཆོས་ཀྱི་རྗེ། ། ཐམས་ཅད་མཁྱེན་པ་ཀུན་དགའ་བསོད་ནམས་ལ། ། མགོན་པོ་ཉིད་ཀྱིས་མངོན་སུམ་གནང་བ་ལྟར། ། གདན་ས་ཆེན་པོའི་དཔལ་ལྡན་ས་སྐྱ་ཡི། །
བདེ་མཆོག་ཕོ་བྲང་བློ་སྡིང་ངོ་མཚར་ཅན། ། གང་དེར་མ་ཧཱ་ཀཱ་ལའི་ཆོས་སྐོར་ལ། ། གཟིགས་རྟོགས་མཛད་ཚེ་སྔོན་གྱི་དཔེ་རྙིང་ཁྲོད། ། ཤོག་བུ་དཔེ་འབོལ་ལོགས་ལ་ལྕགས་སྨྱུག་གིས། ། འདི་ཡི་ཡིག་རྙིང་གསལ་ཁ་ཅན་བྲིས་པ། ། ལེགས་པར་གཟིགས་ཚེ་དགའ་སྤྲོ་དཔག་མེད་ཀྱིས། ། བྲིས་ལན་ལྷ་དབང་རྡོ་རྗེ་རྩོམ་པར་མཛད། ། དེ་ལྟའི་མཐུ་ལས་ཚར་ཆེན་ཆོས་ཀྱི་རྗེ། ། དགོངས་པ་ཆོས་ཀྱི་དབྱིངས་སུ་རྫོགས་པའི་ལྟས། ། སྙན་བརྒྱུད་ཆོས་ཀྱི་བདག་པོ་རྡོ་རྗེ་འཆང་། །
དབང་ཕྱུག་རབ་བརྟན་ལ་སོགས་འཁྲུལ་ཞིག་གི ། སྐྱེས་ཆེན་དམ་པ་དུ་མའི་ཞལ་སྒོ་ལས། ། གདུང་རྒྱུད་ཐུན་མོང་མིན་པའི་གསེར་ཆོས་རྣམས། ། སྔགས་འཆང་བླ་མ་ཀུན་དགའ་མཚན་ཅན་གྱིས། ། ཡོངས་རྫོགས་གསན་པའི་རྟེན་འབྲེལ་དེ་ནས་འགྲིགས། ། དེ་ལྟར་བས་ན་རང་རེ་རྗེས་འཇུག་རྣམས། ། གྲུབ་མཐའ་ངན་པས་བློ་ཁ་མ་བསྒྱུར་བར། ། ས་སྐྱའི་རྗེ་བཙུན་རྣམས་ཀྱི་གསུང་རབ་དང་། ། རྗེས་འབྲེལ་བསྟན་འཛིན་ངོར་རྫོང་གོང་དཀར་བ། ། སྙན་བརྒྱུད་བསྟན་པའི་བདག་པོ་ཚར་པ་རྗེ། །
ཁྱད་པར་རྗེ་བཙུན་རྡོ་རྗེ་འཆང་གཉིས་པ། ། སྔགས་འཆང་བླ་མ་ཐམས་ཅད་མཁྱེན་པ་གང་། ། ངག་གི་དབང་པོ་ཀུན་དགའ་བསོད་ནམས་ཀྱི། ། ཞལ་གྱི་པད་རྫིང་མཆོག་ལ་ལེགས་བྱོན་པའི། ། ལེགས་བཤད་རྣམ་མང་འདུས་པའི་རྒྱ་མཚོ་ལས། ། ཡང་ཟབ་བདུད་རྩིའི་ཉིང་ཁུ་མྱོང་གྱིས་ལ། ། སྐལ་བཟང་སློབ་བུའི་ཚོགས་ལ་ལེགས་བཤད་ཀྱི། ། ངོ་མཚར་ཕྲེང་བ་བྱིན་ལ་བསྟན་པ་སྤེལ། ། ཁྱད་པར་ནག་པོའི་མན་ངག་དྲུག་ཅུ་པའི། ། གཏོར་བཟློག་ཁུངས་འདི་གཞན་ལ་མི་སྨོན་པར། །
ལེགས་བཤད་ལྷ་དབང་རྡོ་རྗེའི་མགྲིན་པ་ཡི། ། རྒྱན་དུ་མཛེས་པར་བྱས་ན་གསལ་བར་སྨོས། ། ལྷག་བསམ་རབ་དཀར་དྲི་བ་མཛད་པ་པོའི། ། ཐུགས་དགོངས་རྫོགས་ཤིང་རྗེས་འཇུག་བསྟན་འཛིན་གྱི། ། རང་ཅག་རྣམས་ཀྱིས་མན་ངག་མཆོག་འདི་ལ། ། རྩོད་པའི་མདུད་པ་རང་ཞིར་གྲོལ་བར་འགྱུར། ། དེ་ལྟར་ནག་པོ་ཆེན་པོའི་ཆོས་སྐོར་ལས། ། འདིར་ནི་དམིགས་པའི་གནད་འགའ་བསྟན་པའི་དགེས། ། ས་སྐྱའི་རྗེ་བཙུན་བཞེད་གཞུང་དྲི་མེད་རྒྱུན། ། དབྱར་མཚོ་བཞིན་དུ་རྒྱས་པའི་རྒྱུར་གྱུར་ཅིག །
ཅེས་དཔལ་རྡོ་རྗེ་ནག་པོ་ཆེན་པོའི་མན་ངག་དྲུག་ཅུ་པའི་ཆོ་གའི་ལྷན་ཐབས་འདོད་པའི་བདག་པོའི་དཔུང་གི་སྲོག་གཅོད་མཚོན་ཆའི་ཕྲེང་བ་འདི་ཡང་སྔགས་འཆང་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་ཀྱི་རིགས་དབོན་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་གདན་ས་ཆེན་པོ་འདི་ཉིད་དུ་དྲུག་ཅུ་པའི་གཏོར་བཟློག་ལོ་བསྟར་གྱི་གནང་རྒྱུན་འདུག་པ་ལྟར་དེ་སྐབས་ཀྱི་ཟོར་འཛིན་པ་རྣམས་ལ་ཕན་པའི་བསམ་པས་ཉེ་བར་བཀོད་པ་འདིས་ཀྱང་སྔགས་འཆང་ཆོས་ཀྱི་རྗེ་ངག་དབང་ཀུན་དགའ་བསོད་ནམས་ཀྱི་ཟབ་དགོངས་ཆོས་ཀྱི་དབྱིངས་སུ་སོང་ནས་སྐྱེ་བ་ནས་ཚེ་རབས་ཐམས་ཅད་དུ་དམ་པ་དེ་ཉིད་ཀྱི་ཞབས་དྲུང་དུ་སྐྱེ་ཞིང་གསུང་གི་བདུད་རྩི་འཐུང་བའི་སྐལ་པ་བཟང་པོ་ལ་སྤྱོད་པའི་རྒྱུར་གྱུར་ཅིག། །། ཅེས་པའི་ཡི་གེ་པ་ནི་བསོད་ནམས་འོད་ཟེར་དང་སླད་ཀྱི་བྲི་བ་པོ་ཚེ་རིང་ནས་བགྱིས་པ། ཀ་ལྱ་ཎ་ཝརྡནྡུ།། །། PAGE * MERGEFORMAT 28 ཀུན་དགའ་བློ་གྲོས། ནག་པོ་ཆེན་པོའི་མན་ངག་དྲུག་ཅུ་པའི་ལྷན་ཐབས། PAGE * MERGEFORMAT 27
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
