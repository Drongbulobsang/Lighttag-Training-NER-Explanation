གསུང་འབུམ། ཀུན་དགའ་བློ་གྲོས།
པོད ༣༤༤
དཔལ་ལྡན་ལྷ་མོ་འདོད་ཁམས་དབང་ཕྱུག་མའི་མདོས་བསྐང་དངོས་གྲུབ་ཆུ་རྒྱུན།
༄༅། །དཔལ་ལྡན་ལྷ་མོ་འདོད་ཁམས་དབང་ཕྱུག་མའི་མདོས་བསྐང་དངོས་གྲུབ་ཆུ་རྒྱུན་བཞུགས་སོ།། སྭསྟི། ས་ལོ་འཇམ་པའི་རྡོ་རྗེའི་གསུང་རབ་དཔལ་ལྡན་ལྷ་མོ་འདོད་ཁམས་དབང་ཕྱུག་མའི་བསྐང་གསོ་དངོས་གྲུབ་རོལ་མཚོ་ཞེས་གཏོར་བསྐང་ཅུང་ཟད་རྒྱས་པ་དང་མདོས་བསྐང་བསྡུས་པའི་རྣམ་གཞག་ལྷན་ཅིག་ཏུ་གསུངས་པ་དེ་ཉིད་ལས། མདོས་བསྐང་ཉིད་ཟུར་དུ་ཕྱུང་བ་ལ་སྦྱོར་དངོས་རྗེས་གསུམ་ལས། སྦྱོར་བ་མདོས་དང་རྗེས་འབྲེལ་བསྐང་བའི་བཤམ་ནི་ས་ལོའི་གསུང་རབ་དེ་ཉེད་ལས་རྟོགས་པར་བྱ་ཞིང་། མདོས་ཀྱི་སྒེར་བཤམ་ནི། ཇི་ལྟར་འོས་པའི་བར་ཤིང་རམ། འཇིམ་པ་ལ་རི་རབ་བང་རིམ་བཞི་པ། མཐར་གླིང་བཞི་གླིང་ཕྲན་བརྒྱད། ལྕགས་རི་དང་བཅས་པ་མཚོན་གྱིས་ཁ་དོག་བསྒྱུར་བ་ལ།
རིན་པོ་ཆེ་སྣ་ལྔ་བརྡར་བ། ཁོག་སྙིང་གསེར་གཡུ་གང་རུང་བཅུག་པའི་སྟེང་དུ་རྡོ་རྗེ་རྩེ་ལྔ་པ། གུར་ཞལ་ནམ་མཁའ་དང་བཅས་པ། བང་རིམ་གཉིས་པ་ལ་ནམ་མཁའ་བཞི། རྒྱང་བུ་བཞི། བར་བར་དུ་བྱ་ནག་དགུ། བང་རིམ་གསུམ་པ་ལ། ར་གཡག་ལུག་ཁྱི་མི་ནག་བུད་མེད་དྲེའུ་ཞོན་པ་རྣམས་དགུ་དགུ། མདའ་འཕང་ཁྲ་བོ་དགུ་སྐོར། བང་རིམ་བཞི་པ་ལ་ནམ་མཁའ་བརྒྱད་དང་།
རྒྱང་བུ་བརྒྱད། ཕོ་གདོང་མོ་གདོང་ཁྲམ་ཤིང་དགུ་དགུ། ཞལ་བུ་དགུ། ཆང་བུ་དགུ། མཐེབ་སྐྱུ་དགུ་རྣམས་བཀོད། མདོས་ཀྱི་མདུན་དུ་གླུད་གཟུགས་དབང་པོ་ཚང་ཞིང་དོད་པ་གོས་རྒྱན་སོགས་བསྐང་བའི་སྐབས་སུ་བཤད་པ་ལྟར་དང་། བཤོས་བུ་དམར་པོ་དགུ། མཆོད་པ་ཁྲག་གི་ཨརྒྷཾ་ཉེར་ལྔ་རྣམས་བཤམས། མདོས་ཀྱི་དབུས་སུ་མདའ་བྱ་རྒོད་མ་དར་སྣས་བརྒྱན་པ། མདོར་ན་དགོས་པའི་ཡོ་བྱད་མ་ཚང་བ་མེད་པར་འདུ་བྱ་བ་ནི་སྦྱོར་བའི་ཆོ་གའོ། །
གཉིས་པ་དངོས་གཞི་ལ་ས་ལོའི་གསུང་རབས་དེར་ས་བཅད་བཞི་གསུང་པ་ལས། བཞི་པ་མདོས་ཀྱི་བསྐང་བ་ལ་གསུམ། བྱིན་གྱིས་བརླབས་པ། འབུལ་བ། གླུད་བསྔོ་བའོ། ། དང་པོ་ནི། གོང་དུ་བཤད་པའི་མདོས་ལ་དམིགས་ཏེ། ཨོཾ་སྭ་བྷཱ་ཝ་ཤུདྡྷ་སརྦ་དྷརྨཿསྭ་བྷཱ་ཝ་ཤུདྡྷོ྅་ཧཾ། ཞེས་བརྗོད་ཅིང་ལག་པ་གཉིས་ཐལ་མོ་ཁོག་སྟོང་སྦྱར། སོར་མོ་རྣམས་རྩེ་སྤྲད་པ།
ཆོས་ཉིད་རྣམ་དག་གི་ཕྱག་རྒྱ་བཅས་ཏེ། མདོས་ཀྱི་འབག་པ་དང་མི་གཙང་བ་མ་དག་པར་སྣང་བ་ཐམས་ཅད་སྟོང་པར་གྱུར། ཨོཾ་ན་མཿསརྦ་ཏ་ཐཱ་ག་ཏ་བྷྱོ་བི་ཤྭ་མུ་ཁེ་བྷྱཿ སརྦ་ཐཱ་ཁཾ་ཨུཏྒ་ཏེ་སྥ་ར་ཎ་ཨི་མཾ་ག་ག་ན་ཁཾ་སྭཱཧཱ། ཞེས་བརྗོད་ཅིང་། ལག་པ་གཉིས་མཉམ་པའི་ཐལ་མོ་ལ་སོར་མོ་དབུས་མ་གསུམ་གྱི་ཚེགས་བར་མ་བཅགས་པ། ནམ་མཁའ་མཛོད་ཀྱི་ཕྱག་རྒྱ་ཅེས་ཏེ། མདོས་རྒྱུ་རིན་པོ་ཆེ་སྣ་ཚོགས་ལས་གྲུབ་པའི་རི་རབ་གྲུ་བཞི་བང་རིམ་བཞི་པ། ལྕོགས་བརྒྱད་དང་ལྡན་པའི་མཐའ་བསྐོར་དུ་གླིང་བཞི་གླིང་ཕྲན་བརྒྱད་ལྕགས་རི་དང་བཅས་པའི་སྟེང་དུ་སྐུ་མཚོན་བྱེད་ཞལ་གྱི་ནམ་མཁའ་ནག་པོའི་མཐར་རིན་པོ་ཆེ་སྣ་ལྔའི་གཞའ་རིས་ཀྱིས་བསྐོར་བ། གཞན་ཡང་མཐའ་བསྐོར་དུ་རིན་པོ་ཆེ་དང་གོས་དར་ལས་བྱས་པའི་ནམ་མཁའ་རྒྱང་བུ།
བྱ་ནག རྟ་ནག གཡག་ནག ལུག་ནག ཁྱི་ནག མི་ནག བུད་མེད་ནག་མོ་དྲེའུ་ཞོན་པ། ཤ་ཁྲག་བདུད་རྩི་ལྔའི་ཞལ་ཟས། གསེར་གྱི་སྣོད་རྩི་བཅུད་ཀྱིས་གང་བ། དབུས་སུ་ཐུགས་ཀྱི་རྟེན་རྡོ་རྗེ་རྩེ་ལྔ་པ་ཁོར་ཡུག་ཏུ་ཕོ་གདོང་སྐྱེས་པ་སྟག་ཆས་ཀྱིས་བརྒྱན་པ་བྲོ་འཁྲབས་པ།
མོ་གདོང་བུད་མེད་མཛེས་མ་དར་ཟབ་ཀྱིས་བརྒྱན་པ་གླུ་ལེན་པ། སྟག་པའི་ཁྲམ་ཤིང་དགྲ་བགེགས་ཟིལ་གྱིས་གནོན་པ་ངར་མི་ལུས་དང་དབང་པོ་རྫོགས་ཤིང་གོས་དང་རྒྱན་ནོར་སྣ་ཚོགས་ཀྱིས་གང་བར་གྱུར། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊཿ ཅེས་བརྗོད་ལ་ལག་པ་གཉིས་ཐལ་མོ་ཁ་སྦྱར་བ་ཁ་ཕྱེ་ལ། མཐེ་བོང་བསྣོལ་བ་བདུད་རྩི་འཁྱིལ་པའི་ཕྱག་རྒྱ་བཅས་ནས། མདོས་འདོད་པའི་ཡོན་ཏན་ལྔ་ཚང་བ་ཐམས་ཅད་ཀྱང་། མགྲོན་སོ་སོའི་ཡིད་བཞིན་དུ་ཐོབ་པ་ལ་བགེགས་དང་ཉེར་འཚེ་མེད་པར་གྱུར། ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཾ་ཨདྱ་ནུཏྤནྣ་ཏྭད་ཨོཾ་ཨཿཧཱུྃ་ཕཊ་སྭཱཧཱ། ཞེས་བརྗོད་ལག་གཡས་མཆོག་སྦྱིན། གཡོན་མཉམ་བཞག་བྱས་ལ།
མདོས་འགྲོས་སོ་སོའི་གང་ལ་གང་འདོད་པའི་དངོས་པོ་ཡིད་བཞིན་དུ་འབྱུང་བར་གྱུར་ཅིག ཨོཾ་ཛྙཱ་ན་ཨ་བ་ལོ་ཀི་ཏེ། ན་མཿས་མནྟ་སྥ་ར་ཎ། རསྨི་བྷ་ཝ་མ་ཧཱ་མ་ཎི་དུ་རུ་དུ་རུ་ཧྲཱི་ད་ཛྭ་ལ་ཡ་སྭཱཧཱ། མགྲོན་རྣམས་དྲག་ཞན་ཆེ་ཆུང་མེད་པ་སོ་སོའི་ཡིད་ཚིམ་ཞིང་རང་དབང་དུ་ལོངས་སྤྱོད་པར་གྱུར། ཞེས་བརྗོད་ཅིང་ལག་གཡོན་ཁུ་ཚུར་བཅང་བ་པང་དུ་བཞག ལག་གཡས་རྡོ་རྗེ་ཁུ་ཚུར་གྱི་མཛུབ་མོ་བསྒྲེང་པའི་སྡིགས་མཛུབ་བསྟན་པ་ཡེ་ཤེས་སྐར་མདའི་ཕྱག་རྒྱ་བྱས་ཏེ། ན་མཿས་མནྟ་བྷུདྡྷ་ནཱཾ་གྲ་ཧེ་ཤྭ་རི་པྲ་བྷཉྩ་ཏི་མ་ཧཱ་ས་མ་ཡ་ཧ་ན་ཧཱུྃ་ཕཊ། མདོས་ཀྱི་མཆོད་པ་བསྐལ་པ་ཇི་སྲིད་གནས་ཀྱི་བར་དུ་ཟད་པ་མེད་ཅིང་མགྲོན་རྣམས་མཉེས་པའི་མཐུ་དང་ལྡན་པར་གྱུར་ཅིག ལག་པ་གཉིས་རྡོ་རྗེ་ནང་བསྡམས་སྤྱི་བོའི་ཐད་ཀར་བསྐོར་བ།
དབང་བསྒྱུར་འཁོར་ལོའི་ཕྱག་རྒྱ་བྱ་སྟེ། སྔགས་རེ་རེའང་ལན་གསུམ་གསུམ་བརྗོད་ཅིང་། སྔགས་རེ་རེ་ལ་ཕྱག་རྒྱ་འཆའ་ཐེབ་རེའི་མཐར་སེ་གོལ་རེ་རེ་གཏོག དེ་དག་ནི་མདོས་བྱིན་གྱིས་བརླབས་པའི་ཆོ་གའོ། ། གཉིས་པ་མདོས་དབུལ་བ་ནི། བྷྱོཿ དྲག་པོའི་གཞལ་ཡས་མཚན་ཉིད་ལྡན་པ་འདིར། ། དམ་རྫས་ཤ་ལྔ་བདུད་རྩི་ལྔར་བཅས་པ། ། ཕྱི་ནང་མཆོད་གཏོར་འདོད་ཡོན་སྣ་ཚོགས་བཤམས། ། ཡིད་འཕྲོག་བཀོད་ལེགས་མདོས་ཀྱི་མཆོད་པ་ནི། །
འབྲུ་སྣ་རིན་ཆེན་ལྔ་ལས་ལེགས་གྲུབ་པའི། ། རི་རབ་བང་རིམ་བཞི་ལྡན་ལྕོག་གི་སྟེང་། ། མཐིང་ནག་འཁོར་ལོ་རྩིབས་བརྒྱད་གུར་གྱི་དབུས། ། ཐུགས་ཀྱི་རང་བཞིན་རྡོ་རྗེ་རྩེ་ལྔ་པ། ། སྐུ་ཡི་མཚོན་བྱེད་རྡོ་རྗེ་མཁའ་འགྲོ་ཡི། ། ཞལ་གྱི་ནམ་མཁའ་ཕྱོགས་བཞིར་སངས་རྒྱས་དང་། ། རིན་ཆེན་པདྨ་སྣ་ཚོགས་མཁའ་འགྲོ་རྣམས། ། མཉེས་བྱེད་ནམ་མཁའ་བཞི་དང་རྒྱང་བུ་བཞི། ། འཇིག་རྟེན་ལས་ཀྱི་མཁའ་འགྲོ་སྡེ་བརྒྱད་ལ། ། ཁོར་ཡུག་ནམ་མཁའ་མཛེས་པ་བརྒྱད་ཀྱིས་བསྐོར། །
རབ་ཏུ་བཀྲ་བའི་རྒྱང་བུའི་ཕྲེང་བ་ཅན། ། མདུང་ལ་དར་བཏགས་བྱ་ནག་རྟ་མཆོག་དང་། ། གཡག་རོག་ལུག་ནག་ཁྱི་ནག་མི་ནག་ཚོགས། ། ཕོ་གླུད་མདའ་ཁྲ་མོ་གླུད་འཕང་ཁྲ་དང་། ། དགྲ་བགེགས་ཟིལ་གནོན་སྟག་པའི་ཁྲམ་ཤིང་དང་། ། ཕོ་གདོང་དཔའ་བོ་སྟག་ཆས་ཀྱིས་བརྒྱན་པ། ། མོ་གདོང་བུད་མེད་མཛེས་མ་གླུ་ལེན་ཅིང་། ། རེ་རེའང་སྲིན་པོའི་གྲངས་ལྡན་ཕྱོགས་ཀུན་ཁྱབ། ། གཞན་ཡང་རིན་ཆེན་སྨན་སྣ་དར་ཚོན་དང་། ། སྟག་གཟིག་གོ་ཁྲབ་མཚོན་ཆའི་ཚོགས་རྣམས་ཀུན། །
ཐུགས་ཀྱི་རྟེན་མཆོག་ནལ་བུའི་ཤ་ཁྲག་དང་། ། ལྗོན་ཤིང་སྣ་ཚོགས་ཁྱིམ་བྱ་ནག་མོ་དང་། ། བོང་བུ་གྭ་དམར་དྲེའུ་ནག་མོ་སོགས། ། ཐུན་མོང་མ་ཡིན་ཐུགས་དམ་བསྐང་བའི་རྫས། ། དངོས་འབྱོར་ཡིད་སྤྲུལ་ལྷ་མིའི་ལོངས་སྤྱོད་ཀྱིས། ། མ་གཅིག་ལྷ་མོ་འཁོར་བཅས་ཐུགས་དམ་བསྐང་། ། ཡུམ་ཆེན་ཨེ་ཀ་ཛ་ཊའི༞ ། གཤིན་རྗེ་ཡུམ་ཆེན་བདུད་ཀྱི་སྲིང་མོ་མཆོག ། དཔལ་ལྡན་ནམ་གྲུ་ཆེན་མོའི༞ ། བ་གླང་ཀྲིཥྞ་ཆུ་སྲིན་གདོང་ཅན་མ། །
སེང་གེའི་གདོང་ཅན་ལྕགས་རྐང་སྲོག་གཟེར་སོགས། ། ནད་རིམས་བདག་མོ་འབུམ་སྡེའི་ཐུགས་དམ་བསྐང་། ། སོ་གཉིས་ཡུལ་དང་ཉི་ཤུ་རྩ་བཞིའི་གནས། ། སྐྱོང་མཛད་མ་མོ་མཁའ་འགྲོའི༞ ། དུར་ཁྲོད་བརྒྱད་གནས་ཤ་ཟ་མཁའ་འགྲོའི་ཚོགས། ། མ་ལུས་འདིར་བྱོན་དམ་རྫས་མཆོད་གཏོར་བཞེས། ། རྒྱལ་བའི་བསྟན་པ་ཕྱོགས་ཀུན་རྒྱས་པ་དང་། ། རྣལ་འབྱོར་བདག་ཅག་དཔོན་སློབ་འཁོར་བཅས་ལ། ། འགལ་རྐྱེན་ཞི་ཞིང་མཐུན་རྐྱེན་བསམ་པའི་དོན། ། ཡིད་བཞིན་འགྲུབ་པའི་ཕྲིན་ལས་མཛད་དུ་གསོལ། །
གསུམ་པ་གླུད་བསྔོ་བ་ནི། བྷྱོཿརི་རབ་གླིང་བཞི་ལུས་ཀྱི་གླུད་དུ་བཞེས། ། ངག་གི་གླུད་དུ་ནམ་མཁའ་སྣ་ཚོགས་འབུལ། ། རྒྱང་བུའི་ཕྲེང་བ་ཡིད་ཀྱི་གླུད་དུ་བཞེས། ། འབྲུ་སྣ་ལྔ་ནི་ཕུང་པོ་ལྔ་ཡི་གླུད། ། རིན་ཆེན་སྣ་ལྔ་འབྱུང་བ་ལྔ་ཡི་གླུད། ། དར་ཚོན་སྣ་ཚོགས་རྣམ་ཤེས་བརྒྱད་ཀྱི་གླུད། ། ཤ་ཁྲག་སྣ་ཚོགས་ཁམས་དང་སྐྱེ་མཆེད་གླུད། ། མདའ་འཕང་ཁྲ་བོ་ཕོ་དང་མོ་ཡི་གླུད། ། ཟང་ཟིང་གླུད་དུ་སྲོག་ཆགས་སྣ་ཚོགས་འབུལ། །
སྲོག་གླུད་དམ་པར་རི་རབ་མདོས་ཆོག་དང་། ། རིན་ཆེན་འབྲུ་སྣ་ལྔ་ལས་གྲུབ་པ་ཡི། ། དབང་པོ་ཡོངས་རྫོགས་ངར་མི་ལུང་ཐང་མིག ། འགྲོན་བུའི་སོ་དང་མུ་ཏིག་ཀླད་པ་ཅན། ། ཟེར་མོའི་སྐྲ་དང་ཞོ་ཤའི་སྙིང་ལྡན་པ། ། ཟངས་མའི་སྣ་དང་སྨིན་མ་གཡས་གཡོན་གཡུ། ། ལག་གཡས་གསེར་ལ་གཡོན་པ་དངུལ་གྱིས་བྱས། ། རྐང་པ་གཡས་གཡོན་ལྕགས་ཟངས་གོས་དང་ནོར། ། སྣ་ཚོགས་རྒྱན་གྱིས་བརྒྱན་པའི་སྲོག་གླུད་ཀྱིས། ། དཔལ་ལྡན་ལྷ་མོ་འཁོར་བཅས་རབ་དགེས་ནས། །
སྔགས་འཆང་རིག་འཛིན་བདག་ཅག་དཔོན་སློབ་ཀྱི། ། བསམ་དོན་སྒྲུབས་ལ་གནོད་པའི་དགྲ་བགེགས་ཀུན། ། མྱུར་དུ་བསད་ཅིང་བསྒྲལ་བའི་ལས་མཛོད་ཅིག ། གཞན་གྱི་རིགས་སྔགས་རྦོད་གཏོང་བྱད་ཀ་དང་། ། བགེགས་རིགས་སྟོང་ཕྲག་བརྒྱད་བཅུའི་གནོད་པ་བཟློག ། བཞི་བརྒྱ་རྩ་བཞིའི་ནད་དང་དལ་ཡམས་ཀུན། ། དགྲ་བོའི་སྟེང་དུ་ཕོབ་ལ་ཚར་གཅོད་ཅིག ། འཁོར་དུ་གནས་པའི་ནད་བདག་ཐམས་ཅད་ཀྱིས། ། དམ་ཉམས་དགྲ་བོའི་ཡུལ་འཁོར་བརླག་པར་མཛོད། ། མ་མོའི་ཁྲག་ཟོར་གཤིན་རྗེའི་འཁོར་ལོ་དང་། །
ཕུར་པའི་དབལ་ཁ་བོན་པོའི་བཙོ་དམར་འཕེན། ། ཀླུ་བདུད་མནན་གཏད་རྒྱལ་པོའི་ཐོག་རྫིས་དང་། ། དམུ་བཙན་གཟའ་དང་རྒྱུ་སྐར་གནོད་པ་བཟློག ། མདོར་ན་ཞི་རྒྱས་དབང་དྲག་ཐུན་མོང་གི ། ཕྲིན་ལས་མྱུར་འགྲུབ་མཐར་ཐུག་བླ་མེད་ཀྱི། ། བྱང་ཆུབ་ཐོབ་ནས་ཁམས་གསུམ་ཀུན་སྒྲོལ་ཞིང་། ། ཚེ་རིང་ནད་མེད་བདེ་སྐྱིད་ལྡན་པར་ཤོག། །། གསུམ་པ་རྗེས་འཕྲིན་ལས་བསྐུལ་ཞིང་སྨོན་ལམ་བཀྲ་ཤིས་ཀྱི་མཐའ་བརྟེན་པར་བྱ་བ་ལ་གསུམ། བཤད་ཅིང་ལས་ལ་བསྐུལ་བ། འཕྲལ་གཏོར་གཏང་འདོད་དོན་བསྒོ་བ།
ལྷག་ཆད་ཁ་བསྐང་ཞིང་བཟོད་གསོལ་ཤིས་པར་བྱ་བའོ། ། དང་པོ་ནི། གུར་གྱི་མགོན་པོའི་བསྟོད་པ་གསར་རྙིང་གང་རུང་དང་། བྱེ་བྲག་འདི་ཉིད་ཀྱི་བསྟོད་པ་ཏིལ་མར་མའམ། ཕྱག་ན་རྡོ་རྗེས་ནམ་གྲུའི་རིགས་ལ། བསྟོད་པ་ལ་གཞི་བྱས་ཁོ་བོས་བརྩམ་པ་དེའམ། དྲག་པོར་བྱེད་ན། མི་ཕམ་མ་བསྐུལ་དང་བཅས་པ་བྱེད། གཞན་ཡང་དཔལ་མགོན་སོགས་ལ་གང་དགོས་ཀྱི་བསྟོད་པ་རྒྱས་བསྡུས་སྐབས་དང་སྦྱར་ལ་བྱ་སྟེ། བཟློག་པ་བདག་ཆེན་བློ་གྲོས་ཀྱིས་མཛད་པའི་ལྷ་མོའི་སྐང་བཟློག་བཞིན་བྱའོ། །
རྗེས་ཀྱི་ས་བཅད་གཉིས་པ་དང་གསུམ་པ་ནི་ས་ལོའི་གསུང་རབས་བཞིན་ནོ།། །། ཞེས་དཔལ་ལྡན་ལྷ་མོ་འདོད་ཁམས་མའི་མདོས་བསྐང་ཟུར་དུ་བྱུང་བ་འདི་ཡང་ས་སྐྱ་པ་ཀུན་བློས་སོ།། །། PAGE * MERGEFORMAT 2 ཀུན་དགའ་བློ་གྲོས། དཔལ་ལྡན་ལྷ་མོ་འདོད་ཁམས་དབང་ཕྱུག་མའི་མདོས་བསྐང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
