གསུང་འབུམ། ཀུན་དགའ་བློ་གྲོས།
པོད ༢༠༩
དཔལ་ཆེན་ཡང་དག་གི་ཐིག་ཚོན་བྱིན་རླབས་སྔགས་འཆང་དགོངས་གསལ།
༄༅། །དཔལ་ཆེན་ཡང་དག་གི་ཐིག་ཚོན་བྱིན་རླབས་སྔགས་འཆང་དགོངས་གསལ་བཞུགས་སོ།། ན་མོ་གུ་རུ་བཛྲ་ཧེ་རུ་ཀཱ་ཡ། སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱིས་མཛད་པའི་དཔལ་ཆེན་ཡང་དག་གི་དཀྱིལ་འཁོར་རྡུལ་ཚོན་དུ་བསྒྲུབ་པའི་ཐོ་ཡིག་ལས། ཐིག་ཚོན་བྱིན་རླབས་ཡེ་ཐིག་ཚོན་པྲ་བརྟག་པ་སོགས་ཕུར་པ་བཞིན། ཞེས་གསུངས་པ་ཁོ་ནར་བྱས་ཀྱང་འགལ་བ་ཅུང་ཟད་ཀྱང་མེད་པ་ནི། ཡང་ཕུར་གཉིས་མ་རྒྱུད་དང་། སྒྲུབ་ཆེན་བཀའ་བརྒྱད་ཀྱི་གྲས་སུ་མཐུན་པས། ཆོ་ག་བསྲེས་པ་དང་། ཆད་ལྷག་གི་སྐྱོན་དུ་མི་འགྱུར། འོན་ཀྱང་ཡང་དག་སྒྲུབ་དཀྱིལ་རང་གི་དགོས་ཆོས་ཕུར་པའི་སྤྱི་ཁོག་ཕུབ་ཏེ་ཉམས་སུ་ལེན་ཚུལ་ནི།
ཚོན་སྔོན་པོ་ལ་ཧཱུྃ། དཀར་པོར་བྷྲཱུཾ། སེར་པོར་ཨོཾ། དམར་པོར་ཛྲཱིཾ། ལྗང་ཁུར་ཁཾ་རྣམས་རྡོ་རྗེའི་རྩེས་བྲིས་ལ་དབུས་དང་ཕྱོགས་བཞིར་བཞག མདུན་དུ་ཆུ་གཉིས་སྔོན་འགྲོའི་ཉེར་སྤྱོད་དང་། རྡོར་དྲིལ་ནང་མཆོད་བཤམས་ལ། ཨོཾ་བཛྲ་ཀྲོ་དྷ་ཨ་མྲྀ་ཏས་བསངས། སྭ་བྷཱ་ཝས་སྦྱངས། ཐིག་ཚོན་མི་དམིགས་ཏེ་སྟོང་པར་གྱུར།
སྟོང་པའི་ངང་ལས་དབུས་དང་ཕྱོགས་བཞིར་པདྨ་ཉི་མའི་གདན་ལ། རང་ཉིད་སྐད་ཅིག་གིས་གཙོ་བོ་ཡབ་ཡུམ་དུ་གསལ་བའི་ཡབ་ཀྱི་གསང་གནས་ཧཱུྃ་རྡོ་རྗེ་ཧཱུྃ་གི་མཚན་པའི་ནོར་བུར་ཨོཾ། རྩེ་མོར་ཕཊ་ཀྱིས་མཚན་པ། ཡུམ་གྱི་མཁའ་ཨ་ལས་པདྨ་ཨས་མཚན་པར་བསམ། ཨོཾ་སརྦ་ཏ་ཐཱ་ག་ཏ་ཨ་ནུ་རཱ་ག་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། ཡབ་ཡུམ་སྙོམ་པར་སྦྱོར་བའི་དགའ་བའི་སྒྲས་སངས་རྒྱས་དང་བྱང་ཆུབ་སེམས་དཔའ་སྤྱན་དྲངས་ཞལ་དུ་ཞུགས། ཐུགས་ཀར་རྗེས་སུ་ཆགས་པའི་མེས་འོད་དུ་ཞུ། ཡབ་ཀྱི་གསང་གནས་ནས་ཡུམ་གྱི་མཁར་ཐིག་ལེ་བབས་ཧཱུྃ་བྷྲཱུཾ་ཨཱཾ་ཛྲིཾ་ཁཾ་ལྔར་གྱུར་པ་ཡུམ་གྱི་མཁའ་ནང་ནས་གདན་སྟེངས་སུ་བབས་ཏེ་ཞུ་བ་ལས་ཧེ་རུ་ཀ་རིགས་ལྔར་གྱུར་པ་ནི་ཐིག་ཚོན་བཛྲ་ཧེ་རུ་ཀ་སྔོན་པོ་ཞལ་གཅིག་ཕྱག་གཉིས་ཀྱིས་རྡོ་རྗེ་དྲིལ་བུ་འཛིན་པ། ཡུམ་རྡོ་རྗེ་མཁའ་འགྲོ་མ་སྔོན་མོ་གྲི་གུག་ཐོད་པ་འཛིན་པ་དང་མཉམ་པར་སྦྱོར་བ། ཐིག་ཚོན་དཀར་པོ་བུདྡྷ་ཧེ་རུ་ཀ་དཀར་པོ་དང་འཁོར་ལོ་དང་དྲིལ་བུ་འཛིན་པ།
ཡུམ་སངས་རྒྱས་མཁའ་འགྲོ་དཀར་མོ་གྲི་ཐོད་འཛིན་པ་སོགས། ཐིག་ཚོན་སེར་པོ་རཏྣ་ཧེ་རུ་ཀ་སེར་པོ། རིན་པོ་ཆེ་དང་དྲིལ་བུ་འཛིན་པ། ཡུམ་རིན་ཆེན་མཁའ་འགྲོ་མ་སེར་མོ་གྲི་ཐོད་འཛིན་པ་སོགས། ཐིག་ཚོན་དམར་པོ་པདྨ་ཧེ་རུ་དམར་པོ་པདྨ་དང་དྲིལ་བུ་འཛིན་པ། ཡུམ་པདྨ་མཁའ་འགྲོ་དམར་མོ་གྲི་ཐོད་འཛིན་པ་སོགས་ཐིག་ཚོན་ལྗང་གུ་ཀརྨ་ཧེ་རུ་ཀ་ལྗང་གུ་རལ་གྲི་དང་དྲིལ་བུ་འཛིན་པ། ཡུམ་ལས་ཀྱི་མཁའ་འགྲོ་ལྗང་གུ་གྲི་ཐོད་འཛིན་པ་སོགས། ཡབ་ཡུམ་ཐམས་ཅད་ཀྱང་རུས་པའི་རྒྱན་གྱིས་བརྒྱན་པའི་སྐུར་གྱུར། ཨོཾ་ཧེ་རུ་ཀ་པཉྩ་ཀུ་ལ་ས་པ་རི་ཝཱ་ར་བཛྲ་ས་མཱ་ཛཿ ཞེས་པས་སྤྱན་དྲངས།
ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། བཛྲ་ཨ་ཧཱ་ར། སོགས་ཀྱིས་མཆོད། རིགས་ལྔ་འོད་དུ་ཞུ་བ་ལས་བྱུང་བའི་ཐིག་ཚོན་དུ་གྱུར། ཨོཾ་བཛྲ་ཙི་ཏྲ་མ་ཏི་ཀྲ་ལ་བཛྲ་ས་མཱ་ཡ་ཧཱུྃ་ཨཱཿ ཞེས་པས་ཚོན་དང་། ཨོཾ་པུ་ཏྲ་མ་ཏི་ཀྲ་མ་ཧཱུྃ། ཞེས་པའི་ཐིག་བྱིན་གྱིས་བརླབས་པའི་སྔགས་གཉིས་ཉེར་གཅིག་ལ་སོགས་པ་བཟླས། དེ་ནས་སྲད་བུ་རྣམས་ལ།
ཨོཾ་ཨཱཿཧཱུྃ་བསམ་ལ། དེའི་འོད་ཀྱིས་སྐུ་གསུང་ཐུགས་ཀྱི་ལྷ་ཚོགས་སྤྱན་དྲངས། ཡིག་འབྲུ་གསུམ་ལ་ཐིམ་ཏེ་འོད་དུ་ཞུ་བ་ལས་སངས་རྒྱས་ཐམས་ཅད་ཀྱི་སྐུ་གསུང་ཐུགས་ཀྱི་རང་བཞིན་དུ་བྱིན་གྱིས་བརླབས་པར་བསམ་ལ། ཨོཾ་ཨཱཿཧཱུྃ། ཇི་ལྟར་རིགས་པ་བཟླས་ཏེ། སློབ་དཔོན་གྱིས་ཐིག་སྐུད་རྣམས་བསྡུས། ཚོན་གྱི་ཡི་གེ་རྣམས་མཐེབ་སྲིན་གཡོན་གྱི་བསུབས་ལ་སྔོན་པོའི་རིགས་རྣམས་ལ་སྔོན་པོ་ནས་ཅུང་ཟད་རེ་བསྲེ། དེ་བཞིན་དཀར་པོ་སོགས་གཞན་རྣམས་ལའང་ཤེས་པར་བྱའོ། ། རང་གཙོ་བོ་དང་ལས་ཀྱི་རྡོ་རྗེ་སློབ་མ་བདུད་རྩི་འཁྱིལ་པ་ཞལ་གསུམ་ཕྱག་དྲུག་པའི་ང་རྒྱལ་འཛིན་པ་ལ་ཐིག་སྐུད་སྔོན་པོ། དཀར་པོ།
སེར་པོ། དམར་པོ། ལྗང་ཁུ་རྣམས་རིམ་པས་ཐིག་སྣ་གཏད་དེ་བརྐྱངས་ལ། འཇིག་རྟེན་ཁམས་ནི་མ་ལུས་པའི། ། སེམས་ཅན་རྣམས་ཀྱི་དོན་བྱའི་ཕྱིར། ། སངས་རྒྱས་མ་ལུས་ཐམས་ཅད་ཀུན། ། བྱང་ཆུབ་སེམས་ནི་གཅིག་ཏུ་གྱུར། ། ཨོཾ་ཨ་ནྱོ྅ནྱ་ཨ་ནུ་ག་ཏཱ། སརྦ་དྷརྨཿསྥ་ར་སྥ་ར་ཨ་ནུ་པྲ་བིཥྚཿ སརྦ་དྷརྨཱཿབཛྲ་ཨཉྫ་ལི།
ཨ་དྱཱན་ཨ་ནུ་པྲ་བིཥྚཿསརྦ་དྷརྨཿབཛྲ་བནྡྷ། ཞེས་བརྗོད་ཅིང་དང་པོ་སོ་སོ་དང་། དེ་ནས་ལྷན་ཅིག་བསྒྲིམ་བས་དེ་བཞིན་གཤེགས་པས་ཐམས་ཅད་གཉིས་སུ་མེད་པར་བསམ་ལ་རྡོ་རྗེ་ལ་དཀྲིས་ཏེ་མཐེབ་སྲིན་གྱིས་བདུད་རྩི་གཏོར་ལ། ཨོཾ་ཨཱཿཧཱུྃ། ཞེས་བརྗོད་ལ་བཞག་གོ ། དེ་ནས་སློབ་དཔོན་རྡོར་དྲིལ་འཛིན་པས་ལངས་ལ་ཐིག་སྐུད་དཀྲིས་པའི་རྡོ་རྗེ་རང་གི་ལྟེ་བའི་ཐད་དུ་བཟུང་། དཀྱིལ་འཁོར་གྱི་ནུབ་ནས་ཤར་ལ་ཁ་བལྟས། སློབ་མ་རྡོར་དྲིལ་འཛིན་པས་ཤར་ནས་ནུབ་ཏུ་ཁ་ཕྱོགས་ཀརྨཱ་བཛྲ་ཛྫཿ གཉིས་བརྗོད་ཅིང་ཐེག་སྣ་གཏད། དེས་ཀྱང་།
ཛྫཿ གཉིས་བརྗོད་ཅིང་ཐིག་སྣ་བླངས་ཏེ་ལྟེ་བའི་ཐད་དུ་བཟུང་། སློབ་དཔོན་གྱིས། ཨོཾ་བཛྲ་པུ་ཏྲ་མཱ་ཏི་ཀྲ་མ་ཧཱུྃ། ནམ་མཁའ་གང་བའི་དེ་བཞིན་གཤེགས། ། འགྲོ་དོན་མཛད་དུས་འདི་ལགས་པ། ། ཁྱེད་རྣམས་འདིར་ནི་གཤེགས་གསོལ་བར། ། ཐིག་སྐུད་སྒྲས་ནི་བསྐུལ་མ་འདེབས། ། ཞེས་བརྗོད་དེ། དང་པོར་སྟེང་ནས་འོག་ཏུ་གཅུས་ཏེ་ནམ་མཁའ་ལ་གྱེན་དུ་གདབ།
དེ་ནས་ས་ལ་ཕབ་ནས་ཐིག་ཆེན་བརྒྱད་དང་ལོགས་ཐིག་རྣམས་བཏབ་པས་དཀྱིལ་འཁོར་དུ་ལམ་གྱིས་བྱུང་བར་བསམས། དེའི་ཚེ་ཐིག་སྐུད་ཀྱི་སྒྲས་སངས་རྒྱས་ཐམས་ཅད་བསྐུལ་ཏེ་ནམ་མཁའི་ཁམས་སུ་བྱོན་ནས་བྱིན་གྱིས་བརླབས་པར་བསམས་ལ་ཚངས་ཐིག་དང་པོ་གདབ་བོ། ། འདེབས་པའི་གོ་རིམ་ནི་གོང་དུ་བཤད་པ་ལྟར་སློབ་དཔོན་ནུབ་དང་། སློབ་མ་ཤར་དུ་གནས་པས་ཚངས་ཐིག་དང་པོ་གདབ། དེ་ནས་ནམ་མཁའ་དང་ས་ལ་འདེབས་ཚུལ་ཚིག་བརྗོད་པ་རྣམས་གོང་བཞིན་ཐམས་ཅད་དུ་ཤེས་པར་བྱའོ། ། སློབ་དཔོན་གྱིས་རྒྱབ་སྤྲོད་ཚུལ་དུ་སློབ་མའི་རྒྱབ་ནས་བསྐོར་ཏེ་ལྷོ་དང་། སློབ་མས་རྒྱབ་སྤྲོད་ཚུལ་དུ་སློབ་དཔོན་གྱི་རྒྱབ་ནས་བསྐོར་ཏེ་བྱང་དུ་གནས་པས་ཚངས་ཐིག་གཉིས་པ་གདབ། སློབ་དཔོན་གྱིས་སློབ་མ་ལ་རྒྱབ་འགྲོས་གོང་བཞིན་བསྐོར་ནས་ཤར་ལྷོ་དང་། སློབ་མས་སློབ་དཔོན་ལ་རྒྱབ་འགྲོས་གོང་བཞིན་བསྐོར་ནས་བྱང་ཤར་དུ་གནས་པས་ཤར་གྱི་ལོགས་ཐིག་གདབ། སློབ་དཔོན་གྱི་སློབ་མ་ལ་རྒྱབ་འགྲོས་གོང་བཞིན་བསྐོར་ནས་ནུབ་བྱང་དང་།
སློབ་མས་སློབ་དཔོན་ལ་རྒྱབ་འགྲོས་གོང་བཞིན་བསྐོར་ནས་ལྷོ་ནུབ་ཏུ་གནས་པས་ནུབ་ཀྱི་ལོགས་ཐིག་གདབ། སློབ་དཔོན་དེ་ཉིད་དང་། སློབ་མས་སློབ་དཔོན་ལ་རྒྱབ་འགྲོས་གོང་བཞིན་བསྐོར་ནས་བྱང་ཤར་དུ་གནས་པས་བྱང་གི་ལོག་ཐིག་གདབ། སློབ་དཔོན་གྱིས་སློབ་མ་ལ་རྒྱབ་འགྲོས་གོང་བཞིན་བསྐོར་ནས་ཤར་ལྷོ་དང་། སློབ་མས་སློབ་དཔོན་ལ་རྒྱབ་འགྲོས་གོང་བཞིན་བསྐོར་ལ་ལྷོ་ནུབ་ཏུ་གནས་པས་ལྷོའི་ལོགས་ཐིགས་གདབ། སློབ་དཔོན་དེ་ཉིད་དང་། སློབ་མ་ནུབ་བྱང་དུ་ཕྱིན་ལ་ཟུར་ཐིག་དང་པོ་གདབ། སློབ་དཔོན་ལྷོ་ནུབ་ཏུ་ཕྱིན། སློབ་མ་བྱང་ཤར་དུ་ཕྱིན་ཏེ་ཟུར་ཐིག་གཉིས་པ་གདབ་བོ། ། དེ་ནས་སློབ་དཔོན་ནུབ་དང་།
སློབ་མ་ཤར་དུ་གནས་པས་ཐིག་སྐུད་སློབ་དཔོན་གྱིས་རྡོ་རྗེ་ལ་དཀྲིས་ཤིང་བསྡུས་ལ། དེ་ནས་སློབ་དཔོན་དཀྱིལ་འཁོར་གྱི་ཤར་སྒོར་གནས་པས་རྡོ་རྗེ་གཙུག་ཏོར་གྱི་ཕྱག་རྒྱ་སྤྱི་བོར་བཟློག་སྟེ། ཨོཾ་བཛྲ་བེ་ག་ཀྲ་མ་ཧོཿཞེས་བརྗོད་པས་ཡེ་ཐིག་ནམ་མཁར་བཏེགས་ནས་སློབ་དཔོན་གྱི་དཀྱིལ་འཁོར་གྱི་དབུས་སུ་ཕྱིན་ཏེ་ཁ་ཤར་ལ་བལྟ་བས་གཞི་བཅའ་པད་སྐོར་སྔོན་དུ་འགྲོ་བས་རྡོ་རྗེ་སྙིང་ཁ་དང་དྲིལ་བུ་དཀུར་བརྟེན་ཏེ། ཧྲཱིཿཧྲཱིཿ ཞེས་བརྗོད་ཅིང་ཁྲོ་བོའི་ལྟ་བས། སྒོ་བཞི་ལ་ཤར་ནས་གཡས་བསྐོར་དུ་བལྟས་པས་སྒོ་རྣམས་དབྱེ་བར་བསམ། སྒོ་བཞིའི་ཐད་ཀྱི་རྩ་ཐིག་རྣམས་དྲི་བཟང་གི་ཆུས་སློབ་དཔོན་གྱི་རྡོར་དྲིལ་བཅས་བཞིན་པས་སྲིན་ལག་གཉིས་ཀྱི་དྲི་བཟང་གི་ཆུས་ཕྱིས་ལ། ཐར་པ་དང་ཐམས་ཅད་མཁྱེན་པའི་གེགས་སུ་གྱུར་པ་ཐམས་ཅད་དབྱེ་བར་བྱའོ། ། ཞེས་བརྗོད་ཅིང་ཐིག་ཕྱིའོ། ། ཡེ་ཐིག་བསྐོར་བ་བྱ་ལུགས་འདི་ལ་དཀྱིལ་འཁོར་ཞལ་ཤར་བསྟན་ཁོ་ནའི་དབང་དུ་བྱས་པ་ཡིན་ལ།
གནས་ཁང་སོགས་དགོས་བྱེད་སྐབས་ནས་དཀྱིལ་འཁོར་ཞལ་ལྷོ་དང་། ནུབ་དང་། བྱང་རྣམས་ལ་བལྟ་དགོས་བྱུང་བའི་ཚེ། ཕྱོགས་དཀྱིལ་འཁོར་དང་བསྟུན། མཚམས་འཇིག་རྟེན་པ་དང་བསྟུན་དགོས་ཏེ། ནག་པོ་དཀྱིལ་ཆོག་ལས། འཇིག་རྟེན་པའི་དབང་ལྡན་དུ་བླ་མ་མི་འགྲོ་བ་དང་། རྣལ་འབྱོར་པའི་ཕྱོགས་དང་འཇིག་རྟེན་པའི་ཕྱོགས་སོ་སོར་ཤེས་པ་གལ་ཆེའོ། ། ཞེས་གསུངས་པས། སློབ་མ་མེར་འགྲོ་མི་ཉན་པའང་ཤུགས་བསྟན་གྱིས་ཤེས་སོ། །
དེས་ན་དཀྱིལ་འཁོར་ཞལ་ལྷོ་དང་། ནུབ་དང་། བྱང་དུ་བསྟན་ན། རྣལ་འབྱོར་པ་དང་དཀྱིལ་འཁོར་གྱི་ཤར་ནི་དཀྱིལ་འཁོར་ཞལ་གང་ལ་བསྟན་པ་དེ་ཡིན་ནོ། ། དེ་བཞིན་དུ་ལྷོ་དང་བྱང་ཡང་ཤེས་སོ། ། མཚམས་ནི་གོང་དུ་བཤད་པ་ལྟར་འཇིག་རྟེན་པ་མཐུན་པ་ཁོ་ན་དགོས་པའི་ཕྱིར་མ་འཁྲུལ་བར་གལ་གནད་ཆེ་བས་སློབ་དཔོན་གྱུར་པ་རྣམས་ཀྱིས་རྟོགས་པ་ཞིབ་ལ་བླངས། ཚངས་ཐིག་གཉིས་གཡས་བསྐོར་དུ་དཀྱིལ་འཁོར་གྱི་ཕྱོགས་དང་བསྟུན། ལོགས་ཐིག་ཟུར་ཐིག་གདབ་ལུགས་དཀྱིལ་འཁོར་ཞལ་གང་ལ་བསྟན་རུང་ཞལ་ཤར་བསྟན་བཞིན་འཇིག་རྟེན་པའི་ཤར་ལྷོ་ངེས་པ་ཅན་ནོ། ། སློབ་དཔོན་དཀྱིལ་འཁོར་གྱི་དབུས་སུ་ཁ་ཤར་དུ་ཕྱོགས་པར་འདུག་ལ། བྱང་ཤར་ནས་རྩིག་པ་སྒོ་ཚད་གཅིག་ཙམ་སློབ་དཔོན་གྱི་ལག་པ་གཡོན་པའི་མཐེབ་སྲིན་གྱིས་བྲི་ཞིང་།
ཧཱུྃ་འདི་ནི་ཆོས་དབྱིངས་དག་པ་སྟེ། ། དེ་བྱུང་རིགས་ལྔའི་ངོ་བོ་ཉིད། ། སེམས་ཅན་མ་ལུས་བསྒྲལ་བའི་ཕྱིར། ། ཚོན་གྱི་ལས་འདི་བདག་གིས་བརྩམས། ། ཨོཾ་བཛྲ་ཙི་ཏྲ་མ་ཏི་ཀྲ་མ་བཛྲ་ས་མ་ཡ་ཧཱུྃ་ཨཿ ཞེས་བརྗོད་ཅིང་ནང་ནས་རིམ་པ་བཞིན་ནག་པོ། ལྗང་གུ། དམར་པོ། སེར་པོ། དཀར་པོ་རྣམས་ཅུང་ཟད་བྲི།
དེ་ནས་ལག་པ་གཡས་སམ། སློབ་མ་གཞན་གྱིས་རྩིགས་པ་བྱིངས་དང་སྦོམ་ཕྲ་མཐུན་པར་བྲི་ཚར་བ་དང་། ཏེང་ཞབས་རྭ་ཅན་གྱིས་ཁ་བཅད་ནས་ཟན་སོགས་ཀྱིས་མི་བཅུག་པར་བྱས་ལ་ཞབས་རའི་སྟེང་དུ་ཡེ་ཐིག་གི་རྡོ་རྗེ་ཚོན་སྐུད་དཀྲིས་པ་དེ་བཞག ཡིད་ཀྱིས་མེ་ཏོག་ལ་སོགས་པ་མཆོད་པ་ལྔ་ཕུལ། དབུས་ཀྱི་ཕུར་ཁུང་འོག་ནས་རིམ་པ་བཞིན། དཀར་པོ། སེར་པོ། དམར་པོ། ལྗང་གུ། སྔོན་པོ་རྣམས་ཀྱིས་བཀང་ལ།
སློབ་མ་ལ་སོགས་པས་དབུས་ནས་རིམ་པར་བྲིས། རྩིག་པ་སྦྲེལ་རན་པ་ན་ཏིང་བསལ་ཏེ་སྦྲེལ། མཚན་མའི་ཚོན་བཀྲ་བརྟགས་པ་སྟེ་རྩིག་པ་གཞན་ལས་དམའ་བ་བྱུང་ན་དངོས་གྲུབ་མི་ཐོབ་པས་ངན། མཐོ་ན་དངོས་གྲུབ་འབྱུང་བས་བཟང་། ཡོན་པོ་དང་བཀྱོག་པོ་བྱུང་ན་བགེགས་ཞུགས་པས་བར་ཆད་ཀྱི་རྟགས་ཡིན་ཏེ་ངན། ཤིན་ཏུ་དྲ་ན་བར་མེད་པས་བཟང་། རྩིག་པ་ཆད་ན་དཔོན་སློབ་གཉིས་ཀ་འཆི་བས་ཤིན་ཏུ་ངན། མ་ཆད་ན་བཟང་ངོ་། ། ངན་པ་བྱུང་ན་རྩིག་པ་བཤིག་ལ་ལྷ་དང་བླ་མ་ལ་གསོལ་བ་བཏབ་ནས་གཙོ་བོའི་སྔགས་མང་དུ་བཟླས་ཤིང་བསྐྱར་ལ་འདྲིའོ། ། བཟང་ན་ཡིད་ཀྱི་མཆོད་པ་ལྔ་འབུལ།
དཀྱིལ་འཁོར་ཡོངས་རྫོགས་བྲི་ཆ་མངོན་རྟོགས་བཞིན། མཚན་མ་ནི་དབུས་སུ་པདྨ་ཉི་ཟླའི་སྟེང་རྡོ་རྗེ་སྔོ་བསྒྲེངས་ཆེ་ཆུང་གཉིས། ཕྱོགས་མཚམས་ཀྱི་ཟླ་གམ་རྣམས་སུ་པད་ཉིའི་གདན་ལ་ལྷ་མོ་རྣམས་ཀྱི་གཡས་ཀྱི་ཕྱག་མཚན། ཡང་ན་གཙོ་འཁོར་རྣམས་ཀྱི་སྐུ་མདོག་དང་མཐུན་པའི་ཚོམ་བུ། དུར་ཁྲོད་དུའང་ཕྱོགས་སྐྱོང་ཞིང་སྐྱོང་། ཀླུ་རྣམས་ལ་སོ་སོའི་མདོག་དང་། གྲུབ་ཆེན་བརྒྱད་ལ་ཚོམ་བུ་ཁ་དོག་གང་རུང་བཅས་བྲི་ཚར་བ་དང་། ཚོན་ལྷག་དང་། ཐིག་སྐུད་ལ། པུཥྤེ་ལ་སོགས་མཆོད་པ་ལྔ་དབུལ་ནས།
ཨོཾ་ཨཱཿཧཱུྃ་དང་། བཛྲ་མུཿཞེས་བརྗོད། ཡེ་ཤེས་པ་དང་དམ་ཚིག་པ་རང་ལ་ཐིམ། ཞེས་ཅི་བདེར་གནས་པའོ། ། དེ་ནས། ནམ་མཁར་བཏེགས་པའི་ཡེ་ཤེས་ཀྱི་ཐིག་རྡུལ་ཚོན་གྱི་དཀྱིལ་འཁོར་ལ་ཐིམ། ཞེས་བརྗོད་ཅིང་བསམས། ཞེས་ཡང་དག་གི་ཐིག་ཚོན་བྱིན་རླབས་འདྲི་ཚུལ་དང་བཅས་པ་འདི་ཡང་ས་སྐྱ་པ་ཀུན་བློས་བྲིས།། །། མངྒ་ལཾ།། །། PAGE * MERGEFORMAT 4 ཀུན་དགའ་བློ་གྲོས།
དཔལ་ཆེན་ཡང་དག་གི་ཐིག་ཚོན་བྱིན་རླབས་སྔགས་འཆང་དགོངས་གསལ། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
