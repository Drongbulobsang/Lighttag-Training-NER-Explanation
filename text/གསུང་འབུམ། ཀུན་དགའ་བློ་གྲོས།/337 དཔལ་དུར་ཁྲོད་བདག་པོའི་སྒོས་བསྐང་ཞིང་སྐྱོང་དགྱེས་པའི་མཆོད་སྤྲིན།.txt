གསུང་འབུམ། ཀུན་དགའ་བློ་གྲོས།
པོད ༣༣༧
དཔལ་དུར་ཁྲོད་བདག་པོའི་སྒོས་བསྐང་ཞིང་སྐྱོང་དགྱེས་པའི་མཆོད་སྤྲིན།
༄༅། །དཔལ་དུར་ཁྲོད་བདག་པོའི་སྒོས་བསྐང་ཞིང་སྐྱོང་དགྱེས་པའི་མཆོད་སྤྲིན་བཞུགས་སོ།། ན་མོ་གུ་རུ་ཤྲཱི་ཙཀྲ་སམྦ་རཤྩ་དཻ་ཡ་ཤྭ་ན་པ་ཏི་ན་མཿ དཔལ་དུར་ཁྲོད་ཀྱི་བདག་པོའི་སྒོས་བསྐང་ལས། སྤྱན་འདྲེན་ནི། ཧཱུྃ་དུར་ཁྲོད་ཤ་ཟ་ཀུན་གྱི་གཙོ། ། རབ་དཀར་ཀེང་རུས་འཇིགས་པའི་གཟུགས། ། དམ་ཚིག་ཅན་ལ་བརྩེར་དགོངས་ཏེ། ། ནོར་གྱི་བདག་པོ་ཡབ་ཡུམ་ཡང་། ། འཁོར་དང་བཅས་པ་ཐམས་ཅད་ཀྱང་། ། དངོས་གྲུབ་སྩོལ་ཕྱིར་གཤེགས་སུ་གསོལ། །
ཨོཾ་ཤ་མ་ཤྭ་ན་པ་ཏི་ས་པཱ་རི་ཝཱ་ར་ས་མ་ཛཿ ཛཿཧཱུྃ་བཾ་ཧོཿ མཚན་ཉིད་ལྡན་པའི་གཞལ་ཡས་དམ་པ་འདིར། ། དམ་ཚིག་ཅན་གྱི་རྣལ་འབྱོར་བདག་ཅག་རྣམས། ། དམ་རྫས་མཆོད་གཏོར་འདོད་ཡོན་སྣ་ཚོགས་ཀྱི། ། ཐུགས་དམ་བསྐང་ཕྱིར་བརྟན་པར་བཞུགས་སུ་གསོལ། ། རོ་བཅུད་བརྒྱ་ལྡན་གསེར་སྐྱེམས་གཙང་མ་དང་། ། དགྲ་བགེགས་བསྒྲལ་བའི་རཀྟའི་མཆོད་ཡོན་འདི། ། དམ་ཅན་རྒྱ་མཚོ་འཁོར་དང་བཅས་རྣམས་ལ། ། བྱོན་སྐྱེམས་དམ་པར་འབུལ་གྱི་དགྱེས་པར་གསོལ། །
མཚན་སྔགས་ཀྱི་རྗེས་སུ། བཛྲ་ཨཱ་ས་ན་ཏིཥྛནྟུ། ས་མ་ཡ་སཏྭཾ། པཉྩ་ཨ་མྲྀ་ཏ་མ་ཧཱ་རཀྟ་ཨརྒྷཾ་པྲ་ཏཱིཙྪ་སྭཱཧཱ། གཏོར་སྔགས་ཚར་གསུམ་བརྗོད། ཕྱི་མཆོད་ནང་མཆོད་འབུལ། འཕྲིན་ལས་བཅོལ། དེ་ནས་བསྟོད་ཅིང་བསྐུལ་ལ། བསྐང་བ་དངོས་ནི་ཆོས་སྐྱོང་ཉིད་ཀྱི་ཞལ་གསུང་མ་གསང་བ་སྙིང་གི་འཁོར་ལོའི་རྒྱུད་ལས། ཧཱུྃ་དུར་ཁྲོད་ཆེན་པོའི་གནས་མཆོག་ནས། །
ཀེང་རུས་ཐོད་པའི་གུར་ནང་ན། ། རཀྟའི་རྦ་ཀློང་དཀྱིལ་འཁོར་ན། ། མི་རོ་བསྣོལ་བའི་གདན་སྟེངས་སུ། ། དཔལ་ལྡན་དུར་ཁྲོད་བདག་པོ་ནི། ། གཏི་མུག་སྤངས་ཕྱིར་ཀེང་རུས་སྐུ། ། ཞལ་གཅིག་ཕྱག་གཉིས་སྐུ་མདོག་དཀར། ། ཞེ་སྡང་འཇོམས་ཕྱིར་ཐོད་དབྱུག་འཕྱར། ། འདོད་ཆགས་མཚོ་སྐེམ་ཐོད་ཁྲག་སྟོབས། ། གཡས་པའི་ཐོད་དབྱུག་འབར་བ་ཡིས། ། དམ་ཉམས་དགྲ་བོའི་ཀླད་པ་འཇོམས། །
གཡོན་པ་ཐོད་པ་ཁྲག་གང་གིས། ། དགྲ་དང་བགེགས་ཀྱི་སྙིང་ཁྲག་འཐུང་། ། འབར་བའི་ཀེང་རུས་མཆེ་བ་གཙིགས། ། དུག་གསུམ་རྩད་ནས་གཅོད་པར་བྱེད། ། དབུ་ལ་རིན་ཆེན་དཔྲོག་ཞུ་གསོལ། ། དངོས་གྲུབ་ཀུན་གྱི་གཏེར་དང་ལྡན། ། མི་མགོ་ལྔ་བཅུའི་དོ་ཤལ་བྱས། ། དུས་གསུམ་སངས་རྒྱས་མཆོད་པ་ཡིན། ། སྐུ་ལ་རིན་ཆེན་སྣ་ཚོགས་བརྒྱན། ། སྒྲུབ་པ་པོ་ལ་དངོས་གྲུབ་སྟེར། །
གཉིས་མེད་ཤེས་རབ་ཡུམ་ཆེན་མོ། ། རྒྱན་དང་ཆ་ལུགས་ཡབ་དང་མཐུན། ། འཇིགས་སུ་རུང་བའི་ཡབ་ཡུམ་སྐུ། ། བརྐྱངས་བསྐུམས་གར་གྱིས་གདུག་པ་འདུལ། ། གད་མོ་སྒྲོགས་ཤིང་ཁྲོས་ཐབས་ཚུལ། ། གདུག་པའི་དགྲ་བགེགས་ཚར་གཅོད་ཅིང་། ། དམ་ཚིག་ཅན་ལ་དངོས་གྲུབ་སྟེར། ། ཤེས་རབ་འཕེལ་བའི་དབང་ཕྱུག་སྟེ། ། རིགས་སྔགས་བཟློག་པའི་མཐུ་བོ་ཆེ། ། རང་རྟགས་སྲོག་སྙིང་སྒྲ་སྒྲོགས་ཤིང་། །
དཔལ་ལྡན་ཡབ་ཡུམ་ཐུགས་རྗེ་ཅན། ། ཁྱོད་ཀྱི་སྤྲུལ་པས་གར་ཡང་ཁྱབ། ། རྩ་གསུམ་ལྷ་གནས་མན་ཆད་ནས། ། ན་རག་དམྱལ་ཁམས་ཡན་ཆད་དུ། ། སྤྲུལ་པ་བྱེ་བ་དཔག་མེད་འགྱེད། ། ལྷ་སྲིན་སྡེ་བརྒྱད་ཁྱེད་ཀྱི་འཁོར། ། སྟོང་ཕྲག་བརྒྱད་ཅུ་ཁྱོད་ཀྱི་བྲན། ། འདིར་གཤེགས་རྒྱན་གྱི་གཏོར་མ་འདི། ། ཁྲོ་རྔམས་སྟབས་ཀྱིས་བཞེས་སུ་གསོལ། ། དགྲ་བགེགས་འདུལ་བའི་མཐུ་མ་ཆུང་། །
རྣལ་འབྱོར་སྐྱོང་ཕྱིར་ཐུགས་མ་རིང་། ། གདུག་པ་འདུལ་ཕྱིར་དབང་མ་ཞན། ། བོས་པའི་ཚེ་ན་སྙན་མ་སྲ། ། གཡབ་པའི་ཚེ་ན་སྤྱན་མ་རྟུལ། ། ཐུགས་དམ་དབང་གིས་གཤེགས་སུ་གསོལ། ། བསྲུང་པའི་འཁོར་ལོ་སྐྱབས་མ་ཆུང་། ། འགྲོ་བ་སྲུངས་ཤིག་ཐུགས་རྗེ་ཅན། ། བདག་གིས་མཆོད་ཅིང་བསྟོད་པའི་ཚེ། ། དཀོར་ཁང་བསྲུང་ཤིང་བར་ཆད་སོལ། ། ཡོན་བདག་བསྲུང་ཤིང་སྐྱོབས་པ་དང་། །
རྣལ་འབྱོར་བསམ་པ་བསྒྲུབ་པ་དང་། ། ཆོས་སྐྱོང་ཐུགས་དམ་བསྐང་བའི་ཕྱིར། ། བསོད་ནམས་དཔག་མེད་བསྐྱེད་པ་དང་། ། སངས་རྒྱས་བསྟན་པ་བསྲུང་བའི་ཕྱིར། ། བཀའ་ཡི་གཏོར་མ་འདི་བཞེས་ལ། ། ཐུགས་དམ་བཞིན་དུ་ཕྲིན་ལས་མཛོད། ། ཅེས་སོ། ། སྤྲོ་ན་མཚམས་འདིར་འཇམ་མགོན་ཨ་མེས་ཞབས་ཀྱིས་མཛད་པའི་བསྐང་བཤགས་བཟློག་བསྐུལ་བསྟོད་པ་འཕྲིན་བཅོལ་དང་བཅས་པའི་ཚིགས་བཅད་བསམ་དོན་ཀུན་འགྲུབ་ཕྲིན་ལས་མཁའ་ཁྱབ་བྱ། ཡང་བསྟོད་པ་ཅུང་ཟད་རྒྱས་པ་ལ་དགའ་ན་ཡར་ཀླུངས་པ་སེང་གེ་རྒྱལ་མཚན་གྱི་གསུང་བཞིན་བྱ་སྟེ། ཧཱུྃ་རྒྱལ་བའི་ཐུགས་རྗེ་ཕྲིན་ལས་ཀུན། །
མ་ལུས་གདུག་པ་འདུལ་པའི་ཕྱིར། ། འཇིགས་པའི་སྐུར་སྟོན་འདོད་དོན་སྟེར། ། དུར་ཁྲོད་གནས་ཀྱི་བདག་པོར་བསྟོད། ། རྣམ་དཀར་ཀེང་རུས་དག་པའི་གཟུགས། ། ཕྲིན་ལས་རྣམ་བཞི་ཐོགས་མེད་པར། ། གང་ལ་ཅི་འདོད་དངོས་གྲུབ་ཀུན། ། ཉེ་བར་སྩོལ་མཛད་ཁྱོད་ལ་བསྟོད། ། ཡང་དག་ལམ་ལ་ཉེར་གནས་ཏེ། ། ལུས་ཅན་བདེ་ལ་འགོད་མཛད་ཅིང་། ། སྲིད་པའི་འཆིང་བ་ཀུན་ལས་སྐྱོབས། །
ཕན་བདེ་ཀུན་སྩོལ་ཁྱོད་ལ་བསྟོད། ། གང་གིས་ཁྱོད་བསྒྲུབ་ཁྱོད་མཆོད་ན། ། དམ་བཅས་ཇི་བཞིན་ཉེར་དགོངས་ནས། ། ཇི་ལྟར་གསོལ་བ་ཇི་བཞིན་དུ། ། བདག་ལ་དངོས་གྲུབ་མ་ལུས་སྩོལ། ། མཆོད་སྦྱིན་གཏོར་མ་རྒྱ་མཚོ་དང་། ། དངོས་གྲུབ་ཀུན་སྩོལ་དམ་རྫས་ཀྱིས། ། དཔལ་ལྡན་བསྟན་སྲུང་འཁོར་བཅས་མཆོད། ། ཕྲིན་ལས་གང་བཅོལ་འགྲུབ་པར་མཛོད། ། ཞིང་སྐྱོང་ཡབ་ཡུམ་འཁོར་དང་བཅས་པ་རྣམས། །
འདིར་གཤེགས་རྒྱན་གྱི་གཏོར་མ་སོགས། བསྟབས་པ་ནི་གུར་ཞལ་སོགས་སྤྱི་འགྲེ་བཞིན་ནོ། ། ཆོས་སྐྱོང་འདིའི་སྔགས་ལ་དག་མིན་སྣ་ཚོགས་སྣང་ཡང་རྒྱུད་དང་མན་ངག་གི་དགོངས་པ་དབྱུག་ཐོའི་སྙིང་པོ་ཡིག་འབྲུ་བཅོ་ལྔ་པ་འཁྲུལ་མེད་ནི། ཨོཾ་གྷྲྀ་ར་ཛ་གྷྲྀ་ར་ཛ་ཀུ་མ་ཀུ་མ་ཁུཾ་ཐི་སྭཱཧཱ། འདི་ཁོ་ནའོ། ། ཞེས་ཞིང་སྐྱོང་ཡབ་ཡུམ་གྱི་སྒོས་བསྐང་ཉུང་དུ་འདི་ཡང་ས་སྐྱ་པ་ཀུན་བློས་བསྒྲིགས། ༈ །རྣམ་སྲས་བང་མཛོད་ཀྱི་རྣམ་སྲས་གཏོར་འཛུགས་དང་གཏོར་སྤོད་མངྒའི་མཚན་ཅན་གྱི་སྐུ་ཐོག་ལ་བྱུང་། དུར་ཁྲོད་བདག་པོའི་སྐུ་དང་གཏོར་སྤོད་ལྟོ་ཟན་བྱེད་རྒྱུ་འདི་ཡང་ཡབ་རྗེ་རྡོ་རྗེ་འཆང་སྐུ་ན་ཕྲ་མོ་ནས་བཟུང་ད་ལྟའི་བར་རྒྱུན་མ་ཆད་ཀྱང་གཏོར་མ་འདི་དགོས་དང་བསྐང་གསོ་འདི་གཏོང་གི་དེབ་མི་འདུག་པས་ཤིང་བྱ་ལོ་ནས་བཟུང་། ངེད་རང་གི་འཛུགས་བཀོད་བགྱིས་པར་འཛུགས་གཏོར་སྔར་བཞིན་མཆོད་གཏོར་དམ་རྫས་གསུམ། བསྡུས་བསྐང་འཕར་དུར་ཁྲོད་བདག་པོར་ཟུར་དུ་གཏོར་མ་མིག་གསུམ་རྒྱན་ཅན་གཅིག་ཆུ་གཉིས་སྔོན་འགྲོའི་ཉེར་མཆོད།
ཕུད་ཆང་རྣམས་བཤམས་ནས། སྐུ་གཉེར་གཞི་ཐོག་པ་བཞི་དང་ལྷ་ཁང་རྩེ་པ་བཅས་ཚོགས་ལ། ཕུར་ཆུང་གཏོར་བསྔོ་བཤགས་པ་གསུམ། བསྐང་གསར་གྱི་བྱིན་བརླབས་ཐུགས་རྗེ་མ་རྫོགས་ནས་དུར་ཁྲོད་བདག་པོའི་སྤྱན་འདྲེན་ལ་དཀར་མོ་བའི་སྤྱན་འདྲེན་དབྱངས་རོལ། བྱོན་སྐྱེམས་ཕུལ་སྔགས་མཆོད་པ། འཕྲིན་བཅོལ། བསྟོད་བསྐུལ་ཚིག་རྐང་བཅུ་གསུམ་མ་མགོན་པོ་འཁོར་དང་མའི་དབྱངས་གཉིས་གང་རུང་། དེ་ཕྱིན་འདུར་ཤུར་ཅི་རིགས་ཀྱི་མཐར། ཐུགས་དམ་བཞིན་དུ་ལ་ཚིག་རོལ། བདེ་ཆེན་ལྷུན་གྲུབ་མ་བཅས་ཚར་བདུན་བགྱིད་རྒྱུའི་གཉིས་པ་མན་ལ་བསྟོད་བསྐུལ།
འདུར་ཤུར་གང་རུང་གི་མཐར་ཚིག་རོལ། བཞི་པར་བདེ་ཆེན་ལྷུན་གྲུབ་མར་དབྱངས། བདུན་པར་རབ་དཀར་ཉི་མར་དབྱངས། བདེ་ཆེན་ལྷུན་གྲུབ་མ་དང་རབ་དཀར་ཉི་མར་དབྱངས་མེད་ཚེ་ཤླཽ་ཀ་དང་པོ་ལ་གཞན་སྦྲེལ་ནས་གཏོང་བ་ལས་ཚིག་རོལ་མི་དགོས། དུར་ཁྲོད་བདག་པོའི་གྲངས་གསོག་རྫོགས་ནས་བདུད་དཔུང་ཀུན་འཇོམས་མ། དཔལ་གྱི་བསྟན་སྐྱོང་མ། སྐུ་དང་གསུང་ཐུགས་མ་གཅིག རྩ་བརྒྱུད་བླ་མ། ས་སྐྱའི་རྗེ་བཙུན་མ་གཅིག འཕྲིན་བཅོལ་མན་བསྐང་གསར་བཞིན།
བསྟོད་པ་ནག་རྔམས་མ། དུར་ཁྲོད་བདག་པོའི་བསྟོད་པ་རྒྱས་པར་ཤླཽ་ཀ་གཅིག་ལ་སྲིན་གཟུགས་མའི་དབྱངས་རོལ། གཏོར་འབུལ་ལྷ་མོའི་སྤྱན་འདྲེན་དབྱངས་རོལ། བཀྲ་ཤིས་འཇིགས་རུང་སོགས་བགྱིད་རྒྱུ་འདི་ཡང་ས་སྐྱ་པ་ཀུན་དགའ་བློ་གྲོས་ཀྱིས་བྲིས།། །། PAGE * MERGEFORMAT 2 ཀུན་དགའ་བློ་གྲོས། དཔལ་དུར་ཁྲོད་བདག་པོའི་སྒོས་བསྐང་ཞིང་སྐྱོང་དགྱེས་པའི་མཆོད་སྤྲིན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
