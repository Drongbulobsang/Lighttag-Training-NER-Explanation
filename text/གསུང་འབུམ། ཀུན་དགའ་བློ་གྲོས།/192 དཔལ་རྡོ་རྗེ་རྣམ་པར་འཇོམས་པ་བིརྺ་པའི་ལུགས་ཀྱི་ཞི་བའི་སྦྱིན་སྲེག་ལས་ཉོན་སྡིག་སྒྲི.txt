གསུང་འབུམ། ཀུན་དགའ་བློ་གྲོས།
པོད ༡༩༢
དཔལ་རྡོ་རྗེ་རྣམ་པར་འཇོམས་པ་བིརྺ་པའི་ལུགས་ཀྱི་ཞི་བའི་སྦྱིན་སྲེག་ལས་ཉོན་སྡིག་སྒྲིབ་ཀུན་སེལ།
༄༅། །དཔལ་རྡོ་རྗེ་རྣམ་པར་འཇོམས་པ་བིརྺ་པའི་ལུགས་ཀྱི་ཞི་བའི་སྦྱིན་སྲེག་ལས་ཉོན་སྡིག་སྒྲིབ་ཀུན་སེལ་བཞུགས་སོ།། ན་མོ་གུ་རུ་བཛྲ་བི་དཱ་རཱ་ཡ། རྒྱལ་བ་ཀུན་དངོས་རྗེ་བཙུན་བླ་མ་དང་། ། དབྱེར་མེད་རྡོ་རྗེ་རྣམ་འཇོམས་ལ་བཏུད་ནས། ། དངོས་གྲུབ་སྒྲུབ་དང་སྡིག་པ་ཞི་བྱེད་པའི། ། སྦྱིན་སྲེག་ཆོ་གའི་གསལ་བྱེད་བཤད་ཀྱིས་ཉོན། ། བསྙེན་པ་ལས་སུ་རུང་བར་བྱས་ཤིང་དམ་ཚིག་དང་ལྡན་པའི་གང་ཟག་གིས། གསང་སྔགས་ཀྱི་ལྷག་ཆད་བསྐང་བ་དང་། རང་གི་སྡིག་པ་དང་བར་ཆད་ཞི་བའི་ཕྱིར་ཞི་བའི་སྦྱིན་སྲེག་བྱེད་པར་འདོད་པས། ཆོ་ག་སྦྱོར་བ་དངོས་གཞི་རྗེས་གསུམ་ལས།
སྦྱོར་བ་ཐབ་དང་བུད་ཤིང་སྦར་བ་མེ། ། རྫས་དང་བཤམ་ཐབས་སྒྲུབ་པ་པོ་སྟེ་དྲུག ། ཅེས་པ་ལྟར་ལས་དང་པོ་ཐབ་ནི། ཉམས་དགའ་ཞིང་ས་ཡི་ཆོ་ག་བྱས་པའི་ས་ཕྱོགས་སུ་ཐིག་ཆེན་བརྒྱད་སྤྱི་དང་མཐུན་པར་བཏབ་པ་ལ་ཁྲུ་ཕྱེད་ཀྱི་དབུས་ནས་ཟླུམ་པོར་བསྐོར་བ་ནི་ཐབ་ཀྱི་དངོས་གཞི་དང་། དེའི་ཕྱི་རོལ་དུ་སོར་བཞི་བསྐོར་བ་ཁ་ཁྱེར་དང་། སླར་ཡང་སོར་བཞི་བསྐོར་བ་མུ་རན་དང་ཚད་དེ་ཉིད་ཀྱིས་ཚངས་ཐིག་དང་མུ་རན་འཛོམ་པའི་ས་ནས་ཟུར་ཐིག་བཞིའི་སྟེང་དུ་མཚན་མ་བྱས་ལ་ཐིག་བཞིའི་རྩེ་ལེགས་པར་སྦྲེལ་བས་སྟེགས་བུ་གྲུ་བཞི་དང་། དེའི་གྲྭ་བཞིར་རྡོ་རྗེའི་རྩེ་ནང་ངོས་སུ་བསྟན་པའི་ཟླ་ཕྱེད་རྡོ་རྗེ་བྱ། ཕྱག་ལེན་ལ་སྟེགས་བུ་གྲུ་བཞི་པའི་ཕྱི་རོལ་དུའང་སོར་བཞིའི་ཚད་ཀྱི་ཆ་ག་གྲུ་བཞི་པ་མཛད་པ་ནི་བྲི་ཆ་ལ་མིག་སྔར་མཛེས་པ་དང་། སྒོམ་དོན་ལ་སྟེགས་བུའི་དཔངས་ཀྱི་ཚད་ཡིན་གསུང་། ཐབ་ཀྱི་དབུས་ནས་སུམ་གཉིས་ཕྱིར་བཞག་པའི་ནང་གི་སུམ་ཆ་ཟླུམ་པོར་བསྐོར་བ་ལ་འཁོར་ལོའི་ལྟེ་བ་དང་སུམ་གཉིས་ལྷག་ཙམ་ལ་རྩིབས་བཅུ།
དེའི་འཕྲོས་ལ་མུ་ཁྱུད་གཅིག་རྣམས་བྱ། ཐབ་ཀྱི་གཞི་ཐམས་ཅད་ཁ་དོག་དཀར་པོ་བྱ། ཁ་ཁྱེར་རམ་མུ་རན་གང་རུང་ལ་རྡོ་རྗེ་ཁ་ཟླུམ་པའི་འཕྲེང་བས་བསྐོར། ཁ་དོག་འདྲེས་པའི་སྐྱོན་སྤང་བའི་ཕྱིར། བཅད་ཚོན་ཐམས་ཅད་དང་རྡོ་རྗེ་ཁ་དོག་དམར་སྐྱས་བྱ། ལྟེ་བ་དང་རྩིབས་མུ་ཁྱུད་རྣམས་ལ་ཚོམ་བུའམ་སོ་སོའི་སྐུ་མདོག་དང་མཐུན་པའི་ཚོན་སྤུང་བྱ། དེ་ཡང་གཙོ་བོའི་ཞལ་འཇིག་རྟེན་པའི་ནུབ་ཏུ་བསྟན་པའི་མདུན་རྩིབས་གཉིས་ལ་སྟེང་དང་ཤར་གྱི་ཁྲོ་བོའི་མཚན་མ་བྱས་ལ། དེའི་རིགས་པས་གཞན་རྣམས་ཀྱི་ཕྱོགས་མཚམས་ཀྱང་ཤེས་པར་བྱ་ཞིང་། རྡོ་རྗེའི་ཕོ་ཉ་མོ་རྣམས་ལ་མུ་ཁྱུད་ཀྱི་ཕྱོགས་མཚམས་བརྒྱད་དུ་མཚན་མ་བརྒྱད་བརྒྱད་བྱ་བ་ནི་མདུན་དུ་བཞི་དང་རྒྱབ་ཏུ་བཞི་བྱས་པས་གྲལ་རིམ་ལ་མ་ཤོངས་དགོས་མོད་ཅིང་། ཉི་མ་གླིང་པའི་ཟིན་བྲིས་ལྟར་ད་ལྟ་གོང་དཀར་ན་ཕྱག་ལེན་ལའང་འདི་ཡོད།
གཉིས་པ་བུད་ཤིང་ནི། ཚེར་མ་ཅན་མ་ཡིན་པའི་ཤིང་ལ། དེ་མེད་ན་སྲོག་ཆགས་མེད་པའི་ལྕི་བས་ཐབ་ཀྱི་ཁ་ཁྱེར་གྱི་སྟེང་ནས་ཟླུམ་པོར་བརྩིགས་ལ་ནང་གི་ཤར་ལྷོའི་མཚམས་སུ་ཏིང་ལོ་ཆེ་བ་ཞིག་ཀྱང་བཤམས་ལ་བཞག་གོ ། གསུམ་པ་སྦར་བ་མེ་ནི། རྡོ་དང་ལྕགས་གཙུབས་པ་ལས་བྱུང་བ་མ་ཡིན་པ་རྒྱུན་བཞག་གི་མེའམ་འོ་མ་ཅན་གཙུབས་པ་སོགས་ལས་བྱུང་བའོ། ། བཞི་པ་རྫས་ནི། བསྲེག་རྫས་དང་མཆོད་རྫས་དང་གཏོར་མ་དང་ཀུ་ཤའི་ཆུན་པོ་བརྒྱད་ལ་སོགས་པ་འོག་ཏུ་དགོས་པའི་ཡོ་བྱད་རྣམས་གཙང་ཞིང་གྱ་ནོམ་པ་སྟ་གོན་བྱའོ། ། ལྔ་པ་བཤམ་ཐབས་ནི། ཐབ་ཀྱི་མཐའ་སྐོར་ཐམས་ཅད་བྱི་དོར་ལེགས་པར་བྱས་ལ་དྲི་བཟང་པོས་བྱུགས། དེའི་མདུན་དུ་རང་གི་སྟན་ནང་ཚང་ཅན་ཁ་དོག་དཀར་པོ་བྱ།
རང་གི་གཡོན་ཐབ་ཀྱི་གཡས་ནས་ཆུ་བཞི་སྔོན་དུ་འགྲོ་བའི་ཉེར་སྤྱོད་འཇིག་རྟེན་དང་འཇིག་རྟེན་ལས་འདས་པའི་གཏོར་མ་གཉིས་དང་བཅས་པ་བཤམས། རང་གཡས་ཐབ་ཀྱི་གཡོན་ནས། ། ཡམ་ཤིང་མར་ཏིལ་ཟས་མཆོག་དང་། ། སོ་བ་འབྲས་ནས་གྲོ་དང་ནི། ། སྲན་མ་དུར་ཝ་ཀུ་ཤ་རྣམས། ། ལག་ལེན་ཇི་བཞིན་ལེགས་པར་བཤམ། ། རང་གི་མདུན་དུ་བསང་ཆུའི་སྣོད། ། ཀུ་ཤའི་འཐོར་ཡབ། རྡོ་རྗེ་དྲིལ་བུ་ནང་གི་མཆོད་པ་རྣམས་བཤམ། རྡོ་རྗེ་དྲིལ་བུའི་བར་དུ་དགང་གཟར་བླུགས་གཟར་ཁ་སྦྱར་ལ་བཞག
སོ་སོར་བཞག་ན་བར་ཆད་ཀྱི་ཆོས་ཡིན་གསུང་། གྲུབ་ན་ཐབ་དང་སྒྲུབ་པ་པོའི་བར་དུ་འཇིམ་པ་ལས་བྱས་པའི་མེ་ཡོལ་དཀར་ཞལ་གྱིས་བྱུགས་པའང་བཤམས་ཤིང་། འདི་མེད་ན་འཇིག་རྟེན་པའི་མེ་ལྷ་སྤྱན་དྲངས་ཚར་བའི་རྗེས་སུ་ཕྱིར་འབྲངས་བགེགས་བསྐྲད་བྱེད་དགོས། རྫས་ཐམས་ཅད་ལ་བདུད་རྩི་ལྔས་གཏོར་ལ་བཞག་གོ ། དྲུག་པ་སྒྲུབ་པ་པོ་ནི་ཕྱི་མ་རེད་ཀྱི་དུས་སུ་རང་ཉིད་ཁྲུས་བྱས་འབྱོར་ན་གོས་རྒྱན་དཀར་པོས་བརྒྱན་ལ་སྡིག་པ་དང་བར་ཆད་ཞི་བར་འདོད་པའི་བསམ་པས་སྔར་བཤམས་པའི་སྟན་ལ་ཁ་ཤར་དུ་བལྟས་ཏེ་སྐྱིལ་ཀྲུང་ངམ་པུས་འཁྱུད་དང་བཅས་པའི་ཙོག་པུ་རྐང་པ་གཉིས་ཅུང་ཟད་བསྣོལ་བ་རིག་བྱེད་འདོན་པ་ལྟ་བུའི་སྤྱོད་ལམ་གྱིས་འདུག་གོ ། དངོས་གཞི་ལ། བདག་གི་རྣལ་འབྱོར་མེ་བཙལ་ཡོ་བྱད་བསང་། ། ཐབ་ཁུང་འདུས་བྱས་འཇིག་རྟེན་མེ་ལྷ་མཆོད། ། འདས་པའི་མེ་ལྷ་མཆོད་རྣམས་དངོས་གཞིའི་ཆོས། ། ཞེས་པ་ལྟར་ལས།
དང་པོ་བདག་གི་རྣལ་འབྱོར་ནི། གནས་དང་མཆོད་པའི་ཡོ་བྱད་རྣམས་ལ་རྡོ་རྗེའི་རྩེས་ནང་མཆོད་འཐོར་ཚུལ་དང་། ན་མཿཙཎྜ་བཛྲ་སོགས་ཉེ་སྙིང་གིས་བསངས། སྭ་བྷ་ཝས་སྦྱངས། སྟོང་པའི་ངང་ལས་གནས་ཁང་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་པ་སྒོ་བཞི་པ། རྟ་བབས་བཞིས་མཛེས་ཤིང་རྒྱན་ཐམས་ཅད་ཀྱིས་བརྒྱན་པ་མཚན་ཉིད་ཐམས་ཅད་ཡོངས་སུ་རྫོགས་པའི་ནང་དུ་མཆོད་རྫས་རྣམས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་འཐུང་། མཆོད་ཡོན། མེ་ཏོག
བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་རྒྱུ་འཇིག་རྟེན་དང་འཇིག་རྟེན་ལས་འདས་པའི་དགེ་བ་ལས་གྲུབ་པ་ངོ་བོ་བཟང་ཞིང་གཙང་བ། ཡུལ་ནམ་མཁའི་ཁམས་ཐམས་ཅད་ཁྱབ་པ། དུས་འཁོར་བ་ཇི་སྲིད་མ་སྟོངས་ཀྱི་བར་དུ་རྒྱུན་མི་འཆད་པར་གྱུར། ཞེས་དང་། སོ་སོའི་ཕྱག་རྒྱ་བྱས་ཏེ། ཨོཾ་ནཱི་རི་ཧཱུྃ་ཁཾ་སྭཱཧཱ།
ཨོཾ་བཛྲ་ནི་ཝི་ཏི་ཧཱུྃ་ཁཾ་སྭཱཧཱ། ཨོཾ་སརྦ་སཾ་ཤོ་དྷ་ནི་སྭཱཧཱ། ཨོཾ་ཛཿཧཱུྃ་བཾ་ཧོཿ ཁཾ་རཾ་མ་ཧཱ་ཨརྒྷཾ་པྲ་ཏཱིཙྪ་ཡེ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། དེ་བཞིན་དུ་ཐོག་མཐའ་གཉིས་འོག་མ་རྣམས་ལའང་སྦྱར་ཏེ། དྷུ་པེ། ཨཱ་ལོ་ཀེ གྷནྡྷེ། ནཻ་ཝི་དྱེ།
ཤཔྟའི་བར་དང་། མཐར་རྡོ་རྗེ་སྙིང་གར་བཟུང་དྲིལ་བུ་རྒྱུན་དཀྲོལ་དང་རོལ་མོ་ཇི་སྙེད་པ་འབུད་དཀྲོལ་བྱས་ཏེ། ཨོཾ་བཛྲ་གྷཎྜེ་ར་ཎི་ཏ། པྲ་རི་ཎི་ཏ། སཾ་པྲ་ར་ཎི་ཏ། སརྦ་བུདྡྷ་ཀྵེ་ཏྲ་པྲ་ཙ་ལི་ཏེ། པྲ་ཛྙཱ་པ་ར་མི་ཏ། ནཱ་ད་སཾ་བྷ་ཝེ་ཏ། བཛྲ་དྷརྨ་ཧྲཱིཿད་ཡ་ནི། སནྟོ་ཥ་ནི་ཧཱུྃ་ཧཱུྃ་ཧཱུྃ་ཧོ་ཧོ་ཧོ་ཨ་ཁཾ་སྭཱཧཱ།
ཞེས་ལན་གསུམ་བརྗོད་དེ་གནས་དང་མཆོད་པའི་ཡོ་བྱད་རྣམས་སངས་རྒྱས་བྱང་སེམས་ཐམས་ཅད་ཀྱིས་ཀྱང་བྱིན་གྱིས་བརླབས་པར་བསམ་མོ། ། མཆོད་པ་རྣམས་ཀྱི་ཕྱག་རྒྱ་ནི། ཁུ་ཚུར་ཁ་སྦྱར་གུང་མོ་གཉིས། ། བརྐྱངས་ཏེ་རྩེ་སྦྱར་ཆུ་བཞིའི་རྒྱ། ། ཁུ་ཚུར་གྱེན་འཐོར་མེ་ཏོག་གི ། ཐུར་དུ་བླུགས་པ་བདུག་པའི་འོ། ། མཐེ་བོང་གྱེན་བསྒྲེང་མར་མེ་སྟེ། ། ཐལ་མོ་ཕྱིར་བསྟན་དྲི་མཆོག་གི ། དེ་ཉིད་གྱེན་བཀན་ཞལ་ཟས་སོ། ། སེ་གོལ་གཏོགས་པ་རོལ་མོའི་སྒྲ། །
ཞེས་པ་ལྟར་རོ། ། སྐྱབས་ཡུལ་རྣམས་མངོན་སུམ་ལྟ་བུར་དམིགས་ཏེ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས་རྣམས་ལ༞ འཕགས་པའི་དགེ་འདུན་རྣམས་ལ༞ ཞེས་ཅི་ནུས་ཀྱི་མཐར་ཐལ་མོ་སྦྱར་ཏེ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ།
སྐྱབས་ཡུལ་རྣམས་འོད་དུ་ཞུ་ནས་རང་ལ་ཐིམ་པར་བསམ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་རྣམ་པར་འཇོམས་པའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་ལན་གསུམ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག ཅེས་བརྗོད། ཆོས་ཐམས་ཅད་རང་གི་སེམས་ཀྱི་སྣང་བ་དེ་ཡང་རང་རིག་པ་སྒྱུ་མ་ལྟ་བུ་དེ་ཡང་རང་བཞིན་གྱི་མི་དམིགས་པའི་སྟོང་པ་ཉིད་དུ་ཤེས་པར་བྱས་ལ།
ཨོཾ་ཤུ་ནྱཱ་ཏ་ཛྙཱ་ན་བཛྲ་སྭ་བྷ་ཝཱ་ཨཱཏྨ་ཀོ྅ཧཾ། ཞེས་བརྗོད་པས་སྣང་བ་མི་དམིགས་ཏེ་སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ། དེ་ལས་འོད་ཟེར་ཕྱིར་འཕྲོས་པས་རྡོ་རྗེའི་ས་གཞི་རྭ་བ། དྲྭ་བ། གུར། བླ་རེ། ཡེ་ཤེས་ཀྱི་མེ་འབར་བ་དང་བཅས་པར་གྱུར། སྣ་ཚོགས་རྡོ་རྗེའི་ལྟེ་བར་པཾ་ལས་པདྨ་དང་རཾ་ལས་ཉི་མའི་སྟེང་དུ་བྷྲཱུཾ་ལས་འཁོར་ལོ་སྔོན་པོ་རྩིབས་བཅུ་པ། ཁོག་པ་སྟོང་པ། ལྟེ་བ་མུ་ཁྱུད་དང་བཅས་པ་ཡངས་ཤིང་རྒྱ་ཆེ་བའི་དབུས་དང་ཕྱོགས་བཅུར་པཾ་ལས་པདྨ།
རཾ་ལས་ཉི་མའི་སྟེང་དུ། དབུས་སུ་ཚངས་པ་སེར་པོ། དབང་པོ་དཀར་པོ། ཉེ་དབང་སྔོན་པོ། དྲག་པོ་ནག་པོ་རྣམས་དང་། ཕྱོགས་མཚམས་བརྒྱད་དུ་ཕྱོགས་སྐྱོང་བརྒྱད། སྟེང་དུ་ཉི་ཟླ། འོག་ཏུ་ས་བདག་ཕག་རྣམས་ཀྱི་གདན་དང་བཅས་པར་གྱུར། དབུས་ཀྱི་གདན་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། ཧཱུྃ་ལས་འོད་ཟེར་འཕྲོས་འཕགས་པ་མཆོད།
སེམས་ཅན་གྱི་དོན་བྱས། ཚུར་འདུས་གཅིག་ཏུ་གྱུར་པ་ལས། རང་ཉིད་རྡོ་རྗེ་རྣམ་པར་འཇོམས་པ་སྐུ་མདོག་ལྗང་སྔོན་ཞལ་གཅིག་ཕྱག་གཉིས་པ། གཡས་སྣ་ཚོགས་རྡོ་རྗེ་ཐུགས་ཀར་འཛིན་ཅིང་། གཡོན་དེས་ཡུ་བ་བྱས་པའི་དྲིལ་བུ་དཀུར་འཛིན་པ། ཞབས་གཡོན་བརྐྱང་བའི་སྐྱིལ་ཀྲུང་ཕྱེད་པས་བཞུགས་ཤིང་། རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། དར་སྣ་ཚོགས་ཀྱི་ཤམ་ཐབས་ཅན། རབ་ཏུ་གདངས་པའི་སྤྱན་གསུམ་དང་ལྡན་པ། ཁྲོ་གཉེར་ཅུང་ཟད་བསྡུས་ཤིང་ཡིད་ཙམ་འཛུམ་པ།
དབུ་སྐྲ་སེར་པོ་གྱེན་དུ་བརྫེས་པ། སྣང་ལ་རང་བཞིན་མེད་པའི་སྐུར་གྱུར། དེའི་ཐུགས་ཀར་པདྨ་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ། ཧཱུྃ་ལས་འོད་འཕྲོས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་སྤྱན་དྲངས་ནས་ཐུགས་ཀར་བཞུགས་པས་བདག་ཉིད་ཀྱི་ལུས་རྡོ་རྗེའི་རང་བཞིན་དུ་གྱུར། ཐུགས་ཀའི་ཧཱུྃ་ལས་ཧཱུྃ་བཅུ་ལས་ཁྲོ་བོ་བཅུར་གྱུར་ཏེ་ཐུགས་ཀ་ནས་ཕྱིར་འཕྲོས། ཕྱོགས་བཅུའི་གདན་གྱི་སྟེང་དུ་འཁོད་པ་ནི། ཤར་དུ་གཤིན་རྗེའི་གཤེད་སྔོན་པོ་ཐོ་བ་འཛིན་པ། ལྷོར་ཤེས་རབ་མཐར་བྱེད་དཀར་པོ་རྡོ་རྗེས་མཚན་པའི་དབྱུག་པ་འཛིན་པ། ནུབ་ཏུ་པདྨ་མཐར་བྱེད་དམར་པོ་ཨུཏྤལ་དམར་པོ་འཛིན་པ། བྱང་དུ་རྡོ་རྗེ་ཧཱུྃ་མཛད་ནག་པོ་རྡོ་རྗེ་དང་དྲིལ་བུ་རང་གི་ཕྱག་རྒྱས་ཐུགས་ཀར་བསྣོལ་ནས་འཛིན་པ།
བྱང་ཤར་དུ་མི་གཡོ་བ་ནག་པོ་རལ་གྲི་འཛིན་པ། ཤར་ལྷོར་འདོད་པའི་རྒྱལ་པོ་སྔོན་པོ་ལྕགས་ཀྱུ་འཛིན་པ། ལྷོ་ནུབ་ཏུ་དབྱུག་སྔོན་ཅན་སྔོན་པོ་དབྱུག་པ་འཛིན་པ། ནུབ་བྱང་དུ་སྟོབས་པོ་ཆེ་ནག་པོ་རྩེ་གསུམ་འཛིན་པ། སྟེང་དུ་གཙུག་ཏོར་འཁོར་ལོས་སྒྱུར་བ་སེར་པོ་འཁོར་ལོ་འཛིན་པ། འོག་ཏུ་གནོད་མཛེས་ནག་པོ་གཏུན་ཤིང་འཛིན་པ། ཧཱུྃ་མཛད་མ་ཡིན་པ་གཞན་ཐམས་ཅད་གཡས་པས་རང་རང་གི་ཕྱག་མཚན་འཕྱར་བའི་ཚུལ་གྱིས་འཛིན་ཅིང་། ཐམས་ཅད་ཀྱང་ཡེ་ཤེས་ཀྱི་མེ་འབར་བའི་དབུས་ན་གཡོན་བརྐྱང་གི་སྟབས་ཀྱིས་བཞུགས་པའོ། ། ཡང་ཐུགས་ཀའི་ཧཱུྃ་ལས་ཧཱུྃ་དྲུག་ཅུ་རྩ་བཞི་ལས་རྡོ་རྗེ་ཕོ་ཉ་མོ་དྲུག་ཅུ་རྩ་བཞིར་གྱུར་པ་ཐུགས་ཀ་ནས་ཕྱིར་སྤྲོས། རྩིབས་ཀྱི་ཕྱི་རོལ་གྱི་མུ་ཁྱུད་ལ་ཕྱོགས་མཚམས་བརྒྱད་དུ་བརྒྱད་བརྒྱད་འཁོད་པ་ནི།
ཤར་དུ་ཀྱཻ་རྡོ་རྗེ་མ། དོན་ཡོད་རྡོ་རྗེ་མ། རྡོ་རྗེ་གནོད་མཛེས་མ། རྡོ་རྗེ་བདེ་བར་འགྲོ་མ། རྡོ་རྗེ་འཇིགས་པར་བྱེད་མ། རྡོ་རྗེ་ལས་ཐམས་ཅད་མ། རྡོ་རྗེ་ཐུགས་ཐམས་ཅད་མ། རྡོ་རྗེ་སྡིག་པར་འཇོམས་པར་བྱེད་མ་རྣམས་སྐུ་མདོག་དཀར་མོ་གཡས་འཁོར་ལོ་འཛིན་པ། ཤར་ལྷོར་རྡོ་རྗེ་བུམ་པ་མ། རྡོ་རྗེ་ལྟ་བ་མ།
རྡོ་རྗེ་དོན་གྲུབ་མ། རྡོ་རྗེ་ལས་མ། རྡོ་རྗེ་དམ་ཚིག་མ། ཀུ་རུ་ཀུ་རྡོ་རྗེ་མ། རྡོ་རྗེ་པྲ་བ་རི་མ། རྡོ་རྗེ་དབང་བྱེད་མ་རྣམས་སྐུ་མདོག་གཡས་དཀར་གཡོན་སེར་བ། གཡས་རྡོ་རྗེ་འཛིན་པ། ལྷོར་རྡོ་རྗེ་ཞགས་པ་མ། རྡོ་རྗེ་རྨོངས་བྱེད་མ། རྡོ་རྗེ་མགྲིན་བྱེད་མ།
རྡོ་རྗེ་གཞན་གྱི་རིག་སྔགས་འཆིང་མ། རྡོ་རྗེ་གཞན་གྱི་རིག་སྔགས་ཕྱིར་གསོལ་མ། རྡོ་རྗེ་འགེངས་མ། རྡོ་རྗེ་ལས་མ། རྡོ་རྗེ་མིག་སྨན་མ་རྣམས་སྐུ་མདོག་སེར་མོ་གཡས་རིན་པོ་ཆེ་འཛིན་པ། ལྷོ་ནུབ་ཏུ་རྡོ་རྗེ་སྒྲུབ་པ་མོ། རྡོ་རྗེ་བསྲུང་བ་མ། རྡོ་རྗེ་དོན་བྱེད་མ། རྡོ་རྗེ་ལྟེ་བ་མ། རྡོ་རྗེ་གཞོན་ནུ་མ།
རྡོ་རྗེ་སྙིང་རྗེའི་ཞགས་པ་མ། རྡོ་རྗེ་གནོད་སྦྱིན་མ། རྡོ་རྗེ་མགྱོགས་མ་རྣམས་སྐུ་མདོག་གཡས་སེར་གཡོན་དམར་བ་གཡས་པདྨ་འཛིན་པ། ནུབ་ཏུ་རྡོ་རྗེ་ལེན་པ་མ། རྡོ་རྗེ་ཐམས་ཅད་འཕྲོག་མ། རྡོ་རྗེ་བླགས་མ། རྡོ་རྗེ་རི་ཁྲོད་མ། རྡོ་རྗེ་བསྣུན་མ། རྡོ་རྗེ་མཛེས་པའི་སྙིམ་པ་མ། རྡོ་རྗེ་མེ་ཏོག་སྙིམ་པ་མ།
རྡོ་རྗེ་ཐེག་པ་མ་རྣམས་སྐུ་མདོག་དམར་མོ་གཡས་པདྨ་འཛིན་པ། ནུབ་བྱང་དུ་རྡོ་རྗེ་གདོན་དང་རིམས་ཀྱིས་ཐེབས་སུ་འཇུག་མ། རྡོ་རྗེ་བྱེད་པ་མ། རྡོ་རྗེ་བློ་གྲོས་མ། རྡོ་རྗེ་སྒྲ་མ། རྡོ་རྗེ་ཁྲོ་བ་མ། རྡོ་རྗེ་གནས་མཛེས་མ། རྡོ་རྗེ་གཏུམ་མོ། རྡོ་རྗེ་སྦྱིན་པ་མོ་རྣམས་སྐུ་མདོག་གཡས་དམར་གཡོན་ལྗང་བ་གཡས་ཨུཏྤལ་འཛིན་པ། བྱང་དུ་རྡོ་རྗེ་ཤིང་ལོ་མ།
རྡོ་རྗེ་ངེས་པར་གནོད་མཛེས་མ། རྡོ་རྗེ་གཙུག་ཏོར་མ། རྡོ་རྗེ་ཕུར་བུ་མ། རྡོ་རྗེ་སྨྲ་བ་མ། རྡོ་རྗེ་དགོད་མ། རྡོ་རྗེ་མི་འཇིགས་པ་སྦྱིན་མ། རྡོ་རྗེ་སྤྱན་དྲངས་མ་རྣམས་སྐུ་མདོག་ལྗང་ཁུ་གཡས་རལ་གྲི་འཛིན་པ། བྱང་ཤར་དུ་རྡོ་རྗེ་རབ་གྲུབ་མ། རྡོ་རྗེ་དགའ་བར་བྱེད་མ། རྡོ་རྗེ་རང་བྱུང་མ།
རྡོ་རྗེ་ཐུབ་པ་མ། ངག་གི་རྡོ་རྗེ་མ། རྡོ་རྗེ་དབང་བྱེད་མ། རྡོ་རྗེ་ཐིག་ལེ་མ། རྡོ་རྗེ་བསྲུང་བ་མ་སྐུ་མདོག་གཡས་ལྗང་གཡོན་དཀར་བ། གཡས་ལྟེ་བ་མིག་འབྲས་ཀྱིས་མཚན་པའི་འཁོར་ལོ་འཛིན་པ། ཐམས་ཅད་ཀྱང་གཡོན་ཐུགས་ཀར་སྡིགས་མཛུབ་མཛད་པ། དར་དང་རིན་པོ་ཆེས་བརྒྱན་པ། པདྨ་དང་ཉི་མའི་གདན་ལ་གཡོན་བརྐྱང་བའི་ཕྱེད་ཀྲུང་གིས་བཞུགས་པའོ། ། ལྷ་ཐམས་ཅད་ཀྱི་དཔྲལ་བར་ཨོཾ་དཀར་པོ།
མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། གཙོ་བོའི་ཐུགས་ཀའི་ཧཱུྃ་ལས་འོད་ཟེར་འཕྲོས་པས་རྡོ་རྗེ་རྣམ་པར་འཇོམས་པ་ལྷ་བདུན་ཅུ་རྩ་ལྔ་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་པས་ཡེ་ཤེས་པ་སྤྱན་དྲངས། ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ས་པ་རི་ཝཱ་ར། ཨོཾ་བཛྲ་ནི་རི་ཧཱུྃ་ཁཾ་སྭཱཧཱ། ཆུ་བཞི་ནས་ཤཔྟ་པྲ་ཏཱིཙྪ་སྭཱཧཱ། ཞེས་པའི་བར་གྱིས་མཆོད། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ ཙཽ་རཱི་པྲ་བེ་ཤ་ཡ་ཧཱུྃ།
བེཏྟ་ལཱི་བནྡྷ་བཾ། གྷསྨ་རི་ཝ་ཤཾ་ཀུ་རུ་ཧོཿ གཉིས་སུ་མེད་པར་ཐིམ། སླར་ཡང་ཐུགས་ཀའི་ཧཱུྃ་ལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཨོཾ་སརྦ་ཏ་ཐཱ་ག་ཏ་པཉྩ་ཀུ་ལ་ས་པཱ་རི་ཝཱ་ར་ནི་རི་ནས། ཤཔྟའི་བར་གྱིས་མཆོད། ཁྱེད་རྣམས་ཀྱིས་བདག་ལ་དབང་བསྐུར་དུ་གསོལ། ཞེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ནས།
རྡོ་རྗེའི་དབང་བསྐུར་ཆེན་པོ་སྦྱིན། ། ཨོཾ་བཛྲི་བྷཱ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་ལྷ་རྣམས་ཀྱིས་རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིས་གང་བས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་གཤིན་རྗེའི་གཤེད་ལ་རྣམ་པར་སྣང་མཛད། པདྨ་མཐར་བྱེད་ལ་འོད་དཔག་མེད། གཙོ་བོ་ལ་སོགས་པའི་ཁྲོ་བོ་དགུ་ལ་མི་བསྐྱོད་པ། རྡོ་རྗེ་ཕོ་ཉ་མོ་ཤར་དང་བྱང་ཤར་བ་རྣམས་ལ་རྣམ་པར་སྣང་མཛད། ཤར་ལྷོ་བ་རྣམས་ལ་མི་བསྐྱོད་པ།
ལྷོ་དང་ལྷོ་ནུབ་པ་རྣམས་ལ་རིན་ཆེན་འབྱུང་ལྡན། ནུབ་ཕྱོགས་པ་རྣམས་ལ་འོད་དཔག་མེད། ནུབ་བྱང་དང་བྱང་ཕྱོགས་པ་རྣམས་ལ་དོན་ཡོད་གྲུབ་པས་དབུ་བརྒྱན། དེ་ལྟར་ཡན་ལག་བཞི་རྫོགས་སུ་བྱས་ལ་བཟླས་པ་ནི། ལྷའི་སྐུ་ལ་དམིགས་ཏེ། ཉེ་སྙིང་གི་གཙོ་བོའི་སྔགས། སྙིང་པོ་ཁྲོ་བོ་བཅུ། རྩ་སྔགས་རྡོ་རྗེ་ཕོ་ཉ་མོ་རྣམས་ཀྱི་སྔགས་སུ་གསུངས་པས་གོ་རིམ་དེ་ལྟར་ལན་འགའ་བཟླས་ཤིང་། རྒྱ་གར་སྐད་དུ། བཛྲ་བི་དཱ་ར་ཎ་ནཱ་མ་དྷ་ར་ཎི།
བོད་སྐད་དུ། རྡོ་རྗེ་རྣམ་པར་འཇོམས་པ་ཞེས་བྱ་བའི་གཟུངས། སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། ། འདི་སྐད་བདག་གིས་ཐོས་པའི་དུས་གཅིག་ན། བཅོམ་ལྡན་འདས་རྡོ་རྗེ་ལ་བཞུགས་ཏེ། སངས་རྒྱས་ཀྱི་མཐུས། ལག་ན་རྡོ་རྗེའི་ལུས་ཐམས་ཅད་རྡོ་རྗེར་བྱིན་གྱིས་བརླབས་ནས། རྡོ་རྗེའི་ཏིང་ངེ་འཛིན་ལ་སྙོམས་པར་ཞུགས་སོ། ། དེ་ནས་ལག་ན་རྡོ་རྗེས་སངས་རྒྱས་ཀྱི་མཐུ་དང་། སངས་རྒྱས་ཐམས་ཅད་ཀྱི་བྱིན་རླབས་དང་།
བྱང་ཆུབ་སེམས་དཔའ་ཐམས་ཅད་ཀྱི་བྱིན་གྱིས་རླབས་ཀྱི། རྡོ་རྗེ་ཁྲོ་བོ་ལས་བྱུང་བ། རྡོ་རྗེ་སྙིང་པོས་རབ་ཏུ་སྨྲས་ཏེ། མི་ཆོད་པ། མི་ཤིགས་པ། བདེན་པ། སྲ་བ། བརྟན་པ། ཐམས་ཅད་དུ་ཐོགས་པ་མེད་པ། ཐམས་ཅད་དུ་མ་ཕམ་པ།
སེམས་ཅན་ཐམས་ཅད་སྐྲག་པར་བྱེད་པ། སེམས་ཅན་ཐམས་ཅད་འཇིལ་བར་བྱེད་པ། རིག་སྔགས་ཐམས་ཅད་གཅོད་པར་བྱེད་པ། རིག་སྔགས་ཐམས་ཅད་གནོན་པར་བྱེད་པ། ལས་ཐམས་ཅད་འཇོམས་པར་བྱེད་པ། གཞན་གྱི་ལས་ཐམས་ཅད་འཇིགས་པར་བྱེད་པ། གདོན་ཐམས་ཅད་བརླག་པར་བྱེད་པ། གདོན་ཐམས་ཅད་ལས་ཐར་བར་བྱེད་པ། འབྱུང་པོ་ཐམས་ཅད་འགུགས་པར་བྱེད་པ། རིག་སྔགས་ཀྱི་ལས་ཐམས་ཅད་བྱེད་དུ་བཅུག་པ།
མ་གྲུབ་པ་རྣམས་གྲུབ་པར་བྱེད་པ། གྲུབ་པ་རྣམས་ཆུད་མི་ཟ་བར་བྱེད་པ། འདོད་པ་ཐམས་ཅད་རབ་ཏུ་སྦྱིན་པ། སེམས་ཅན་ཐམས་ཅད་སྲུང་བར་བྱེད་པ། ཞི་བ། རྒྱས་པ། སེམས་ཅན་ཐམས་ཅད་རེངས་པར་བྱེད་པ། རྨུགས་པར་བྱེད་པའི་གསང་སྔགས་ཀྱི་མཐུ་ཆེན་པོ་འདི་སངས་རྒྱས་ཀྱི་མཐུས་ལག་ན་རྡོ་རྗེས་རབ་ཏུ་སྨྲས་སོ། ། ན་མོ་རཏྣ་ཏྲ་ཨཱ་ཡ། ན་མཤྩཎྜ་བཛྲ་པཱ་ཎ་ཡེ།
མ་ཧཱ་ཡཀྵ་སེ་ན་པ་ཏ་ཡེ། ཏདྱ་ཐཱ། ཨོཾ་ཏྲུ་ཊ་ཏྲུ་ཊ། ཏྲོ་ཊ་ཡ་ཏྲོ་ཊ་ཡ། སྥུ་ཊ་སྥུ་ཊ། སྥོ་ཊ་ཡ་སྥོ་ཊ་ཡ། གྷུརྞཱ་གྷུརྞཱ། གྷུརྞཱ་པ་ཡ་གྷུརྞཱ་པ་ཡ། སརྦ་སཏྭ་ནི། བོ་དྷ་བོ་དྷ།
སཾ་བོ་དྷ་ཡ་སཾ་བོ་དྷ་ཡ། བྷྲ་མ་བྷྲ་མ། སཾ་བྷྲཱ་མ་ཡ་སཾ་བྷྲཱ་མ་ཡ། སརྦ་བྷཱུ་ཏ་ནི། ཀུ་ཊ་ཀུ་ཊ། སངྐུ་ཊ་ཡ་སངྐུ་ཊ་ཡ། སརྦ་ཤ་ཏྲཱུཾ་ནན། གྷ་ཊ་ཡ་གྷ་ཊ་ཡ། སང་གྷཱ་ཊ་ཡ་སང་གྷཱ་ཊ་ཡ། སརྦ་བིདྱཾ་བཛྲ་བཛྲ།
སྥོ་ཊ་བཛྲ་བཛྲ། ཀ་ཊ་བཛྲ་བཛྲ། མ་ཊ་བཛྲ་བཛྲ། མ་ཐ་བཛྲ་བཛྲ། ཨ་ཊ་ཧ་ས་ནི་ལ་བཛྲ། སུ་བཛྲཱ་ཡ་སྭཱཧཱ། ཧེ་ཕུ་ལུ། ནི་རུ་ཕུ་ལུ། གྲིཧྞ་ཀུ་ལུ། མི་ལི་ཙུ་ལུ།
ཀུ་རུ་ཀུ་ལུ། བཛྲ་བི་ཛ་ཡཱ་ཡ་སྭཱཧཱ། ཀི་ལི་ཀི་ལཱ་ཡ་སྭཱཧཱ། ཀ་ཊ་ཀ་ཊ། མ་ཊ་མ་ཊ། ར་ཊ་ར་ཊ། མོ་ཊ་ན། པྲ་མོ་ཊ་ནཱ་ཡ་སྭཱཧཱ། ཙ་ར་ནི་ཙ་ར། ཧ་ར་ཧ་ར།
ས་ར་ས་ར། མ་ར་མ་ར། བཛྲ་བི་དཱ་ར་ཎ་ཡ་སྭཱཧཱ། ཙྪནྡ་ཙྪནྡ། བྷིནྡྷ་བྷིནྡྷ། མ་ཧཱ་ཀི་ལི་ཀི་ལཱ་ཡ་སྭཱཧཱ། བནྡྷ་བནྡྷ། ཀྲོ་དྷ་ཀི་ལི་ཀི་ལ་ཡ་སྭཱཧཱ། ཙུ་རུ་ཙུ་རུ། ཙནྜ་ཀི་ལི་ཀི་ལཱ་ཡ་སྭཱཧཱ།
ཏྲཱ་ས་ཡ་ཏྲཱ་ས་ཡ། བཛྲ་ཀི་ལི་ཀི་ལཱ་ཡ་སྭཱཧཱ། ཧ་ར་ཧ་ར། བཛྲ་དྷ་ར་ཡ་སྭཱཧཱ། པྲ་ཧ་ར་པྲ་ཧ་ར། བཛྲ་པྲ་བྷན་ཛ་ནཱ་ཡ་སྭཱཧཱ། མ་ཏིསྡྱི་ར་བཛྲ། ཤུ་ཏིསྡྱི་ར་བཛྲ། པྲ་ཏིསྡྱི་ར་བཛྲ། མ་ཧཱ་བཛྲ།
ཨ་པྲ་ཏི་ཧ་ཏ་བཛྲ། ཨ་མོ་གྷ་བཛྲ། ཨེ་ཧྱེ་ཧི་བཛྲ། ཤི་གྷྲཾ་བཛྲཱ་ཡ་སྭཱཧཱ། དྷ་ར་དྷ་ར། དྷི་རི་དྷི་རི། དྷུ་རུ་དྷུ་རུ། སརྦ་ཀུ་ལན་ཨཱ་ཝརྟ་ཡ་སྭཱཧཱ། ཨ་མུཾ་ཀཾ་མཱ་ར་ཡ་ཕཊ། ན་མཿས་མནྟ་བཛྲ་བན།
བཛྲ་བ་ལེན་ཨཱ་ཝརྟ་ཡ། མ་ཧཱ་བཛྲ། མ་ཧཱ་བ་ལེ། ཀ་ཏ་བེ། ཏ་ཏ་བེ། ཨ་ཙ་ལེ། མཎྜ་ལ་མ་ཡེ། ཨ་ཏི་བཛྲ། མ་ཧཱ་བ་ལེ། བེ་ག་ར་ན།
ཨ་ཛི་ཏི། ཛྭ་ལ་ཛྭ་ལ། ཏི་ཊི་ཏི་ཊི། ཏིཾ་ག་ལེ། ད་ཧ་ད་ཧ། དེ་ཝ་ཏི། ཏི་ལི་ཏི་ལི། བནྡྷ་བནྡྷ། མ་ཧཱ་བ་ལེ། བཛྲ་ཨཾ་ཀུ་ཤ་ཛྭ་ལ་ཡ་སྭཱཧཱ།
ན་མོ་རཏྣ་ཏྲ་ཡཱ་ཡ། ན་མཤྩཎྜ་བཛྲ་པཱ་ཎ་ཡེ། མ་ཧཱ་ཡཀྵ་སེ་ནཱ་པ་ཏ་ཡེ། ཏདྱ་ཐཱ། ཨོཾ་ཧ་ར་ཧ་ར་བཛྲ། མ་ཐ་མ་ཐ་བཛྲ། དུ་ན་དུ་ན་བཛྲ། ད་ཧ་ད་ཧ་བཛྲ། པ་ཙ་པ་ཙ་བཛྲ། དྷ་ར་དྷ་ར་བཛྲ།
དྷཱ་ར་ཡ་དྷ་ར་ཡ་བཛྲ། དཱ་རུ་ཎ་དཱ་རུ་ཎ་བཛྲ། ཙྪིནྡ་ཙྪིནྡ་བཛྲ། བྷིནྡ་བྷིནྡ་བཛྲ་ཕཊ། ན་མཤྩཎྜ་བཛྲ་ཀྲོ་དྷ་ཡ། ཧུ་ལུ་ཧུ་ལུ། ཏིཥྛ་ཏིཥྛ། བནྡ་བནྡ། ཧ་ན་ཧ་ན་ཨ་མྲྀ་ཏེ་ཧཱུྃ་ཕཊ། སྡིག་པ་ཐམས་ཅད་བྱང་བྱས་ནས། །
སྡུག་བསྔལ་ཐམས་ཅད་མེད་པར་མཛད། ། རྒྱུད་དོ་ཅོག་གི་རྩ་བ་སྟེ། ། དཔལ་ཀུན་གྱིས་ནི་ལེགས་པར་བརྒྱན། ། སེམས་ཅན་དབང་པོ་ཉམས་པ་དང་། ། ཚེ་ཟད་པ་དང་ཚེ་ཉམས་དང་། ། ཕུན་སུམ་ཚོགས་མིན་གང་ཆགས་དང་། ། ལྷ་རྣམས་རྒྱབ་ཀྱིས་ཕྱོགས་པ་དང་། ། མཛའ་སྡུག་སྐྱེ་བོ་སྡང་བ་དང་། ། བྲམ་ཟེ་ལ་སོགས་གཙེས་པ་དང་། ། ཕན་ཚུན་མཐུན་པ་མ་ཡིན་དང་། །
ནོར་འགྲིབ་པས་ནི་གནོད་པ་དང་། ། མྱ་ངན་ངལ་ལས་གནོད་པ་དང་། ། འཇིགས་པ་དང་ནི་ཕོངས་པ་དང་། ། གཟའ་དང་རྒྱུ་སྐར་བྱད་སྟིམས་དང་། ། མི་ཟད་གདོན་གྱིས་ཉན་པ་དང་། ། མྱ་ངན་ངལ་ལས་བྱུང་བ་ཡི། ། རྨི་ལམ་སྡིག་པ་མཐོང་ན་ཡང་། ། དེས་ནི་རབ་བཀྲུས་གཙང་མ་ཡི། ། མདོ་སྡེ་དམ་པ་མཉན་པར་བྱ། ། གང་དག་ཡིད་དགེ་སེམས་དངས་ཤིང་། །
གཙང་མའི་གོས་ཀྱིས་རབ་བརྒྱན་ཏེ། ། ཟབ་མོ་སངས་རྒྱས་སྤྱོད་ཡུལ་བ། ། མདོ་སྡེ་འདི་ནི་ཉན་བྱེད་ན། ། མདོ་སྡེ་འདི་ཡི་གཟི་བརྗིད་ཀྱིས། ། སྲོག་ཆགས་དག་ནི་ཐམས་ཅད་ཀྱི། ། མི་བཟད་པ་ཡི་ནད་རྣམས་དང་། ། དེ་དག་ཐམས་ཅད་ཞི་བར་བལྟ། ། ཚེ་དང་བསོད་ནམས་འཕེལ་བར་འགྱུར། ། སྡིག་པ་ཀུན་ལས་རྣམ་པར་ཐར། ། ནོར་བུ་ཉུང་ཀར་ངུར་བ་དང་། །
རིན་ཆེན་རྨ་མེད་ཙནྡན་བཅས། ། ཤེལ་དང་རྡོ་རྗེ་མེ་ཏོག་དང་། ། ཆུ་ཡི་གསེར་རམ་ཡང་ན་ནི། ། དངུལ་གྱི་བུམ་པ་དག་ཀྱང་རུང་། ། གཙང་མའི་གོས་ཀྱིས་དཀྲིས་ཤིང་དགང་། ། ལན་གྲངས་ཉི་ཤུ་རྩ་གཅིག་གམ། ། ཡང་ན་ལན་གྲངས་བརྒྱ་རྩ་བརྒྱད། ། རྡོ་རྗེ་རྣམ་འཇོམས་བཟླས་ནས་སུ། ། རྒྱལ་པོ་རྟག་ཏུ་ཁྲུས་གྱིས་ཤིག ། ཅེས་པ་སྟེ།
གླེང་བཞི་ལན་ཅིག་དང་། ། ན་མོ་རཏྣ་ཏྲ་ཡཱ་ཡ་སོགས་རྒྱུད་ཀྱི་རིམ་པ་ལྟར་ཅི་ནུས་སུ་བཟླས་ཏེ། མཇུག་ཏུ་ཕན་ཡོན་དྲན་པ་ལན་ཅིག་བརྗོད། ཡིད་ཀྱི་སྤྲུལ་པའི་མཆོད་པ་རྣམས་ཉེ་སྙིང་དང་སྭཱ་བྷཱ་ཝས་བསངས་སྦྱངས་བྱས་ལ། སྟོང་པའི་ངང་ལས་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་ཞབས་བསིལ། ཞལ་བསིལ། འཐོར་འཐུང་། མཆོད་ཡོན། མེ་ཏོག་ནས་རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར། ཨོཾ་བཛྲ་ནཱི་རི་ཧཱུྃ་ཁཾ་སྭཱཧཱ།
ནས། ཤཔྟ་ཨཱཿཧཱུྃ་གི་བར་གྱིས་བྱིན་གྱིས་བརླབས་ལ། ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ས་པ་རི་ཝ་ར་བཛྲ་ནཱི་རི་ཧཱུྃ་ཁཾ་སྭཱཧཱ། ཞེས་སོགས་མཚན་སྔགས་རེ་རེ་བཞིན་སྦྱར་བའི་ཉེར་སྤྱོད་རོལ་མོ་དང་བཅས་པས་མཆོད། གོང་གི་མཚན་སྔགས་ལ་ཨོཾ་ཨཱ་ཧཱུྃ་བཏགས་པས་བདུད་རྩི་ཕུལ། གང་ཐུགས་གཉིས་སུ་མེད་པའི་ཡེ་ཤེས་ཀྱི་ཞེས་སོགས་ཀྱིས་བསྟོད། གཙོ་བོའི་ཐུགས་ཀའི་ཧཱུྃ་ལས་འོད་འཕྲོས་པས་ཁམས་གསུམ་སྣོད་བཅུད་རྭ་གུར་ལ། དེ་བསྲུང་བའི་འཁོར་ལོ་ལ། དེ་རྡོ་རྗེ་ཕོ་ཉ་མོ་རྣམས་ལ། དེ་ཁྲོ་བོ་བཅུ་ལ།
དེ་གཙོ་བོ་ལ་ཐིམ། འདི་ནས་བརྩམས་ཏེ་སྦྱིན་སྲེག་གི་ཆོ་ག་མ་གྲུབ་ཀྱི་བར་ལ་ལག་པ་གཉིས་པུས་མོ་ལས་ཕྱིར་མི་འདའ་བ་ལ་བསླབ་བོ། ། གཉིས་པ་མེ་བཙལ་ཞིང་སྒྲུབ་པ་ནི། དཔལ་འབར་ཆེ་བ་ཞིག་ལ་གོང་དུ་བཤད་པའི་མེ་སྤར་ཏེ་ཡམ་ཤིང་མར་ལ་སྦགས་པའམ་རྩ་སྐམ་པོ་གཞན་དང་བཅས་པས་ལག་པ་གཉིས་ཀས་གུས་པའི་ཚུལ་གྱིས་ཐབ་ལ་གཡས་ནས་ཟླུམ་པོར་བསྐོར་ཞིང་ངག་ཏུ། ན་མཤྩཎྜ་སོགས་ཉེ་སྙིང་ལན་གསུམ་བརྗོད་ལ། ཨོཾ་ཛྭ་ལ་ཛྭ་ལ་རཾ། ཞེས་བརྗོད་དེ་ཐབ་ཀྱི་ནང་གི་ཏིང་ལོ་སྦར་ལ་མེ་གསོ། དེ་ནས་ཁུ་ཚུར་གཉིས་བཅངས་པའི་མཐེ་བོང་བརྐྱང་བ་བྱང་ཆུབ་མཆོག་གི་ཕྱག་རྒྱས་དགང་བླུགས་བཟུང་ལ། བླུགས་གཟར་མར་དང་བཅས་པས་དགང་གཟར་གྱི་ཁ་ལ་རེག་ཅིང་བླུགས་གཟར་གྱིས་མར་བུད་ཤིང་ལ་ཁྱབ་པར་བླུགས་ཏེ། ཨོཾ་ཛྭ་ལ་རཾ།
ཞེས་བརྗོད། གསུམ་པ་ཐབ་དང་ཡོ་བྱད་བསང་བ་ནི། རང་ལྷའི་ང་རྒྱལ་གྱིས་བསང་ཆུ་ལ་ཉེ་སྙིང་ངམ་ཧཱུྃ་རིང་པོ་འགའ་ཞིག་བརྗོད་པས་རྫས་རྣམས་ཀྱི་མ་དག་པ་སེལ་བའི་ནུས་པ་དང་ལྡན་པར་བསམས་ལ། སྔགས་དེ་གཉིས་གང་རུང་བརྗོད་ཅིང་ཀུ་ཤའི་འཐོར་གཡབ་ཀྱིས་ཐབ་དང་ཡོ་བྱད་ཐམས་ཅད་ལ་བསང་གཏོར་བྱས་ཏེ་བགེགས་བསལ་ལ། བསྲེག་རྫས་དང་མཆོད་རྫས་རྣམས། སྭ་བྷཱ་ཝས་སྟོང་པར་སྦྱངས། སྟོང་པའི་ངང་ལས་ཨ་ལས་བྱུང་བའི་ཡེ་ཤེས་ཀྱི་ཀ་པཱ་ལ་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཧཱུྃ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་བསྲེག་རྫས་དང་མཆོད་རྫས་རྣམས་དྭངས་ཤིང་ཐོགས་པ་མེད་པ་ལྷ་མཉེས་པ་དང་སོ་སོའི་ལས་བསྒྲུབ་པའི་ནུས་པ་དང་ལྡན་པར་གྱུར་པར་བསམས་ལ། ཨོཾ་ཨཱཿཧཱུྃ་སྭཱཧཱས་ཡམ་ཤིང་། ཨོཾ་ཤྲཱི་སྭཱཧཱས་མར། ཨོཾ་ཛྲི་སྭཱཧཱས་འབྲུ།
ཨོཾ་སྭ་སྭཱཧཱས་རྫས་ཐམས་ཅད་བཀྲུ། ཨོཾ་ཀུ་རུ་ཀུ་རུ་སྭཱཧཱས་རྫས་ཐམས་ཅད་སྦྱངས། ཨོཾ་ནཱི་རི་ཧཱུྃ་ཁཾ་སྭཱཧཱ་ཞེས་སོགས་མཆོད་པ་རྣམས་ཀྱང་སོ་སོའི་སྔགས་དང་ཕྱག་རྒྱས་བྱིན་གྱིས་བརླབས། མཆོད་རྫས་བྱིན་རླབས་འདི་འོག་ཏུ་བཤད་ཀྱང་ཕྱག་ལེན་ལ་འདིར་མཛད་པ་ཆོ་ག་ཟོར་ཡང་བའི་ཆེད་ཡིན་ནོ། ། བཞི་པ་ཐབ་ཁུང་མངོན་པར་འདུ་བྱ་བ་ནི། ཐབ་སྭ་བྷཱ་ཝས་སྟོང་པར་སྦྱངས་ལ། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་ཞི་བའི་ཐབ་ཁུང་དཀར་པོ་ཟླུམ་པོ་ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ། ཁ་ཁྱེར་རམ་མུ་རན་ལ་རྡོ་རྗེའི་ཕྲེང་བས་མཚན་པ། ཕྱི་རོལ་དུ་སྟེགས་བུ་གྲུ་བཞི་པའི་ཟུར་བཞིར་ཟླ་ཕྱེད་རྡོ་རྗེས་མཚན་པ་བྲིས་པ་དང་གཉིས་སུ་མེད་པར་གྱུར་པར་བསམ་མོ། ། ལྔ་པ་འཇིག་རྟེན་པའི་མེ་ལྷ་མཆོད་པ་ནི།
མེ་འབར་བའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་རཾ་ལས་བགྲང་ཕྲེང་རཾ་གྱིས་མཚན་པ་ལས་འོད་འཕྲོས་འདུས་ཡོངས་སུ་གྱུར་པ་ལས་མེ་ལྷ་ར་སྐྱེས་ལ་ཞོན་པ་ཞལ་གཅིག་ཕྱག་གཉིས་པ་གཡས་བགྲང་ཕྲེང་གཡོན་སྤྱི་བླུགས་འཛིན་པའམ། ཡང་ན་ཕྱག་བཞི་པ་གཡས་མཆོད་སྦྱིན་དང་བགྲང་ཕྲེང་། གཡོན་དབྱུག་གུ་དང་སྤྱི་བླུགས་འཛིན་པ་ལུས་པོ་མེའི་རང་བཞིན་དམར་པོ། ཞལ་གྱི་དཀྱིལ་འཁོར་དཀར་པོ་ལས་འོད་ཟེར་དཀར་པོ་འཕྲོ་བ་གསུས་ཁྱིམ་ཆེ་བ་རལ་པའི་ཐོར་ཚུགས་ཅན་ཨག་ཚོམ་འཕྱང་བ་དྲང་སྲོང་གི་ཚོགས་ཀྱིས་བསྐོར་བ་དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། རང་གི་སྙིང་ཀའི་ཧཱུྃ་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་དྲང་སྲོང་གི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ ཞེས་དང་ལག་པ་གཉིས་ཀྱི་མཐེ་བོང་གུང་མོའི་རྩ་བར་བཞག་མཛུབ་མོ་གུང་མོའི་རྒྱབ་ནས་བཀབ་པ་དབྱུ་གུ་རྩེ་གསུམ་པའི་ཕྱག་རྒྱ་རྣ་བའི་དྲུང་དུ་གཡབ་ཅིང་། ཚུར་བྱོན་ཚུར་བྱོན་འབྱུང་པོ་ཆེ། ། མེ་ལྷའི་རྒྱལ་པོ་དྲང་སྲོང་མཆོག །
བསྲེག་བླུགས་ཞལ་ཟས་བཞེས་སླད་དུ། ། འདི་ཉིད་དུ་ནི་བཞུགས་སུ་གསོལ། ། གཟི་བརྗིད་ཆེན་པོ་མེ་ཡི་ལྷ། ། འདོད་པ་ཐམས་ཅད་སྒྲུབ་པ་པོ། ། ཐུགས་རྗེས་སེམས་ཅན་དོན་མཛད་པ། ། འདི་ཉིད་དུ་ནི་བཞུགས་སུ་གསོལ། ། ཨོཾ་ཨགྣ་ཡེ་མ་ཧཱ་ཏེ་ཛཿ སརྦ་ཀརྨ་པྲ་སཱ་ད་ཀ མ་ཧཱ་བྷུ་ཏ་དེ་ཝ་རི་ཥི་དྭི་ཛ་པ་ཏ་མ། གྲི་ཧི་ཏྭ་ཨཱ་ཧཱུ་ཏིཾ་ཨཱ་ཧ་ར།
ཨ་སྨིན་སན་ནི་ཧི་ཏོ་བྷ་ཝ་ཞེས་པས་སྤྱན་དྲངས། ཨོཾ་པདྨ་ཀ་མ་ལཱ་ཡ་སཏྭཾ། ཞེས་བརྗོད་ལ་ཐབ་ཏུ་མེ་ཏོག་གཅིག་ཕུལ་ཏེ་ཐབ་ཀྱི་ཤར་ལྷོར་པདྨའི་གདན་ལ་བཞུགས་པར་བསམ། དེ་ནས་ཨོཾ་ནཱི་རི་ཧཱུྃ་ཁཾ་ཞེས་སོགས་ཀྱིས་ཆུ་བཞི་ཕུལ་ལ་རྡོ་རྗེ་རྩེ་ལྔ་པའི་ཕྱག་རྒྱ་བཅིང་བའམ། སྤོས་དང་བཅས་པས་དྲིལ་བུ་བཟུང་ལ། ཨོཾ་བཛྲ་ཨ་ན་ལ་མ་ཧཱ་བྷུ་ཏ་ཛྭ་ལ་ཡ་སརྦ་བྷསྨི་ཀུ་རུ་སརྦ་དུཥྚན་ཧཱུྃ་ཕཊ་དྲི་ཤྱ་ཛཿཧཱུྃ་བཾ་ཧོཿ ས་མ་ཡ་སཏྭཾ། ཞེས་བརྗོད་ལ། ཨོཾ་བཛྲ་གཽ་རཱི་ཨ་ཀརྵ་ཡ་ཛཿ ཞེས་སོགས་བཞི་ཕྱག་རྒྱ་དང་བཅས་པའམ།
ཛཿཧཱུྃ་བཾ་ཧོཿ ཞེས་པས་བསྟིམ། སླར་ཡང་རང་གི་སྙིང་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ ཞེས་དང་རྡོ་རྗེ་བསྡུ་བའི་ཕྱག་རྒྱས་དབང་ལྷ་སྤྱན་དྲངས་ལ། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས། དེ་བཞིན་གཤེགས་པ་རྣམས་ཀྱི་བུམ་པའི་ཆུས་སྤྱི་བོ་ནས་དབང་བསྐུར་བས་སྐུ་གང་དྲི་མ་དག་ཆུ་ལྷག་མ་ཡར་ལུད་པ་ལས་རྣམ་པར་སྣང་མཛད་ཀྱིས་དབུ་བརྒྱན་པར་བསམ། དེ་ནས། ཨོཾ་ཨགྣ་ཡེ་ས་པ་རི་ཝཱ་ར་ཞེས་པའི་མཚན་སྔགས་རེ་རེའི་མགོར་སྦྱར་བའི་ཉེར་སྤྱོད་ལྔ་གྷནྡྷེ་ར་ཎི་རོལ་མོ་དང་བཅས་པས་མཆོད། མཚན་སྔགས་ཀྱི་མཐར་ཨོཾ་ཨཱཿཧཱུྃ་ཞེས་པས་ནང་མཆོད་དང་རྡོ་རྗེ་དྲིལ་བུ་འཛིན་པས།
འཇིག་རྟེན་དབང་ཕྱུག་ཚངས་དབང་མགོན་གྱི་སྲས། ། མེ་ལྷའི་རྒྱལ་པོ་ཌཱ་ཀིས་དབང་བསྐུར་བ། ། ཤེས་རབ་མཆོག་གིས་ཉོན་མོངས་ཐམས་ཅད་བསྲེག ། འཇིགས་བྱེད་མེ་ལྷ་ཉིད་ལ་རྣམ་པར་འདུད། ། ཅེས་པས་བསྟོད། བློས་ཁོབ་ཆུང་བས་གོང་དུ་ཏིང་ངེ་འཛིན་གྱི་མེ་སྦར་ལ་སྐབས་འདིར་དངོས་སུ་སྦར་རོ་ཞེས་གསུང་ཡང་ལག་ལེན་སྔ་མ་བདེའོ། ། དེ་ནས་ཀུ་ཤའི་ཆུན་པོ་བརྒྱད་བསངས་སྦྱངས། སྟོང་པའི་ངང་ལས་ཧཱུྃ་ལས་བྱུང་བའི་ཀུ་ཤ་སྔོ་ལྗང་རྩ་བ་དང་རྩེ་མོ་མ་ཉམས་པ་དྭངས་ཤིང་ཐོགས་པ་མེད་པ་ཐབ་དང་ཡོ་བྱད་རྣམས་ཀྱི་འབགས་པ་དང་མ་དག་པ་ཐམས་ཅད་སེལ་བའི་ནུས་པ་དང་ལྡན་པར་གྱུར་པར་བསམ་སྟེ། ཨོཾ་ཀུ་ཤ་འདི་ནི་བཟང་ཞིང་དགེ ། ས་ལས་སྐྱེས་པའི་སྙིང་པོ་མཆོག །
ཚངས་པ་ཡི་ནི་དག་བྱེད་ཡིན། ། དཀོན་མཆོག་གསུམ་གྱི་དག་བྱེད་དེ། ། དེས་བདག་ལ་བགེགས་མེད་ཅིང་ཞི་བར་མཛོད་ཅིག ཨོཾ་བཛྲ་སཏྭ་ཨ་ཞེས་བརྗོད། དེ་ཐབ་ཀྱི་མདུན་ནས་གཡས་སྐོར་གྱི་རིམ་པས་ཕྱོགས་མཚམས་བརྒྱད་དུ་རྩེ་མོ་གཡས་བསྐོར་དུ་བཀྲམ་མོ། ། དེ་ནས་གཟར་བུ་གཉིས་བྱང་ཆུབ་མཆོག་གི་ཕྱག་རྒྱས་བཟུང་སྟེ། མེ་ལྷའི་ཞལ་ཅུང་ཟད་གདངས་པའི་ལྗགས་ཧཱུྃ་ལས་རྡོ་རྗེ་ཧཱུྃ་གིས་མཚན་པ་ལ་རཾ་བསམ། དགང་བླུགས་ཀྱི་གཟར་བུའི་ཁ་ལའང་རཾ་བསམ་སྟེ། ཨོཾ་ཨགྣ་ཡེ་སྭཱཧཱ། ཞེས་ལན་བདུན་བརྗོད་ཅིང་མར་བླུགས་གཟར་བདུན་གྱིས་དགང་གཟར་བཀང་ལ་མཐར།
ཨོཾ་ཨགྣ་ཡེ་ཨ་དཱི་པྱཱ་མ་ཧཱ་ཤྲཱི་ཡེ་ཧ་བྱ་ཀ་བྱ་བཱ་ཧ་ན་ཡ་སྭཱཧཱ། ཞེས་བརྗོད་དེ་གཟར་བུ་གཉིས་ཁ་སྦྱར་ལ་མེ་ལྷའི་ཞལ་དུ་ཕུལ་བར་བསམ་མོ། ། དེ་ལྟ་བུ་ལན་གསུམ་གྱིས་བྱོན་ཟན་ཕུལ་ལ། བར་དེར་མེའི་པྲ་བརྟགས་ཏེ་ངན་ན་ཧཱུྃ་ཞེས་བརྗོད་ཅིང་བསང་ཆུས་ཕྱོགས་ཀུན་ཏུ་གཏོར་ཏེ་བགེགས་བསལ་ལོ། ། དེ་ནས་མེ་ཏོག་ལ་སོགས་པའི་མཆོད་པ་ལྔས་མཆོད་ལ་ཡམ་ཤིང་ལ་སོགས་པ་འོག་ནས་འབྱུང་བའི་བསྲེག་རྫས་རྣམས་རིམ་པ་བཞིན་ལག་པ་གཡོན་དུ་བཟུང་ལ་གཡས་པའི་མཐེབ་སྲིན་གྱིས་སྟེང་ནས་བླངས་ཤིང་ཅུང་ཟད་བསྐོར་ཏེ་མཆོག་སྦྱིན་གྱི་ཕྱག་རྒྱས་དབུལ། དེ་ཡང་ཡམ་ཤིང་བྱང་ཆུབ་ཀྱི་ཤིང་དུ་མོས་ཏེ། ཨོཾ་བོ་དྷི་བྲིཀྵ་ཡ་སྭཱཧཱ། ཞེས་པས་བདུན་ནམ་ཉེར་གཅིག་ལ་སོགས་པ་ཕུལ་བའི་མཐར། ཨོཾ་བོ་དྷི་བྲྀཀྵ་ཡ་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་པ་དང་སྒྲིབ་པ་བག་ཆགས་དང་བཅས་པ་ཐམས་ཅད་དང་གསང་སྔགས་ཀྱི་ལྷག་ཆད་ལ་སོགས་པའི་ཉེས་པ་ཐམས་ཅད་ཤཱནྟིཾ་ཀུ་རུ་སྭཱཧཱ། ཞེས་བརྗོད།
དེ་བཞིན་དུ་འོག་མ་རྣམས་ལ་ཡང་དེའི་རིག་པས་ཤེས་པར་བྱས་ལ། ཨོཾ་ཨགྣ་ཡེ་སྭཱཧཱ་ཞེས་པས་མར་དང་། ཨོཾ་སརྦ་པཱ་པཾ་ད་ཧ་ན་བཛྲ་ཡ་སྭཱཧཱ། ཞེས་པས་ཏིལ་ལམ་ཡུངས་དཀར་དང་། ཨོཾ་སརྦ་སཾ་པ་དེ་སྭཱཧཱས་ཞོ་དང་སྦྱར་བའི་ཟས་མཆོག་དང་། ཨོཾ་བཛྲ་བི་ཛཱ་ཡ་སྭཱཧཱས་འབྲས་སོ་བ་དང་། ཨོཾ་བཛྲ་པུཥྚ་ཡེ་སྭཱཧཱས་འབྲས་དང་། ཨོཾ་མ་ཧཱ་བེ་གཱ་ཡ་སྭཱཧཱས་ནས་དང་། ཨོཾ་བཛྲ་གྷསྨ་རཱ་ཡ་སྭཱཧཱས་གྲོ་དང་། ཨོཾ་མ་ཧཱ་བ་ལཱ་ཡ་སྭཱཧཱས་སྲན་མ་དང་།
ཨོཾ་བཛྲ་ཨཱ་ཡུ་ཥེ་སྭཱཧཱས་དུར་ཝ་དང་། ཨོཾ་ཨ་པྲ་ཏི་ཧ་ཏ་བཛྲཱ་ཡ་སྭཱཧཱས། ཀུ་ཤ་རྣམས་ཕུལ་ལ་སྡེ་ཚན་རེ་རེའི་མཐར་གོང་ལྟར་གྱི་སྤེལ་ཚིག་སྦྱར་རོ། ། གོ་རིམ་འདི་རྣམས་བསྲེག་རྫས་ཤོམ་པའི་སྐབས་སུ་གསུངས་པའི་གོ་རིམ་བཞིན་བྱས་པ་ཡིན་པས་དེའི་སྐབས་སུ་བཤད་པའི་སྡོམ་ཚིག་བློ་ལ་ངེས་པ་གལ་ཆེའོ། ། དེ་ལྟར་མེ་ལྷ་ལ་བསྲེག་རྫས་ཇི་ཙམ་འབྱོར་པ་ཕུལ་བའི་མཐར་གོང་ལྟར་མཆོད་བསྟོད་བྱས་ལ། ཨོཾ་པྲོཀྵ་ཎཾ་པྲ་ཏཱིཙྪ་སྭཱཧཱ། ཞེས་པས་བསང་གཏོར་དང་། ཨོཾ་ནཱི་རི་ཧཱུྃ་ཁཾ་སྭཱཧཱ། ཞེས་པས་ཞབས་བསིལ་ཕུལ་ལ་མར་བླུགས་གཟར་གང་ཐབ་ཏུ་བླུགས་ཏེ། ཨོཾ་བཛྲ་ཛྭ་ལ་རཾ་ཞེས་བརྗོད་ལ།
མེ་ལྷ་འབར་བའི་རྣམ་པར་གྱུར་པར་བསམ་མོ། ། དྲུག་པ་འདས་པའི་མེ་ལྷ་མཆོད་པ་ནི། མེ་འབར་བའི་དབུས་སུ་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་སྣ་ཚོགས་རྡོ་རྗེའི་ལྟེ་བ་ལ་ཧཱུྃ་གིས་མཚན་པ་ཞེས་པ་ནས། འོག་ཏུ་ས་བདག་ཕག་རྣམས་ཀྱི་གདན་དང་བཅས་པར་གྱུར། ཞེས་པའི་བར་བདག་བསྐྱེད་བཞིན། དབུས་ཀྱི་གདན་གྱི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་འཕྲོས་འདུས་གཅིག་ཏུ་གྱུར་པ་ལས་རྡོ་རྗེ་རྣམ་པར་འཇོམས་པ་སྐུ་མདོག་ལྗང་སྔོན་ཞེས་པ་ནས་སྣང་ལ་རང་བཞིན་མེད་པའི་སྐུར་གྱུར་ཞེས་པའི་བར་དང་། དེའི་ཐུགས་ཀར་ཉི་མའི་སྟེང་དུ་ཧཱུྃ་ལས་རྡོ་རྗེ་ཧཱུྃ་གིས་མཚན་པ་དེ་ལས་འོད་འཕྲོས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པ་སྤྱན་དྲངས་ནས་ཐུགས་ཀའི་ཧཱུྃ་ལ་ཐིམ། ཧཱུྃ་ལས་ཁྲོ་བོ་བཅུར་གྱུར་ཏེ་ཕྱོགས་བཅུའི་གདན་གྱི་སྟེང་དུ་འཁོར་བ་ནི་ཞེས་སོགས་ནས། ཨོཾ་བཛྲ་ས་མཱ་ཛཿ
ཞེས་པའི་བར་བདག་བསྐྱེད་བཞིན་ལ། སྤྲོ་ན་སྤོས་དང་བཅས་པས་རྡོ་རྗེ་དྲིལ་བུ་འཛིན་པས། དམིགས་མེད་མཁའ་ལྟར་དག་ཅིང་ཁྱབ་པ་ཡི། ། ཆོས་སྐུ་ནམ་མཁའ་ལྟ་བུར་དབྱེར་མེད་ཀྱང་། ། ཐབས་དང་ཤེས་རབ་གཟུགས་བརྙན་སྐུར་སྟོན་པའི། ། བཅོམ་ལྡན་འཁོར་བཅས་འདིར་ནི་གཤེགས་སུ་གསོལ། ། ཞེས་དང་། མ་ལུས་སེམས་ཅན་ཀུན་གྱི་མགོན་གྱུར་ཅིང་། ། ཞེས་སོགས་ཚིགས་བཅད་གཅིག་གི་མཐར། ཨོཾ་ཨེ་ཧྱེ་ཧི་སརྦ་ཏ་ཐཱ་ག་ཏ་བཛྲ་བི་དཱ་ར་ས་པ་རི་ཝཱ་ར་ས་མ་ཡ་ཨརྩ་མ་ནཾ།
ཨརྒྷཾ་པཱ་དྱཾ་པྲ་ཏཱིཙྪ་པཱུ་ཛ་ནོ་པ་ཙརྻ་པྲ་སིདྡྷི་མེ་ཞེས་བརྗོད་ལ། སྒྲུབ་ཐབས་ལྟར་མཆོད་ལ། དགུག་གཞུག་ནས་བཟུང་དབང་བསྐུར་རྒྱས་བཏབ་ཀྱི་བར་ཐམས་ཅད་བདག་བསྐྱེད་དང་འདྲ་བ་ལས། འོན་ཀྱང་ཁྲོ་བོ་བརྒྱད་ལ་མི་བསྐྱོད་པ། གཙོ་བོ་ལ་རྣམ་པར་སྣང་མཛད། རྡོ་རྗེའི་ཕོ་ཉ་མོ་ཤར་དང་། ཞེས་སོགས་འདྲའོ། ། ལྷ་ཐམས་ཅད་འཛུམ་ཞིང་ཞི་བ་འོད་ཟེར་དཀར་པོ་འཕྲོ་བ་དང་སྡུད་པའི་སྒོ་ནས་བདག་དང་སེམས་ཅན་ཐམས་ཅད་ཀྱི་སྡིག་སྒྲིབ་ཐམས་ཅད་ཞི་བའི་ལས་མཛད་པར་བསམས་ལ། སླར་ཡང་ཧཱུྃ་ཞེས་བརྗོད་ཅིང་ཐབ་དང་ཡོ་བྱད་ཐམས་ཅད་ལ་བསང་ཆུ་གཏོར་ཏེ་མི་གཙང་བ་དང་ཉེས་པ་ཐམས་ཅད་དག་པར་བསམ་མོ། ། དེ་ནས་གཟར་བུ་གཉིས་བླངས་ཏེ།
ལྷ་ཐམས་ཅད་ཀྱི་ཞལ་ཅུང་ཟད་གདངས་པར་བསམ་པ་སོགས་སྔར་ལྟར་གསལ་བཏབ་སྟེ། ན་མཤྩཎྜ་སོགས་ཉེ་སྙིང་ལན་འགའ་ཞིག་བརྗོད་པས་མར་ལ་བསྔགས་ཏེ། ཨོཾ་ཨགྣ་ཡེ་སྭཱཧཱ་ཞེས་པ་ལན་བདུན་གྱིས་བླུགས་གཟར་གྱིས་མར་བླུགས་པས་དགང་གཟར་བཀང་ལ་མཐར། ཨོཾ་ཨགྣ་ཡེ་ཨ་དཱི་པྱཱ་དཱི་པྱཱ་ཞེས་སོགས་ཀྱི་མཐར་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་ཞེས་སོགས་སྤེལ་ཚིག་གོང་ལྟར་བརྗོད་དེ་གཟར་བུ་གཉིས་ཁ་སྦྱར་ལ་ལྷ་ཐམས་ཅད་ཀྱི་ཞལ་དུ་དུས་གཅིག་ལ་ཕུལ་བར་བསམ། དེ་ལྟ་བུ་ལན་གསུམ་ལ་སོགས་པས་བྱོན་སྐྱེམས་ཕུལ་ལ། སྐབས་འདིར་མཆོད་བསྟོད་རྒྱས་པར་བྱེད་པར་བཤད་ཀྱང་ཕྱག་ལེན་ལ་གོང་བདག་བསྐྱེད་ཀྱི་མཇུག་ཏུ་བཤད་པ་ལྟར་ཕྱི་ནང་གི་མཆོད་པ་དང་བསྟོད་པའི་མཆོད་པ་ཙམ་མཛད་པས་ལག་ལེན་དེ་བདེའོ། ། དེ་ནས་ཡམ་ཤིང་ནས་བརྩམས་ཏེ་བསྲེག་རྫས་རྣམས་སྡེ་ཚན་རེ་རེའི་ཐོག་མར་ཉེ་སྙིང་ཚར་གསུམ་མམ་ལྔ་ལ་སོགས་པ་དང་། མཇུག་ཏུ་སྤེལ་ཚིག་གོང་ལྟར་བརྗོད་ཅིང་བརྒྱ་རྩ་ལ་སོགས་པ་ཇི་ཙམ་འབྱོར་པ་ཕུལ་ལ་ལོགས་ནས་སྒྲུབ་གཡོག་གཅིག་གིས་གྲངས་བཟུང་། བསྙེན་པ་ཁ་གསོ་ལ་སོགས་པའི་དུས་སུ་ནུབ་རེ་ལ་ཏིལ་སྟོང་ཕྲག་ལྔའམ་ཁྲི་ལ་སོགས་པ་ཇི་ཙམ་ནུས་པ་འབུལ་ཞིང་སྐབས་སྐབས་སུ་ཡམ་ཤིང་དང་མར་ཅི་འབྱོར་པ་ཕུལ། སྒྲུབ་གཡོག་གཅིག་གིས་མེ་རྒྱུན་མ་ཆད་ཙམ་གྱི་བུད་ཤིང་ཡང་འཇུག་གོ །
དེ་ལ་ཡམ་ཤིང་ནི་མེ་འོད་འབར་བ་ལ། ཞུ་བའི་རྫས་རྣམས་ནི་ལྷ་ཐམས་ཅད་ཀྱི་ཞལ་དུ། གོང་བུའི་རྫས་རྣམས་ནི་ཕྱག་ཏུ། ཀུ་ཤ་ནི་དབུའི་གཙུག་ཏོར་ལ་ཕུལ་བར་བསམ་མོ། ། བསྲེག་རྫས་རྣམས་རྫོགས་པ་དང་གོང་བྱོན་སྐྱེམས་ཀྱི་སྐབས་སུ་བཤད་པ་ལྟར་མར་དགང་བླུགས་གསུམ་ཕུལ་མཆོད་པ་རྣམས་ཁ་གསོས་ལ་བྱིན་གྱིས་བརླབས་ཏེ་ཕྱིའི་མཆོད་པ་རྣམས་འབུལ་བ་ནི། དཀུ་གཡོན་པར་ཁུ་ཚུར་གཉིས་སྟེང་འོག་ཏུ་ཁ་སྦྱར་ཏེ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་ཞབས་བསིལ་འདི། ། བཅོམ་ལྡན་འཁོར་དང་བཅས་ལ་འབུལ། ། བཞེས་ནས་བདག་ལ་དགེས་པར་མཛོད། །
ཨོཾ་སརྦ་ཏ་ཐཱ་ག་ཏ་བཛྲ་བི་དཱ་ར་ཞེས་སོགས་བརྗོད་ཅིང་། ཕྱག་རྒྱ་བཀྲོལ་ཏེ་རྣམ་ལྔ་འདོད་སྐོར་སྔོན་དུ་འགྲོ་བས་གོང་དུ་བཤད་པའི་ཕྱག་རྒྱ་བཅས་ལ། ཨོཾ་ནཱི་རི་ཧཱུྃ་ཁཾ་སྭཱཧཱ། ཞེས་བརྗོད་ཅིང་སེ་གོལ་གཏོགས། དེ་བཞིན་དུ་ཚིགས་བཅད་དང་སྔགས་ཀྱི་ཐོག་མཐའ་དང་ཕྱག་རྒྱ་རྣམས་འདྲ་བ་ལས། ལྷ་རྫས་དམ་པའི་ཞལ་བསིལ་འདི། ཨོཾ་བཛྲ་ནི་ཝི་ཏི་ཧཱུྃ་ཁཾ་སྭཱཧཱ། ལྷ་རྫས་དམ་པའི་འཐོར་འཐུང་འདི། སརྦ་སཾ་ཤོ་དྷ་ནི་སྭཱཧཱ། ལྷ་རྫས་དམ་པའི་མཆོད་ཡོན་འདི།
ཛཿཧཱུྃ་བཾ་ཧོཿཁཾ་རཾ་མ་ཧཱ་ཨརྒྷཾ་པྲ་ཏཱིཙྪ་སྭཱཧཱ། ཞེས་པས་ཆུ་བཞི་དབུལ། དེ་བཞིན་དུ་མེ་ཏོག་ལ་སོགས་པ་སོ་སོའི་ཕྱག་རྒྱ་བྱས་ཏེ། མེ་ཏོག་འདི་ནི་བཟང་ཞིང་དགེ ། དག་པའི་སྐྱེ་གནས་ལས་དག་པ། ། བདག་གི་དད་པས་འབུལ་ལགས་ཀྱི། ། བཞེས་ནས་བདག་ལ་དགྱེས་པར་མཛོད། ། ཨོཾ་སརྦ་སོགས་དང་། ཨོཾ་བཛྲ་པུཥྤེ་ཨཱཿཧཱུྃ་སྭཱཧཱ། དེ་བཞིན་དུ་གཞན་རྣམས་འདྲ་བ་ལས།
ཚལ་དག་རོ་ནི་ཕན་པ་དང་། ། གང་ཞིག་དྲི་དང་བདུག་སྤོས་མཆོག ། བདག་གི་དད་པས་འབུལ་ལགས་ཀྱི། ། སོགས་གོང་བཞིན་ལས། དྷཱུ་པཾ། སྲིན་པོ་འཇོམས་འདི་དག་བྱེད་ལ། ། དགེས་ཤིང་མུན་པ་རྣམས་སེལ་བ། ། ཨཱ་ལོ་ཀེ། འདི་ནི་དྲི་བཟང་དགེ་བ་སྟེ། ། དག་པའི་སྐྱེ་གནས་ལས་དག་པ།
གནྡྷེ། སྨན་རྣམས་བཅུད་གཙང་ཡིད་དགར་འོང་། ། སྔགས་ཀྱི་ཞལ་ཟས་བཤོས་འདི་དག ། ནཻ་ཝ་དྱེ། དྲི་མེད་ཡིད་དུ་འོང་བ་ཡི། ། ལྷ་རྫས་དམ་པའི་རོལ་མོ་འདི། ། བདག་གི་སོགས་དང་། ཤཔྟའི་མཐར་རོལ་ཆེན་རྒྱུན་དཀྲོལ་དུ་བྱས་ཏེ། གྷཎྜེ་ར་ཎི་སོགས་བརྗོད། གོས་ཟུང་བསངས་སྦྱངས།
སྟོང་པའི་ངང་ལས་ཧཱུྃ་ལས་བྱུང་བའི་ལྷ་རྫས་ལས་གྲུབ་པའི་གོས་སྲབ་པ་འཇམ་པ་ཡང་བ་དྭངས་ཤིང་ཐོགས་པ་མེད་པ་ཟུང་དུ་སྦྱར་བ་དང་ལྡན་པར་གྱུར། ཞེས་དང་། སྲབ་འཇམ་ཡང་བ་ལྷ་ཡི་གོས། ། མི་ཕྱེད་རྡོ་རྗེའི་སྐུ་ལ་གསོལ། ། མི་ཕྱེད་དད་པས་བདག་འབུལ་ན། ། བདག་ཀྱང་རྡོ་རྗེའི་སྐུ་ཐོབ་ཤོག ། ཨོཾ་སརྦ་སོགས་དང་། ཨོཾ་བཛྲ་ཝཥྚ་ཡ་ཨཱཿཧཱུྃ་སྭཱཧཱ། ཞེས་བརྗོད་ཅིང་པད་ཀོར་སྔོན་དུ་འགྲོ་བའི་ཁུ་ཚུར་གཉིས་ཀྱིས་ན་བཟའ་བླངས་ཏེ་ཐོག་མར་སྨད་གཡོགས་དང་། དེ་ནས་སྟོད་གཡོགས་འབུལ་བའི་ཚུལ་བྱ་ཞིང་།
ལྷ་རེ་རེ་ལ་ཕུལ་བར་བསམ་མོ། ། མདུན་གྱི་ནང་མཆོད་ཉེ་སྙིང་དང་། སྭ་བྷཱ་ཝས་བསངས་སྦྱངས། སྟོང་པའི་ངང་ལས་ཡཾ་ལས་རླུང་གི་དཀྱིལ་འཁོར་སྔོན་པོ་གཞུ་བདུངས་པ་ལྟ་བུ་བ་དན་གྱིས་མཚན་པ། དེའི་སྟེང་དུ་རཾ་ལས་མེའི་དཀྱིལ་འཁོར་གྲུ་གསུམ་དམར་པོ་འབར་བས་མཚན་པ། དེའི་སྟེང་དུ་ཨ་ལས་ཐོད་པ་དཀར་པོ་དུམ་བུ་གསུམ་པ་དཔྲལ་བ་རང་ལ་བསྟན་པ། དེའི་སྟེང་དུ་ཨ་ལས་ཟླ་བའི་དཀྱིལ་འཁོར། དེའི་སྟེང་དུ་ཤར་དུ་གོ་ལས་བ་ལང་གི་ཤ ལྷོར་གུ་ལས་ཁྱིའི་ཤ ནུབ་ཏུ་ད་ལས་རྟ་ཡི་ཤ
བྱང་དུ་ཧ་ལས་གླང་པོ་ཆེའི་ཤ དབུས་སུ་ན་ལས་མིའི་ཤ ཤ་དེ་རྣམས་རེ་རེའི་སྟེང་དུ་ཡང་ཤར་དུ་བྷྲཱུཾ་ལས་དྲི་ཆེན། ལྷོར་ཨཱཾ་ལས་རཀྟ། ནུབ་ཏུ་ཛཱིཾ་ལས་བྱང་སེམས། བྱང་དུ་ཁཾ་ལས་ཤ་ཆེན་དྭངས་མ། དབུས་སུ་ཧཱུྃ་ལས་དྲི་ཆུ། དེ་རྣམས་ཀྱི་སྟེང་དུ་ཤར་དུ་བྷྲཱུཾ་མེ་ལོང་ལྟ་བུའི་ཡེ་ཤེས། ལྷོར་ཨཱཾ་མཉམ་པ་ཉིད་ཀྱི་ཡེ་ཤེས། ནུབ་ཏུ་ཛཱིཾ་སོ་སོར་རྟོག་པའི་ཡེ་ཤེས།
བྱང་དུ་ཁཾ་བྱ་བ་གྲུབ་པའི་ཡེ་ཤེས། དབུས་སུ་ཧཱུྃ་ཆོས་ཀྱི་དབྱིངས་ཀྱི་ཡེ་ཤེས། ཟླ་བའི་མཐར་གཡོན་སྐོར་གྱིས། ཨ་ཨཱ། ཨི་ཨཱི། ཨུ་ཨཱུ། རྀ་རཱྀ། ལྀ་ལཱྀ། ཨེ་ཨཻ། ཨོ་ཨཽ།
ཨཾ་ཨཱཿ གཡས་སྐོར་གྱིས། ཀ་ཁ་ག་གྷ་ང་། ཙ་ཚ་ཛ་ཛྷ་ཉ། ཊ་ཋ་ཌ་ཌྷ་ཎ། ཏ་ཐ་ད་དྷ་ན། པ་ཕ་བ་བྷ་མ། ཡ་ར་ལ་ཝ། ཤ་ཥ་ས་ཧ་ཀྵ། དེ་རྣམས་ཀྱི་སྟེང་གི་ནམ་མཁའ་ལ་ཨོཾ་དཀར་པོ་མགོ་བོ་ཐུར་དུ་བལྟས་པ།
དེའི་སྟེང་དུ་རཾ་ལས་ཉི་མའི་དཀྱིལ་འཁོར། དེའི་སྟེང་དུ་ཧཱུྃ་ལས་རྡོ་རྗེ་དཀར་པོ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། རྡོ་རྗེའི་ལྟེ་བའི་ཧཱུྃ་ལས་འོད་ཟེར་འོག་ཏུ་འཕྲོས་པས་རླུང་གི་བ་དན་ལ་ཕོག་པས་རླུང་གཡོས་མེ་སྦར་བས་ཤ་ལྔ་བདུད་རྩི་ལྔ་རྣམས་སྐོལ་ཞིང་འོད་དུ་ཞུ་བའི་རླངས་པ་གྱེན་ལ་སོང་བས་ཨོཾ་དང་རྡོ་རྗེའི་ལྟེ་བའི་ཧཱུྃ་ལ་ཕོག་པས་བདུད་རྩིའི་རྒྱུན་འཛག ཡང་ཧཱུྃ་ལས་འོད་ཟེར་ཕྱོགས་བཅུར་འཕྲོས་པས་དེ་བཞིན་གཤེགས་པ་ཐམས་ཅད་ཀྱི་ཐུགས་ཀ་ནས་ཡང་དག་པའི་ཡེ་ཤེས་ཀྱི་བདུད་རྩི་རྣམས་ཧེ་རུ་ཀ་ཕྱག་གཉིས་པའི་རྣམ་པར་བྱོན་ཏེ་རྡོ་རྗེ་ལྟེ་བའི་ཧཱུྃ་ལ་ཐིམ་པས་རྡོ་རྗེ་བརྗིད་དང་ལྡན་པར་གྱུར། རྡོ་རྗེ་ཉི་མ་ཨོཾ་དང་བཅས་པ་ཐོད་པའི་ནང་དུ་ལྷུང་བ་འོད་དུ་ཞུ་ནས་སྔར་གྱི་བདུད་རྩི་རྣམས་དང་གཉིས་སུ་མེད་པར་གྱུར་ཏེ་ཁ་དོག་དང་དྲི་དང་རོ་དང་ནུས་པ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ལན་གསུམ་བརྗོད་པས་བྱིན་གྱིས་བརླབས། གཡོན་པའི་སྲིན་ལག་གིས་ནང་མཆོད་ནས་བླངས་ཏེ་མཐེ་བོས་རྩེས་གཏོར་ལ་ལྷ་ཐམས་ཅད་ཀྱི་ཕྱག་ཏུ་ཐོད་པ་བདུད་རྩིས་གང་བ་རེ་རེ་བྱུང་བར་བསམས་ཤིང་། ངག་ཏུ་ཨོཾ་ཨཱཿཧཱུྃ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་ཀྱི་ངོ་བོ།
མཁྱེན་པའི་ཡེ་ཤེས། བརྩེ་བའི་ཐུགས་རྗེ། མཛད་པའི་ཕྲིན་ལས་བསམ་གྱིས་མི་ཁྱབ་པ་མངའ་བ་དྲིན་ཅན་རྩ་བའི་བླ་མའི་མཚན་ནས་བརྗོད་ལ། ཞལ་དུ་ཨོཾ་ཨཱཿཧཱུྃ། ཞེས་བརྗོད། བཅོམ་ལྡན་འདས་རྡོ་རྗེ་རྣམ་པར་འཇོམས་པ། དཔལ་ལྡན་བིརྺ་པ། བླ་མ་ས་སྐྱ་པ་ཆེན་པོ་ཀུན་དགའ་སྙིང་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན།
ཆོས་ཀྱི་རྗེ་ས་སྐྱ་པཎྜི་ཏ། སྐྱོར་སྟོན་དྲི་མེད་དཔལ། ཞང་དཀོན་མཆོག་དཔལ། དགའ་ལྡན་པ་ཀུན་དགའ་བསོད་ནམས། གན་པ་རིན་ཆེན་རྒྱལ་མཚན། བླ་མ་དམ་པ་བསོད་ནམས་རྒྱལ་མཚན། བླ་མ་དཔལ་ལྡན་ཚུལ་ཁྲིམས། ཤར་ཆེན་ཡེ་ཤེས་རྒྱལ་མཚན། རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན།
རྡོ་རྗེ་འཆང་མཁྱེན་རབ་ཆོས་རྗེ། སྤྱན་སྔ་ངག་དབང་ཆོས་གྲགས་རྒྱལ་མཚན། འཇམ་དབྱངས་ཀུན་དགའ་ལེགས་གྲུབ། ཤེའུ་ལོ་ཙཱ་བ་རབ་འབྱོར་ཟླ་བ། མཁྱེན་རབ་བསྟན་འཛིན་བཟང་པོ། མཁྱེན་རབ་བྱམས་པ་ངག་དབང་ལྷུན་གྲུབ། རྨོར་ཆེན་ཐམས་ཅད་མཁྱེན་པ་ཀུན་དགའ་ལྷུན་གྲུབ། བདག་གི་དྲིན་ཆེན་རྩ་བའི་བླ་མ་དམ་པ་དཔལ་གནས་གསར་བ་ཆེན་པོ་འཇམ་མགོན་བླ་མ་ཐམས་ཅད་མཁྱེན་པ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་དབང་བསྐུར། རྒྱུད་བཤད།
མན་ངག་ནོས། ཆོས་ཀྱི་འབྲེལ་པ་ཐོབ་པའི་བླ་མ་རྣམས་ཀྱི་ཞལ་དུ་ཨོཾ་ཨཱཿཧཱུྃ། ན་མཤྩཎྜ་ནས། ཨ་མྲྀ་ཏེ་ཧཱུྃ་ཕཊ་ཨོཾ་ཨཱཿཧཱུྃ། ན་མོ་རཏྣ་ནས། བྷིནྡ་བྷིནྡ་བཛྲ་ཧཱུྃ་ཕཊ་ཨོཾ་ཨཱཿཧཱུྃ། ན་མོ་རཏྣ་ནས། ཨངྐུ་ཤ་ཛྭ་ལ་ཡ་སྭཱཧཱ། ཨོཾ་ཨཱཿཧཱུྃ། བཅོམ་ལྡན་འདས་རྡོ་རྗེ་རྣམ་པར་འཇོམས་པ་ལྷ་བདུན་ཅུ་རྩ་ལྔའི་ཞལ་དུ་ཨོཾ་ཨཱཿཧཱུྃ།
གཞན་ཡང་བྱ་བའི་རྒྱུད། སྤྱོད་པའི་རྒྱུད། རྣལ་འབྱོར་གྱི་རྒྱུད། རྣལ་འབྱོར་ཆེན་པོ་བླ་ན་མེད་པའི་རྒྱུད་དེ། རྒྱུད་སྡེ་ཆེན་པོ་བཞི་དང་འབྲེལ་བའི་ཡི་དམ་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞལ་དུ་ཨོཾ་ཨཱཿཧཱུྃ། དེ་ནས་རང་གི་ལྕེ་རྩེ། སྨིན་མཚམས། སྤྱི་གཙུག་རྣམས་སུ་ཐིག་ལེ་བྱས་ལ་ཨོཾ་ཨཱཿཧཱུྃ། ཞེས་པས་ལུས་ཀྱི་ལྷ་རྣམས་མཆོད་པར་བསམ། སྐབས་འདིར་གཏོར་མ་རྣམས་ལ་བར་ཕུད་བྲན་ལ།
དེ་ནས། ཨོཾ་ཤྲཱི་མ་ཧཱ་ཀཱ་ལཱ་ཡ། མ་ཧཱ་ཀཱ་ལི་དེ་ཝཱི་ཡེ། དྷརྨ་པ་ལ་ཙ་ཏུརྨུ་ཁ་ས་པ་རི་ཝཱ་ར། རྡོ་རྗེ་ནག་པོ་ཆེན་པོ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པ་རྣམས་ཀྱི་ཞལ་དུ་ཨོཾ་ཨཱཿཧཱུྃ། གཞན་ཡང་ཆོས་འཁོར་བསྲུང་ཞིང་བསྟན་པ་སྐྱོང་བར་ཞལ་གྱིས་བཞེས་པའི་དཔལ་མགོན་དམ་ཚིག་ཅན་རྣམས་ཀྱི་ཞལ་དུ༞ གནས་དང་ཉེ་བའི་གནས། ཞིང་དང་ཉེ་བའི་ཞིང་། ཚནྡྷོ་དང་ཉེ་བའི་ཚནྡྷོ། འདུ་བ་དང་ཉེ་བའི་འདུ་བ། འཐུང་སྤྱོད་དང་ཉེ་བའི་འཐུང་སྤྱོད།
དུར་ཁྲོད་དང་ཉེ་བའི་དུར་ཁྲོད། ཡུལ་སུམ་ཅུ་རྩ་གཉིས། གནས་ཉི་ཤུ་རྩ་བཞི། དུར་ཁྲོད་ཆེན་པོ་བརྒྱད་ན་བཞུགས་པའི་དཔའ་བོ་དང་རྣལ་འབྱོར་མ་བསམ་གྱིས་མི་ཁྱབ་པ་སྤྲུལ་པའི་སྐུ་འགྲོ་བ་སེམས་ཅན་གྱི་དོན་མཛད་པ་རྣམས་ཀྱི་ཞལ་དུ༞ ཞིང་སྐྱོང་བཞི་བཅུ་རྩ་བརྒྱད། ཕོ་ཉ་གནས་ལས་སྐྱེས་པ། རིགས་ལས་སྐྱེས་པ། སྔགས་ལས་སྐྱེས་པ། ལས་ལས་སྐྱེས་པའི་མཁའ་འགྲོའི་ཚོགས་དང་། གནས་གསུམ་གྱི་རྡོ་རྗེ་མཁའ་འགྲོ་རྣམས་ཀྱི་ཞལ་དུ༞ གཞན་ཡང་གནོད་སྦྱིན། སྲིན་པོ།
འབྱུང་པོ། ཡི་དྭགས། ཤ་ཟ། སྨྱོ་བྱེད། བརྗེད་བྱེད། མ་མོ། ཞིང་སྐྱོང་། ཕོ་ཉ། འཕྲོག་མ། གྲུབ་པ་རྣམས་ཀྱི་ཞལ་དུ༞ བོད་ཁམས་སྐྱོང་བར་ཞལ་གྱིས་བཞེས་པའི་བསྟན་མ་བཅུ་གཉིས་འཁོར་དང་བཅས་པ་རྣམས་དང་།
གནས་བདག གཞི་བདག ཡུལ་བདག གྲོང་བདག གཉུག་མར་གནས་པ་རྣམས་ཀྱི་ཞལ་དུ༞ འགྲོ་བ་རིགས་དྲུག ལམ་རྒྱུད་ལྔ། སྐྱེ་གནས་བཞིས་བསྡུས་པའི་སེམས་ཅན་ཐམས་ཅད་ཚིམ་ཞིང་ཟག་པ་མེད་པའི་བདེ་བས་རྒྱུད་གང་ནས་མྱུར་དུ་བླ་ན་མེད་པའི་སངས་རྒྱས་ཀྱི་གོ་འཕང་ཐོབ་པའི་སྐལ་བ་དང་ལྡན་པར་གྱུར་ཅིག ཨོཾ་ཨཱཿཧཱུྃ། དེ་ནས་རང་གིས་ཀྱང་མྱངས་ལ། ཨོཾ་སརྦ་ཏ་ཐཱ་ག་ཏ་ཨ་མྲྀ་ཏ་སྭ་ད་ན་བཛྲ་སྭ་བྷཱ་ཝ་ཨཱཏྨ་ཀོ྅ཧཾ།
ཞེས་བརྗོད་རྡོ་རྗེ་ཕྱག་འཚལ་བའི་ཚུལ་དང་དྲིལ་བུ་གསིལ་ལ། དེ་བཞིན་གཤེགས་པ་ཐམས་ཅད་ཀྱི། ། མཐུ་སྟོབས་གཅིག་ཏུ་གྱུར་པ་ནི། ། རྡོ་རྗེ་ཁྲོ་བོའི་སྐུར་སྟོན་པ། ། རྣམ་པར་འཇོམས་ལ་ཕྱག་འཚལ་ལོ། ། སྟོང་ཉིད་ཡེ་ཤེས་རྡོ་རྗེ་ཡི། ། མི་ཕྱེད་བསྲུང་བའི་འཁོར་ལོ་ནི། ། ཀུན་ནས་འབར་བའི་མེ་དཔུང་གིས། ། བསྐོར་བའི་གནས་ལ་ཕྱག་འཚལ་ལོ། ། རྣམ་པར་རྒྱས་པ་པདྨོ་ཡི། །
སྙིང་པོ་ཉི་མའི་དཀྱིལ་འཁོར་ལ། ། འགྱིངས་པའི་ཚུལ་གྱིས་ལེགས་བཞུགས་པ། ། རྡོ་རྗེ་རྣམ་འཇོམས་དཔལ་ལ་འདུད། ། སྣ་ཚོགས་ཕྲིན་ལས་བསྒྲུབ་པའི་ཕྱིར། ། སྐུ་མདོག་མརྒད་ལྟར་གསལ་བ། ། རྒྱན་རྣམས་ཀུན་གྱིས་རྣམ་པར་སྤྲས། ། སྤྲུལ་པའི་འོད་ཟེར་འཕྲོ་ལ་འདུད། ། ཞལ་གཅིག་ཕྱག་གཉིས་སྤྱན་གསུམ་པ། ། ཞི་དང་ཁྲོ་དང་འཛུམ་པ་དང་། ། དཔའ་དང་བརྩེ་བའི་ཉམས་དང་ལྡན། །
དབང་ཕྱུག་དམ་པ་ཁྱོད་ལ་འདུད། ། སྣ་ཚོགས་རྡོ་རྗེ་ཕྱག་གཡས་ཀྱིས། ། ཉིད་ཀྱི་ཐུགས་ཀར་བསྒྱིངས་ནས་བསྣམས། ། གཡོན་པས་དྲིལ་བུ་དཀུར་འཛིན་པ། ། རྣམ་རོལ་ཁྱོད་ལ་ཕྱག་འཚལ་ལོ། ། གསུང་གི་རིག་སྔགས་ང་རོའི་དབྱངས། ། འབྲུག་སྒྲ་སྟོང་བཞིན་རྣམས་བསྒྲགས་པས། ། བདུད་དཔུང་མ་ལུས་རྣམ་གནོན་ཅིང་། ། འདོད་དགུ་སྦྱིན་པར་མཛད་ལ་འདུད། ། ཁྱོད་ཐུགས་ཟབ་པས་ཉེར་ཞི་ཡང་། །
རྒྱ་ཆེ་རོལ་པས་ཀུན་ཁྱབ་མཛད། ། མི་གཡོ་ཀུན་འགྲོ་རྟག་བརྟན་པ། ། ཡེ་ཤེས་དབང་ཕྱུག་ལ་ཕྱག་འཚལ། ། ཡོན་ཏན་ཕྲིན་ལས་རིན་ཆེན་གྱི། ། མི་ཟད་གཏེར་གྱུར་མགོན་ཁྱོད་ལ། ། རྟག་ཏུ་གུས་པས་གསོལ་འདེབས་ཀྱིས། ། དངོས་གྲུབ་མ་ལུས་སྩལ་དུ་གསོལ། ། ཞེས་གཙོ་བསྟོད་དང་། ཁྲོ་བཅུ་དང་རྡོ་རྗེའི་ཕོ་ཉ་མོ་ལ་བསྟོད་པ་བྱེད་པར་སྤྲོ་ན་ཁོ་བོས་བརྩམས་པའི་ཟུར་གསལ་བཞིན་ནོ། ། གཏོར་མ་ནང་མཆོད་ལྟར་བྱིན་གྱིས་བརླབས་ལ།
སྔགས་རིང་ཚར་གསུམ་གྱིས་ཕུལ། ཕྱི་ནང་གི་མཆོད་བསྟོད་བསྡུས་པ་རྣམས་གོང་བཞིན་བྱས་ལ། ཡི་དམ་ཆོས་སྐྱོང་གཞན་གྱི་གཏོར་བསྔོ་བྱེད་ན་མཚམས་འདིར་བྱ། མི་བྱེད་ན་ཐལ་མོ་སྦྱར་ཏེ། མགོན་པོ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ཐམས་ཅད་བྱང་ཞིང་དག་པར་མཛད་དུ་གསོལ། ཞེས་སོགས་རང་གི་ཡིད་ལ་གང་འདོད་པའི་དོན་གསོལ་བ་བཏབ་ལ་སྐབས་འདིར་ཡི་གེ་བརྒྱ་པ་ཅི་ནུས་བཟླས་པའི་མཐར། མ་འབྱོར་པ་དང་ཉམས་པ་དང་། ། ཞེས་སོགས་དང་། བདག་ཅག་ལས་དང་པོ་པའི་རྟེན་གྱི་གང་ཟག་ཏུ་གྱུར་པས་སེམས་སྒྲིབ་པ་དང་ལྡན་པའི་དབང་གིས་ཏིང་ངེ་འཛིན་མི་གསལ་བ་དང་།
བྱིང་བ་དང་། རྒོད་པའི་དབང་གིས་ཆོ་ག་ལྷག་ཆད་དུ་གྱུར་པ་ཐམས་ཅད་བཟོད་པར་མཛད་དུ་གསོལ། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། ཅེས་སོགས་ཀྱི་རྗེས་ལ་གྲུབ་ན་གུར་ནས་བཤད་པའི་ཡི་གེ་བརྒྱ་པ་བཟླས་ཏེ་མཐར། ཨོཾ་ཨཱཿཧཱུྃ་བཛྲ་མུཿ ཞེས་དང་མཐེབ་སྲིན་གྱིས་སེ་གོལ་གྱི་སྒྲས། ཡེ་ཤེས་པ་རང་བཞིན་གྱི་གནས་སུ་གཤེགས་པར་བསམ། སྲིན་ལག་གིས་ཐབ་ཀྱི་ཐལ་བ་ཅུང་ཟད་བླངས་ལ་དཔྲལ་བར་བཀུས་ཏེ་དམ་ཚིག་པ་རང་ལ་ཐིམ་པར་བསམ་མོ། ། གསུམ་པ་རྗེས་ལ། མེ་ལྷ་ལྷག་མས་མཆོད་དང་གཏོར་མ་བཏང་། །
འདོད་དོན་ཞུས་ལ་གཤེགས་གསོལ་ལྷག་ཆད་བསྐང་། ། ལས་ཀྱི་རྗེས་བསྡུ་བ་སྟེ་དྲུག་ཡིན་ནོ། ། དང་པོ་མེ་ལྷ་མཆོད་པ་ནི། ཐབ་ཁུང་དུ་མར་བླུགས་གཟར་གང་དགང་གཟར་ལ་རེག་པ་དང་བཅས་པས་བླུགས་ལ། ཨོཾ་བཛྲ་ཛྭ་ལ་རཾ་ཞེས་བརྗོད་དེ། མེ་ལྷ་ཞལ་ཕྱག་གི་རྣམ་པ་ཅན་དུ་གྱུར་པར་བསམ་ལ། བསྲེག་རྫས་རྣམས་ཀྱི་ལྷག་མ་བདུན་ནམ་བཅུ་གཅིག་ལ་སོགས་པ་ཅི་འབྱོར་ཕུལ་མཐར་བྱོན་ཟན་གྱི་སྐབས་ལྟར་མར་དགང་བླུགས་གསུམ་གང་བའི་སྦྱིན་སྲེག་ཏུ་ཕུལ། ཡོན་བདག་ལ་སོགས་པའི་དོན་དུ་བྱེད་ན་དེའི་ལག་པ་གཡས་པའི་མཐེ་བོང་དགང་གཟར་དང་ལྷན་ཅིག་ཏུ་བཟུང་ལ་གང་བའི་སྦྱིན་སྲེག་ཕུལ་བའི་མཐར་བདག་གམ་ཡོན་བདག་ཆེ་གེ་མོ་ཞེས་བགྱི་བའི་ནད་དང་གདོན་དང་བཀྲ་མི་ཤིས་པ་དང་བྱུར་དང་སྐལ་བ་ངན་པ་ཐམས་ཅད་ཤཱནྟིཾ་ཀུ་རུ་སྭཱཧཱ། ཞེས་བདུན་ཚན་གསུམ་པོ་རེ་རེའི་མཐར་བྱའོ། ། གཉིས་པ་མེ་ལྷ་འཁོར་བཅས་ལ་གཏོར་མ་གཅིག་བསངས་སྦྱངས།
སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པའི་མཐུ་ཕུན་སུམ་ཚོགས་པ་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ། ཞེས་པས་བྱིན་གྱིས་བརླབས། ལག་པ་གཡས་མཆོག་སྦྱིན་གྱི་ཕྱག་རྒྱ་བྱས་ཏེ། ཨོཾ་ཨགྣ་ཡེ་ས་པ་རི་ཝཱ་ར་ཨོཾ་ཨ་ཀཱ་རོ་མུ་ཁཾ་ཞེས་སོགས་གསུམ་མམ་ལྔས་ཕུལ། མཚན་སྔགས་རེ་རེ་ནས་སྔོན་དུ་འགྲོ་བའི་ཆུ་བཞི་ཉེར་སྤྱོད་རོལ་མོ་དང་བཅས་པ་དང་ནང་མཆོད། འཇིག་རྟེན་དབང་ཕྱུག་སོགས་ཀྱི་མཐར། ཚངས་པ་འཇིག་རྟེན་མགོན་གྱི་སྲས། ། མེ་ལྷའི་རྒྱལ་པོ་དྲང་སྲོང་མཆོག ། འབྱུང་པོ་ཡོངས་སུ་བསྐྱབ་པའི་ཕྱིར། །
ཐུགས་རྗེའི་དབང་གིས་སྐུར་སྤྲུལ་པ། ། རིག་སྔགས་གྲུབ་པའི་དྲང་སྲོང་ཚུལ། ། ཉོན་མོངས་བསྲེགས་པའི་ཤེས་རབ་འོད། ། བསྐལ་པའི་མེ་ལྟར་གཟི་བརྗིད་འབར། ། མངོན་ཤེས་རྫུ་འཕྲུལ་ཞབས་དང་ལྡན། ། ཐབས་ཀྱི་སྤྲུལ་པའི་ཐེག་པ་ཆིབས། ། རིག་སྔགས་གསུང་གི་བགྲང་འཕྲེང་འཛིན། ། བདུད་རྩིའི་བཅུད་ལྡན་གྷུནྡྷེ་བསྣམས། ། ཆོས་ཀྱི་བདུད་རྩི་ཡོངས་ལ་བསིལ། ། ཉེས་པའི་སྐྱོན་བྲལ་ཚངས་པར་སྤྱོད། །
འཇིག་རྟེན་གནས་ཀྱང་མྱ་ངན་འདས། ། ཞི་བ་བརྙེས་ཀྱང་ཐུགས་རྗེ་ཆེ། ། དེ་བས་བསྟོད་དེ་ཕྱག་ཀྱང་འཚལ། ། ཞེས་པས་བསྟོད། གསུམ་པ་ནི་དྲང་སྲོང་ཆེན་པོ་འཁོར་དང་བཅས་པ་ཁྱེད་རྣམས་ཀྱིས་བདག་གི་ཚེ་འཁོར་བ་ཐོག་མ་མེད་པ་ནས་བསགས་པའི་ཞེས་སོགས་འདོད་དོན་གསོལ་བ་གང་ལྟར་བྱའོ། ། བཞི་པ་དང་ལྔ་པ་གོ་རིམ་ཅུང་ཟད་བསྒྱུར་ཏེ་ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐང་ལ། ཨོཾ་པྲོཀྵ་ཎཾ་པྲ་ཏཱིཙྪ་སྭཱཧཱས་བསང་གཏོར་དང་། ཨོཾ་སརྦ་སཾ་ཤོ་དྷ་ནེ་སྭཱཧཱས་འཐོར་འཐུང་ཕུལ་ལ། བདག་གི་དོན་དང་གཞན་གྱི་དོན། ། བྱིན་ཟ་ཁྱོད་ཀྱིས་སྒྲུབ་ཀྱིས་གཤེགས། །
ཇི་སྲིད་དུས་སུ་སླར་གཤེགས་ཏེ། ། བདག་གི་དངོས་གྲུབ་ཐམས་ཅད་སྒྲུབས། ། ཨོཾ་ཨགྣ་ཡེ་གཙྪ། ཞེས་དང་། དབྱུ་གུ་གསུམ་པའི་ཕྱག་རྒྱ་ཕྱིར་བསྐྱེད་དེ། མེ་ལྷ་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ་པར་བསམ་ལ། གནས་གསུམ་བསྲུངས་བསྔོ་སྨོན་བཀྲ་ཤིས་རྣམས་བྱའོ། ། དྲུག་པ་ནི་མཆོག་གི་དངོས་གྲུབ་སྒྲུབ་པ་ཡིན་ན། མེ་མ་ཤིའི་བར་དུ་མི་བསྒུལ།
ཤི་བ་དང་གཞན་རེག་ཏུ་མི་འཇུག་པར་རང་གིས་ཕྱགས་ལ་གནས་དབེན་པར་བསྐྱལ། ཐུན་མོང་གི་དངོས་གྲུབ་ཙམ་ལ་འཕྲལ་དུ་ཕྱགས་ལ་ཐབ་ཀྱི་ཤུལ་དང་ཉེ་འཁོར་ཐམས་ཅད་དྲི་ཞིམ་པོའི་ཆུས་བྱུགས་ཏེ། མེ་ཏོག་ལ་སོགས་པ་གཏོར་ལ་བཀྲ་ཤིས་པར་བྱའོ། ། ཞེས་རྡོ་རྗེ་རྣམ་འཇོམས་བིར་ལུགས་ཀྱི་ཞི་བའི་སྦྱིན་སྲེག་བྱ་ཚུལ་འདི་ཡང་ས་སྐྱ་པ་ངག་དབང་ཀུན་དགའ་བློས་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་གོང་མའི་གསུང་རབ་དང་། དེའི་གསལ་བྱེད་ཤེའུ་ལོ་ཙཱ་བ་བྱམས་པ་ཀུན་དགའ་ཆོས་གྲགས་ཀྱིས་མཛད་པའི་རྣམ་འཇོམས་བིར་ལུགས་ཀྱི་སྒྲུབ་ཐབས་ཀྱི་བྱིན་རླབས་བྱ་ཚུལ། ངོར་ཆེན་དཀོན་མཆོག་ལྷུན་གྲུབ་ཀྱིས་མཛད་པའི་ཀྱེ་རྡོར་ཞི་བའི་སྦྱིན་སྲེག འཇམ་མགོན་ཨ་མེས་ཞབས་ཀྱིས་མཛད་པའི་ཀྱེ་རྡོར་སྒྲུབ་དཀྱིལ་རྣམས་ལ་གཞི་བརྟེན་ནས་ཤིན་ཏུ་དག་པར་སྦྱར་བ་འདི་ལ་ནོར་འཁྲུལ་མེད་སྙམ་ཡང་། བདག་བློ་རྨོངས་པས་འགལ་འཁྲུལ་གྱི་ཆ་མཆིས་ཚེ་རྩ་བའི་བླ་མ་དམ་པའི་སྤྱན་སྔར་མཐོལ་ལོ་བཤགས་ཤིང་། འདིའི་དགེ་བས་སེམས་ཅན་ཐམས་ཅད་ཀྱི་སྡིག་སྒྲིབ་དམ་ཚིག་ཉམས་ཆག་ཐམས་ཅད་ཞི་ནས་རྡོ་རྗེ་རྣམ་པར་འཇོམས་པའི་གོ་འཕང་ཐོབ་པར་གྱུར་ཅིག། ༈ །ན་མོ་གུ་རུ་བཛྲ་བི་དཱ་ར་ཡ།
འདིར་རྡོ་རྗེ་རྣམ་པར་འཇོམས་པ་དཔལ་ལྡན་བིརྺ་པའི་ལུགས་རྗེ་བཙུན་ས་སྐྱ་པའི་ཡབ་ཆོས་སུ་མཛད་པའི་ལྷ་ཚོགས་རྣམས་ལ་བསྟོད་ཐུང་བསྟོད་རིང་གི་རྣམ་གཞག་ཅུང་ཟད་འདྲི་ན། བསྟོད་པ་ཐུང་བ་ནི། གང་ཐུགས་གཉིས་སུ་མེད་པའི་ཡེ་ཤེས་ནི། ། རྡོ་རྗེའི་རང་བཞིན་ཀུན་ནས་འབར་བའི་མཐུས། ། བདུད་བཞིའི་སྟོབས་རྣམས་རྣམ་པར་འཇོམས་མཛད་པ། ། རྡོ་རྗེ་རྣམ་པར་འཇོམས་ལ་ཕྱག་འཚལ་ལོ། ། ཕྱོགས་བཅུའི་གདུག་པ་མ་ལུས་འདུལ་བའི་ཕྱིར། ། ཕྱོགས་བཅུའི་རྒྱལ་བ་ཀུན་གྱི་དྲག་པོའི་སྐུ། ། ཕྱོགས་བཅུར་ཕྲིན་ལས་སྣ་ཚོགས་སྒྲུབ་མཛད་པ། ། ཕྱོགས་བཅུའི་ཁྲོ་རྒྱལ་རྣམས་ལ་ཕྱག་འཚལ་ལོ། །
རྡོ་རྗེ་རྣམ་འཇོམས་ཡང་སྤྲུལ་ཕོ་ཉ་མོ། ། རྡོ་རྗེའི་མིང་ཅན་ཕྱོགས་བཞི་མཚམས་བརྒྱད་དུ། ། རྡོ་རྗེའི་ལུས་ཅན་བརྒྱད་བརྒྱད་དྲུག་ཅུ་བཞི། ། རྡོ་རྗེའི་ལས་མཛད་རྣམས་ལ་ཕྱག་འཚལ་ལོ། ། ཞེས་དང་། བསྟོད་རིང་ནི། དེ་བཞིན་གཤེགས་པ་ཐམས་ཅད་ཀྱི། ནས། བསྐོར་བའི་གནས་ལ་ཕྱག་འཚལ་ལོ་བར་འདྲ། དེ་ནང་གསེར་འཁོར་རྩིབས་བཅུའི་དབུས། །
པད་ཉི་བདུད་བཞིའི་གདན་སྟེང་དུ། ། འགྱིང་བག་རོལ་པའི་ཚུལ་གྱིས་བཞུགས། ། རྡོ་རྗེ་རྣམ་འཇོམས་དཔལ་ལ་འདུད། ། ཞེས་དང་། རྡོ་རྗེ་འབར་བ་ཕྱག་གཡས་ཀྱི། ། ཉིད་ཀྱི་ཐུགས་ཀར་འགྱིང་ཞིང་བསྣམས། ། ཞེས་འདོན་པ་བསྒྱུར། གཞན་བསྟོད་རྙིང་སོར་བཞག སྟེང་དུ་འཁོར་ལོ་སྒྱུར་བ་ནི། ། གསེར་གྱི་མདོག་ཅན་འཁོར་ལོ་འཛིན། །
པདྨ་ཉི་ཟླའི་གདན་ལ་བཞུགས། ། སྟེང་གདོན་འཇོམས་ལ་ཕྱག་འཚལ་ལོ། ། ཤར་དུ་གཤིན་རྗེ་གཤེད་པོ་ནི། ། དབང་སྔོན་མདོག་ཅན་ཐོ་བ་འཛིན། ། པད་ཉི་བརྒྱ་བྱིན་གདན་ལ་བཞུགས། ། དྲི་ཟ་འཇོམས་ལ་ཕྱག་འཚལ་ལོ། ། ལྷོ་ཕྱོགས་ཤེས་རབ་མཐར་བྱེད་ནི། ། དུང་མདོག་རྡོ་རྗེ་དབྱུག་པ་འཛིན། ། པད་ཉི་ཡ་མའི་གདན་ལ་བཞུགས། ། གཤིན་རྗེ་འཇོམས་ལ་ཕྱག་འཚལ་ལོ། །
ནུབ་ཏུ་པདྨ་མཐར་བྱེད་ནི། ། ཉི་མའི་མདོག་ཅན་པད་དམར་འཛིན། ། པད་ཉི་ཆུ་བདག་གདན་ལ་བཞུགས། ། ཀླུ་གདོན་འཇོམས་ལ་ཕྱག་འཚལ་ལོ། ། བྱང་དུ་རྡོ་རྗེ་ཧཱུྃ་མཛད་ནག ། རྡོར་དྲིལ་རང་གི་ཕྱག་རྒྱས་འཛིན། ། པད་ཉི་ནོར་བདག་གདན་ལ་བཞུགས། ། གནོད་སྦྱིན་འཇོམས་ལ་ཕྱག་འཚལ་ལོ། ། བྱང་ཤར་མི་གཡོ་མགོན་པོ་ནི། ། ཆར་སྤྲིན་མདོག་མཚུངས་རལ་གྲི་འཛིན། །
པད་ཉི་བགེགས་བདག་གདན་ལ་བཞུགས། ། དབང་ལྡན་འཇོམས་ལ་ཕྱག་འཚལ་ལོ། ། ཤར་ལྷོར་འདོད་པའི་རྒྱལ་པོ་ནི། ། མཐིང་ནག་རྡོ་རྗེ་ལྕགས་ཀྱུ་འཛིན། ། པད་ཉི་བྱིན་ཟའི་གདན་ལ་བཞུགས། ། མེ་ལྷ་འཇོམས་ལ་ཕྱག་འཚལ་ལོ། ། ལྷོ་ནུབ་དབྱུག་པ་སྔོན་པོ་ནི། ། ནམ་མཁའི་མདོག་ཅན་དབྱུག་སྔོན་འཛིན། ། པད་ཉི་སྲིན་པོའི་གདན་ལ་བཞུགས། ། བདེན་བྲལ་འཇོམས་ལ་ཕྱག་འཚལ་ལོ། །
ནུབ་བྱང་མ་ཧཱ་བ་ལ་ནི། ། མིག་སྨན་མདོག་ཅན་རྩེ་གསུམ་འཛིན། ། པད་ཉི་རིག་འཛིན་གདན་ལ་བཞུགས། ། རླུང་ལྷ་འཇོམས་ལ་ཕྱག་འཚལ་ལོ། ། འོག་ཏུ་གནོད་མཛེས་རྒྱལ་པོ་ནི། ། ཨུཏ་སྔོན་མདོག་མཚུངས་གཏུན་ཤིང་འཛིན། ། པད་ཉི་ས་བདག་གདན་ལ་བཞུགས། ། འོག་གདོན་འཇོམས་ལ་ཕྱག་འཚལ་ལོ། ། ཀུན་ཀྱང་ཞལ་གཅིག་ཕྱག་གཉིས་པ། ། སྤྱན་གསུམ་ཞལ་གདངས་མཆེ་བ་གཙིགས། །
དབུ་སྐྲ་སྨིན་མ་སྨ་ར་འབར། ། ཕྱག་གཡོན་སྡིགས་མཛུབ་མཛད་ལ་བསྟོད། ། གཡས་བསྐུམ་གཡོན་བརྐྱང་སྟབས་ཀྱིས་བཞུགས། ། སྦྲུལ་དང་རིན་ཆེན་རྒྱན་གྱིས་སྤྲས། ། སྟག་གི་པགས་པའི་ཤམ་ཐབས་ཅན། ། མེ་དཔུང་དབུས་ན་བཞུགས་ལ་བསྟོད། ། བཅོམ་ལྡན་རྡོ་རྗེ་འཆང་དབང་གི ། རྡོ་རྗེ་ཐེག་པའི་ལམ་ཞུགས་པའི། ། དམ་ཚིག་ཅན་ཀུན་བསྲུང་བའི་ཕྱིར། ། བཀའ་བསྒོས་ཕོ་ཉ་རྣམས་ལ་བསྟོད། །
གང་དག་ཕྱོགས་བཞི་མཚམས་བཞི་རུ། ། དཀར་སེར་དམར་ལྗང་ཕྱེད་གཟུགས་ཅན། ། ཞལ་གཅིག་ཕྱག་གཉིས་བརྗིད་པའི་སྐུ། ། བརྐྱང་བསྐུམ་བཞུགས་ལ་ཕྱག་འཚལ་ལོ། ། འཁོར་ལོ་རིན་ཆེན་པད་རལ་དང་། ། མིག་འབྲས་ཀྱིས་མཚན་འཁོར་ལོ་དང་། ། རྡོ་རྗེ་ཨུཏྤལ་གཡས་ན་འཛིན། ། གཡོན་པས་སྡིགས་མཛུབ་མཛད་ལ་བསྟོད། ། དར་གྱི་ན་བཟའ་རིན་ཆེན་རྒྱན། ། ཐབས་མཁས་ཐུགས་རྗེའི་རྣམ་རོལ་གྱིས། །
བསྒྲུབ་ལ་ཆུ་ཚོད་དྲུག་ཅུ་བཞིའི། ། བར་ཆད་ཐམས་ཅད་སྲུང་ལ་བསྟོད། ། རྡོ་རྗེ་རྣམ་འཇོམས་དཀྱིལ་འཁོར་ལ། ། བསྟོད་དབྱངས་རྒྱ་མཚོས་ལེགས་མཆོད་པས། ། དགེ་བ་གང་དེས་འགྲོ་བ་ཀུན། ། རྡོ་རྗེ་རྣམ་འཇོམས་ཉིད་གྱུར་ཅིག ། ཅེས་རྣམ་འཇོམས་བིར་ལུགས་ལྷ་བདུན་ཅུ་རྩ་ལྔ་ལ་བསྟོད་པ་འདི་ཡང་། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་སྦྱར་བའོ།། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས།
དཔལ་རྡོ་རྗེ་རྣམ་པར་འཇོམས་པ་བིརྺ་པའི་ལུགས་ཀྱི་ཞི་བའི་སྦྱིན་སྲེག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
