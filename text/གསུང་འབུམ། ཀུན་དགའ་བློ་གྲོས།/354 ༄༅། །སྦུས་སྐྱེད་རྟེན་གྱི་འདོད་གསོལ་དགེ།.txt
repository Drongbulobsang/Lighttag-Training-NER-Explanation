གསུང་འབུམ། ཀུན་དགའ་བློ་གྲོས།
པོད ༣༥༤
༄༅། །སྦུས་སྐྱེད་རྟེན་གྱི་འདོད་གསོལ་དགེ།
༄༅། །སྦུས་སྐྱེད་རྟེན་གྱི་འདོད་གསོལ་དགེ། བླ་མ་དམ་པ་དང་དཔལ་རྡོ་རྗེ་སེམས་དཔའ་ཐ་མི་དད་པའི་ཞབས་ལ་སྦུས་སྡེ་སྐྱེད་ཚལ་ལྷ་སྡེ་མི་སྡེ་ཀུན་རྣམ་ཀུན་ཕྱག་འཚལ་ཞིང་སྐྱབས་སུ་མཆིའོ། ། རྗེས་སུ་བཟུང་དུ་གསོལ། ཕྱོགས་འདིའི་སྐྱེ་བོ་རྣམས་ཀྱིས་ཚེ་འཁོར་བ་ཐོག་མ་མེད་པ་ནས་ད་ལྟའི་བར་དུ་བསགས་པའི་བཅས་རང་སྡིག་ལྟུང་ཅི་མཆིས་དང་། དེ་ལས་བྱུང་བའི་སྣོད་བཅུད་སྡུག་ཕོངས་ཇི་སྙེད་བྱང་ཞིང་དག་ནས་མི་སྡེ་ཀུན་གྱི་མི་ནོར་ཕྱུགས་སོགས་ལོངས་སྤྱོད་དར་ཞིང་རྒྱས་ནས་དགེ་བའི་གཞིར་འགྱུར་བ་དང་། ལྷ་སྡེ་དར་ཞིང་ཚུལ་ཁྲིམས་དག་ལ་ཐོས་བསམ་བསྒོམ་གསུམ་རྗེ་བཙུན་ས་སྐྱ་པའི་ལྟ་གྲུབ་རྣམ་པར་དག་པས་རང་གཞན་ལ་གནས་སྐབས་མཐར་ཐུག་གི་དགོས་འདོད་མ་ལུས་པ་འགྲུབ་པར་བྱིན་གྱིས་བརླབས་ཏུ་གསོལ། རབ་དགའི་སར་གནས་རྒྱལ་བའི་སྲས་རྣམས་ཀྱིས། ། དགོངས་པ་གཅིག་ཏུ་བཏབ་པའི་སྨོན་ལམ་མཆོག ། བཟང་པོ་སྤྱོད་པའི་སྨོན་ལམ་ཇི་ལྟ་བར། ། བདག་དང་འགྲོ་བས་མྱུར་དུ་འགྲུབ་པར་ཤོག །
མདོར་ན་བདག་ཀྱང་ཁྱེད་ཀྱི་ཐུགས་རྗེ་ཡིས། ། ཚེ་རིང་ནད་མེད་དཔལ་འབྱོར་རྒྱས་པ་དང་། ། རྣམ་དག་ཁྲིམས་ལྡན་འཆད་རྩོད་རྩོམ་གསུམ་གྱིས། ། རྒྱལ་བའི་བསྟན་ལ་བྱ་བ་བྱེད་པར་ཤོག ། མདོར་ན་སྲས་བཅས་སངས་རྒྱས་ཐམས་ཅད་ཀྱི། ། ཐུགས་ཀྱི་དགོངས་པ་ལེགས་ཚོགས་ཇི་སྙེད་ཀུན། ། བདག་དང་མཁའ་མཉམ་འགྲོ་བ་མ་ལུས་པས། ། མྱུར་དུ་འགྲུབ་པར་བྱིན་གྱིས་བརླབས་ཏུ་གསོལ། ། ཅེས་འདི་སྦུས་སྡེ་སྐྱེད་ཚལ་བས། ། རྟེན་གྱི་ནང་གཞུག་འདོད་གསོལ་དུ། །
གཟིམས་ཕུག་སྤྲུལ་སྐུའི་བཞེད་པ་བཞིན། ། ས་སྐྱ་ཀུན་བློས་གོང་དཀར་བྲིས། ༈ །བུམ་སྒྲུབ་སྐབས་ཀྱི་འདོད་གསོལ་དགེ། ནམ་མཁའི་མཐའ་མཉམ་འགྲོ་བའི་དབུལ་སེལ་ཞིང་། ། ཁྱད་པར་ཡུལ་ཕྱོགས་འདི་ཡི་འབྱོར་ཕོངས་སེལ། ། ཆར་ཆུ་དུས་འབབ་ལོ་ཕྱུགས་ལེགས་ཤིང་རྒྱས། ། མི་ཕྱུགས་ནད་མེད་གདོན་བགེགས་གདུག་རྩུབ་ཞི། ། ཞིང་ལ་ཐན་བཙྭའ་སད་སེར་འབུ་གནོད་སོགས། ། ལོ་དགྲའི་གནོད་སྲུངས་སོས་ཆར་སྔ་བ་དང་། ། གུང་ཆར་སྙོམས་ཤིང་སྟོན་ཞོད་མེད་པ་དང་། །
ཁ་བའི་འཇིགས་བྲལ་ཉི་དྲོད་རླུང་བསིལ་སོགས། ། མདོར་ན་ཞིང་ཕན་གང་ལ་གང་དགོས་རྣམས། ། དེ་དང་དེ་ལས་འབྱུང་ཞིང་རིགས་རྣམས་ཀྱང་། ། རྩྭ་བཅུད་འཕེལ་དང་ཀླུང་གི་རྩྭ་རིགས་ཀྱང་། ། རབ་ཏུ་རྒྱས་ཤིང་མཛོད་ཀུན་འབྲུ་རིགས་ཀྱིས། ། ཕྱུར་བུར་གཏམས་ལ་འོ་ཞོ་མར་ལ་སོགས། ། བཅུད་ཀྱི་ལོངས་སྤྱོད་རི་དང་རྒྱ་མཚོ་ལྟར། ། རབ་ཏུ་རྒྱས་ནས་སྙིགས་དུས་མུ་གེའི་གནོད། ། མིང་ཡང་མི་གྲགས་ས་གཡོ་འབབ་ཆུས་གནོད། ། མེ་འབར་རླུང་སོགས་འབྱུང་བཞི་མ་རུངས་ཀུན། །
ཕན་གྲོགས་ཁོ་ནར་གྱུར་ནས་རྫོགས་ལྡན་ལྟར། ། དུད་འགྲོ་རྣམས་ནི་སྐད་སྙན་ལུས་ཉམས་བདེ། ། མི་རྣམས་གོས་དར་ལྷབ་ལྷུབ་གོས་ཀྱིས་སྤྲས། ། རིན་ཆེན་རྒྱན་གྱིས་སྤུད་ནས་རྩེད་འཇོ་དང་། ། སྙན་པའི་གླུ་ལེན་དགའ་བའི་གར་བྲོ་འཁྲབ། ། སྐྱིད་པའི་རྣམ་འགྱུར་ཧ་ཧི་ཨ་ལ་ལའི། ། གད་མོས་ཉིན་མཚན་འདའ་ཞིང་བཟའ་བཏུང་ཀུན། ། ཡེ་ཤེས་བདུད་རྩི་ལྟ་བུའི་རོ་མྱངས་པས། ། སྤྲང་པོའི་མིང་མི་འབྱུང་དང་ལས་ཀྱི་ཁྲལ། ། ཀུན་ལ་ཐོགས་མེད་མི་ནོར་ཕྱུགས་གསུམ་ལ། །
ཤར་བའི་དགེ་མཚན་དཔོན་འབངས་ཀུན་མཐུན་སོགས། ། མདོར་ན་སྲས་བཅས་སངས་རྒྱས་ཐམས་ཅད་ཀྱི། ། ཐུགས་ཀྱི་དགོངས་པ་ལེགས་ཚོགས་ཇི་སྙེད་ཀུན། ། བདག་དང་མཁའ་མཉམ་འགྲོ་བ་མ་ལུས་པས། ། མྱུར་དུ་འགྲུབ་པར་བྱིན་གྱིས་བརླབ་ཏུ་གསོལ།། ༈ །སྣལ་གདོང་ཆོས་མཛད་ཞལ་འདོད་གསོལ།། ཨོཾ་མ་ཧཱ་ཀཱ་ལ་ཀཱ་ལ། བི་ཀཱ་ལ། ར་ཏྲི་ཏ། ཌོམྦྷི་ནཱི།
ཙཎྜ་ལཱི། རཀྑ་སཱི། སིངྒ་ལཱི་དེ་བི་ཧཱུྃ་བྷྱོ་ཧཱུྃ། རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་དང་དམ་ཚིག བདག་གིས་གསོལ་བཏབ་རྗེས་སུ་དགོངས་པར་མཛོད་ལ་དཔལ་རྡོ་རྗེ་ནག་པོ་ཆེན་པོ། ལྷ་མཆོག་མ་ཧཱ་ཀཱ་ལ། ལྷ་ཆེན་ནག་པོ་ཞལ་བཞི། བྲམ་ཟེའི་གཟུགས་ཅན་དཔའ་བོ་ཡུམ་ཆེན་གཡུང་མོ་ནག་མོ། ལས་མཛད་གཏུམ་མོ་ལྗང་གུ། སེར་ནག་སིངྒ་ལཱི།
དམར་ནག་སྲིན་མོ་ཆེན་མོ། བཀའ་ཉན་དམ་ཅན་རྒྱ་མཚོའི་དམག་ཚོགས་འཁོར་དང་བཅས་པ་རྟེན་འདི་ལ་བརྟན་པར་བཞུགས་ནས་ས་སྐྱ་པ་ངག་དབང་ཀུན་དགའ་བློ་གྲོས་རིགས་མྱུག་ཟུང་དང་བཅས་པའི་དཔལ་ལྡན་བླ་མ་དམ་པ་རྗེ་བཙུན་བློ་བཟང་བསྟན་པའི་དབང་ཕྱུག་འཇམ་དཔལ་རྒྱ་མཚོ་དཔལ་བཟང་པོའི་ཞལ་སྔ་ནས་ཀྱི་སྐུ་གསུང་ཐུགས་ཡོན་ཏན་ཕྲིན་ལས་དང་བཅས་པའི་འགལ་རྐྱེན་སོལ། མཐུན་རྐྱེན་སྤེལ། ཐུགས་ཀྱི་བཞེད་དོན་ཐམས་ཅད་ཇི་ལྟ་བ་བཞིན་འགྲུབ་ནས་བསྟན་འགྲོའི་དཔལ་མགོན་དམ་པར་འགྱུར་བའི་ཕྲིན་ལས་མཛོད་ཅིག གཞན་ཡང་བདག་ལ་ཉེ་བར་མཁོ་བ་གཙང་ཉ་མོ་སྦལ་གདོང་པའི་རྗེ་དྲུང་སྐལ་བཟང་ཆོས་གྲགས་ལྟོས་པར་བཅས་པའི་བསམ་དགུ་ལྷུན་གྱིས་འགྲུབ་པའི་ཕྲིན་ལས་མཛོད་ཅིག མདོར་ན་སྲས་བཅས་སངས་རྒྱས་ཐམས་ཅད་ཀྱི། ། ཐུགས་ཀྱི་དགོངས་པ་ལེགས་ཚོགས་ཇི་སྙེད་ཀུན། ། བདག་དང་མཁའ་མཉམ་འགྲོ་བ་མ་ལུས་པས། ། མྱུར་དུ་འགྲུབ་པར་བྱིན་གྱིས་བརླབ་ཏུ་གསོལ། ༈ །སྲིད་ཞིའི་དགའ་ཚལ་དུ་དེ་མོ་རིན་པོ་ཆེའི་སྣང་བརྙན་འདོད་གསོལ་དགེ།
ཨོཾ་སྭསྟི། མཆོག་གསུམ་རྩ་གསུམ་ཀུན་འདུས་སྙིགས་དུས་བསྟན་འགྲོ་སྤྱི་བྱེའི་དཔལ་མགོན་དམ་པ་ངག་དབང་འཇམ་དཔལ་བདེ་ལེགས་རྒྱ་མཚོའི་སྣང་བརྙན་རིན་པོ་ཆེ་ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་དད་རྟེན་དུ་བཞེངས་ཤིང་། དཔལ་བསམ་ཡས་མི་འགྱུར་ལྷུན་གྱིས་གྲུབ་པའི་གཙུག་ལག་ཁང་དང་། འདབ་འབྱོར་ཕོ་བྲང་ཆེན་པོ་སྲིད་ཞི་དགའ་ཚལ་གྱི་མགོན་ཁང་ཆེན་མོར་བཞུགས་སུ་གསོལ་བ་འདི་ལ་བདག་གི་དྲིན་ཅན་རྩ་བའི་བླ་མ་དམ་པ་རྣམས་དང་། དཔལ་ས་སྐྱའི་གདུང་རབས་ཞལ་སློབ་མཁས་གྲུབ་ཞལ་སློབ་རིམ་བྱོན་རྣམས་དང་། ཡང་ཕུར། བདེ་ཀྱཻ་གསང་གསུམ། ཚེ་དཔག་མེད་མགོན་སོགས་ཡི་དམ་སངས་རྒྱས་ཇི་སྙེད། རིགས་གསུམ་མགོན་པོ་སོགས་བྱང་སེམས། རྡོ་རྗེ་ནག་པོ་ཆེན་པོ་སོགས་བསྟན་སྲུང་།
དབྱུག་གུ་སྤུན་སོགས་ནོར་ལྷ་བཅས་མདོར་ན་སྐྱབས་གནས་རིན་པོ་ཆེ་ཐམས་ཅད་ཀྱིས་ཞིང་གཤེགས་དམ་པ་དེ་ཉིད་དངོས་འདྲར་བྱིན་གྱིས་བརླབས་ནས་བསྟན་འགྲོ་སྤྱི་དང་བྱེ་བྲག་བསྟན་རྒྱས་གླིང་། དཔལ་ཟན་ཡངས་རྡོ་རྗེ་གདན་གྱི་ཆོས་སྲིད་ལེགས་ཚོགས་ཐམས་ཅད་ནག་ཕྱོགས་བདུད་དབང་དུ་སྐད་ཅིག་ཙམ་ཡང་མི་འགྲོ་བར་སྔོན་གྱི་མཁན་སློབ་ཆོས་གསུམ་སྐྱེས་ཆེན་དམ་པ་རྣམས་ཀྱི་ཐུགས་བསྐྱེད་སྨོན་ལམ་ཇི་ལྟར་མཛད་པ་བཞིན་འགྲུབ་སྟེ་མཆོག་དང་ཐུན་མོང་གི་དངོས་གྲུབ་མ་ལུས་པ་བསྩལ་དུ་གསོལ།། །། PAGE * MERGEFORMAT 2 ཀུན་དགའ་བློ་གྲོས། སྦུས་སྐྱེད་རྟེན་གྱི་འདོད་གསོལ། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
