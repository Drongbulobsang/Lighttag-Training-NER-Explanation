གསུང་འབུམ། ཀུན་དགའ་བློ་གྲོས།
པོད ༡༦༨
དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྒོ་ནས་བླ་མའི་རྣལ་འབྱོར་ཉམས་སུ་བླངས་པའི་ཚུལ།
༄༅། །དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྒོ་ནས་བླ་མའི་རྣལ་འབྱོར་ཉམས་སུ་བླངས་པའི་ཚུལ་གསལ་བར་བཤད་པ་སྙན་བརྒྱུད་བདུད་རྩིའི་ཉིང་ཁུ་ཞེས་བྱ་བ་བཞུགས་སོ།། ན་མོ་གུ་རུ་ཤྲཱི་མ་ཧཱ་ཀཱ་ལ་ཡ། རྒྱལ་བ་ཀུན་གྱི་ཕྲིན་ལས་དྲག་པོའི་སྐུ། ། བསྟན་དང་དེ་འཛིན་སྐྱོང་ཞིང་བདུད་དཔུང་འཇོམས། ། སྒྲུབ་ལ་མཆོག་སྩོལ་མ་ཧཱ་ཀཱ་ལ་དང་། ། དབྱེར་མེད་རྩ་བའི་བླ་མས་དགེ་ལེགས་སྩོལ། ། འདིར་རྗེ་བཙུན་ས་སྐྱ་པའི་ཐུན་མོང་མ་ཡིན་པའི་གདམས་པ། རྡོ་རྗེ་ནག་པོ་ཆེན་པོའི་སྒོ་ནས་བླ་མའི་རྣལ་འབྱོར་བསྒོམ་ཚུལ་ལ། སྐྱབས་འགྲོའི་དམིགས་པ་ནི། གནས་ཁང་སྲུང་འཁོར་དུར་ཁྲོད་གཞལ་ཡས་ཁང་དང་བཅས་པའི་ནང་།
རང་གི་མདུན་གྱི་ནམ་མཁར་པད་ཉི་རོ་གདན་ལ་བླ་མ་ནག་པོ་ཆེན་པོ་སྤྲུལ་པའི་ཕོ་ཉ་ལྔ་བཅས་པའི་སྐུ་དགེ་འདུན། གསུང་དམ་ཆོས། ཐུགས་བླ་མ་སངས་རྒྱས་འདུས་པའི་ངོ་བོར་མོས་ལ། བདག་དང་མ་གྱུར་སེམས་ཅན་ཐམས་ཅད་འཇིགས་དད་སྙིང་རྗེ་གསུམ་གྱི་སྒོ་ནས་བྱང་ཆུབ་མ་ཐོབ་ཀྱི་བར་དུ་སྐྱབས་སུ་འགྲོ་བའི་བསམ་པས། ངག་ཏུ། བདག་དང་མཁའ་མཉམ་འགྲོ་བ་མ་ལུས་པ། ། དུས་འདི་ནས་བཟུང་བྱང་ཆུབ་སྙིང་པོའི་བར། ། མཆོག་གསུམ་ཀུན་འདུས་རྗེ་བཙུན་བླ་མ་ལ། ། སྐྱབས་སུ་མཆིའོ་བདག་རྒྱུད་བྱིན་གྱིས་རློབས། ། ལོང་སྐབས་དང་བསྟུན་པས་ཚར་ཅི་རིགས་བརྗོད་པས།
བླ་མ་གུར་མགོན་ཀྱི་ཐུགས་ཀ་ནས་འོད་འཕྲོས། སེམས་ཅན་གྱི་སྡིག་སྒྲིབ་སྦྱངས། སྐུ་གཉིས་ཀྱི་སངས་རྒྱས་སུ་གྱུར་ནས་སོ་སོའི་གནས་སུ་གཤེགས། བླ་མ་ནག་པོ་ཆེན་པོ་འོད་སྔོན་ཚུལ་གྱིས་རང་ལ་ཐིམ་པས་རྒྱུད་བྱིན་གྱིས་བརླབས་པར་བསམ། སེམས་བསྐྱེད་ནི་ཐལ་སྦྱར། ངག་ཏུ། ནམ་མཁའ་མཉམ་པའི་སེམས་ཅན་དོན་སླད་དུ། ། བདག་གིས་ཟུང་འཇུག་དཔལ་ལྡན་ཧེ་རུ་ཀའི། ། གོ་འཕང་ཐོབ་ཕྱིར་རྡོ་རྗེ་ཐེག་པའི་བཅུད། ། ཟབ་མོ་བླ་མའི་རྣམ་འབྱོར་བསྒོམ་པར་བགྱི། །
ལན་ཅི་རིགས། དངོས་གཞི་ནི། ངག་ཏུ། རང་བཞིན་རྣམ་དག་སྟོང་ཉིད་འོད་གསལ་དང་། ། རབ་འཇིགས་བསྲུང་བའི་འཁོར་ལོས་བསྐོར་བའི་གཞིར། ། ཞིང་མཆོག་རྣམ་དག་ཕོ་བྲང་ཆེན་པོའི་དབུས། ། སེང་ཁྲི་པད་ཉི་མི་རོའི་གདན་སྟེངས་སུ། ། སྐྱབས་གསུམ་ཀུན་འདུས་གདན་གསུམ་ཚང་བའི་དངོས། ། ཧེ་རུ་ཀ་དཔལ་དཔལ་ལྡན་ནག་པོ་ཆེ། ། བདག་གི་དྲིན་ཆེན་རྩ་བའི་བླ་མ་དེ། །
སྐུ་མདོག་མཐིང་ནག་འོད་ཕུང་རབ་ཏུ་འབར། ། དྲན་པས་བྱིན་རླབས་བདུད་ལས་རྣམ་རྒྱལ་བ། ། ཞལ་གཅིག་ཕྱག་གཉིས་མི་ཐུང་གེལ་བའི་གཟུགས། ། གྲི་གུག་ཐོད་ཁྲག་གཎྜེའི་ཕྱག་མཚན་ཅན། ། དར་ནག་ལྷབ་ལྷུབ་སྟག་ཤམས་རུས་རྒྱན་འཆང་། ། ཡེ་ཤེས་མེ་དཔུང་འབར་བའི་ཀློང་དཀྱིལ་ན། ། ཕོ་ཉ་ལྔ་བཅས་བདག་ལ་དགེས་བཞིན་བཞུགས། ། གང་དེའི་སྐུ་གསུང་ཐུགས་ལ་ཨོཾ་ཨཱཿཧཱུྃ། ། ཐུགས་ཀའི་ཧཱུྃ་ལས་འོད་འཕྲོས་ཕྱོགས་བཅུ་ཡི། ། རྩ་བརྒྱུད་བླ་མ་ཡི་དམ་དཀྱིལ་འཁོར་ལྷ། །
གནས་གསུམ་མཁའ་འགྲོ་དམ་ཅན་རྒྱ་མཚོར་བཅས། ། སྐད་ཅིག་ཉིད་ལ་བཛྲ་ས་མཱ་ཛཿ ཛཿཧཱུྃ་བཾ་ཧོ་བླ་མའི་སྐུ་ལ་ཐིམ། ། འདྲེན་མཆོག་བླ་མ་ཀུན་གྱི་ངོ་བོ་ཉིད། ། གྲུབ་སྩོལ་ཡི་དམ་ཐམས་ཅད་འདུས་པའི་སྐུ། ། སྐྱབས་གནས་དཀོན་མཆོག་གསུམ་གྱི་རྩ་བ་སྟེ། ། བཀའ་སྲུང་རྣམས་ཀྱི་མངའ་བདག་བླ་མ་ལ། ། གསོལ་བ་འདེབས་སོ་བདག་རྒྱུད་བྱིན་གྱིས་རློབས། ། དེ་ནས་གསོལ་བ་འདེབས་པ་ནི་ཐལ་སྦྱར། ངག་ཏུ།
གང་ལ་ཆགས་ན་ཉེས་ཀུན་འབྱུར་བའི་གཞི། ། ཉོན་མོངས་ཀྱིས་བསགས་ཟས་ནོར་ལོངས་སྤྱོད་ཀུན། ། བླ་མ་ནག་པོ་ཆེ་ལ་མཆོད་པར་འབུལ། ། རྒྱགས་དང་སེར་སྣ་ཞི་བར་བྱིན་གྱིས་རློབས། ། རང་གི་ཞེ་སྡང་རང་གཟུགས་ཤར་བ་ཡི། ། གནོད་བྱེད་དགྲ་འདྲེར་སྣང་བ་ཅི་མཆིས་པ། ། བླ་མ་ནག་པོ་ཆེན་པོའི་འཁོར་དུ་འབུལ། ། ཞེ་སྡང་དབྱིངས་སུ་ཞི་བར༞ ། ལྟར་སྣང་ཕན་པའི་འཁོར་བར་འཆིང་བའི་གྲོགས། ། གཉེན་དང་མཛའ་བཤེས་འཁོར་གཡོག་ལ་སོགས་པ། །
བླ་མ་ནག་པོ་ཆེན་པོའི༞ ། འདོད་ཆགས་རྣམ་རྟོག་ཞི་བར༞ ། ཚེ་རབས་དུ་མར་གྲངས་མེད་མར་བྱས་ཀྱང་། ། ལས་ཉོན་དབང་གིས་ད་དུང་ངོ་མ་ཤེས། ། བར་མའི་འགྲོ་རྣམས་ནག་པོ་ཆེན་པོར་འབུལ། ། གཏི་མུག་ཕྲག་དོག་ཞི་བར༞ ། རང་ལུས་ཐ་མལ་ཕུང་པོ་ཉེས་ཀུན་གཞི། ། ཡེ་ཤེས་རལ་གྲི་རྣོ་ངར་ལྡན་པ་ཡིས། ། ཐོད་པ་བཅད་ནས་སྣོད་དུ་བྱས་པའི་ནང་། ། རྐང་པ་ནས་བརྩམས་ཡན་ལག་ལྷུར་ཕྲལ་ནས། །
དུམ་བུར་གཏུབ་ཅིང་ཐོད་པའི་ནང་བཅུག་ལ། ། རང་སེམས་རླུང་དང་དབྱེར་མེད་ཧེ་རུ་ཀས། ། ཨོཾ་ཨཱཿཧཱུྃ་གིས་བདུད་རྩིར་བསྒྱུར་བ་འདི། ། རྩ་བརྒྱུད་བླ་མའི་ཞལ་དུ་ཁ་རཾ་ཁཱ་ཧཱི། ། ཡི་དམ་ཞི་ཁྲོའི་ཞལ་དུ༞ ། རྒྱལ་བ་སྲས་བཅས་ཞལ་དུ༞ ། ཆོས་སྲུང་ནོར་ལྷའི་ཞལ་དུ༞ ། རིགས་དྲུག་ལྷར་གསལ་ཞལ་དུ༞ ། ལན་ཆགས་ལྷར་གསལ་ཞལ་དུ༞ ། བདུད་རྩིའི་ལྷག་མ་སྣོད་བཅས་འཇིག་རྟེན་གྱི། །
འདོད་དགུའི་དཔལ་འབྱོར་ལྷུན་གྱིས་གྲུབ་པ་འདི། ། མ་ལུས་བླ་མ་ནག་པོ་ཆེ་ལ་འབུལ། ། བདག་ལ་དགེས་པས་མྱུར་དུ་བཞེས་ནས་ཀྱང་། ། བདེ་ཆེན་ཡེ་ཤེས་ད་ལྟ་ཉིད་དུ་སྩོལ། ། དེ་གསོལ་བ་བཏབ་པའི་སྒོ་ནས་དངོས་གྲུབ་ཞུ་བ་ནི། གང་གི་འཕྲིན་ལས་ལྷན་སྐྱེས་བདེ་བ་ཆེ། ། སྐད་ཅིག་ཉིད་ལ་འཆར་བའི་དགའ་སྟོན་གྱིས། ། བདག་གི་སྙིང་གི་པདྨོ་ཁ་འབྱེད་པའི། ། བཀའ་དྲིན་འཁོར་མེད་ཞབས་ལ་གསོལ་བ་འདེབས། ། བརྒྱུད་ལྡན་བླ་མའི་བྱིན་རླབས་ཀུན་འདུས་ཤིང་། །
ཞི་ཁྲོ་རབ་འབྱམས་དཀྱིལ་འཁོར་ཀུན་གྱི་རྗེ། ། གནས་གསུམ་མཁའ་འགྲོའི་དབང་ཕྱུག་ཧེ་རུ་ཀ ། རྗེ་བཙུན་བླ་མའི་ཞབས་ལ་གསོལ་བ་འདེབས། ། གང་སྐུ་མཐོང་བས་ཐ་མལ་རྣམ་རྟོག་འགགས། ། གང་གསུང་ཐོས་པས་སྙིང་ལ་བདེ་ཆེན་སྟེར། ། གང་ཐུགས་དྲན་པས་སྲིད་ཞིའི་འཇིགས་ལས་སྐྱོབས། ། འབྲེལ་ཚད་དོན་ལྡན་ཞབས་ལ༞ ། དུས་འདི་ནས་བཟུང་ཚེ་རབས་ཐམས་ཅད་དུ། ། སྐྱིད་སྡུག་ལེགས་ཉེས་མཐོ་དམན་ཅི་བྱུང་ཡང་། ། མགོན་ཁྱོད་མ་གཏོགས་སྐྱབས་གཞན་མ་མཆིས་པས། །
བརྩེ་ཆེན་ཐུགས་རྗེས་བདག་ལ་མྱུར་དུ་གཟིགས། ། ཅིར་སྣང་སྣོད་བཅུད་བླ་མའི་སྐུར་ཤེས་ཤིང་། ། སྒྲ་རྣམས་གྲགས་སྟོང་རྡོ་རྗེའི་གསུང་དུ་ཤར། ། སེམས་ཉིད་ཆོས་སྐུ་བདེ་ཆེན་ཁྱེད་ཐུགས་དང་། ། ནམ་ཡང་འབྲལ་མེད་རྗེས་སུ་འཛིན་པར་ཤོག ། གནས་སྐབས་ཚེ་བསོད་ལོངས་སྤྱོད་འཁོར་འབངས་རྒྱས། ། གནོད་སེམས་མི་དང་མི་མིན་འགྲོ་བ་ཀུན། ། གཞན་ཕན་བྱང་ཆུབ་སེམས་ཀྱིས་རང་གཞན་ལ། ། གནོད་བྲལ་ཕན་སྒྲུབ་ལྷག་བསམ་འཕེལ་བར་ཤོག ། བདག་གི་ལུས་སྲོག་ལོངས་སྤྱོད་དུས་གསུམ་གྱི། །
དགེ་ཚོགས་ཇི་སྙེད་རྗེ་བཙུན་ཁྱེད་ལ་འབུལ། ། ཚེ་རབས་ཀུན་ཏུ་རྗེས་འཛིན་རྒྱུར་གྱུར་ནས། ། བླ་མའི་ཐུགས་དགོངས་མ་ལུས་བསྒྲུབ་པར་ཤོག ། ནམ་ཞིག་རྗེ་བཙུན་རྡོ་རྗེ་འཆང་དབང་ཁྱོད། ། གང་དུ་བཞུགས་པའི་དག་པའི་ཞིང་ཁམས་དེར། ། འཁོར་དུ་སྐྱེས་ནས་བཀའ་བཞིན་བསྒུབ་པ་དང་། ། གསང་ཆེན་བདུད་རྩིའི་བཅུད་ཀྱིས་འཚོ་བར་ཤོག ། དེ་ལྟར་གསོལ་བས་བླ་མ་ནག་པོ་ཆེ། ། དགེས་ཤིང་འཛུམ་པས་འོད་སྟོང་ཕུང་པོར་ཞུ། ། བདག་ལ་བརྩེར་དགོངས་སྤྱི་བོའི་གཙུག་ནས་ཐིམ། །
རང་སེམས་ངང་དུ་དབྱེར་མེད་རོ་གཅིག་འདྲེས། ། གསལ་དྭངས་སྣང་བ་མ་འགགས་བླ་མའི་སྐུ། ། སྐྱེ་འགག་གནས་གསུམ་བྲལ་བ་བླ་མའི་གསུང་། ། ཟུང་འཇུག་བརྗོད་བྲལ་བློ་འདས་བླ་མའི་ཐུགས། ། རྗེ་བཙུན་བླ་མའི་སྐུ་གསུང་ཐུགས་མཆོག་དང་། ། རང་གི་ལུས་ངག་ཡིད་གསུམ་དབྱེར་མེད་གྱུར། ། ཞེས་བརྗོད་ཅིང་དེ་ཁོ་ན་ཉིད་ཀྱི་ངང་ལ་བློ་བཞག་པ་ནི་བླ་མ་དང་རང་སེམས་དབྱེར་མེད་དུ་གྱུར་པར་བསམས་ལ། ལུས་བསམ་གཏན་གྱིས་སྤྱོད་ལམ་ལ་བསྒྲིམས། ངག་རླུང་རང་སོར་བཞག སེམས་ཁོང་ལྷོད་ལ་འདས་པའི་རྗེས་མི་གཅོད།
མ་འོངས་པའི་འདུན་མི་བསུ། ད་ལྟའི་ཤེས་པ་ལ་བཟོ་བཅོས་མེད་པར་སེམས་ཀྱི་གཤིས་ཅི་ཡང་མ་ཡིན་པ། གདངས་གང་དུའང་མ་འགགས་པ། རྩལ་མོས་གུས་སུ་དུང་ངེ་བ། བསྒོམ་བྱ་སྒོམ་བྱེད་དང་བྲལ་བའི་གསལ་ལེ་ཧྲིག་གེ་སྟོང་ངེ་བའི་ངང་དུ་ཅི་གནས་མཉམ་པར་བཞག་གོ ། རྗེས་བསྔོ་བ་སྨོན་ལམ་གྱིས་རྒྱས་གདབ་པ་ནི། ངག་ཏུ། སྐྱེ་བ་ཀུན་ཏུ་ཡང་དག་བླ་མ་དང་། ། འབྲལ་མེད་ཆོས་ཀྱི་དཔལ་ལ་ལོངས་སྤྱོད་ཅིང་། ། ས་དང་ལམ་གྱི་ཡོན་ཏན་རབ་རྫོགས་ནས། །
རྡོ་རྗེ་འཆང་གི་གོ་འཕང་མྱུར་ཐོབ་ཤོག ། སྐྱེ་ཞིང་སྐྱེ་བ་དག་ནི་ཐམས་ཅད་དུ། ། རིགས་བཟང་བློ་གསལ་ང་རྒྱལ་མེད་པ་དང་། ། སྙིང་རྗེ་ཆེ་ཞིང་བླ་མ་ལ་གུས་པའི། ། དཔལ་ལྡན་བླ་མའི་དམ་ཚིག་ལ་གནས་ཤོག ། དགེ་བ་འདི་ཡིས་མཐའ་ཡས་སྐྱེ་བོ་ཀུན། ། རྒྱལ་སྲས་གཞོན་ནུ་ནོར་བཟང་ཇི་བཞིན་དུ། ། ལུས་ངག་ཡིད་གསུམ་ཡོན་ཏན་རྒྱ་མཚོ་ཡིས། ། དཔལ་ལྡན་བླ་མ་རྟག་ཏུ་མཆོད་པར་ཤོག ། ཁྱེད་ལ་བསྟོད་ཅིང་གསོལ་བ་བཏབ་པའི་མཐུས། །
བདག་སོགས་གང་དུ་གནས་པའི་ས་ཕྱོགས་སུ། ། ནད་དང་དབུལ་ཕོངས་འཐབ་རྩོད་ཞི་བ་དང་། ། ཆོས་དང་བཀྲ་ཤིས་འཕེལ་བར་མཛད་དུ་གསོལ། ། ཆོས་མཐུན་འབྱོར་པས་ཚེ་རིང་གནས་པ་དང་། ། བྱང་ཆུབ་སེམས་མཆོག་རིམ་གཉིས་རྣལ་འབྱོར་སོགས། ། རྩེ་གཅིག་ཟབ་མོའི་ཏིང་འཛིན་སྒོམ་པ་ལ། ། བར་ཆད་མེད་ཅིང་མཐུན་རྐྱེན་རྒྱས་པར་ཤོག ། རྒྱལ་མཚན་རྩེ་མོ་དབང་གི་རྒྱལ་པོ་ལྟར། ། ལྷག་པའི་ལྷ་ཡི་གཙུག་གི་རྒྱན་གྱུར་པ། ། སྒྲུབ་པ་པོ་ལ་དངོས་གྲུབ་མཆོག་སྩོལ་བའི། །
མཉམ་མེད་བླ་མ་མཆོག་གི་བཀྲ་ཤིས་ཤོག ། ཅེས་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་སྒོ་ནས་བླ་མའི་རྣལ་འབྱོར་ཉམས་སུ་བླང་བའི་ཚུལ་གསལ་བར་བཤད་པ་སྙན་བརྒྱུད་བདུད་རྩིའི་ཉིང་ཁུ་ཞེས་བྱ་བ་འདི་ནི། མེ་སྲོང་བའི་སྡེ་པ་ངག་དབང་ཀུན་ཕན་དམ་ཆོས་རྒྱལ་མཚན་གྱི་ཞལ་འདོན་དུ་གུར་ཞལ་ལ་བརྟེན་པའི་གསང་སྤྱོད་ཞིག་དགོས་ཞེས་བསྐུལ་མ་གནང་བ་མགོན་པོ་འདི་ལ་བརྟེན་པའི་གསང་སྤྱོད་དམིགས་བསལ་ཡིག་ཆ་གང་ནའང་མེད་པས་རང་གི་བློས་གྱ་ཚོམས་སུ་བཅོས་བསླད་ག་ལ་ནུས། འོན་ཀྱང་བྲག་རྫོང་མའི་ཁམས་གསུམ་གཡུལ་དུ་བཅད་པའི་སྐབས་སུ། འཁོར་ལོས་བཅད་པ་དང་ཆོས་ཉིད་ཀྱིས་བཅད་པ་གཉིས་གསུངས་པའི་ཕྱི་མ་འདི་ལས་ཟབ་པའི་གསང་སྤྱོད་ཅི་ལ་དགོས། ལས་དང་པོ་པ་རྣམས་ལ་དགྲ་གཉེན་བར་མ་རང་ལུས་དང་བཅས་པའི་ཞེན་པ་སྤང་བ་སྔོན་འགྲོའི་བླ་མ་དང་ཡི་དམ་མཁའ་འགྲོ་ཆོས་སྐྱོང་གི་ཐུགས་རང་སེམས་རྣམས་དབྱེར་མེད་དུ་བསྲེས་པའི་ལྟ་བ་ལ་བློ་འཇོག་པ་འདི་གསང་སྤྱོད་ཀུན་གྱི་ཡང་རྩེ་ཡིན་པར་བསམས་ཏེ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་བསྐུལ་བ་པོའི་བཞེད་པ་བསྐང་བའི་ཕྱིར་ཚར་ཆེན་ཆོས་ཀྱི་རྒྱལ་པོས་མཛད་པའི་མགོན་པོ་ལ་བརྟེན་པའི་བླ་མ་མཆོད་ཆོག་དངོས་གྲུབ་རིན་པོ་ཆེའི་བང་མཛོད་གཞིར་བཞག་ཁ་བསྐོང་དགོས་པ་རྣམས་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པའི་ལམ་ཟབ་ཚིགས་བཅད་མ་དང་། རང་གི་བློ་གྲོས་ཀྱིས་ཀྱང་དཔྱད་དེ་ལེགས་པར་སྦྱར་བའི་ཡི་གེ་པ་ནི་རང་གི་ཉེར་གནས་བཀྲ་ཤིས་རྒྱལ་མཚན་དང་། སླད་ཀྱི་ཡི་གེ་པ་ཀུན་དགའ་ཕུན་ཚོགས་ཀྱིས་བགྱིས་པ་དགེ་ལེགས་འཕེལ། ། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས།
གུར་གྱི་མགོན་པོའི་སྒོ་ནས་བླ་མའི་རྣལ་འབྱོར་ཉམས་སུ་བླང་བའི་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
