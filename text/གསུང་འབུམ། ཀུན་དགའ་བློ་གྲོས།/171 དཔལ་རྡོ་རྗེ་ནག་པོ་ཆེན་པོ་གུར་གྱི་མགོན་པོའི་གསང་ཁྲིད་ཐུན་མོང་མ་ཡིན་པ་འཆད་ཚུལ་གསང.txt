གསུང་འབུམ། ཀུན་དགའ་བློ་གྲོས།
པོད ༡༧༡
དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་གསང་ཁྲིད་ཐུན་མོང་མ་ཡིན་པ་འཆད་ཚུལ་གསང་བ་ལས་ཀྱང་ཆེས་གསང་བ།
༄༅། །དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་གསང་ཁྲིད་ཐུན་མོང་མ་ཡིན་པ་འཆད་ཚུལ་གསང་བ་ལས་ཀྱང་ཆེས་གསང་བ་ངེས་དོན་ཟབ་མོའི་བཅུད་ཐིགས་བཞུགས་སོ།། རིགས་དང་དཀྱིལ་འཁོར་ཀུན་གྱི་ཁྱབ་བདག་དྲུག་པ་རྡོ་རྗེ་འཆང་ཆེན་པོ་དང་དབྱེར་མ་མཆིས་པ་བདག་གི་དྲིན་ཅན་རྩ་བའི་བླ་མ་དམ་པ་དཔལ་གནས་གསར་བ་ཆེན་པོ་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོ་སྐུ་དྲིན་མཚུངས་པ་མ་མཆིས་པའི་ཞལ་སྔ་ནས་དང་། རབ་འབྱམས་རྒྱལ་བའི་སྤྱི་གཟུགས་བྲག་རྩ་རྡོ་རྗེ་འཆང་བློ་གསལ་བསྟན་འཛིན་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་སྟེ་འགྲན་བྲལ་རྣམ་གཉིས་ཀྱི་ཞབས་ལ་རྣམ་ཀུན་ཕྱག་འཚལ་ཞིང་སྐྱབས་སུ་མཆིའོ། ། བརྩེ་བ་ཆེན་པོས་བྱང་ཆུབ་སྙིང་པོའི་བར་རྗེས་སུ་བཟུང་དུ་གསོལ། དེ་ལ་འདིར་ཡང་དག་པར་རྫོགས་པའི་སངས་རྒྱས་ཧེ་རུ་ཀ་དཔལ་ཉིད་གདུལ་བྱའི་དབང་གིས་རྒྱུད་གསུམ་དྲེགས་པའི་དེད་དཔོན་དུ་བཞེངས་པ་རྒྱ་བོད་མཁས་གྲུབ་སྤྱི་དང་། བྱེ་བྲག་རྗེ་བཙུན་ས་སྐྱ་པའི་བསྟན་སྲུང་དབང་པོ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་འདི་ལ་བརྟེན་པའི་སྨིན་གྲོལ་ཟབ་ཅིང་རྒྱ་ཆེ་བ་བཞུགས་པའི་ནང་ནས་མཆོག་ཏུ་གྱུར་པ་མངོན་སྤྱོད་མཆོག་གི་དངོས་གྲུབ་ཏུ་བསྒྱུར་བའི་ཐབས་ཁྱད་པར་ཅན་གསང་ཁྲིད་ཐུན་མོང་མ་ཡིན་པ་གདུང་རྒྱུད་རིམ་པ་དང་། བསྟན་འཛིན་ཁའུ་བྲག་རྫོང་པ་ལས་བྱོན་པ་འདི་ཉིད་ཀྱི་སྒོ་ནས་སྣོད་ལྡན་སློབ་མ་བསྟན་འགྲོར་ཕན་ངེས་པའམ་ལུགས་འདི་ལ་ཁ་ཞེ་མེད་པའི་དད་པ་ཅན་རེ་གཉིས་རྗེས་སུ་བཟུང་ཚུལ་བརྗོད་པར་བྱ་སྟེ། དེ་ཡང་རྡོ་རྗེ་སློབ་དཔོན་མཚན་ཉིད་དང་ལྡན་ཞིང་བཀའ་སྲོལ་འདི་ལ་བྱང་ཆུབ་པ་ཞིག་ལ། སྣོད་ལྡན་གྱི་སློབ་མ་རེས་ཀྱང་ཡུན་རིང་པོའི་བར་དུ་གསོལ་བ་འདེབས་ཤིང་ལུས་སྲོག་ལོངས་སྤྱོད་འཕོངས་མེད་དུ་གཏོང་ནུས་པའི་སྙིང་སྟོབས་ཅན་ལ། བླ་མ་དང་ཆོས་སྐྱོང་ལ་གནང་བ་ཞུ་ཞིང་དགེ་བའི་མཚན་མ་མཐོང་བ་དང་།
སྣོད་མིན་གྱི་སྐྱེ་བོས་དབེན་པའི་རི་ཁྲོད་བྱིན་རླབས་ཅན་ནམ། བླ་མ་གོང་མའི་གདན་ས། མགོན་ཁང་ཁྱད་པར་ཅན་ནམ་རང་གི་སྒྲུབ་ཁང་དབེན་ཞིང་འཁོས་ཕེབས་སུ་ཟླ་བ་གང་རུང་གི་བརྒྱད་གཉིས་དང་། བཅུ་གཉིས་ལ་མེར་དབང་ཕྱུག་གི་འགྲུབ་སྦྱོར་སོགས་གཟའ་སྐར་དྲག་ཅིང་བཟང་བར་གུར་གྱི་མགོན་པོ་ལྷ་དགུའི་རྗེས་གནང་རྡོ་རྗེ་དབང་ཕྱུག་རབ་བརྟན་གྱི་གསུང་རབ་བཞིན་ལ་ཞལ་འཕང་རྣམས་ཚར་ཆེན་རྡོ་རྗེ་འཆང་གི་གསུང་གཏོར་བསྔོ་ཕྲིན་ལས་མྱུར་མགྱོགས་དང་། རྗེ་དབང་ཕྱུག་རབ་བརྟན་གྱི་གསུང་གུར་ཞལ་རྣམ་གཉིས་ཀྱི་རྗེས་གནང་གཅིག་ཤེས་ཀུན་གྲོལ་རྣམས་ལྷུ་བསྒྲིག་ལ་བླ་མ་དམ་པའི་ཕྱག་བཞེས་བཞིན་གྱི་བགོས་བཀའ་ཕྱིན་ནས་ཁྲིད་སྟོན་པ་ལ་བཀུ་བག་ཅན་གྱི་ཟླུམ་གཏོར་པད་འདབ་བཞི་སྐོར་རྩེ་དང་དཀྱིལ་དུ་སྒོར་རྒྱུན་ཅན་སྟེགས་བུ་ཁེབས་ལྡན་འབྲུ་བཀྲམ་པའི་ཁར་བཤམས་དྲུང་ཆུ་གཉིས་སྔོན་འགྲོའི་ཉེར་མཆོད་རྣམས་བཤམས། གཏོར་མ་ཉེར་མཆོད་ཆུ་ཆང་གིས་སྦྱངས། གུ་གུལ་སོགས་སྤོས་གཙང་མས་བདུག སློབ་མ་རྣམས་འདུ་གོང་སློབ་དཔོན་གྱིས་སྲུང་འཁོར་བྲག་རྫོང་མའི་རྫས་ལ་གསང་ཁྲིད་བསྒོམ་ཚུལ་ཚར་ཆེན་རྗེའི་བྲག་རྫོང་མའི་ཡི་གེ་བཞིན་ལ་དམིགས་པ་སྤོང་ཞིང་བསྒོམ་བཟླས་ཡོངས་རྫོགས་གྲུབ་པ་དང་། སློབ་མ་བོས་ལ་ཕྱག་དང་གྲལ་ལ་འཁོད་འཕྲལ་སློབ་དཔོན་གྱིས། བླ་མ་དང་བཅོམ་ལྡན་འདས་དཔལ་རྡོ་རྗེ་སེམས་དཔའ་ཧེ་རུ་ཀ་ལ་ཕྱག་འཚལ་ལོ། །
ཞེས་དང་། དཔོན་སློབ་ལྷན་དུ། ཨོཾ་ཤྲཱི་བཛྲ་ཧེ་རུ་ཀ ཞེས་སོགས་ཚར་ཉེར་གཅིག ཐལ་མོ་སྦྱར་ལ། བླ་མ་བདག་ནི་སོགས་ནས། རང་གི་ལུས་འཇའ་ཚོན་ལྟ་བུར་གྱུར་བར། ཀྱེ་རྡོར་ལམ་དུས་ཀྱི་དབུ་བཞིན་འདི་ལ་བསྐྱེད་ཆོག་མེད་ཀྱང་བླ་མ་དམ་པ་རྣམས་ཀྱི་གསུང་འདི་ཁོ་ན་ཡིན་པས་དཔོན་སློབ་རྣམས་ཀྱི་བསྒོམ་དོན་ཡང་ལམ་དུས་སོགས་ནས་འབྱུང་བ་བཞིན་ངེས་པར་བསམ་དགོས་ཤིང་། ཁྱད་པར་འོག་ནས་རིམ་བཞིན་སྟོན་པར་འགྱུར་བའི་དམིགས་རིམ་ཟབ་མོ་རྣམས་བསྒོམ་པ་ལ་གེགས་སུ་གྱུར་པ་ཐམས་ཅད་སྦྱོང་བའི་འདུན་པ་དྲག་པོ་བྱའོ། ། སློབ་དཔོན་ནམ་གཞན་གང་རུང་གིས་བསྐུལ་ལ།
ཚར་ཆེན་རྗེའི་གསུང་གུར་མགོན་བརྒྱུད་འདེབས་རྣམ་ཀུན་མཆོག་ལྡན་མ་གདངས་མའམ་མེད་ཀྱང་རུང་བས་གསང་ཁྲིད་བརྒྱུད་པའི་ཞལ་སྐོང་བཅས་བྱས་ལ། སློབ་མ་རྣམས་ཀྱིས་མཎྜལ་སོ་བདུན་མ་འབུལ་བར་དྲི་བཟང་གིས་བརླན་བཅས་བྱས་ལ། མ་ཚང་བ་མེད་པ་འདི་ཉིད་དུས་གསུམ་སངས་རྒྱས་ཐམས་ཅད་ཀྱི་ངོ་བོ་དཔལ་ལྡན་བླ་མ་དམ་པ་ལ་བཀའ་ཁྲིད་ཟབ་མོ་ཞུ་བའི་ཡོན་དུ་དབུལ་བར་བགྱི། ཐུགས་རྗེས་འགྲོ་བའི་དོན་དུ་བཞེས་སོགས་འདྲ། དེའི་བར་ལ་སློབ་དཔོན་གྱིས་མཆོད་གཏོར་ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ་གྱིས་བྱིན་གྱིས་བརླབས། རང་གི་སྙིང་ཁ་ནས་འོད་ཟེར་འཕྲོས་པས་རྡོ་རྗེ་ནག་པོ་ཆེན་པོ་གུར་གྱི་མགོན་པོ་ལྕམ་དྲལ་བྲན་གཡོག་བཀའ་སྡོད་འཁོར་དང་བཅས་པ་ཐམས་ཅད་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ པདྨ་ཀ་མ་ལ་ཡ་སྟཾ། ཨོཾ་ཤྲཱི་མ་ཧཱ་ཀཱ་ལ་ཡ་མ་ཧཱ་ཀཱ་ལི་དེ་ཝཱི་ཨེ་ཀ་ཛ་ཊི་དེ་ཝཱི་ས་པཱ་རི་ཝ་ར་ན་མཿསརྦ་ཏ་ཐཱ་ག་ཏ་སོགས་ཀྱིས་གཏོར་མ་ཕུལ། སྔགས་ཤམས་སུ་ཨརྒྷཾ་སོགས་དང་འབྲུ་གསུམ་བཏགས་པའི་ཕྱི་ནང་གི་མཆོད།
སྲིན་པོའི་གཟུགས་ཀྱིས་སོགས་ཤླཽ་ཀ་གཅིག་དང་། གང་གི་སྐུ་གསུང་ཐུགས་ཀྱི་སོགས་ཤླཽ་ཀ་གཅིག དཔལ་ལྡན་མགོན་པོ་ལྕམ་བྲལ་རྣམས། ། མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་བདག་ཅག་འཁོར་བཅས་ཀྱི། ། འགལ་རྐྱེན་ཀུན་སེལ་མཐུན་རྐྱེན་སྒྲུབས། ། ཞེས་བརྗོད། གཤེགས་གསོལ་མི་མཛད། ཞྭ་ཡོད་ན་གྱོན། དམིགས་པ་མེད་པའི་སྙིང་རྗེ་དང་།
འཁོར་བ་ལས་སྒྲོལ་འདོད་ཀྱི་ང་རྒྱལ་བརྟན་པོས་ལུས་དྲང་པོར་བསྲངས་ཤིང་། མིག་ཟིམ་བུར་བལྟ་བས་འདི་སྐད་ཅེས་བརྗོད་པར་བྱའོ། ༈ །འོ་མ་གྱུར་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཟུང་འཇུག་སྐུ་བཞིའི་བདག་ཉིད་རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་གོ་འཕང་སྐུ་ཚེ་འདི་ཉིད་ལ་ཐོབ་པར་བྱ། དེའི་ཆེད་དུ་ཟབ་པ་ལས་ཀྱང་ཆེས་ཟབ་པར་གྱུར་པ། ཐེག་པ་ཆེན་པོའི་དམ་པའི་ཆོས་གསན་ལ་ཐུགས་ཉམས་སུ་བཞེས་སྙམ་པ་ལ་སོགས་པ་དང་། ཐུགས་བསམ་པ་བྱང་ཆུབ་ཀྱི་མཆོག་ཏུ་ཐུགས་བསྐྱེད་པ་ལེགས་པར་གསལ་བཏབ་སྟེ་གསན་པ་དང་། ཆོས་གསན་པའི་ཀུན་ཏུ་སྤྱོད་པ་ཐམས་ཅད་ཀྱང་རྒྱུད་སྡེ་རིན་པོ་ཆེ་དྲི་མ་མེད་པ་རྣམས་ནས་ཇི་ལྟར་འབྱུང་བ་བཞིན་དུ་སྐུ་ལུས་ཀྱི་འདུག་སྟངས་ཀྱང་དྲང་པོར་གནས་པ་དང་། ཐུགས་ཀྱི་བསམ་པས་གནས་ཁང་ཡང་ཐ་མལ་གྱི་སྣང་བ་འདི་ལྟ་བུ་མ་ཡིན་ཏེ། དག་གསལ་གཉིས་སུ་མེད་པའི་ཡེ་ཤེས་རང་སྣང་ལས་གྲུབ་པའི་ཐར་པ་ཆེན་པོའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་དང་བཅས་པ་ཚད་དང་མཚན་ཉིད་ཐམས་ཅད་ཡོངས་སུ་རྫོགས་པའི་དབུས་སུ། ད་ལྟར་རྡོ་རྗེ་སློབ་དཔོན་ཀྱང་ཐ་མལ་གྱི་སྣང་བ་འདི་ལྟ་བུ་མ་ཡིན་ཏེ།
སེང་གེ་ཆེན་པོ་བརྒྱད་ཀྱིས་བཏེག་པའི་རིན་པོ་ཆེའི་ཁྲི་སྣ་ཚོགས་པདྨ་དང་ཉི་མ་མི་རོ་དམར་སེར་གྱི་གདན་གྱི་སྟེང་ན་བཞུགས་པའི་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོ་དངོས་ཡིན་སྙམ་པ་དང་། ཁྱེད་རང་རྣམས་ཀྱང་ལྷག་པའི་ལྷ་གང་ཡང་རུང་བའི་ང་རྒྱལ་བརྟན་པོ་དང་ལྡན་པས་ཆོས་ཀྱི་སྒྲ་དབྱངས་སྐྱེ་བ་མེད་པ་སྒྲོགས་པ་སྲིད་ཞིའི་རྒུད་པ་ཐམས་ཅད་སེལ་བར་བྱེད་པའི་སྒྲ་ལྷང་ལྷང་ཡོད་སྙམ་པའི་ངང་ནས་གསལ་སྟོང་འཛིན་པ་མ་མཆིས་པའི་ངང་ནས་ཡེངས་མེད་ཀྱི་ཚུལ་དུ་གསན་པར་ཞུ། དེ་ལ་གང་གསན་པར་བྱ་བའི་ཆོས་ནི་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ཀྱི་ཕྱག་ཏུ་དཔལ་རྡོ་རྗེ་སོགས་འཇམ་མགོན་མཁྱེན་བརྩེའི་དབང་ཕྱུག་གི་གསུང་རབ་གསང་སྒྲུབ་ཀྱི་ཟིན་བྲིས་བཀའ་རྒྱ་ཅན་ནས་འབྱུང་བ་བཞིན་ཁོ་རང་གི་ངོ་བོ་ལ་བཟོ་མེད་དུ་འཇོག་པར་བྱེད་དོ་བར་སྐྱབས་འགྲོའི་དམིགས་པ་འཕོག ཡང་ན་མཁྱེན་བརྩེའི་ཁྲིད་ཡིག་བཞིན་སྐྱབས་སེམས་ཀྱི་ཁྲིད་བྱ། རེ་ཞིག་འདིར་སྐྱབས་ཁྲིད་རྐྱང་པའི་དབང་དུ་བྱས་ནས། དེ་ནས་སེམས་བསྐྱེད་སོགས་བྲག་རྫོང་མ་ལྟ་བུ་ཉམས་སུ་ལེན་བཞིན་པ་ཡིན་ན་ཤར་གྱི་བྱ། མིན་ན་དེ་ལས་བྱུང་བའི་དགེ་བ་སེམས་ཅན་གྱི་དོན་དུ་ཟུང་འཇུག་རྡོ་རྗེ་འཆང་གི་གོ་འཕང་ཐོབ་པར་གྱུར་ཅིག་སྙམ་པས། དགེ་བ་འདི་ཡིས་སྐྱེ་བོ་ཀུན་སོགས་དང་། བསོད་ནམས་འདི་ཡིས་ཐམས་ཅད་གཟིགས་པ་ཉིད་སོགས་བསྔོ་སྨོན་གྱིས་རྒྱས་བཏབ་ནས་ཐུན་མཚམས་ཀྱི་རྣལ་འབྱོར་ལ་འཇུག་དགོས་པས་སླར་ཡང་ངེས་པར་བྱ་བའི་ཕྱིར་ད་དུང་ལན་གཅིག་བསྐྱར་ན། དེ་ལ་འདིར་བསྟན་པའི་མངའ་བདག་སོགས་ནས།
ཚིག་ཉུང་བར་འདོད་ན་འབྱིན་འཇུག་སྐབས་སུ་གང་བབས་བློས་དཔྱད་དགེ་བ་བསྔོ་བའི་བར་བྱ། སླར་ཡང་ཞེས་སོགས་གོང་བཞིན་བསྐྱར་ལ་འཇུག་དགོས་པས་དོ་ནུབ་ཀྱི་ཐུགས་དམ་དམིགས་པའི་རིམ་པ་དེ་ལ་མཛད་པར་ཞུ། བསོད་ནམས་འདི་ཡིས་སོགས་བརྗོད་ལ་གྱེས། སློབ་མ་རྣམས་ཀྱིས་དེའི་དགོངས་ཐུན་དང་། སྲོད་ཐུན་སང་ནས་བཟུང་ཐོར་སྔ་དགོང་སྲོད་ཀྱི་ཐུན་ཁྲིད་མ་ཚར་གྱི་བར་བྱས་ལ་སེམས་བསྐྱེད་སོགས་རིམ་བཞིན་སྟོན་པར་འགྱུར་བའི་དམིགས་པ་རྣམས་སྤོ་ཞིང་མྱོང་བ་ཐོན་པར་བསྒོམ་མོ། ། འོན་ཀྱང་སྙན་བརྒྱུད་བཞི་སོགས་ཀྱི་བཤད་པ་རྣམས་མཁྱེན་བརྩེའི་གསུང་དེ་ཉིད་སྐྱབས་སེམས་སོགས་ཀྱི་ཁྲིད་རྣམས་ལ་བགོ་བཤའ་བྱས་ནས་འཆད་པར་ལྟར་ནས། དཔེར་བརྗོད་ནི་ཉིན་དང་པོར་དེ་ལ་འདིར་བསྟན་པའི་མངའ་བདག་ཞེས་པ་ནས། སྙན་བརྒྱུད་ཀྱི་མིང་བཏགས་པ་ཡིན་གསུང་བར། དེ་ལ་འདིར་སྙན་བརྒྱུད་གཉིས་པ་འདི་ཉིད་ལའང་། གདུལ་བྱ་དབང་པོ་རྣོ་འབྲིང་རབ་ཀྱི་དབྱེ་བས་རྣམ་གཞག་གསུམ་འབྱུང་བ་ལས།
འདིར་ཕྱི་མ་ལྟར་འཆད་པ་ལ་སྦྱོར་དངོས་རྗེས་གསུམ་ལས་ཞེས་སོགས་དང་སྦྲེལ་ནས་སྐྱབས་འགྲོའི་ཁྲིད་བྱ། དེའི་སང་ཁ་སང་བྱས་པ་དེའི་བར་འདྲ། གདུལ་བྱ་དབང་པོ་རྟུལ་པོ་ཞེས་པ་ནས། སྐྱབས་འགྲོའི་ཁྲིད་ཀྱི་བཟོ་མེད་དུ་འཇོག་པར་བྱེད་དོ་བར་བྱས་ལ། གཉིས་པ་སེམས་བསྐྱེད་ནས། ཞེས་པ་ནས། ཆེད་དུ་འཇོག་པར་བྱེད་དོ་བར། སེམས་བསྐྱེད་དང་ཡིག་བརྒྱའི་ཁྲིད་ལྷན་ཅིག་ཏུ་བྱ་བའམ། ཡང་ན་སེམས་བསྐྱེད་རྐྱང་པའི་ཁྲིད། རྗེས་བསྡུ་ཚུལ་དང་།
བསྐྱར་ཆོས་གང་གི་རིགས་འགྲེ་འོག་མ་ཐམས་ཅད་ལ་བྱ་བ་ཡིན་པས། སླར་ཡང་ངེས་པར་བྱ་བའི་སླད་དུ་ད་དུང་ལན་གཅིག་བསྐྱར་ན། དེ་ལ་འདིར་དཔལ་རྡོ་རྗེ་ནག་པོ་ཆེན་པོའི་སྙན་བརྒྱུད་ཀྱི་གདམས་པ་ཟབ་མོ་འདི་ཉིད་འཆད་པར་བྱེད་པ་ལ། སྙན་བརྒྱུད་བཞིའི་ནང་ཚན་སྙན་བརྒྱུད་གཉིས་པ་འདི་ཉིད་ལ་ཡང་ཞེས་སོགས་ནས། བླ་མའི་རྣལ་འབྱོར་དང་བཞི་ལས། དང་པོ་ནི་ཁ་སང་སོང་བ་ལྟར་བྱ། གཉིས་པ་སེམས་བསྐྱེད་ནི། ཞེས་སོགས། རིགས་འགྲེ་རང་ཡིན་ཞིང་། མཇུག་གི་བསྔོ་བ་དམིགས་ཐུན་སོ་སོའི་རྗེས་མ་དེ་ལ་བྱེད་པས།
སེམས་བསྐྱེད་དང་ཡིག་བརྒྱ་སྦྲེལ་ན་རྡོར་སེམས་བསྒོམ་བཟླས་ཀྱི་རྗེས་དང་། སེམས་བསྐྱེད་རྐྱང་པ་ཡིན་ན་དེའི་རྗེས་ལ་བྱའོ། ། དེ་བཞིན་དུ་སང་དེ་ཡང་བསྐྱར་ཆོས་གོང་བཞིན། བཞི་པ་བླ་མའི་སོགས་ནས་མཎྜལ་ཚོམ་བུ་བདུན་མ་གཙོ་བོར་འབུལ། དེ་ཡང་དངུལ་སོགས་རིན་པོ་ཆེའམ། ལི་དང་འཁར་བ་སོགས་ལས་བྱས་པའི་མཎྜལ་མཐོ་སྐོར་ལས་མི་ཆུང་བ་དང་། ནས་འབྲས་སོགས་འབྲུ་འབུན་མེད་དངོས་གཙང་ཅི་འབྱོར། དྲི་བཟང་གི་ཆུ་དུང་ཆོས་སོགས་སྣོད་ཇི་ལྟར་རིགས་པར་བཤམས། མཎྜལ་དེར་ཐོག་མ་ནས་དབུས་སུ་གནས་སྲུང་ཚོམ་བུ་ཉུང་ངུ་བཀོད་པ་འབུལ་བའི་ཚེ་དེར་དྲི་བཟང་གི་ཆུ་ཐིགས་གཅིག་བླུགས། རང་གི་ལག་གཡས་ཀྱིས་མཐེབ་སྲིན་སྦྱར་བས་ཆུ་འབྲུ་བུ་དང་བཅས་པ་དབུས་ནས་བྱང་ཤར་དུ་འཐེན་ལ།
ཨོཾ་བཛྲ་བྷཱུ་མི་ཨཱཿཧཱུྃ་སོགས་བརྗོད་ཅིང་གྲུ་བཞི་བྲིས། ཕྱི་ལྕགས་རི་ཞེས་སོགས་བརྗོད་ཚེ་མཎྜལ་གྱི་མཐའ་བསྐོར་ཟླུམ་རིས་དྲི་ཆུ་དེ་ཉིད་ཀྱིས་བྱ། དེ་ནས་ཚོམ་བུ་རྣམས་རིམ་བཞིན་བཀོད་ནས་འབུལ་བ་ཡིན་པས་མ་ཚང་བ་མེད་པ་འདི་ཉིད་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་དབུལ་བར་བགྱི། ཐུགས་རྗེས་འགྲོ་བའི་དོན་དུ་བཞེས་པ་དང་། བཞེས་ནས་བདག་གི་བརྒྱུད་ལ་རིམ་པ་གཉིས་ཀྱི་ཏིང་ངེ་འཛིན་བཟང་པོ་མ་སྐྱེས་པ་བསྐྱེད་པ། སྐྱེས་པ་བརྟན་པ། བརྟན་པ་གནས་པ། གནས་པ་མི་ཉམས་ཤིང་གོང་ནས་གོང་དུ་འཕེལ་ཞིང་རྒྱས་པ་བྱིན་གྱིས་བརླབ་ཏུ་གསོལ། ཞེས་བརྗོད། འབྱོར་པ་ཆེ་ཞིང་སྤྲོས་པ་ལ་དགའ་ན།
ཚར་ཇི་འབུལ་ཐམས་ཅད་ལ་ཚོམ་ནས་བརྗེས། ཡང་ན་དེ་ཉིད་ཁ་གསོས་ལ་འབུལ། མཐར་སྤྲོ་ན་སོ་བདུན་མ་དང་། ཞེས་པ་ནས་གལ་ཆེ་གསུང་བར། སླར་ཡང་ངེས་པར་བྱ་བའི་སོགས། དེ་ལ་འདིར་དཔལ་རྡོ་རྗེ་ནག་པོ་ཆེན་པོའི་སྙན་བརྒྱུད་ཀྱི་སོགས་ནས། སྦྱོར་དངོས་རྗེས་གསུམ་ལས། དང་པོ་ལ་སྐྱབས་སེམས་རྡོར་སེམས་བླ་མའི་རྣལ་འབྱོར་རྣམས་ལས་བཞི་པ་བླ་མའི་ནས་གལ་ཆེ་གསུང་བར། སླར་ཡང་སོགས། དེ་ནས་ཐུན་ལས་ལྡང་བར་འདོད་ན་བྲག་རྫོང་མ་ཤར་བསྒོམ་བྱའམ།
ཡང་ན་བསྔོ་སྨོན་གྱི་བློ་གསལ་བཏབ་ལ། སྐྱེ་བ་ཀུན་ཏུ་ཡང་དག་སོགས་ཅི་ཤེས་བྱ་དགོས་པས། དོ་ནུབ་ཀྱི་ཐུགས་དམ་དམིགས་པའི་རིམ་པ་དེ་ལ་མཛད་པ་ཞུ། བསོད་ནམས་འདི་ཡིས་སོགས་སོ། ། དེ་བཞིན་དུ་ཡང་བསྐྱར་ཆོས་འདྲ། གཉིས་པ་དངོས་གཞི་ལ། ཞེས་པ་ནས་སྟོང་པ་ཉིད་ཀྱི་ངང་བར། སྐད་ཅིག་གིས་རྡོ་རྗེའི་ས་གཞི་རྭ་བ་དྲྭ་བ་གུར་བླ་བྲེ་ཡེ་ཤེས་ཀྱི་མེ་འབར་བའི་སྲུང་འཁོར་གྱི་ནང་དུ་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་པདྨ་ཉི་མ་མི་རོ་དམར་སེར་མགོ་གཡས་སུ་བསྟན་པའི་སྟེང་དུ། རང་ཉིད་སྐད་ཅིག་གིས་དཔལ་རྡོ་རྗེ་ནག་པོ་ཆེན་པོ་ཞེས་སོགས་ནས་ཡེ་ཤེས་ཀྱི་མེ་འབར་བའི་དབུས་ན་བཞུགས་པ་བར། མངོན་རྟོགས་བློ་ལ་བྱང་བ་ཞིག་གིས་གསལ་བཏབ་པས་ཆོག
འོན་ཀྱང་འཇམ་མགོན་མཁྱེན་བརྩེའི་དབང་ཕྱུག་གི་ཁྲིད་སོགས་ལས་འདི་ལྟར་གསུངས་ཏེ། ཐུན་མོང་བའི་བསྲུང་བའི་ཞེས་པ་ནས་ངེས་ཤེས་བསྐྱེད་པའི་བར་བྱས་ནས་སེམས་འཛིན་རྣམས་རིམ་པས་སྟོན་ན། སླར་ཡང་ངེས་པར་བྱ་བའི་སོགས་རྒྱས་བསྡུས་ཅི་རིགས་ཀྱིས་བསྐྱར་ཆོས་ཚར་གཉིས། ཐུན་ལས་ལྡང་བ་སོགས་འདྲ། སང་སྐྱར་ཆོས་དང་། རྣམ་པ་སྤྱི་ལ་སེམས་བཟུང་བ་ནི། གུར་གྱི་མགོན་པོ་ནས། དངོས་ཡིན་སྙམ་དུ་སེམས་བཟུང་གི་བར། རྣམ་པ་བྱེ་བྲག་ལ་སེམས་བཟུང་བ་ལ། རྒྱན་མེད་ལ་སེམས་བཟུང་བ་དང་།
རྒྱན་ཅན་ལ་སེམས་བཟུང་བ་གཉིས། དང་པོ་ནི། རང་ཉིད་མགོན་པོ་ནས། རྒྱན་མེད་ལ་སེམས་འཛིན་པའོ། ། ཞེས་པའི་བར། རྗེ་མཁྱེན་བརྩེའི་ཁྲིད་ཡིག་བྲག་རྫོང་མ་བཞིན། སླར་ཡང་ངེས་པ་སོགས་བསྐྱར་ཆོས་འགྲེ། དེའི་སང་བསྐྱར་ཆོས་ཚར་ནས། རྒྱན་ཅན་ལ་སེམས་བཟུང་བ་ནི་ཕྱག་གཡས་རྡོ་རྗེ་ཞེས་པ་ནས། རེས་འཇོག་ཏུ་སེམས་བཟུང་བར་ཕྱི་ཁྲིད་བཞིན།
གོང་དུ་བཤད་པའི་ནས་བཟླ་བར་བྱེད་བར་གསང་ཁྲིད་ཀྱི་ཡི་གེ་བཞིན་བསྐྱར་ཆོས་སོགས་རིགས་འགྲེ། འདི་ནི་སྔར་ནས་ཁྲིད་ལ་གོམས་ཆ་ཆེར་མེད་པ་རྣམས་ལ་བྱེད་ལུགས་ཡིན། སྔར་བྲག་རྫོང་མའི་ཕྱི་ཁྲིད་ཐོབ་ཅིང་གོམས་ཆ་ཡོད་ན་བསྐྱེད་རིམ་སེམས་འཛིན་བཅས་སྡེབ་གཅིག་ལ་བྱས་ཀྱང་ཆོག་གོ ། དེའི་སང་བསྐྱར་ཆོས་ཚར་ནས་གཉིས་པ་བརྟེན་པ་རྫོགས་པའི་ནས། ལྡོག་པའི་ཆ་ནས་གསུམ་ཡིན་ལ་བར། སྐབས་འདིར་དྲེགས་པ་རྒྱུད་གསུམ་དུ་མ་འདུས་པའི་ཆོས་ནི་ཏིལ་འབྲུ་ཙམ་ཡང་མེད་པས། དེ་དག་གི་རྣམ་གཞག་རིམ་པས་སྟོན་པའི་དབང་དུ་བྱས་ནས། དེ་མངོན་དུ་བྱེད་པའི་ཐབས་ལམ་དབྲི་བསྐྱེད་ཉམས་ལེན་གྱི་གནད་ལ་བསྙེན་སྒྲུབ་ལས་གསུམ་ལས། དང་པོ་བསྙེན་པ་ལ་ཞེས་པ་ནས། བླ་མ་དང་ཡུམ་ཆེན་དྲན་ཙམ་བྱེད་བར་བསྐྱར་ཆོས་ལ་རྒྱས་པ་ལྟར་ན་གོང་བཞིན།
བསྡུ་ན་གཉིས་པ་བརྟེན་ཞེས་པ་ནས་རིང་ཐུང་འཚམས་པའི་ལམ་ཞེས་བྱ་བ་འདི་ལ་གཞི་སྐྱེ་མེད་ཅེས་པ་ནས། ཞེས་བྱ་བ་དང་གསུམ་ལས་བར། གཞི་ནི་འཁོར་འདས་ཀྱི་ཆོས་ཐམས་ཅད་རང་སེམས་ལས་ལོགས་ན་མེད་པས་དེ་ཉིད་དྲེགས་པ་རྒྱུད་གསུམ་ཡིན་པར་ངོ་སྤྲད་ནས་དེ་མངོན་དུ་བྱེད་པའི་ཐབས་བསྙེན་སྒྲུབ། ཞེས་སོགས་གོང་བཞིན་ནོ། ། དེའི་སང་བསྐྱར་ཆོས་ཀྱི་ཏིལ་འབྲུ་ཙམ་ཡང་མེད་པར་འདྲ། དེ་དག་ཀྱང་རང་སེམས་ཞེས་པ་ནས། དགོངས་པ་ཡང་དེ་ཡིན་གསུང་བར། དེ་མངོན་དུ་སོགས་ནས་བླ་མ་དང་ཡུམ་ཆེན་དྲན་བྱེད་པར། ཡང་ཡུམ་ཆེན་ལས་ནས། ལྷ་བསྡུ་བ་སོགས་མི་གསུང་ངོ་བར།
བསྐྱར་ཆོས་རྒྱས་བསྡུས་ཅི་རིགས། སང་གི་བསྐྱར་ཆོས་ལས་དེ་ཡིན་གསུང་བར་འདྲ། དེས་ན་རྡོ་རྗེའི་ལུས་ལ་ནས། རླུང་རྣམས་སུ་གྲུབ་ལ་བར། དེ་མངོན་དུ་ནས་ཇི་ལྟར་བསྒོམ་ཚུལ་ནི་བར་རང་གི་སྙིང་ཁའི་འོད་ཀྱིས་བླ་མ་ཡི་དམ་ཆོས་སྐྱོང་སྤྱན་དྲངས་ནས་ཐིམ་པའི་རྐྱེན་གྱིས་རྩ་གསུམ་གསལ་འདེབས་ནས། བླ་མ་དང་ཡུམ་ཆེན་བདེ་བ་བསྒྲུབ་པའི་བར་དང་། ཡང་ཡུམ་ཆེན་ལས་སོགས་ནས་མི་གསུང་ངོ་བར། དེ་ནས་ལུས་ཀྱི་ནས་དེ་ལྟར་གསལ་བཏབ་པའི་རྗེས་སུ་བར། ཟངས་གྲི་ཅན་ཐབས་གསལ་བའི་རང་བཞིན་དེས་ཡུམ་ཆེན་ཤེས་རབ་སྟོང་པའི་རང་བཞིན་ལ་ཞེས་སོགས་བདེ་བ་བསྒྲུབ་པའི་དམིགས་ཚིག་རྣམས་གོང་བཞིན་དེ་བཞིན་འོག་མ་རྣམས་ལའང་རིགས་འགྲེ་སྦྱར་ལ་ཅི་རིགས་པ་ཞིག་བྱའོ་བར། བསྐྱར་ཆོས་རྒྱས་བསྡུས་ཅི་རིག
སང་གི་བསྐྱར་ཆོས་རླུང་རྣམས་སུ་གྲུབ་ལ་བར། དེ་དག་དྲེགས་པ་ནས་འདི་ཡིན་ལ་བར་འདི་ལ་བསྙེན་སྒྲུབ་ལས་གསུམ་ལས། དང་པོ་བསྙེན་པ་ནས་ཐུང་མོང་གི་བསྙེན་པ་ནི་བསྐྱེད་རིམ་བཟླས་པ་ཡོད་མེད་གང་རུང་གི་མཐར་རང་གི་ཐུགས་ཀའི་འོད་ཟེར་གྱིས་བླ་མ་ཡི་དམ་ཆོས་སྐྱོང་སྤྱན་དྲངས་ནས་ཐིམ་པའི་རྐྱེན་གྱིས་རྩ་གསུམ་འཁོར་ལོ་ལྔ་ཡུམ་ཆེན་དང་བླ་མ་བསྒོམ་ཞིང་བདེ་བ་བསྒྲུབ་པ། མགོན་པོ་ལྕམ་དྲལ་བསྒོམ་ཞིང་བདེ་བ་བསྒྲུབ་པ་སོགས་བྱས་ལ། དེ་ནས་ལས་ཀྱི་ཞེས་སོགས་ནས་ཅི་རིགས་པ་ཞིག་བྱའོ་བར་དེའང་ལྷ་ནས་པུ་ཏྲ་འདི་གཤིན་རྗེ་དང་རྒྱལ་པོ་ཐམས་ཅད་ཀྱི་གཙོ་བོ་ཡིན་པས་སོ། ། ཞེས་གསུང་བར། བསྐྱར་ཆོས་རྒྱས་བསྡུས་ཅི་རིགས། སང་གི་བསྐྱར་ཆོས་ལ་འདི་ཡིན་ལ་བར། འདི་དཔའ་བོ་གཡུལ་ནས་ཐུང་མོང་གི་བསྙེན་པ་ནི་བར། བསྐྱེད་རིམ་བཟླས་པ་ཡོད་མེད་ཞེས་པ་ནས།
ལྕམ་དྲལ་བསྒོམ་ཞིང་བདེ་བ་བསྒྲུབ་པ་བར། ལས་མཁན་རྣམས་བསྒོམ་ཞིང་བདེ་བ་བསྒྲུབ་པའི་བར་བྱ། དེའང་ལྷ་ནས་ཡིན་པས་སོ་ཞེས་གསུང་བར། དེ་ལྟར་དངོས་ཉམས་ནས། མི་འཁུ་བའི་བཟླས་པ་བྱ་བ་སོགས་བར་ཡིན་པས། བསྐྱར་ཆོས་བསྡུ་ན། གཉིས་པ་རྟེན་ཞེས་པ་ནས། ངོ་སྤྲད་ནས་དེ་མངོན་དུ་བྱེད་པའི་ཐབས་ལམ་དབྲི་བསྐྱེད་ཉམས་ལེན་གྱི་གནད་ལ་དཔའ་བོ་གཡུལ་དུ་འཇུག་པའི་དགྲ་ཐབས་བསྙེན་སྒྲུབ་ལས་གསུམ་ལས། དང་པོ་བསྙེན་པ་ལ་ཐུན་མོང་དང་ཐུན་མོང་མིན་པ་གཉིས་ལས། ཐུན་མོང་གི་བསྙེན་པའི་བར་སྔོན་དུ་སོང་བ་བཞིན་དང་།
ཐུན་མོང་མ་ཡིན་པའི་བསྙེན་པའི་ནས། བྱ་བ་སོགས་ཡིན་པས་བར། སང་གི་བསྐྱར་ཆོས་འདྲ། མི་འཁུ་བའི་བཟླས་པ་བྱ་བ་ནི་ཞེས་པ་ནས། དེ་ལས་གསང་རྟེན་ལུས་སྦ་གོང་བཞིན་བྱེད་བར། བསྐྱར་ཆོས་གོང་བཞིན་ལ་ཐུན་མོང་མ་ཡིན་པའི་བསྙེན་པ་ལས་མགྲིན་པའི་དམིགས་པ་ཡན་སྔོན་དུ་སོང་བ་བཞིན་དང་། མི་འཁུ་བའི་སོགས་བསྐྱར་ཆོས་འདྲ། སང་གི་བསྐྱར་ཆོས་གོང་བཞིན་དེ་ལྟར་བྱས་ཀྱང་ནས་སྔར་བཞིན་བྱེད་བར་བསྐྱར་ཆོས་འགྲེ། སང་གི་བསྐྱར་ཆོས་གོང་བཞིན། དེས་ཀྱང་ཅུང་ཟད་འཚུབས་ན་ནས་ཟུང་འཇུག་གི་རང་ངོ་སྤྲོད་པའི་བར།
མན་ངག་ཡིན་ནོ། ། བསྐྱར་ཆོས་འགྲེ། སང་གི་བསྐྱར་ཆོས་གོང་བཞིན། དེ་ཡན་ཆད་ཀྱིས་ཐུན་མོང་དང་ཐུན་མོང་མིན་པའི་བསྙེན་པའི་དམིགས་གནད་རྣམས་ལེགས་པར་བསྟན་ཟིན་ནས། གཉིས་པ་རྦད་བའམ་བསྒྲུབ་པའི་ཞེས་པ་ནས། དེ་ཡི་དབང་དུ་མཛད་པ་ཡིན། ཞེས་གསུང་བར། འདིར་ལྟེ་བའི་ནས་རླུང་གི་རྣལ་འབྱོར་སྒོམ་པར་བྱེད་པ་ལས་བར། འདིར་ཐོག་མར་ལས་དང་པོ་པ་ནས། གྲངས་མཉམ་པོར་བྱ་བ་ནས་བྱིན་གྱིས་བརླབ་པའོ་བར།
ཚུལ་དེ་ལྟ་བུའི་སྒོ་ནས་ཉམས་སུ་ལེན་དགོས་པས་ཐུན་གྱི་མཐར་ལས་མཁན་མྱང་འདས་ནས་གསང་རྟེན་སྦ་བའི་བར་སྔར་ལྟེ་བར་བསྒོམ་སྐབས་བཞིན་ཡིན་པས། བསྐྱར་ཆོས་རིགས་འགྲེ་སང་གི་བསྐྱར་ཆོས་གོང་བཞིན། དེ་ཡན་ཆད་ཀྱིས་ཐུན་མོང་དང་ཐུན་མོང་མིན་པའི་བསྙེན་པའི་དམིགས་གནད་རྣམས་ལེགས་པར་བསྟན་ཟིན་ནས། གཉིས་པ་རྦད་པའམ་བསྒྲུབ་པའི་ཞེས་པ་ནས། དེ་ཡི་དབང་དུ་མཛད་པ་ཡིན། ཞེས་གསུང་བར། འདིར་ལྟེ་བའི་ནས་རླུང་གི་རྣལ་འབྱོར་སྒོམས་པར་བྱེད་པ་ལས་བར། འདིར་ཐོག་མར་ལས་དང་པོ་པ་ནས། གྲངས་མཉམ་པོར་བྱ་བ་ནས་བྱིན་གྱིས་བརླབ་པའོ་བར། ཚུལ་དེ་ལྟ་བུའི་སྒོ་ནས་ཉམས་སུ་ལེན་དགོས་པས་ཐུན་གྱི་མཐར་གྱི་མཐར་ལས་མཁན་མྱང་འདས་ནས་གསང་རྟེན་སྦ་བའི་བར་སྔར་ལྟེ་བར་བསྒོམ་སྐབས་བཞིན་ཡིན་པས།
བསྐྱར་ཆོས་རིགས་འགྲེ། སང་གི་བསྐྱར་ཆོས་ལས། དེའི་དབང་དུ་མཛད་པ་ཡིན་ཞེས་གསུང་བར། གང་ལ་གནད་དུ་ནས། སྒོམ་པར་བྱེད་པ་ལས་བར། འདི་ལ་གསུང་སྒྲོས་ནས་བྱིན་གྱིས་བརླབ་པའོ་བར། ཡང་ཡུམ་ཆེན་ནས་བསྒྲུབ་པ་མཐར་ཕྱིན་པའོ་བར། ཚུལ་དེ་ལྟ་བུའི་སོགས། བསྐྱར་ཆོས་ལ་གཉིས་པ་བསྒྲུབ་པའམ་རྦད་པའི་མན་ངག་གང་ལ་གནད་དུ་སོགས་གོང་བཞིན། སང་གི་བསྐྱར་ཆོས་ཀྱང་དེ་ཉིད་ལ་གེགས་སེལ་སོགས་སྙིང་ཁ་དང་།
མགྲིན་པའི་དམིགས་པ་ཕོག བསྐྱར་ཆོས་ནི་གཉིས་པ་བསྒྲུབ་པའམ་རྦད་པའི་མན་ངག་རླུང་སྔགས་ཟུང་འཇུག་གི་ཉམས་ལེན་ལས་ཐོག་མར་ལྟེ་བ་ནས་འགོ་བཟུང་བ་ཡན་སོང་ནས། དེ་ལ་གེགས་སེལ་སྙིང་ཁ་དང་མགྲིན་པར་བསྒོམ་ཚུལ་གོང་བཞིན་ནོ། ། སང་གི་བསྐྱར་ཆོས། དེ་ལ་འདིར་དཔལ་རྡོ་རྗེ་ནག་པོ་ཆེན་པོའི་མན་ངག་ཚད་མ་སྙན་བརྒྱུད་བཞི་ལྡན་ལས། སྙན་བརྒྱུད་གཉིས་པ་འདི་ལ་ཕྱི་ནང་གསང་བའི་མན་ངག་གི་གནད་བཞུགས་པའི་ནང་ནས་མཆོག་ཏུ་གྱུར་པ་གསང་བ་ཡང་ཏིག་སེམས་ལ་བརྟེན་ནས་བསྒྲུབ་པ་འདི་ལ། གཞི་སྐྱེ་མེད་དངོས་པོའི་གནས་ལུགས། ལམ་དབྲི་བསྐྱེད་ཉམས་ལེན་གྱི་གནད་མཐར་ཐུག་བསྟན་པ་བསྲུང་བའི་མཚོན་ཆར་གཏད་ནས་མངོན་སྤྱོད་མཆོག་གི་དངོས་གྲུབ་ཏུ་བསྒྱུར་བ་རྣམས་ལས། ལམ་དབྲི་བསྐྱེད་ཉམས་ལེན་གྱི་གནད་ལ་དཔའ་བོ་གཡུལ་དུ་འཇུག་པའི་དགྲ་ཐབས་གསུམ་མམ་ལྔ་སྦྱོང་བྱེད་བསྙེན་བསྒྲུབ་ལས་གསུམ་ལས། དང་པོ་བསྙེན་པ་ལ་ཐུན་མོང་གི་བསྙེན་པ་སྔོན་འགྲོའི་ཐུན་མོང་མ་ཡིན་པའི་བསྙེན་པ་མི་འཁུ་བའི་བཟླས་པ།
སྲོག་འཕྲོག་པའི་བཟླས་པ། སྲོག་གི་ཡང་ཏིག་བླང་བའི་བཟླས་པ་རྣམས་འཁོར་ལོ་ལྔ་ལ་བརྟེན་པའི་གནད་ཁྱད་པར་ཅན་དུ་སོང་ནས། གཉིས་པ་བསྒྲུབ་པའམ་རྦད་པ་ལ་རྣམ་གཞག་རགས་པ་སྔོན་དུ་བཏང་ནས་ཉམས་ལེན་དངོས་ལྟེ་བ་ནས་བཟུང་བྱ་དགོས་པའང་སྔོན་དུ་བསྟན་པ་ལྟར་ཡིན་ཅིང་། དེ་ལ་གེགས་སེལ་སོགས་སྙིང་མགྲིན་དམིགས་པ་བསྐྱར། སྤྱི་བོ་དང་གསང་གནས་ཀྱི་དམིགས་པ་ཕོག བསྐྱར་ཆོས་དང་། སང་གི་བསྐྱར་ཆོས་གོང་བཞིན་ལ་དེ་ལ་གེགས་སེལ་སྙིང་མགྲིན་གྱི་དམིགས་པ་གོང་དུ་བསྟན་པ་ལྟར་དང་། སྤྱི་གསང་གི་དམིགས་པ་བསྐྱར་ལ་དེ་ཡན་ཆད་ཀྱིས་བསྒྲུབ་པའམ་རྦད་པའི་དམིགས་པ་རྣམས་མ་ཚང་བ་མེད་པ་སོང་ནས། གསུམ་པ་ལ་ནས་གསུང་བཞིན་དུ་ཤེས་པར་བྱའོ་བར། བསྐྱར་ཆོས་ལ་དེ་ལ་འདིར་ནག་པོ་ཆེན་པོའི་མན་ངག་གསང་བ་ཡང་ཏིག་སེམས་ལ་བརྟེན་པ་ལ་བསྙེན་བསྒྲུབ་ལས་གསུམ་ལས།
བསྙེན་བསྒྲུབ་གཉིས་གོང་དུ་རྒྱས་པར་བསྟན་ཟིན་ནས་གསུམ་པ་ལས་ལ་སོགས་གོང་བཞིན། སང་གི་བསྐྱར་ཆོས་འདྲ། དེ་ལས་ཐུན་མོང་མིན་པའི་དམིགས་པ་མི་སྟོན་ན་རྒྱུན་དུ་ཉམས་སུ་ལེན་ཚུལ་བཤད་ནས་གྲོལ་བ་ཡིན་ལ། སྟོན་པ་ལྟར་ན། དེ་ནས་གཉིས་པ་ཐུན་མོང་མ་ཡིན་པའི་ལས་སྦྱོར་ལས་སྤྱི་བོའི་དམིགས་པ་ནས་བཟུང་། བླ་མ་རྡོ་རྗེ་སེམས་དཔའ་བསྒོམ་པའི་བར་ཚར་ཆེན་རྗེའི་གསུང་བཞིན་ཐུན་རེ་བཅད་ནས་བསྒོམ་དུ་འཇུག་པ་ཡིན་པས་བསྐྱར་ཆོས་རིགས་འགྲེ། སྙིང་ཁ་ཆོས་འཁོར་ལ་དམིགས་ཐུན་གནང་སྲོལ་མ་བཞུགས་ཤིང་། ལུང་དང་ཕྱག་ལེན་ནི་བཞུགས་སོ། ། གང་ལྟར་དེ་ལྟ་བུའི་ཁྲིད་ཡོངས་རྫོགས་ཕོག་ནས་རྒྱུན་གྱི་ཉམས་ལེན་ཚར་ཆེན་རྡོ་རྗེ་འཆང་གི་གསུང་ཕྱིའི་བྲག་རྫོང་མའི་ཉམས་ལེན་གྱི་རྗེས་སུ་གསུངས་པ་ལྟར་ལ་བསྙེན་བསྒྲུབ་ལས་སྦྱོར་རྣམས་སྐབས་སུ་གང་བབས་གནས་སྐབས་དེ་དང་དེར་ཉམས་སུ་ལེན་པ་ཡིན་པས། དེ་དག་གི་གནས་སྐབས་སུ་ཐོབ་པའི་དམ་ཚིག་དང་སྡོམ་པའི་ཚོགས་ལ་བསྲུང་སྡོམ་ཚུལ་བཞིན་དུ་བགྱིའོ་སྙམ་པས་འདིའི་རྗེས་ཟློས་ལན་གསུམ་མཛོད།
གཙོ་བོས་སོགས་གསང་ཁྲིད་ཐུན་མོང་མ་ཡིན་པ་གསན་པའི་བཀའ་དྲིན་གཏང་རག་གི་ཡོན་དུ་མཎྜལ་འབུལ་བ་ཞུ། ཞེས་དང་། སློབ་མ་རྣམས་ཀྱིས་མཎྜལ་སོ་བདུན་མ་འབུལ། དེ་ལྟར་མཎྜལ་ཕུལ་ནས་ལུས་ལོངས་སྤྱོད་ཞེས་སོགས་སྤྱི་འགྲེའི་དེང་ནས་བརྩམ་སྟེ་ལན་གསུམ། དེ་རྣམས་ཀྱི་སྒོ་ནས་གངས་ལྗོངས་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་རྣམས་ལ་རྒྱལ་བསྟན་ཡོངས་རྫོགས་ཀྱི་ཉམས་བཞེས་གསུང་ངག་རིན་པོ་ཆེ་ལམ་འབྲས་ཚོགས་སློབ་སོགས་ཟབ་ཅིང་རྒྱ་ཆེ་བའི་བཀའ་སྲོལ་དུ་མ་བཞུགས་པའི་ནང་ནས་སྙིང་པོར་གྱུར་པ་བསྟན་སྲུང་དཔལ་ནག་པོ་ཆེན་པོ་ཆེ་ཆུང་ལའང་མཁས་གྲུབ་གཞན་ལས་ཟབ་ཁྱད་ཆེ་བའི་གདམས་པ་རྡོ་རྗེ་འཆང་ནས་བདག་གི་དྲིན་ཅན་རྩ་བའི་བླ་མའི་བར་དུ་བྱོན་པ་དུ་མ་ཞིག་ལས་མཆོག་ཏུ་གྱུར་པ་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་མན་ངག་གསང་བ་ཡང་ཏིག་སེམས་ལ་བརྟེན་པའི་སྐོར་ཡོངས་སུ་རྫོགས་པ་ཕུལ་ཟིན་པ་ཡིན་པས་རང་ཉིད་ཀྱི་ཉམས་ལེན་སྙིང་པོར་བྱ་ཞིང་། བསྟན་པ་འཛིན་ངེས་པའམ་བཀའ་སྲོལ་འདི་ལ་སྙིང་ནས་དད་པ་ཐོབ་ཅིང་། བླ་མེད་རྡོ་རྗེ་ཐེག་པའི་དཀྱིལ་འཁོར་རྣམས་སུ་དབང་གིས་རྒྱུད་སྨིན། ཁྱད་པར་འདིའི་སྨིན་གྲོལ་གོ་རིམ་བཞིན་ཐོབ་ཅིང་དམ་ཚིག་དང་སྡོམ་པར་ལྡན་པའི་སྣོད་ལྡན་སློབ་མ་ཡིན་ངེས་མ་གཏོགས་བབ་ཅོལ་ཅི་ཐོད་ཐོད་ལ་མི་སྟེར་བ་སོགས་དམ་ཚིག་དང་སྡོམ་པ་ལ་བསྲུང་སྡོམ་ཚུལ་བཞིན་དུ་མཛད་པའི་སྒོ་ནས་རང་གཞན་གྱི་དོན་རྒྱ་ཆེན་པོ་མཛོད། བསོད་ནམས་འདི་ཡིས་སོགས། བསྔོ་སྨོན་བཀྲ་ཤིས་ཅི་རིགས་བྱའོ། །
ཞེས་དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་གསང་ཁྲིད་ཀྱི་སྒོ་ནས་སྣོད་ལྡན་རྗེས་སུ་འཛིན་པའི་ཚུལ་འདི་ཡང་རྗེ་བཙུན་ས་སྐྱ་པའི་སྙན་བརྒྱུད་བསྟན་པའི་བདག་པོ་ཚར་ཆེན་རྡོ་རྗེ་འཆང་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་དང་། འཇམ་པའི་དབྱངས་མཁྱེན་བརྩེའི་དབང་ཕྱུག་བསྟན་པའི་རྒྱལ་མཚན་དཔལ་བཟང་པོ་སྟེ་འགྲན་བྲལ་ཡབ་སྲས་དེ་གཉིས་ཀྱི་གསུང་རབ་ལ་གསལ་བྱེད་གང་དགོས་བྱེད་དགོས་ཞེས་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ལ། དཔལ་ས་སྐྱའི་ཟུར་འཆད་སྦས་པའི་རྣལ་འབྱོར་པ་རིན་ཆེན་རྒྱལ་མཚན་ནས་བསྐུལ་མ་མཛད་པ་བཞིན་འཆད་ཚུལ་ཉུང་ངུ་འདི་བཞིན་བྲིས་པ་ཡིན་ཞིང་། རྒྱས་པར་ཁོག་ཕུབ་ཀྱི་བཤད་པ་བྱེད་ཚེ་འཇམ་མགོན་ཨ་མེས་ཞབས་ཀྱི་བསྟན་སྲུང་ཆོས་ཀུན་གསལ་བའི་ཉིན་བྱེད་སོགས་ནས་འབྱུང་བ་བཞིན་རྣམ་དཔྱོད་ཤིན་ཏུ་ཡངས་པོས་སྦྱར་ཞིང་། ཉམས་ལེན་དམིགས་ཐུན་རྣམས་ནི་རེ་རེ་ལ་མྱོང་ཐོན་བསྒོམ་དུ་འཇུག་པའི་གོང་དུ་བཤད་པ་སོགས་འཕྲལ་ལུགས་སྣ་ཚོགས་བྱ་བ་ལས་མཐའ་གཅིག་ཏུ་མ་ངེས་པས་དེ་བཞིན་ཤེས་དགོས། འདི་ཡིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། བཀྲ་ཤིས་ཤོག འདིའི་ལྗགས་ལུང་ཟུར་འཆད་པ་རིན་ཆེན་རྒྱལ་མཚན་ཞབས་དྲུང་དུ་བདག་སངས་རྒྱས་དཔལ་འབྱོར་གྱིས་ནོས་ལགས་སོ། ། བདག་གི་སུག་རྗེས་སོ།། །། PAGE * MERGEFORMAT 2 ཀུན་དགའ་བློ་གྲོས།
གུར་གྱི་མགོན་པོའི་གསང་ཁྲིད་ཐུན་མིན་འཆད་ཚུལ་གསང་བ་ལས་ཀྱང་ཆེས་གསང་བ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
