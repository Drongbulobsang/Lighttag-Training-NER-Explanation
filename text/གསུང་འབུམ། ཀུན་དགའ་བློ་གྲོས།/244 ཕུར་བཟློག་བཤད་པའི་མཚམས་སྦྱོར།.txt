གསུང་འབུམ། ཀུན་དགའ་བློ་གྲོས།
པོད ༢༤༤
ཕུར་བཟློག་བཤད་པའི་མཚམས་སྦྱོར།
༄༅། །ཕུར་བཟློག་བཤད་པའི་མཚམས་སྦྱོར་བཞུགས་སོ།། བདེ་ལེགས། བདུད་དཔུང་སྟོབས་འཕྲོག་སྐུ་ཡི་ཉམས་ནི་སྒེག་ཅིང་དཔའ་ལ་མི་སྡུག་པ། ། དྲེགས་པ་ཟིལ་གནོན་གསུང་གི་ཉམས་ནི་རྒོད་ཅིང་དྲག་ཤུགས་འཇིགས་སུ་རུང་། ། གདུག་པ་ཚར་གཅོད་ཐུགས་ཀྱི་ཉམས་ནི་སྙིང་རྗེ་རྔམས་དང་ཞི་བའི་ཚུལ། ། གར་དགུར་བསྒྱུར་མཛད་རྩ་བའི་བླ་མ་རྡོ་རྗེ་གཞོན་ནུས་དགེ་ལེགས་སྩོལ། ། ཞེས་སྐྱབས་གསོལ་གྱི་ཚིག་གིས་མདུན་བདར་ཏེ། དེ་ལ་འདིར་རང་ཅག་འགྲོ་བ་པ་རྣམས་ཀྱི་སྡུག་བསྔལ་རྒྱུ་དང་བཅས་པའི་ནད་སེལ་བར་བྱེད་པའི་སྨན། ཕན་པ་དང་བདེ་བ་མ་ལུས་པ་འབྱུང་བའི་སྒོ་གཅིག་པུ། ཡ་རབས་རྣམས་ཀྱིས་བསླབས་ཤིང་ཕུ་དུད་དུ་བྱ་བའི་ཡུལ་མཆོག་ཏུ་གྱུར་པ་ནི་བདེ་བར་གཤེགས་པའི་བསྟན་པ་རིན་པོ་ཆེ་འདི་ཉིད་ཡིན་ཏེ།
རྒྱལ་སྲས་ཤན་ཏི་དཱེ་ཝའི་ཞལ་སྔ་ནས། འགྲོ་བའི་སྡུག་བསྔལ་སྨན་གཅིག་པུ། ། བདེ་བ་ཐམས་ཅད་འབྱུང་བའི་གནས། ། བསྟན་པ་རྙེད་དང་བཀུར་སྟི་དང་། ། བཅས་ཏེ་ཡུན་རིང་གནས་གྱུར་ཅིག ། ཅེས་བཀའ་སྩལ་པ་ལྟར་གྱི་བསྟན་པ་རིན་པོ་ཆེ་འདི་ཉིད་ཀྱང་དར་ཞིང་རྒྱས་ལ་ཡུན་རིང་དུ་གནས་པའི་བྱེད་པོ་ནི། རྒྱལ་བ་གཉིས་པ་བསྟན་འཛིན་བཤེས་གཉེན་དམ་པ་རྣམས་ལ་རག་ལས་པ་ཡིན་ཏེ། ངོར་ཆེན་རྡོ་རྗེ་འཆང་ཆེན་པོས། ཚད་མེད་མཁྱེན་དང་བརྩེ་བའི་དཔལ་མངའ་ཞིང་། ། རྒྱལ་བའི་བསྟན་པ་སྲོག་ལྟར་གཅེས་འཛིན་པའི། །
མཚུངས་མེད་བླ་མ་དགེ་བའི་བཤེས་གཉེན་རྣམས། ། ཞེས་གསུངས་པ་ལྟར་གྱིས་བསྟན་འཛིན་རྣམས་ཀྱིས་འཛིན་པར་བྱ་བའི་གཞི་ཡང་། སློབ་དཔོན་བྷུ་སུ་ཀུའི་ཞལ་སྔ་ནས། ཚུལ་གནས་ཐོས་དང་བསམ་ལྡན་པའི། ། བསྒོམ་པ་ལ་ནི་རབ་ཏུ་སྦྱོར། ། ཞེས་གསུངས་པ་ལྟར། གཞི་ཚུལ་ཁྲིམས་རྣམ་པར་དག་པ་ལ་བརྟེན་ཏེ་ཐོས་བསམ་བསྒོམ་གསུམ་ཕྱག་བཞེས་སུ་བསྟར་བའི་སྒོ་ནས་བསྟན་འགྲོར་ཕན་བདེ་སྤེལ་བ་ཉིད་ཡིན་ལ། དེ་ལྟར་ན་རྒྱལ་བའི་ཡུམ་ཚིགས་སུ་བཅད་པ་ལས། རིན་ཆེན་ཆོས་ཀྱང་དཀོན་ལ་རྟག་ཏུ་འཚེ་བའང་མང་། ། ཞེས་གསུངས་པ་ལྟར།
ནག་ཕྱོགས་ལ་དགའ་བའི་མི་དང་མི་མིན་རྣམས་ཀྱིས་བསམ་ངན་སྦྱོར་རྩུབ་ཀྱི་སྒོ་ནས་བར་ཆད་འབྱུང་བ་ཆོས་ཉིད་ཡིན་ལ། དེ་ཉིད་བཟློག་པར་བྱེད་པའི་ཐབས་ལ། རྡོ་རྗེ་འཆང་ཆེན་པོས་རྒྱུད་སྡེ་རྣམས་ནས་ཞི་རྒྱས་དབང་དྲག་གི་ཐབས་ཚུལ་སྣ་ཚོགས་གསུངས་པ་རྣམས་སྐབས་ཐོབ་ཀྱི་གདུལ་བྱ་གང་ལ་གང་འདུལ་ཚུལ་དུ་གསང་སྔགས་འཛིན་པ་རྣམས་ཀྱིས་ཉམས་སུ་ལེན་དགོས་པ་ཡིན་ཞིང་། དེའི་ནང་ནས་ཀྱང་ཤིན་ཏུ་གདུག་ཅིང་གཏུམ་པ་ཐབས་ཞི་བ་གསུམ་གྱིས་གདུལ་དཀའ་བ་རྣམས་ལ་ཀུན་སློང་སྙིང་རྗེ་ཆེན་པོས་ཀུན་ནས་བླངས་ཏེ་དྲག་པོའི་ཚར་གཅོད་ཀྱི་སྒོ་ནས་རྗེས་སུ་བཟུང་དགོས་པ་མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པ་ཡིན་ཏེ། སྔོན་གྱི་དུས་སུ་བདག་ཅག་གི་སྟོན་པ་འདི་ཉིད་དེད་དཔོན་སྙིང་རྗེ་ཆེན་པོར་སྐུ་འཁྲུངས་པའི་སྐབས་མི་ནག་མདུང་ཐུང་ཅན་གྱིས་ཚོང་པ་ལྔ་བརྒྱ་སྲོག་འཕྲོག་པ་ཉེ་བ་ན། བྱང་ཆུབ་ཀྱི་སེམས་བླ་ན་མེད་པར་བསྐྱེད་དེ། ངན་སེམས་ཅན་དེ་ཉིད་ལ་མཚོན་བསྣུན་པའི་སྒོ་ནས་སྲོག་བྲལ་གྱི་ཆོ་ག་མཛད་པ་ལ་བརྟེན་ནས་བསྐལ་པ་འབུམ་གྱི་ཚོགས་འདུམ་པར་བཤད་ལ། བརྟག་གཉིས་ལས་ཀྱང་། བསྟན་ལ་གནོད་པར་བྱེད་པ་དང་། ། བླ་མ་སངས་རྒྱས་འཇིག་པ་ནི། །
བླ་མ་ཐུབ་པ་ལ་ཞུས་ནས། ། སྙིང་རྗེས་གསད་པར་བྱ་བ་ཉིད། ། ཅེས་དང་། རྡོ་རྗེ་གུར་ལས། ཤིན་ཏུ་གདུག་ཅིང་གཏུམ་པ་ལ། ། ཞི་བ་ཉེ་བ་མི་སྦྱར་ཏེ། ། འདི་མཁྱེན་རྡོ་རྗེ་ཅན་གྱིས་ནི། ། རང་ཉིད་ཀྱེ་ཡི་རྡོ་རྗེ་མཛད། ། ཅེས་དང་། གཤིན་རྗེ་དགྲ་ནག་གི་རྒྱུད་ལས།
བློ་ལྡན་སྒྲུབ་པོས་སེམས་ཅན་ལ། ། ཕན་པའི་སེམས་ཀྱིས་སྲོག་མི་བཅད། ། ཅེས་གསུངས་པའི་རྗེས་སུ། གདུག་པ་ཅན་ལ་ལྡོག་སྟེ་བྱ། ། དངོས་སུའམ་ཡང་ན་སྔགས་དང་གཞན། ། འཁྲུལ་འཁོར་དང་ནི་ཏིང་ངེ་འཛིན། ། སྨན་གྱིས་ཀྱང་ནི་བྱ་བ་སྟེ། ། དེ་ལྟར་མི་བྱེད་དེ་ཡི་ནི། ། དམ་ཚིག་ངེས་པར་ཉམས་པར་འགྱུར། ། ཞེས་དང་།
ཡོ་ག་ལས། དཀོན་མཆོག་གསུམ་ལ་གནོད་བྱེད་ན། ། བཟོད་པ་བསྒོམ་པར་མི་བྱའོ། ། བླ་མ་དམོད་བརྩོན་མ་རུངས་དང་། ། དམ་ཚིག་ལ་ནི་འདའ་བ་སོགས། ། དེ་སོགས་བྱེད་པ་ཚར་བཅད་ནས། ། འགྲུབ་འགྱུར་ཞེས་ནི་ཀུན་རིག་གསུང་། ། ཞེས་དང་། འབུམ་ནག་ལས། ཉམས་པ་དུས་སུ་མི་སྒྲོལ་བ། །
དེ་ཡང་དམ་ཚིག་ཉམས་པ་ཡིན། ། ཞེས་དང་། རྩ་ལྟུང་བཅུ་བཞི་པ་ལས། གདུག་ལ་རྟག་ཏུ་བྱམས་ལྡན་པ། ། བྱེད་པ་དེ་ནི་བཅུ་པར་འདོད། ། ཅེས་དང་། འཇམ་པའི་དབྱངས་ཀྱིས། གདུག་པ་ཅན་ལ་བྱམས་པ་དང་། ། བུ་དང་སློབ་མ་མི་འཆོས་དང་། ། བསྲུང་བའི་འཁོར་ལོ་མི་བསྒོམ་དང་། །
ཁྲོ་བོ་བཟླས་པ་འགོག་པ་སོགས། ། མ་དག་པ་ཡི་སྙིང་རྗེ་ཡིན། ། ཞེས་དང་། རྒྱལ་སྲས་སེམས་དཔའ་ཆེན་པོས། སྦྱོར་བ་བྱང་ཆུབ་སེམས་དང་རབ་ལྡན་པས། ། སངས་རྒྱས་བསྟན་པའི་སྤྱི་དགྲ་སྒྲོལ་བར་བཤད། ། སྒྲོལ་བཀོད་ཐབས་ལ་མཁས་པའི་ལག་ལེན་ནི། ། དཔལ་ལྡན་བླ་མའི་སྐུ་དགྲ་ཚར་བཅད་བྱ། ། ཞེས་དང་། ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས།
གདུག་ལ་བྱམས་པ་སྤོངས་ཞེས་གང་གསུངས་པ། ། ཕ་རོལ་ངན་སྤྱོད་བྱེད་ལས་བཟློག་ཕྱིར་ཏེ། ། སྙིང་ནས་བྱམས་པ་སྤོང་བ་ཐེག་མཆོག་གི ། རྩ་ལྟུང་བཞི་པར་རྒྱུད་གཞུང་ཀུན་ལས་གསུངས། ། ཞེས་གསུངས་ཞིང་། གཞན་ཡང་སྔགས་འཆང་གཟུངས་དཔལ་བས། ཆོས་རྗེ་བླ་མས་སྐུ་དགྲ་བཙུན་མོ་སྤེལ་གྱི་བེན་པོ་རྣམས་བསྒྲལ་ནས་གཙུག་དགུ་ལའི་རྩ་བར་འགྲུལ་པ་དག་ལ་གནས་ཚུལ་གསན་པ་ན། ཉིད་ཀྱི་གསུང་ལས་ཕར་ཕྱིན་ཐེག་པ་བསྟུན་ན་སྡིག་མང་པོ་བསགས་ཀྱང་རྡོ་རྗེ་ཐེག་པ་དང་བསྟུན་ན་བསྐལ་པ་མང་པོའི་ཚོགས་རྫོགས། ཞེས་གསུངས་པར་གྲགས་ལ། དེ་བཞིན་དུ་ཚར་ཆེན་ཆོས་ཀྱི་རྒྱལ་པོས་པུ་ཏྲའི་བསྐང་བ་ལས་བཞི་ལྷུན་གྲུབ་ཁྲག་འཐུང་མར་གྲགས་པ་འདི་རྩོམ་པར་མཛད་པའི་ལོ་རྒྱུས་ལས།
བདག་གི་བླ་མ་བདག་ཆེན་རབ་མཛེས་ཀུན་དགའི་མཚན་ཅན་ལ་དམ་ཉམས་ཀོ་ཆག་པ་རྣམས་ཀྱིས་འཕྲལ་དུ་སྐུ་ལ་བསྡོ་བའི་ལས་བྱུས་བརྩམས་པའི་ཚེ། ཁོ་བོས་ཁའུ་བྲག་རྫོང་གི་སུམ་ཅུ་རྩ་གསུམ་དུ་ངོར་པའི་མན་ངག་གཡུལ་རྒྱལ་ནས་བྱུང་བའི་ལས་སྦྱོར་བསྒྲུབས་པའི་སྐབས་པུ་ཏྲས་དམིགས་བྱ་དགྲ་བོ་དེ་དངོས་སུ་ཁྲིད་ནས་ངས་དགྲ་བོ་འདི་ཚར་བཅད་པ་ཡིན་པས་འཕྲལ་དུ་བསྐང་བ་ཞིག་རྩོམ་གསུངས་པ་ལ་བརྟེན་ནས་བསྐང་བ་འདི་ཡང་པུ་ཏྲ་དང་བྱས་ནས་བརྩམས་པ་ཡིན་ནོ། ། ཞེས་ས་ལོའི་སྐུ་དགྲ་ཚར་བཅད་པའི་ལོ་རྒྱུས་གསུངས་པ་དང་། ཡང་རྗེ་དེ་ཉིད་ཀྱིས་ལྷ་མོ་དུད་སོལ་མའི་ཆོས་སྐོར་གསན་ཡུལ་རྔོག་སྟོན་བསོད་ནམས་བསྟན་འཛིན་ལ་དུས་རྒྱུན་དུ་མ་རུངས་པའི་ལས་སྐུ་དགྲ་ངན་པ་ཞིག་ཡོད་པ་ལ་ཚར་ཆེན་གྱིས་ལྷ་མོའི་ཆོས་སྐོར་ཡོངས་རྫོགས་ཞུས་པའི་ཚེ་རྔོག་སྟོན་ལ་བླ་མ་ཁྱེད་ལ་བསྟན་སྲུང་འདི་ལྟ་བུ་ཡོད་བཞིན་དུ་སྐུ་དགྲ་འདི་འཇོག་པ་འཕང་ལགས་ཞུས་པས། བླ་མའི་གསུང་ལས་ཆོས་རྗེ་པ་དེ་བདེན་ཏེ། མགོན་ཁང་འདིའི་སྐུ་རྒྱབ་དེ་ཕྱོགས་སུ་བསྟན་པའི་རྟེན་འབྲེལ་བཞིན་ཡིན་ནམ་ད་ལྟ་ལས་སྦྱོར་བརྩམས་ཀྱང་རྟགས་འབྱུང་བ་ཞིག་མི་ཡོང་འདུག་པས་སྔོན་གྱི་ལས་ཡིན་པ་འདྲ་གསུང་ཞིང་ཐུགས་ཅུང་ཟད་མུག་པའི་ཚུལ་སྟོན་པ་ལ། ཚར་ཆེན་གྱིས་དེས་ན་བདག་བླ་མའི་ཆོས་སྐོར་ཡོངས་སུ་རྫོགས་པ་གནང་བའི་གཏང་རག་ཏུ་ཆོས་སྐྱོང་འདི་ལ་བརྟེན་ནས་དམ་ཉམས་འདི་བདག་གིས་བསྒྲལ་ན་ཇི་ལྟར་ལགས་ཞུས་པས། ཆོས་རྗེ་དེ་ལྟ་བུའི་མཁྱེན་ན་ཤིན་ཏུ་སྐུ་དྲིན་ཆེ་གསུངས་པ་ལ་བརྟེན་ནས་གཞུང་གི་མགོན་ཁང་ན་བཞུགས་པའི་ལྷ་མོའི་སྐུ་ལ་ཁྲག་ཞག་གི་ཐིག་ལེ་སོགས་དངོས་སུ་ཕུལ་ནས་བླ་མའི་སྐུ་དགྲའི་མིང་རུས་བླ་དགས་ཀྱི་ཡི་གེ་ཞལ་དུ་བཏབ་སྟེ་ས་རྔོག་བླ་མ་བརྒྱུད་པའི་མཚན་ནས་བརྗོད་པའི་བཀའ་བསྒོ་དྲག་པོ་ལན་གསུམ་ཙམ་མཛད་པས། ཚར་ཆེན་ཉིད་ཀྱི་ཐུགས་ཀྱང་འཇིག་པ་སྙམ་མཛད་ཅིང་། ལྷ་མོའི་སྐུ་དེ་སྔར་ལས་ཁྲོ་ཞིང་རྔམས་པ་ཞིག་ཏུ་གྱུར།
དེ་རྗེས་བདེ་མཆོག་སྲིན་པོ་རིར་ཕྱག་ཕེབས་ཏེ་ཐུགས་དམ་རྒྱུན་གྱི་གཏོར་བསྔོ་ལ་ལས་སྦྱོར་གྱི་དམོད་བསྐུལ་དྲག་པོ་བཅས། ཐུན་གཏོར་དགྲ་ཕྱོགས་སུ་ཁ་བསྒྱུར་བ་གནང་བ་ན། ཞག་བདུན་པའི་ཚེ་གཏོར་མའི་རྩེ་མེ་སྟག་གི་ཚུལ་དུ་མ་ཆད་པ་རྗེ་ཉིད་ཀྱིས་གཟིགས་པས་མཆོད་གཡོག་ལ་བཀའ་འདྲི་གནང་བ་ན། གཙོ་ཆེན་པོ་རྫ་མ་ཙམ་ཞིག་གཞུང་གི་ཐད་དུ་བབས་སོང་ཟེར་བའི་རྒྱུ་མཚན་ཕུལ། དེ་ནས་ཞག་མ་འགྱངས་པར་དམ་ཉམས་དེ་ལ་ཤི་ཆད་སྣ་ཚོགས་བྱུང་སྟེ་མི་རྩ་བུད་པ་ན་ཚར་ཆེན་གྱི་མནལ་ལྟས་སུ་ཞག་མང་པོའི་བར་ལ་སྡིག་སྒྲིབ་དག་པའི་རྟགས་མཚན་གསལ་བར་གཟིགས་པ་ན། གསང་སྔགས་རྡོ་རྗེ་ཐེག་པའི་ལམ་འདི་ལ་བླ་མའི་སྐུ་དགྲ་ཚར་བཅད་པ་སོགས་ལས་ཕན་ཡོན་ཆེ་བར་གཞན་མེད་པའི་ཐུགས་ལྷག་པར་ཆེས་པའི་ལོ་རྒྱུས་གསུངས་སོ། ། དེ་ལྟར་མདོ་རྒྱུད་བསྟན་བཅོས་ཐམས་ཅད་ཀྱི་དགོངས་པ་གདུག་པ་ཅན་ཞི་བས་མི་ཐུལ་བ་རྣམས་དྲག་པོས་ཚར་གཅོད་པ་ཕྱོགས་གཅིག་ཏུ་མཐུན་ལ། རྒྱུ་མཚན་དེ་ཉིད་ཀྱི་ཕྱིར་ད་ལམ་གྱི་གནས་སྐབས་འདིར་ཡང་བསྟན་པ་རིན་པོ་ཆེ་དེར་འཛིན་དང་བཅས་པ་དར་ཞིང་རྒྱས་ལ་ཡུན་རིང་དུ་གནས་པར་བྱ་བའི་ཕྱིར་དང་། དེ་དག་ལ་ལོགས་པར་འཁུ་བ་རྣམས་དྲག་པོའི་ལས་ཀྱི་རྗེས་སུ་བཟུང་བའི་ཕྱིར། རྡོ་རྗེ་ཕུར་པའི་ལས་སོགས་གཏོར་མ་ལ་བརྟེན་ནས་དགྲ་བསད་པའི་མན་ངག་ཟབ་མོ་འདི་ཉིད་ཐུགས་ཉམས་སུ་བཞེས་པའི་སྐབས་རྣལ་འབྱོར་དབང་ཕྱུག་ཆེན་པོ་རིག་པ་འཛིན་པའི་དགེ་འདུན་རྣམས་ཞལ་ཟས་ཀྱི་བྱ་བ་མཛད་པའི་དུས་འདིར་ཐོས་ཆུང་ལྟ་བུ་ལེགས་བཤད་ཀྱི་སྐྱེལ་འབུལ་བའི་སྐབས་སུ་བབས་པ་ཡིན་ལ།
དེ་ལྟ་བུའི་ལེགས་བཤད་འབུལ་བར་བྱེད་པ་ལ་བཤད་པ་ལ་བར་ཆད་མི་འབྱུང་ཞིང་མཐར་ཕྱིན་པ་དང་། ཚོགས་གཉིས་རྫོགས་པའི་ཕྱིར་ཡུལ་ཁྱད་པར་ཅན་ལ་མཆོད་པར་བརྗོད་པ། དངོས་གཞི་བཤད་པ་རང་གི་ངོ་བོ། མཇུག་བསྔོ་བ་སྨོན་ལམ་བཀྲ་ཤིས་དང་བཅས་པ་སྟེ་ས་བཅད་རྣམ་པ་གསུམ་གྱི་སྒོ་ནས་ཕུལ་ན་དང་པོ་མཆོད་པར་བརྗོད་པ་ལ་མདོ་ལུགས་པ་སྟོན་པ་སངས་རྒྱས་གཙོ་བོར་མཆོད་ནས་བླ་བརྒྱུད་གཞན་རྣམས་ཞར་བྱུང་གི་ཚུལ་དུ་མཛད་མོད་ཀྱི་རང་ཅག་སྔགས་ལམ་དུ་ཞུགས་པ་རྣམས་སྟོན་པ་སངས་རྒྱས་ལས་ཀྱང་བཀའ་དྲིན་ཆེ་བ་རྩ་བའི་བླ་མ་ཉིད་གཙོ་བོར་མཆོད་དགོས་པ་ཡིན་ཏེ། འདུས་པ་ལས། གང་གི་བླ་མ་རྡོ་རྗེ་འཛིན། ། ཐ་དད་དུ་ནི་མཐོང་གྱུར་པ། ། དེ་ཡི་དེ་ཉིད་དངོས་གྲུབ་ནི། ། ཚོགས་པའི་མཚན་ཉིད་ཅན་མི་འགྲུབ། ། མཆོད་པ་ཐམས་ཅད་ཡོངས་སྤངས་ནས། །
བླ་མ་མཆོད་པ་ཡང་དག་བརྩམས། ། དེ་མཉེས་པས་ནི་ཀུན་མཁྱེན་པའི། ། ཡེ་ཤེས་མཆོག་ནི་ཐོབ་པར་འགྱུར། ། གང་ཞིག་བསྐལ་པ་བྱེ་བ་ནི། ། བརྒྱ་ཕྲག་ཏུ་ཡང་རྙེད་དཀའ་བ། ། དེ་ཉིད་སངས་རྒྱས་རྩོད་ལྡན་ལ། ། སྐྱེ་བ་འདི་ལ་སྩོལ་བར་མཛད། ། ཅེས་དང་། རྗེ་བཙུན་ཆེན་པོས། ཐོག་མར་བླ་མའི་ཞབས་ལ་ཕྱག་འཚལ་ནས། །
རྡོ་རྗེ་འཆང་ལ་གཉིས་པའི་ཚིག་གིས་འདུད། ། ཅེས་དང་། ཀུན་མཁྱེན་ཆེན་པོས། དུས་གསུམ་རྒྱལ་བ་མཆོད་པའི་བསོད་ནམས་ཀུན། ། གང་གི་བ་སྤུའི་བུ་ག་གཅིག་ཉིད་ལ། ། རྣམ་པར་གནས་ཞེས་རྒྱལ་བས་བདེན་གསུངས་པ། ། དེ་སླད་དངོས་པོ་ཀུན་གྱིས་རབ་ཏུ་མཆོད། ། ཅེས་སོགས་རྒྱ་ཆེར་གསུངས་པ་ཡིན་པའི་ཕྱིར། རྒྱུ་མཚན་དེ་དག་གིས་ཕྱིར་ན། ཆོས་དབྱིངས་འོད་གསལ་ཞེས་སོགས་མཆོད་བརྗོད་རྒྱས་བསྡུས་ཅི་རིགས་དང་དངོས་གཞི་འཇམ་མགོན་ཨ་མེས་ཞབས་ཀྱིས་མཛད་པའི་ཕུར་བཟློག་རྣམ་བཤད་དེ་ཟོར་འཛིན་སྔོན་མའི་ལེགས་བཤད་འབུལ་འཕྲོ་ནས་ཅི་འགྲུབ་རེ་དང་མཇུག་བསྔོ་སྨོན་ཤིས་བརྗོད་མདོར་བསྡུས་རེ་འབུལ་སྲོལ་འདུག་པ་བཞིན།
ས་སྐྱ་པ་ཀུན་བློས་རང་ལོ་ཉེར་གཉིས་པའི་ཚེ་དཔལ་ས་སྐྱའི་སྐུ་རིམ་ཆེན་མོའི་ཟོར་འཛིན་ལས་ཐོགས་བགྱིས་སྐབས་བརྩམས་པའི་ཡི་གེ་པ་ནི་གཞུ་ལུང་པ་བསོད་ནམས་འོད་ཟེར་རོ།། །། མངྒ་ལཾ།། །། PAGE * MERGEFORMAT 6 ཀུན་དགའ་བློ་གྲོས། ཕུར་བཟློག་བཤད་པའི་མཚམས་སྦྱོར། PAGE * MERGEFORMAT 5
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
