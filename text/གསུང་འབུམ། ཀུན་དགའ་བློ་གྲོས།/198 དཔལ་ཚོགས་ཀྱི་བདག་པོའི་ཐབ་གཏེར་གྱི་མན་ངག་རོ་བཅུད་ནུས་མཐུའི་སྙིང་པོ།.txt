གསུང་འབུམ། ཀུན་དགའ་བློ་གྲོས།
པོད ༡༩༨
དཔལ་ཚོགས་ཀྱི་བདག་པོའི་ཐབ་གཏེར་གྱི་མན་ངག་རོ་བཅུད་ནུས་མཐུའི་སྙིང་པོ།
༄༅། །དཔལ་ཚོགས་ཀྱི་བདག་པོའི་ཐབ་གཏེར་གྱི་མན་ངག་རོ་བཅུད་ནུས་མཐུའི་སྙིང་པོ་བཞུགས་སོ།། ཨོཾ་སྭསྟི་སིདྡྷཾ། སྲིད་པའི་དཔལ་འབྱོར་མ་ལུས་རྒྱས་པའི་ཕྱིར། ། དུས་གསུམ་རྒྱལ་བ་ཀུན་གྱི་བྱིན་རླབས་ལས། ། ལེགས་འཁྲུངས་ལྷ་ཆེན་ག་ན་པ་ཏི་ལ། ། བཏུད་དེ་གོང་གི་ཐབ་གཏེར་མན་ངག་འདྲི། ། དེ་ལ་འདིར་ལྷ་ཆེན་ཚོགས་བདག་གི་མན་ངག་རྣམས་ལས་རྒྱས་པའི་ལས་གཙོ་བོར་གྱུར་པ་ཐབ་གཏེར་གྱི་མན་ངག་ནི། བླ་ཆེན་ཆོས་ཀྱི་རྒྱལ་པོ་འཕགས་པ་རིན་པོ་ཆེས་མཛད་པའི་ཚོགས་བདག་སྒྲུབ་ཡིག་ཆེན་མོའི་གཤམ་ནས་འདི་ལྟར་གསུངས་ཏེ། ཐབ་གཏེར་གྱི་སྒོ་ནས་དངོས་གྲུབ་མྱུར་དུ་ནོད་པར་བྱ་བ་ནི། རྫས་ལ་རིན་པོ་ཆེ་དང་།
འབྲུ་སྣ་དང་། དྲི་བཟང་པོ་བཏབ་སྟེ། འདམ་སྤག་བྱས་ཏེ་རས་ཀྱི་ཁར་བརྫི་བཅག་བྱས་ཏེ་མཎྜལ་ཁྲུ་གང་པ་གཅིག་བྱ། དེ་ལ་འཁོར་ལོ་རྩིབས་བརྒྱད་པ་གཅིག་བྲི་སྟེ། ལྟེ་བ་ལ་ཨོཾ་མུ་ཁྱུད་ལ་རྩ་བའི་སྔགས་ཀྱིས་བསྐོར། རྩིབས་བརྒྱད་ལ་གཿབརྒྱད་བྲི། མུ་ཁྱུད་ལ་གཟུངས་སྔགས་གཉིས་པོ་གང་རུང་བྲི། དེའི་ཕྱི་རིམ་གྱི་མུ་ཁྱུད་ལ་རྟེན་འབྲེལ་སྙིང་པོ་བྲི། དེ་སོ་བཏང་ཐབ་གྲུ་བཞི་པ་བྱས་ཏེ་འཁོར་ལོ་ཤོང་བར་བྲུས་ནས་དེའི་ནང་དུ་བའི་རྣམ་ལྔས་ལེགས་པར་བྱུག་གོ ། དེ་སྐམ་པ་དང་དྲི་བཟང་གིས་བྱུག་དེ་སྐམ་པ་དང་རྫའི་འཁོར་ལོ་བྲིས་ལ་སྤོས་བྱུག་ཏེ་ཡི་གེ་སྟེང་དུ་བསྟན་ལ་གཞུག
དེའི་སྟེང་དུ་གཡམ་པས་བཀག་སྟེ། དེའི་སྟེང་དུའང་ཞལ་ལ་ལེགས་པས་བྱས་ཏེ། དྲི་བཟང་པོས་བྱུགས། དེའི་ཐོག་ཏུ་ཕྲིན་ལས་གང་བྱེད་ཀྱི་ཤིང་གིས་ཐབ་བརྩིགས་ཏེ། ཐབ་ཀྱི་དབྱིབས་ཀྱང་ཕྲིན་ལས་ལ་སྦྱོར་རོ། ། དེ་ནས་སྦྱོར་བ་དངོས་གཞི། རྗེས་གསུམ་སྟེ། ནུབ་དང་པོ་སྦྱོར་བའི་དུས་སུ་དཀོན་མཆོག་ལ་མཆོད་པ་འབུལ། དགེ་འདུན་ལ་ཆོས་སྟོན་དྲངས། འབྱུང་པོ་ལ་གཏོར་མ་སྦྱིན།
ཆོས་སྐྱོང་ལ་གཏོར་མ་ཆེན་པོ་བསྔོས་ལ། བདག་འདི་ལྟ་བུའི་སྒྲུབ་པ་བྱེད་པས་བགེགས་ཀྱི་བར་ཆད་མི་འབྱུང་བར་གསོལ་བ་གདབ། ཚོགས་བདག་གི་གཏོར་མ་ཆེན་པོ་གཏར་བཟུང་ལ་ལས་མ་ཚར་བ་མི་བཏང་ངོ་། ། དངོས་གཞིའི་དུས་དུ་ཐབ་ཀྱི་རྩ་ན་ཕར་མཆོད་པ་ལྔ་ཚར་བཤམ། བསྲེག་རྫས་ནི། རྩི་མར་ལ་དུའི་རིལ་བུ་བདུན་ཚར་གཉིས་དང་རིལ་བུ་ཉེར་གཅིག་བསགས་ཏེ། འབྲས་དང་། གྲོ་དང་། ནས་དང་། ཏིལ་དང་།
སོ་བ་དང་། དཀར་གསུམ་དང་མངར་གསུམ་བསགས། བར་དེར་རང་ཉིད་སྐྱབས་འགྲོ་སེམས་བསྐྱེད་དེ། ཆོས་ཐམས་ཅད་སྟོང་ཞིང་བདག་མེད་པའི་ངང་ལས། རང་ལྷའི་བསྐྱེད་རིམ་ཚར་བའི་རྗེས་ལ། ཐབ་བྷྲཱུཾ་ལས་གཞལ་ཡས་ཁང་དུ་བསམ། རཾ་ལས་ཡེ་ཤེས་ཀྱི་མེ་དཔུང་འབར་བའི་ནང་དུ་ཐབ་ཀྱི་འཁོར་ལོ་རྩིབས་བརྒྱད་པའི་ཨོཾ་དང་གཿབརྒྱད་ཡོད་པ་ལས། པདྨ་དང་ཟླ་བའི་སྟེང་དུ་ཚོགས་བདག་དགུ་བསྐྱེད། རང་གི་སྙིང་གའི་ས་བོན་ལས་འོད་ཟེར་ལྕགས་ཀྱུ་ལྟ་བུ་འཕྲོས་ཏེ། ཛཿཧཱུྃ་བཾ་ཧོཿ
སུམ་ཅུ་རྩ་གསུམ་ནས་སྤྱན་དྲངས་ལ་མདུན་གྱི་དེ་ལ་བསྟིམ་ལ། སྐུ་གསུང་ཐུགས་བྱིན་གྱིས་བརླབས་སོ། ། དེ་ནས་དཀོན་མཆོག་དང་ག་ན་པ་ཏི་ལ་མཆོད་པ་ལྔ་དབུལ། བདུན་རྣམ་དག་བྱ། དེ་ནས་ཐབ་ཏུ་མེ་སྦར་ལ། མེའི་གཟི་བརྗིད་བསྐྱེད་པའི་ཕྱིར་མར་དགང་བླུག་གསུམ་དབུལ། དེ་ནས་མེའི་ནང་ནས་ག་ན་པ་ཏི་གཟི་བརྗིད་དང་ལྡན་པར་བཞུགས་པར་བསམ། ནས་ལ་སོགས་པའི་འབྲུ་དང་། དུར་ཝ་དང་། མཆོད་པའི་རྫས་རྣམས་སོ་སོའི་སྔགས་ཀྱིས་དབུལ།
དེ་ནས་ལ་དུའི་རིལ་བུ་རེ་རེ་ལ་སྒྲུབ་སྔགས་བདུན་བཟླས་ཤིང་མེའི་ནང་དུ་ཚོགས་བདག་བསྐྱེད་དེ་ཕུལ་བས་མཉེས་པར་བསམ་ཞིང་། རིལ་བུ་བདུན་ཚར་གཅིག་བསྲེག་གོ ། དེ་ནས་ཡང་མཆོད་རྫས་རྣམས་ཚར་གཅིག་དབུལ། རྩ་བའི་སྔགས་གསུམ་པོ་ལ་ཝ་ཤཾ་ཀུ་རུ་དང་། པུཥྚིཾ་ཀུ་རུ་དང་། ཤནྟིཾ་ཀུ་རུ་དང་། ལས་གང་བྱེད་རྣམས་བཏགས་ལ་བྱའོ། ། དྲག་པོ་ལ་ནི་མཱ་ར་ཡ་ཛྭ་ལ་རཾ་བཏགས་སོ། ། མེ་ཤི་བ་དང་། རིལ་བུ་ཉི་ཤུ་རྩ་གཅིག་པོ་རེ་རེ་ལ་ལས་སྔགས་བཏགས་ལ་བརྒྱ་རྩ་བརྒྱད་བཟླས་ཤིང་།
ཐབ་ཀྱི་མེ་འདག་གི་སྟེང་དུ་སྤུངས་སོ། ། མེ་ལྷ་མཉེས་པར་བསམ། གཏོར་མ་བཏང་། བཟོད་གསོལ་བྱ། ལས་སྔགས་སྤེལ་ཚིག་དང་བཅས་པས་གསོལ་བ་གདབ། མེ་ལྷ་མི་གཤེགས་པར་ཐབ་ཀྱི་འཁོར་ལོ་ལ་བསྟིམ། དེ་ལྟ་བུའི་བྱ་བ་རྫོགས་པའི་མཐར་ཐུག་པ་བྱས་ཏེ། དེ་ནས་ཐབ་ཀྱི་ཐོག་ཏུ་གཡམ་པས་དགབ། དྲི་བཟང་གི་འདག་པས་གཡོགས་ལ། དེའི་ཐབ་བཙུགས་ཏེ་ཟས་སྣ་ཚོགས་ཚད་གཡོས་ལ་དགེ་འདུན་ལ་དྲངས།
བཀྲ་ཤིས་ཀྱི་ཚིགས་གསུམ་བཅད་པ་བརྗོད། ཐབ་ཏུ་ཅི་གཡོས་པའི་ཕུད་ཀྱིས་ཚོགས་བདག་ལ་ཕུལ་ཞིང་མཉེས་པས་ཟས་ནོར་གྱི་ཆར་འབེབས་པར་བསམ་མོ། ། དེ་ལྟར་སྤྱོད་པའི་རྣལ་འབྱོར་པ་དེ་ལ་ནོར་གྱི་ཆར་འབེབས་པར་འགྱུར་ཏེ། རྣམ་ཐོས་ཀྱི་བུ་བཞིན་ནོ། ། ཡང་ན་ཐབ་ཀྱི་འོག་མ་ཡིན་པའི་ས་ཕྱོགས་སུ་བྱེད་ན། འཁོར་ལོ་དང་ལྷ་བསྐྱེད་པ་དང་། བསྲེག་རྫས་དབུལ་བ་ཡན་ཆད་གོང་དང་འདྲའོ། ། བསྲེག་རྫས་ཟིན་པ་དང་དོང་ཁ་བཅད་ནས་དེའི་སྟེང་དུ་ཁང་བུ་གྲུ་བཞི་པ་གཉིས་བྱ། དེའི་ནང་དུ་བའི་རྣམ་ལྔ་དང་དྲི་བཟང་པོ་བྱུགས། དེའི་ནང་དུ་ཚོགས་བདག་གི་སྐུ་རབ་གནས་དང་ལྡན་པ་བཞུགས་སུ་བཅུག་ལ།
དེའི་ཁར་ལ་དུ་དང་། ལ་ཕུག་དང་སྦྱར་བའི་གཏོར་མ་བཤམས་ནས་མཆོད་པ་སྣ་ཚོགས་པས་མཆོད་ན་དངོས་གྲུབ་ཅི་འདོད་པ་ཆར་བཞིན་དུ་འབབ་པར་འགྱུར་རོ། ། ཐབ་གཏེར་གྱི་སྦྱིན་བསྲེག་གོ ། ཞེས་གསུངས་པས་དེའི་གསལ་བྱེད་ཅུང་ཟད་འདྲི་ན། ཐབ་གཏེར་གྱི་འཁོར་ལོ་འདི་མན་ངག་རྣམས་ལས་ཚར་གཉིས་བྲིས་ནས། གཅིག་ཐབ་ཀྱི་གདན་དང་། གཅིག་ཐབ་ཡོལ་ལ་འཇུག་པར་གསུངས། ལྟེ་བའི་ཨོཾ་གྱི་མཐར་ནང་ནས་ཕྱིར་སྦྲུལ་འཁྱིལ་བ་ལྟར་མདུན་ནས་གཡས་བསྐོར་དུ་བཟའ་བཏུང་འབྱོར་པ་རྒྱས་པའི་སྤེལ་ཚིག་འདྲི། རྩིབས་ཀྱི་ཕྱིའི་མུ་ཁྱུད་ལ་ཚོགས་བདག་སྙིང་པོའི་གཟུངས་འདྲི། ཡི་གེ་ཐམས་ཅད་མགོ་ཕྱིར་བསྟན་བསྐོར་ཡིན།
དངོས་གཞི་ལ་སྦྱོར་དངོས་རྗེས་གསུམ་ལས། སྦྱོར་བའི་སྐབས་སུ་རྟེན་ཁྱད་པར་ཅན་ལ་མཆོད་འབུལ། དགེ་འདུན་ཀྱི་སྡེ་ལ་མང་འགྱེད་སོགས་བསྙེན་བཀུར། སིལ་གཏོར་དང་ཆ་གསུམ་སོགས་སྲི་ཞུའི་མགྲོན་ལ་གཏོར་མ། གུར་ཞལ་སོགས་ཆོས་སྐྱོང་ལ་བསྐང་ཕྲིན། ངེད་རང་ནས་བསྒྲིགས་པའི་ཚོགས་བདག་མཆོད་ཆོག་ཡིད་འཕྲོག་དབང་རྒྱལ་སོགས་ནས་འབྱུང་བ་བཞིན་ཚོགས་བདག་ལ་མཆོད་གཏོར་རྒྱས་པར་ཕུལ་ལ་ཐབ་གཏེར་གྱི་ལས་མ་གྲུབ་བར་རྟེན་གཏོར་ལྟར་བཟུང་ངོ་། ། དངོས་གཞི་ལ་གང་དུ་ཐབ་ཁ་འཆའ་བའི་ས་དེར་ཐབ་འཁོར་གཞུག་ཚུལ་གོང་དུ་བཤད་པའི་འཕགས་པ་རིན་པོ་ཆེའི་གསུང་དེ་བཞིན་དང་། འཁོར་ལོ་གཅིག་རྒྱབ་ཡོལ་གྱི་ཚུལ་དུ་བསླངས། གཉིས་ཀའི་ཕྱི་ནས་གཡམ་བཀག་དང་འཇིམ་ཞལ་བྱས་ལ་བསྐམས་པའི་ཁར་རྒྱས་པའི་ཐབ་སེར་པོ་གྲུ་བཞི་རྒྱར་ཁྲུ་དོ། ཁ་ཁྱེར་མུ་རན་གཉིས་ཀ་ལ་སོར་བརྒྱད་རེ་ཡོད་པའི་མུ་རན་ལ་རིན་པོ་ཆེའི་ཕྲེང་བ་དང་།
ལྟེ་བར་པདྨ་འདབ་བརྒྱད་ཀྱི་དབུས་སུ་རྡོ་རྗེ་སེར་པོ། ཐབ་ཀྱི་ཕྱིར་སྟེགས་བུ་གྲུ་བཞི་པ་དཔངས་ཚད་དང་བཅས་པའི་གྲྭ་བཞིར་ཟླ་ཕྱེད་རྡོ་རྗེ་བྲིས་པའི་ཁ་ཁྱེར་སྟེང་ནས་འབྲས་བུ་ཅན་གྱི་ཤིང་གིས་བསྐྱེད་པའི་ཆ་ལས་བྱུང་བའི་ཤིང་ངམ། སྲོག་ཆགས་མེད་པའི་ལྕི་བས་གྲུ་བཞི་ཁྲུ་གང་གི་ཚད་དུ་བརྩིགས། ཐབ་ཀྱི་གཡས་སུ་ཟླུམ་གཏོར་སེར་པོ་ཞོ་མར་ལས་སྦྲུས་པ་གཏོར་གདུག་ཅན་དང་ཆུ་གཉིས་སྔོན་འགྲོའི་ཉེར་མཆོད་སེར་པོ། ཐབ་ཀྱི་གཡོན་ནས་ཕར། ཡམ་ཤིང་མར་ཏིལ་ཟས་མཆོག་དང་། ། སོ་བ་འབྲས་ནས་གྲོ་དང་ནི། ། སྲན་མ་དུར་བ་ཀུ་ཤ་རྣམས། ། ལག་ལེན་ཇི་བཞིན་ལེགས་པར་བཤམས། ། ཞེས་པ་ལྟར་གྱི་ཐུན་མོང་གི་རྫས་ཐམས་ཅད་ཁ་སྒྱུར་སེར་པོས་བྱས་པ་དང་།
ཐུན་མོང་མ་ཡིན་པའི་རྫས་རིན་པོ་ཆེ་སྣ་ཚོགས་ཤིང་ཐོག་སྣ་ཚོགས། ནོར་ཕྱུག་ཀྱི་སྤུ་སྣ་ཚོགས། མན་ངག་ནས་འབྱུང་བའི་ལ་དུའི་རིལ་བུ་ཉི་ཤུ་རྩ་བརྒྱད་སྣོད་སོ་སོར་བཤམ་པའམ། ཡང་ན་གཅིག་ཏུ་སྤུངས་པ་རྣམས་བཤམས། འཇིག་རྟེན་པའི་ལྷོར་སྟན་སེར་པོ་བཟང་ཞིང་མཐོ་བའི་དྲུང་མེ་ཡོལ་གངས་རི་ཝཾ་དང་ཆུ་རིས་ཅན་གྱི་རྒྱབ་སྟེགས་ཀྱི་ཁར་རྡོར་དྲིལ་ནང་མཆོད་འཐོར་ནས། རྡོར་དྲིལ་གྱི་བར་དུ་དགང་བླུགས་ཁ་སྦྱར། ཤིང་རིགས་ལ་རས་དམར་དཀྲིས་པའི་སྤོར་ལྡེ་རྣམས་བཤམ། རང་ཉིད་རྒྱན་གོས་སེར་པོ་བྱས་ལ། སྟན་ལ་ཁྱེལ་འདུག་གི་གཡས་བརྐྱང་གཡོན་བསྐུམ་བཟང་པོའི་འདུག་སྟངས་སམ་ཡང་ན་སྐྱིལ་ཀྲུང་ལས་གཡས་ཅུང་ཟད་བརྐྱང་བའི་འདུག་སྟངས་ཀྱིས་འདུག་ལ། མཆོད་རྫས་རྣམས་ལ་ནང་མཆོད་གཏོར།
སུམྦྷ་ནིས་བསངས། སྭཱ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར།
ཨོཾ་བཛྲ་ཨརྒྷཾ་ཨཱཿཧཱུྃ། ཨོཾ་བཛྲ་པཱ་དྱཾ་ཨཱཿཧཱུྃ། ཨོཾ་བཛྲ་པུཥྤེ་ཨཱཿཧཱུྃ་ནས། ཨོཾ་བཛྲ་ཤཔྟའི་བར། གཎྜེ་ར་ཎི་སོགས་རོལ་མོ་དང་བཅས། ཡིད་འཕྲོག་དབང་རྒྱལ་སོགས་ནས་འབྱུང་བ་ལྟར་གྱི་འབྱུང་འདུལ་གྱི་བདག་བསྐྱེད་བཟླས་པ་དང་བཅས་པ་བྱས་ལ། རྡོ་རྗེའི་རྩེས་ཐབ་ལ་ནང་མཆོད་འཐོར་ཚུལ་དང་སུཾ་བྷ་ནིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་པཾ་ལས་པདྨ་དང་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་ལས་བྱུང་བའི་རྒྱས་པའི་ཐབ་ཁུང་སེར་པོ་གྲུ་བཞི་རྒྱར་ཁྲུ་དོ། ཟབས་སུ་ཁྲུ་གང་།
མུ་རན་ལ་རིན་པོ་ཆེའི་ཕྲེང་བས་མཚན་པ། ཕྱི་རོལ་སྟེགས་བུ་གྲུ་བཞི་པའི་གྲྭ་བཞིར་ཟླ་ཕྱེད་རྡོ་རྗེས་བརྒྱན་པ། བུད་ཤིང་རྩིགས་པ་དང་བཅས་པར་གྱུར། དེའི་སྟེགས་བུའི་ཐབ་ཀྱི་ནང་དུ་ཡེ་ཤེས་ཀྱི་མེ་ཕུང་འབར་བའི་དབུས་སུ། བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྟ་བབས་བཞིས་མཛེས་པ་མཚན་ཉིད་ཐམས་ཅད་ཡོངས་སུ་རྫོགས་པའི་རྩིག་པ་ནང་ནས་རིམ་པ་བཞིན་སེར། དཀར་སྔོ་དམར་ལྗང་དང་ལྡན་པ། ནང་གི་ཕྱོགས་མདོག་ཤར་དཀར། ལྷོ་སྔོ། ནུབ་དམར། བྱང་ལྗང་།
དབུས་སེར་བའི་དབུས་སུ་འཁོར་ལོ་སེར་པོ་རྩིབས་བརྒྱད་པའི་ལྟེ་བ་དང་། རྩིབས་བརྒྱད་ལ་པད་ཟླའི་གདན་རེ་རེ་དབུས་སུ་ཨོཾ་དང་རྩིབས་བརྒྱད་ལ་གཿབརྒྱད་ཡོངས་སུ་གྱུར་པ་ལས་ཡིད་འཕྲོག་དབང་རྒྱལ་སོགས་ནས་འབྱུང་བ་ལྟར་ཚོགས་བདག་དགུ་བསྐྱེད། འོན་ཀྱང་སྐུ་མདོག་དམར་བ་ལས་སེར་མདངས་ཅན་འོད་ཟེར་སེར་པོ་རབ་ཏུ་འཁྲུགས་པའི་དབུས་ན་བཞུགས་པར་བསྐྱེད། རང་གི་སྙིང་ཀ་ནས་འོད་ཟེར་འཕྲོས་པས་ཞེས་སོགས་དང་། རྡོ་རྗེ་དྲིལ་བུ་འཛིན་པས། ཨོཾ་དད་པ་དང་ནི་དམ་ཚིག་གིས། ། ཚུར་གཤེགས་བགེགས་རྒྱལ་ཚོགས་ཀྱི་བདག ། བསྲེག་བླུགས་ཞལ་ཟས་བཞེས་སླད་དུ། ། དངོས་གྲུབ་ཐམས་ཅད་སྩལ་དུ་གསོལ། ། ཨོཾ་གཿགཿསིདྡྷི་སིདྡྷི་སརྦ་ཨརྠ་མེ་པྲ་ས་དྷ་ཡ་ཧཱུྃ་ཧཱུྃ་ཛཿཛཿསྭཱཧཱ།
ཛཿཧཱུྃ་བཾ་ཧོཿགཉིས་སུ་མེད་པར་ཐིམ། པདྨ་ཀ་མ་ལ་ཡ་སཏྭཾ། ཞེས་པདྨའི་གདན་ཕུལ། དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། སླར་ཡང་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་བ་སྩལ་ཏུ་གསོལ། ཞེས་གསོལ་བ་བཏབ་པས་ཨོཾ་བཛྲཱི་བྷ་ཝ་ཨ་བྷི་ཥིཉྩ་ཧཱུྃ། ཞེས་གསུང་ཞིང་བུམ་པའི་ཆུས་དབང་བསྐུར།
སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་རིན་ཆེན་འབྱུང་ལྡན་གྱིས་དབུ་བརྒྱན། སླར་ཡང་རང་གི་སྙིང་ཀ་ནས་འོད་ཟེར་འཕྲོས་པས་རྩ་བརྒྱུད་དཔལ་ལྡན་བླ་མ། ཡི་དམ་སངས་རྒྱས་བྱང་སེམས་ཐམས་ཅད་ཐབ་ཀྱི་སྟེང་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ མཆོད་པ་བྱིན་རླབས་གོང་བཞིན་བྱས་ལ། ཨོཾ་གུ་རུ་བུདྡྷ་བོ་དྷི་སཏྭ་ག་ན་པ་ཏི་ས་པ་རི་ཝཱ་ར་ཨརྒྷཾ་པྲ་ཏཱིཙྪ་སྭཱཧཱ། དེ་བཞིན་དུ་ཞབས་བསིལ་ནས་རོལ་མོའི་བར་ལ་རིགས་འགྲེ་ཤེས་པར་བྱ། དཀོན་མཆོག་གསུམ་ལ་བདག་སྐྱབས་མཆི་སོགས་ཡན་ལག་བདུན་པ་ལན་གསུམ། གོང་དུ་བཤད་པའི་སྤོར་ལྡེ་ལ་དགེ་འདུན་གྱི་གཡོས་ཁང་ནས་བྱུང་བའམ།
རྒྱལ་པོའི་ཕོ་བྲང་ནས་བྱུང་བའམ། མེ་ཤེལ་གྱི་འོད་སོགས་ལས་བྱུང་བའི་མེ་སྦར་ལ་ཐལ་མོའི་བར་དུ་བཟུང་ནས། ཨོཾ་ཨཱཿགཿཧཱུྃ་སྭཱཧཱ། ཞེས་དང་། ཐབ་ལ་གྲུ་བཞིར་གཡས་བསྐོར་ལན་གསུམ་བསྐོར། ཨོཾ་བཛྲ་ཛྭ་ལ་རཾ་ཞེས་པས་ཐབ་ནང་དུ་མེ་སྦར། དགང་བླུགས་མར་བཅས་ཁ་སྦྱར་ཁུ་ཚུར་ལས་མཐེབ་མཛུབ་ཀྱི་རྩེ་སྤྲད་པའི་ཚིགས་བར་མ་བཅགས་པ་རིན་པོ་ཆེ་ཁུ་ཚུར་གྱིས་བཟུང་ལ་ཛྭ་ལའི་སྔགས་དང་བཅས་ཐབ་ལ་གཡས་སྐོར་གྲུ་བཞིར་ཕུལ་བས་མེ་ཁ་གསོས་ལ་མེ་ཤིན་ཏུ་འབར་བ་དང་བྱོན་ཟན་འབུལ་བ་ནི། ཨོཾ་ཨཱཿགཿཧཱུྃ་སྭཱཧཱ། བདུན་གྱི་མར་དགང་བླུགས་བདུན་ཕུལ་བའི་མཐར། ཨོཾ་ག་ན་པ་ཏི་ཨགྣེ་ཡེ་ཨཱ་དི་བྱ་ཨཱ་དི་བྱ་མ་ཧཱ་ཤྲཱི་ཡེ་ཧ་བྱ་ཀ་བྱ་བ་ཧ་ན་ཡེ་ག་ན་པ་ཏི་ས་པ་རི་ཝཱ་ར་སྱེ་སརྦ་ཤྲཱི་བྷུ་ཏི་པུཥྚིཾ་ཀུ་རུ་ཨོཾ།
ཞེས་བརྗོད་ལ་གཡས་བསྐོར་གྲུ་བཞིར་བསྐོར། སླར་ཡང་དེ་འདྲ་བ་ཚར་གཉིས་བྱས་ལ། ཨོཾ་ག་ན་པ་ཏི་ཨརྒྷཾ་པྲ་ཏཱིཙྪ་ཡེ་སྭཱཧཱ། དེ་བཞིན་དུ་ཞབས་བསིལ་ནས་རོལ་མོའི་བར་ལ་རིགས་འགྲེ་སྦྱར། མཚན་སྔགས་ཀྱི་མཐར་འབྲུ་གསུམ་སྦྱར་བས་ནང་མཆོད། རྒྱལ་བའི་སྐུ་གསུང་ཐུགས་སོགས་བསྟོད་པ་བྱས་ལ། ཡམ་ཤིང་ནས་བཟུང་བསྲེག་རྫས་རྣམས་བརྒྱ་དང་བརྒྱད་འབུལ་བའི་ཚང་མའི་སྔགས་ནི། ཨོཾ་ག་ན་པ་ཏི་མ་མ་རཀྵཉྩ་ཤཱནྟིཾ་ཀུ་རུ་སརྦ་ཤྲཱི་བྷུ་ཏི་པུཥྚིཾ་ཀུ་རུ་ཨོཾ། ཞེས་པ་ཁོ་ནས་འབུལ། འབུལ་རིམ་ནི་བཤམ་གྱི་སྐབས་སུ་བཤད་པ་ལྟར་ལས།
དུར་བའི་རྗེས་སུ་རིན་པོ་ཆེ། ཤིང་ཐོག ནོར་ཕྱུགས་ཀྱི་སྤུ་རྣམས་དང་། ཀུ་ཤ་བཅས་ཕུལ་ལ་གྲངས་ནི་བརྒྱ་རྩ་བརྒྱད་དམ་བདུན་གྱི་བར་ཅི་འགྲུབ་བོ། ། དེ་ནས་གོང་དུ་སྣོད་བདུན་དུ་ལ་དུའི་རིལ་བུ་རེ་རེ་བཤམས་པ་ལས་རིལ་བུ་གཅིག་སྣོད་བཅས་བཟུང་ནས་ཨོཾ་ཨཱཿགཿཧཱུྃ་སྭཱཧཱ། ཞེས་ལན་གསུམ་བཟླས་པའི་མཐར་གོང་གི་འབུལ་སྔགས་དེ་བཟླས་ཏེ་ཐབ་ཏུ་དབུལ། དེ་བཞིན་དུ་ལྷག་མ་དྲུག་ལའང་རེ་རེ་ནས་བསྙེན་སྔགས་བདུན་དང་། འབུལ་སྔགས་ཚར་རེ་བཟླས་ལ་ཕུལ་ནས་མེ་ནང་གི་ཚོགས་བདག་མཉེས་པར་བསམ། མཆོད་པ་རྣམས་ཁ་གསོས་བསངས་སྦྱངས་བྱིན་རླབས་འབུལ་ཚུལ་བཅས་ཡིད་འཕྲོག་དབང་རྒྱལ་སོགས་ནས་འབྱུང་བ་ལྟར་ལ་རྒྱས་པར་ན་ནང་མཆོད་འབུལ་སྐབས་སུ་ཚོགས་བདག་གི་བླ་བརྒྱུད་བརྗོད་པ་སོགས་རྒྱས་པའི་ལུགས་དང་། བསྟོད་པའང་ངོར་ཆེན་རྡོ་རྗེ་འཆང་ཀུན་དགའ་བཟང་པོས་མཛད་པ་སོགས་རྒྱས་པ་བྱ།
དེ་ནས་མེ་ལྕེ་ཞི་བུད་ཤིང་སོགས་བསྲེགས་པའི་མེ་རྡོག་དམར་པྲོག་གེ་བ་དེ་ལ་ལ་དུ་ཉི་ཤུ་རྩ་གཅིག་འབུལ་བ་ནི། གོང་དུ་སྣོད་ཉེར་གཅིག་ཏུ་བཤམས་པ་རེ་རེ་ནས་བླངས། སྣོད་གཅིག་ཏུ་སྤུངས་ན་རིམ་བཞིན་སྣོད་གཅིག་ཏུ་བཟུང་ལ་ཨོཾ་ཨཱཿགཿཧཱུྃ་སྭཱཧཱ། ཞེས་བརྒྱ་རྩ་བརྒྱད་བཟླས་པའི་མཐར་གོང་གི་འབུལ་སྔགས་བརྗོད་དེ་ཐབ་མེ་རྡོག་གིས་གང་བ་དེར་ཕུལ། དེ་བཞིན་དུ་ལ་དུ་ལྷག་མ་ཉི་ཤུའང་སྣོད་དུ་རིམ་བཞིན་བཟུང་ནས་བསྙེན་སྔགས་བརྒྱ་རྩ་བརྒྱད་དང་འབུལ་སྔགས་ཚར་རེས་ཕུལ་བས་མཉེས་པར་བསམ། གཏོར་མ་ནང་མཆོད་ཆུ་ཆང་གིས་སྦྱངས། གུ་གུལ་སོགས་ཀྱིས་བདུག་བྱིན་རླབས་བདེ་མཆོག་སོགས་ནས་འབྱུང་བ་ལྟར་བྱས་ལ། ཡིད་འཕྲོག་དབང་རྒྱལ་སོགས་ནས་རྒྱུན་གཏོར་འབུལ་སྐབས་སུ་བཤད་པར་ལྟར་ཕུལ། ཕྱི་ནང་གི་མཆོད་པ་དང་བསྟོད་པ་བྱས་ལ་ཐབ་འཁོར་ལ་བྲིས་པའི་འདོད་གསོལ་དེ་བརྗོད། ཧེ་རུ་ཀའི་ཡིག་བརྒྱ་ཅི་ནུས་བཟླས།
མ་འབྱོར་པ་དང་སོགས་ཚིགས་བཅད་ལྷུག་གིས་ནོངས་པ་བཤགས། ཨོཾ་ཨཱཿགཿཧཱུྃ་མ་མ་ཤྲཱི་བྷུ་ཏི་སརྦ་པུཥྚིཾ་ཀུ་རུ་ཨོཾ། ཞེས་བརྒྱ་རྩ་སོགས་ཅི་ནུས་བཟླས་པའི་མཐར་རྒྱས་པའི་ཐབ་མེ་ལྷ་དང་བཅས་པ་འོད་ཟེར་སེར་པོའི་རྣམ་པར་ཞུ་ནས་ཐབ་ཀྱི་འཁོར་ལོ་ལ་ཐིམ་པས་དཔལ་ཚོགས་ཀྱི་བདག་པོ་ཐབ་ལ་བརྟན་པར་བཞུགས་ནས་བཟའ་བཏུང་འབྱོར་པ་ཐམས་ཅད་རྒྱས་པའི་ལས་མཛད་པར་གྱུར། ཞེས་བརྗོད་ལ་རང་གི་གནས་གསུམ་བསྲུང་། དགེ་བ་བསྔོ། བཀྲ་ཤིས་རྣམས་བྱའོ། ། དེ་ནས་སྦྱིན་སྲེག་གི་ཡོ་བྱད་རྣམས་བསྡུས། ཐབ་ཀྱི་མེ་དེ་མ་ཤིའི་བར་འགུལ་བསྐྱོད་མི་བྱ། གལ་ཏེ་གློ་བུར་དུ་བསྡུ་དགོས་ཤོར་ཚེ་ཕལ་ཆེར་ཡལ་བ་དང་འོ་མ་ཆུ་དྲི་བཟང་རྣམས་ལྷན་ཅིག་ཏུ་སྦྱར་བས་མེ་ལ་སྦྲན་ནས་ཐལ་བ་བསྡུས། རྒྱས་པའི་ཐབ་དེའི་ཁར་བླ་བྲང་ངམ།
རྒྱལ་ཁབ་ཆེན་པོའི་ཐབ་དང་། དགེ་འདུན་མང་པོ་ལ་ཞབས་ཏོག་ཞུ་བའི་ཐབ་ཇི་ལྟར་འོས་པ་བརྩིགས། སྔར་གྱི་ཐལ་བ་དེ་ཐབ་ལ་གཡོགས་པའི་འཇིམ་པ་དང་བསྲེས་ནས་ཕྱིར་མི་འཁྱར་བ་བྱ། ཐབ་ཡོངས་རྫོགས་གྲུབ་ནས་ལས་བསྐུལ་བའི་ཚེ། ཐོག་མར་ཐབ་དེ་ལ་འབྲུའི་ཆར་པ་ཕབ་བཀྲ་ཤིས་ཚིག་གང་ཤེས་བརྗོད། དེ་ནས་མེ་བཏང་ལ་གཡོས་རྣམས་ལེགས་པར་བྱས་ཏེ། ཇི་སྲིད་བསྐལ་པའི་བར་བཟའ་བཏུང་བཀོལ་བའི་ཕུད་དེ། ཨོཾ་ཨཱཿགཿཧཱུྃ་སྭཱཧཱ། ཞེས་བརྗོད་ལ་ཐབ་ནང་གི་མེ་ལ་རྒྱུན་དུ་ཕུལ་ནས་དཀོན་མཆོག་མཆོད་པ་དང་། ལུས་ཟུང་རྒྱས་ཤིང་དགེ་བའི་བྱ་བ་སྒྲུབ་པའི་ལུས་བརྟས་པར་བྱས་པས་འབྱོར་པ་རྒྱས་པའི་ཕན་ཡོན་སོགས་ནི་གོང་དུ་འཕགས་པ་རིན་པོ་ཆེས་གསུངས་པ་ལྟར་རོ། །
ཐབ་ཀྱི་འོག་མ་ཡིན་པའི་ས་ཕྱོགས་སུ་བྱེད་ཚུལ་ཀྱང་འཕགས་པ་རིན་པོ་ཆེ་གསུང་ལྟར་རོ། ། ཞེས་དཔལ་ཚོགས་ཀྱི་བདག་པོའི་ཐབ་འཁོར་སྦྱིན་སྲེག་དང་བཅས་པ་འདི་ཡང་དཔལ་ས་སྐྱའི་ཆོས་གྲྭ་རྣམ་གཉིས་ཀྱི་རུང་ཁང་དཔལ་འབྱོར་རྒྱ་མཚོར་ཉམས་ལེན་གསོ་བགྱིས་སྐབས་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་བླ་ཆེན་ཆོས་ཀྱི་རྒྱལ་པོ་འཕགས་རིན་པོ་ཆེ་བློ་གྲོས་རྒྱལ་མཚན་དཔལ་བཟང་པོས་མཛད་པའི་ཚོགས་བདག་སྒྲུབ་ཡིག་ཆེན་མོའི་རྒྱས་པའི་སྦྱིན་སྲེག་དང་ཐབ་གཏེར་གྱི་སྒོ་ནས་དངོས་གྲུབ་བོད་པར་བྱ་བ་ཉིན་ཚད་མར་བཟུང་ཞིང་། གསལ་བྱེད་རྣམས་ཚད་ཐུབ་ཀྱི་ཡིག་ཆ་གཞན་ནས་ཁ་བསྐངས་ཏེ། ཐོག་མར་དཔལ་ས་སྐྱའི་བཞི་ཐོག་ཕོ་བྲང་གི་ཡང་སྟེང་གཡབ་རིང་ཉི་འོད་འཁྱིལ་བར་དབུ་ཚུགས་ཁའུ་སྨན་ཆབ་ཀྱི་སྤྲོ་གུར་འཛམ་གླིང་ཡིད་སྨོན་དུ་སྦྱར་བ་དགེ། །། PAGE * MERGEFORMAT 2 ཀུན་དགའ་བློ་གྲོས། དཔལ་ཚོགས་ཀྱི་བདག་པོའི་ཐབ་གཏེར་གྱི་མན་ངག། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
