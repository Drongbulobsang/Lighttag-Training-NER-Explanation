གསུང་འབུམ། ཀུན་དགའ་བློ་གྲོས།
པོད ༡༥༩
སེམས་དཔའ་བཞི་བརྩེགས་གྲུབ་དབང་ཐང་སྟོང་རྒྱལ་པོའི་ལུགས་ཀྱི་མ་ཎི་བུམ་སྒྲུབ་བྱིན་རླབས་ཀུན་འབྱུང་།
༄༅། །འཇིག་རྟེན་དབང་ཕྱུག་སྤྱན་རས་གཟིགས་སེམས་དཔའ་བཞི་བརྩེགས་གྲུབ་དབང་ཐང་སྟོང་རྒྱལ་པོའི་ལུགས་ཀྱི་མ་ཎི་བུམ་སྒྲུབ་བྱིན་རླབས་ཀུན་འབྱུང་བཞུགས་སོ།། ན་མོ་གུ་རུ་ལོ་ཀི་ཤྭ་ར་སྡྱ་ལ་ཤུ་ནྱ་ཏཱ་རཱ་ཛཱ་ཡ། ཤཱཀྱའི་རྒྱལ་སྲས་ཏོག་གྱུར་གང་གི་སྐུ། ། སྐུ་མཆོག་མཐོང་བས་མི་ངོམ་བལྟ་ན་མཛེས། ། མཛེས་སྐུས་དམྱལ་ཁམས་བཅོ་བརྒྱད་སྡུག་བསྔལ་སེལ། ། མཐོང་བ་དོན་ལྡན་སྐུ་དེར་བསྔགས་པར་འོས། ། རྒྱལ་བའི་གསུང་གི་བཅུད་བསྡུས་ཨོཾ་དང་ནི། ། མ་ཎི་པདྨེ་ཧཱུྃ་གི་གསུང་དབྱངས་ཀྱིས། ། ཡི་དྭགས་ཕོངས་སྒྲོལ་རྒྱལ་སྲས་གསུང་གི་བཅུད། ། དད་པས་འདུད་དོ་ངག་ལ་དངོས་གྲུབ་སྩོལ། །
མཉམ་ཉིད་རྡོ་རྗེ་ལྟ་བུའི་ཐུགས་ཀྱིས་ནི། ། འགྲོ་དྲུག་སྤྱི་དང་ཁྱད་པར་གངས་ཅན་ལ། ། ཐུགས་རྗེས་གཟིགས་པའི་མགོན་གཅིག་སྤྱན་རས་གཟིགས། ། སྐྱབས་གཞན་མེད་དོ་ད་ལྟ་ཐུགས་རྗེས་གཟུང་། ། རྒྱལ་སྲས་ཡོན་ཏན་སྤྱི་དང་བྱམས་སྙིང་རྗེ། ། བྱང་ཆུབ་ཐུགས་འབྱོངས་ལྷག་པའི་ཕུལ་གྱུར་པ། ། བསམ་ཡས་བརྗོད་པར་དཀའ་བའི་ཡོན་ཏན་ཆེ། ། སྙིང་ནས་དད་པས་ཕྱག་འཚལ་དེ་འདྲར་ཤོག ། ལྷུན་གྲུབ་རྒྱུན་མི་ཆད་པའི་ཕྲིན་ལས་ཀྱིས། ། འཁོར་བ་ཇི་སྲིད་དེ་སྲིད་ངང་གིས་འཇུག །
མཁའ་མཉམ་འགྲོ་འདི་ཞི་བ་ལ་འགོད་པའི། ། མ་འདྲིས་མཛའ་བཤེས་ཆེ་དེ་རབ་མཆོད་དེ། ། གོང་གི་བྱིན་རླབས་ཡིག་དྲུག་བུམ་དབང་འདི། ། མཚན་སྙན་གྲུབ་དབང་ཐང་སྟོང་དབང་པོའི་ལུགས། ། སྤྱན་གཟིགས་བཞི་བརྩེགས་ཆོ་ག་བཤད་ཀྱིས་ཉོན། ། མཁས་རྨོངས་ཀུན་གྱིས་འདི་ལ་གུས་པར་གྱིས། ། འདིར་ཐུགས་རྗེ་ཆེན་པོའི་སྒྲུབ་ཐབས་དབང་དང་བཅས་པ་ལ། དཔལ་མོ་ལུགས། རྒྱལ་པོ་ལུགས་ཀྱི་དགོངས་པ་གཅིག་ཏུ་བསྡུས་ཤིང་། གྲུབ་པའི་དབང་ཕྱུག་རང་གི་དག་སྣང་ལས་བྱུང་བའི་སེམས་དཔའ་བཞི་བརྩེགས་སུ་གྲགས་པ་དཔལ་ཆུ་བོ་རིའི་རྩེར་ཆོག་ཁྲིགས་སུ་མཛད་པ་གཞིར་བཞག་སྟེ་ཁྲིགས་སུ་བྱ་བ་ལ།
སྔོན་འགྲོ་དངོས་གཞི་རྗེས་སོ། ། དང་པོ་སྔོན་འགྲོ་ནི་དུས་བཟང་པོ་ལ་ཡིད་དང་མཐུན་པའི་གནས་སུ་བླ་རེ། ཡོལ་བ། སྐུ་གསུང་ཐུགས་ཀྱི་རྟེན་གྱི་དྲུང་དུ་རྡུལ་ཚོན་གྱི་དཀྱིལ་འཁོར་པདྨ་འདབ་མ་བཅུ་གཉིས་པའི་ནང་དུ་པདྨ་འདབ་མ་བཅུ་པ་དེའི་སྟེང་དུ་འདབ་མ་བཞི། ལྟེ་བར་ཚོན་སྤུང་ངམ་ཡང་ན་མེ་ཏོག་གི་ཚོམ་བུ་བཀོད། དེའི་མཐར་ཆུ་གཉིས་སྔོན་དུ་འགྲོ་བའི་ཉེར་མཆོད་ཀྱང་བཤམས། ལོགས་གང་བ་རེ་དཀར་གཏོར་གསུམ་ཡང་བཤམས། བུམ་རྫས་ཅི་འབྱོར་དང་སྦྱར་བའི་ཆུས་བཀང་གསུང་བ་གསར་རྙིང་གང་རིགས་ཀྱི་བུམ་རྫས་ཉེར་ལྔ་ངེས་པར་དགོས། འགའ་ཞིག་ཏུ་དུང་ཆོས་རྡོར་གཟུངས་སོགས་མེད་པར་བདག་མདུན་གྱི་ཕྱག་གཡས་གསུམ་པ་མཆོག་སྦྱིན་གྱི་ཕྱག་རྒྱ་མཛད་པའི་མཐིལ་ནས་བདུད་རྩིའི་རྒྱུན་བབས་པས་བུམ་པ་གང་བ་མཛད་ཀྱང་། འདིར་ངེས་པར་རྡོར་གཟུངས་མཛད་པ།
གོས་དྲི་མ་མེད་པའི་མགུལ་ཆིངས། འོ་མ་ཅན་གྱི་ཤིང་གི་ཁ་རྒྱན་གསུང་ཀྱང་། སྤྱི་ལྟར་ཀུ་ཤ་རྨ་བྱའི་སྒྲོས་བརྒྱན། དཀྱིལ་འཁོར་གྱི་དབུས་སུ་བཀོད། དེ་ནས་ཐོ་རེངས་ལག་རིས་མཐོང་བ་དང་ཁྲུས་བྱས། གཙང་སྦྲ་དང་བཅས་པས་ཆོ་ག་ཉམས་ལེན་ལ་འཇུག་པར་བྱ་བ་ནི་སྔོན་འགྲོའི་ཆོས་སོ། ། གཉིས་པ་དངོས་གཞི་ལ་རང་གི་མདུན་དུ་སེམས་ཅན་ཐམས་ཅད་སྙིང་ཁོང་རུས་པའི་གཏིང་ནས་སྐྱབས་སུ་འགྲོ་བར་བསམས་ལ་སྐྱབས་འགྲོ་བྱ་བའི་ཕ་མས་གཙོ་བྱས་པའི་སེམས་ཅན་ཐམས་ཅད་བྱང་ཆུབ་སྙིང་པོ་ལ་མཆིས་ཀྱི་བར་དུ་བླ་མ་ལ་སྐྱབས་སུ་མཆིའོ། ། སངས་རྒྱས་ལ་སྐྱབས༞ ཆོས་ལ༞ དགེ་འདུན་ལ༞ འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོའི་ལྷ་ཚོགས་འཁོར་དང་བཅས་པ་རྣམས་ལ༞ མཁའ་འགྲོ་ཆོས་སྐྱོང་སྲུང་མ་ཡེ་ཤེས་ཀྱི་སྤྱན་དང་ལྡན་པ་རྣམས་ལ་སྐྱབས་སུ་མཆིའོ། ། ཞེས་ལན་གསུམ་དང་། སངས་རྒྱས་ཆོས་དང་སོགས།
འགྲོ་རྣམས་བསྒྲལ་འདོད་བསམ་པ་ཡིས། ། སངས་རྒྱས་ཆོས་དང་དགེ་འདུན་ལ། ། བྱང་ཆུབ་སྙིང་པོར་མཆིས་ཀྱི་བར། ། རྟག་པར་བདག་ནི་སྐྱབས་སུ་མཆི། ། ཤེས་རབ་སྙིང་རྗེ་དང་བཅས་པས། ། བརྩོན་པས་སེམས་ཅན་དོན་དུ་བདག ། སངས་རྒྱས་དྲུང་དུ་གནས་བཅས་ནས། ། རྫོགས་པའི་བྱང་ཆུབ་སེམས་བསྐྱེད་བགྱི། ། དཀོན་མཆོག་གསུམ་ལ་བདག་སྐྱབས་མཆི། ། སོགས།
སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག་སོགས། སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་ཐོབ་པར་བྱ། དེ་ཡི་ཕྱིར་དུ་བདག་གི་འཕགས་པ་ཐུགས་རྗེ་ཆེན་པོའི་སྒྲུབ་པ་ཉམས་སུ་བླང་བར་བགྱིའོ། ། བདག་བསྐྱེད་ནི། སྭ་བྷཱ་ཝས་སྦྱངས། སྟོང་པ་ཉིད་དུ་གྱུར། སྟོང་པའི་ངང་ལས་རང་གི་ལྟེ་བར་ཐུགས་རྗེ་ཆེན་པོ་ཞལ་གཅིག་ཕྱག་གཉིས་པ། སྙིང་གར་ཞལ་གཅིག་ཕྱག་བཞི་པ། མགྲིན་པར་བཅུ་གཅིག་ཞལ། སྤྱི་བོར་ཕྱག་སྟོང་སྤྱན་སྟོང་རྣམས་སྐུ་མདོག་ཕྱག་མཚན་རྒྱན་ཆ་ལུགས།
ཐུགས་ཀར་ཟླ་བའི་སྟེང་དུ་ཧྲཱིཿལ་སོགས་ཡི་གེ་བཀོད། གནས་བཞི་བྱིན་གྱིས་བརླབས། ཡེ་ཤེས་པ་དགུག དབང་བསྐུར་ནས་རིགས་བདག་གིས་རྒྱས་འདེབས་པའི་བར་རྣམས་མདུན་བསྐྱེད་དང་མཐུན་པར་བྱས་ལ། རང་གི་རྣམ་སྨིན་གྱི་ལུས་སྦྱངས་སེམས་ཐུགས་རྗེ་ཆེན་པོ་བཞིའི་ངོ་བོར་གྱུར་པར་བསམ། དེ་ནས་རང་གི་ཐུགས་ཀའི་སྔགས་རྣམས་ཀློག་པའི་ཚུལ་དུ་བཟླས་པས་ཡིག་འབྲུ་རྣམས་ལས་འོད་འཕྲོས། སྣོད་ཀྱི་འཇིག་རྟེན་ལ་ཕོག པོ་ཏཱ་ལར་གྱུར། བཅུད་ཀྱི་སེམས་ཅན་ལ་ཕོག་སྡིག་སྒྲིབ་སྦྱངས་ནས་ཐུགས་རྗེ་ཆེན་པོར་གྱུར་པར་བསམ་མོ། ། མཆོད་བསྟོད་ནི།
ཨོཾ་ཨརྻ་ཨ་ཝ་ལོ་ཀི་ཤྭ་ར་ས་པ་རི་ཝཱ་ར་ཨརྒྷཾ། པཱ་དྱཾ། པུཥྤེ། དྷཱུ་པེ། ཨཱ་ལོ་ཀེ གྷནྡྷེ། ནཻ་ཝི་དྱེ། ཤཔྟ་པྲ་ཏཱིཙྪ་སྭཱཧཱ། སྐྱོན་གྱིས་མ་གོས་སོགས་ཤླཽ་ཀ་གཅིག ཇོ་བོ་ཐུགས་རྗེ་ཆེན་པོས་བདག་དང་སེམས་ཐམས་ཅད་ཀྱི་རྒྱུད་ལ་བྱམས་སྙིང་རྗེ་བྱང་ཆུབ་ཀྱི་སེམས་བཅོས་མ་མ་ཡིན་པ་རྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ།
སྤྱན་འདྲེན་ནི། ཕྱོགས་དུས་ཀུན་ན་སྐྱབས་གསུམ་བཀའ་སྡོད་ཅིང་། ། ཉོན་མོངས་འགྲོ་ལ་མཁྱེན་བརྩེས་རབ་དགོངས་ནས། ། དཔག་མེད་ཞིང་ནས་ཐོགས་མེད་རྫུ་འཕྲུལ་གྱིས། ། འདིར་གཤེགས་མཆོད་སྤྲིན་རྒྱ་མཚོའི་དབུས་བཞུགས་གསོལ། ། བཅོམ་ལྡན་ཐུགས་རྗེས་བྱོན་པ་ལེགས། ། བདག་ཅག་བསོད་ནམས་སྐལ་བར་ལྡན། ། ཇི་སྲིད་མཆོད་པ་བདག་བགྱིད་ན། ། དེ་སྲིད་བཅོམ་ལྡན་བཞུགས་སུ་གསོལ། ། པདྨ་ཀ་མ་ལ་ཡེ་སཏྭཾཾ།
ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཤེལ་གྱི་ས་གཞི་གསལ་ཞིང་འཚེར་བ་བསྟར། ། རིན་ཆེན་འབར་བའི་ཀ་བ་ཡིད་འོང་ལྡན། ། མུ་ཏིག་འོད་ཆགས་བླ་རེ་བྲེས་པ་དེར། ། དེ་བཞིན་གཤེགས་དང་དེ་ཡི་སྲས་རྣམས་ལ། ། རིན་ཆེན་བུམ་པ་མང་པོ་སྤོས་ཀྱི་ཆུས། ། ཡིད་འོང་ལེགས་པར་བཀང་བས་གླུ་དང་ནི། ། རོལ་མོར་བཅས་པ་དུ་མས་སྐུ་ཁྲུས་གསོལ། ། ཨོཾ་གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཨཱཿཧཱུྃ། དོན་དམ་སྤྲོས་པའི་མཐའ་དང་བྲལ་ན་ཡང་། །
ཀུན་རྫོབ་སྒྱུ་མ་ལྟ་བུའི་མཆོད་ཡོན་འདི། ། རྒྱལ་བ་སྲས་བཅས་སྒྱུ་མ་ལྟ་བུ་ལ། ། ཕུལ་བས་འགྲོ་ཀུན་སྒྱུ་མའི་དོན་རྟོགས་ཤོག ། ཨོཾ་ཨརྻ་ཨ་ཝ་ལོ་ཀེ་ཤྭ་ར་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་ཡེ་སྭཱཧཱ། འགྲེའོ། ། ཧྲཱིཿལས་བྱུང་བའི་མགོན་པོ་སྤྱན་རས་གཟིགས། ། གངས་རིའི་མདོག་ཅན༞ ། གཡོན་པ་ཨུཏྤལ༞ ། རབ་མཛེས་ཞི་བའི་སྐུ་ལ་ཕྱག་འཚལ་ལོ། ། ཞེས་པ་དང་།
སྐྱོན་གྱིས་མ་གོས༞ ། སྤྱན་རས་གཟིགས་ལ་ཕྱག་འཚལ་ལོ། ། དུས་གསུམ་བདེ་བར་གཤེགས་པ་ཆོས་ཀྱི་སྐུ། ། འགྲོ་དྲུག་སེམས་ཅན༞ ། ནམ་མཁའ་ལྟ་བུར༞ ། གཟི་བརྗིད་འོད་དཔག་མེད་ལ༞ ། ཕྱག་སྟོང་འཁོར་ལོས༞༞༞ ། བཙུན་པ་སྤྱན་རས་གཟིགས་ལ་ཕྱག་འཚལ་ལོ། ། ཞེས་པ་ཤླཽ་ཀ་བཞི་བརྗོད། ཛཿཧཱུྃ་བཾ་ཧོཿ
དམ་ཚིག་པ་དང་གཉིས་སུ་མེད་པར་བསྟིམ། སླར་ཡང་ལྟེ་བའི་ཧྲཱིཿལས་འོད་འཕྲོས་པས་དབང་གི་ལྷ་རྒྱལ་བ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ པཉྩ་ཀུ་ལ་ས་པ་རི་ཝཱ་ར་ཨརྒྷཾ། སོགས་ཀྱིས་མཆོད། ཆོས་སྐུ་ནམ་མཁས་བསྟོད། དེ་བཞིན་གཤེགས་དང་དེ་ཡི་སྲས་རྣམས་ནས། ། རོལ་མོར་བཅས་པའི་བར་བྱེད། བདག་བསྐྱེད་ཀྱི་ལྷ་ལ་མངོན་པར་དབང་བསྐུར་བ་མཛད་དུ་གསོལ། ཞེས་གསོལ་བ་བཏབ་པས། རིགས་ལྔའི་ཐུགས་ཀ་ནས་ཡུམ་སངས་རྒྱས་སྤྱན་མ།
མ་མ་ཀཱི། གོས་དཀར་མོ། སྒྲོན་མ་བཞིས་བུམ་པ་བདུད་རྩིས་གང་བ་ཐོགས་ཏེ། ཇི་ལྟར་བལྟམས་པ་ཙམ་གྱིས་ནི། ། ཞེས་ཤླཽ་ཀ་གཅིག་བྱེད། ཨོཾ་གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཡེ་ཧཱུྃ། ཞེས་དབང་བསྐུར། སྐུ་གང་དྲི་མ་དག ཆུ་ལྷག་མ་ཡར་ལུད་པ་ལས། ལྷ་ཐམས་ཅད་ཀྱི་དཔྲལ་བར་རྡོ་རྗེ་སེམས་དཔའ།
རྣ་བ་གཡས་པར་རིན་ཆེན་འབྱུང་ལྡན། ལྟག་པར་རྣམ་པར་སྣང་མཛད། རྣ་བ་གཡོན་པར་དོན་ཡོད་གྲུབ་པས་དབུ་བརྒྱན། རང་གི་རྣམ་སྨིན་གྱི་ལུས་སྦྱངས། སེམས་ཐུགས་རྗེ་ཆེན་པོ་བཞིའི་ངོ་བོར་གྱུར། བདག་བསྐྱེད་ཀྱི་ལྷའི་ཡིག་འབྲུ་རྣམས་ཀློག་པའི་ཚུལ་དུ་བཟླས་པས། ཡིག་འབྲུ་རྣམས་ལས་འོད་ཟེར་འཕྲོས། སྣོད་ཀྱི་འཇིག་རྟེན་ལ་ཕོག པོ་ཏཱ་ལར་གྱུར། བཅུད་ཀྱི་སེམས་ཅན་ལ་ཕོག
སྡིག་སྒྲིབ་སྦྱངས་ནས་ཐུགས་རྗེ་ཆེན་པོ་བཞིའི་ངོ་བོར་གྱུར་པར་བསམ། ཞལ་གཅིག་ཕྱག་བཞི་པའི་ཐུགས་ཀར་པད་ཟླའི་སྟེང་དུ། ཨོཾ་མ་ཎི་པདྨེ་ཧཱུྃ། བཅུ་གཅིག་ཞལ་གྱི་ཐུགས་ཀར་པད་ཟླའི་སྟེང་དུ། ན་མོ་རཏྣ་ཏྲ་ཡཱ་ཡ། ན་མཿཨརྻ་ཛྙཱ་ན་ས་ག་ར་བཻ་རོ་ཙ་ན་བྷུ་ཧ་ར་ཛཱ་ཡ། ཞེས་པ་གཟུངས་རིང་གཅིག་གི་འགོ་བྱས་ལ་གཟུངས་ཐུང་ཉི་ཤུ་རྩ་གཅིག་འདྲེན་ནོ། ། ཕྱག་སྟོང་སྤྱན་སྟོང་གི་ཐུགས་ཀར་པད་ཟླའི་སྟེང་དུ་གཟུངས་རིང་ཉེར་གཅིག་བྱེད། མཆོད་པ་ནི། སྣང་ལ་རང་བཞིན་མེད་པའི་རྒྱལ་བ་ལ། །
སྣང་ལ་རང་བཞིན་མེད་པའི་མཆོད་ཡོན་འདི། ། སྣང་སྟོང་དབྱེར་མེད་སེམས་ཀྱིས་སྤྲུལ་ནས་འབུལ། ། དམིགས་མེད་སྤྲོས་བྲལ་ངང་དུ་བཞེས་སུ་གསོལ། ། ཨོཾ་ཨརྻ་ཨ་ཝ་ལོ་ཀེ་ཤྭ་ར་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་ཡེ་སྭཱཧཱ། ཀུན་ལ་འགྲེའོ། ། ཧྲཱིཿལས་བྱུང་བའི་མགོན་པོ་སྤྱན་རས་གཟིགས། ། སོགས་དང་། ཕྱག་སྟོང་འཁོར་ལོས་བསྒྱུར་བའི་རྒྱལ་པོ་སྟོང་། ། སོགས། ཤླཽ་ཀ་གཉིས་ཀྱིས་བསྟོད།
བདག་བསྐྱེད་ཀྱི་ལྷ་རྣམས་མདུན་བསྐྱེད་ལ་ཐིམ་པར་དམིགས་ལ། རང་ཐ་མལ་དུ་གནས་པའི་དཔུང་པ་གཡས་ཀྱི་སྟེང་དུ་པད་ཟླའི་སྟེང་དུ་དགེ་སློང་མ་དཔལ་མོ་རབ་ཏུ་བྱུང་བའི་ཆ་ལུགས་ཅན། ཕྱག་གཉིས་ཐུགས་ཀར་ཐལ་མོ་སྦྱར་ནས་འཕགས་པ་ལ་ངོ་ཆེན་མཛད་པར་བསམས་ལ། ཕྱག་འཚལ་ཞིང་། པོ་བསྟོད་ཉི་ཤུ་རྩ་གཅིག་བྱ་བ་ནི། རྒྱ་གར་སྐད་དུ། ཨརྻ་ལོ་ཀེ་ཤྭ་རཱ་ཡ་བིཀྵུ་ཤྲཱི་ནི་རོ་སྟོཏྟྲ་ནཱ་མ། བོད་སྐད་དུ། འཕགས་པ་འཇིག་རྟེན་དབང་ཕྱུག་ལ། དགེ་སློང་མ་དཔལ་མོས་བསྟོད་པ་ཞེས་བྱ་བ།
ཨོཾ་བླ་མ་འཇིག་རྟེན་མགོན་པོ་ལ་ཕྱག་འཚལ་ལོ། ། འཇིག་རྟེན་བླ་མ་སྲིད་པ་གསུམ་གྱིས་བསྟོད་པ་པོ། ། ལྷ་ཡི་གཙོ་བོ་བདུད་དང་ཚངས་པས་བསྟོད་པ་པོ། ། ཐུབ་པའི་རྒྱལ་མཆོག་བསྟོད་པས་གྲུབ་པར་མཛད་པ་པོ། ། འཇིག་རྟེན་གསུམ་གྱི་མགོན་པོ་མཆོག་ལ་ཕྱག་འཚལ་ལོ། ། བདེ་གཤེགས་དཔག་མེད་སྐུ་སྟེ་སྐུ་བཟང་འཛིན་པ་པོ། ། བདེ་གཤེགས་སྣང་མཐའ་ཡས་ཀྱི་དབུ་རྒྱན་འཛིན་པ་པོ། ། ཕྱག་གཡས་མཆོག་སྦྱིན་ཡི་དྭགས་བཀྲེས་སྐོམ་སེལ་བ་པོ། ། ཕྱག་གཡོན་གསེར་གྱི་པདྨས་རྣམ་པར་བརྒྱན་པ་པོ། ། དྲི་ཞིམ་རལ་པའི་ཕྲེང་བ་དམར་སེར་འཁྱུག་པ་པོ། །
ཞལ་རས་རྒྱས་པ་ཟླ་བ་ལྟ་བུར་མཛེས་པ་པོ། ། སྤྱན་གྱི་པདྨ་མཆོག་ཏུ་བཟང་ཞིང་ཡངས་པ་པོ། ། ཁ་བ་དུང་ལྟར་རྣམ་དཀར་དྲི་ངད་ལྡན་པ་པོ། ། དྲི་མེད་འོད་ཆགས་མུ་ཏིག་ཚོམ་བུ་འཛིན་པ་པོ། ། མཛེས་པའི་འོད་ཟེར་སྐྱ་རེངས་དམར་པོས་བརྒྱན་པ་པོ། ། པད་མའི་མཚོ་ལྟར་ཕྱག་ནི་དངར་བར་བྱས་པ་པོ། ། སྟོན་ཀའི་སྤྲིན་གྱི་མདོག་དང་ལྡན་ཞིང་གཞོན་པ་པོ། ། རིན་ཆེན་མང་པོས་དཔུང་པ་གཉིས་ནི་བརྒྱན་པ་པོ། ། ལོ་མའི་མཆོག་ལྟར་ཕྱག་མཐིལ་གཞོན་ཞིང་འཇམ་པ་པོ། ། རི་དྭགས་པགས་པས་ནུ་མ་གཡོན་པ་བཀབ་པ་པོ། །
སྙན་ཆ་གདུ་བུས་སྒེག་ཅིང་རྒྱན་རྣམས་འཆང་བ་པོ། ། དྲི་མ་མེད་པ་པདྨའི་མཆོག་ལ་གནས་པ་པོ། ། ལྟེ་བའི་སོ་ནི་པདྨའི་འདབ་ལྟར་འཇམ་པ་པོ། ། གསེར་གྱི་སྐ་རགས་མཆོག་ལ་ནོར་བུས་སྤྲས་པ་པོ། ། སྟ་ཟུར་དཀྲིས་པའི་རས་བཟང་ཤམ་ཐབས་གསོལ་པ་པོ། ། ཐུབ་པའི་མཁྱེན་མཆོག་མཚོ་ཆེན་ཕ་རོལ་ཕྱིན་པ་པོ། ། མཆོག་བརྙེས་བསོད་ནམས་མང་པོས་ཉེ་བར་བསགས་པ་པོ། ། རྟག་ཏུ་བདེ་བའི་འབྱུང་གནས་རྒ་ནད་སེལ་བ་པོ། ། གསུམ་མཐར་མཛད་ཅིང་མཁའ་སྤྱོད་སྤྱོད་པ་སྟོན་པ་པོ། ། ལུས་ཅན་མཆོག་སྟེ་བདུད་དཔུང་འཁྲུག་ལས་རྒྱལ་བ་པོ། །
གསེར་གྱི་རྐང་གདུབ་སྒྲ་ཡིས་ཞབས་ཡིད་འོང་བ་པོ། ། ཚངས་པའི་གནས་པ་བཞི་ཡིས་སྤེན་པར་མཛད་པ་པོ། ། ངང་པའི་འགྲོས་འདྲ་གླང་ཆེན་འགྲོས་ལྟར་གཤེགས་པ་པོ། ། ཡོངས་རྫོགས་ཉེ་བར་བསགས་ཤིང་བསྟན་པ་གཉེར་བ་པོ། ། འོ་མའི་མཚོ་དང་ཆུ་ཡི་མཚོ་ལས་སྒྲོལ་བ་པོ། ། སྡུག་བསྔལ་མཚོ་དང་ཉོན་མོངས་མཚོ་ལས་བསྒྲལ་དུ་གསོལ། ། གང་ཞིག་རྟག་ཏུ་ཐོ་རངས་ལངས་ཏེ་གུས་པ་ཡིས། ། སྤྱན་རས་གཟིགས་ཀྱི་དབང་པོ་ཡིད་ལ་སེམས་བྱེད་ཅིང་། ། བསྟོད་པའི་མཆོག་འདིས་དག་ཅིང་གསལ་བར་བསྟོད་བྱེད་ན། ། དེ་ནི་སྐྱེས་པའམ་ནི་བུད་མེད་ཡིན་ཀྱང་རུང་། །
སྐྱེ་བ་འདི་དང་མ་འོངས་སྐྱེ་བ་ཐམས་ཅད་དུ། ། འཇིག་རྟེན་འཇིག་རྟེན་ལས་འདས་དགོས་པ་ཀུན་འགྲུབ་འགྱུར། ། ཨཱརྻ་ཨ་ཝ་ལོ་ཀེ་ཤྭ་ར་བིཀྵུ་ཤྲཱི་ནི་རེ་ལི་ཁ་ར་ཤིང་འཕེལ་གྱི་དྲུང་དུ་བསྟོད་པའོ། ། འདོད་པའི་དོན་ལ་གསོལ་བ་གདབ་པ་ནི། འཕགས་པ་སྤྱན་གཟིགས་དབང་ཕྱུག་ཐུགས་རྗེ་ཆེན་པོའི་ལྷ་ཚོགས་འཁོར་དང་བཅས་པ་རྣམས་བདག་ལ་དགོངས་སུ་གསོལ། ཁྱེད་ལ་མཁྱེན་བརྩེའི་ནུས་པ་བསམ་གྱིས་མི་ཁྱབ་པ་མངའ་བ་ལགས་པས། ཕན་བདེའི་འབྱུང་གནས་སངས་རྒྱས་ཀྱི་བསྟན་པ་དར་ཞིང་རྒྱས་པར་བྱིན་གྱིས་བརླབ་ཏུ་གསོལ། བླ་མ་བདེ་བར་གཤེགས་པ་རྣམས་ཀྱི་ཐུགས་ཀྱི་དགོངས་པ་རྫོགས་པ༞ ད་ལྟར་ཞལ་བཞུགས་པའི་བླ་མ་རྣམས་སྐུ་ཚེ་རིང་ཞིང་འགྲོ་དོན་འཕེལ་བར༞ དགེ་འདུན་པ་ཐམས་ཅད་ཆོས་སྤྱོད་འཕེལ་བར༞ སེམས་ཅན་ཐམས་ཅད་ལ་བདེ་སྐྱིད་འབྱུང་བར༞ སེམས་ཅན་ཐམས་ཅད་ཀྱི་བརྒྱུད་ལ་བྱམས་སྙིང་རྗེ་བྱང་ཆུབ་ཀྱི་སེམས་བཅོས་མ་མ་ཡིན་པ་བརྒྱུད་ལ་སྐྱེ་བར༞ ཞི་ལྷག་ཟུང་འབྲེལ་གྱི་ཏིང་ངེ་འཛིན་སྐྱེ་བར༞ ཤེས་བྱ་ཇི་ལྟ་བ་དང་ཇི་སྙེད་པ་རྟོགས་པའི་ཤེས་རབ་ཁྱད་པར་ཅན་བརྒྱུད་ལ་སྐྱེ་བར་བྱིན་གྱིས་བརླབ་ཏུ་གསོལ། མདོར་ན་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། མཆོད་པ་ཨ་མྲྀ་ཏས་བསངས།
སྭ་བྷཱ་ཝས་སྦྱངས། སྟོང་པ་ཉིད་དུ་གྱུར། སྟོང་པའི་ངང་ལས་བྷྲཱུཾ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། སྣང་གསལ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པར་གྱུར།
ཨརྒྷཾ་ནས་ཤཔྟའི་བར། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཿསྭ་བྷཱ་ཝ་ཤུདྡྷོ྅ཧཾ། སྟོང་པ་ཉིད་དུ་གྱུར། སྟོང་པའི་ངང་ལས་པད་ཟླའི་སྟེང་དུ་བྷྲཱུྃ་ལས་རིན་པོ་ཆེ་ལས་གྲུབ་པའི་བུམ་པ་ཡངས་ཤིང་རྒྱ་ཆེ་བ་ཞབས་ཞུམ་པ། ལྟོ་བ་ལྡིར་བ། མགྲིན་པ་ཕྲ་བ། ཁ་གཡེལ་བ། མཆུ་འཕྱང་བ། དཔག་བསམ་ཤིང་གིས་ཁ་བརྒྱན་པ། ལྷའི་གོས་ཀྱིས་མགུལ་པ་བཅིངས་པ།
ནང་ཆུ་དང་བཅུད་ཀྱིས་ཡོངས་སུ་གང་བའི་པད་ཟླའི་སྟེང་དུ་དབུས་སུ་འོད་དཔག་མེད། ཤར་དུ་རྡོ་རྗེ་སེམས་དཔའ། ལྷོར་རིན་ཆེན་འབྱུང་ལྡན། ནུབ་ཏུ་རྣམ་པར་སྣང་མཛད། བྱང་དུ་དོན་ཡོད་གྲུབ་པ། དེ་རྣམས་ཀྱི་དཔྲལ་བར་ཨོཾ། མགྲིན་པ་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་པས་རང་བཞིན་གྱི་གནས་ནས་ཡེ་ཤེས་པ། པཉྩ་ཀུ་ལ་ས་པཱ་རི་ཝཱ་ར་བཛྲ་ས་མཱ་ཡ་ཛཿ
ཕྱོགས་དུས་ནས་ཁྲུས་བར་འདྲ། ཆུ་བོ་གངྒཱའི་རྒྱུན་བཞིན་དུ། ། ཡོན་ཆབ་རྒྱུན་ཡང་མི་ཆད་པ། ། བཅོམ་ལྡན་འདས་བུམ་པའི་ལྷ་ལ་འབུལ། ། འགྲོ་བའི་དོན་དུ་བཞེས་སུ་གསོལ། ། ཨོཾ་པཉྩ་ཀུ་ལ་ས་པཱ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་ཡེ་སྭཱཧཱ། འགྲེའོ། ། མི་འདྲ་བའི་ཁྱད་པར། མེ་ཏོག་པདྨའི་ཚལ་བཞིན་དུ། ། ཙནྡན་སྡོང་པོའི་རྒྱུན་བཞིན་དུ། །
ཉི་ཟླ་ནོར་བུའི་འོད་བཞིན་དང་། ། ག་བུར་གླ་རྩིའི་རྒྱུན་བཞིན་དུ། ། སོ་རྩི་ཁ་ཡི་རོ་བཞིན་དུ། ། པི་ཝཾ་གླིང་བུའི་རྒྱུན་བཞིན་དུ། ། སོགས་ནས་རྒྱས་འདེབས་བར་འདྲ། གཟུངས་ཐག་བཟུང་ལ་མདུན་བསྐྱེད་ཀྱི་ལྷའི་ཐུགས་ཀ་ནས་འོད་ཟེར་འཕྲོས་བུམ་བསྐྱེད་ཀྱི་ལྷ་ལ་ཕོག་བུམ་བསྐྱེད་ཀྱི་ལྷའི་ཐུགས་ཀ་ནས་འོད་ཟེར་འཕྲོས་བདག་གཞན་སེམས་ཅན་ཐམས་ཅད་ལ་ཕོག་པས་ནད་གདོན་སྡིག་སྒྲིབ་ཐམས་ཅད་དག་པར་བསམ། དཀོན་མཆོག་གསུམ་ལ་ཕྱག་འཚལ་ལོ། ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་འཕགས་པ་ཡེ་ཤེས་རྒྱ་མཚོ་རྣམ་པར་སྣང་མཛད་བཀོད་པའི་རྒྱལ་པོ་ལ་ཕྱག་འཚལ་ལོ། ། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ལ་ཕྱག་འཚལ་ལོ། ། བྱང་ཆུབ་སེམས་དཔའ་སེམས་དཔའ་ཆེན་པོ་ཐུགས་རྗེ་ཆེན་པོ་དང་ལྡན་པ་འཕགས་པ་སྤྱན་རས་གཟིགས་དབང་ལ་ཕྱག་འཚལ་ལོ། །
མཆོད་ཡོན་དམ་པ་འདི་དག་དང་། ། འཇིག་རྟེན་ཁམས་ཀྱི་མཆོད་ཡོན་རྣམས། ། ཐམས་ཅད་བློ་ཡིས་བླངས་ནས་ནི། ། བཅོམ་ལྡན་བུམ་པའི་ལྷ་ལ་འབུལ། ། ཨོཾ་པཉྩ་ཀུ་ལ་ས་པཱ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་ཡེ་སྭཱཧཱ། འགྲེའོ། ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། ། ཞེས་པ་དང་། བདག་དང་སེམས་ཅན་ཐམས་ཅད་ཀྱི་དམྱལ་བའི་ས་བོན་ངན་པ་དང་བག་ཆགས་ཐམས་ཅད་བྱང་ཞིང་དག་པར་གྱུར་ཅིག ཡི་དྭགས་ཀྱི༞ དུད་འགྲོའི༞ ཁམས་གསུམ་འཁོར་བའི༞ མདོར་ན་ཚོགས་རྫོགས་སྒྲིབ་པ་བྱང་ནས།
མྱུར་དུ་མངོན་པར་རྫོགས་པའི་སངས་རྒྱས་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་བུམ་ནང་གི་ལྷ་རྣམས་བདུད་རྩིར་ཞུ་ནས་བུམ་ཆུ་ནུས་ལྡན་དུ་གྱུར། ཨོཾ་སྭ་བྷཱ་ཝས་སྦྱངས། སྟོང་པ་ཉིད་དུ་གྱུར། སྟོང་པའི་ངང་ལས་མདུན་གྱི་ནམ་མཁའི་གནས་སུ་པཾ་ལས་པདྨ་འདབ་མ་བཞི་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་གདན་གྱི་སྟེང་དུ་ཧྲཱི་ཿདཀར་པོ་རིང་ཆ་ཚེག་དྲག་དང་བཅས་པ་ཡོངས་སུ་གྱུར་པ་ལས་ཐུགས་རྗེ་ཆེན་པོ་ཞལ་གཅིག་ཕྱག་གཉིས་པ་ཕྱག་གཡས་པས་མཆོག་སྦྱིན་དང་གཡོན་ཨུཏྤ་ལ་དཀར་པོ་སྙན་གྱི་ཐད་ཀར་ཁ་ཕྱེ་བའི་ཡུ་བ་ཐུགས་ཀར་འཛིན་པ། རིན་པོ་ཆེའི་རྒྱན་བརྒྱད་ཀྱིས་བརྒྱན་པ། སྤྱན་གསུམ་དང་ལྡན་པ། ཞལ་འཛུམ་པ་དང་བཅས་པའོ། ། དེའི་སྤྱི་བོར་མར་མེ་གཅིག་ལ་གཉིས་མཆེད་ཀྱི་ཚུལ་དུ་པཾ་ལས་པདྨ་འདབ་མ་བརྒྱད་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿདཀར་པོ་ཡོངས་སུ་གྱུར་པ་ལས་ཐུགས་རྗེ་ཆེན་པོ་ཞལ་གཅིག་ཕྱག་བཞི་པ་བཞེངས་པ། ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ།
གཡས་ཀྱི་གཉིས་པ་ན་ཤེལ་གྱི་ཕྲེང་བ་བསྣམས་པ། གཡོན་གྱི་གཉིས་པ་ན་པདྨ་དཀར་པོ་བསྣམས་པ། དེ་ཡི་སྤྱི་བོར་མར་མེ་གཅིག་ལ་གཉིས་མཆེད་ཀྱི་ཚུལ་དུ་པཾ་ལས་པདྨ་འདབ་མ་བཅུ་གཉིས་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་གདན་གྱི་སྟེང་དུ་ཧྲཱིཿཡོངས་སུ་གྱུར་པ་ལས་བཅུ་གཅིག་ཞལ་རྩ་བའི་ཞལ་དབུས་དཀར། གཡས་ལྗང་། གཡོན་དམར་བ་དེའི་སྟེང་མ་གསུམ་དབུས་ལྗང་། གཡས་དམར། གཡོན་དཀར། དེའི་སྟེང་མ་གསུམ་དབུས་དམར། གཡས་དཀར། གཡོན་ལྗང་བ།
དེ་རྣམས་འཛུམ་པའི་ཉམས་ཅན། དབུ་སྐྲ་སིལ་བ། དེའི་སྟེང་དུ་ཁྲོ་ཞལ་ནག་པོ་མཆེ་བ་གཙིགས་པ་ཁྲོ་གཉེར་དང་ལྡན་པ་སྤྱན་གསུམ་པ་རལ་པ་དམར་པོ་གྱེན་དུ་སྒྲེང་བ། དེའི་སྤྱི་བོར་འོད་དཔག་མེད་ཞི་ཞལ་དམར་པོ་གཙུག་གཏོར་དང་བཅས། རྒྱན་སྤངས་པ་ཚངས་པར་སྤྱོད་པའི་ཆ་ལུགས་ཅན། འཛུམ་པའི་མགུལ་པ་དང་བཅས་པ་ཕྱག་དང་པོ་གཉིས་ཐུགས་ཀར་ཐལ་མོ་སྦྱར་བ། གཡས་ཀྱི་གཉིས་པས་བགྲང་ཕྲེང་། གསུམ་པས་མཆོག་སྦྱིན། བཞི་པས་འཁོར་ལོ་འཛིན་པ། གཡོན་གྱི་གཉིས་པས་གསེར་གྱི་པདྨ་ཡུ་བ་དང་བཅས་པ་འཛིན་པ།
གསུམ་པས་རིལ་བ་སྤྱི་བླུགས། བཞི་པས་མདའ་གཞུ་འཛིན་པ། དེའི་སྤྱི་པོར་པཾ་ལས་པདྨ་འདབ་མ་བཅུ་དྲུག་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་ཧྲཱིཿདཀར་པོ་ཡོངས་སུ་གྱུར་པ་ལས་འཕགས་པ་སྤྱན་རས་གཟིགས་དབང་ཕྱུག་ཕྱག་སྟོང་སྤྱན་སྟོང་དང་ལྡན་པ་བཞེངས་པ་རྩ་བའི་ཞལ་དབུས་དཀར། གཡས་ལྗང་གཡོན་དམར་བ། དེའི་སྟེང་མ་གསུམ་དབུས་ལྗང་། གཡས་དམར། གཡོན་དཀར་བ་དེ་རྣམས་ཞི་ཞལ་འཛུམ་པའི་ཉམས་ཅན། དབུ་སྐྲ་སིལ་བུ་དེའི་སྟེང་དུ་ཁྲོ་ཞལ་དམར་པོ་གཉིས་གཤིབས་པ། དེའི་སྟེང་དུ་ཁྲོ་ཞལ་ནག་པོ་མཆེ་བ་གཙིགས་ཤིང་ཁྲོ་གཉེར་དང་བཅས་སྤྱན་གསུམ་དང་ལྡན་པ། རལ་པ་དམར་སེར་གྱེན་དུ་བསྒྲེང་བ།
དེའི་སྟེང་དུ་འོད་དཔག་མེད་ཞི་ཞལ་དམར་པོ་གཙུག་ཏོར་དང་བཅས། རྒྱན་སྤངས་པ་ཚངས་པར་སྤྱོད་པའི་ཆ་ལུགས་ཅན། འཛུམ་པའི་མགུལ་པ་དང་བཅས་པ། ཕྱག་དང་པོ་ནས་མདའ་གཞུ་འཛིན་པ་བར་གོང་བཞིན། ཕྱག་ལྷག་མ་དགུ་བརྒྱ་དང་དགུ་བཅུ་རྩ་གཉིས་པད་མའི་འདབ་མ་ལྟར་འཇམ་ཞིང་མཆོག་སྦྱིན་གྱི་ཕྱག་རྒྱ་མཛད་པ། ཕྱག་ཐམས་ཅད་ཀྱི་མཐིལ་ན་སྤྱན་རེ་རེ་ཡོད་པ། ཕྱག་རྣམས་ཡར་དབུའི་གཙུག་ཏོར་དང་། མར་པུས་མོའི་ལྷ་ང་ལས་མི་འདའ་བ་བཞི་ཀའང་། རི་དྭགས་ཀྱི་པགས་པས་ནུ་མ་གཡོན་པ་བཀབ་པ། སྐུ་སྟོད་ལ་དར་དཀར་པོ་དང་།
སྐུ་སྨད་ལ་རས་སྣ་ཚོགས་པས་ཤམ་ཐབས་རོལ་པར་འཆར་བ་ནོར་བུས་སྤྲས་པའི་གསེར་གྱི་སྐེ་རགས་བཅིངས་པ། རིན་པོ་ཆེའི་རྒྱན་སྣ་ཚོགས་པས་བརྒྱན་པ། སྤྱན་གསུམ་གསུམ་དང་ལྡན་པའོ། ། དེའི་གཡས་ཀྱི་པད་རྩ་ལ་པད་ཟླའི་སྟེང་དུ་རྟ་མགྲིན་ཡང་གསང་ཁྲོས་པ་སྐུ་མདོག་དམར་པོ་སྤྱི་བོར་རྟ་མགོ་ལྗང་གུ་རྟ་སྐད་འཚེར་བ་ཕྱག་གཡས་དབྱུག་ཐོ་དང་། གཡོན་སྡིགས་མཛུབ་མཛད་པ། དེའི་སྟེང་དུ་པད་ཟླའི་སྟེང་དུ་བདུད་རྩི་འཁྱིལ་བ་སྐུ་མདོག་དམར་པོ་ཕྱག་གཡས་སྡིགས་མཛུབ། གཡོན་ཞགས་པ་བསྣམས་པ། ཁྲོ་བོའི་ཆ་ལུགས་ཅན། གཡོན་གྱི་པད་རྩ་ལ་པདྨ་དང་ཟླ་བའི་སྟེང་དུ་རྣམ་པར་རྒྱལ་མ་སྐུ་མདོག་དཀར་མོ་ཞལ་གསུམ་ཕྱག་བརྒྱད་མ། རྩ་བའི་ཞལ་དཀར།
གཡས་སེར། གཡོན་སྔོ་བ། ཕྱག་གཡས་ཀྱི་དང་པོས་སྣ་ཚོགས་རྡོ་རྗེ་ཐུགས་ཀར་འཛིན་པ། གཉིས་པ་པདྨའི་སྟེང་ན་འོད་དཔག་མེད་བཞུགས་པ་འཛིན་པ། གསུམ་པ་ན་མདའ། བཞི་པ་མཆོག་སྦྱིན། ཕྱག་གཡོན་གྱི་དང་པོ་ཞགས་པ་དང་བཅས་པའི་སྡིགས་མཛུབ་ཐུགས་ཀར་མཛད་པ། གཉིས་པ་ན་གཞུ། གསུམ་པ་སྐྱབས་སྦྱིན། བཞི་པ་མཉམ་བཞག་གི་སྟེང་ན་བུམ་པ་བསྣམས་པ།
ཞབས་གཉིས་བཞེངས་ཐབས་སུ་བཞུགས་པའོ། ། དེའི་སྤྱི་བོར་པད་ཟླའི་སྟེང་དུ་རྗེ་བཙུན་སྒྲོལ་མ་སྐུ་མདོག་ལྗང་གུ་ཞལ་གཅིག་ཕྱག་གཉིས་མ། ཕྱག་གཡས་མཆོག་སྦྱིན་དང་གཡོན་ཨུཏྤ་ལའི་རྩ་བ་ཐུགས་ཀར་འཛིན་པ་ཞབས་བཞེངས་པའོ། ། དེའི་ཕྱི་རོལ་དུ་པད་ཟླའི་སྟེང་དུ་ཕྱོགས་བཞི་མཚམས་བཞི་སྟེང་འོག་ཏུ་ཕྱོགས་སྐྱོང་བཅུ། ཕྱོགས་བཞིར་པད་ཟླའི་སྟེང་དུ་རྒྱལ་པོ་ཆེན་པོ་སྡེ་བཞི། དེའི་ཕྱི་རོལ་དུ་པད་ཟླ་ལ་གནོད་སྦྱིན་གྱི་སྡེ་དཔོན་ཆེན་པོ་ཇི་འཇིགས་ལ་སོགས་པ་གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་རྣམས་རང་རང་གི་སྐུ་མདོག་ཕྱག་མཚན་རྒྱན་ཆ་ལུགས་དང་ལྡན་པའོ། ། ཞལ་གཅིག་ཕྱག་གཉིས་པའི་ཐུགས་ཀར་པད་ཟླའི་སྟེང་དུ་ཧྲཱིཿཞལ་གཅིག་ཕྱག་བཞི་པའི་ཐུགས་ཀར་པད་ཟླའི་སྟེང་དུ་ཨོཾ་མ་ཎི་པདྨེ་ཧཱུྃ། བཅུ་གཅིག་ཞལ་གྱི་ཐུགས་ཀར། ཏདྱ་ཐཱ། ཨོཾ་དྷ་ར་དྷ་ར།
དྷི་རི་དྷི་རི། དྷུ་རུ་དྷུ་རུ། ཨི་ཏྲེ་ཝ་ཏྲེ། ཙ་ལེ་ཙ་ལེ། པྲ་ཙ་ལེ་པྲ་ཙ་ལེ། ཀུ་སུ་མེ་ཀུ་སུ་མ་ཝ་རེ། ཨི་ལི་མི་ལི། ཙི་ཏི་ཛྭ་ལ། མ་པ་ན་ཡེ་སྭཱཧཱ། ཕྱག་སྟོང་གི་ཐུགས་ཀར་པད་ཟླའི་སྟེང་དུ།
ན་མོ་རཏྣ་ཏྲ་ཡཱ་ཡ་སོགས་གོང་བཞིན། ཞེས་པ་བཀོད་ལ་ལྷ་ཐམས་ཅད་ཀྱི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ལྟེ་བར་ཧྲཱིཿསྣ་ཚོགས་ལས་འོད་ཟེར་འཕྲོས་པས་ལྷོ་ཕྱོགས་པོ་ཏཱ་ལ་ལ་སོགས་ཏེ་ཞིང་ཁམས་རབ་འབྱམས་ནས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཐུགས་རྗེ་ཆེན་པོ་བཞི་བརྩེགས་ཀྱི་རྣམ་པར་བཛྲ་ས་མཱ་ཡ་ཛཿཞེས་པས་ཡེ་ཤེས་པ་སྤྱན་དྲངས་ལ། ལོ་ཀེ་ཤྭ་ར་ས་པ་རི་ཝཱ་ར་སྔོན་དུ་འགྲོ་བའི་མཆོད་བསྟོད་བསྡུས་པ་གོང་བཞིན། ཕྱོགས་དུས་ཀུན་ན་སོགས་གོང་བཞིན། དམིགས་མེད་མཁའ་ལྟར་དག་ཅིང་ཁྱབ་པའི་སྐུ། ། སྤྱན་འདྲེན་གཤེགས་སུ་གསོལ་བ་མི་དམིགས་ཀྱང་། ། ཐུགས་རྗེ་ངང་ཉིད་ཆོས་སྐུ་དག་པ་ལས། །
ཡེ་ཤེས་སྒྱུ་མར་རོལ་ཏེ་གཤེགས་སུ་གསོལ། ། མ་ལུས་སེམས་ཅན་ཀུན་གྱི་མགོན་གྱུར་པ། ། བདུད་སྡེ་དཔུང་བཅས་མི་བཟད་འཇོམས་མཛད་ལྷ། ། དངོས་རྣམས་མ་ལུས་ཇི་བཞིན་མཁྱེན་གྱུར་པའི། ། བཅོམ་ལྡན་འཁོར་བཅས་གནས་འདིར་གཤེགས་སུ་གསོལ། ། རི་བོ་ཏ་ལ་ལེགས་པར་བརྒྱན་པ་ན། ། དྲང་སྲོང་ཆེན་པོ་སྤྱན་རས་གཟིགས་དབང་བཞུགས། ། འགྲོ་བའི་མགོན་པོ་ཐུགས་རྗེ་མཆོག་མངའ་བ། ། འཁོར་བཅས་མ་ལུས་སྤྱན་འདྲེན་གཤེགས་སུ་གསོལ། ། བཅོམ་ལྡན་བསྐལ་པ་གྲངས་མེད་དུ་མ་རུ། །
འགྲོ་ལ་བརྩེ་ཕྱིར་ཐུགས་རྗེ་རྣམ་སྦྱངས་ཤིང་། ། སྨོན་ལམ་རྒྱ་ཆེན་དགོངས་པ་ཡོངས་རྫོགས་པའི། ། ཁྱེད་བཞེད་འགྲོ་དོན་མཛད་དུས་འདི་ལགས་ན། ། དེ་ཕྱིར་ཆོས་དབྱིངས་ཕོ་བྲང་ལྷུན་གྲུབ་ནས། ། རྫུ་འཕྲུལ་བྱིན་རླབས་སྣ་ཚོགས་སྟོན་མཛད་ཅིང་། ། མཐའ་ཡས་སེམས་ཅན་ཚོགས་རྣམས་བསྒྲལ་བའི་ཕྱིར། ། ཡང་དག་འཁོར་དང་བཅས་ཏེ་གཤེགས་སུ་གསོལ། ། ཆོས་རྣམས་ཀུན་གྱི་དབང་ཕྱུག་གཙོ། ། ཟླ་བ་ནོར་བུའི་མདོག་འདྲ་ཞིང་། ། ཉི་མ་ལས་ལྷག་གཟི་བརྗིད་ཆེ། །
དད་པས་སྤྱན་ནི་དྲང་བར་བགྱི། ། ཞི་ཞིང་ཐུགས་རྗེ་ཆེ་ལྡན་པ། ། དུལ་ཞིང་བསམ་གཏན་ས་ལ་བཞུགས། ། ཆོས་དང་ཡེ་ཤེས་ཆགས་བྲལ་བ། ། ཀུན་ཏུ་མི་བཟད་ནུས་པར་ལྡན། ། ཚུར་སྤྱོན་ཚུར་སྤྱོན་ཞི་དག་ལྷ། ། ཐུབ་པ་སྐྱེས་མཆོག་ཐམས་ཅད་མཁྱེན། ། ཤིན་ཏུ་ལེགས་བྱས་གཟུགས་བརྙན་ནི། ། མཆོད་པའི་གནས་འདིར་གཤེགས་སུ་གསོལ། ། འདིར་ནི་གཟུགས་དང་ལྷན་ཅིག་ཏུ། །
འགྲོ་བའི་དོན་དུ་བཞུགས་ནས་ཀྱང་། ། ནད་མེད་ཚེ་དང་དབང་ཕྱུག་དང་། ། མཆོག་རྣམས་ལེགས་པར་སྩལ་དུ་གསོལ། ། བཅོམ་ལྡན་ཐུགས་རྗེས་བྱོན་པ་ལ། ། བདག་ཅག་བསོད་ནམས་སྐལ་བར་ལྡན། ། ཇི་སྲིད་མཆོད་པ་བདག་བགྱིད་ན། ། དེ་སྲིད་བཅོམ་ལྡན་བཞུགས་སུ་གསོལ། ། པདྨ་ཀ་མ་ལ་ཡེ་སཏྭཾ། ཁྲུས་ཀྱི་ཁང་པ་སོགས་གོང་བཞིན། རབ་འབྱམས་རྒྱ་མཚོ་དཔག་མེད་ན། །
མཆོད་ཡོན་ཇི་སྙེད་ཡོད་པ་དང་། ། བདག་གི་གུས་པས་བཤམས་པ་འདི། ། ཇི་སྙེད་རྒྱལ་བ་སྲས་དང་བཅས། ། དེ་སྙེད་རྣམས་ལ་བདག་འབུལ་ན། ། ཐུགས་རྗེ་མངའ་བ་ཁྱེད་རྣམས་ཀྱིས། ། ཅི་བདེ་བར་ནི་བཞེས་ནས་ཀྱང་། ། སེམས་ཅན་དོན་ཀུན་མཛད་དུ་གསོལ། ། ཨོཾ་ཨཱརྻ་ཨ་ཝ་ལོ་ཀེ་ཤྭ་ར་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་ཡེ་སྭཱཧཱ། འགྲེའོ། ། ཧྲཱིཿལས་བྱུང་བའི་མགོན་པོ་སྤྱན་རས་གཟིགས། །
གངས་རིའི་མདོག་ཅན་ཕྱག་གཡས་མཆོག་སྦྱིན་དང་། ། གཡོན་པ་ཨུཏྤལ་དཀར་པོ་རབ་འཛིན་པའི། ། རབ་མཛེས་སྐུ་མངའ་ཁྱེད་ལ་ཕྱག་འཚལ་ལོ། ། སྐྱོན་གྱིས་མ་གོས་སྐུ་མདོག་དཀར། ། རྫོགས་སངས་རྒྱས༞ ། ཐུགས་རྗེའི་སྤྱན༞ ། སྤྱན་རས་གཟིགས༞ ། དུས་གསུམ་བདེ་བར་གཤེགས་པ་སོགས། ཕྱག་སྟོང་འཁོར་ལོས་བསྒྱུར་སོགས། ཛཿཧཱུྃ་བཾ་ཧོཿ
དམ་ཚིག་པ་དང་གཉིས་སུ་མེད་པར་བསྟིམ། སླར་ཡང་ལྟེ་བའི་ཧྲཱིཿལས་འོད་འཕྲོས་པས་དབང་གི་ལྷ་རྒྱལ་བ་རིགས་ལྔ་འཁོར་དང་བཅས་པ་ཨོཾ་བཛྲ་ས་མ་ཛཿ པཉྩ་ཀུ་ལ་ས་པ་རི་ཝཱ་ར་ཨརྒྷཾ། སོགས་ཀྱིས་མཆོད། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། ། ཞེས་སོགས་ཀྱིས་བསྟོད། དེ་བཞིན་གཤེགས་པ་ཐམས་ཅད་ཀྱིས་འདི་ལ་མངོན་པར་དབང་བསྐུར་དུ་གསོལ། ཞེས་གསོལ་བ་བཏབ་པས་རིགས་ལྔའི་ཐུགས་ཀ་ནས་ཡུམ་སངས་རྒྱས་སྤྱན་མ། མཱ་མ་ཀཱི། གོས་དཀར་མོ།
སྒྲོལ་མ་བཞི་བུམ་པ་བདུད་རྩིས་གང་བ་ཐོགས་ཏེ། ཇི་ལྟར་བལྟམས་པ་ནས། དེ་བཞིན་བདག་གིས་དབང་བསྐུར་རོ། ། ནས་རྒྱས་འདེབས་བར་གོང་བཞིན། མདུན་བསྐྱེད་ཀྱི་ཞབས་ལ་སྤྱི་བོས་གཏུགས་པར་བསམ་ཞིང་། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། སངས་རྒྱས་ཐམས་ཅད་འདུས་པའི་སྐུ། །
རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། བླ་མའི་སྐུ་ནི་རྡོ་རྗེའི་སྐུ། ། མཛེས་ཤིང་ལྟ་བས་ཆོག་མི་ཤེས། ། བསམ་གྱིས་མི་ཁྱབ་ཡོན་ཏན་ལྡན། ། བླ་མའི་སྐུ་ལ་ཕྱག་འཚལ་ལོ། ། བླ་མའི་གསུང་ནི་ཚངས་པའི་དབྱངས། ། འགག་མེད་སེང་གེའི་སྒྲ་དང་ལྡན། ། མུ་སྟེགས་ལོག་ལྟ་འཇོམས་མཛད་པའི། །
བླ་མའི་གསུང་ལ་ཕྱག་འཚལ་ལོ། ། བླ་མའི་ཐུགས་ནི་ནམ་མཁའ་འདྲ། ། བདེ་གསལ་མི་རྟོགས་ངང་ཚུལ་ཅན། ། རྣམ་ཐར་གསུམ་ལ་ལེགས་གནས་པའི། བླ་མའི་ཐུགས༞ ། སྐུ་འགྱུར་བ་མེད་པ་བླ་མའི་སྐུ། ། གསུང་འགག་པ་མེད་པ་བླ་མའི་གསུང་། ། ཐུགས་འཁྲུལ་པ་མེད་པ་བླ་མའི་ཐུགས། ། བླ་མའི་སྐུ་གསུང་ཐུགས་ལ༞ ། བླ་མ་སངས་རྒྱས་བླ་མ་ཆོས། །
དེ་བཞིན་བླ་མ་དགེ་འདུན་ཏེ། ། ཀུན་གྱི་མཛད་པོ་བླ་མ་ཡིན། ། བླ་མ་རྣམས་ལ༞ ། སངས་རྒྱས་ཀུན་གྱིས་རབ་ཏུ་བསྔགས། ། ཡོན་ཏན་དམ་པ་ཀུན་ནས་གསལ། ། སྤྱན་རས་གཟིགས་སུ་མཚན་གསོལ་བའི། ། རྟག་པར་བརྩེ་ལ༞ ། སྤྱན་རས་གཟིགས་བསྙུང་གནས་བརྒྱུད་པའི་བླ་མ་རྣམས་ལ་ཕྱག་འཚལ་བ་ནི། གྲུབ་པ་མཆོག་བརྙེས་དགེ་སློང་དཔལ་མོ་དང་། ། རང་ལུས་ལྷར་གཟིགས་ཡེ་ཤེས་བཟང་པོ་དང་། །
ཉོན་མོངས་གདུང་སེལ་ཟླ་འོད་གཞོན་ནུ་སྟེ། ། ཡི་དམ་ཞལ་གཟིགས་གསུམ་ལ༞ ། ལྔ་བརྒྱའི་ཐམས་ཅད་མཁྱེན་པ་ཨ་ཏི་ཤ ། ལྷ་རིགས་ཡོན་ཏན་མཁྱེན་པའི་བྱང་ཆུབ་འོད། ། འགྲོ་བའི་སྐྱབས་གནས་ཆེན་པོ་པེ་ཉ་བ། ། སྐྱེས་མཆོག་དམ་པ་གསུམ་ལ༞ ། ས་བཅུའི་དབང་ཕྱུག་ཟླ་བ་རྒྱལ་མཚན་དཔལ། ། འཕགས་པའི་ལུང་བསྟན་ཐོབ་པའི་ཉི་ཕུག་པ། ། དཀའ་སྤྱད་མཐར་ཕྱིན་བཤེས་གཉེན་གྲགས་ལུང་པ། ། སྤྱན་རས་གཟིགས་སྤྲུལ་གསུམ་ལ༞ །
རྒྱལ་བའི་བྱིན་རླབས་ཞུགས་པའི་དཀོན་མཆོག་གྲགས། ། སྒོ་གསུམ་གཞན་དོན་མཛད་པའི་ལྷ་སྡིངས་པ། ། གདུལ་བྱའི་རེ་སྐོང་རིན་ཆེན་རྒྱལ་མཚན་སྟེ། ། གཞན་དོན་མཐར་ཕྱིན་གསུམ་ལ༞ ། སྤངས་རྟོགས་མཐར་ཕྱིན་མཁན་ཆེན་འཛིན་པ་དང་། ། བསླབ་གསུམ་བརྒྱད་ལྡན་མངའ་རིས་རྒྱལ་མཚན་དང་། ། མཁས་པའི་གཙུག་རྒྱན་མ་ཏི་པཎ་ཆེན་སྟེ། ། སྙིགས་མའི་འདྲེན་པ་གསུམ་ལ༞ ། སྦས་པའི་རྣལ་འབྱོར་བྱང་སེམས་ཉི་མ་དང་། ། གྲུབ་པའི་དབང་ཕྱུག་ཐང་སྟོང་རྒྱལ་པོའི་ཞབས། །
ཆོས་དང་རིགས་ཀྱི་སྲས་གྱུར་ཉི་མ་བཟང་། ། ཐུགས་རྗེ་བཟང་པོའི་ཞབས་ལ༞ ། དམ་ཆོས་ཕྱག་ཆེན་དོན་རྟོགས་དཔལ་མཚོ་དང་། ། སྐད་གཉིས་སྨྲ་བ་འགྱུར་མེད་བདེ་བ་ཆེ། ། བདེ་བའི་འབྱུང་གནས་སྐལ་བཟང་དབང་པོ་དང་། ། གྲུབ་པའི་དབོན་པོ་གསུམ་ལ༞ ། གྲུབ་པའི་དཔའ་བོ་བཀྲ་ཤིས་རྣམ་རྒྱལ་དང་། ། རྒྱལ་སྲས་རྣམ་སྤྲུལ་བསྟན་འཛིན་ནོར་བུ་དང་། ། རིག་འཛིན་ཆེན་པོ་སྟོབས་ལྡན་དཔལ་འབྱོར་ཏེ། ། སྙིགས་དུས་གྲུབ་དབང་གསུམ་ལ༞ །
སྦས་པའི་བརྟུལ་ཞུགས་ངག་དབང་ཡོངས་གྲགས་ཞབས། ། སྤྱན་རས་གཟིགས་དབང་གནས་གསར་ལེགས་པའི་མཚན། ། སྲིད་གསུམ་འགྲོ་ལ་གཟིགས་པའི་ཐུགས་རྗེ་ཅན། ། རྣམ་གསུམ་འདྲེན་པ་རྣམས་ལ་གསོལ་བ་འདེབས། ། བརྒྱུད་པའི་བླ་མ་རྣམས་ལ་གསོལ་བཏབ་མཐུས། ། ཐ་མལ་ཚེ་འདིའི་སྣང་བ་འགག་པའི་ཚེ། ། བར་དོའི་འཁྲུལ་སྣང་སྣ་ཚོགས་རབ་འགག་ནས། ། སྤྱན་རས་གཟིགས་ཀྱི་གོ་འཕང་མྱུར་ཐོབ་ཤོག ། ཆོས་སྐུ་ནམ་མཁའ་བཞིན་དུ་དབྱེར་མེད་ཀྱང་། ། གཟུགས་སྐུ་འཇའ་ཚོན་བཞིན་དུ་སོ་སོར་གསལ། །
ཐབས་དང་ཤེས་རབ་མཆོག་ལ་མངའ་བརྙེས་པའི། ། རིགས་ལྔ་བདེ་བར་གཤེགས་ལ༞ ། མགོན་པོ་ཐུགས་རྗེ་ཆེ་ལྡན་པ། ། ཐམས་ཅད་མཁྱེན་པའི་སྟོན་པ་པོ། ། བསོད་ནམས་ཡོན་ཏན་རྒྱ་མཚོའི་ཞིང་། ། དེ་བཞིན་གཤེགས་ལ་ཕྱག་འཚལ་ལོ། ། དག་པ་འདོད་ཆགས་བྲལ་བའི་རྒྱུ། ། དགེ་བས་ངན་སོང་ལས་གྲོལ་ཞིང་། ། གཅིག་པུར་དོན་དམ་མཆོག་གྱུར་པའི། ། ཞི་གྱུར་ཆོས་ལ༞ །
གྲོལ་ནས་གྲོལ་བའི་ལམ་ཡང་སྟོན། ། བསླབ་པ་དག་ལ་རབ་ཏུ་གུས། ། ཞིང་གི་དམ་པ་ཡོན་ཏན་ཞིང་། ། དགེ་འདུན་ལ་ཡང༞ ། སངས་རྒྱས་རྣམ་གཟིགས་གཙུག་ཏོར་ཐམས་ཅད་སྐྱོབས། ། འཁོར་བ་འཇིག་དང་གསེར་ཐུབ་འོད་སྲུངས་དང་། ། ཤཱཀྱ་ཐུབ་པ་གཽ་ཏམ་ལྷ་ཡི་ལྷ། ། སངས་རྒྱས་དཔའ་བོ་བདུན་ལ༞ ། མཐུན་པའི་སྨོན་ལམ་དགེ་ཚོགས་རྨད་བྱུང་ཞིང་། ། སྤྱད་པ་སྤྱོད་ཚེ་ནམ་ཡང་མཆེད་གྱུར་ལ། །
བསྐལ་བཟང་གཅིག་ལ་མཛད་པ་མཐར་ཕྱིན་པའི། ། རྫོགས་པའི་སངས་རྒྱས་སྟོང་ལ་ཕྱག་འཚལ་ལོ། ། མཚན་ལེགས་རིན་ཆེན་དཔལ་དང་གསེར་བཟང་དང་། ། མྱ་ངན་མེད་དང་ཆོས་གྲགས་མངོན་མཁྱེན་དང་། ། སྨན་གྱི་བླ་དང་ཤཱཀྱའི་རྒྱལ་པོ་སོགས། ། བདེ་བར་གཤེགས་པ་བརྒྱད་ལ༞ ། པདྨ་ཁ་འབུས་ཇི་འདྲ་བ། ། ལག་གཉིས་སྤྱི་བོར་ཐལ་སྦྱར་ཏེ། ། ལུས་དཔག་མེད་པའི་སྤྲིན་ཚོགས་ཀྱིས། ། ཕྱོགས་བཅུའི་སངས་རྒྱས་ལ་ཕྱག་འཚལ། །
མར་མེ་མཛད་སོགས་འདས་པའི་སངས་རྒྱས་དང་། ། ཐུབ་པ་ཆེན་པོ་ད་ལྟ་བཞུགས་པ་དང་། ། བྱམས་པ་ལ་སོགས་སླད་ནས་འབྱོན་པ་ཡི། ། དུས་གསུམ་སངས་རྒྱས་རྣམས་ལ༞ ། མཚན་མཆོག་ལྡན་པ་དྲི་མེད་ཟླ་བའི་ཞལ། ། གསེར་མདོག་འདྲ་བ་ཁྱོད་ལ༞ ། རྡུལ་བྲལ་ཁྱོད་འདྲ་སྲིད་པ་གསུམ་མ་མཆིས། ། མཉམ་མེད་མཁྱེན་ཅན་ཁྱོད་ལ༞ ། འཇིག་རྟེན་འདྲེན་པའི་གཙོ་བོ་ཚེ་དཔག་མེད། ། དུས་མིན་འཆི་བ་མ་ལུས་འཇོམས་པའི་དཔལ། །
མགོན་མེད་སྡུག་བསྔལ་གྱུར་པ་རྣམས་ཀྱི་སྐྱབས། ། སངས་རྒྱས་ཚེ་དཔག་མེད་ལ་ཕྱག༞ ། ཧྲཱིཿལས་བྱུང་བའི་མགོན་པོ་སྤྱན་རས་གཟིགས། ། གངས་རིའི་མདོག་ཅན་ཕྱག་གཡས་མཆོད་སྦྱིན་མཛད། ། གཡོན་པ་ཨུཏྤལ་དཀར་པོ་རབ་འཛིན་པའི། ། རབ་མཛེས་ཞི་བའི་སྐུ་ལ༞ ། སྐྱོན་ཀྱིས་མ་གོས་སྐུ་མདོག་དཀར། ། རྫོགས་སངས་རྒྱས་ཀྱིས་དབུ་ལ་བརྒྱན། ། ཐུགས་རྗེའི་སྤྱན་གྱིས་འགྲོ་ལ་གཟིགས། ། སྤྱན་རས་གཟིགས་ལ༞ །
དུས་གསུམ་བདེ་བར་གཤེགས་པ་ཆོས་ཀྱི་སྐུ། ། འགྲོ་དྲུག་སེམས་ཅན་རྣམས་ལ་སྤྱན་རས་གཟིགས། ། ནམ་མཁའ་ལྟ་བུར་ཁྱབ་པའི་བཅུ་གཅིག་ཞལ། ། གཟི་བརྗིད་འོད་དཔག་མེད་ལ༞ ། ཕྱག་སྟོང་འཁོར་ལོས་བསྒྱུར་བའི་རྒྱལ་པོ་སྟོང་། ། སྤྱན་སྟོང་བསྐལ་པ་བཟང་པོའི་སངས་རྒྱས་སྟོང་། ། གང་ལ་གང་འདུལ་དེ་ལ་དེར་སྟོན་པའི། ། བཙུན་པ་སྤྱན་རས་གཟིགས་ལ༞ ། སངས་རྒྱས་བྱེ་ཕྲག་བཅུ་གཅིག་ཞལ། ། རྩ་བའི་ཞལ་ནི་དཀར་ལ་མཛེས། །
ལྗང་དང་དམར་པོ་གཡས་དང་གཡོན། ། ཞི་བའི་ཞལ་ལ༞ ། དེ་སྟེང་དབུས་ཞལ་ལྗང་ལ་མཛེས། ། གཡས་དམར་གཡོན་པ་དཀར་ལ་འཚེར། ། སྤྱན་ནི་དཀྱུས་རིང་ཞལ་འདྲ་བའི། ། འཛུམ་བཅས་བཞུགས་ལ༞ ། དེ་སྟེང་ཁྲོ་ཞལ་གཉིས་གཤིབས་དམར། ། ནག་པོ་གཉིས་གཤིབས་མཆེ་བ་གཙིགས། ། སྟེང་ཞལ་དམར་པོ་གཙུག་ཏོར་ཅན། ། བཅུ་གཅིག་ཞལ༞ །
ཆོས་ཉིད་ཐུགས་ཆུད་ཐུགས་ཀར་ཐལ་མོ་སྦྱར། ། ཐུགས་རྗེ་རྒྱུན་མི་ཆད་པའི་ཕྲེང་བ་འཛིན། ། ཡི་དྭགས་བཀྲེས་སྐོམ་སེལ་བའི་མཆོག་སྦྱིན་མཛད། ། ཕྱག་གཡས་འཁོར་ལོ་བསྣམས༞ ། འཁོར་བའི་འདམ་གྱིས་མ་གོས་པདྨ་བསྣམས། ། རིལ་བ་སྤྱི་བླུགས་ཉོན་མོངས་དྲི་མ་ཁྲུས། ། ཐབས་དང་ཤེས་རབ་གཉིས་མེད་མདའ་གཞུ་འཛིན། ། རྣམ་ཐར་བརྒྱད་ལྡན་ཁྱེད་ལ༞ ། རྒྱན་ལྔ་ཀུན་ནས་རབ་ཏུ་མུན་སེལ་བ། ། སྐུ་མདོག་དཀར་གསལ་རི་དྭགས་པགས་པ་འཛིན། །
གཞོན་ནུ་ལང་ཚོ་ལྡན་པའི་འཛུམ་བག་ཅན། ། འགྲོ་བའི་སྡུག་བསྔལ་སེལ་ལ༞ ། ཡང་གསང་ཁྲོས་དང་བདུད་རྩི་འཁྱིལ། ། མེ་དཔུང་འབར་བའི་ཀློང་དཀྱིལ་ན། ། ཧྱ་གྷྲྀ་ཝ་རྟ་མཆོག་དཔལ། ། རྟ་མགོ་ལྗང་གུ་འཚེར་ལ༞ ། ལྷ་དང་ལྷ་མིན་ཅོད་པན་གྱིས། ། ཞབས་ཀྱི་པདྨོ་ལ་བཏུད་དེ། ། ཕོངས་པ་ཀུན་ལས་སྒྲོལ་མཛད་མ། ། སྒྲོལ་མ་ཡུམ་ལ༞ །
དཔལ་ལྡན་ལྷ་མོ་སྟོན་ཀའི་ཟླ་བའི་མདོག ། ཞལ་གསུམ་ཕྱག་བརྒྱད་རབ་མཛེས་ཞི་བའི་སྐུ། ། ཡེ་ཤེས་དཔག་ཡས་ཚེ་ཡི་མཆོག་སྩོལ་མ། ། རྣམ་པར་རྒྱལ་མའི་ཞབས་ལ༞ ། འཇམ་དབྱངས་ཕྱག་ན་རྡོ་རྗེ་སྤྱན་རས་གཟིགས། ། ས་ཡི་སྙིང་པོ་སྒྲིབ་པ་རྣམ་པར་སེལ། ། ནམ་མཁའི་སྙིང་པོ་བྱམས་པ་ཀུན་ཏུ་བཟང་། ། ཉེ་བའི་སྲས་ཆེན་བརྒྱད་ལ༞ ། ཡེ་ཤེས་བླ་མ་འོད་ཀྱི་ཏོག ། དེ་བཞིན་སྨོན་ལམ་བློ་གྲོས་དང་། །
དབང་པོ་ཞི་དང་འཇམ་དབྱངས་ལ། ། བདག་ནི་གུས་པས༞ ། བསོད་ནམས་ཡེ་ཤེས་ཚོགས་གཉིས་རྫོགས་མཛད་ཅིང་། ། ས་བཅུའི་ཡོན་ཏན་མ་ལུས་མངོན་གྱུར་ནས། ། རྡོ་རྗེ་ལྟ་བུའི་ཏིང་འཛིན་མངའ་བརྙེས་པའི། ། བྱང་སེམས་འཕགས་པའི་ཚོགས་ལ༞ ། ཡུལ་འཁོར་སྲུང་དང་འཕགས་སྐྱེས་པོ། ། སྤྱན་མི་བཟང་དང་རྣམ་ཐོས་སྲས། ། མགོན་པོ་ལྕམ་དྲལ་ལ་སོགས་པའི། ། ཆོས་སྐྱོང་རྣམས་ལ༞ །
སངས་རྒྱས་བསྟན་པ་སྲུང་བའི་དགེ་བསྙེན་མཆོག ། འཇིགས་པའི་གཟུགས་ཅན་རྔམས་པའི་ཆ་ལུགས་ཅན། ། བདུན་འབུམ་འཁོར་གྱིས་བསྐོར་བའི་བཅུ་གཉིས་པོ། ། གནོད་སྦྱིན་སྡེ་དཔོན་རྣམས་ལ༞ ། མཁའ་ལྟར་ཁྱབ་པའི་རྒྱལ་བ་སྲས་བཅས་ལ། ། བདག་དང་མཁའ་མཉམ་འགྲོ་བ་མ་ལུས་པས། ། ལུས་འདི་ཞིང་རྡུལ་མཉམ་པར་རབ་སྤྲུལ་ནས། ། རྟག་ཏུ་གུས་པའི་ཡིད་ཀྱིས་ཕྱག་འཚལ་ལོ། ། ཇི་སྙེད་སུ་དག་སོགས་བཟང་སྤྱོད་ཡན་ལག་བདུན་པ་བདག་གིས་བསྟོད་བར། རཏྣ་མཎྜ་ལ་པུཥྤེ་པཱུ་ཛ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཨཱཿཧཱུྃ།
འགྲེའོ། ། མེ་ཏོག་དམ་པ་ཕྲེང་བ་དམ་པ་དང་སོགས་ནས། མཆོད་པར་བགྱི་བར་རོལ་མོ། འདོད་ཆགས་སོགས་ཙོག་པུ། ཐལ་སྦྱར་གྱིས་བཤགས་པ་བསྔོ་བའི་མཐར་ཕྱག་གཅིག་སྟན་ལ་འཁོད། དཀྱིལ་འཁོར་ཀུན་ཏུ་རྒྱལ་བ་མཉེས་མཛད་པའི། ། རིན་ཆེན་མེ་ཏོག་ལ་སོགས་མཆོད་པའི་རྫས། ། ནམ་མཁའ་ལྟ་བུར་སེམས་ཀྱིས་མངོན་སྤྲུལ་ཏེ། ། གཞལ་ཡས་ཁང་དུ་རིམ་གྱིས་བསྟིམ་གྱུར་ཅིག ། ཨོཾ་བཛྲ་བྷཱུ་མི་ཨཱཿཧཱུྃ།
གཞི་ཡོངས་སུ་དག་པ་དབང་ཆེན་གསེར་གྱི་ས་གཞི། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་། ནུབ་བ་ལང་སྤྱོད། བྱང་སྒྲ་མི་སྙན། ལུས་དང་ལུས་འཕགས། རྔ་ཡབ་དང་རྔ་ཡབ་གཞན།
གཡོ་ལྡན་དང་ལམ་མཆོག་འགྲོ། སྒྲ་མི་སྙན་དང་སྒྲ་མི་སྙན་གྱི་ཟླ། རིན་པོ་ཆེའི་རི་བོ། དཔག་བསམ་གྱི་ཤིང་། འདོད་འཇོའི་བ། མ་རྨོས་པའི་ལོ་ཏོག འཁོར་ལོ་རིན་པོ་ཆེ། ནོར་བུ་རིན་པོ་ཆེ། བཙུན་མོ་རིན་པོ་ཆེ། བློན་པོ་རིན་པོ་ཆེ།
གླང་པོ་རིན་པོ་ཆེ། རྟ་མཆོག་རིན་པོ་ཆེ། དམག་དཔོན་རིན་པོ་ཆེ། གཏེར་ཆེན་པོའི་བུམ་པ། སྒེག་མོ་མ། ཕྲེང་བ་མ། གླུ་མ། གར་མ། མེ་ཏོག་མ། བདུག་སྤོས་མ།
མར་མེ་མ། དྲི་ཆབ་མ། ཉི་མ། ཟླ་བ། རིན་པོ་ཆེའི་གདུགས། ཕྱོགས་ལས་རྣམ་པར་རྒྱལ་བའི་རྒྱལ་མཚན། དབུས་སུ་ལྷ་དང་མིའི་དཔལ་འབྱོར་ཕུན་སུམ་ཚོགས་པ་གང་ཡང་མ་ཚང་བ་མེད་པ་གཙང་ཞིང་ཡིད་དུ་འོང་བ་འདི་ཉིད། དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་ཐུགས་རྗེ་ཆེན་པོའི་དཀྱིལ་འཁོར་གྱི་ལྷ་ཚོགས་འཁོར་དང་བཅས་པ་རྣམས་ལ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ།
བཞེས་ནས་བདག་སོགས་ལ་བྱིན་གྱིས་བརླབ་ཏུ་གསོལ། ས་གཞི་སྤོས་ཀྱིས་བྱུགས་ཤིང་མེ་ཏོག་བཀྲམ། ། རི་རབ་གླིང་བཞི་ཉི་ཟླས་བརྒྱན་པ་འདི། ། སངས་རྒྱས་ཞིང་དུ་དམིགས་ཏེ་ཕུལ་བ་ཡིས། ། འགྲོ་ཀུན་རྣམ་དག་ཞིང་དུ་སྤྱོད་པར་ཤོག ། མཉེས་ཕྱིར་མཎྜལ་བཟང་པོ་འདི་ཕུལ་བས། ། བྱང་ཆུབ་ལམ་ལ་བར་ཆད་མི་འབྱུང་ཞིང་། ། དུས་གསུམ་རྒྱལ་བའི་དགོངས་པ་རྟོགས་པ་དང་། ། སྲིད་པར་མི་འཁྲུལ་ཞི་བར་མི་གནས་པར། ། མཁའ་དང་མཉམ་པའི་འགྲོ་རྣམས་སྒྲོལ་བར་ཤོག །
སྐུ་གསུམ་ཡོངས་རྫོགས་བླ་མའི་ཚོགས་རྣམས་ལ། ། ཕྱི་ནང་གསང་གསུམ་དེ་བཞིན་ཉིད་ཀྱིས་མཆོད། ། བདག་ལུས་ལོངས་སྤྱོད་སྣང་སྲིད་ཡོངས་བཞེས་ནས། ། བླ་མེད་མཆོག་གི་དངོས་གྲུབ་སྩལ་དུ་གསོལ། ། བླ་མ་རྡོ་རྗེ་འཛིན་པ་ཆེན་པོ་ལ་སོགས་པ་ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའི་ཚོགས་ཐམས་ཅད་བདག་ལ་དགོངས་སུ་གསོལ། བདག་མིང་འདི་ཞེས་བགྱི་བས་ཚེ་རབས་འཁོར་བ་ཐོག་མ་མེད་པ་ནས་ཐ་མ་ད་ལྟའི་བར་དུ་བསགས་པ་ཉོན་མོངས་པ་འདོད་ཆགས་དང་། ཞེ་སྡང་དང་། གཏི་མུག་གི་དབང་གིས་སྦྱོར་བ་ལུས་དང་ངག་དང་ཡིད་ཀྱི་སྒོ་ནས་སྡིག་པ་མི་དགེ་བ་བཅུ་བགྱིས་པ་དང་། མཚམས་མེད་པ་ལྔ་བགྱིས་པ་དང་། དེ་དང་ཉེ་བ་ལྔ་བགྱིས་པ་དང་།
སོ་སོར་ཐར་པའི་སྡོམ་པ་དང་འགལ་བ་དང་། བྱང་ཆུབ་སེམས་དཔའི་བསླབ་བྱ་དང་འགལ་བ་དང་། གསང་སྔགས་ཀྱི་དམ་ཚིག་དང་འགལ་བ་དང་། དཀོན་མཆོག་གསུམ་ལ་མ་གུས་པ་དང་། ཕ་དང་མ་ལ་མ་གུས་པ་དང་། མཁན་པོ་དང་སློབ་དཔོན་ལ་མ་གུས་པ་དང་། གྲོགས་ཚངས་པ་མཚུངས་པར་སྤྱོད་པ་རྣམས་ལ་མ་གུས་པ་དང་། དམ་པའི་ཆོས་སྤངས་པ་དང་། གསུང་རབ་ཀྱི་བསླུས་ཟོས་པ་དང་། འཕགས་པའི་དགེ་འདུན་ལ་སྐུར་བ་བཏབ་པ་ལ་སོགས་པ་མདོར་ན་མཐོ་རིས་དང་ཐར་པའི་གེགས་སུ་གྱུར་ཅིང་།
འཁོར་བ་དང་ངན་སོང་གི་རྒྱུར་གྱུར་པའི་སྡིག་སྒྲིབ་ཉེས་ལྟུང་གི་ཚོགས་ཅི་བགྱིས་པ་དང་། བགྱིད་དུ་སྩལ་བ་དང་། བགྱིས་པ་ལ་རྗེས་སུ་ཡི་རང་བ་དེ་དག་ཐམས་ཅད་བླ་མ་རྡོ་རྗེ་འཛིན་པ་ཆེན་པོ་ལ་སོགས་པ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་མཐོལ་ལོ་བཤགས་སོ། ། མི་འཆབ་བོ། ། མི་སྦེད་དོ། ། སླན་ཆད་ཀྱང་བསྡམ་པར་བགྱིད་ལགས་སོ། ། ཞེས་ལན་གསུམ། འདོད་ཆགས་ཞེ་སྡང་གཏི་མུག་དབང་གིས་ནི། ། ལུས་དང་ངག་དང༞ །
སྡིག་པ་བདག་གིས༞ ། དེ་དག་ཐམས་ཅད་བདག་གིས་སོ་སོར་བཤགས། ། ཞེས་སོགས་བརྗོད་ཅིང་། ནམ་མཁའི་མཐར་ཐུག་གྱུར་པ་ཇི་ཙམ་པ། ། སེམས་ཅན་མ་ལུས་མཐའ་ཡང་དེ་བཞིན་ཏེ། ། ཇི་ཙམ་ལས་དང་ཉོན་མོངས་མཐར་གྱུར་པ། ། བདག་གི་སྡིག་བཤགས་མཐའ་ཡང་དེ་ཙམ་མོ། ། ཞེས་དང་། བདག་གི་ཕྱག་མཆོད་མཐའ་ཡང་དེ་ཙམ་མོ། ། དེ་བཞིན་གཤེགས་པ་ཐམས་ཅད་ལ་ཕྱག་འཚལ་ལོ། །
འཕགས་པ་སྤྱན་རས་གཟིགས་དབང་ཕྱུག་ཐུགས་རྗེ་ཆེན་པོ་ལ་ཕྱག་འཚལ་ལོ། ། ཇི་ལྟར་སྔོན་གྱི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྟ་ཅང་ཤེས་ལྟ་བུ། གླང་པོ་ཆེན་པོ། བྱ་བ་བྱས་ཤིང་བྱེད་པ་བྱས་པ་ཁུར་བོར་བ། རང་གི་དོན་རྗེས་སུ་ཐོབ་པ། སྲིད་པ་ཀུན་ཏུ་སྦྱོར་བ། ཡོངས་སུ་ཟད་པ། ཡང་དག་པའི་བཀའ། ལེགས་པར་རྣམ་པར་གྲོལ་བའི་ཐུགས། ལེགས་པར་རྣམ་པར་གྲོལ་བའི་ཤེས་རབ་ཅན་དེ་དག་གིས་སེམས་ཅན་ཐམས་ཅད་ཀྱི་དོན་གྱི་ཕྱིར་དང་།
ཕན་པར་བྱ་བའི་ཕྱིར་དང་། གྲོལ་བར་བྱ་བའི་ཕྱིར་དང་། ནད་མེད་པར་བྱ་བའི་ཕྱིར་དང་། མུ་གེ་མེད་པར་བྱ་བའི་ཕྱིར་དང་། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྟོགས་པར་བྱ་བའི་ཕྱིར་དང་། གསོ་སྦྱོང་ངེས་པར་མཛད་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་། སེམས་ཅན་ཐམས་ཅད་ཀྱི་དོན་གྱི་ཕྱིར་དང་། ཕན་པར་བྱ་བའི་ཕྱིར་དང་།
གྲོལ་བར་བྱ་བའི་ཕྱིར་དང་། ནད་མེད་པར་བྱ་བའི་ཕྱིར་དང་། མུ་གེ་མེད་པར་བྱ་བའི་ཕྱིར་དང་། བྱང་ཆུབ་ཀྱི་ཕྱོགས་ཀྱི་ཆོས་རྣམས་ཡོངས་སུ་རྫོགས་པར་བྱ་བའི་ཕྱིར་དང་། བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྟོགས་པར་བྱ་བའི་ཕྱིར། དུས་འདི་ནས་བཟུང་སྟེ། ཇི་སྲིད་སང་ཉི་མ་མ་ཤར་གྱི་བར་གསོ་སྦྱོང་གི་སྡོམ་པ་ངེས་པར་ཡང་དག་པར་བླང་བར་བགྱིའོ། ། ཞེས་ལན་གསུམ་དང་། དེང་ནས་སྲོག་གཅོད་མི་བྱ་ཞིང་། ། གཞན་གྱི་ནོར་ཡང་བླང་མི་བྱ། །
འཁྲིག་པའི་ཆོས་ཀྱང་མི་སྤྱད་ཅིང་། ། རྫུན་གྱི་ཚིག་ཀྱང་མི་སྨྲའོ། ། སྐྱོན་ནི་མང་པོ་ཉེར་བརྟེན་པའི། ། ཆང་ནི་ཡོངས་སུ་སྤང་བར་བྱ། ། ཁྲི་སྟན་མཐོན་པོ་མི་བྱ་ཞིང་། ། དེ་བཞིན་དུས་མ་ཡིན་པའི་ཟས། ། དྲི་དང་ཕྲེང་བ་རྒྱན་དང་ནི། ། གར་དང་གླུ་སོགས་སྤང་བར་བྱ། ། ཇི་ལྟར་དགྲ་བཅོམ་རྟག་ཏུ་ནི། ། སྲོག་གཅོད་ལ་སོགས་མི་བྱེད་ལྟར། །
དེ་བཞིན་སྲོག་གཅོད་ལ་སོགས་སྤངས། ། བླ་མེད་བྱང་ཆུབ་མྱུར་ཐོབ་ཤོག ། སྡུག་བསྔལ་མང་འཁྲུགས་འཇིག་རྟེན་འདི། ། སྲིད་པའི་མཚོ་ལས་སྒྲོལ་བར་ཤོག ། ཅེས་ལན་གསུམ་བརྗོད། ཨོཾ་བཛྲ་ཛི་ཧོཿ ལྕེ་རྡོ་རྗེ་དང་པདྨའི་རང་བཞིན་ཅན་དུ་གྱུར་ཅིག ཨོཾ་རུ་ཙི་ར་མ་ཎི་པྲ་ཝརྟ་ཡ་ཧཱུྃ་ཕཊ་སྭཱཧཱ། ཚར་གསུམ། ཨོཾ་ཨ་མོ་གྷཱ་ཤཱི་ལ་སཾ་བྷ་ར་སཾ་བྷ་ར།
བྷ་ར་བྷ་ར། མ་ཧཱ་ཤུདྡྷ་སཏྭ་པདྨ་བི་བྷུ་ཥི་ཏ། བྷུ་ཛ། དྷ་ར་དྷ་ར། ས་མནྟ་ཨ་ཝ་ལོ་ཀེ་ཏེ་ཧཱུྃ་ཕཊ་སྭཱཧཱ། ཞེས་བརྒྱ་རྩ་གཅིག་བཟླས་ནས། སེམས་ཅན་ཐམས་ཅད་ཀྱི་རྒྱུད་ལ་ཚུལ་ཁྲིམས་ཀྱི་ཕུང་པོ་ཡོངས་སུ་རྫོགས་པར་གྱུར་ཅིག ཏིང་ངེ་འཛིན་གྱི༞ ཤེས་རབ་ཀྱི༞ རྣམ་པར་གྲོལ་བའི་ཡེ་ཤེས་གཟིགས་པའི་ཕུང་པོ་ཡོངས་སུ་རྫོགས་པར་གྱུར་ཅིག ཁྲིམས་ཀྱི་ཚུལ་ཁྲིམས་སྐྱོན་མེད་ཅིང་། ། ཚུལ་ཁྲིམས་རྣམ་པར་དག་དང་ལྡན། །
རློམ་སེམས་མེད་པའི་ཚུལ་ཁྲིམས་ཀྱིས། ། ཚུལ་ཁྲིམས་ཕ་རོལ་ཕྱིན་རྫོགས་ཤོག ། ཇི་ལྟར་འདོད་པའི་བསླབ་པ་ཕྲ་མོ་ཡང་། ། ངེས་འབྱུང་བསམ་པ་བྱང་ཆུབ་ཐོབ་བྱེད་ཅིང་། ། སྲོག་གི་ཕྱིར་ཡང་བཏང་བར་མི་ནུས་པའི། ། ཐར་པའི་རྒྱལ་མཚན་རྟག་ཏུ་འཛིན་པར་ཤོག ། རང་གཞན་འཁོར་འདས་ཀྱིས་བསྡུས་པའི་དགེ་བ་ལ་དགའ་བ་བསྒོམ་ཞིང་། སེམས་ཅན་ཀུན་གྱི་ངན་སོང་གི ། སྡུག་བསྔལ་ངལ་གསོའི་དགེ་བ་དང་། ། སྡུག་བསྔལ་ཅན་རྣམས་བདེ་གནས་པ། །
དགའ་བས་རྗེས་སུ་ཡི་རང་ངོ་། ། ཞེས་དང་། ཕྱོགས་བཅུའི་རྒྱལ་བ་ཀུན་དང་སངས་རྒྱས་སྲས། ། རང་རྒྱལ་རྣམས་དང༞ ། འགྲོ་བ་ཀུན་གྱིས༞ ། དེ་དག་ཀུན་གྱི་རྗེས་སུ་བདག་ཡི་རང་། ། གང་རྣམས་ཕྱོགས་བཅུའི་འཇིག་རྟེན་སྒྲོན་མ་རྣམས། ། བྱང་ཆུབ་རིམ་པར༞ ། མགོན་པོ་དེ་དག༞ ། ཆོས་འཁོར་བླ་ན་མེད་པ་བསྐོར་བར་བསྐུལ། །
རྒྱལ་བ་མྱ་ངན་འདའ་བཞེད་ལ། ། ཐལ་མོ་སྦྱར་ཏེ་གསོལ་བ་ནི། ། འགྲོ་འདི་ནོངས་པར་མི་འགོད་ཅིང་། ། བསྐལ་པ་གྲངས་མེད་བཞུགས་པར་གསོལ། ། མྱ་ངན་འདས་སྟོན་གང་བཞེད་དེ་དག་ལ། ། འགྲོ་བ་ཀུན་ལ༞ ། བསྐལ་པ་ཞིང་གི༞ ། བདག་གིས་ཐལ་མོ་རབ་སྦྱར་གསོལ་བར་བགྱི། ། མདུན་བསྐྱེད་ཀྱི་ལྷ་བཞིའི་ཐུགས་ཀའི་ཡིག་འབྲུ་ལ་རིམ་གྱིས་སེམས་གཏད་ནས་ཀློག་པའི་ཚུལ་དུ་བཟླས་པས་ཡིག་འབྲུ་རྣམས་ལས་འོད་ཟེར་བྱུང་ནས་རང་ལ་ཕོག་པས་རང་གི་ལུས་ངག་ཡིད་གསུམ་གྱི་སྡིག་པ་སངས་ཀྱིས་དག་པར་གྱུར། ཞལ་གཅིག་ཕྱག་གཉིས་པའི་ཐུགས་ཀའི་པད་ཟླའི་སྟེང་དུ་ཧྲཱིཿཡིད་ཀྱིས་བཟླས།
ཞལ་གཅིག་ཕྱག་བཞི་པའི་ཐུགས་ཀའི་པད་ཟླའི་སྟེང་དུ། ཨོཾ་མ་ཎི་པདྨེ་ཧཱུྃ། བརྒྱ་རྩ་གཅིག་བཅུ་གཅིག་ཞལ་གྱི་ཐུགས་ཀའི་པད་ཟླའི་སྟེང་དུ། ཏདྱ་ཐཱ། ཨོཾ་དྷ་ར་ནས། མ་པ་ན་ཡེ་སྭ་ཧཱ། བར་ཚར་གཅིག་དང་། མ་ཎི་ཉེར་གཅིག ཕྱག་སྟོང་སྤྱན་སྟོང་གི་ཐུགས་ཀའི་པད་ཟླའི་སྟེང་དུ། ན་མོ་རཏྣ་ཏྲ་ཡཱ་ནས།
མ་པ་ན་ཡེ་སྭཱཧཱ་བར་ཉེར་གཅིག འཇིག་རྟེན་ཁམས་འདི་དཔག་མེད་ན། ། མཆོད་ཡོན་ཇི་སྙེད་ཡོད་པ་ཀུན། ། སངས་རྒྱས་སྲས་དང་བཅས་ལ་འབུལ། ། འགྲོ་བའི་དོན་དུ་བཞེས་སུ་གསོལ། ། ཨོཾ་ཨཱརྻ་ཨ་ཝ་ལོ་ཀི་ཏེ་ཤྭ་ར་ས་པ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་ཡེ་སྭཱཧཱ། ཞེས་པ་འགྲེ། དུས་གསུམ་བདེ་བར་གཤེགས་པ་ཆོས་ཀྱི་སྐུ་ཞེས་ཤླཽ་ཀ་གཅིག་གིས་བསྟོད། སེམས་ཅན་ཐམས་ཅད་ཀྱི་དམྱལ་བའི་ས་བོན་ངན་པ་དང་བག་ཆགས་ཐམས་ཅད་བྱང་ཞིང་དག་པར་གྱུར་ཅིག ཡི་དྭགས་ཀྱི་ས་བོན་ངན་པ་དང་བག་ཆགས༞ དུད་འགྲོའི༞ ཁམས་གསུམ་འཁོར་བའི༞ མདོར་ན་ཚོགས་རྫོགས་སྒྲིབ་པ་བྱང་ནས་མྱུར་དུ་མངོན་པར་རྫོགས་པར་སངས་རྒྱས་པར་གྱུར་ཅིག
གཏོར་མ་རྣམས་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུྃ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཿཧཱུྃ་གིས་བདུད་རྩིར་གྱུར་པར་བསམ་ལ། ན་མོ་རཏྣ་ནས་མ་པ་ན་ཡེ་སྭཱཧཱ། བར་ལྔའམ་བདུན་གྱིས་ཕུལ། ཨོཾ་ཨརྒྷཾ། པུཥྤེ། དྷཱུ་པེ། ཨཱ་ལོ་ཀེ གནྡྷེ།
ནཻ་ཝི་དྱེ། ཤཔྟ་ཨཿཧཱུྃ་གིས་མཆོད། སྐྱོན་གྱིས་མ་གོས་སྐུ་མདོག་དཀར། ། ཞེས་པས་བསྟོད། མཆོད་སྦྱིན་གྱི་གཏོར་མ་རྒྱ་ཆེན་པོ་འདི་བླ་མ་དང་ཐུགས་རྗེ་ཆེན་པོའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ལ་འབུལ་ལོ། ། སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད་དོ། ། གཉིས་པ་ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཎཾ་ཨ་དྱཱ་ནུཏྤནྣ་ཏྭཏྟ་ཨོཾ་ཨཱཿཧཱུྃ་ཕཊ་སྭཱཧཱ། ཞེས་ལན་གསུམ་གྱིས་དབུལ། ཨོཾ་ཨརྒྷཾ་སོགས་གོང་བཞིན།
མཆོད་སྦྱིན་གྱི་གཏོར་མ་རྒྱ་ཆེན་པོ་འདི་དཔལ་མགོན་ལྕམ་དྲལ། ཚངས་པ་བརྒྱ་བྱིན་ལ་སོགས་པ་ཕྱོགས་སྐྱོང་བ་བཅུ། རྒྱལ་པོ་ཆེན་པོ་སྡེ་བཞི། གནོད་སྦྱིན་གྱི་སྡེ་དཔོན་ཆེན་པོ་བཅུ་གཉིས་ལ་སོགས་ཏེ། ཆོས་སྐྱོང་བའི་སྲུང་མ་རྣམས་ལ་འབུལ་ལོ། ། དམ་པའི་ཆོས་བསྒྲུབ་པ་རྣམས་ཀྱི་འགལ་རྐྱེན་ཐམས་ཅད་ཞི་ཞིང་། མཐུན་རྐྱེན་ཐམས་ཅད་ཆོས་ལྡན་ཡིད་བཞིན་དུ་འགྲུབ་པའི་ཕྲིན་ལས་མཛད་དུ་གསོལ། ཞེས་བརྗོད་དོ། ། གསུམ་པ་ཡང་ཨ་ཀཱ་རོ་གསུམ་དང་། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྒྱལ་བ་རིན་ཆེན་མང་ལ༞ གཟུགས་མཛེས་དམ་པ་ལ༞ སྐུ་འབྱམས་ཀླས་ལ༞ འཇིགས་པ་ཐམས་ཅད་དང་བྲལ་བ་ལ་ཕྱག་འཚལ་ལོ། །
གཏོར་མ་འདི་གནས་བདག་གཞི་བདག་རྣམས་ལ་འབུལ་ལོ། ། བདག་ཅག་དཔོན་སློབ་འཁོར་བཅས་འགྲོ་བ་ལ་རུ་ང་བ་དང་། སྡོད་པ་ལ་ཕྲག་དོག་མ་མཛད། གཞི་ཆོས་ལྡན་དུ་སྐྱོང་བའི་ཕྲིན་ལས་མཛད་དུ་གསོལ། མེ་ལོང་ལ་ལྷའི་གཟུགས་བརྙན་ཤར་བ་ལ། བུམ་ཆུ་བླུག་ཅིང་། ཁྲུས་ཀྱི་ཁང་པ་ཤིན་ཏུ་དྲི་ཞིམ་པ། ། ཅེས་ཤླཽ་ཀ་གཅིག་དང་། ཨོཾ་གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་སོགས། ཇི་ལྟར་བལྟམས་པ་ཙམ་གྱིས་ནི། །
ཤླཽ་ཀ་གཅིག་དང་། ཨོཾ་གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་སོགས། དེ་བཞིན་གཤེགས་དང་དེ་ཡི་སྲས་རྣམས་ལ། ། ཤླཽ་ཀ་གཅིག འདི་ནི་ཁྲུས་མཆོག་དཔལ་དང་ལྡན། ། ཐུགས་རྗེའི་ཆུ་ནི་བླ་ན་མེད། ། བྱིན་རླབས་ཡེ་ཤེས་ཆུ་ཡིན་ཏེ། ། ཅི་འདོད་དངོས་གྲུབ་སྩོལ་བར་མཛོད། ། ཨོཾ་གུ་རུ་སརྦ་ཏ་ཐཱ་ག་ཏ་ཨ་བྷི་ཥེ་ཀ་ཏ་ས་མ་ཡ་ཤྲཱི་ཧཱུྃ། རྒྱལ་བའི་སྐུ་ལ་འགྱུར་བ་མི་མངའ་ཡང་། །
སེམས་ཅན་ལུས་ཀྱི་སྒྲིབ་པ་སྦྱང་སླད་དུ། ། རྒྱལ་བའི་སྐུ་ལ་ཁྲུས་ཆབ་འདི་གསོལ་བས། ། སེམས་ཅན་ལུས་ཀྱི་སྒྲིབ་པ་དག་གྱུར་ཅིག ། ཨོཾ་གུ་རུ་སརྦ་ཏ་ཐཱ་ག་ཏ༞ རྒྱལ་བའི་གསུང་ལ་འགག་པ་མི་མངའ་ཡང་། ། སེམས་ཅན་ངག་གི་སྒྲིབ་པ་སྦྱང་སླད་དུ། ། རྒྱལ་བའི་གསུང་ལ་ཁྲུས་ཆབ་འདི་གསོལ་བས། ། སེམས་ཅན་ངག་གི་སྒྲིབ་པ་དག་གྱུར་ཅིག ། ཨོཾ་གུ་རུ་སརྦ་ཏ༞ རྒྱལ་བའི་ཐུགས་ལ་འཁྲུལ་པ་མི་མངའ་ཡང་། ། སེམས་ཅན་ཡིད་ཀྱི་སྒྲིབ་པ་སྦྱང་སླད་དུ། ། རྒྱལ་བའི་ཐུགས་ལ་ཁྲུས་ཆབ༞ །
སེམས་ཅན་ཡིད་ཀྱི་སྒྲིབ་པ༞ ། ཨོཾ་གུ་རུ་སརྦ༞ རྒྱལ་བའི་སྐུ་གསུང་ཐུགས་ལ་ཉོན་མོངས་མི་མངའ་ཡང་། ། སེམས་ཅན་ལུས་ངག་ཡིད་གསུམ་སྒྲིབ་པ་སྦྱང་སླད་དུ། ། རྒྱལ་བའི་སྐུ་གསུང་ཐུགས་ལ་ཁྲུས༞ ། སེམས་ཅན་ལུས་ངག་ཡིད་གསུམ་སྒྲིབ་པ༞ ། ཨོཾ་གུ་རུ་སརྦ༞ འདི་ནི་ཁྲུས་མཆོག་ཞེས་ཤླཽ་ཀ་གཅིགཨོཾ་གུ་རུ༞ འགྲོ་བའི་སྒྲོན་མེ་སྤྱན་རས་གཟིགས་དབང་ལ། ། བདུད་རྩིའི་རྒྱུན་གྱི་ཁྲུས་ཆབ་འདི་གསོལ་བས། ། དྲི་ཆབ་སྐུ་གསུམ་བརྙེས་པའི་བཀྲ་ཤིས་ཤོག ། ཨོཾ་གུ་རུ༞ འགྲོ་བའི་སྒྲོན་མེ་རྩ་བརྒྱུད་བླ་མ་ལ། ། བདུད་རྩིའི་རྒྱུན་གྱི་ཁྲུས་ཆབ་འདི་གསོལ་བས། །
དྲི་ཆབ་སྐུ་གསུམ་བརྙེས་པའི་བཀྲ་ཤིས་ཤོག ། ཨོཾ་གུ་རུ༞ འགྲོ་བའི་སྒྲོན་མེ་དཀྱིལ་འཁོར་ལྷ་ཚོགས་ལ། ། བདུད་རྩིའི་རྒྱུན་གྱི་ཁྲུས་ཆབ༞ ། ཁམས་གསུམ་སེམས་ཅན་སྒྲིབ་པ་ཀུན་བྱང་ནས། ། དྲི་ཆབ་སྐུ་གསུམ་བརྙེས་པའི་བཀྲ་ཤིས་ཤོག ། ཨོཾ་གུ་རུ༞ དེ་དག་སྐུ་ལ་མཚུངས་པ་མེད་པའི་གོས། ། གཙང་ལ་དྲི་རབ་བསྒོས་པས་སྐུ་ཕྱིའོ། ། ཨོཾ་ཧཱུྃ་ཏྲཱཾ་ཧྲཱིཿཨཱཿཀ་ཡ་བི་ཤྭ་དྷ་ན་ཡེ་སྭཱཧཱ། དེ་ནས་དེ་ལ་ཁ་དོག་ལེགས་བསྒྱུར་བའི། ། ན་བཟའ་ཤིན་ཏུ་དྲི་ཞིམ་དམ་པ་འབུལ། །
གོས་བཟང་སྲབ་ལ་འཇམ་པ་སྣ་ཚོགས་དང་། ། རྒྱན་མཆོག་བརྒྱ་ཕྲག་དེ་དང་དེ་དག་གིས། ། འཕགས་པ་ཀུན་ཏུ་བཟང་དང་འཇམ་དབྱངས་དང་། ། འཇིག་རྟེན་དབང་ཕྱུག་སོགས་ལ་བརྒྱན་པར་བགྱི། ། ཨོཾ་གུ་རུ་སརྦ་ཏ་ཐཱ་ག་ཏ་བཛྲ་ཝསཏྲ་ཨཱཿཧཱུྃ། སྲབ་འཇམ་ཡང་བ་ལྷ་ཡི་གོས། ། མི་བསྐྱོད་རྡོ་རྗེའི་སྐུ་ལ་འབུལ། ། མི་ཕྱེད་དད་པས་བདག་འབུལ་ན། ། བདག་ཀྱང་རྡོ་རྗེའི་སྐུ་ཐོབ་ཤོག ། ཨོཾ་གུ་རུ་སརྦ་ཏ་ཐཱ་ག་ཏ་བཛྲ་ཝསཏྲ་ཨཱཿཧཱུྃ།
ན་བཟའ་པཉྪ་ན་བཟའ་བླ་བྲེ་དང་། ། ན་བཟའ་བཀོད་པའི་འོད་ཟེར་རབ་རྒྱས་ཤིང་། ། ན་བཟའ་སྣ་ཚོགས་ཀུན་ཏུ་བཀྲམ་བྱས་ནས། ། བདག་ཉིད་ཆེན་པོ་སྤྱན་རས་གཟིགས་དབང་མཆོད། ། ཨོཾ་ཨཱརྻ་ཨ་ཝ་ལོ་ཀེ་ཏེ་ཤྭ་ར་ས་པ་རི་ཝཱ་ར་བཛྲ་ཝསཏྲཱ་སྭཱཧཱ། སྣ་ཚོགས་དབང་པོའི་གཞུ་ལྟར་རབ་བཀྲ་ཞིང་། ། གང་ལ་རེག་ན་བདེ་བའི་རྒྱུར་གྱུར་པ། ། གོས་བཟང་རིན་ཆེན་བདག་བློ་སྦྱང་ཕྱིར་འབུལ། ། བཟོད་པ་དམ་པའི་གོས་གྱིས་བརྒྱན་པར་གྱིས། ། ཨོཾ་ཨཱརྻ་ཨ་ཝ་ལོ་ཀེ་ཏེ་ཤྭ་ར་ས་པ་རི་ཝཱ་ར་བཛྲ།
འཁོར་ལོ་ནོར་བུ་བཙུན་མོ་བློན་པོ་དང་། ། གླང་པོ་རྟ་མཆོག་དམག་དཔོན་རིན་ཆེན་རྣམས། ། དཀྱིལ་འཁོར་ལྷ་ལ་ཕུལ་བས་འགྲོ་བ་ཡིས། ། འཕགས་པའི་ནོར་བདུན་དག་ལ་སྤྱོད་པར་ཤོག ། ཨོཾ་ཨཱརྻ་ཨ་ཝ་ལོ་ཀེ་ཏེ་སཔྟ་རཏྣ་པཱུ་ཛི་ཏེ་ཧཱུྃ། ཕྱག་འཚལ་བ་དང་མཆོད་ཅིང་བཤགས་པ་དང་། ། ཞེས་ཤླཽ་ཀ་གཅིག སྐྱེ་ཞིང་སྐྱེ་བ་དག་ནི་ཐམས་ཅད་དུ། ། རིགས་བཟང་བློ་གསལ་ང་རྒྱལ་མེད་པ་དང་། ། སྙིང་རྗེ་ཆེ་ཞིང་བླ་མ་ལ་གུས་པའི། །
སྤྱན་རས་གཟིགས་ཀྱི་དམ་ཚིག་ལྡན་པར་ཤོག ། ཅེས་དང་། ཁྱེད་ལ་མཆོད་ཅིང་གསོལ་བ་བཏབ་པའི་མཐུས། ། སོགས། དེ་ནས་ལྷག་ཆད་ཁ་བསྐང་ཞིང་ཡི་གེ་བརྒྱ་པ་བྱ། བཟོད་གསོལ་བྱ་བ་ནི། མགོན་པོ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་བདག་ལ་དགོངས་སུ་གསོལ། བདག་ལས་དང་པོར་གྱུར་པས། སེམས་བྱིང་བ་དང་རྒོད་པའི་དབང་གིས། ཏིང་ངེ་འཛིན་མི་གསལ་བ་དང་།
སྔགས་མ་དག་པ་དང་། ཆོ་ག་ལྷག་ཆད་དུ་གྱུར་པ་དང་། གཙང་སྦྲ་ཆུང་བ་ལ་སོགས་པ་ཐམས་ཅད་འཕགས་པ་ཐུགས་རྗེ་ཆེན་པོ་དང་ལྡན་པ་ཁྱེད་རྣམས་ལ་བཟོད་པར་གསོལ་ཞིང་། བདག་ལ་སྒྲིབ་པར་མི་འགྱུར་བར་བྱིན་གྱིས་བརླབ་ཏུ་གསོལ། དུས་ངན་སེམས་ཅན་སྤྱོད་པ་དམན། ། མ་རིག་ཉོན་མོངས་དང་འདྲེས་པ། ། འཕགས་པའི་ཐུགས་དགོངས་མ་རྫོགས་པར། ། དེ་ཡང་བཟོད་པར་མཛད་དུ་གསོལ། ། སེར་སྣའི་དབང་གྱུར་མི་མཁས་པ། ། མཆོད་པ་ངན་ཞིང་བཤམས་ཉེས་པ། །
སྦྱོར་བ་གཙང་སྦྲ་མ་ཐོན་པ། ། དེ་ཡང་བཟོད་པར༞ གཙོ་བོར་ནུས་པ་མ་མཆིས་ཤིང་། ། མ་ཚང་བ་དང་འགལ་བ་སོགས། ། གང་ཡང་བགྱི་འོས་མ་བགྱིས་པས། ། དེ་ཡང༞ ། བག་མེད་སྤྱོད་པ་མ་དག་པ། ། རྒྱུད་ལས་གསུངས་པའི་ཆོ་ག་བཞིན། ། མ་ལྕོགས་འཁྲུལ་པ་ཅི་མཆིས་པ། ། དེ་ཡང༞ ། གང་ཡང་བདག་རྨོངས་གཏི་མུག་པས། །
ལེགས་བྱས་འདི་ལ་ཉེས་པ་གང་། ། གང་ཕྱིར་ལུས་ཅན་སྐྱབས་གྱུར་པ། ། དེ་ཡང༞ ། མ་འབྱོར་བ་དང་ཉམས་པ་དང་། ། གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཡང་བཟོད་པར་མཛད་དུ་གསོལ། ། ཞེས་བརྗོད་དོ། ། དེ་ནས་རས་བྲིས་ལ་སོགས་པའི། རྟེན་ཡོད་ན་བརྟན་བཞུགས་བྱ་སྟེ།
མགོན་པོ་ཐུགས་རྗེ་ཆེན་པོ་དང་ལྡན་པ་རྣམས་བདག་ལ་དགོངས་སུ་གསོལ། ཇི་སྲིད་ནམ་མཁའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བའི་སྐུ་གསུང་ཐུགས་ཀྱི་རྟེན་འདི་རྣམས་ལ་འབྱུང་བ་ཆེན་པོ་བཞིའི་གནོད་པ་མ་བྱུང་གི་བར་དུ། ཡེ་ཤེས་པ་རྣམས་བརྟན་པར་བཞུགས་ནས་བདག་སོགས་སེམས་ཅན་ཐམས་ཅད་ཀྱི་མགོན་སྐྱབས་དང་དཔུང་གཉེན་དམ་པ་མཛད་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཨོཾ་ལོ་ཀེ་ཤྭ་ར་ས་པ་རི་ཝཱ་ར་ཨརྒྷཾ་ཨཱཿཧཱུྃ་ལན་གསུམ་བརྗོད། རྟེན་མི་བཞུགས་ན། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། ། རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། །
ཨོཾ་བཛྲ་མུཿ ཞེས་བརྗོད་དོ། ། མདུན་བསྐྱེད་ཀྱི་ཡེ་ཤེས་པ་གཤེགས། དམ་ཚིག་པ་རང་ལ་ཐིམ། སྤྱོད་ལམ་ཐམས་ཅད་དུ་ཞལ་གཅིག་ཕྱག་བཞི་པའི་ང་རྒྱལ་དང་མ་བྲལ་བར་བྱའོ། ། དེ་ནས་ཤིས་པ་བརྗོད་པ་ནི། རྒྱལ་མཚན་རྩེ་མོ་དབང་གི་རྒྱལ་པོ་ལྟར། ། ཤླཽ་ཀ་གཅིག སྟོན་མཆོག་དམ་པ་ལྷ་མིའི་མཆོད་འོས་པ། ། སངས་རྒྱས་ཕྱག་འཚལ་དེང་འདིར་བདེ་ལེགས་ཤོག །
སེམས་ཅན་གང་དག་འགྲོ་དང་མི་འགྲོ་བ། ། དེ་དག་ཐམས་ཅད་དེང་འདིར་བདེ་ལེགས་ཤོག ། ཞི་བ་ཆགས་བྲལ༞ ། ཆོས་ལ༞ ། སེམས་ཅན་གང་དག༞ ། དེ་དག་ཐམས་ཅད༞ ། ཚོགས་ཀྱི་དམ་པ༞ ། དགེ་འདུན་ཕྱག་འཚལ༞ ། སེམས་ཅན་གང་དག༞ ། དེ་དག་ཐམས་ཅད༞ །
ཡང་དག་དོན་གྱི་འོག་མིན་ན། ། བཞུགས་པའི་རྡོ་རྗེ་འཆང་ཆེན་འདི། ། སྤྲུལ་པའི་སངས་རྒྱས་མིའི་གཟུགས་ཅན། ། ཐང་སྟོང་རྒྱལ་པོའི་བཀྲ་ཤིས་ཤོག ། མེ་ཏོག་གང་ལ་ཕོག་པ་དེ། ། ལས་དང་སྐལ་བར་ལྡན་པ་ཡིན། ། བསྐལ་པ་དུ་མ་རབ་བསྒྲུབས་པའི། ། ཡི་དམ་ལྷ་ཡི༞ ། བླ་མའི་བཀའ་ལུང་དབང་བཞིའི་དོན། ། ཡེངས་མེད་ཉམས་ལེན་དམ་ཚིག་སྲུང་། །
རང་ལ་བླ་མ་མཆེད་ལྕམ་གཅེས། ། རྡོ་རྗེ་སྤུན་གྲོགས༞ ། མཐུ་སྟོབས་ནུས་པ་ཕྲིན་ལས་ཕུན་ཚོགས་ཤིང་། ། སྐད་ཅིག་དྲན་པས་བར་ཆད་ཐམས་ཅད་སེལ། ། འདུ་འབྲལ་མེད་པར་དངོས་གྲུབ་མཆོག་སྩོལ་བའི། ། ཕྱག་དྲུག་ཡེ་ཤེས༞ ། སྔོན་ཚེ་བཅོམ་ལྡན་འདས་ཀྱི་སྤྱན་སྔ་རུ། ། ཆོས་བཞིན༞ ། མ་ཡིས་བུ༞ ། ཆོས་སྐྱོང་སྲུང་མ༞ །
བཀའ་བརྒྱུད་ཐང་སྟོང་རྒྱལ་པོ་འདིའི། ། སྙན་བརྒྱུད་གདམས་པའི་བཀྲ་ཤིས་ཤོག ། བཤད་བརྒྱུད་མུ་ཏིག་བཀྲ་ཤིས་ཤོག ། སྒྲུབ་བརྒྱུད་དར་བའི་བཀྲ་ཤིས་ཤོག ། འཇིག་རྟེན་འདྲེན་པའི༞ ། དུས་མིན༞ ། མགོན་མེད༞ ། སངས་རྒྱས་ཚེ༞ ། ལོ་བརྒྱ་འཚོ་ཞིང་སྟོན་བརྒྱ་མཐོང་བ་དང་། ། ལོངས་སྤྱོད་རྒྱས་ཤིང་བསམ་དོན་འགྲུབ་པ་དང་། །
ཆོས་ལ་བར་ཆད་མེད་ཅིང་སྒྲུབ་མཐར་ཕྱིན། ། བརྒྱུད་འཛིན་བྱིན་གྱིས་བརླབས་པའི༞ ། ཡིན་ལུགས་དོན་ལ་སྐྱེ་བ་མེད་གྱུར་ཀྱང་། ། རིགས་དྲུག་ངན་འགྲོའི་སྐྱེ་སྒོ་བསམ་མི་ཁྱབ། ། དེང་ནས་འགྲོ་ཀུན་སྐྱེ་བ་ཐམས་ཅད་དུ། ། ཡིན་ལུགས་སྐྱེ་མེད་རྟོགས་པའི་བཀྲ་ཤིས་ཤོག ། ཡིན་ལུགས་དོན་ལ་རྒས༞ ། ན་ཚོད་འགྱུར་བའི་སྡུག་བསྔལ༞ ། དེང་ནས་འགྲོ༞ ། ཡིན་ལུགས་རྒས་མེད༞ །
ཡིན་ལུགས་དོན་ལ་ན་མེད༞ ། འབྱུང་བཞི་འཁྲུལ་བའི་སྡུག་བསྔལ༞ ། དེང་ནས་འགྲོ༞ ། ཡིན་ལུགས་ན་མེད༞ ། ཡིན་ལུགས་དོན་ལ་འཆི་བ༞ ། ས་སྟེང་འདི་ན་རྟག་པར་སྡོད་དབང་མེད། ། ཡིན་ལུགས་འཆི་མེད་རྟོགས་པའི༞ ། ཅིར་སྣང་བླ་མར་བསྒོམ་པའི༞ ། ནང་དོན་བླ་མ་མཇལ་བའི༞ ། ཅིར་སྣང་ཡི་དམ་དུ་བསྒོམ་པའི༞ །
མཆོག་ཐུན་མོང་གི་དངོས་གྲུབ་མཇལ་བའི༞ ། ཅིར་སྣང་ཕ་མར་བསྒོམ་པའི༞ ། ཐབས་ཤེས་ཕ་མ་མཇལ་བའི༞ ། རང་ལ་རང་ཕན་བྱེད་པའི༞ ། གཞན་ཕན་ལྷུན་གྱིས་གྲུབ་པའི༞ ། ཉམས་དང་འོད་གསལ་འདྲེས་པའི༞ འོད་གསལ་མ་བུ་འདྲེས་པའི་བཀྲ་ཤིས་ཤོག ། བཀྲ་ཤིས་ཉིན་མོ་བདེ་ལེགས་མཚན་བདེ་ལེགས། ། ཉི་མའི་གུང་ཡང་བདེ་ལེགས་ཤིང་། ། ཉིན་མཚན་རྟག་ཏུ་བདེ་ལེགས་པའི། ། སྐྱབས་གནས་དཀོན་མཆོག་གསུམ་གྱི་བཀྲ་ཤིས་ཤོག །
དེ་ནས་ཨོཾ་མ་ཎི་པདྨེ་ཧཱུྃ། ཞེས་བརྗོད་པས་མདུན་གྱི་ནམ་མཁར། ཡི་གེ་དྲུག་པ་བྱོན་ནས་ཕྱག་ནས་བདུད་རྩིའི་རྒྱུན་རང་ལ་བླུགས་པར་བསམ་ཞིང་། རང་གཞན་བཀྲུས་པས་དང་པོས་ཉོན་སྒྲིབ་དག གཉིས་པས་ཤེས་བྱའི་སྒྲིབ་པ་དག གསུམ་པས་སྐྱེ་མེད་ཆོས་སྐུ་མངོན་དུ་གྱུར་པར་བསམ་མོ། ། མཐར་འཕགས་པ་ཡི་གེ་དྲུག་པ་རང་ལ་བསྡུའོ། ། དེ་ལྟར་ས་ག་ཟླ་བའི་ཚེས་བཅུ་ལ་སྦྱོར་བ། བཅོ་ལྔ་ལ་དངོས་གཞི། བཅུ་དྲུག་ལ་རྗེས་ཆོག་ཞེས་སྦྱོར་དངོས་རྗེས་གསུམ་ལ་ཆོ་ག་ཤིན་ཏུ་དག་པ་ཚར་རེ་བྱ།
སྦྱོར་བའི་ཉིན་པར་དཀར་གསུམ་ལ་བརྟེན་པའི་གདན་ཅིག་བྱ། ཤ་ཆང་སྒོག་བཙོང་ལ་སོགས་པའི་ཟས་ངན་པ་རྣམས་མི་ཟ། ། དངོས་གཞིའི་ཉིན་ཐོ་རངས་གཉིད་སད་ནས་སྨྲ་བཅད་བྱ། འབྲུ་ཉག་གཅིག་གམ། ཆུ་ཐིགས་པ་གཅིག་གི་ཡང་བཟའ་བཏུང་མི་བྱ། ཆོ་ག་ཡིད་ཀྱིས་བྱ། ཉལ་བའི་ཚེ་སྣོད་བཅུད་ལྷ་ལ་བསྡུ། ལྷ་རྣམས་ཞལ་གཅིག་ཕྱག་གཉིས་པ་ལ་བསྡུ། དེ་ཡང་ཐུགས་ཀའི་ཧྲཱིཿལ་བསྡུ། ར་ཏ་ཧ་ལ་བསྡུ།
ཧ་གི་གུ་ལ༞ དེ་དག་རིམ་གྱིས་ཡལ་ནས་སྟོང་པ་ཉིད་ཀྱི་ངང་ལ་སེང་གེའི་ཉལ་ཐབས་སུ་ཉོལ། ཐོ་རངས་སྐྱ་རེངས་ཤར་ནས་ཐོར་འཐུང་བ་ཕྱག་ལེན་ན་ཡོད། རྗེས་ཀྱི་ཉིན་གསོ་སྦྱོང་མ་གཏོགས་པའི་ཆོ་ག་ཚར་བར་བྱ། བསྙེན་པའི་སྐབས་སུ་ས་ག་ནས་འགོ་བཙུགས་ལ་སྣྲོན་གྱི་བར་བརྒྱ་ཡན་ཅི་འགྲུབ་ལ་འབད་དོ། ། དེའི་ཕན་ཡོན་བསམ་གྱིས་མི་ཁྱབ་སྟེ་འཕགས་པའི་ཞལ་ནས། བཙུན་པ་བདག་གིས་སྙིང་པོ་འདི་ནི་དེ་ལྟར་རྫུ་འཕྲུལ་ཆེ་བ་ལགས་སོ། ། ལན་གཅིག་བརྗོད་པས་རྩ་བའི་ལྟུང་བ་བཞི་པོ་དག་ཀྱང་བྱང་བར་འགྱུར་རོ། ། མཚམས་མ་མཆིས་པ་ལྔ་པོ་དག་ཀྱང་བྱང་བར་འགྱུར་ན། ཇི་སྐད་བཤད་པ་བཞིན་ནན་ཏན་ཏུ་བགྱིས་པས་ལྟ་སྨོས་ཀྱང་ཅི་འཚལ། དེ་དག་ནི་སངས་རྒྱས་བྱེ་བ་ཁྲག་ཁྲིག་འབུམ་ཕྲག་དུ་མ་ལ་དགེ་བའི་རྩ་བ་བསྐྱེད་པར་འགྱུར་བ་ལགས་ན་བཟླས་བརྗོད་བགྱིས་པ་དང་།
བསྒྲུབས་པས་ལྟ་སྨོས་ཀྱང་ཅི་འཚལ་ཏེ། བསམ་པ་ཐམས་ཅད་ཡིད་བཞིན་དུ་རྫོགས་པར་བགྱིའོ། ། ཞེས་ཐང་སྟོང་རྒྱལ་པོ་ལུགས་ཀྱི་སྤྱན་རས་གཟིགས་བཞི་བརྩེགས་ཀྱི་མ་ཎི་བུམ་སྒྲུབ་བྱེད་ཚུལ་ལྕགས་ཟམ་པའི་མཐོང་བརྒྱུད་ཐོས་བརྒྱུད་བཀོད་པའི་ཡི་གེ་ཞིག་གཙང་སྟོད་དཔལ་གྱི་རི་བོ་ཆེ་ནས་ཞབས་དྲུང་རྒྱ་མཚོ་རྣམ་རྒྱལ་ནས་གནང་བྱུང་བ་བཞིན། ཨ་ལི་ཆོས་རྗེའི་ངོ་མ་བཟློག་པར་རྣམ་རབ་དྭགས་པོ་གྲྭ་ཚང་སློབ་དཔོན་དང་། ཨ་མགོན་པདྨ་མགོན་ནས་ཀྱང་། རྩོམ་དགོས་ཞེས་པ་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོར་བསྐུལ་བ་ལས་གོང་གི་འོལ་བཟོ་བཅོས་ཅུང་ཟད་བྱས་ནས་དཔལ་ས་སྐྱའི་བླ་ཆེན་འཕགས་པ་རིན་པོ་ཆེའི་ཚོམས་དམར་ཕུ་གདན་ས་པ་རིམ་ཅན་གྱི་གཟིམ་སྦུག་མཁའ་སྤྱོད་དུ་ལེགས་པར་སྦྱར་བའི་དགེ་བས་བསྐུལ་བ་པོས་ཐོག་དྲང་སེམས་ཅན་སྡུག་བསྔལ་ལས་ཐར་ནས་སྤྱན་རས་གཟིགས་གྲུབ་དབང་ཐང་སྟོང་རྒྱལ་པོའི་གོ་འཕང་ཐོབ་པར་གྱུར་ཅིག ཚུལ་དེ་ལྟ་བུས་བསྒྲུབས་པའི་བུམ་ཆུས་དེ་ལ་བྱིན་རླབས་ཁུང་བཙུན་དུ་མ་བསྲེས་པའི་ཟན་རིལ་གཙང་མ་གྲིབ་སྐམ་ཅན་པད་ཁ་ལས་མི་ཆེ་བའི་རིལ་བུ་མཚལ་གྱི་ན་བཟའ་འོད་ཅན་གསོལ་བ་རས་སྐྱེ་གངས་སོགས་དུ་མ་བཅོས་ནས་ལྷུང་བཟེད་ལྟ་བུར་བླུགས་ལ་དར་དྲི་མེད་ཀྱིས་ཞལ་བཀབ་སྟེགས་ཀྱི་ཁར་མཉྫི་ལྟ་བུར་བཞུགས་གསོལ་མདུན་མཆོད་པ་ཅི་འབྱོར་བཤམས། པདྨའི་དབྱིབས་ཅན་གྱི་འབུར་ཞིག་ལ་གཟུངས་ཐག་རིང་མོ་བཏགས་ནས་དགེ་འདུན་ཞལ་གྲངས་ཇི་ཙམ་ཡོད་པས་བཟུང་རྒྱུ་ནི་སྦྱོར་བའོ། ། དངོས་གཞི་བདག་བསྐྱེད་གོང་བཞིན་གྲུབ་འཕྲལ་གཟུངས་ཐག་ནས་དགེ་འདུན་ཐམས་ཅད་ཀྱིས་བཟུང་། རང་གི་སྙིང་ག་ནས་སྔགས་ཀྱི་ཕྲེང་བ་གཟུངས་ཐག་ལ་འཁྲིལ་ནས་སོང་བས་དེའི་འོད་ཟེར་གྱིས་རྩ་བརྒྱུད་ཀྱི་བླ་མ་ཡི་དམ་སངས་རྒྱས་བྱང་སེམས་ཉན་ཐོས་རང་རྒྱལ་ཆོས་སྐྱོང་ནོར་ལྷ་སོགས་སྐྱབས་གནས་ཐམས་ཅད་ཀྱི་མཁྱེན་བརྩེ་ནུས་མཐུའི་བྱིན་རླབས་ཐམས་ཅད་དང་འཇིག་རྟེན་སྣོད་བཅུད་ཀྱི་རོ་བཅུད་ཇི་སྙེད་མཆིས་པ་ཐམས་ཅད་འོད་ཟེར་དཀར་པོའི་རྣམ་པས་རིལ་བུ་ལ་ཐིམ་པས་འཕགས་པ་སྤྱན་རས་གཟིགས་ཀྱི་ངོ་བོར་གྱུར་ཏེ་འགྲོ་བ་གང་གིས་ཟོས་པ་ཙམ་གྱིས་སྡིག་སྒྲིབ་དག
ཚོགས་གཉིས་རྫོགས། དོན་གཉིས་ལྷུན་གྱིས་གྲུབ་པའི་དངོས་གྲུབ་སྩོལ་བའི་ནུས་པ་དང་ལྡན་པར་གྱུར། ཞེས་དང་། ཨོཾ་མ་ཎི་པདྨེ་ཧཱུྃ། ཞེས་དགེ་འདུན་ཞལ་གྲངས་ཀྱིས་ཉིན་གསུམ་ཙམ་བསགས་པས་དུང་ཕྱུར་འགྲོ་བ་ལ་ཚེགས་མེད། དེ་ནས་མཆོད་བསྟོད་གང་རུང་ཞིག་བྱས། གཟུངས་ཐག་བསྡུའོ། ། རྗེས་ནི་མཇུག་ཆོག་གོང་བཞིན་དང་། དེ་ལྟ་བུའི་དྲིལ་བུ་དེ་སྣོད་གཙང་མར་བཞུགས་པ་གཙུག་ལག་ཁང་ལྟ་བུར་གཅེས་སྤྲས་བྱས་ནས། འགྲོ་བ་ཐམས་ཅད་ལ་བྱིན་པས་སྤྱན་རས་གཟིགས་ཀྱི་གོ་འཕང་ཐོབ་པར་འགྱུར་རོ།། །།
ཞེས་པའང་ས་སྐྱ་པ་ཀུན་བློས་སོ།། །། PAGE * MERGEFORMAT 2 ཀུན་དགའ་བློ་གྲོས། སྤྱན་རས་གཟིགས་གྲུབ་དབང་ཐང་སྟོང་རྒྱལ་པོའི་ལུགས་ཀྱི་མ་ཎི་བུམ་སྒྲུབ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
