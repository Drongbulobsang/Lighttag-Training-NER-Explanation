གསུང་འབུམ། ཀུན་དགའ་བློ་གྲོས།
པོད ༢༤༢
འདི་ནང་གཏོར་བཟློག་དང་མདོས་སོགས་ཀྱི་དམོད་བཅོལ།
༄༅། །འདི་ནང་གཏོར་བཟློག་དང་མདོས་སོགས་ཀྱི་དམོད་བཅོལ་བཞུགས་སོ།། སྭསྟི། ལོ་རིམ་སོགས་ལ་གཏོར་བཟློག་དགོས་ཚེ། བཟློག་དམིགས་གཙོ་ཆེ་བས། སྔོན་ལས་འཕྲལ་རྐྱེན་ལས་གྱུར་པའི་དགྲ་བོས་མཐུ་གཏད་སོགས་བྱས་པའམ། གཟའ་ཀླུ་རྒྱལ་སོགས་བགེགས་རིགས་ཀྱི་སྡང་ཞིང་གདུག་རྩུབ་ཆོ་འཕྲུལ་ནུས་པ་ཐམས་ཅད་ཟོར་ཆེན་རྫས་ཀྱི་ནུས་པས་ཕྱིར་བཟློག་ནས་མི་དམིགས་པའི་ངང་དུ་གྱུར་པར་བསམ་པ་ལས་རྣམ་ཤེས་མར་མེ་ལྟ་བུའི་བསད་པའི་དམིགས་པ་ནི་མ་དགོས་པས། དེ་མཚུངས་དམོད་བཅོལ་ཡང་སྔགས་རྣམས་བཟླས་ཚར་རྗེས། རྒྱལ་བ་དགོངས་བརྒྱུད། རིག་འཛིན་རིགས་བརྒྱུད། སྙན་ནས་སྙན་བརྒྱུད།
རྩ་བརྒྱུད་དཔལ་ལྡན་བླ་མ་དམ་པ་རྣམས་དང་། བཅོམ་ལྡན་རྡོ་རྗེ་གཞོན་ནུ། ཡུམ་ཆེན་འཁོར་ལོ་རྒྱས་འདེབས། ཁྲོ་བཅུ་ཡབ་ཡུམ། ཁྲ་ཐབས་ཉི་ཤུ། སྒོ་མ་བཞི། སྲས་མཆོག་ཕུར་བུ་རིགས་ལྔ། དབང་ཕྱུག་ཉེར་བརྒྱད། དཀར་མོ་ཉི་ཟླ་བདུད་རྒྱལ་ཐོད་ཕྲེང་། བདག་ཉིད་མ་བཞི།
ཤྭ་ན་མ་བཞི། ས་བདག་མ་བཞི་སོགས་ཡི་དམ་ཆོས་སྲུང་དམ་ཅན་རྒྱ་མཚོའི་ཚོགས་རྣམས་ཀྱིས་བསྟན་འགྲོའི་སེམས་ཅན་ཡོངས་ལ་གནོད་པ་དང་། ཁྱད་པར་གདན་ས་ཆེན་པོའི་དཔལ་ལྡན་ས་སྐྱའི་གཙུག་ལག་ཁང་དང་། མགོན་ཁང་རྣམས་ན་བཞུགས་པའི་དཀོན་མཆོག་གི་མཆོད་གཏོར། བླ་མཆོད་རྒྱུད་འདོན། སྒྲུབ་མཆོད་གཏོར་བཟློག མདོ་སྔགས་བཤད་སྒྲུབ་འདུས་སྡེའི་ཕོགས། ཞིབ་ཚུགས། སྡེ་བསྟན་པ་སྦྱིན་བདག་དང་བཅས་པའི་འཛིན་སྐྱོང་སྤེལ་གསུམ་གྱི་ཐབས་སུ་དམིགས་ཕྱག་མཛོད་ཚོགས་བདག་དང་། ཕུན་ཚོགས་ཡོངས་འདུའི་གཉེར་ཚང་དང་།
ཆོས་སྡེ་ཉི་ཟླ་ཟུང་གི་སྤྱི་མཛོད་ཆེན་མོ། མི་སྡེ་ཀུན་གྱི་ལོ་ཐོག་ལ་སྔོན་ལས་འཕྲལ་རྐྱེན་ལས་གྱུར་པའི་དགྲ་བགེགས་རྣམས་བསམ་སྦྱོར་ངན་པའི་སད། སེར། བཙའ། ཐན། འབུ་སོགས་ལོ་དགྲ་ཇི་སྙེད་གཏོང་བ་ཐམས་ཅད་ཞི་བའི་ཐབས་ཀྱིས་བཟློག་ཏུ་གསོལ། གལ་ཏེ་ཞི་བའི་ཐབས་ཀྱིས་མི་ཐུལ་པའི་གདུག་པ་ཅན་བསྟན་འགྲོའི་དགྲ་བགེགས་ལས་ངན་བསགས་པ་རྣམས་ལོ་ཟླ་མ་འགྱང་བར་མྱུར་དུ་སྒྲོལ་ལ་རྣམ་ཤེས་ཆོས་ཀྱི་དབྱིངས་སུ་རྗེས་སུ་བཟུང་སྟེ། གནོད་བྱ་གནོད་བྱེད་ཐམས་ཅད་མི་མཐུན་པའི་ཕྱོགས་ལས་རྣམ་པར་རྒྱལ་བའི་འཕྲིན་ལས་མཛོད་ཅིག་ཅེས་བརྗོད། དེ་བཞིན་སྒེར་པ་ལྟ་བུའི་རིམ་གྲོ་ཡིན་ན་དམིགས་ཞེས་པའི་བར་གོང་བཞིན་ལ་སྡེ་དགེ་ཕུར་པ་བླ་མ་ཞེས་སམ་སྨན་པ་བླ་མའི་སྒེར་ལ་ཞེས་སོགས། སྟོད་སྨད་བར་གང་གིའང་མིང་འགྱུར་ནས་མི་ལ་ན་ཚ།
ནོར་ལ་གོད་ཁ། དགྲ་ཇག་སོགས་འབུལ་སྡུད་ཁ་འགོག་ཇི་སྙེད་སོགས་གོང་བཞིན། དེ་བཞིན་ཚོགས་ཁག་ལའང་དགུ་གཏོར་ཚོགས་པའི་སོགས། གཞུང་མགྲོན་ཚང་པའི་སྒར་སོགས་ཐམས་ཅད་ལ་རིགས་འགྲེ་བསྒྱུར། དེ་བཞིན་འབྲོག་ཁག་གོད་ལའང་། ཁའུ་འབྲོག་སྡེའི་ཀོམ་ཀྲེ་འབྲོག་སྡེའམ། གཟུང་གོས་རུ་བའམ། འབུམ་ཐང་དཀར་རུའི་སོགས་འགྲེའོ། ། ཡང་སྦྱིན་བདག་གཞན་ལ་ཡིན་ན། གནམ་བསྐོས་དགའ་ལྡན་ཕོ་བྲང་པའི་ཆོས་སྲིད་ལ་གནོད་ཅིང་འཚེ་བའི་རིགས་ཇི་སྙེད་སོགས།
བླ་བྲང་རྒྱལ་མཚན་མཐོན་པོའི་ཆོས་སྲིད་ལ་སོགས། སྡེ་དགེ་ས་དབང་མཆོག་གི་ཆོས་སྲིད་ལ་སོགས། ཆ་ཞབས་ཁམ་དྲུང་གི་གྲོང་གྲས་མིང་འདི་ཞེས་བྱ་བའི་མི་ལ་སོགས། དེ་བཞིན་ཡུལ་ཆེན་མཆོག་དཀར་ནས་འདམ་ཐོག་བར་སྟོད་སྨད་བར་གསུམ་ཆོས་བཞིན་གང་ལའང་རིགས་འགྲེ། འོན་ཀྱང་གྲོང་མིང་མ་ཤེས་ན། སྡེ་མཚོན་གྱི་མིང་དཔེར་ན་ཤབ་གཞུང་ཁུལ་ན་གནས་པའི་དམིགས་ཡུལ་འདིའི་མི་ལ་སོགས་དེ་ཐམས་ཅད་ལ་དམིགས་བསལ་དགོས་ན་མ་གཏོགས་འབུལ་བའི་ཁ་འགོག་ཟེར་མ་དགོས་པས་དགྲ་ཇག་སོགས་གོང་བཞིན་སྦྱར། ནད་ལ་དམིགས་བསལ་ཡིན་ན་འགོ་ཡམས་མ་རུངས་པ། ཟས་སྤྱོད་སྨན་གྱིས་གསོས་དཀའ་ཞིང་། ནད་ཀྱི་མིང་ཙམ་ཐོས་པས་སྐྲག་པར་བྱེད་པ་རྣམས་ཞི་བའི་ཐབས་སོགས་གོང་བཞིན། ཞེས་པ་འདི་ཡང་རབ་བྱུང་བཅུ་གསུམ་པའི་ཤིང་ལུག་ལོ་དཔལ་ས་སྐྱའི་གཉེར་ཚང་ནས་ལོ་རིམ་ཕུར་བཟློག་བགྱིས་སྐབས་ས་སྐྱ་པ་ཀུན་བློས་དྲན་ཚད་བྲིས་པའོ།
༈ །ཡང་གསར་དྲན། གུར་ཞལ་སོགས་ཀྱི་གཏོར་བཟློག་གམ། འཇིགས་བྱེད་སོགས་ལའང་སོ་སོའི་མཚན་བསྒྱུར། སྒྲོལ་མ་གཡུལ་མདོས་སོགས་ལ་ཟུར་ན་བྲིས་ཡོད་པར་འདི་ནས་ཀྱང་གང་དགོས་བླངས་པས་ཆོག་ཅིང་། བློ་དམན་རང་དང་འདྲ་བའི་རེ་བསྐོང་ཡོང་ངེས་ཤིང་། མཁས་གྲུབ་རྣམས་ནི་སྨོས་མ་དགོས་པས། བསྟན་འགྲོའི་ཆེད་བཀའ་རྩོམ་མཛད་པར་ཡང་ཁ་ཙམ་མིན་པར་གསོལ་འདེབས་སོ། ། ཟླ་༢ཚེས་༢༠ལ། སྒྲོལ་མའི་མདོས་དམོད་བཅོལ་ནི་སྒྲོལ་མའི་ཡི་གེ་བཅུ་པ། རྟ་མགྲིན་གྱི་སྔགས།
བྷ་ཡ་ན་གསུམ་ཏྲིག་རཀྴ་རྣམས་ཀྱི་མཐར་འཁོར་འདས་མགྲོན་ཆེན་རྣམས་ལ་སྔགས་ཕྱག་རྒྱ་ཏིང་ངེ་འཛིན་གྱི་བྱིན་གྱིས་བརླབས་པའི་མཆོད་གཏོར་ཀླུད་ཡས་གང་ལ་གང་མཉེས་བདེན་པའི་སྟོབས་དང་། དད་པའི་ཤུགས་ཀྱིས་ཕུལ་ཞིང་། སྔོན་གྱི་ཐུགས་དམ་བསྐུལ་བའི་སྒོ་ནས་ཕྲིན་ལས་རྣམ་བཞི་མཛད་པར་གསོལ་ཏེ། མཐར་དྲག་པོའི་ཟོར་རྫས་བདུད་དཔུང་འཇོམས་པའི་མཚོན་ཆར་བསྒྱུར་བ་འདི་ཉིད་བསྟན་དང་བསྟན་འཛིན་འཇིག་རྟེན་ཀུན་ལ་གནོད་ཅིང་། འཚེ་བ་དང་། ཁྱད་པར་ཡུལ་ཕྱོགས་འདི་ཉིད་སྣོད་བཅུད་མཆོག་ཕལ་ཡོངས་ལ་སྡང་ཞིང་ཐོ་འཚམས་པའི་གཟུགས་ཅན་གྱི་དགྲ། གཟུགས་མེད་ཀྱི་བགེགས་ཞི་བས་འདུལ་བར་མི་ནུས་ཤིང་། རྒྱལ་བ་མངོན་སྤྱོད་བྱ་བའི་ཡུལ་དུ་བསྟན་པ་རྣམས་ཀྱི་ཐོག་ཏུ་གནམ་ལྕགས་དྲག་པོ་འབབས་པའམ། བསྐལ་པའི་མེ་དཔུང་ལྟར་གྱུར་ནས། སྐད་ཅིག་ཉིད་ལ་ཐལ་བའི་རྡུལ་དུ་བརླགས་ནས་བསྟན་དང་བསྟན་འཛིན་འཇིག་རྟེན་ཁམས་དང་།
བདག་ཅག་དཔོན་སློབ་ཡོན་མཆོད་འཁོར་དང་བཅས་པ་འགལ་རྐྱེན་སྤང་བྱ་མི་མཐུན་པའི་ཕྱོགས་ཐམས་ཅད་ལས་རྣམ་པར་རྒྱལ་བར་གྱུར་ཅིག། །། ཅེས་བརྗོད་དོ།། །། ཞེས་པ་འདི་ཡང་སྡེ་དགེ་སྨན་པ་བླ་མ་དཀོན་མཆོག་གྲགས་པས་བསྐུལ་པ་ལྟར་ས་སྐྱ་པ་ཀུན་བློས་ཁ་འཆལ་དོན་ལྡན་ཡིན་ནོ།། །། PAGE * MERGEFORMAT 2 ཀུན་དགའ་བློ་གྲོས། འདི་ནང་གཏོར་བཟློག་དང་མདོས་སོགས་ཀྱི་དམོད་བཅོལ་བཞུགས། PAGE * MERGEFORMAT 3
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
