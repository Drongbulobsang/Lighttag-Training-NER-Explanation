གསུང་འབུམ། ཀུན་དགའ་བློ་གྲོས།
པོད ༣༢
ཚེ་དབང་མདའ་འཕེལ་མ།
༄༅། །ཚེ་དབང་མདའ་འཕེལ་མ་བཞུགས་སོ།། ན་མོ་གུ་རུ་ཨཱ་ཡུརྫྙཱ་ནཱ་ཡ། སྟོང་ཉིད་ཚེ་དབང་མདའ་བཟང་གིས། ། འཆི་བདག་མུན་འཇོམས་སྟོབས་འཕེལ་བ། ། ཉེར་སྩོལ་དམ་པའི་ཞབས་བཏུད་ནས། ། གྲུབ་གཞུང་དག་སྣང་གསལ་བྱེད་སྤེལ། ། དེ་ལ་འདིའི་སྦྱོར་བ་བཤམས་ནི། དབེན་ཞིང་ཉམས་དགའ་བྱིན་ཆེན་གྱི་གནས་སུ་སྟེགས་བུ་རྟེན་ཁེབས་སོགས་ཀྱིས་བཀབ་སྟེང་འབྲས་སོགས་འབྲུ་བཟང་གཅལ་དུ་བཀྲམ་པའི་ཁར་དཀྱིལ་འཁོར་གྲུ་བཞི་སྒོ་བཞི་ཤར་དཀར། ལྷོ་སེར། ནུབ་དམར།
བྱང་ལྗང་བའི་ནང་དུ་པདྨ་འདབ་བརྒྱད་པའི་མདོག་མཚུངས་པའམ། དམར་པོ་གང་བདེ། གཞན་རྣམས་ལྷ་དགུ་མ་དང་འདྲ་བ། ལྷ་གནས་སུ་སོ་སོའི་གདན་ལ་ལྷའི་མཚན་མ་བཀོད། དེ་ལྟར་མ་འབྱོར་ན། མཎྜལ་ཁར་ལྷ་གྲངས་དང་མཐུན་པའི་ཚོམ་བུ་བཀོད་དམ། ཡང་ན་འདོན་ཆ་བཞིན་རས་བྲིས་སུ་བྱས་པའི་དབུས་མཉྫི་དེའི་སྟེང་དུ་བུམ་པ་ཆུ། བུམ་རྫས་མགུལ་ཆིངས་དང་བཅས་པ། དེའི་སྟེང་དུ་ཐོད་པའི་ནང་དུ་ཚེ་ཆང་། དེའི་སྟེང་དུ་ཚེ་བུམ།
དེ་ལ་ཚེ་མདའ་ཚིགས་གསུམ་རྒོད་སྒྲོ་མ། སྔར་ས་ལ་མ་བརྒྱབ་ཅིང་སྲོག་ཆགས་བསད་པ་མ་ཡིན་པ་ཞིག་ལ་དར་དམར་མེ་ལོང་ཚེ་གཡུ་ཞེས་དྲུག་དཀར་དམར་རམ་གཡུ་སྤུས་ལེགས་གས་ཆག་མེད་པ་བཏགས་པ་བཙུགས། མཐོ་བརྩིགས་བྱེད་མ་ཐུབ་ན། དཀྱིལ་འཁོར་གྱི་དབུས་སུ། མཉྫིའི་ཁར་བུམ་པ། གཡས་སུ་ཚེ་ཆང་། རྒྱབ་ཏུ་ཚེ་བུམ་ལ་ཚེ་མདའ་དང་བཅས་པ། མདུན་དུ་ལས་བུམ། གཡོན་དུ་ནང་མཆོད། དེ་ཐམས་ཅད་གཟུངས་ཐག་གིས་བསྐོར་བའི་སྣ་དཔོན་སློབ་ཐམས་ཅད་ཀྱི་གཡོན་པའི་སྲིན་མཛུབ་ཀྱིས་བཟུང་ལ་ཆོ་ག་མཛོད།
ཚེ་བུམ་ཟླུམ་གཏོར་འབྲི་མོག་བྱུགས་པ་རྒྱན་ལྡན་མཐའ་ཚེ་རིལ་གྱིས་བསྐོར་བའམ། བུམ་གཟུགས་གང་རུང་ཚེ་རིལ་ཚོགས་རྫས། བྱང་ཤར་མཚམས་འཛིན་ནས་བྱང་དུ་ཞལ་ཟས་བར་ཆུ་གཉིས་སྔོན་འགྲོའི་ཉེར་སྤྱོད་ཀྱིས་བསྐོར། སློབ་དཔོན་གྱི་མདུན་དུ་རྡོ་རྗེ་དྲིལ་བུ། ཌཱ་མ་རུ། མེ་ཏོག རིན་པོ་ཆེ་སྣ་བདུན། བཀྲ་ཤིས་རྫས་བརྒྱད་སོགས་དང་བགེགས་གཏོར་རྣམས་བཤམས། སློབ་དཔོན་གྱི་སྔོན་དུ་བདག་བསྐྱེད་སོགས་མི་དགོས་པ་མཉམ་དུ་བསྒྲུབ་པ་མཛད་དེ། སློབ་མ་རྣམས་ཁྲུས་བྱས་གྲལ་ལ་འཁོད་པ་དང་།
སློབ་དཔོན་གྱིས་ལས་བུམ་གྱི་ཆུ་ལ་དམིགས་ཏེ། ཨོཾ་བཛྲ་ཨ་མྲྀ་ཏ་ཀུཎྜ་ལི་ཧ་ན་ཧ་ན་ཧཱུྃ་ཧཱུྃ་ཧཱུྃ་ཕཊ་སྭཱཧཱ། ཅི་འགྲུབ་བཟླས་ཆུ་དེ་ཐམས་ཅད་ལ་བསང་གཏོར་བྱེད། བགེགས་གཏོར་ལ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་རིན་པོ་ཆེའི་སྣོད་དུ་གཏོར་མ་འདོད་པའི་ཡོན་ཏན་ལྔས་གང་བའི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཱཿཧཱུྃ་གསུམ་གྱི་བྱིན་གྱིས་བརླབས། མཆོག་སྦྱིན་སེ་གོལ་བཅས་ཨོཾ་ཨ་ཀཱ་རོ་མུ་ཁཾ་སརྦ་དྷརྨ་ཨདྱ་ནུཏྤན་ནཱ་ཏྭད་ཨོཾ་ཨཱཿཧཱུྃ་ཕཊ་སྭཱཧཱ། ལན་གསུམ་གྱིས་བསྔོས། འབྱུང་པོ་མཐུ་བོ་ཆེ་དཀར་ཕྱོགས་ལ་དགའ་བ་རྣམས་ཀྱིས་དཀྱིལ་འཁོར་བྱ་བ་མཐར་ཕྱིན་པར་མཛོད་ཅིག
གང་དག་ནག་པོའི་ཕྱོགས་གསང་སྤྱོད་ལྟ་བར་མི་དབང་བ་རྣམས་འདིར་མ་གནས་པར་སོང་ཞིག རྡོ་རྗེ་གསོར་དྲིལ་བུ་དྲག་ཏུ་དཀྲོལ། རོལ་མོའི་བྱེ་བྲག་གཞན་སྒྲོགས་ནའང་དྲག་བརྡུང་ཏུ་བྱས་ལ། ཨོཾ་སུཾ་བྷ་ནི་སུཾ་བྷ་ནི་ཧཱུྃ། གྲྀཧྞ་གྲྀཧྞ་ཧཱུྃ། གྲྀཧྞ་པཱ་ཡ་གྲྀཧྞ་པཱ་ཡ་ཧཱུྃ། ཨཱ་ན་ཡ་ཧོ་བྷ་ག་ཝན། བིདྱ་རཱ་ཛ་ཧཱུྃ་ཕཊ། གཏོར་མ་ཕྱིར་དོར། རོལ་མོ་རྣམས་བཞག
ཨོཾ་སྭ་བྷཱ་ཝ་ཤུདྡྷ་སརྦ་དྷརྨ་སྭཱ་བྷཱ་ཝ་ཤུདྡྷོ྅ཧཾ། སྟོང་པའི་ངང་ལས་སྐད་ཅིག་གིས་རྡོ་རྗེའི་ས་གཞི་རྭ་བ། དྲྭ་བ། གུར། བླ་རེ། ཡེ་ཤེས་ཀྱི་མེ་འབར་བ་དང་བཅས་པའི་བསྲུང་བའི་འཁོར་ལོར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། གསུམ། ལས་ཀྱི་རྡོ་རྗེས་མཎྜལ་འབུལ་བ་ཞུ་ཞེས་དང་། ཨོཾ་བཛྲ་བྷཱུ་མི་ཨཱཿཧཱུྃ།
གཞི་ཡོངས་སུ་དག་པ་དབང་ཆེན་གསེར་གྱི་ས་གཞིའི་སྟེང་དུ། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རི་ཁོར་ཡུག་གི་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་། ནུབ་བ་ལང་སྤྱོད། བྱང་སྒྲ་མི་སྙན། ཉི་མ། ཟླ་བ།
ལྷ་དང་མིའི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་བླ་མ་དང་མགོན་པོ་ཚེ་དཔག་ཏུ་མེད་པ། དབྱེར་མ་མཆིས་པ་ལ་ཚེ་དབང་ཟབ་མོ་ཞུ་བའི་ཡོན་དུ་དབུལ་བར་བགྱིའོ། ། ཐུགས་རྗེ་འགྲོ་བའི་དོན་དུ་བཞེས་པ་དང་། བཞེས་ནས་བྱིན་གྱིས་བརླབ་ཏུ་གསོལ། ཞེས་བརྗོད། བོ་དོང་ཕྱོགས་ལས་རྣམ་རྒྱལ་གྱི་ཉེ་གནས་རྗེ་རས་ཆེན་དཔལ་འབྱོར་བཟང་པོས་ཙཱ་རི་ཟིལ་ཆེན་ཕུག་དང་། གནས་ཆེན་ཟབ་ཕུ་ལ་སོགས་པ་རྣམས་སུ་སྒྲུབ་པ་ལོ་འགའ་མཛད་པ་ལ། གསང་སྔགས་ཕྱི་ནང་གི་ཡི་དམ་གྱི་ལྷ་མང་པོས་ཞལ་གཟིགས། ཁྱད་པར་འཇའ་ལུས་རྡོ་རྗེའི་སྐུ་བརྙེས་པ་དེ་ཉིད་ལ་ཐུན་མོང་མ་ཡིན་པའི་ཟབ་ཁྱད་ཅན་གདམས་ངག་མཁའ་འགྲོའི་ཁ་རླངས་ཐུལ་ལེ་བ་གསུམ་སྟེ། ནཻ་གུ་མ་ལ་དངོས་སུ་གསན་པའི་གཏུམ་མོ་ཞག་བདུན་མ།
འཕོ་བ་འཇའ་ཚུགས་མ། ཁྱད་པར་སློབ་དཔོན་རིན་པོ་ཆེ་པད་མ་འབྱུང་གནས་ཀྱི་རང་ཞལ་སྒྲིབ་མེད་དུ་བསྟན་པའི་ཚེ་དབང་ཁྱད་པར་ཅན་འདི་གནང་ཞིང་། དེ་ནས་རིམ་པར་བརྒྱུད་ད་ལྟའི་བར་དུ་བརྒྱུད་པ་བར་མ་ཆད་པ་ཡིན་ནོ། ། བརྒྱུད་པ་དེ་ལས་བྱུང་བའི་གདམས་པ་འདི། བྱ་བའི་རྒྱུད་ཀྱི་པདྨ་རིགས་ཀྱི་གཙོ་བོ་ཚེ་དཔག་མེད་ཀྱི་རྒྱུད། དེ་ཡང་གདམས་ངག་གི་འགྲེལ་ཚུལ་གྱིས་རྣལ་འབྱོར་བླ་ན་མེད་པའི་ཚུལ་དུ་ལེགས་པར་བཀྲལ་བར། སྔོན་འགྲོ། དངོས་གཞི། རྗེས་གསུམ་གྱི། དང་པོ་ལ་ཐུན་མོང་དང་ཐུན་མོང་མ་ཡིན་པ་གཉིས་ཀྱི་དང་པོ་ནི།
བདག་གཞན་སེམས་ཅན་ཐམས་ཅད་འཁོར་བའི་སྡུག་བསྔལ་འདི་ཞེས་ཚད་བཟུང་མེད་པ་ཞིག རིག་པ་སྒྲིབ་པས་བདག་འཛིན་གྱི་རྐྱེན་བྱས་སྲིད་གསུམ་དུ་འཁྱམས་པའི་ཚེ་ན་སྲོག་གཅོད་མ་བྱིན་ལེན་འདོད་ལོག་སྟེ་ལུས་ཀྱི་ལས་གསུམ། རྫུན་ཕྲ་མ་ཚིག་རྩུབ་ངག་འཁྱལ་ཏེ་ངག་གི་ལས་བཞི། བརྣབ་སེམས་གནོད་སེམས་ལོག་ལྟ་སྟེ་ཡིད་ཀྱི་ལས་གསུམ་གྱིས་མཚོན་པའི་མི་དགེ་བ་དུ་མ་བསགས་པས་ཚ་དམྱལ་བརྒྱད། ཉེ་འཁོར། ཉི་ཚེ། གྲང་དམྱལ་བརྒྱད། ཡི་དྭགས་ཕྱི་ནང་གི་སྒྲིབ་པ་ཅན། སྒྲིབ་པ་ཅན་གྱི་སྒྲིབ་པ་ཅན། ཁ་འཐོར་བ།
དུད་འགྲོ་བྱིངས་ཞེས་རྒྱ་མཚོ་ན་གནས་པ། གླིང་བར་མུན་པ་ན་གནས་པ། ཁ་འཐོར་བ་མཐོ་རིས་ན་གནས་པ་སོགས་ངན་སོང་གསུམ་གྱི་སྡུག་བསྔལ་རྒྱུན་ཆད་མེད་པ་དང་། མི་ལ་ཡོད་པ་སྲུང་སྐྱོབ། མེད་པ་རྩོལ་སྒྲུབ། དགྲ་དང་ཕྲད་པ། གཉེན་དང་བྲལ་བ། ཆེན་པོ་རྣམས་ལ་སེམས་ཀྱི་སྡུག་བསྔལ། དམན་པ་རྣམས་ལ་ལུས་ཀྱི་སྡུག་བསྔལ། སྐྱེ་བ་མངལ་ལ་དོགས་པ།
རྒས་པ་ལང་ཚོ་འཇོམས་པ། ན་བ་ནད་མེད་འཇོམས་པ། འཆི་བ་སྲོག་འཇོམས་པ་སོགས་མྱོང་གྲུབ་མ་རྣམས་དང་། ལྷ་མིན་ལ་འཐབ་རྩོད། འདོད་ཁམས་ལྷ་ལ། འཆི་ལྟས་ལྔ་དང་། ཉེ་བའི་འཆི་ལྟས་ལྔ་སོགས་བྱུང་དུས་དམྱལ་བའི་ལུས་ཀྱི་སྡུག་བསྔལ་ལས་ཆེ་བའི་སེམས་ཀྱི་སྡུག་བསྔལ། གཟུགས་དང་། གཟུགས་མེད་ཀྱི་ལྷ་རྣམས་ལ་དགེ་བའི་འཕེན་པ་རྫོགས་ནས་ལོག་ལྟས་ངན་སོང་དུ་སྐྱེ་བའི་སྡུག་བསྔལ། སྒྱུར་རྒྱལ་བྲན་དུ་གྱུར་པ།
བརྒྱ་བྱིན་ཐ་མལ་འགྱུར་བ། ཉི་ཟླ་མུན་པར་འཇུག་པ། སྣོད་ཀྱི་འཇིག་རྟེན་འཇིག་པ། བཅུད་ཀྱི་སེམས་ཅན་སྔར་གྱི་ས་ན་གཅིག་ཀྱང་མ་གནས་པ། བར་དོའི་འགྲོ་བ་རྣམས་ལ་འཇིགས་པའི་སྒྲ་བཞི། མ་ངེས་པའི་རྟགས་དྲུག ཡ་ང་བའི་གཡང་ས་གསུམ་སོགས་མདོར་ན་སྡུག་བསྔལ་གྱི་ཡོ་ལང་སྡུག་བསྔལ་གྱི་སྙིང་པོ་ཁོ་ན་ལས་མ་འདས་ཤིང་སྡུག་བསྔལ་ཅན་གྱི་སེམས་ཅན་དེ་རྣམས་ནི་རང་ཅག་རྣམས་འཁོར་བ་ལུ་གུ་རྒྱུད་དང་རྒྱུན་ཆད་མེད་པར་འཁོར་བའི་ཚེ་ཕ་མ་ལན་གྲངས་དུ་མ་བྱས་པའི་དྲིན་ཅན་ཤ་སྟག་ཡིན་ཀྱང་ལས་ཀྱིས་མནར་ཞིང་སྐྱེ་འཆི་འཕོས་པས་ངོ་མ་ཤེས་པར་གྲོགས་སུ་བཟུང་ནས་ཕན་ཚུན་གནོད་པ་སྐྱེལ་རེས་ཀྱི་དྲིན་ལན་ལོག་འཇལ་བྱས་པའི་རྫ་མཁན་གྱི་འཁོར་ལོ་ལྟར་རྒྱུན་ཆད་མེད་པར་སྲིད་པའི་སྡུག་བསྔལ་ལ་འཁྱམས་པ་ཡིན་པས་དེ་ལས་ཐར་བའི་ཕྱིར། ད་ལམ་དགེ་བའི་འཕེན་པ་ཅུང་ཟད་ཀྱིས་དལ་འབྱོར་མི་ལུས་ཐོབ་དུས་འདིར་འབད་དགོས། ལུས་རྟེན་འདི་ནི་དགེ་བ་བཅུ་དང་ཚུལ་ཁྲིམས་བསྲུང་བ་ལས་བྱུང་བའི་ཐོབ་པའི་རྒྱུ་དེ་དཀོན། ལུས་ལོངས་བའི་སེམས་ཅན་ལས་མ་ལོངས་པའི་སེམས་ཅན་མང་ཞིང་ལུས་ལོངས་པའི་དམྱལ་བ་ས་ཆེན་པོའི་རྡུལ་ཙམ།
ཡི་དྭགས་ཁ་བ་བུ་ཡུག་ཙམ། དུད་འགྲོ་ཆང་གི་སྦང་མ་ཙམ་ཡོད་པའི་གྲངས་ལ་བལྟས་ན་སྤྱིར་མཐོ་རིས་ཀྱི་ལུས་རྟེན་དཀོན་པ་དང་། ཁྱད་པར་དལ་འབྱོར་མི་ལུས་ཐོབ་པ་གྲངས་ཀྱང་དཀོན། རྒྱ་མཚོར་གནས་པའི་གཉའ་ཤིང་བུག་གཅིག་པ་ས་གཅིག་ཏུ་མི་གནས་པརརླུང་གིས་བསྐྱོད་པའི་བུག་པར། རྒྱ་མཚོའི་གཏིང་ན་གནས་པའི་རུས་སྦལ་ལོང་བ་ལོ་བརྒྱ་རེ་ནས་སྟེང་དུ་ཐོན་པའི་མགྲིན་པ་གཉའ་ཤིང་དེའི་བུག་པར་ཆུད་པ་སྲིད་ཙམ་ཡིན་པ་དང་། ཁབ་རྩེ་གྱེན་བསྟན་ཐོག་ཡུངས་དཀར་ཁལ་མང་བླུགས་ཀྱང་རྩེར་ཆགས་པ་སྲིད་པ་ཙམ་དང་། གྱང་ལྡེབ་ལ་སྲན་མ་གཏོར་བ་དེའི་ངོས་ལ་ཆགས་པ་སྲིད་ཙམ་སོགས་གྲངས་ཀྱི་སྒོ་ནས་ཀྱང་དཀོན། ངོ་བོ་ངན་སོང་གསུམ་དང་། ལྷ་ཚེ་རིང་པོ། ཀླ་ཀློ།
ལོག་ལྟ་ཅན། སངས་རྒྱས་ཀྱིས་སྟོང་པའི་འཇིག་རྟེན། ལྐུགས་པ་སྟེ། ཆོས་བྱེད་མི་ཁོམ་པའི་གནས་བརྒྱད་དང་བྲལ། སྤྱིར་མིར་སྐྱེས་དེ་ཡང་སངས་རྒྱས་ཀྱི་འཁོར་རྣམ་བཞི་གང་རུང་བཞུགས་པའི་ཡུལ་དབུས་སུ་སྐྱེ། དབང་པོ་སྐྱོན་མེད་ཚང་། དམ་ཆོས་ལ་སྙིང་ནས་དད་པ་ཐོབ། མཚམས་མེད་ཀྱི་ལས་རང་གིས་མ་བྱས། གཞན་བྱེད་མ་བཅུག་བྱས་པ་ལ་རྗེས་སུ་ཡི་རངས་མ་སྐྱེས་པ་སྟེ་རང་འབྱོར་ལྔ། སངས་རྒྱས་བྱོན།
ཆོས་གསུངས། བསྟན་པ་གནས། དེའི་རྗེས་སུ་རང་གཞན་འཇུག ཆོས་བྱེད་ཀྱི་གང་ཟག་ལ་མཐུན་རྐྱེན་བསྒྲུབ་པ་སྟེ་གཞན་འབྱོར་ལྔ་བཅས་ཆོས་བཅོ་བརྒྱད་ཚང་དགོས་པས་ན་ངོ་བོའི་སྒོ་ནས་ཀྱང་དཀོན། དཀོན་པའི་རྟེན་དེ་ཐོབ་ན་ཡིད་བཞིན་གྱི་ནོར་བུ་ལས་ཀྱང་ཕན་ཡོན་ཆེ་སྟེ། ནོར་བུས་ཚེ་འདིའི་དབུལ་བ་སེལ་བ་ཙམ་ཡིན། ལུས་རྟེན་འདིས་ཚེ་འདིའི་བདེ་སྐྱིད་ཕྱི་མ་ལྷ་མིའི་བདེ་བ། ཉན་རང་དམན་པའི་བྱང་ཆུབ་བླ་མེད་རྫོགས་པའི་བྱང་ཆུབ་བར་ཡང་བསྒྲུབ་ནུས་ཤིང་། དོན་ཆེན་གྱི་ལུས་དེ་མྱུར་དུ་འཇིག་ཆོས་ཅན་ངེས་པར་འཆི། ནམ་འཆི་ཆ་མེད།
འཆི་ཚེ་གཉེན་འབྲེལ་འཁོར་གཡོག་ལོངས་སྤྱོད་ཁ་དྲག་དཔུང་སྟོབས་གང་གིའང་ངོ་མི་ལྟ་བར་སྒྲེན་མོ་ལག་སྟོང་རྒྱུས་མེད་རྒྱལ་ཁམས་སུ་གཅིག་པུར་སྡུག་བསྔལ་དུ་མ་དང་བཅས་འགྲོ་བའི་དུས་ཤིག་རིང་པོར་མི་ཐོགས་པར་ཡོང་བས། དེའི་ཚེ་ཆོས་པ་རབ་དྲོད། འབྲིང་མི་འཚེར། མཐའ་མ་མི་འགྱོད་པའི་དཔའ་གདེང་ཐོབ་པའི་ཕྱིར་དམ་པའི་ཆོས་ཉམས་སུ་ལེན་པ་ལ་བརྩོན་དགོས། དེ་ཡང་རང་གཅིག་པུ་འཁོར་བ་ལས་ཐར་བའི་ཉན་རང་གི་བྱང་ཆུབ་དེ་ནི་ཁྲེལ་མེད་པ་ཡིན་པས། སེམས་ཅན་ཐམས་ཅད་འཁོར་བ་ལས་སྒྲོལ་དགོས་ཀྱང་། རང་དང་འཇིག་རྟེན་པའི་ཆེན་པོ་ཉན་རང་སོགས་ལ་དེའི་མཐུ་མེད། སྲིད་པ་འཁོར་བ་དང་ཞི་བ་མྱང་འདས་ཀྱི་མཐའ་མནན་པའི་རྫོགས་པའི་སངས་རྒྱས་རྣམས་ལ་དེ་མངའ་བ་བཞིན་བདག་གིས་སེམས་ཅན་ཐམས་ཅད་ཀྱི་དོན་དུ་མགོན་པོ་ཚེ་དཔག་མེད་པའི་གོ་འཕང་ཐོབ་པའི་ཕྱིར་དེའི་སྨིན་གྲོལ་ལམ་རིམ་རྣམས་ཀྱི་ནང་ནས་ཀྱང་དག་སྣང་བྱིན་རླབས་ཅན་གྱི་ཚེ་དབང་འདི་ཞུས་ལ་ཉམས་ལེན་ལ་འབད་པར་བགྱིའོ་སྙམ་པའི་བྱང་ཆུབ་ཀྱི་ཐུགས་བསྐྱེད་ནས་གསན་འཚལ་ལོ། ། གཉིས་པ་ཐུན་མོང་མ་ཡིན་པ་ལ། གསོལ་བ་གདབ་པས་རྒྱུན་བཤགས།
སྔོན་འགྲོའི་སེམས་བསྐྱེད་པ། རིགས་ལྔའི་སྡོམ་པ་བླང་བ་དང་གསུམ་གྱི་དང་པོ་ནི། ཀུན་མཁྱེན་ཡེ་ཤེས་ཕུང་པོ་ཅན། ། སྲིད་པའི་འཁོར་ལོ་རྣམ་སྦྱོང་བ། ། དེ་རིང་བཤད་པའི་རིན་ཆེན་གཏེར། ། གཙོ་བོས་བདག་ལ་བཀའ་དྲིན་སྐྱོབས། ། ཁྱེད་ཞབས་པདྨོ་སྤངས་ནས་ནི། ། གཙོ་བོ་གཞན་ལ་སྐྱབས་མ་མཆིས། ། འགྲོ་བའི་དཔའ་བོ་མཐུ་ཆེན་གྱིས། ། བློ་མཆོག་བདག་ལ་གནང་བར་མཛོད། །
ལན་གསུམ། གཉིས་པ་ནི། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རངས། ། སངས་རྒྱས་བྱང་ཆུབ་ཡིད་ཀྱིས་བཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་འཆི། ། རང་གཞན་དོན་ནི་རང་སྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། །
བྱང་ཆུབ་མཆོག་གི་སེམས་ནི་བསྐྱེད་བགྱི་ཞིང་། ། སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ལན་གསུམ། གསུམ་པ་ནི། བླ་མ་ཡི་དམ་མཁའ་འགྲོ་དགོངས་སུ་གསོལ། ། བདག་གིས་འགྲོ་དྲུག་སེམས་ཅན་ཀུན་དོན་དུ། ། གསང་བ་སྔགས་ཀྱི་དམ་ཚིག་གཟུང་བར་བགྱི། ། རྡོ་རྗེའི་རིགས་དང་དེ་བཞིན་གཤེགས་པའི་རིགས། །
རིན་ཆེན་རིགས་དང་སྐྱོན་བྲལ་པདྨའི་རིགས། ། ལས་ཀྱི་རིགས་སོགས་དམ་ཚིག་མ་ལུས་པ། ། རྩ་བ་ཡན་ལག་དམ་ཚིག་བཟུང་བར་བགྱི། ། གསང་བ་སྔགས་ཀྱི་རྣལ་འབྱོར་འགྲུབ་པར་མཛོད། ། ཅེས་པ་རྣམས་ལན་གསུམ་རྗེས་ཟློས་བྱེད། གཉིས་པ་དངོས་གཞི་ནི། རྟེན་དང་བརྟེན་པར་བཅས་པའི་བསྐྱེད་རིམ་གསལ་བཏབ་སྟེ་གཟུངས་བཟླ་བ། དེ་རྫོགས་རིམ་དུ་བསྡུས་ཏེ་སྔགས་བཟླ་བ། བསྐྱེད་རིམ་དུ་ལངས་ནས་ཚེ་འགུགས་པ། དབང་བསྐུར་བ།
དབང་ལྷ་བསྟིམས་པ་དང་ལྔའི་དང་པོ་ནི་འདི་ནས་དམིགས་བསལ་མ་གཏོགས། སློབ་དཔོན་གྱི་རྗེས་ཟློས་མཛད་དགོས་པས་རྗེས་ཟློས་དང་སྦྲགས་དམིགས་པ་བསྒོམ་ཚུལ་ནི། གསེར་གྱི་རྡོ་རྗེ་རྩེ་ལྔ་པ་ཡར་རྩེ་སྲིད་རྩེར་སླེབས་པ། ཡར་དབང་ཆེན་གསེར་གྱི་ས་གཞི་ལ་ཐུག་པ། ཡང་ན་དམའ་ན་རག་དམྱལ་བའི་གནས་ལ་ཟུག་པ། ལྟེ་བ་ཤིན་དུ་ཡངས་ཤིང་རྒྱ་ཆེ་བ་སྟོང་གསུམ་ཙམ་གྱི་ནང་དུ་མཎྜལ་བུམ་པ་ཕོ་བྲང་གཞལ་ཡས་ཁང་། ཞེས་པའི་གཞལ་ཡས་ཁང་རྒྱན་རྟ་བབས་ཐམས་ཅད་ཡོངས་སུ་རྫོགས་པའི་དབུས་སུ་བདག་ཅག་དཔོན་སློབ་རྣམས་དང་མདུན་བསྐྱེད་ཀྱི་དཀྱིལ་འཁོར་ཚེ་རྫས་ཐམས་ཅད་ཡེ་ཤེས་རང་སྣང་ལས་གྲུབ་པའི་ལྷ་ཚོགས་སུ་བསྐྱེད་པ་ནི་གསལ་སྟོང་འཇའ་ཚོན་ལྟ་བུར་གསལ་བར་བསྒོམ་དགོས་པས་འདིའི་རྗེས་ཟློས་མཛོད། སྐད་ཅིག་ཙམ་གྱིས་རྡོ་རྗེ་ཆེན་པོའི་ནང་། ། མཎྜལ་བུམ་པ་ཕོ་བྲང་གཞལ་ཡས་ཁང་། ། འདབ་བརྒྱད་གྲུ་བཞི་སྒོ་བཞི་ལྕགས་རི་བཅས། །
པདྨ་ཉི་མ་ཟླ་བའི་གདན་སྟེང་དུ། ། དེ་ཡི་དབུས་སུ་རང་བྱུང་ཨ་གཅིག་བསམ། ། དེ་ལས་འོད་འཕྲོས་འཁོར་འདས་བཅུད་བསྡུས་ནས། ། ཚུར་འདུས་ཨ་ལས་རང་ཉིད་ཚེ་དཔག་མེད། ། ཞལ་གཅིག་ཕྱག་གཉིས་སྐུ་མདོག་དམར་ལ་དྭངས། ། གསེར་དངུལ་རིན་ཆེན་མུ་ཏིག་ཕྲེང་བས་བརྒྱན། ། སྣ་ཚོགས་དར་གྱི་ན་བཟའ་ཤམ་ཐབས་གསོལ། ། ཕྱག་གཉིས་མཉམ་བཞག་བདུད་རྩིའི་བུམ་པ་བསྣམས། ། དེ་ཉིད་པང་ན་གཉིས་མེད་གསལ་བ་ཡུམ། ། ཞལ་གཅིག་ཕྱག་གཉིས་དམར་མོ་བུམ་པ་འཛིན། །
རྒྱན་དང་ཆ་ལུགས་གཙོ་བོ་ཡབ་དང་མཚུངས། ། དེའི་ཤར་སོགས་པདྨ་ཉི་ཟླའི་སྟེང་། ། རྡོ་རྗེ་མཁའ་འགྲོ་རིན་ཆེན་མཁའ་འགྲོ་དང་། ། པདྨ་མཁའ་འགྲོ་ལས་ཀྱི་མཁའ་འགྲོ་རྣམས། ། མཐིང་གི་བུམ་པ་གསེར་གྱི་བུམ་པ་དང་། ། པདྨ་རཱ་ག་ཨིནྡྲ་ནཱི་ལ་ཡི། ། བུམ་པ་རིམ་བཞིན་ཚེ་ཡིས་གང་བ་འཛིན། ། མཚམས་བཞིའི་འདབ་མར་སྒེག་ཕྲེང་གླུ་གར་མ། ། སྔོ་སེར་དམར་ལྗང་མཛེས་ལྡན་བུམ་པ་བསྣམས། ། ནང་དུ་ཞལ་གཟིགས་གཙོ་བོའི་ཞལ་ལ་བལྟ། །
གྲུ་ཆད་བཞི་ལ་མཆོད་པའི་ལྷ་མོ་བཞི། ། མེ་ཏོག་བདུག་སྤོས་སྣང་གསལ་མཆོད་ཡོན་རྣམས། ། དཀར་སེར་དམར་ལྗང་གར་སྟབས་ཚུལ་གྱིས་བཞུགས། ། སྒོ་བཞིར་ལྕགས་ཀྱུ་ཞགས་པ་ལྕགས་སྒྲོག་དྲིལ། ། དཀར་སེར་དམར་ལྗང་སྒེག་པའི་ཚུལ་དུ་བཞུགས། ། དེ་ལྟར་ལྷ་རྣམས་སྣང་སྟོང་རང་བཞིན་མེད། ། གསལ་སྟོང་འཇའ་ཚོན་ལྟ་བུར་གསལ་བར་གྱུར། ། གཙོ་བོ་ཡབ་ཡུམ་གཉིས་མེད་ཐུགས་ཀ་རུ། ། པདྨ་སྙིང་གི་ཟེའུ་འབྲུ་ལྟ་བུའི་སྟེང་། ། ཚེ་ཡི་ངོ་བོ་དཀར་ལ་འཚེར་བ་ལ། །
ཡི་གེ་ཨ་ནི་དཀར་པོ་མཚན་པར་གྱུར། ། དེ་ལ་ཚེ་ཡི་སྙིང་པོ་འོད་དང་ལྡན། ། མེ་ཏོག་ཕྲེང་བ་ལྟ་བུས་བསྐོར་བ་བཞུགས། ། རླུང་རོ་ལན་གསུམ་ཕྱི་ལ་སངས་ཀྱིས་བུས། ། དུག་གསུམ་རྟོག་པ་མ་ལུས་སངས་ཀྱིས་དག ། སྟེང་འོག་རླུང་གཉིས་སྙིང་ཁར་ཁ་སྦྱར་བཟུང་། དེ་ནས་རླུང་རོ་ལན་གསུམ་བུས་ནས་བུམ་ཅན་ཞེས་འོག་རླུང་རྩ་འཐེན། སྟེང་རླུང་སྣ་བུག་གཉིས་ནས་དལ་བར་རྔུབས་མཆིལ་མའི་རྟ་བཅས་འཚིར་གནོན་གྱི་རྗེས་སུ་འོག་རླུང་རྫོགས་པར་འཐེན། ལྟེ་བར་ཁ་སྦྱོར་དུ་འཛིན་དགོས་པས། དཔོན་སློབ་ཐམས་ཅད་ཀྱིས་སྣ་བུག་གཡས་ནས་རླུང་ཐེངས་གཅིག་བུས་པས་ཉོན་མོངས་པ་ཞེ་སྡང་གི་རྟོག་པ་ཐམས་ཅད་སྔོ་བུན་བུན་འཐོན་པར་བསམ།
གཡོན་ནས་ཐེངས་གཅིག་བུས་པས་ཉོན་མོངས་པ། འདོད་ཆགས་ཀྱི་རྟོག་པ་ཐམས་ཅད་དམར་བུན་བུན་འཐོན་པར་བསམ། དབུས་ནས་ཐེངས་གཅིག་བུས་པས་ཉོན་མོངས་པ་གཏི་མུག་གི་རྟོག་པ་ཐམས་ཅད་ནག་བུན་བུན་འཐོན་པར་བསམ། དེ་ལྟར་ལན་གསུམ་བུས་རྗེས་བུམ་པ་ཅན་གཟུང་དགོས་པས་འདིའི་རྗེས་ཟློས་མཛོད། སྙིང་ཁའི་རྣམ་ཤེས་པདྨ་ཁ་བྱེ་ནས། ། ཨ་ལས་འོད་ཟེར་ཕྱོགས་བཅུར་འཕྲོས་པ་ཡིས། ། མདུན་གྱི་ནམ་མཁར་རང་འདྲའི་ཡེ་ཤེས་པ། ། མ་ཧཱ་གུ་རུ་ཚེ་དཔག་མེད་པ་ཡི། ། རིགས་ཀྱི་ལྷ་ཚོགས་ཐམས་ཅད་བྱོན་པར་གྱུར། ། བརྗོད་ལ་རླུང་རོ་བསལ་བ་དང་།
བུམ་ཅན་ཐམས་ཅད་ཀྱིས་འཛིན་མི་ཐུབ་ན་སྣ་བུག་གཉིས་ནས་དལ་གྱིས་བཏང་ལ། དེ་ནས་མདུན་དུ་སྤྱན་དྲངས་པ་ལ་ཡན་ལག་བདུན་པས་འབུལ་བ་ནི། ཡང་རྗེས་ཟློས། མ་ཧཱ་གུ་རུ་ཨོ་རྒྱན་པདྨ་དང་། ། བཅོམ་ལྡན་མགོན་པོ་ཚེ་དཔག་མེད་པ་ཡི། ། རིགས་ཀྱི་ལྷ་ཚོགས་འཁོར་བཅས་ཐམས་ཅད་ལ། ། ཀུན་ནས་བདག་གིས་གུས་པས་ཕྱག་འཚལ་ལོ། ། དངོས་སུ་བཤམས་དང་ཡིད་ཀྱིས་རྣམ་སྤྲུལ་པའི། ། ཕྱི་ནང་གསང་བའི་མཆོད་སྤྲིན་རྒྱ་མཚོ་རྣམས། ། ཀུན་ཏུ་བཟང་པོ་མཆོད་སྤྲིན་རྒྱ་མཚོ་ལྟར། །
བདག་གིས་མ་ལུས་ཀུན་ལ་དབུལ་བར་བགྱི། ། འཁོར་བ་ཐོག་མ་མེད་པའི་དུས་ཉིད་ནས། ། ད་ལྟའི་དུས་ཀྱི་ལུས་ངག་ཡིད་གསུམ་གྱིས། ། ཕྲ་རགས་སྦོམ་གསུམ་སྡིག་པ་ཅི་བགྱིས་པ། ། བདག་ཉིད་གནོང་ཞིང་འགྱོད་པའི་སྒོ་ནས་བཤགས། ། དུས་གསུམ་རྒྱལ་བའི་ཡོན་ཏན་དཔག་མེད་དང་། ། སེམས་ཅན་ཀུན་གྱི་དད་དང་བརྩོན་འགྲུས་ཀྱི། ། བསོད་ནམས་ཡེ་ཤེས་ཚོགས་གཉིས་མཐར་ཐུག་པ། ། དགེ་བ་ཀུན་ལ་བདག་ནི་རྗེས་ཡི་རངས། ། དུས་གསུམ་འགྱུར་མེད་རྡོ་རྗེ་ཚེ་ཡི་ལྷ།
ཀུན་ལ་ཁྱབ་པ་བྱང་ཆེན་ཐུགས་རྗེའི་དཔལ། བྱིན་རླབས་ཆེན་པོའི་སྐུ་གསུམ་འཕྲིན་ལས་ཀྱིས། ། ཆོས་ཀྱི་འཁོར་ལོ་བསྐོར་བར་བདག་གིས་བསྐུལ། ། སྐུ་གསུམ་འཕྲིན་ལས་རྒྱུན་ཆད་མེད་པ་རུ། ། ཇི་སྲིད་འཁོར་བའི་རྒྱ་མཚོ་མ་སྟོངས་བར། ། མཁའ་མཉམ་སེམས་ཅན་ཀུན་གྱི་དོན་གྱི་ཕྱིར། ། མྱ་ངན་མི་འདའ་བཞུགས་པར་གསོལ་བ་འདེབས། ། བཅོམ་ལྡན་ཁྱོད་ལ་ཕྱག་འཚལ་མཆོད་སོགས་པའི། ། འགྲོ་ཀུན་དགེ་བའི་རྩ་བ་ཇི་སྙེད་པ། ། རྣམ་མཁྱེན་ཀུན་མཁྱེན་གོ་འཕང་ཐོབ་བྱའི་ཕྱིར། །
བླ་མེད་བྱང་ཆུབ་ཆེན་པོར་བསྔོ་བར་བགྱི། ། གསོལ་བ་གདབ་པ་ནི། བཅོམ་ལྡན་མགོན་པོ་ཚེ་དཔག་མེད་པ་ཡི། ། རིགས་ཀྱི་ལྷ་ཚོགས་འཁོར་བཅས་ཐམས་ཅད་ཀྱིས། ། གྲུབ་མཆོག་བདག་ལ་དབང་དང་བྱིན་རླབས་པའི། ། རྡོ་རྗེ་ཚེ་མཆོག་དངོས་གྲུབ་བསྩལ་དུ་གསོལ། ། དེ་ནས་རྗེས་ཟློས་མེད་པར། ཞེས་ལན་གསུམ་གསོལ་བ་བཏབ་པས་གུ་རུའི་བུམ་པ་ནས་ཚེ་དཔག་མེད་ཀྱི་བུམ་པར་བདུད་རྩི་བབས། དེ་ཉིད་བདག་གི་ཚངས་པའི་བུ་ག་ནས་མར་བབས་པར་བསམས་ནས། ཚེ་དཔག་མེད་རིགས་ལྔའི་དབང་བསྐུར།
འདིའི་བར་སློབ་དཔོན་ཉིད་ཀྱིས་བརྗོད། ཡང་རྗེས་ཟློས། དམ་ཚིག་སེམས་དཔའ་སོ་སོའི་ལྷ་ཚོགས་ལ། ། ཡེ་ཤེས་སེམས་པ་དགུག་གཞུག་གཉིས་མེད་བསྟིམ། ། གཉིས་མེད་རྒྱས་པ་ལྷ་ཡི་སྤྱི་གཙུག་ཏུ། ། མ་ཧཱ་གུ་རུ་རིགས་ཀྱི་བདག་པོར་གྱུར། ། དེ་ནས་སློབ་དཔོན་ཉིད་ཀྱིས་ཡེ་ཤེས་དབབ་པ་ནི། མདུན་གྱི་ལྷ་ཚོགས་རྣམས་དང་། གཞན་ཡང་ཕྱོགས་བཅུའི་སངས་རྒྱས་བྱང་སེམས་དཔའ་བོ་མཁའ་འགྲོ་འཆི་མེད་ཚེའི་ལྷ་ཚོགས་ཐམས་ཅད་ཁྱེད་རང་རྣམས་ཀྱི་སྤྱི་བོ་ལ་སོགས་པ་བ་སྤུའི་བུ་ག་ཐམས་ཅད་ནས་ཆར་བཞིན་བབས་པའི་མོས་པ་མཛོད། ཨོཾ་ཨཱཿཧཱུྃ་བཛྲ་རཏྣ་ནས་ཕ་ལ་ཧཱུྃ་བར།
སྔགས་བརྗོད་ཅིང་ཌཱ་དྲིལ་སོགས་རོལ་ཆེན་གུ་གུལ་གྱི་དུད་པ་དང་བཅས་པར་བྱ། རོལ་མོ་བཞག དམ་ཚིག་སེམས་དཔའ་སོ་སོའི་ལྷ་ཚོགས་ལ། ། ཡེ་ཤེས་སེམས་དཔའ་དགུག་གཞུག་གཉིས་མེད་བསྟིམས། ། གཉིས་མེད་དགྱེས་པ་ལྷ་ཡི་སྤྱི་གཙུག་ཏུ། ། མ་ཧཱ་གུ་རུ་རིགས་ཀྱི་བདག་པོར་གྱུར། ། ཡང་རྗེས་ཟློས། དེ་ལ་ལྷ་ཚོགས་གསལ་བར་བསྒོམས་པ་ཡི། ། གཙོ་བོའི་ཐུགས་ཀའི་ཨཱཿཡིག་འོད་ཟེར་ལས། ། སྙིང་པོའི་སྔགས་འཁོར་རང་སྒྲ་བྱུང་བ་ལས། །
ཡབ་ཡུམ་ཞལ་ནས་སྙིང་པོའི་སྔགས་འདི་བཟླས། ། དཔོན་སློབ་ཐམས་ཅད་ཀྱིས་གཟུངས་ཐག་བཟུང་བ་ལ། ཨོཾ་ཨཱཿཧཱུྃ་བཛྲ་རཏྣ་ཨཱ་ཡུ་ཥེ་ཧཱུྃ་བྷྲཱུྃ། ཚེ་བྷྲཱུྃ། གཡུ་བྷྲཱུྃ། ནྲྀ་བྷྲཱུྃ། བནྡྷ་བྷྲཱུྃ། ཨཱ་ཡུར་ཛྙཱ་ན་བྷྲཱུྃ། ཨོཾ་ཨ་མ་ར་ཎི་ཛཱི་ཝཱནྟི་སིདྡྷཱིཿཕ་ལ་ཧཱུྃ། ཞེས་པས་སྔགས་ལན་ཅི་རིགས་བཟླས།
ཡང་རྗེས་ཟློས་མཛོད། དེ་ནས་ལྷ་དང་སྔགས་ལས་འོད་ཟེར་འཕྲོས། ། དུས་གསུམ་སངས་རྒྱས་ཀུན་གྱི་ཐུགས་བཅུད་དང་། ། ཁམས་གསུམ་སེམས་ཅན་ཀུན་གྱི་ཚེ་དཔལ་རྣམས། ། བསྡུས་ནས་ཚུར་འདུས་རང་ལ་ཐིམ་པ་ཡིས། ། འཆི་མེད་ཡེ་ཤེས་ཚེ་ཡི་ངོ་བོར་གྱུར། ། རྗེས་ཟློས་མེད་པར། སྣོད་བཅུད་སྲུང་འཁོར་ལ་ཐིམ། སྲུང་འཁོར་གཞལ་ཡས་ཁང་ལྷ་དང་བཅས་པ་ལ་ཐིམ། དེ་རིམ་བཞིན་གཙོ་བོ་ཡབ་ཡུམ་ལ་ཐིམ།
ཡུམ་ཡབ་ལ་ཐིམ། ཡབ་སྙིང་ཁའི་ཨཱཿལ་ཐིམ། ཨཱཿནི་སྐྱེ་བ་མེད་པ་ཆོས་ཀྱི་སྐུ། མ་བཅོས་སྤྲོས་བྲལ་འོད་གསལ་ཆེན་པོར་བཞག ཅུང་ཟད་ཐམས་ཅད་ཀྱིས་མཉམ་བཞག་ཐོག་མ་སློབ་དཔོན་རང་གི་སྔགས་བཟླ་བཞིན་དུ་མདའ་ལ་མཐོ་གདབ་མཐོ་དང་པོར་ཚད་དོན་འཛིན་བྱས། དེ་ནས་སློབ་མ་རྣམས་ཀྱིའང་སོ་སོའི་ཚད་དོན་འཛིན་བྱེད་པའི་ཚེའང་སློབ་དཔོན་གྱིས་སྔགས་བཟླ། དེ་ནས་ཚེ་འགུགས་པ་ནི། སློབ་དཔོན་གྱིས་གདངས་དང་བཅས་མདའ་དར་གཡབ་ཅིང་། བཅོམ་ལྡན་མགོན་པོ་ཚེ་དཔག་མེད། ། ཤར་ཕྱོགས་དྲི་ཟའི་ལག་ནས་ཚེ་ཁུག་ཅིག
ཁུག་ཅིག་ཁུག་ཅིག་ཚེ་ཁུག་ཅིག ། སྩོལ་ཅིག་སྩོལ་ཅིག་ཚེ་སྩོལ་ཅིག ། ཡེ་ཤེས་ཚེ་ཡི་དངོས་གྲུབ་བསྩལ་དུ་གསོལ། ། བཅོམ་ལྡན་མགོན་པོ་ཚེ་དཔག་མེད། ། ཤར་ལྷོ་མེ་ལྷའི་ལག་ནས་ཚེ་ཁུག་ཅིག ། ཤམ་བུ་གོང་དང་འདྲ། བཅོམ་ལྡན་མགོན་པོ་ཚེ་དཔག་མེད། ། ལྷོ་ཕྱོགས་གཤིན་རྗེའི་ལག་ནས་ཚེ་ཁུག་ཅིག ། ༞༞ བཅོམ་ལྡན་མགོན་པོ་ཚེ་དཔག་མེད། ། ལྷོ་ནུབ་སྲིན་པོའི་ལག་ནས་ཚེ་ཁུག་ཅིག །
༞༞ བཅོམ་ལྡན་མགོན་པོ་ཚེ་དཔག་མེད། ། ནུབ་ཕྱོགས་ཆུ་ལྷའི༞༞ ། བཅོམ་ལྡན་མགོན་པོ༞ ། ནུབ་བྱང་རླུང་ལྷའི་ལག་ནས་ཚེ་ཁུག་ཅིག ༞༞ ། བཅོམ་ལྡན་མགོན་པོ་ཚེ་དཔག་མེད། ། བྱང་ཕྱོགས་གནོད་སྦྱིན་ལག་ནས་ཚེ་ཁུག་ཅིག ༞༞ ། བཅོམ་ལྡན་མགོན་པོ་ཚེ་དཔག་མེད། ། བྱང་ཤར་དབང་ལྡན་ལག་ནས་ཚེ་ཁུག་ཅིག
༞༞ ། དབང་པོ་བརྒྱ་བྱིན་ལག་ནས་ཚེ་ཁུག་ཅིག ༞༞ ། ལྷ་མོ་བརྟན་མའི་ལག་ནས་ཚེ་ཁུག་ཅིག ༞༞ ། ཨོ་རྒྱན་པདྨའི་ལག་ནས་ཚེ་ཁུག་ཅིག ༞༞ ། མནྡྷ་ར་བའི་ལག་ནས་ཚེ་ཁུག་ཅིག ། ཤར་རྡོ་རྗེ་རིགས་ཀྱི་མཁའ་འགྲོ་མ། ། སྐུ་མདོག་སྔོན་པོ་མདངས་དང་ལྡན། །
ཕྱག་ན་ཚེ་ཡི་བུམ་པ་བསྣམས། ། འཁོར་དུ་སྔོན་མོ་འབུམ་གྱིས་བསྐོར། ། བཅུ་དྲུག་ལོན་པའི་ན་ཚོད་ཅན། ། རྡོ་རྗེ་རིགས་ཀྱི་ཚེ་ཁུག་ཅིག ། ལྷོ་རིན་ཆེན་རིགས་ཀྱི་མཁའ་འགྲོ་མ། ། སྐུ་མདོག་སེར་མོ་མདངས་དང་ལྡན། ། ཤམ་བུ་གིས་འགྲེའོ། ། ནུབ་པདྨ་རིགས་ཀྱི་མཁའ་འགྲོ་མ། ། སྐུ་མདོག་དམར་མོ་མདངས་དང་ལྡན། བྱང་ལས་ཀྱི་རིགས་ཀྱི་མཁའ་འགྲོ་མ། །
སྐུ་མདོག་ལྗང་གུ་མདངས་དང་ལྡན། ། དགོས་འདོད་འབྱུང་བའི་ཚེ་ཁུག་ཅིག ། སྐྱོན་གྱིས་མ་གོས་ཚེ་ཁུག་ཅིག ། མི་འགྱུར་བརྟན་པའི་ཚེ་ཁུག་ཅིག ། ལས་ཀུན་འགྲུབ་པའི་ཚེ་ཁུག་ཅིག ། འདིར་ཡང་གཟུངས་ལན་ཅི་རིགས་བཟླས་རྗེས་ཚེ་མདའ་ལ་སྔགས་འདེབས་པ་སོགས་དང་། མཐོ་ཚད་བརྟག དབང་བསྐུར་བ་དངོས་ནི། ཡང་འདིའི་རྗེས་ཟློས་མཛོད། འཇའ་ལུས་བུམ་པའི་དབང་མཆོག་བསྐུར་དུ་གསོལ། །
ཅེས་ཤེས་རླུང་གི་གསང་དབང་བསྐུར་དུ་གསོལ། ། བདེ་ཆེན་ཐིག་ལེའི་ཤེར་དབང་བསྐུར་དུ་གསོལ། ། མངོན་སུམ་རིག་པའི་རྩལ་དབང་བསྐུར་དུ་གསོལ། ། ཞེས་ལན་གསུམ་གྱིས་གསོལ་བ་བཏབ། དེ་ནས་སློབ་དཔོན་གྱིས་མཉྫིའི་ཁའི་བུམ་པ་བླངས་ལ། སློབ་མའི་སྤྱི་བོ། དཔྲལ་བ། རྣ་ལྟག་གཡས། ལྟག་པ། རྣ་ལྟག་གཡོན་རྣམས་སུ་རེག་ཅིང་།
ཁྱེད་རང་རྣམས་ཀྱི་སྤྱི་བོ་ལ་སོགས་པ་གནས་རྣམས་སུ་ཚེ་དཔག་མེད་རིགས་ལྔ་རིམ་བཞིན་བྱོན་ནས་དབང་བསྐུར་བའི་མོས་པ་བྱ་དགོས་པ། བླ་མ་དང་མདུན་བསྐྱེད་ཀྱི་དཀྱིལ་འཁོར་ལྷ་ཚོགས་རྣམས་ཀྱི་ཐུགས་ཀ་ནས་བྱེ་བར་གྱུར་པའི་བསྐུར་བྱེད་ནམ་མཁའི་དཀྱིལ་འཁོར་རྣམ་སྣང་ཚེ་དཔག་མེད་དཀར་པོ་ཕྱག་ན་ཚེ་བུམ་ཐོགས་པ་བསམ་གྱིས་མི་ཁྱབ་པ་ནམ་མཁའ་གང་བར་བྱོན་ནས་དེ་དག་གིས་མགྲིན་གཅིག་གིས། ང་ནི་རྣམ་སྣང་ཚེ་དཔག་མེད། ། ཅེས་སོགས་བསྐུར་ཚིག་དང་བཅས་དབང་བསྐུར་བས་ལུས་ཀྱི་ཆ་ཤས་ཐམས་ཅད་འཆི་མེད་ཀྱི་བདུད་རྩིས་གང་བས་ཁྱེད་རང་རྣམས་ཀྱིས་ཚེ་འཁོར་བ་ཐོག་མ་མེད་པ་ནས་གཏི་མུག་གིས་ཀུན་ནས་བླངས་ཏེ་སེམས་ཅན་གྱི་སྲོག་བཅད་པ་ལ་སོགས་པའི་ཚེ་ཐུང་བར་གྱུར་པའི་སྡིག་པ་དང་སྒྲིབ་པ་ལས་དང་ཉོན་མོངས་པ་ཤེས་བྱའི་སྒྲིབ་པ་བག་ཆགས་དང་བཅས་པ་ཐམས་ཅད་སྦྱངས་ཤིང་དག་ནས་རྣམ་སྣང་ཚེ་དཔག་མེད་ཀྱི་ཚེའི་དངོས་གྲུབ་ཐོབ་བྱུང་སྙམ་པའི་མོས་པ་མཛོད། ང་ནི་སངས་རྒྱས་ཚེ་དཔག་མེད། ། སངས་རྒྱས་ཀུན་དང་མགྲིན་གཅིག་ཏུ། ། ལུས་ལ་སངས་རྒྱས་ཚེ་དབང་བསྐུར། ། བསྐལ་པ་སྟོང་དུ་ཚེ་འཕེལ་ཞིང་། ། སྲོག་གཅོད་སྡིག་པ་དག་གྱུར་ཅིག ། ཨོཾ་བྷུདྡྷ་ཨ་བྷི་ཥཱིཉྩ་ཧཱུྃ།
ཞེས་བརྗོད་ཅིང་། ཐོག་མར་བུམ་པ་སློབ་དཔོན་རང་གི་སྤྱི་བོར་བཞག བུམ་ཆུ་ཅུང་ཟད་འཐུང་། དེ་ནས་སློབ་མའི་སྤྱི་བོར་བུམ་པ་བཞག་ཅིང་བུམ་ཆུ་སྦྱིན། གཏི་མུག་ལས་གྱུར་པའི་སྲོག་གཅོད་པའི་སྡིག་སྒྲིབ་ཐམས་ཅད་དག རྣམ་སྣང་གི་ཚེའི་དངོས་གྲུབ་ཐོབ། དེ་བཞིན་དུ། ང་ནི་མི་བསྐྱོད་ཚེ་དཔག་མེད། ། ཅེས་སོགས་འདོན་པ་བསྒྱུར་ལ། ཨོཾ་བཛྲ་ཨ་བྷི་ཥཱིཉྩ་ཧཱུྃ།
ཞེས་བུམ་ཆུ་ཁར་བླུད་པ་རིགས་འགྲེ། ཞེ་སྡང་ལས་གྱུར་པའི་སྲོག་བཅད་པའི་སྡིག་སྒྲིབ་དག མི་བསྐྱོད་པའི་ཚེའི་དངོས་གྲུབ་ཐོབ། ང་ནི་རིན་འབྱུང་ཚེ་དཔག་མེད། ། ཨོཾ་རཏྣ་ཨ་བྷི་ཥཱིཉྩ་ཧཱུྃ། སེར་སྣ་ལས་གྱུར་པའི་སྲོག་གཅོད་པའི་སྡིག་སྒྲིབ་དག རིན་འབྱུང་གི་ཚེའི་དངོས་གྲུབ་ཐོབ། ང་ནི་པདྨ་ཚེ་དཔག་མེད། ཨོཾ་པདྨ་ཨ་བྷི་ཥཱིཉྩ་ཧཱུྃ། འདོད་ཆགས་ལས་གྱུར་པའི་སྲོག་གཅོད་པའི་སྡིག་སྒྲིབ་དག
འོད་དཔག་མེད་ཀྱི་ཚེའི་དངོས་གྲུབ་ཐོབ། ང་ནི་དོན་ཡོད་ཚེ་དཔག་མེད། ཨོཾ་ཀརྨ་ཨ་བྷི་ཥཱིཉྩ་ཧཱུྃ། བུམ་ཆུ་ཁར་བླུད། ཕྲག་དོག་ལས་གྱུར་པའི་སྲོག་གཅོད་པའི་སྡིག་སྒྲིབ་དག དོན་ཡོན་གྲུབ་པའི་ཚེའི་དངོས་གྲུབ་ཐོབ། ཅེས་རིགས་ལྔའི་དབང་བསྐུར། དེ་ནས་སྤྱི་བོར་ཚེ་དཔག་མེད་ཚོན་གང་པ་གཅིག་གསལ་བཏབ་ནས་དེ་ལས་འོད་འཕྲོས། དུས་གསུམ་སངས་རྒྱས་ཐམས་ཅད་ཀྱི་ཚེ་དང་ཡེ་ཤེས་ཐམས་ཅད་ཧཱུྃ་ཡིག་དཀར་དམར་གྱི་རྣམ་པར་སྤྱན་དྲངས་དེ་ཉིད་ལ་ཐིམ། དེ་ཉིད་ཀྱང་འོད་དུ་ཞུ་ནས།
སྤྱི་བོ་ཚངས་བུག་ནས་མར་ཞུགས། སྙིང་ཁར་རིགས་ལྔ་ཚེ་དཔག་མེད་ཀྱི་སྐུར་གྱུར། དེ་རྣམས་འོད་དུ་ཞུ་ནས་ལུས་ཐམས་ཅད་ལ་ཁྱབ་པས། འཆི་མེད་ཚེའི་རྡོ་རྗེའི་ངོ་བོར་གྱུར་པར་བསམས་ནས། སློབ་མའི་སྤྱི་བོར་རྡོ་རྗེ་བཞག ང་ནི་ཡེ་ཤེས་ཚེ་དཔག་མེད། ། ཀུན་ཏུ་ཉེས་པ་སྤང་བར་བྱ། ། འཆི་བདག་ཆེན་པོ་ང་ཡིས་བཅོམ། ། བུ་ཁྱོད་ཚེ་ཡི་རིག་འཛིན་བརྙེས། ། ཡང་འདིའི་རྗེས་ཟློས་མཛོད།
ཨོཾ་ཨཱཿཧཱུྃ་ཨ་མ་ར་ཎི་ཛཱི་ཝནྟཱི་སིདྡྷི་ཕ་ལ་ཧཱུྃ། ཞེས་རང་གཞན་གཉིས་ཀས་ལན་གསུམ་གྱི་བར་དུ་བརྗོད། བཀྲ་ཤིས་རྫས་བརྒྱད་བསངས་སྦྱངས་ནས་བཀྲ་ཤིས་དེས་ཀྱང་བགེགས་ཀུན་ཞི་གྱུར་ཅིག་བར། རྗེ་དཀོན་མཆོག་ལྷུན་གྲུབ་ཀྱིས་མཛད་པའི་ཚེ་དཔག་ལྷ་དགུའི་དབང་ཆོག་བཞིན་སོགས་ཚེ་དཔག་ལྷ་དགུའི་དབང་ཆོག་ཡིག་ཆ་གང་རུང་ནས་འབྱུང་བ་བཞིན། ཡང་ན་རྒྱལ་སྲིད་སྣ་བདུན་དང་རྫས་བརྒྱད་ལ་དམིགས་ནས་གོང་གི་ཚེ་གཟུངས་ཚར་གསུམ་བཟླས། སྣོད་གཅིག་ཏུ་ལྷན་ཅིག་ཏུ་ཁུར་ལ། འཁོར་ལོ། ནོར་བུ། བཙུན་མོ། བློན་པོ།
གླང་། རྟ། དམག་དཔོན་རིན་ཆེན་བདུན་གྱི་འབྱོར་པ་སྤེལ། མེ་ལོང་། གི ཞོ། དཱུར། བིལ། དུང་། ལི།
ཡུངས་རྫས་བརྒྱད་བཀྲ་ཤིས་དེ་དང་དེས་དབང་བསྐུར། ཨོཾ་སཔྟ་རཏྣ་མངྒ་ལ་ཨཥྚ་དྲ་བྷྱཿཨ་བྷི་ཥཱིཉྩ་མཾ་ཞེས་བསྡུས་ཀྱང་ཆོག ཚེ་གཏོར་རྟེན་དང་བརྟེན་པར་བཅས་པའི་ལྷ་ཚོགས་སུ་བསྒོམས་པའི་གཙོ་བོའི་སྤྱི་བོ་ནས་ཡར་འདི་པའི་བླ་མ་བརྒྱུད་པ་རྣམས་མཐོ་བརྩེགས་སུ་བཞུགས་པའི་འཁོར་སངས་རྒྱས་བྱང་སེམས་སྲུང་མའི་ཚོགས་ཀྱིས་བསྐོར་བར་བསམ་ནས། གསོལ་བ་འདེབས་པ་འདིའི་རྗེས་ཟློས་བྱེད་དུ་གཞུག་སྟེ། འགྱུར་མེད་བདེ་བ་ཆེན་པོའི་གཞལ་ཡས་ནས། ། མགོན་པོ་ཚེ་དཔག་མེད་ལ་གསོལ་བ་འདེབས། ། མི་ཤེས་ཐིག་ལེ་ཆེན་པོ་ཚེ་ཡི་མཆོག ། རྟག་བརྟན་གཡུང་དྲུང་དངོས་གྲུབ་སྩལ་དུ་གསོལ། ། རང་བྱུང་པད་སྡོང་འོད་ཀྱི་གཞལ་ཡས་ནས། ། སློབ་དཔོན་པདྨའི་ཞབས་ལ་གསོལ་བ་འདེབས། །
མི་ཤིགས་སོགས་ཤམ་བུ་འདྲ། འཇའ་ལུས་རྡོ་རྗེ་དབྱིངས་ཀྱི་གཞལ་ཡས་ནས། ། རས་ཆེན་རྡོ་རྗེ་འཆང་ལ་གསོལ་བ་འདེབས། ། མི་ཤིགས་ཐིག་ལེ་ཆེན་པོ་ཚེ་ཡི་མཆོག ། རང་ཞལ་རང་གྲོལ་ཆེན་པོའི་གཞལ་ཡས་ནས། ། ཆོས་རྗེ་རྣམ་མགོན་དྲི་མེད་ལ་གསོལ་བ་འདེབས། ༞ ། སྙན་བརྒྱུད་གདམས་པ་ཀུན་འཛིན་གཞལ་ཡས་ནས། ། འཇམ་དབྱངས་བྱང་ཆུབ་རྒྱལ་མཚན་ལ་གསོལ་བ་འདེབས། ༞ །
ངེས་དོན་རྒྱ་མཚོ་འཁྱིལ་བའི་གཞལ་ཡས་ནས། ། མཁས་གྲུབ་ཤཱཀྱ་ཀུན་དགའ་ལ་གསོལ་བ་འདེབས། ༞ ། ཚད་མེད་ཐུགས་རྗེ་མངའ་བའི་གཞལ་ཡས་ནས། ། འབུམ་ཆེན་ཀུན་དགའ་དཔལ་འབྱོར་ལ་གསོལ་བ་འདེབས། ༞ ། ཚད་མེད་ཐུགས་རྗེ་མངའ་བའི་གཞལ་ཡས་ནས། ། སྔགས་འཆང་ཀུན་དགའ་བསོད་ནམས་ལ་གསོལ་བ་འདེབས། ༞ ། ལུང་རྟོགས་ཡོན་ཏན་རྒྱས་པའི་ཕོ་བྲང་ནས། །
མཁན་ཆེན་བཟང་པོ་རྒྱལ་མཚན་ལ་གསོལ་བ་འདེབས། ༞ ། སྙིང་རྗེ་འགྲོ་ལ་རྗེས་བརྩེའི་གཞལ་ཡས་ནས། ། སྔགས་འཆང་ཀུན་དགའ་བཀྲ་ཤིས་ལ་གསོལ་བ་འདེབས། ༞ ། གྲུབ་བརྙེས་སྣང་སྲིད་དག་པའི་གཞལ་ཡས་ནས། ། སྒྲོ་ལུང་བསོད་ནམས་ཆོས་འཕེལ་ལ་གསོལ་བ་འདེབས། ༞ ། མཁྱེན་བརྩེ་ནུས་ལྡན་ལྷུན་གྲུབ་གཞལ་ཡས་ནས། ། ས་ཆེན་བསོད་ནམས་རིན་ཆེན་ལ་གསོལ་བ་འདེབས།
༞ ། སྤྱི་གཙུག་པདྨ་ཉི་ཟླའི་གདན་སྟེང་དུ། ། དྲིན་ཆེན་རྩ་བའི་བླ་མ་ལ་གསོལ་བ་འདེབས། ༞ ། ཞེས་གསོལ་བ་བཏབ་ནས་ཡུལ་དེ་རྣམས་རིམ་གྱིས་ཞུ་ནས། སློབ་མ་ལ་བསྟིམ། རོལ་མོ་བྱ། རྩ་སྔགས་བཅས། ཚེ་ཟན། ཚེ་ཆང་།
ཚེ་རིལ་སོགས་ཀྱིས་དབང་བསྐུར། གཙོ་བོས་ཇི་ལྟར་བཀའ་བསྩལ་པ་སོགས་མཎྜལ་ལ། དེང་ནས་བརྩམས་ཏེ། ཚེ་བུམ་གྱི་ཡེ་ཤེས་པ་རང་ལ་བསྡུས་ནས་ཚེ་ཟན་དང་ཚོགས་འཁོར་ལ་ལོངས་སྤྱད། དེ་ནས་ལྷག་གཏོར་བཏང་། རྗེས་ཆོག བསྔོ་བ་སྨོན་ལམ་བཀྲ་ཤིས་རྣམས་བརྗོད། འདིའི་དབང་གི་བརྒྱུད་པ་ནི། བཅོམ་ལྡན་འདས་ཚེ་དཔག་མེད། རས་ཆེན་རྡོ་རྗེ་འཆང་དཔལ་འབྱོར་བཟང་པོ།
དེ་ལ་ཆོས་རྗེ་རྣམ་རྒྱལ་མགོན་པོ་དང་། འཇམ་དབྱངས་བྱང་ཆུབ་དབང་རྒྱལ། དེ་གཉིས་ཀ་ལ་ཡོངས་འཛིན་ཤཱཀྱ་ཀུན་དགའ། དེ་ནས་མཁན་ཆེན་བྱམས་པ་བཟང་པོ། དེ་མིན་གོང་བཞིན། ཡང་ན་བྱང་བཟང་གི་རྗེས་སུ། ཀུན་བཟང་ཆོས་ཀྱི་ཉི་མ། ནམ་མཁའ་འབྲུག་སྒྲ་བཟང་པོ། བྱམས་པ་ཤཱཀྱ་རྡོ་རྗེ། ཆོས་རྗེ་རིན་ཆེན་རྒྱ་མཚོ།
ཆོས་རྗེ་མང་ཐོས་རྒྱ་མཚོ། གོང་དཀར་རྣམ་གྲོང་རྡོ་རྗེ་འཆང་ཆོས་དབང་རྒྱ་མཚོ། དེས་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོ་ལ་བསྩལ་བའོ། ། འཇིག་རྟེན་མཐོ་རིས་མི་ཡུལ་འཛམ་གླིང་པ། ། སྤྱི་དང་ཁྱད་པར་བོད་ལྗོངས་ཚེ་ཕོངས་རྣམས། ། འཆི་མེད་དཔལ་ལ་སྤྱོད་ཕྱིར་ཨོ་རྒྱན་རྗེས། ། གྲུབ་དབང་དཔལ་འབྱོར་བཟང་པོར་ཆེད་བསྩལ་བའི། ། མདའ་འཕེལ་དབང་མཆོག་འཆི་མེད་ཟེར་བརྒྱ་པ། ། དམ་པའི་གཞུང་བཟང་དབང་ཕྱོགས་ས་འཛིན་རྩེར། ། ཤར་ཟིན་འོན་ཀྱང་བློ་དམན་མུན་སེལ་སླད། །
སྣང་བྱེད་ཞབས་འདེགས་འདི་ནི་ས་སྐྱ་པ། ། ངག་དབང་ཀུན་དགའ་བློ་གྲོས་ཞེས་བྱ་བ། ། ལྷག་བསམ་ཆེ་ཡང་མགོ་སྟོང་ཁ་འཆལ་དེས། ། རང་གི་དེ་ཉིད་སྟོན་དང་སྐལ་མཉམ་ཆེད། ། བཀོད་པའི་ཉེས་བཤགས་དགེ་དེས་ཚེ་བདག་བྱོན།། །། ཞུས་སོ།། །། PAGE * MERGEFORMAT 2 ཀུན་དགའ་བློ་གྲོས། ཚེ་དབང་མདའ་འཕེལ་མ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
