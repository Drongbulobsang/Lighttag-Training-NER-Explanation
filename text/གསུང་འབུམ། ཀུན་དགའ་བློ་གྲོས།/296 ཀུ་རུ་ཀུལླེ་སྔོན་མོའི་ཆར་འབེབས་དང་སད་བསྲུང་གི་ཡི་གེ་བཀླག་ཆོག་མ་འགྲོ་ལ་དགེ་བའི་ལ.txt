གསུང་འབུམ། ཀུན་དགའ་བློ་གྲོས།
པོད ༢༩༦
ཀུ་རུ་ཀུལླེ་སྔོན་མོའི་ཆར་འབེབས་དང་སད་བསྲུང་གི་ཡི་གེ་བཀླག་ཆོག་མ་འགྲོ་ལ་དགེ་བའི་ལྷག་བསམ་བསིལ་ཟེར།
༄༅། །ཀུ་རུ་ཀུལླེ་སྔོན་མོའི་ཆར་འབེབས་དང་སད་བསྲུང་གི་ཡི་གེ་བཀླག་ཆོག་མ་འགྲོ་ལ་དགེ་བའི་ལྷག་བསམ་བསིལ་ཟེར་བཞུགས་སོ།། ཨོཾ་སྭསྟི་སིདྡྷཾ། བཅོམ་ལྡན་འདས་ཀྱིས་འཕགས་པ་སྤྱན་རས་གཟིགས་ལ་གསུངས་པའི་ཆར་དབབ་དང་། སད་བསྲུང་བའི་གདམ་པར་བྱེད་པ་འདོད་ན་པདྨ་རཀྟ་ཤ་བ་དང་སྲེ་མོང་གི་ཁྲག བཟང་དྲུག་ལ་སོགས་ཀླུ་སྨན་གང་འཛོམས་དང་། བག་ཟན་རྣམས་བསྲེས་པའི་རིལ་བུ་མང་དུ་བྱས་ཏེ་འཕྲོད་ནད་གུང་ཞག་ལྔ་སྔགས་བཟླས། གྲོ་ག་སོགས་ལ་འཁོར་ལོ་རྩིབས་བརྒྱད་མུ་ཁྱུད་དང་བཅས་པ་བྲིས། དེའི་ལྟེ་བར་སྲོག་ཤིང་དྲངས། མུ་ཁྱུད་ནང་མར་དབུ་ནང་བསྟན་ལ་ཨོཾ་ཤར་ཤར་ཕྲོཾ་ཕྲོཾ་ནཱ་ག་རཱ་ཛ་སྤྲིན་མྱུར་དུ་བསྡུས་དྲག་ཏུ་བསྡུས་ཤིགས་བྷ་རི་ཤ་ཡ་བྷ་རི་ཤ་ཡ། སྤྲིན་དྲག་ཏུ་བསྡུས་ཤིག
སྤྲིན་དྲག་ཏུ་མ་བསྡུས་ན་ཐུབ་པ་ཆེན་པོའི་བཀའི་ཆད་པ་འོང་ངོ་། ། ཞེས་གཟབ་ཡིག་ཏུ་བྲིས། རྩིབས་བརྒྱད་དུ་ཐུབ་པ་རེ་རེའི་རྒྱབ་ཏུ་ཨོཾ་ཨཱཿཧཱུྃ་བྲི། ཐུགས་ཀར་ཨོཾ་མུ་ནེ་མུ་ནེ་མ་ཧཱ་མུ་ནེ་ཡེ་སྭཱཧཱ། རྩིབས་ཆེན་བརྒྱད་དུ། ཨོཾ་ཀུ་རུ་ཀུལླེ་ཧྲཱིཿཕུ་ཕུ་ས་ལེ་ས་ལེ་ཕུཿ ནཱ་ག་ས་ལེ་ཕུཿ ཀ་ལ་ཀ་ལེ་ཕུཿ ཀླུའི་རྒྱལ་པོ་རྒྱལ་མོ་རྣམས་ཀྱིས་འཛམ་བུའི་གླིང་འདིར་སྤྲིན་མྱུར་དུ་བསྡུས། དྲག་ཏུ་བསྡུས་ཤིག་ཅེས་བྲི།
ཕྱིའི་མུ་ཁྱུད་ལ་ཡེ་དྷརྨཱ་བྲི། འཁོར་ལོའི་རྒྱབ་ངོས་སུ་པདྨ་འདབ་བརྒྱད་བྲིས་པའི་མུ་ཁྱུད་ནང་མར་ཡིག་མགོ་ཕྱིར་བསྟན་ལ། ཨོཾ་ཤར་ཤར་སོགས་བྲིས། འདབ་མ་བརྒྱད་དུ་ཀླུ་ཆེན་བརྒྱད་སྟོད་མི་ལ་སྨད་སྦྲུལ་དུ་འཁྱིལ་བ། སྙིང་ཁར་ཐལ་མོ་སྦྱར་བ། སྦྲུལ་མགོ་བརྒྱད་པ་ནས་གཅིག་པའི་བར་གྱི་གདེངས་ཀ་ཅན་བྲིས་ཏེ། དེའི་སྙིང་ཀར་ཕུཿརེ་རེ་བྲིས། གོང་རས་ལ་ཨོཾ་ཀུ་རུ་ཀུལླེ་སོགས་བྲི། མུ་ཁྱུད་ལ་ཡེ་དྷརྨཱ་བྲི། དེ་ནས་ཆུ་མིག་གཉེན་པོར་མཆོད་གཏོར་ཕུལ་ལ།
ཆུ་མིག་མགོར་ཤིང་ལེབ་ལ་པདྨ་འདབ་བརྒྱད་བྲིས་པའི་ལྟེ་བར་འཁོར་ལོའི་སྲོག་ཤིང་དྲངས། རྩ་བ་ལ་ཆུ་སྐོར་གདགས། ནང་དུ་རྫས་ཀྱི་རིལ་བུ་བཞག རྩེ་མོ་འཁོར་ལོའི་ཐུབ་པ་ཡར་བསྟན་ལ་རས་སམ་དར་སྔོན་པོ་དགབ་སྟེ། གཡས་སུ་བསྐོར། འོག་གི་པད་འདབ་བརྒྱད་དུ་ཕུཿརེ་རེ་བྲིས་པའི་སྟེང་དུ་ཀླུ་གཟུགས་རེ་རེ་གཞག ཕྱོགས་བཞིར་བ་དན་སྔོན་པོ་རེ་རེ་འཛུགས། མཐའ་རྩི་ཤིང་གི་བསྐོར་བ། སྟེང་དུ་ཆར་ཁེབས་གུར་སྔོན་པོ་ཕུབ། དེ་ནས་སྐད་ཅིག་གི་རང་ཉིད་ཀུ་རུ་ཀུལླེ་སྐུ་མདོག་སྔོན་མོ་ཞལ་གཅིག་ཕྱག་བཞི་མ།
དང་པོ་གཉིས་མདའ་གཞུ་འགེངས་པ། གཡས་ཀྱི་འོག་མས་ལྕགས་ཀྱུས་ཀླུ་ཐམས་ཅད་ཀྱི་སྙིང་ཀར་ནས་བཟུང་བ། གཡོན་གྱི་འོག་མས་ཞགས་པས་སྤྲིན་བསྡུས་ཤིང་སྡེ་བརྒྱད་བཅིངས་པར་བསམ། མདུན་གྱི་པདྨ་སྟེང་འོག་གཉིས་སྤྲིན་ནག་གི་པདྨ་ཁ་སྦྱོར་གྱི་ནང་བསྲུང་རིགས་ཐམས་ཅད་ཆུད་པའི་སྟེང་དུ་ཀླུའི་སྤྲིན་ཐམས་ཅད་བསྡུས་པར་བསམ། གཟུགས་ལ་བསྟིམ་པར་བྱ། འཁོར་ལོའི་སྟེང་གི་ཐུབ་པ་བརྒྱད་ཀྱི་སྡེ་བརྒྱད་ལ། སད་བསྲུང་བར་བཀའ་བསྒོས་པར་བསམ་ཞིང་། མཚན་མོ་ཨོཾ་ཀུ་རུ་ཀུལླེ་ཧྲཱིཿཕུཿལ་སོགས་པ་ཅི་ནུས་བཟླའོ། ། སྤྲིན་བསྡུས་ཅེས་པའི་དོད་དུ་ཆར་ཕོབ་ཅེས་བྲིའོ། ། དཀོན་མཆོག་གསུམ་དང་བསྲུང་མ་སྡེ་བརྒྱད་ཀླུ་དང་གཞི་བདག་དང་བཅས་པ་ལ་མཆོད་པ་དབུལ།
གསོལ་བ་གདབ། བཀའ་བསྒོ་དྲག་ཏུ་བྱའོ།། ༈ །ན་མོ་གུ་རུ་ཨཱརྻ་ཏཱ་ར་ཡེ། རྗེ་བཙུན་ས་སྐྱ་པའི་ཁྱད་པར་གྱི་གདམ་པ་དམར་པོ་བསྐོར་གསུམ་ལས་རྗེ་བཙུན་རིག་བྱེད་མའི་ཆོས་བསྐོར་གྱི་ནང་ཚན་ཀུ་རུ་ཀུལླེ་སྔོན་མོའི་སྒོ་ནས་ཆར་འབེབས་དང་། སད་བསྲུང་གི་གདམས་པ་ལ་སྦྱོར་དངོས་རྗེས་གསུམ་ལས། སྦྱོར་བ་ནི་གོང་དུ་བཤད་པའི་ཡི་གེ་རྙིང་མ་ཉིད་སོར་བཞག་ལ་ཆར་འབེབས་བྱེད་རན་གྱི་ཞག་གཉིས་གསུམ་གྱི་སྔོན་དུ་ཆར་རྫས་རིལ་བུ་ཐོ་རངས་དམར་སྐྱུར་ལ་སྒོག་སོགས་ཀྱི་དྲི་མ་མེད་པའི་ཁ་ཆུས་དག་པར་དཀྲུས་ལ། ཨོཾ་ཤར་ཤར་སོགས་ཀྱི་སྔགས་ལ། སྤྲིན་མྱུར་དུ་བསྡུས་སོགས་སྤེལ་ཚིག་ཡོད་པ་རྣམས། ཆར་མྱུར་དུ་ཕོབ། བཟང་བར་ཕོབ།
ཡུན་བསྲིངས་ཏེ་རན་པ་ཕོབ། ཆར་མ་ཕབས་ན་ཐུབ་པ་ཆེན་པོའི་བཀའི་ཆད་པ་འོང་ངོ་། ། ཞེས་པ་བསྒྱུར། སད་བསྲུང་ན་འཁོར་ལོའི་རིལ་བུ་དབྱུང་ལ་སྤྲིན་སྡུད་ཀྱི་སྔགས་གཞུང་བཞིན་བཟླས་ལ་ཚོམ་མ་མ་ཐོར་བ་ཕུས་བཏབ། ཕྱོགས་བཞི་བ་དན་སྔོན་པོའི་མཐར་ཆུ་གཉིས་སྔོན་འགྲོའི་ཉེར་སྤྱོད་མཚམས་འཛིན་གྱི་མེ་ཏོག་བཅས་གཡས་བསྐོར་གྱི་མཐར་རྩི་ཤིང་གི་བསྐོར་བ། ཆབ་ཀླུའི་ཆས་རང་གི་མདུན་དུ་རྡོར་དྲིལ་འཐོར་ནས་མཎྜལ་ཚོམ་བུ་སོ་བདུན་མའམ། བདུན་མ་གང་རུང་གོས་ཟུང་རྣམས་བཤམ་མོ། ། དངོས་གཞི་ནི་ཐོག་མར་འཁོར་ལོ་གང་དུ་འཇུག་པའི་ཆུ་མིག་དེར་ཀླུ་ཐེབས་བསམ། ཐེབས་མེད་བཟློག་མེད་ཀྱི་ཉིན་ཆབ་ཀླུ་འཇམ་མགོན་ཨ་མེས་ཞབས་སོགས་ཀྱི་གསུང་རབས་ནས་འབྱུང་བ་བཞིན་བཏང་ལ་གོང་བཅས་བཤམས་རྣམས་བགྱིས་ཏེ། རང་ཉིད་སྟན་བདེ་བ་ལ་འཁོད་ནས་ཡུལ་ཕྱོགས་དེས་མཚོན་སེམས་ཅན་ཐམས་ཅད་ལ་བྱམས་སྙིང་རྗེ་བྱང་ཆུབ་ཀྱི་སེམས་ནན་ཏན་ཏུ་བསྒོམ་སྟེ་ངག་ཏུ་བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་ད་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། །
རྫོགས་པའི༞ དམ་པའི༞ འཕགས་པའི༞ ཉེར་གཅིག་སོགས་ཅི་འགྲུབ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱི་བདག་གི་བརྒྱུད་བྱིན་གྱི་བརླབ་ཏུ་གསོལ། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕངས་ཐོབ་པར་བྱ། དེའི་ཆེད་དུ་རྗེ་བཙུན་མ་ཀུ་རུ་ཀུལླེའི་བསྒོམ་བཟླས་ཉམས་སུ་བླངས་བར་བགྱིའོ། ། ལན་གསུམ། སེམས་ཅན་ཐམས་ཅད་བདེ་བ་དང་སོགས་ཚད་མེད་བཞི་བསྒོམ། རང་གི་སྙིང་ཁ་ནས་འོད་ཟེར་འཕྲོས་པས་རྩ་བརྒྱུད་ཀྱི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་བྱང་སེམས་ཉན་ཐོས་རང་རྒྱལ་ཆོས་བསྲུང་ནོར་ལྷ་སྡེ་བརྒྱད་ཀླུ་དང་གཞི་བདག་ཐམས་ཅད་ཨོཾ་བཛྲ་ས་མཱ་ཛཿ མདུན་གྱི་ནམ་མཁར་བར་སྣང་ས་གཞི་ཐམས་ཅད་གང་བའི་ཚུལ་དུ་བཞུགས་པར་གྱུར། སངས་རྒྱས་ཐམས་ཅད་འདུས་པའི་སྐུ། །
རྡོ་རྗེ་འཛིན་པའི་ངོ་བོ་ཉིད། ། དཀོན་མཆོག་གསུམ་གྱི་རྩ་བ་སྟེ། ། བླ་མ་རྣམས་ལ་ཕྱག་འཚལ་ལོ། ། དུས་གསུམ་སངས་རྒྱས་ཐམས་ཅད་ཀྱི། ། མཁྱེན་བརྩེ་ནུས་པའི་ངོ་བོ་ཉིད། ། སྒྲུབ་ལ་དངོས་གྲུབ་མཆོག་རྩོལ་བ། ། ཡི་དམ་ལྷ་ལ་ཕྱག་འཚལ་ལོ། ། སྟོན་པ་བླ་མེད་སངས་རྒྱས་རིན་པོ་ཆེ། ། སྐྱོབ་པ་བླ་མེད་དམ་ཆོས་རིན་པོ་ཆེ། ། འདྲེན་པ་བླ་མེད་དགེ་འདུན་རིན་པོ་ཆེ། །
བླ་མེད་དཀོན་མཆོག་གསུམ་ལ༞ ། མཁའ་ལྟར་ཁྱབ་པའི་རྒྱལ་བ་སྲས་བཅས་ལ། ། བདག་དང་མཁའ་མཉམ་འགྲོ་བ་མ་ལུས་པའི། ། ལུས་འདི་ཞིང་རྡུལ་མཉམ་པར་རབ་སྤྲུལ་ནས། ། རྟག་ཏུ་གུས་པའི་ཡིད་ཀྱིས༞ ། ཕྱག་བྱར་འོས་པ་ཐམས་ཅད་ལ། ། ཞིང་རྡུལ་ཀུན་གྱི་གྲངས་སྙེད་ཀྱི། ། ལུས་བཏུད་པ་ཡི་རྣམ་ཀུན་ཏུ། ། མཆོག་ཏུ་དད་པས་ཕྱག་འཚལ་ལོ། ། མཆོད་པ་རྣམས།
ཨོཾ་ཨ་མྲྀ་ཏ་ཧཱུྃ་ཕཊ་ཀྱིས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་མཆོག ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར།
ཞེས་དང་སོ་སོའི་ཕྱག་རྒྱ་བཅས་ལ། ཨོཾ་བཛྲ་ཨ་སྭཱཧཱ། ཨོཾ་བཛྲ་པཱ་དྱཾ། ཨོཾ་བཛྲ་པུཥྤེ། ཨོཾ་བཛྲ་དྷཱུ་པེ། ཨོཾ་བཛྲ་ཨཱ་ལོ་ཀེ ཨོཾ་བཛྲ་གནྡྷེ། ཨོཾ་བཛྲ་ནཻ་ཝི་དྱཾ། ཨོཾ་བཛྲ་ཤཔྟ་ཨཱཿཧཱུྃ། ཞེས་པས་བྱིན་གྱིས་བརླབས།
མཆོད་ཡོན་ཕལ་ཆེར་མཆོད་ཡོན་བླ་བྲེ་དང་། ། མཆོད་ཡོན་བཀོད་པའི་འོད་ཟེར་རབ་རྒྱས་ཏེ། ། མཆོད་ཡོན་སྣ་ཚོགས་ཀུན་ཏུ་བཀྲམ་བྱས་ནས། ། བདག་ཉིད་ཆེན་པོའི་རྒྱལ་བ་སྲས་བཅས་མཆོད། ། ཨོཾ་གུ་རུ་བུདྡྷ་བོ་དྷི་ས་ཏྭ་ས་པ་རི་ཝཱ་ར་ཨ་པྲ་ཏཱིཙྪ་པཱུ་ཛ་མེ་གྷ་ས་མུ་དྲ་སྥ་ར་ན་ས་མ་ཡེ་ཧཱུྃ། ཞེས་སོགས་སོ་སོའི་ཕྱག་རྒྱ་དང་བཅས་པས། ཞབས་བསིལ༞ ཞབས་བསིལ༞ ཞབས་བསིལ༞ བདག་ཉིད༞ ཨོཾ་གུ་རུ༞ སོགས་ནས། པཱ་དྱཾ་སོགས་འདོན་པ་བསྒྱུར་ལ། མེ་ཏོག༞ མེ་ཏོག༞ མེ་ཏོག༞ བདག་ཉིད༞ པཱུཥྤེ༞ བདུག་སྤོས༞ བདུག་སྤོས༞ བདུག་སྤོས༞ བདག་ཉིད༞ དྷཱུ་པེ༞ སྣང་གསལ༞ སྣང་གསལ༞ སྣང་གསལ༞ བདག་ཉིད༞ ཨ་ལོ་ཀེ༞ དྲི་མཆོག༞ དྲི་མཆོག༞ དྲི་མཆོག༞ བདག་ཉིད༞ གནྡྷེ༞ ཞལ་ཟས༞ ཞལ་ཟས༞ ཞལ་ཟས༞ བདག་ཉིད༞ ནཻ་ཝི་དྱཾ༞ རོལ་མོ༞ རོལ་མོ༞ རོལ་མོ༞ བདག་ཉིད༞ ཤཔྟ༞ དྷརྨཱ་ར་ཎི༞ རོལ་མོ་སོགས་དབུལ་ལོ། ། ནམ་མཁའ་མཛོད་ཀྱི་ཕྱག་རྒྱ་དང་བཅས།
ཨོཾ་སརྦ་བིད་པཱུ་ར་པཱུ་ར། སུ་ར་སུ་ར་ཨ་ཝརྟ་ཡ། ཨཏྟ་ཡ་ཧོཿ ཞེས་བརྗོད་ཅིང་། ཐལ་མོ་སྙིང་ཁར་སྦྱར་ལ། བདེ་བར་གཤེགས་པ་ཐམས་ཅད་ལ། ། འཁོར་ལོ་རིན་ཆེན་འདི་འབུལ་བས། ། སྲིད་པའི་འཁོར་ལོ་རྒྱུན་བཅད་དེ། ། ཆོས་ཀྱི་འཁོར་ལོ་བསྐོར་བར་ཤོག ། ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝཱ་ར་ཙཀྲ་རཏྣ་པཱུ་ཛཱི་ཏེ་ཧཱུྃ།
ཅེས་དང་། རྒྱལ་བ་སྲས་དང་བཅས་རྣམས་ལ། ། ནོར་བུ་རིན་ཆེན༞ ། བཀྲེས་ཅིང་ཕོངས་པར་རྒྱུན་ཆད་ནས། ། འབྱོར་པ་ཕུན་སུམ་ཚོགས་པར་ཤོག ། རིགས་འགྲེ་སྦྱར་ལ། མ་ཎི་རཏྣ༞ བཙུན་མོ་རིན་ཆེན༞ ། མ་རིག་མུན་པ་རྒྱུན་ཆད་ནས། ། ཤེས་རབ་དབྱིངས་ཀྱི་དོན་རྟོགས་སྟེ། ། ཐབས་དང་ཤེས་རབ་འབྲེལ་བར་ཤོག །
ཝསྟི་རཏྣ༞ བློན་པོ་རིན་ཆེན༞ ། ཕྱི་ནང་གསང་གསུམ་ཐེག་གསུམ་ལྡན། ། བསམ་ཡས་བསྟན་པ་ལེགས་འཛིན་ཅིང་། ། ཡོན་ཏན་ཐམས་ཅད་འཛིན་པར་ཤོག ། མ་ཧཱ་ཏ་རཏྣ༞ གླང་པོ་རིན་ཆེན༞ ། ལྟས་ངན་རྣམས་ནི་རབ་བསལ་ནས། ། བླ་མེད་ཐེག་པ་རབ་བཞོན་ནས། ། ཐམས་ཅད་མཁྱེན་གྲོང་སྒྲོད་པར་ཤོག ། ཧསྟི་རཏྣ༞ རྟ་མཆོག་རིན་ཆེན༞ ། སྲིད་པའི་གཟེབ་ལས་ངེས་གྲོལ་ཏེ། །
རྫུ་འཕྲུལ་མཆོག་གི་ཤུགས་ཐོབ་ནས། ། སངས་རྒྱས་ཞིང་དུ་འགྲོ་བར་ཤོག ། ཏུ་རངྒྷ་ཨ་ཤྭ་རཏྣ༞ དམག་དཔོན་རིན་ཆེན༞ ། ཉོན་མོངས་དགྲ་ལས་རྒྱལ་གྱུར་ཏེ། ། ཕས་ཀྱི་རྒོལ་བ་ཚར་བཅད་ནས། ། སྙན་གྲགས་མཆོག་ལྡན་ཐོབ་པར་ཤོག ། ཁངྒ་རཏྣ༞ ཅེས་དང་། ཁ་དོག་དབྱིབས་ལེགས་ཡིད་འོང་རྒྱན་ཕྲེང་ལྡན། ། ཕྱོགས་དུས་ཀུན་ན་གཟུགས་མཆོག་ཅི་མཆིས་པ། ། མོས་བློས་དཀྱིལ་འཁོར་ལྷ་ལ་བདག་འབུལ་གྱི། །
བཞེས་ཤིག་བླ་མེད་གྲུབ་མཆོག་སྩལ་དུ་གསོལ། ། ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝ་ར་རཱུ་པ་ཀ་མ་གུ་ན་པཱུ་ཛཱི་ཏེ་ཧཱུྃ། ཅེས་དང་། ཕྱོགས་དུས་ཀུན་ན་ཟིན་དང་མི་ཟིན་པའི། ། ཡོན་ཏན་ཚིམ་མཆོག་སྒྲ་སྙན་ཅི་མཆིས་རྣམས། ། མོས༞ ། བཞེས་ཤིག༞ ། གོང་བཞིན་ཐོག་མཐའ་འདྲ་བ་ལས། རཱུ་པའི་གནས་སུ། ཤཔྟ་སོགས་སྦྱར་ལ།
ཕྱོགས་དུས་ཀུན་ན་ཙནྡན་སྦྲུལ་སྙིང་དང་། ། ཨ་དཀར་ནག་སོགས་དབང་པོ་ཚིམས་བྱེད་རྣམས། ། མོས་བློས༞ ། བཞེས་ཤིག༞ ། གནྡྷེ༞ ཕྱོགས་དུས་ཀུན་ན་རོ་དང་བཅུད་ལྡན་པའི། ། ལུས་སེམས་བལྟས་བྱེད་རོ་མཆོག་ཅི་མཆིས་རྣམས། ། མོས་བློས༞ ། བཞེས༞ ། རཱ་ས༞ ཕྱོགས་དུས་ཀུན་ན་འཇམ་མཉེན་འཁྲིལ་ཆགས་པའི། ། རེག་བྱའི་ཁྱད་པར་ལུས་སེམས་ཚིམ་བྱེད་རྣམས། །
མོས༞ ། བཞེས༞ ། པརྵེ༞ ཅེས་པས་གོས་ཟུང་འབུལ། ཨོཾ་བཛྲ་བྷུ་མི་ཨཱཿཧཱུྃ། གཞི་ཡོངས་སུ་དག་པ་དབང་ཆེན་གསེར་གྱི་ས་གཞིའི་སྟེང་དུ། ཨོཾ་བཛྲ་རེ་ཥེ་ཨཱཿཧཱུྃ། ཕྱི་ལྕགས་རི་ཁོར་ཡུག་གིས་བསྐོར་བའི་དབུས་སུ་ཧཱུྃ། རིའི་རྒྱལ་པོ་རི་རབ། ཤར་ལུས་འཕགས་པོ། ལྷོ་འཛམ་བུ་གླིང་།
ནུབ་བ་ལང་སྤྱོད། བྱང་སྒྲ་མི་སྙན། ལུས་དང་ལུས་འཕགས། རྔ་ཡབ་དང་རྔ་ཡབ་གཞན། གཡོ་ལྡན་དང་ལམ་མཆོག་འགྲོ། སྒྲ་མི་སྙན་དང་སྒྲ་མི་སྙན་གྱི་ཟླ། རིན་པོ་ཆེའི་རི་བོ། དཔག་བསམ་གྱི་ཤིང་། འདོད་འཇོའི་བ། མ་རྨོས་པའི་ལོ་ཏོག
འཁོར་ལོ་རིན་པོ་ཆེ། ནོར་བུ་རིན་པོ་ཆེ། བཙུན་མོ་རིན་པོ་ཆེ། བློན་པོ་རིན་པོ་ཆེ། གླང་པོ་རིན་པོ་ཆེ། རྟ་མཆོག་རིན་པོ་ཆེ། དམག་དཔོན་རིན་པོ་ཆེ། གཏེར་ཆེན་པོའི་བུམ་པ། སྒེག་མོ་མ། ཕྲེང་བ་མ།
གླུ་མ། གར་མ། བདུག་སྤོས་མ། མེ་ཏོག་མ། མར་མེ་མ། དྲི་ཆབ་མ། ཉི་མ། ཟླ་བ། རིན་པོ་ཆེའི་གདུགས། ཕྱོགས་ལས་རྣམ་པར་རྒྱལ་བའི་རྒྱལ་མཚན།
ལྷ་དང་མི་ཡི་དཔལ་འབྱོར་ཕུན་སུམ་ཚོགས་པ་མ་ཚང་བ་མེད་པ་འདི་ཉིད་དྲིན་ཆེན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའི་ཚོགས་དང་བཅས་པ་རྣམས་ལ་དབུལ་བར་བགྱིའོ། ། ཐུགས་རྗེས་འགྲོ་བའི་དོན་དུ་བཞེས་སུ་གསོལ། བཞེས་ནས་བྱིན་གྱིས་བརླབ་ཏུ་གསོལ། ། གང་གི་མཆོད་རྫས་ཞིང་ཁམས་རྒྱ་མཚོ་རྒྱ་མཚོའི་རྡུལ་སྙེད་སྣ་ཚོགས་མཆོད་པའི་སྤྲིན་ཕུང་གི ། རྣམ་པར་བརྒྱན་པའི་རྒྱན་གྱི་འོད་ཟེར་ཕྱོགས་བཅུར་འཕྲོ་བའི་འོད་ཀྱི་རྩེ་མོ་རྒྱ་མཚོ་ཡིས། ། རྡུལ་གྱི་གྲངས་སྙེད་རིན་ཆེན་པདྨོ་རིན་ཆེན་འོད་འབྱིན་ཀུན་ནས་རྒྱས་པའི་སྙིང་པོ་ལ། ། ལྷ་དང་མི་ཡི་འདོད་ཡོན་རྨད་འདི་འདོད་དགུའི་དཔལ་འབྱུང་བྱེ་བ་ཕྲག་བརྒྱ་ལེགས་གནས་པ། ། ཀུན་ཏུ་བཟང་པོའི་རྣམ་འཕྲུལ་ཇི་བཞིན་ཀུན་ནས་དགེ་བའི་སེམས་ཀྱིས་སྤྲུལ་པའི་མཆོད་སྤྲིན་འདི། ། ཆོས་དབྱིངས་ཇི་བཞིན་ནམ་མཁའི་དབྱིངས་ཀུན་ཀུན་ལ་ཁྱབ་ཅིང་སེམས་ཅན་དབྱིངས་མཐའ་ཇི་སྲིད་བར། །
རྣམ་པར་གནས་ནས་ཆོས་ཀྱི་རྒྱལ་པོ་རྒྱལ་བ་རྒྱལ་སྲས་རང་རྒྱལ་དགྲ་ལས་རྣམ་རྒྱལ་བས། ། ཀུན་ནས་བསྐོར་བའི་དཀྱིལ་འཁོར་ཀུན་ཏུ་རྣམ་པར་མཆོད་པའི་མཆོད་པ་ཀུན་གྱི་མཉེས་གྱུར་ཅིག ། དེང་ནས་བྱང་ཆུབ་སྙིང་པོའི་བར། ། བདག་གི་ལུས་དང་ལོངས་སྤྱོད་དང་། ། དུས་གསུམ་དགེ་བའི་དངོས་པོ་རྣམས། ། སེམས་ཅན་ཀུན་གྱི་དོན་གྱི་ཕྱིར། ། གུས་པས་ཁྱེད་ལ་དབུལ་བར་བགྱི། ། ཀུན་ནས་གཟིགས་པའི་སྤྱན་ལྡན་པ། ། ཡོན་གནས་དམ་པ་ཁྱེད་རྣམས་ཀྱིས། ། བདག་ལ་བརྩེ་བས་ཉེར་དགོངས་ཏེ། །
བདག་གི་འདི་དག་བཞེས་སུ་གསོལ། ། བཞེས་ནས་བྱིན་གྱི་བརླབས་ཏུ་གསོལ། ། ཨོཾ་གུ་རུ་བུདྡྷ་བོ་དྷི་སཏྭ་ས་པ་རི་ཝཱ་ར་མཎྜ་ལ་པཱུ་ཛཱ་མེ་གྷ་ས་མུ་དྲ་སྥ་ར་ཎ་ས་མ་ཡེ་ཧཱུྃ། སྨིན་གྲོལ་བདུད་རྩིའི་ཆར་རྒྱུན་གྱི། ། བདག་སོགས་གདུལ་བྱ་རྗེས་འཛིན་པའི། ། རྩ་བརྒྱུད་བླ་མར་གསོལ་བར་འདེབས། ། བྱིན་བརླབས་ཆར་རྒྱུན་མྱུར་དུ་སྩོལ། ། གང་ལ་བརྟེན་ན་མཆོག་ཐུན་གྱིས། ། དངོས་གྲུབ་འབད་མེད་སྩོལ་མཛད་པའི། ། ཡི་དམ་ཚོགས་ལ་གསོལ་བ་འདེབས། །
དངོས་གྲུབ་ཆར་རྒྱུན་མྱུར་དུ་སྩོལ། ། ནམ་ཡང་བསླུ་བ་མི་མངའ་བའི། ། མཆོག་གསུམ་རྒྱལ་བ་སྲས་བཅས་ལ། ། རྩེ་གཅིག་གུས་པས་གསོལ་བ་འདེབས། ། འདོད་དགུའི་ཆར་ཆེན་མྱུར་དུ་སྩོལ། ། བསྟན་དང་འཇིག་རྟེན་ལེགས་སྐྱོང་ཞིང་། ། བར་ཆད་ཀུན་སེལ་དཔལ་འབྱོར་སྩོལ། ། ཆོས་སྲུང་ནོར་ལྷར་གསོལ་བ་འདེབས། ། དབུལ་སེལ་ཆར་རྒྱུན་མྱུར་དུ་སྩོལ། ། མཉམ་མེད་ཤཱཀྱའི་རྒྱལ་པོ་སོགས། །
རྒྱལ་དང་རྒྱལ་སྲས་བཀའ་བསྒོས་ལྟར། ། ལྷ་སྲིན་སྡེ་བརྒྱད་ཐམས་ཅད་དང་། ། ཁྱད་པར་ཀླུ་དང་གཞི་བདག་གིས། ། ཡུལ་ཕྱོགས་འདིས་མཚོན་རྒྱལ་ཁམས་ཀྱི། ། འགྲོ་བ་བདེ་སྐྱིད་འབྱུང་བའི་ཕྱིར། ། མཐུན་པའི་རླུང་དང་སྤྲིན་བསྡུས་ལ། ། ཟིམ་ཆར་དལ་གྱི་འབབས་པའི་རྒྱུན། ། རི་ཀླུང་ཀུན་ཏུ་མྱུར་དུ་ཕོབ། ། འབྲུ་དང་འབྲས་བུ་རྩྭ་ལ་སོགས། ། མི་ཕྱུགས་ཀུན་གྱི་གསོས་གྱུར་པའི། །
ལོངས་སྤྱོད་རྣམས་ཀྱི་བཅུད་དང་གཡང་། ། མ་ལུས་འཕེལ་ཞིང་རྒྱས་གྱུར་ནས། ། མུ་གེའི་མིང་ཡང་མི་གྲག་ཅིང་། ། དཔལ་འབྱོར་ནམ་མཁའ་མཛོད་བཞིན་སྩོལ། ། དཀོན་མཆོག་གསུམ་གྱི་བཀའ་འདི་དང་། ། བདག་གི་ལྷག་བསམ་དག་པ་ལས། ། གལ་ཏེ་ཁྱེད་ཀྱི་འདས་གྱུར་ན། ། སྲས་བཅས་རྒྱལ་བའི་བཀའ་བཅད་ཀྱིས། ། མྱུར་དུ་འཇིགས་པ་གདོན་མི་ཟ། ། དེ་བས་བཅོལ་པའི་ཕྲིན་ལས་འདི། །
ད་ལྟ་ཉིད་དུ་སྒྲུབ་པར་མཛོད། ། ཞེས་ལན་གསུམ་ལ་སོགས་པ་བརྗོད་ལ། ཨོཾ་སྭ་བྷཱ་ཝས་སྦྱངས། བདག་མདུན་གཉིས་མི་དམིགས་ཏེ་སྟོང་པར་གྱུར། སྟོང་པའི་ངང་ལས་རང་ཉིད་སྐད་ཅིག་གི་པདྨ་ཉི་མ་མི་རོ་དམར་སེར་མགོ་གཡོན་དུ་བསྟན་པའི་སྟེང་དུ། ཀུ་རུ་ཀུལླེ་སྐུ་མདོག་སྔོན་མོ་ཞལ་གཅིག་ཕྱག་བཞི་མ། དང་པོ་གཉིས་མདའ་གཞུ་འགེངས་པ། གཡས་ཀྱི་འོག་མས་ལྕགས་ཀྱུས་ཀླུ་ཐམས་ཅད་ཀྱི་སྙིང་ཁར་ནས་བཟུང་བ། གཡོན་གྱི་འོག་མས་ཞགས་པས་སྤྲིན་བསྡུས་ཤིང་སྡེ་བརྒྱད་བཅིངས་པ། ཞལ་མཆེ་བའི་མྱུ་གུ་ཅུང་ཟད་གཟིགས་ཤིང་འཛུམ་ཁྲོའི་རྣམ་པར་ཅན།
སྤྱན་གསུམ་དང་ལྡན་པ། ནུ་འབུར་ཟུང་གིས་མཛེས་ཤིང་། ལང་ཚོ་ལོ་བཅུ་དྲུག་ལོན་པ་ལྟ་བུ་དབུ་སྐྲ་ཁམ་པ་གྱེན་དུ་བརྫེས་པ། རིགས་ལྔའི་རང་བཞིན་ཅན་གྱི་ཐོད་པ་སྐམ་པོ་ལྔས་དབུ་རྒྱན་ཞིང་རློན་པ་ལྔ་བཅུས་དོ་ཤལ་ཅན། རུས་པའི་རྒྱན་ཆ་ལྔས་བརྒྱན་པ། སྟག་གི་ལྤགས་པའི་ཤམ་ཐབས་གསོལ་བ། མི་རོ་དམར་སེར་མགོ་གཡོན་དུ་བསྟན་པའི་སྟེང་དུ་ཞབས་གཡོན་བརྐྱང་གི་བརླ་ལ་གཡས་པའི་བྲང་བ་གཏད་པའི་སྐྱིལ་ཀྲུང་ཕྱེད་པའི་གར་གྱི་བཞུགས་པ། མདུན་གྱི་པདྨ་སྟེང་འོག་གཉིས་སྤྲིན་ནག་གི་པདྨ་ཁ་སྦྱོར་གྱི་ནང་དུ་ཡུལ་ཕྱོགས་འདི་ཉིད་གནས་པའི་སྟེང་སྤྲིན་ཆེན་བརྒྱད་ལ་སོགས་པ་ཀླུའི་སྤྲིན་ཐམས་ཅད་འདུས་པར་གྱུར། ཞེས་དང་ཧཱུྃ་མཛད་ཀྱིས་ཕྱག་རྒྱ་དང་བཅས་ལ། ན་མོ་རྗེ་བཙུན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ཀྱི་བཀའ་བདེན་པ་དང་།
སངས་རྒྱས༞ ཆོས༞ དགེ་འདུན༞ ཁྱད་པར་དུ་ཡང་མཉམ་མེད་ཤཱཀྱའི་རྒྱལ་པོ་དང་། རྗེ་བཙུན་རིག་བྱེད་ལྷ་མོའི་བཀའ་བདེན་པ་དང་། བདེན་པ་ཆེན་པོའི་བྱིན་རླབས་ཀྱི་སྤྲིན་ཆེན་པོ་བརྒྱད་ལ་སོགས་པ་འཇིག་རྟེན་གྱི་ཁམས་ཀྱི་མཐུན་ཞིང་དགེ་བའི་སྤྲིན་ཐམས་ཅད་སྐད་ཅིག་ཐང་ཅིག་ཡུད་ཙམ་ལ་འདིར་མཆིས་པར་གྱུར་ཅིག ཨོཾ་ཌཱཀྐི་ཧཱུྃ་ཛཿ ཞེས་དང་མཛུབ་མོ་གཉིས་བཀུག་པ་ལན་གསུམ་ལ་སོགས་པར་བྱས་ལ། དེ་ལྟར་སྤྲིན་འདུས་པ་ལས་ཆར་གྱི་རྒྱུན་བཟང་པོ་ཆལ་ཆིལ་དུ་བབ་པས་ལོ་ཏོག་དང་རྩྭ་ལ་སོགས་པ་ཐམས་ཅད་རྫོགས་ལྡན་གྱི་དུས་བཞིན་ལེགས་པར་བྱེད་པ། དེའི་སྟེང་དུ་འཁོར་ལོ་སྔོན་པོ་རྩིབས་བརྒྱད་པའི་རྩིབས་རྣམས་ལ་པདྨ་དང་ཟླ་བའི་དཀྱིལ་འཁོར་གྱི་སྟེང་དུ་བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོ་སྐུ་མདོག་གསེར་བཙོ་མ་ལྟ་བུ་ཞལ་གཅིག་ཕྱག་གཉིས་གཡས་ས་གནོན། གཡོན་མཉམ་བཞག་གི་ཕྱག་རྒྱ་མཛད་པ། ཞབས་རྡོ་རྗེའི་སྐྱིལ་མོ་ཀྲུང་གི་བཞུགས་པ། མཚན་བཟང་པོ་སུམ་ཅུ་རྩ་གཉིས་དང་།
དཔེ་བྱད་བཟང་པོ་བརྒྱད་བཅུས་སྤྲས་པ། ངུར་སྨྲིག་གི་བླ་གོས་དང་ཐང་གོས་གསོལ་བ། དེ་རྣམས་ཀྱི་ལྷ་སྲིན་སྡེ་བརྒྱད་ཀླུ་དང་གཞི་བདག་རྣམས་ལ་བཀའ་བསྒོས་པས་ཆར་བཟང་པོ་འབད་མེད་ལྷུན་གྲུབ་ཏུ་འབེབས་པར་གྱུར། ཞེས་བརྗོད་ཅིང་བསྒོམ་ལ། གོང་དུ་བཤད་པའི། ཨོཾ་ཀུ་རུ་ནས། འཛམ་བུའི་གླིང་འདིར་བར། ཆར་ཕོབ་ཅིག མྱུར་དུ་ཕོབ་ཅིག ཅེས་སྤེལ་ཚིག་དང་བཅས་པའི་སྔགས་བརྒྱ་སྟོང་ལ་སོགས་པར་བཟླས་ལ།
བཅོམ་ལྡན་འདས་བདག་དང་སེམས་ཅན་ཐམས་ཅད་ལ་དངོས་གྲུབ་ཀྱི་བཀའ་དྲིན་རྒྱ་ཆེན་པོ་སྩལ་དུ་གསོལ། ཞེས་བརྗོད། རང་གི་དཔྲལ་བར་ཨོཾ། མགྲིན་པར་ཨཿ ཐུགས་ཁར་ཧཱུྃ། དགེ་བ་འདི་ཡི་མྱུར་དུ་བདག ། རིག་བྱེད་ལྷ་མོ་འགྲུབ་གྱུར་ནས། ། སོགས་དང་། འཇིག་རྟེན་བདེ་ཞིང་སོགས་དང་། ལྷས་ཀྱང་དུས་སུ་ཆར་འབེབས་ཤིང་སོགས་དང་།
མཁའ་ལ་གློག་ཕྲེང་རྒྱུ་སོགས་དང་། རི་རྣམས་རྩྭ་སོགས་དང་། ཡུལ་ཕྱོགས་ཀུན་ཏུ་སོགས་དང་། སེམས་ཅན་ཐམས་ཅད་བདེ་བ་དང་སོགས་དང་། སེམས་ཅན་འདི་དག་སོགས་དང་། དགེ་བ་འདི་ཡི་སྐྱེ་བོ་ཀུན་སོགས་དང་། བསོད་ནམས་འདི་ཡིས་ཐམས་ཅད་སོགས་དང་། སངས་རྒྱས་སྐུ་གསུམ་སོགས་དང་། བགེགས་རིགས་སྟོང་ཕྲག་བརྒྱད་ཅུ་ཞི་བ་དང་། ། སོགས་བསྔོ་སྨོན་བཀྲ་ཤིས་གང་ཤེས་བརྗོད་པ་ལས་འདི་དགོས་ཀྱི་ངེས་པ་ནི་མེད་དོ། །
གལ་ཏེ་རླུང་གི་གཏོར་ན་དྭགས་པོ་པཎ་ཆེན་བཀྲ་ཤིས་རྣམ་རྒྱལ་གྱི་རིག་བྱེད་མའི་ཆོས་བསྐོར་དངོས་གྲུབ་འབྱུང་བ་ཁོ་བོས་གསལ་བྱེད་དང་བཅས་པ་བཞིན་རླུང་གནོན་བྱ་ཞིང་། སྟོན་ཀ་སད་བསྲུང་ན། སྦྱོར་དངོས་རྗེས་གསུམ་གོང་དང་འདྲ་བ་ལས་མི་འདྲ་བའི་ཁྱད་པར་གོང་དུ་བཤད་པ་ལྟར། འཁོར་ལོའི་ནང་དུ་བཅུག་པའི་རིལ་བུ་འཕྱུང་ལ་སྤྲིན་སྡུད་ཀྱི་སྔགས་གོང་གི་ཡི་གེ་རྙིང་མ་ལྟར་བཟླས་ཕུས་ཞག་ཤེས་སྒྲུབ་སྟེ་འཁོར་ལོའི་ནང་དུ་བཅུག དངོས་གཞིའི་གསོལ་འདེབས་ཀྱི་ཆར་རྒྱུན་མྱུར་དུ་སྩོལ་ཞེས་པ་ཐམས་ཅད། སད་ཀྱི་འཇིགས་པ་སྲུང་དུ་གསོལ། ཞེས་པར་བསྒྱུར། མཐུན་པའི་རླུང་དང་སྤྲིན་བསྡུས་ལ་ཞེས་པའི་རྗེས་སུ། སད་ཀྱི་འཇིགས་པ་ཀུན་བསྲུང་ཞིང་། འབྲུ་དང་འབྲས་བུ་ཞེས་པ་ནས།
ད་ལྟ་ཉིད་དུ་འགྲུབ་པར་མཛོད་ཞེས་པའི་བར་སྦྱར། དེ་ལྟར་སྤྲིན་འདུས་པ་ལས་ཞེས་པའི་རྗེས་སུ། སད་ཀྱི་འཇིགས་པ་ཐམས་ཅད་བསྲུང་ནས་ལོ་ཏོག་དང་ཞེས་པ་ནས་གཞི་བདག་རྣམས་ལ་བཀའ་བསྒོས་པས་ཞེས་པའི་བར་སྦྱར། སད་ཀྱི་འཇིགས་པ་ཐམས་ཅད་བསྲུང་བར་གྱུར་ཞེས་སྦྱར། ཨོཾ་ཀུ་རུ་ནས་དྲག་ཏུ་བསྡུས་ཤིགས། ཞེས་པའི་བར་བརྒྱ་སྟོང་ལ་སོགས་པ་བཟླས་མཐར། བཅོམ་ལྡན་འདས་མ་སོགས་འདོད་གསོལ་ནས་བཀྲ་ཤིས་ཀྱི་བར་གོང་བཞིན་ནོ། ། དེ་ལྟང་དཔྱིད་དང་དབྱར་སྟོན་རྣམས་སུ་ཆར་འབེབས་དང་སད་བསྲུང་སྐབས་སུ་གང་བབ་བྱ་བའམ། ཡང་ན་བཅས་བཤོམ་རྣམས་ཚོ་གཉིས་བྱས་ལ་གཉིས་ཀ་སྡེབས་གཅིག་ཏུ་བྱས་ཀྱང་ཆོག་པས་དེ་བཞིན་དུ་ཤེས་པར་བྱའོ། ། ཅེས་རྗེ་བཙུན་མ་ཀུ་རུ་ཀུལླེ་སྔོན་མོའི་སྒོ་ནས་ཆར་འབེབས་དང་སད་བསྲུང་གི་གསལ་བྱེད་གཞུང་གི་དགོངས་པ་བཞིན་འཁྲུལ་མེད་བཀོད་པ་འདི་ཡང་ས་གླང་ལོ་ཆར་འབེབས་དགོས་བྱུང་ཚེ་དེ་བཞིན་སྦྱར་བ་རྩོམ་འཕྲོ་ལུས་པ་དེ་ཉིད་ལྕགས་ཡོས་ལོ་ནང་ཙམ་ལ་ཞུག་སྒྲིགས་པ་འདིས་འཁོར་ལོའི་དཔེ་རིས་དང་བཅས་བཤོམས་ཀྱི་བཀོད་པའང་སྔོན་ཆད་བེའུ་བུམ་གྱི་དཔེ་རིས་སུ་མ་བཞུགས་འདུག་ཀྱང་ཁོ་བོས་ལོགས་ན་བཀོད་ཡོད་དོ། །
ཞེས་པ་དང་ས་སྐྱ་པ་ཀུན་དགའ་བློ་གྲོས་ཀྱི་བགྱིས་སོ།། །། འདིས་སེམས་ཅན་ཐམས་ཅད་ལ་ཕན་ཐོགས་པར་གྱུར་ཅིག། །། PAGE * MERGEFORMAT 8 ཀུན་དགའ་བློ་གྲོས། ཀུརུཀུལླེ་སྔོན་མོའི་ཆར་འབེབས་དང་སད་བསྲུང་གི་ཡི་གེ་བཀླག་ཆོག་མ། PAGE * MERGEFORMAT 9
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
