གསུང་འབུམ། ཀུན་དགའ་བློ་གྲོས།
པོད ༢༧༩
དཔལ་འཕྲིན་ལས་ཀྱི་མགོན་པོ་གནོད་སྦྱིན་ཙེའུ་དམར་ལ་བསྟེན་པའི་རུ་མཚོན་འཛུགས་ཆོག་ལོག་འདྲེན་གཡུལ་རྒྱལ།
༄༅། །དཔལ་འཕྲིན་ལས་ཀྱི་མགོན་པོ་གནོད་སྦྱིན་ཙེའུ་དམར་ལ་བསྟེན་པའི་རུ་མཚོན་འཛུགས་ཆོག་ལོག་འདྲེན་གཡུལ་རྒྱལ་བཞུགས་སོ།། བླ་མ་དང་དཔལ་པདྨ་དབང་ཆེན་ལ་ཕྱག་འཚལ་ལོ། ། དཔལ་འཕྲིན་ལས་ཀྱི་མགོན་པོ་གནོད་སྦྱིན་ཙེའུ་དམར་པོའི་རྟེན་རྣམས་ཀྱི་ནང་ནས་མཆོག་ཏུ་གྱུར་པ་རུ་མཚོན་བཅའ་བའི་ཐབས་ལ་དོན་གསུམ་སྟེ། སྦྱོར་དངོས་རྗེས་གསུམ་མོ། ། དང་པོ་ནི་རྒྱུའི་ཁྱད་པར། རབ་ཆུ་ཤིང་། སེང་ལྡེང་སྟག་པ་ལ་སོགས་པ། མ་འབྱོར་ན། ཤོལ་པོ། ལྕང་མ།
ཤུག་པ་ལ་སོགས་པ་མདུན་ཤིང་འདོམ་གང་ལས་མི་ཐུང་བ་མཚལ་ལམ་བཙག་ལ་སོགས་དུག་ཁྲག་དང་སྦྱར་བས་ཁ་དོག་དམར་པོར་བསྒྱུར་བར་བྱ། གསོམ་དབེན་ཤིང་ཡིན་པས་མི་རུང་། གླང་མ་འབྱུང་པོའི་བླ་ཤིང་ཡིན་པས་མི་རུང་། ཐུག་ལྕགས་མི་རྟ་ཁྱི་གསུམ་བསད་པའི་ལྕགས་ལ་དབྱིབས་རྩེ་གསུམ་མམ། རྩེ་མོ་གཅིག་པ་རལ་གྲིའི་རྣམ་པ་ཅན་སྨད་ལྕགས་སྦུབས་སུ་ཡོད་པ། རྩེ་མོ་མེ་རིས་ལ་སོགས་པས་སྤྲས་ཤིང་རྣོ་དབལ་དང་ལྡན་པར་བྱས། ༈་་་་་དུག་ཁྲག་ལ་འབོད་རྦད་བསད་གསུམ་གྱི་སྔགས་བཏབ་པས་ངར་བླུད་ལ། ཐུག་རྔ་རབ་འབྲོང་རྔ། གཡག་འབྲས་བུ་ཅན་གྱི་རྔ་མ། རྔ་མ་དཀར་དམར་གྱིས་བགྱིས་ཚེ་ནག་པོ་ཁོ་ན་མ་འབྱོར་བ་རྣམས་ལ་ཕན་པ་དང་།
དམར་པོ་ནི་འདི་རང་གི་སྐུ་མདོག་དང་བསྟུན་ལ། དོན་ཐོབ་ལ་ནི་ནག་པོ་ཡིན་ཏེ་རུ་མཚོན། འདི་དག་ཕལ་ཆེར་བདུད་ཀྱི་ཆ་ལུགས་ཡིན་པས་སོ། ༈་་་་་མ་འབྱོར་ན་རྔ་མ་ནག་པོ་གང་ཡང་རུང་བ་རྣམས་ཤིང་གི་འཁོར་ལོའི་རྒྱ་གྲམ་ལ་བསྟེན་ནས་མཛེས་པར་བརྟགས། གསུང་རྟེན་སྲོག་འཁོར་ནི། སྤུ་གྲི་དམར་པོའི་རྒྱུད་ལས། དེ་ནས་ཡང་དག་ངེས་བཤད་པ་གནོད་སྦྱིན་རང་ལ་བཟློག་པ་ན། རས་སམ་གྲོ་ག་ཤོག་བུ་ལ། ། མཚལ་དང་རྒྱ་སྐྱེགས་དུག་ཁྲག་གིས། ། འཁོར་ལོ་རིམ་གསུམ་རྩིབས་བརྒྱད་བྲི། །
ལྟེ་བར་འབྲུ་ལྔ་གོ་ཆར་ལྡན། ། རྩིབས་ལ་གཏུམ་པོའི་ཡི་གེ་བརྒྱད། ། མཐའ་མར་སྐུ་མདོག་གོ་ཆར་ལྡན། ། དམ་ཚིག་གནད་ཀྱི་སྙིང་པོ་བྲི། ། ཞེས་གསུངས་པའི་འཁོར་ལོའི་དཔེ་རིས་ཟུར་གསལ་བཞིན་གྱི་ལྟེ་བ་དང་། མུ་ཁྱུད་ཀྱི་བཏགས་ཀྱི་བར། དཔལ་འཕྲིན་ལས་ཀྱི་མགོན་པོ་ཙེའུ་དམར་པོ་འཁོར་དང་བཅས་པ་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས་སངས་རྒྱས་ཀྱི་བསྟན་པ་སྲུང་། དཀོན་མཆོག་གི་དབུ་འཕང་བསྟོད། སྒྲུབ་པ་པོ་བདག་གི་སྲུང་མ་མཛོད། མི་ནོར་ལོངས་སྤྱོད་བཅས་པའི་གཉེར་མཛོད།
འགལ་རྐྱེན་སོལ། མཐུན་རྐྱེན་སྒྲུབས། དགྲ་བགེགས་ལོག་པར་འདྲེན་པའི་ཚོགས་རྣམས་ལ་ལྟས་དང་ཆོ་འཕྲུལ་དྲག་པོ་མངོན་སུམ་དུ་ཕོབ་ལ་མྱུར་དུ་ཚར་གཅོད་པའི་འཕྲིན་ལས་མཛོད་ཅིག འོག་ནས་འབྱུང་བའི་འབོད་རྦད་བསད་གསུམ་གྱི་མཐར་འཁོར་ལོ་ལ་བཀོད་པའི་སྤེལ་ཚིག་དང་བཅས་ཤོག་བུ་ལ་དུག་ཁྲག་གིས་བྲིས་པ་ཅི་མང་རྣམས་མདུང་ཤིང་གི་རྩེ་མོ་ལ་དཀྲིས་པ་དར་སྣ་དང་ཚོན་སྐུད་ཀྱིས་མི་འཆུགས་པར་བསྡམས་པ་ལྕགས་སྦུབས་སུ་བཅུག་ལ་གཟེར་གྱིས་བསྡམས། སྐུའི་རྟེན་རོ་རས་སམ་ཤོག་བུ་ལ་གནོད་སྦྱིན་གྱི་སྐུ་སོར་བཞི་པ་གྲི་ཁྲག་གིས་བྲིས་པ་ལ་རབ་གནས་ཚུལ་བཞིན་བྱ། ཕྱག་གཡས་ནས་རིམ་བཞིན་འཕྲེད་ལ་དྲིལ། དར་སྐུད་སྣ་ལྔས་དཀྲིས། དར་སྣས་བཅིངས་ལ། གྲི་ལྕགས་སམ། སྙུག་རྒོད་སྦུབས་སུ་བཅུག་ལ་ཕྱི་ནང་ལ་ཆས་བྱུགས།
སྲོག་འཁོར་ཀྱང་དེ་ལྟར་བཅིངས་ལ་ལ་རིལ་བྱ། དྲག་པོའི་ཤིང་ཚེར་མ་ཅན་ལ་བྱང་བུ་མཐོ་གང་པ་བཅོས་པའི་ངོས་ལ་འབོད་རྦད་བསད་གསུམ་སྤེལ་ཚིག་དང་བཅས་པ་དུག་ཁྲག་དང་སྣག་ཚས་བྲིས་པ་ལ་ལ་ཆུས་བྱུགས། ཐུགས་ཀྱི་རྟེན་དུ། མེ་ལོང་གི་ངོས་སུ་གྲི་ཁྲག་དང་སིནྡྷུ་རས་ཧྲཱིཿཡིག་བྲིས་པ། ཡོན་ཏན་གྱི་རྟེན་དུ་རས་སམ་དར་གྱི་ཁུག་མའི་ནང་དུ་འབྲུ་སྣ་ཚོགས། སྨན་སྣ་ཚོགས། རིན་པོ་ཆེ་སྣ་ཚོགས་ཀྱིས་བཀང་བ། ཕྲིན་ལས་ཀྱི་རྟེན་དུ། གོང་གི་ཤིང་བྱང་། ཁྲབ་བྱང་མིག་དགུ་པ།
བསེ་བྱང་། སྟག་རས། གཟིག་རས། འགྲོན་བུའི་ལན་ཚར་དྲིལ་བུ། གཡེར་ཁ། མི་མགོ མི་ལག མི་སྙིང་ལ་སོགས་པ། དར་རས་སྣ་ཚོགས་ཀྱི་ཅོད་པཎ་དང་། འཕན་ཚར་ཅི་མང་།
དེ་དག་ཐམས་ཅད་གོང་གི་རྔ་མའི་ཞོལ་ཆེན་གྱི་ཁྲོད་དུ་གདགས། དེ་ལྟ་བུའི་ཐུག་ཆེན་དེ་གནོད་སྦྱིན་འཁོར་བཅས་ཀྱི་རྟེན་དང་གཏོར་མ་ལེགས་པར་བཤམས་པའི་མདུན་དུ། མཉྫི་ཆེན་པོ་ལ་བརྟེན་པའམ། ཕྱོགས་བཞིར་བརྒྱང་ཐག་བྱས་ལ་བཞུགས། དེའི་མདུན་སྟེགས་བུའི་ཁར་གཏོར་མ་ནི། སྲས་དུལ་གྱི་གཏེར་མའི་ལུགས་ལས། གཏོར་མ་ཟུར་གསུམ་རྩེ་རྒྱན་ལ་འཁོར་ཟུར་གསུམ་དྲུག་གིས་བསྐོར་བ་བྱས་ལ་ལུག་སྨུག་གམ་དམར་ཟེའི་ཤ་ཁྲག་གིས་བརྒྱན་ལ། ཞེས་གསུངས་པ་ལྟར་བྱ་ཞིང་། མདའ་དར་དམར་པོས་བརྒྱན། དེའི་མདུན་དུ་གསོལ་ཁའི་ཆོས་ཀྱི་ཤ་དུམ་བུ།
ཁྲག་ཆང་ཕྱེ་མར། མཆོད་པ་ལྔ་ལ་སོགས་པ་རྣམས་ལེགས་པར་བཤམ་མོ། ། གཉིས་པ་དངོས་གཞི་ནི། རྣལ་འབྱོར་པ་དཔོན་སློབ་རྣམས་ཀྱི་རྟ་མགྲིན་སྐྱེར་སྒང་པ་ལྟ་བུའི་བདག་བསྐྱེད་སྔོན་དུ་བཏང་ནས། རུ་མཚོན་ལ་དམིགས་ཏེ། ཞི་བ། ཞི་དྲག་ཕྱེད་མ། དྲག་པོ་རྣམས་ཀྱི་སྦྱང་བ་ཁྲུས་གསོལ་དང་བཅས་པ་བྱ། རྟེན་དང་གཏོར་མ་རྣམས་ནང་མཆོད་ཀྱིས་སྦྱངས་ལ། ཨ་མྲྀ་ཏས་བསངས།
སྭ་བྷཱ་ཝས་སྦྱངས། གཏོར་མ་མི་དམིགས་ཏེ་སྟོང་པའི་ངང་ལས་ཨཱ་ལས་ཡེ་ཤེས་ཀྱི་ཀ་པཱ་ལ་སྟོང་གསུམ་གྱི་ཁྱོན་དང་མཉམ་པའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་དགྲ་བགེགས་གདུག་པ་ཅན་བསྒྲལ་བའི་ཤ་ཁྲག་གི་རྒྱ་མཚོ། རུས་པའི་རི་བོ་ཟག་པ་མེད་པ་བདུད་རྩིའི་རང་བཞིན་དུ་གྱུར། ཞེས་བརྗོད་ཅིང་། ཨོཾ་ཨཱཿཧཱུྃ་ཧ་ཧོ་ཧྲཱིཿ ཕྱག་རྒྱར་བཅས་ལ་ཅི་མང་བརྗོད། རུ་མཚོན་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཞེས་པའི་རྗེས་སུ། ཁོ་བོས་བརྩམ་པའི་གཏོར་བསྔོ་ནས་འབྱུང་བའི་མངོན་རྟོགས་སོགས་གནོད་སྦྱིན་འཁོར་བཅས་ཀྱི་མངོན་རྟོགས་གང་རུང་གིས་བསྐྱེད་ལ་གནས་གསུམ་བྱིན་བརླབས།
ཡེ་ཤེས་པ་དགུག་གཞུག དམ་བཞག་གཏོར་བསྔོ་མཆོད་པ་འཕྲིན་བཅོལ་རྣམས། གཏོར་བསྔོ་ནས་འབྱུང་བ་བཞིན་བྱ། དེ་ནས་རང་ཉིད་ཡི་དམ་དུ་གསལ་བ་དང་། མདུན་བསྐྱེད་རྣམས་ཀྱི་ཐུགས་ཁ་ནས་འོད་ཟེར་འཕྲོས་པས། རང་བཞིན་གྱི་གནས་ནས་རྩ་བརྒྱུད་ཀྱི་བླ་མ། ཡི་དམ་དཀྱིལ་འཁོར་གྱི་ལྷ་ཚོགས། དཔལ་འཕྲིན་ལས་ཀྱི་མགོན་པོ་ཙེའུ་དམར་པོ་དམ་ཅན་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་དང་བཅས་པས། ཕྱོགས་བཅུའི་གནས་རྣམས་ནས་བྱོན།
མདུན་གྱི་ནམ་མཁའ་ས་གཞི་བར་སྣང་ཐམས་ཅད་ཁྱབ་པར་བཞུགས་པ་བསམས་ལ། དར་མདུང་མང་པོ་འཕྱར། རོལ་མོ་རྣམས་ཀྱི་སྒྲ་སྒྲོག སྤོས་དཀར་དང་ཤ་ཆེན་ཚིལ་ཆེན་གྱི་དུད་པ་སྦྱར། དམ་ཚིག་གི་རྡོ་རྗེ་དར་ནག་གི་གཡབ་དར་བཅས་པ། མི་རྐང་དང་ཤུགས་པའི་སྒྲས་འབོད། རྣལ་འབྱོར་པ་ཏིང་ངེ་འཛིན་བརྟན་པོ་དང་ལྡན་པས། རྔ་བརྡུང་ཤིང་དབྱངས་དང་བཅས་ཏེ་སྤྱན་འདྲེན་ནི། སྔགས་འཆང་རྒྱ་གར་བས་མཛད་པའི་བསང་ཡིག་ལས། ཧཱུྃ།
ཐུགས་རྗེ་ཚད་མེད་ཞིང་ཁམས་ནས། ། རྩ་བརྒྱུད་བླ་མ་གཤེགས་སུ་གསོལ། ། རང་བཞིན་རྣམ་དག་དབྱིངས་ཉིད་ནས། ། སངས་རྒྱས་ཆོས་དང་དགེ་འདུན་དང་། ། ཡི་དམ་ལྷ་ཚོགས་གཤེགས་སུ་གསོལ། ། གནས་མཆོག་ཉི་ཤུ་རྩ་བཞི་ནས། ། དཔའ་བོ་མཁའ་འགྲོ་གཤེགས་སུ་གསོལ། ། དུར་ཁྲོད་བརྒྱད་སོགས་ཕྱོགས་མཚམས་ནས། ། ཆོས་སྐྱོང་སྲུང་མ་གཤེགས་སུ་གསོལ། ། ཞེས་དང་།
འཇམ་མགོན་ཨ་མེས་ཞབས་ཀྱིས་མཛད་པའི་བསྐང་གསོ་ལས། ཧཱུྃ། ཕན་བདེ་ཀུན་འབྱུང་ཞེས་པ་ནས། སྐད་ཅིག་ཉིད་ལ་ཡུད་ཀྱིས་གཤེགས་སུ་གསོལ། ། སྤྲིན་ལྟར་འཐིབ་ཅིང་འདིར་གཤེགས་ཤིག ། གློག་ལྟར་འཁྱུག་པས་འདིར་གཤེགས་ཤིག ། འབྲུག་ལྟར་གྲགས་པས་འདིར་གཤེགས་ཤིག ། ཐོག་ལྟར་འདྲིལ་བས་འདིར་གཤེགས་ཤིག ། ཧཱུྃ། པདྨ་དབང་ཆེན་སྤྱན་སྔ་རུ། །
ཇི་ལྟར་ཁས་བླངས་དམ་བཅས་པས། ། བྱིན་གྱིས་བརླབས་པའི་གནས་འདི་རུ། ། དྲག་པོའི་ལས་ལ་སྤྱན་འདྲེན་གཤེགས། ། ཧཱུྃ། དམ་ཅན་མཁའ་འགྲོ་འདུལ་བའི་གནས། ། བྱིན་རླབས་ཡོན་ཏན་འབྱུང་བའི་གཞི། ། བདེ་ཆེན་རོལ་པའི་གཞལ་ཡས་ཁང་། ། དགྲ་བགེགས་བསྒྲལ་བའི་གདན་ལ་བཞུགས། ། ཧཱུྃ། སྦྱར་བའི་སྤོས་དང་གཡབ་པའི་དར། །
རྔ་ཆེན་སྒྲ་དང་དུང་ཆེན་གླིང་། ། རྣལ་འབྱོར་དྲག་པོའི་ངར་སྐད་ཀྱིས། ། སྤྱན་འདྲེན་མ་ཐོགས་མྱུར་དུ་བྱོན། ། དམ་ཅན་རྒྱ་མཚོ་མཐུ་རྩལ་ཅན། ། སངས་རྒྱས་བསྟན་པ་སྐྱོང་བ་རྣམས། ། གསང་བའི་མཆོད་སྦྱིན་རྒྱ་མཚོས་མཆོད། ། དམ་ཚིག་དབང་གིས་འདུས་གྱུར་ཅིག ། ཅེས་ཡིད་མ་ཡེངས་པར་སྤྱན་དྲངས་ལ། ཨོཾ་རཀྴ་ནས། ཛཿཛཿ
ཞེས་པའི་བར་འོག་ནས་འབྱུང་བ་བཞིན་གྱི་མཇུག་ཏུ། ཨོཾ་ཨེ་ཧྱེ་ཧི། བཛྲ་ས་མཱ་ཛཿ ཛཿཧཱུྃ་བཾ་ཧོཿ ཞེས་བརྗོད་ཅིང་། དྲག་རོལ་ཡུན་རིང་དུ་བྱས། དེ་ནས་མཚན་སྔགས་ཀྱི་མཇུག་ཏུ་གྲྀཧྞ་དཾ། ཨ་པྲ་ཏཱི་ཙྪ་སྭཱཧཱ་ནས་ཤཔྟའི་བར་གྱི་མཆོད་དང་། སྔགས་ཀྱི་མཇུག་ཏུ་འབྲུ་གསུམ་བཏགས་པས་ནང་མཆོད་འབུལ། རུ་མཚོན་ལ་རྡོ་རྗེ་གཟུངས་ཐག་དང་དར་བཏགས་པའི་སྣེ་ནས་རྣལ་འབྱོར་པ་གཞི་བསྙེན་མཐར་ཕྱིན་གྱིས་བཟུང་།
དཔོན་སློབ་རྣམས་ཀྱིས་མགྲིན་གཅིག་ཏུ། ཨོཾ་པདྨ་ཙནྡྷ་མ་ཧཱ་ཀྲོ་དྷཱ་ཧྱ་ཡ་གྷྲི་ཝ་ཧུ་ལུ་ཧུ་ལུ་ཧཱུྃ་ཕཊ། ཅེས་གཉའ་གནོན་ཇི་ལྟར་རིགས་པ་དང་། ཨོཾ་རཀྵ་རཀྵ་སྙིང་ལ་ཧཱུྃ་ཧཱུྃ། ཤུ་ལ་གྷྲི་ཝ། ཏྲི་ཤུ་ལ་ཧྲཱིཾ་ཧྲཱིཾ་ཛཿཛཿ ཞེས་བསྙེན་སྔགས་སམ་བོད་པ་དང་། ཨཱོཾ་མུ་ཤ་མུ་ཤ་ཛཿ ཙིཏྟ་ཙིཏྟ་སོདཿལྕེབ་ཏི་ཐིབས་སོད་སྙིང་ཁྲག་དུན་དུན། ཙན་ཛ་ལ་ཡ།
སྲོག་རྩ་ལ་ཡ། ཤ་ཏྲཱུཾ་སྲོག་ལ་ཡ། མྱུར་གྲིར་བྷྱོ་བྷྱོ། ཞེས་སྒྲུབ་སྔགས་སམ་རྦད་པ་དང་། ཡ་ཏྲི་ཡ་ཏྲི། ཐུཾ་ཐུཾ་རྦད། ཙ་ཏྲི་ཙ་ཏྲི་རྦད་ཙ་ལ་ཡཾཿ ཙ་ལ་ཡཾ་རྦད། ཛ་ལ་ཡ་ཛ་ལ་ཡ་རྦད། ཡཾ་ཡཾ་རཾ་རཾ།
ཁཾ་ཁཾ། ལཾ་ལཾ། ཏྲི་ཡ་ཏྲི་ཡ། ཤ་ལ་ཁ་ཡ། སྙིང་ལ་བྷྱོ་ཐུན་བྷྱོ་སྲོག་རུ་ལུ་རུ་ལུ་ཤ་བླ་ཤ་ཕཊཿ རླབས་ཧབས་མུགས་ཡ་རྦད། ཅེས་ལས་སྦྱོར་རམ་བསད་སྔགས་རྣམས་ཉེར་གཅིག་ཙམ་རེ་འུར་འདོན་བྱ། དེའི་ཚེ་རང་ཉིད་ཡི་དམ་དུ་གསལ་བའི་ཐུགས་ཁ་ནས། འོད་ཟེར་དམར་ནག་ཚ་ཞིང་རྩུབ་པ་འཕྲོས། མདུན་གྱི་རྩི་དམར་འཁོར་བཅས་ཀྱི་སྐུ་ལ་ཕོག་པས།
ཐུགས་དམ་གྱི་བརྒྱུད་བསྐུལ། ཐུགས་ཀ་ནས་རང་འདྲ་བའི་ཕོ་ཉ་ལས་མཁན་ནམ་མཁའི་མཐའ་ཁྱབ་པར་འཕྲོས་འཇིག་རྟེན་གྱི་ཁམས་ཀྱི་དགྲ་བགེགས་ལོག་འདྲེན་ཐམས་ཅད་ཚར་བཅད། འཁོར་འདས་ཀྱི་ནུས་མཐུ་ཐམས་ཅད་ཚུར་འདུས་མདུན་བསྐྱེད་རྣམས་ལ་ཐིམ་པས་གཟི་བརྗིད་ནུས་པ་བལྟ་བར་མི་བཟོད་པ་ཁམས་གསུམ་ཐམས་ཅད་འདར་ཕྲི་ལི་ལི་ཡོད་པར་བསམ། རྣལ་འབྱོར་པ་གཅིག་གམ་གཉིས་གསུམ་ཙམ་གྱིས་གཟུངས་ཐག་སོགས་ནས་བཟུང་། འོག་གི་བསྐུལ་མི་བྱེད་པར་འབོད་རྦད་བསད་གསུམ་བརྟན་པར་བཟུང་། གཞན་རྣམས་ཀྱིས་གསོལ་ཀ་བྱ་སྟེ། དེ་ཡང་སྔར་གྱི་སྟེགས་བུའི་ཁའི་གཏོར་མ་ཆེ་བའི་གཡས་སུ་ཤ་དམར་པོ་དུམ་བུ་དགུ་དང་། ཆང་ཕུད་གཙང་མ་བཞག གཡོན་དུ་ཕྱེ་མར་དང་། ཁྲག་ཆང་བཞག
མདུན་དུ་ལས་ཀྱི་རྡོ་རྗེ་ཞིག་གིས་ལྕགས་སྣོད་གཙང་མའི་ནང་དུ་གཡས་ནས་ཤ་རེ། གཡོན་ནས་ཕྱེ་མར་མཐེབ་སྐྱུ་རེ་བཅུག གསོལ་ཁ་ཚར་རེ་ལ་དེ་འདྲ་བ་ལན་གསུམ་གཏོར་ཆེན་ལ་བསྟབས་ཅིང་། གཡས་གཡོན་ནས་ཁྲག་ཆང་ཀྱང་ཐིག་པ་རེ་བླུག རྣལ་འབྱོར་པ་གཞན་རྣམས་ཀྱིས་རོལ་མོའི་བྱེ་བྲག་ཀུན་ཐོགས་ནས། མདུན་གྱི་གཏོར་རྫས་ལ་དགྲ་བགེགས་ཀྱི་ཤའི་རི་བོ། ཁྲག་གི་རྒྱ་མཚོ། རུས་པའི་གྲམ་ཁྲོད་ཆེན་པོ་སྟོང་གསུམ་ཐམས་ཅད་ཁྱབ་པར་བསམ། དེ་རྣམས་ཙེའུ་དམར་འཁོར་དང་བཅས་པའི་ཞལ་དམར་གནམ་ས་ཙམ་གདངས་པའི་ནང་དུ་སིབ་ཀྱིས་བསྟབས་པས་ཧབ་ཐོབ་ཏུ་བཞེས་ནས་ཐུགས་རྒྱུད་ཟག་མེད་བདེ་བས་མཉེས་ནས། བདག་གི་བཅོལ་བའི་ལས་ཐམས་ཅད་ཐོགས་པ་མེད་པར་སྒྲུབ་པར་བསམ་ལ།
དབྱངས་དང་བཅས་པས། ཧཱུྃ། མགོན་པོའི་མཚན་གསོལ་གནོད་སྦྱིན་ཙེ་དམར་ཆེ། ། རྒྱལ་བའི་བསྟན་སྲུང་བཀའ་ཡི་བྱ་ར་བ། ། གདུག་པ་ཚར་གཅོད་དྲག་ཤུལ་མཐུ་རྩལ་ཅན། ། བདུད་འདུལ་དཔའ་བོ་གནོད་སྦྱིན་འཁོར་བཅས་རྣམས། ། བདག་ཅག་རྣམས་ལ་བརྩེ་བས་དགོངས་སུ་གསོལ། ། འདོད་ཡོན་རྒྱ་ཆེན་གཏོར་མའི་རྒྱ་མཚོ་དང་། ། ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། ། འཕྲིན་ལས་མགོན་པོ་ཙེ་དམར་འཁོར་བཅས་ལ། །
གུས་པའི་ཚུལ་གྱིས་མཆོད་པ་དམ་པར་འབུལ། ། དགེས་པའི་སེམས་ཀྱིས་མཆོད་གཏོར་འདི་བཞེས་ལ། ། སྔོན་གྱི་ཐུགས་དམ་འཕྲིན་ལས་ཉེར་དགོངས་ལ། ། བདག་ཅག་དཔོན་སློབ་ཡོན་མཆོད་འཁོར་བཅས་ལ། ། མི་མཐུན་གནོད་པའི་རྐྱེན་རྣམས་ཞི་བ་དང་། ། འདོད་དོན་མཐུན་པའི་རྐྱེན་རྣམས་འགྲུབ་པ་དང་། ། ཐུབ་པའི་བསྟན་པ་རྒྱས་པར་མཛད་དུ་གསོལ། ། དེ་ནས་འདུར་དབྱངས་བྱ་ཞིང་། ཧཱུྃ། དཔལ་ལྡན་མགོན་པོ་དམར་པོ།
ཁམས་གསུམ་དབང་ཕྱུག་ཆེན་པོ། རྒྱལ་བའི་བཀའ་སྲུང་དམ་པ། ལྷ་སྲུང་ཡོངས་ཀྱི་དེད་དཔོན། དུར་ཁྲོད་ཀུན་གྱི་བདག་པོ། རིག་འཛིན་ཡོངས་ཀྱི་སྲོག་ཤིང་། རྣལ་འབྱོར་ཀུན་གྱི་དགྲ་ལྷ། བསྟན་པ་ཡོངས་ཀྱི་བྱ་ར། དུག་གསུམ་ནད་ཀྱི་སྨན་པ། བདུད་འདུལ་རྣམས་ཀྱི་དཔའ་བོ། རྨུ་རྗེ་ལེགས་པའི་སྲས་མཆོག
གནོད་སྦྱིན་ཙེའུ་དམར་པོ། ལྷ་ཆེན་དགྲ་ལྷའི་རྒྱལ་པོ། གནོད་སྦྱིན་ཡང་ལེ་བེར། ཀུན་ཁྱབ་རྡོ་རྗེ་དྲག་པོ་རྩལ། དམ་ཉམས་ཀུན་གྱི་སྲོག་གཅོད། མནའ་ཟན་ཀུན་གྱི་གཤེད་མ། གནོད་བྱེད་དགྲ་བགེགས་ཀྱི་བདུད་ཕོ་ཁྱོད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧཱི། ཞེས་བརྗོད་ཅིང་གཏོར་བསྔོ་ནས་འབྱུང་བའི་གཏོར་སྔགས་དང་། གོང་གི་བསྙེན་སྔགས་སམ་བོད་པ་ལན་གསུམ་རོལ་ཆེན་དང་བཅས་པས་གསོལ་ཁ་དང་པོ་བསྟབས། ཡང་སྔར་བཞིན་བཤམས་ལ།
གཞན་ཡང་ཡབ་རྗེ་མུ་རྗེ་ལེགས་པ། ཡུམ་ཆེན་གནོད་སྦྱིན་བཟང་འདྲེན་མ། གསང་ཡུམ་གངས་དཀར་ཤ་མེད། བདུད་བཙན་ནག་པོ། ལྷ་བཙན་དཀར་པོ། བྲག་བཙན་དམར་པོ། ཀླུ་བཙན་མཐུ་བོ། དྲི་བཙན་མོན་མོ་ཐུ་རུ་རྒྱུག དྲི་བཙན་དམར་པོ། བདུད་འདུལ་གྱི་དམག་དཔུང་ཉི་ཁྲི་ཆིག་སྟོང་།
ལྷ་དམག་བྱེ་བ་དུང་ཕྱུར། ཕྱོགས་སྐྱོང་ཞིང་སྐྱོང་། མདུན་གྱི་ཤུགས་འདྲེན། གཡས་གཡོན་གྱི་རུ་འདྲེན། རྒྱབ་ཀྱི་རྗེས་མྱུལ། སྐྱོ་སངས་གར་པ། ཨ་ཙ་རའི་ཚོགས། སྤྲེའུའི་ཚོགས། སྣང་སྲིད་ལྷ་སྲིན་སྡེ་བརྒྱད་ཀྱི་དམག་ཚོགས་འཁོར་དང་བཅས་པ་ཐམས་ཅད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། མཆོད་པ་དམ་པ་འབུལ་ཞིང་གསོལ་ལོ། །
མཆོད་དོ། ། རོལ་ཆེན་དང་། ཨ་ཀཱ་རོའི་སྔགས་མང་དུ་བཟླས་ལ་གསོལ་ཁ་གཉིས་པ་བསྟབས། ཡང་བཤམས་ལ། རྡོ་རྗེ་འཛིན་པའི་བཀའ་དང་བསྟན་པ་རིན་པོ་ཆེ་ལ་དགོངས་ཏེ། ཁྱེད་རྣམས་ཀྱིས་དགྱེས་ཤིང་མོས་པའི་སྟབས་ཀྱིས་བཞེས་ལ་རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་ཀྱི་ནད་དང་གནོད་པ། གདོན་བགེགས་ཐམས་ཅད་ཞི་བར་མཛོད། ཚེ་དང་བསོད་ནམས་དང་། དཔལ་འབྱོར་ཐམས་ཅད་རྒྱས་པར་སྤེལ། དབང་ཕྱུག་དང་ནུས་མཐུ་བསྐྱེད།
སྙན་པ་དང་གྲགས་པ་སྒྲུབས། དྲེགས་པའི་འགྲོ་བ་ཕོ་མོ་ཐམས་ཅད་དབང་དུ་བསྡུས། གནོད་བྱེད་དགྲ་བགེགས་ཐམས་ཅད་ཐལ་བ་རྡུལ་དུ་རློག་ཅིག གཞན་ཡང་བདག་ཅག་རྣམས་ཀྱི་རྒྱགས་ཆད་ཀྱི་མ་དང་། བློ་ལྷག་གི་ཕ་མཛོད་ཅིག རྒྱབ་ཀྱི་སློག་པ་དང་། མདུན་གྱི་འཁར་བ་མཛོད། ཉིན་གསུམ་གྱི་བྱ་ར་དང་། མཚན་གསུམ་གྱི་མེལ་ཚེ་མཛོད། ཡོ་ན་སྲོངས།
འགྱེལ་ན་སློངས། ཆད་ན་འཐུད་ཅིག རལ་ན་ཚེམས་ཤིག སྟོར་ན་འཚོལ་ལ། བརྗེད་ན་བསྐུལ་ཅིག མགོ་གང་གི་ཡར་ལ་བསྟོད་ལ། དཀྱུས་གང་གི་མར་ལ་སྲིངས་ཤིག གཞན་ཡང་ལེགས་པ་བརྒྱ་དང་སྤྲོད་ལ། ཉེས་པ་སྟོང་དང་བསྣོལ་ཅིག བསམ་པ་ཡིད་བཞིན་དུ་སྒྲུབས་ལ།
རེ་བ་རྒྱ་མཚོ་ལྟ་བུར་སྐོངས་ཤིག མཐུན་པའི་དངོས་གྲུབ་སྩོལ་ལ། མི་མཐུན་པའི་ཕྱོགས་ཐམས་ཅད་བཟློག་ཅིག གནོད་བྱེད་ཀྱི་དགྲ་བགེགས་བཟློག་པའི་རུ་མཚོན་གྱི་རྒྱལ་མཚན་ལ་བརྟན་པར་བཞུགས་ཏེ། དགྲ་དཔུང་ཆོམས་ལ་བགེགས་དཔུང་ཐམས་ཅད་བཤིག་ཅིག དམག་དཔུང་བསྐྱེད་ལ་རུ་མཚོན་འཕྱོར་ཅིག སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད་ཅིག གཞན་ཡང་སྤོ་ལ་དར་འཕྱོར་ལ། ཁྲོམ་དུ་དུང་བུས་ཤིག
གཏམ་ངན་རྒྱུན་ཆོད་ལ། སྙན་གྲགས་འཇིག་རྟེན་དུ་སྒྲོགས་ཤིག དམ་ཆོས་མི་ནུབ་པའི་རྒྱལ་མཚན་ནམ་མཁའ་ལ་འཕྱོར་ལ། མཐོ་རིས་དང་ཐར་པ་དང་བྱང་ཆུབ་སྒྲུབ་པའི་མགོན་གྲོགས་མཛོད་ཅིག སྐྱབས་དང་། དཔུང་གཉེན་དང་། བརྟེན་དང་བརླིང་མཛོད་ཅིག བདག་ཅག་གིས་ཇི་ལྟར་བསྒོ་བ་བཞིན་བཅོལ་བའི་འཕྲིན་ལས་ཐམས་ཅད་མྱུར་དུ་སྒྲུབས་ཤིག གོང་གི་གཏོར་སྔགས་ལན་གསུམ་ལ་ཨ་ཀཱ་རོ་རོལ་ཆེན་དང་བཅས་པས་གསོལ་ཁ་གསུམ་པ་བསྟབས། སླར་ཡང་དེ་འདྲ་བ་ཚང་མ་ཚར་གཉིས་ཏེ་ཡོངས་དྲིལ་ཚར་གསུམ་རྫོགས་པ་དང་།
འདི་དག་གི་ལྷག་མ་ལུས་པ་རྣམས་ཀྱང་བསྟབས། དེ་ནས་མངའ་གསོལ། དཔང་བསྟོད་རྒྱས་པར་བྱ་བ་ནི། རྔ་རོལ་དབྱངས་དང་བཅས་པས་ཁོ་བོས་བརྩམས་པའི་མངའ་གསོལ་སོགས་མངའ་གསོལ་གྱི་ཡི་གེ་གཞན་ནས་འབྱུང་བ་བཞིན་བྱ། དེ་ནས་གཟུངས་ཐག་དཀྲོལ། ཁྲག་ཆང་འཐོར་བ་ལ་བརྩོན་པས། མདུན་གྱི་སྲུང་མ་རྣམས་ལས་ཕོ་ཉ་ལས་མཁན་སྟོང་གསུམ་ཁྱབ་པར་འཕྲོས་ནས། ཞི་རྒྱས་དབང་དྲག་གི་ལས་ཐམས་ཅད་ཐོགས་མེད་དུ་བསྒྲུབ་ཅིང་། ཁྱད་པར་དགྲ་བགེགས་ལོག་འདྲེན་ཐམས་ཅད་ཚར་བཅད། ཤ་ཁྲག་རུས་པ་ལ་སོགས་རྗེས་མེད་དུ་བཞེས།
རྣམ་ཤེས་ཆོས་ཀྱི་དབྱིངས་སུ་དྲོངས་པར་བསམ་ལ། གསོལ་ཁ་ཕྱོགས་ཕྱོགས་མ་ནས་འབྱུང་བའི་དྲག་བསྐུལ་ལམ། ཁོ་བོས་བརྩམས་པའི་དྲག་བསྐུལ་སོགས་བསྐུལ་གྱི་རིགས་རྣམས་བྱས། དེ་ནས་གནོད་སྦྱིན་འཁོར་བཅས་ཞུ་བ་ལས་བྱུང་བའི་རུ་མཚོན་གཟི་བརྗིད་ནུས་པ་ཕུན་སུམ་ཚོགས་པ་དང་ལྡན་པ། འཕྱར་བ་དང་ཕྱོགས་སུ་གདེངས་པ་ཙམ་གྱིསདགྲ་བགེགས་ལོག་འདྲེན་ཐམས་ཅད་ཆར་གཅོད་པའི་ནུས་ལྡན་དུ་གྱུར་ཞེས་བརྗོད། དེ་ལྟ་བུའི་རུ་མཚོན་དེ་ཉིད་གནོད་སྦྱིན་འཁོར་བཅས་ལ་རྟེན་དུ་འབུལ་བ་ནི་རྔ་རོལ་དབྱངས་དང་བཅས་པས། དཔལ་ལྡན་རྩ་བརྒྱུད་བླ་མ་དང་། ། ཡི་དམ་རྒྱུད་སྡེ་བཞི་ཡི་ལྷ། ། དམ་ཅན་ཆོས་སྐྱོང་བསྲུང་མའི་ཚོགས། ། ལྷ་སྲིན་དྲེགས་པའི་ཚོགས་བཅས་དགོངས། །
འཕྲིན་ལས་མགོན་པོ་ཙེའུ་དམར། ། ཡབ་མཆོག་དམུ་རྗེ་ལེགས་པ་དང་། ། ཡུམ་ཆེན་གནོད་སྦྱིན་བཟང་འདྲེན་མ། ། གསང་ཡུམ་གངས་དཀར་ཤ་མེད་མ། ། མཆེད་ཟླ་སྤྲུལ་པའི་བཙན་དུག་དང་། ། ཕོ་ཉ་རུ་འདྲེན་དྲེགས་པའི་དམག ། སྡེ་བརྒྱད་བཤན་པ་བཅས་པ་ཀུན། ། བདག་ལ་བརྩེར་དགོངས་རྟེན་ལ་བཞུགས། ། དུར་ཁྲོད་འབར་བའི་རོ་ཐང་འདིར། ། ཁྲག་མཚོ་འཁྱིལ་པའི་རྦ་ཀློང་ལྗོངས། །
དམ་ཉམས་བཾ་ཆེན་བསྒྱིལ་བའི་ཁྲིར། ། བརྟན་པར་བཙུགས་པའི་རུ་མཚོན་མདུང་། ། དཔག་བསམ་ལྗོན་པའི་སྲོག་ཤིང་རྩེར། ། རྣོ་དབལ་གྲི་ལྕགས་མདུང་སོ་ལ། ། དུག་ཁྲག་སྔགས་རྒོད་ངར་དང་ལྡན། ། ལྷབ་ལྷབ་འབར་བའི་མེ་འོད་ཅན། ། གཡག་རྒོད་རོག་པོའི་རྔ་གཡབ་ཀྱི། ། ཞོལ་ཆེན་སྤྲིན་ནག་ལྟ་བུར་གཏིབས། ། དར་ནག་བ་དན་འཕན་རྩེ་གསུམ། ། རླུང་གི་བསྐྱོད་པའི་འཕུར་ལྡིང་གཡོ། །
སྐུ་རྟེན་རོ་རས་ཙཀླི། ། གསུང་རྟེན་སྲོག་འཁོར་གསང་བའི་སྔགས། ། ཐུགས་རྟེན་གསལ་པའི་མེ་ལོང་དང་། ། ཡོན་ཏན་རྟེན་དུ་ཉེར་ལྔའི་རྫས། ། འཕྲིན་ལས་རྟེན་དུ་དར་རས་འཕན། ། བསེ་བྱང་ཤིང་བྱང་དམ་ཉམས་ཀྱི། ། མགོ་ལག་འགྲོན་བུའི་ལན་ཚར་ཅན། ། དྲིལ་བུ་གཡེར་ཁ་སིལ་སིལ་འཁྲོལ། ། ཕུན་ཚོགས་རྒྱུ་ལས་ལེགས་གྲུབ་ཅིང་། ། ཏིང་འཛིན་སྔགས་རྒྱས་བྱིན་བརླབས་པའི། །
ཐུག་ཆེན་འབར་བ་དྲག་པོའི་རྟེན། ། རྟེན་མཆོག་རུ་མཚོན་རྒྱལ་མཚན་འདི། ། བླ་མ་ཡི་དམ་དཀྱིལ་འཁོར་ལྷ། ། གཞུག་པའི་ཕོ་བྲང་ཆེན་པོར་འཛུགས། ། བྱིན་རླབས་ཐུགས་རྗེའི་སྤྲིན་སྔོན་ལས། ། དངོས་གྲུབ་ཆར་རྒྱུན་དུས་འདིར་ཕོབ། ། དམ་ཅན་སྲུང་མ་རྒྱ་མཚོའི་ཚོགས། ། འདུ་བའི་གནས་དང་རྟེན་དུ་འཛུགས། ། པདྨོའི་མཚོ་ལས་ངང་པ་ལྟར། ། འབྲལ་མེད་འདུས་ནས་ལས་ཀུན་སྒྲུབས། །
དྲེགས་བྱེད་དམག་དཔུང་རུ་མཚོན་མཆོག ། གཡུལ་ལས་རྒྱལ་བའི་རྟེན་དུ་འཛུགས། ། བསྟན་དང་རྣལ་འབྱོར་བདག་ཅག་ལ། ། སྡང་བྱེད་དགྲ་བོ་རྡུལ་དུ་རློག ། རྣལ་འབྱོར་བདག་ཅག་ཡོན་མཆོད་ཀྱི། ། སྲོག་ཤིང་ཚེ་ཡི་རྟེན་དུ་འཛུགས། ། མི་ནོར་ཆོས་དང་ལེགས་ཚོགས་ཀུན། ། རབ་ཏུ་རྒྱས་ཤིང་བརྟེན་པར་མཛོད། ། དེ་ལྟར་རུ་མཚོན་རྒྱལ་མཚན་འདི། ། སྔར་བཅོལ་ལེགས་པའི་རྟེན་དུ་འཛུགས། །
ད་བཅོལ་ཞུ་བའི་རྟེན་དུ་འཛུགས། ། བསམ་དོན་འགྲུབ་པའི་རྟེན་དུ་འཛུགས། ། བླ་མ་དཀོན་མཆོག་ཡི་དམ་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། སྣང་སྲིད་དྲེགས་བྱེད་གཞི་བདག་རྣམས། ། རུ་མཚོན་འདི་ལ་བརྟན་གཞུག་ནས། ། དཔལ་ལྡན་བླ་མའི་བསྟན་པ་དང་། ། བདག་ཅག་དཔོན་སློབ་ཡོན་མཆོད་ཀྱི། ། ཉིན་མཚན་བྱ་ར་མེལ་ཚེ་དང་། ། བྱང་ཆུབ་བར་གྱི་སྡོང་གྲོགས་མཛོད། །
ཅེས་བརྗོད་པས་མདུན་གྱི་བླ་མ་ཡི་དམ་སྲུང་མ་རྣམས་དང་། སྣང་སྲིད་དྲེགས་པ་ཕོ་རྒྱུད་མོ་རྒྱུད་ཐམས་ཅད་མཚོ་ལ་ཆར་བབས་པ་བཞིན་དུ་རུ་མཚོན་གྱི་རྒྱལ་མཚན་དེ་ཉིད་ལ་ཐིམ་པར་བསམ་ཞིང་། མཐུ་སྟོབས་ཀྱི་དབང་ཕྱུག་ཁྱེད་རྣམས་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས། སངས་རྒྱས་ཀྱི་བསྟན་པ་བསྲུང་། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་ཅག་གི་སྲུང་མ་མཛོད། མི་ནོར་དགོན་གནས་ལོངས་སྤྱོད་བཅས་པའི་གཉེར་མཛོད། བསྟན་པ་དང་རྣལ་འབྱོར་པ་ལ་སྡང་བའི་དགྲ་བགེགས་གདུག་པ་ཅན་ཐམས་ཅད་སྐད་ཅིག་ཉིད་ལ་ཚར་ཆོད། ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་དབང་མཛོད་ཅིག
ཅེས་ལན་གསུམ་བརྗོད་ཅིང་། མེ་ཏོག་གཏོར་ཤིས་བརྗོད་ཀྱི་ཚིག་སྐབས་སུ་གང་བབས་བརྗོད། གསུམ་པ་རྗེས་ཀྱི་བྱ་བ་ནི། ཡི་གེ་བརྒྱ་པས་ལྷག་ཆད་ཁ་བསྐང་། ནོངས་བཤགས། བརྟེན་བཞུགས་གཤེགས་བསྡུ། གོ་བསྒོ། བསྔོ་སྨོན་ཤིས་བརྗོད་རྣམས་སྐབས་སུ་གང་བབས་མ་འཁྲུལ་བར་བྱའོ། ། དེ་ལྟ་སྲུང་མ་རྣམས་ལ་རུ་མཚོན་བཙུགས་པའི་ཕན་ཡོན་ནི། རུ་མཚོན་གྱི་རྟེན་དེ་ཉིད་གང་དུ་ཡོད་པར།
དམ་ཅན་སྲུང་མའི་ཚོགས་རྣམས་མཁའ་ལ་སྤྲིན་འདུ་བའམ། མཚོ་ལ་ངང་པ་འདུ་བའམ། ཤ་རུལ་ལ་སྦྲང་བུ་འདུ་བ་ལྟར་གནས་དེ་ཉིད་དུ་རྟག་པར་བཞུགས་ནས། ཡུལ་ཕྱོགས་དགེ་མཚན་དང་ལྡན་པ་དང་། སྒྲུབ་པ་པོ་རྣམས་ཀྱི་གནས་སྐབས་དང་མཐར་ཐུག་གི་འདོད་དོན་ཐམས་ཅད་སྒྲུབ་པར་འགྱུར་བས་ཚུལ་འདི་ལ་བརྩོན་པར་བྱའོ། ། ཞེས་དཔལ་འཕྲིན་ལས་གྱི་མགོན་པོ་གནོད་སྦྱིན་ཙེའུ་དམར་པོ་ལ་བསྟེན་པའི་རུ་མཚོན་འཛུགས་ཆོག་ལོག་འདྲེན་གཡུལ་རྒྱལ་ཞེས་བྱ་བ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་ཚར་ཆེན་ཆོས་ཀྱི་རྒྱལ་པོས་མཛད་པའི་མགོན་པོའི་རུ་མཚོན་འཛུགས་ཆོག་ལ་གཞི་བྱས་གནོད་སྦྱིན་འདི་རང་གི་ཁྱད་ཆོས་རྣམས་ཚད་ཐུབ་ཡིག་ཆ་ཁ་ཤས་ནས་ཁ་བསྐང་ཞིང་རང་གིས་སྔར་བརྩམས་གཏོར་བསྔོ་མངའ་གསོལ་དྲག་བསྐུལ་རྣམས་ཀྱང་སྐབས་བསྟུན་ལ་སྦྱར་ཏེ་མགྱོགས་པར་བྲིས་པ་དགེ ཡི་གེ་པ་ནི་གཞུ་ལུང་པ་བསོད་ནམས་འོད་ཟེར་གྱིས་བྲིས་པ་དགེ་ལེགས་འཕེལ།། ༈ །སྭསྟི། ཙེའུ་དམར་རུ་མཚོན་འཛུགས་ཆོག་གི་ལག་ལེན་ཟིན་བྲིས། ཐོག་མར་མཆོད་པ་བྱིན་བསླབས།
ཨོཾ་བཛྲ་ནས་ཚེ་འདི་ཉིད་ལ་ཐོབ་པར་བྱིན་གྱིས་བརླབ་ཏུ་གསོལ། ཞེས་པའི་བར་ཁོ་བོས་བརྩམས་པའི་འདུལ་འཛིན་གསོལ་མཆོད་ཀྱི་ནང་བཞིན། བུམ་པ་བསངས་སྦྱངས་བསྐྱེད་ཆོག་དཀྱུས་འགྲེ་ལ། ནང་ཆུ་དང་བཅུད་སྣ་སོགས་ཀྱིས་ཡོངས་སུ་གང་བའི་ནང་དུ། པཾ་ལས་པདྨ་དང་ནས། དབུ་བརྒྱན་གྱི་བར་དུ་གང་འཁོད་གསོལ་མཆོད་དེའི་མདུན་བསྐྱེད་བཞིན། ཕྱི་ནང་གི་མཆོད་པ་དང་བསྟོད་པ་ཤླཽ་ཀ་གཅིག་ཀྱང་དེ་ནང་བཞིན། རང་གི་སྙིང་ཀ་ནས་སྔགས་ཀྱི་འཕྲེང་བ་སོགས་ཀྱཻ་རྡོར་བུམ་བསྐྱེད་བཞིན། འོན་ཀྱང་ལྷ་ལ་ཕོག་པས་ཞེས་སྦྱར། ཨོཾ་ཧྲཱིཿཔདྨ་སོགས་བརྒྱ་རྩ་མཆོད་བསྟོད་གོང་བཞིན།
འདོད་གསོལ་ངང་ལྷ་ཞུ་ཚུལ་ཀྱཻ་རྡོར་བཞིན། ནས། སྦྱོང་བ་རྒྱུན་བཞིན། བདེན་བདར་རབ་གནས་བཞིན་ལ། ཀྱཻ་རྡོར་གྱི་ཚབ་ཏུ་བཅོམ་ལྡན་འདས་རྟ་མཆོག་རོལ་པའི་དཀྱིལ་འཁོར་གྱི་ལྷ་ཚོགས་རྣམས་ཀྱི་ཞེས་དང་། དེང་འདིར་གནོད་སྦྱིན་ཙེའུ་དམར་པོ་འཁོར་དང་བཅས་པའི་ནང་རྟེན་རུ་མཚོན་འཛུགས་པ་ལ་ཞེས་སྦྱར། ཁྲུས་གསོལ་རྒྱུན་བཞིན་ལ། གང་ལ་སེར་སྣ་མ་རྫོགས་པའི་བཟང་ཁྲུས་ཀྱི་མཐའི་བཀྲ་ཤིས་མི་དགོས། ཁྱད་པར་སྤྱན་འདྲེན་གྱི་འགོར། བཅོམ་རོལ་བཅོམ་དུང་བསྐང་བ་ཐུགས་དམ་མའི་འགོ་བཞིན།
ཐུགས་རྗེ་ཚད་མེད་ཤླཽ་ཀ་གཉིས་དང་། ཕན་བདེ་ཀུན་འབྱུང་ཤླཽ་ཀ་དང་པོར་སྲིན་ཐུང་གི་དབྱངས་རོལ། ཕན་བདེ་ཀུན་འབྱུང་གི་མཇུག་དང་། ཧཱུྃ་ཡོད་པའི་འགོ་དང་འདུས་གྱུར་ཅིག་རྣམས་ལ་ཚིག་རོལ། རྗེས་མ་འདིར་ཆེམས་བརྡུང་གསུམ་བརྡེག་ལེན་ཅན་རོལ་སྐོར་འབེབས་བཅས་ཕྱི་ནང་གི་མཆོད་པ་ལ་སོ་སོའི་ཕྱག་རྒྱ། འོག་ནས་འབྱུང་བའི་རང་ཉིད་ཡི་དམ་དུ་ནས། འདར་ཕྲི་ལི་ལི་ཡོད་པར་གྱུར། ཞེས་པའི་བར་ཡར་བླངས་ལ། ཨོཾ་པདྨ་སོགས་ཉེར་གཅིག བོད་རྦད་བསད་གསུམ་སོ་སོར་བཀྲལ་ལ་ཉེར་གཅིག་རེ།
གསོལ་ཁའི་དབྱངས་རོལ་སོགས་ལག་ལེན་རྣམས། ཁོ་བོས་སྦྱར་བའི་མགོན་མདོས་གཏོང་ཚུལ་བཞིན། གསོལ་ཁ་གསུམ་པ་རྫོགས་ནས་གསུམ་བརྡེག་ལེན་ཅན་མངའ་གསོལ་ཤླཽ་ཀ་དང་པོ་ལ་ལྷ་མཆོག་ནག་པོ་པའི་དབྱངས་རོལ། རྫོགས་ནས་ཚིག་རོལ་དགུ་རྡུང་། དེ་ནས་དྲག་བསྐུལ་རྫོགས་མཐར་ཚིག་རོལ་དགུ་རྡུང་། ཆེམས་རྡུང་། གསུམ་བརྡེག་ལེན་ཅན། མངའ་གསོལ་དང་དྲག་བསྐུལ་གཉིས་ཆར་རྔ་འཕར་མ། དྲག་བསྐུལ་ལ་ཕྱིར་བཅས། དེ་ནས་གནོད་སྦྱིན་ནས།
གུར་གྱི་བར། བཅོམ་དུང་བཅོམ་རོལ་བསངས་བཞིན་འབུལ་ཚིག་ཤླཽ་ཀ་དང་པོར་དུས་གསུམ་བདེ་གཤེགས་མའི་དབྱངས་རོལ། དེ་ཕྱིན་རྔ་འཕར་མ། མཐར་ཚིག་རོལ་ཆེམས་བརྡུང་མཇུག་གུར་དྲག་མཆོད་རོལ་བཞིན། མཐུ་སྟོབས་ཀྱི་སྟོབས་པ་རབ་གནས་བརྟན་བཞུགས་བཞིན་ལ་དྲག་རོལ་དྲག་དུང་། གསུམ་པའི་མཐར་གསུམ་བརྡེག་ལེན་ཅན། བཀྲ་ཤིས་དྲིལ་གསིལ་ཚིགས་བཅད་ལ་ཅི་རིགས་ཀྱི་མཐར་རོལ་མོ། མཇུག་ཆོག་ཀྱང་འདུལ་འཛིན་གསོལ་མཆོད་བཞིན་ནོ།། །། ཞེས་པའང་ཀུན་བློས་སྨྲས་སོ།། །། PAGE * MERGEFORMAT 2 ཀུན་དགའ་བློ་གྲོས།
གནོད་སྦྱིན་ཙིའུ་དམར་ལ་བསྟེན་པའི་རུ་མཚོན་འཛུགས་ཆོག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
