གསུང་འབུམ། ཀུན་དགའ་བློ་གྲོས།
པོད ༡༩༦
ཚེ་དཔག་མེད་ལྷ་དགུའི་རྒྱས་པའི་སྦྱིན་སྲེག
༄༅། །ཚེ་དཔག་མེད་ལྷ་དགུའི་རྒྱས་པའི་སྦྱིན་སྲེག་བཞུགས་སོ།། ཨོཾ་སྭསྟི། ཚེ་དཔག་མེད་ལྷ་དགུའི་རྒྱས་པའི་སྦྱིན་སྲེག་ནི། ཐབ་སྟེགས་ཡོད་མེད་ཇི་ལྟར་ཡང་། ས་སེར་པོས་གཞི་བྱུགས་པའི་སྟེང་དུ་ཐབ་ཀྱི་དངོས་གཞིའི་དབུས་ནས། ཁྲུ་གང་གྲུ་བཞིར་བཏབ་པས་ཁྲུ་དོ་འབྱུང་། ཁ་ཁྱེར་མུ་རན་སྟེགས་བུ་རྣམས་ལ་སོར་བརྒྱད་རེའམ་བཞི་རེ་གང་རུང་ཐབ་ཀྱི་དབུས་སུ་ལྷ་དགུའི་དཀྱིལ་འཁོར་ཡོངས་རྫོགས། ཆུ་ཚོན་གྱིས་བྲིས་ལ་དབུས་དང་ཕྱོགས་མཚམས་བརྒྱད་དུ་ཧྲཱིཿརེ། མུ་རན་ལ་རིན་པོ་ཆེའི་ཕྲེང་བ་ཟླ་ཕྱེད་དཀར་པོ། རྡོ་རྗེ་སེར་པོ།
འབྲས་བུ་ཅན་གྱི་ཤིང་ངམ་ལྕི་བ་གཙང་མས་ཁ་ཁྱེར་གྱི་སྟེང་གྲུ་བཞི་ཁྲུ་གང་བརྩིགས། དཀྱིལ་འཁོར་གྱི་ཁྱམས་ཀྱི་ཤར་ལྷོར་ཏིང་ལོ་བཞག དེའི་དྲུང་དུ་ནས་འབྲས་གང་རུང་གི་ཚོམ་བུ་མེ་ཡོལ་གྱི་རྒྱ་དང་དཔངས་འདམ་ཕྱེད། ཐབ་གཡོན་ནས་ཡམ་ཤིང་མར། ཏིལ་སོགས་སྦྱིན་སྲེག་སྤྱི་འགྲེའི་རྫས་རྣམས་ཁ་ཆེས་སེར་པོར་བསྒྱུར། གཡས་ནས་ཆུ་གཉིས་སྔོན་འགྲོའི་ཉེར་མཆོད་གྲངས་ཚང་། འདས་གཏོར་རྒྱལ་ཆེན་ཕྱོགས་སྐྱོང་། འབྱུང་པོ། མེ་ལྷ་རྣམས་ལ་ཟླུམ་གཏོར་སེར་པོ་དར་བེར་ཅན་རེ། བགེགས་གཏོར།
རྡོར་དྲིལ། དགང་གཟར་བླུགས། བསངས་ཆུ་འཐོར་ཡབ། ཀུ་ཤ་བརྒྱད། སྤོར་ལྡེ་རྣམས་འདུས་བྱས་ལ་མཆོད་པ་བྱིན་རླབས་སྐྱབས་འགྲོ་ནས་བདག་བསྐྱེད་ཀྱི་གཞལ་ཡས་ཁང་རང་ལ་ཐིམ་པའི་བར། བསང་ཆུ་ལ་དམིགས་ཏེ་ཨོཾ་ཨ་མྲྀ་ཏ་ཉེར་གཅིག མཆོད་རྫས་དང་བསྲེག་རྫས་རྣམས་ལ་གཏོར་ཏེ། བསང་སྦྱང་བསྐྱེད་ཆོག་གི་དཀྱིལ་ཆོག་གི་མཆོད་པ་བྱིན་རླབས་བཞིན་ལ། བསྲེག་རྫས་རྣམས་ཀྱང་གཟི་བརྗིད་དང་ལྡན་པ་སྦྱིན་བདག་རྣམས་ཀྱི་ཚེ་དང་བསོད་ནམས་དཔལ་དང་འབྱོར་པ་ཐམས་ཅད་རྒྱས་པའི་ནུས་པ་དང་ལྡན་པར་གྱུར། ཨརྒྷཾ་ནས།
ཤཔྟའི་བར་དང་། འབྲུ་གསུམ་ཉེར་གཅིག་གམ་བརྒྱ་རྩ་ལ་སོགས་པར་བརྗོད། སྤོར་ལྡེ་སྤོར་ལ་ཨོཾ་ན་མོ་བྷྲཱུཾ་སོགས་ལན་གསུམ་བརྗོད་ཅིང་ཐབ་ལ་གྲུ་བཞི་གཡས་སྐོར་དུ་བསྐོར། ཨོཾ་ཨགྣ་ཡེ་ཛྭ་ལ་རཾ་གྱིས་མེ་སྦར། སྔགས་དེ་ཉིད་དང་དགང་གཟར་མར་ཁུ་དང་བཅས་པ་ལན་གསུམ་གྱིས་མེ་ཁ་གསོས། ཐབ་ལ་ཨ་མྲྀ་ཏས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་རྒྱས་པའི་ཐབ་ཁུང་གྲུ་བཞི་སེར་པོ་ཡངས་ཤིང་རྒྱ་ཆེ་བ་དྭངས་ཤིང་ཐོགས་པ་མེད་པ་མུ་རན་ལ་རིན་པོ་ཆེས་བསྐོར་བའི་ནང་ཡེ་ཤེས་ཀྱི་མེ་རབ་ཏུ་འབར་བས་གང་བར་གྱུར། རང་གི་ཐུགས་ཀའི་ས་བོན་ལས་འོད་ཟེར་འཕྲོས་པས་ཤར་ལྷོ་ནས་མེ་ལྷ་འཁོར་དང་བཅས་པ་ཨོཾ་བཛྲ་ས་མཱ་ཛཿ སྤོས་རྡོར་དྲིལ་འཛིན་པས།
ཨོཾ་ཚུར་བྱོན་ནས་བཞེས་སླད་དུ། འདིར་ནི་ཡང་དག་སྙོམས་པར་མཛོད། ། ཨོཾ་ཨགྣ་ཡེ་མ་ཧཱ་ཏེ་ཛ་སརྦ་ཀརྨ་པྲ་ས་ད་ཀ་ཀ་རུ་ཎྱ་ཀྲྀ་ཏ་སརྦ་ཨརྠ་ཨསྨིན་པནྣི་ཧི་ཏྭ་བྷ་ཝ། རྡོར་དྲིལ་བཞག ཐབ་ནང་དུ་འབྲུ་གཏོར། པདྨའི་ཕྱག་རྒྱ་དང་བཅས། པདྨ་ཀ་མ་ལ་སོགས་བརྗོད། ཐབ་ཀྱི་དབུས་སུ་པདྨ་དང་ར་སྐྱེས་ཀྱི་གདན་ལ་འཁོད་པ་ནི་མེ་ལྷ་སྐུ་མདོག་སེར་པོ་ཞལ་གཅིག་ཕྱག་གཉིས་པ། གཡས་བགྲང་ཕྲེང་དང་། གཡོན་སྤྱི་བླུགས་འཛིན་པ།
སྐུ་ལས་འོད་ཟེར་སེར་པོ་འཕྲོ་བ་དྲང་སྲོང་གི་ཚོགས་ཀྱིས་བསྐོར་བ་དང་བཅས་པར་གྱུར། ཀུ་ཤ་དང་བྱོན་ཟན་འབུལ་བ་སྤྱི་དང་མཐུན་ཞིང་། ཨོཾ་ཨགྣཱ་ཡེ་ཨ་དཱི་པྱཱ་ཨ་དཱི་པྱཱ་ཨ་བི་ཥ་མཧཱ་ཤྲཱི་ཡེ་ཧ་བྱ་ཀ་བྱ་བ་ཧ་ན་ཡ་སྭཱཧཱ། ཨོཾ་ཨགྣ་ཡེ་ས་པ་རི་ཝཱ་ར་སྔོན་དུ་འགྲོ་བའི་ཆུ་གཉིས་ཉེར་མཆོད་རོལ་མོ། འཇིག་རྟེན་དབང་ཕྱུག་ཤླཽ་ཀ་གཅིག རྫས་ཀྱི་རིམ་པ་ནི། ཡམ་ཤིང་མར་ཏིལ་ཟས་མཆོག་དང་། འབྲས་སོ་ནས་སྲན་གྲོ་དུར་ཝ། ཀུ་ཤ་རྣམས་ནི་ཉེར་གཅིག་འབུལ། རྫས་སྔགས་སྤྱི་དང་མཐུན་ནོ། །
སྤེལ་ཚིག་དཔེར་མཚོན་ན། ཨོཾ་བོདྷི་བྲིཀྵ་ཡེ་ཀོ་ལྕགས་ལྷ་སྡེ་མི་སྡེ། ཡུལ་གྲོང་། ལོངས་སྤྱོད་འཁོར་དང་བཅས་པ་རྣམས་ཀྱི་ཚེ་དང་བསོད་ནམས་དཔལ་དང་འབྱོར་པ་ལེགས་པའི་ཡོན་ཏན་ཐམས་ཅད། པུཥྚིཾ་ཀུ་རུ་ཨོཾ། རྫས་ཐམས་ཅད་རྫོགས་ནས་གོང་ལྟར་མཆོད་བསྟོད། མར་ནག་དགང་བླུགས་གང་བླུགས་ཏེ་སྔགས་དང་མེ་ལྷ་འབར་བ་གཞན་དང་འདྲ། མེ་ཨ་མྲྀ་ཏས་བསངས། སྭ་བྷ་ཝས་སྦྱངས། གཞལ་ཡས་ཁང་བསྐྱེད་པ་ནས་གཙོ་འཁོར་ཐམས་ཅད་ལ་འོད་དཔག་མེད་ཀྱིས་དབུ་བརྒྱན་གྱི་བར་དཀྱིལ་ཆོག་བཞིན།
དཀྱིལ་འཁོར་གྱི་གཙོ་བོ་བླ་མ་དང་ཐ་མི་དད་པ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་ཏེ་བཞུགས་པར་གྱུར། སྙིང་པོ། མིང་གི་སྙིང་པོ། གཟུངས་རིང་རྣམས་ཚར་གཅིག་གི་རྗེས་སུ་བྱོན་ཟན་གྱི་སྔགས་གོང་ཇི་ལྟ་བ་བཞིན་ལ། བ་ཧ་ན་ཡ་ཀོ་ལྕགས་སོགས་སྤེལ་ཚིག་སྦྱར་བ་ལན་གསུམ་ཕུལ། མཆོད་པ་བསངས་སྦྱངས་ནས་བསྟོད་པ་རྫོགས་པའི་བར་དཀྱིལ་ཆོག་བཞིན། རྫས་ཐམས་ཅད་ཀྱི་འགོར། སྙིང་པོ་སོགས། སྔགས་གསུམ་ཚར་རེ། རྫས་སྔགས་ཀྱིས་བརྒྱ་རྩ་བརྒྱད་ཕུལ་བའི་མཐར་སྤེལ་ཚིག་ཁྱད་པར་འབྲུ་ཁོ་ན་ཡེ་ཤེས་ཀྱི་བདུད་རྩིར་བསམས་ལ།
ཨོཾ་ན་མོ་བྷྲཱུཾ་ཨཱ་ཡུ་རྫྙཱ་ན་ཧྲཱིཿ ཨ་རོ་ལིཀ་ཧཱུྃ་ཧྲཱིཿ བརྒྱ་རྩས་ཕུལ་བའི་མཐར། སྤེལ་ཚིག་སྦྱར་བ་ལན་བཅུ། འདིའི་འབུལ་ཚུལ་འདི་བཞིན་ནམ། ཡང་ན་བསྙེན་དུས་བཞིན། འདས་པའི་མེ་ལྷ་ལ་བསྲེག་རྫས་དང་པོ་སྔགས་གསུམ་སྔོན་དུ་འགྲོ་བའི་རྫས་སྔགས་དང་སྤེལ་ཚིག་གིས་ཕུལ། གཉིས་པ་ནས་བཅུ་པའི་བར། ཕྲེང་བ་དང་འབྲུ་ལ་གྲངས་བཟུང་ལ་ཕྲེང་འཁོར་རེ། རྫོགས་མཚམས་སུ་ཐོག་མར་གྲངས་འཛིན་གྱི་འབྲས་བུ་ཕུལ་དེ་ནས་ཡམ་ཤིང་སོགས་ཚང་མ་སྙིང་པོས་ཕུལ་བའི་མཐར།
སྤེལ་ཚིག་སྦྱར་བ་སྟེ་བསྙེན་དུས་ཀྱི་སྦྱིན་སྲེག་སྤྱི་འགྲེ་བཞིན། འབུལ་ཚན་རྫོགས་མཚམས་རྫས་སྔགས་ཀྱིས་འབུལ་བའང་རིགས་འགྲེ། མཐར་བུམ་བསྐྱེད་བཞིན་མཆོད་བསྟོད། འདས་གཏོར་ནས་བགེགས་གཏོར་བཏང་བའི་བར་དཀྱིལ་ཆོག་བཞིན། ཉེ་རེག་བྱ་བའམ། མ་གྲུབ་ན་ཁ་ཆུས་བཤལ་ལ་ཕྱིར་འཕོ། འདས་པའི་མེ་ལྷ་ལ་གཤེགས་སྐྱེམས་གོང་བྱོན་ཟན་བཞིན་ཕུལ། མཆོད་བསྟོད་བུམ་བསྐྱེད་བཞིན། བཅོམ་ལྡན་འདས་མགོན་པོ་ཚེ་དང་ཡེ་ཤེས་དཔག་ཏུ་མེད་པའི་ལྷ་ཚོགས་རྣམས་ཀྱིས་ཀོ་ལྕགས་སོགས་ནས། ཡོན་ཏན་ཐམས་ཅད་གོང་ནས་གོང་དུ་འཕེལ་ཞིང་རྒྱས་པར་བྱིན་གྱིས་བརླབས་ཏུ་གསོལ།
གཡས་པའི་སྲིན་ལག་གི་ཐབ་ཐལ་བླངས་ལ་འབྲུ་གསུམ་བརྗོད་ཅིང་གནས་གསུམ་དུ་ཐིག་ལེ་བྱ། རྡོར་སེམས། ཡིག་བརྒྱ་ལན་གསུམ། མ་འབྱོར་བ་དང་སོགས། གང་ཡང་བདག་བློ་སོགས། གཙོ་བོར་ནུས་པ་སོགས། ཨོཾ་ཁྱེད་ཀྱིས་སོགས། མཐེབ་སྲིན་གྱིས་སེ་གོལ་ཕྱིར་གཏོགས། ཨོཾ་བཛྲ་མུཿ ཡེ་ཤེས་པ་རྣམས་རང་བཞིན་གྱི་གནས་སུ་གཤེགས།
དམ་ཚིག་པ་རྣམས་རང་ལ་ཐིམ། མེ་ལྷ་ལྷག་མཆོད་གཞན་དང་འདྲ་བ་ལས་རྫས་ཀྱི་གོང་དུ་མཆོད་བསྟོད། གཤེགས་སྐྱེམས་ལན་གསུམ་ཕུལ་ནས་ཀྱང་། མཆོད་བསྟོད། གཏོར་མ་ནི་གོང་དུ་བསྒྲིགས་པ་དེ་ལས་ཐབ་ཀྱི་ཉེ་དྲུང་དུ་ལེན་མི་དགོས། བསང་སྦྱང་བྱིན་རླབས། དཀྱིལ་ཆོག་གི་མདུན་བསྐྱེད་བཞིན། མཚན་སྔགས་ཀྱི་མཐར་ནམ་མཁའ་མཛོད་ཀྱི་སྔགས་ན་མཿསརྦ་སོགས་ནས་བ་ལིཾ་ཏ་ཡེ་སྭཱཧཱ། གསུམ་མམ་ལྔ་བདུན་ཉེར་གཅིག་ལ་སོགས་པས་ཕུལ། མཆོད་པ་གོང་བཞིན།
བསྟོད་པ་རྒྱས་པ། མེ་ལྷའི་རྒྱལ་པོ་འཁོར་བཅས་རྣམས། ། མཆོད་སྦྱིན་གཏོར་མ་ནས་ཀུན་འགྲུབ་ཤོག་གི་བར། མ་འབྱོར་པ་དང་ཤླཽ་ཀ་གཅིག བདག་གི་དོན་དང་སོགས། གཤེགས་གསོལ་སྤྱི་འགྲེ། རང་གི་གནས་གསུམ་བསྲུང་། དགེ་བ་འདི་ཡིས་མྱུར་དུ་བདག་སོགས་དང་། བརྒྱུད་འདེབས་བསྔོ་བ་སྨོན་ལམ་བཀྲ་ཤིས་ཕུན་སུམ་ཚོགས་པ་སོགས་སམ། སྟོན་མཆོག་དམ་པའི་ཆེ་བའི་ཆེ་མཆོག་སོགས།
གང་འོས་མཛད་པས་འཐུས། ཐབ་གཅིག་ལ་སྒྲུབ་པ་པོ་མང་པོས་རྫས་ཕུལ་ན་མེ་ཤི་བ་སོགས་སྐྱོན་འབྱུང་བས། ཐབ་ཀྱང་སོ་སོ། རྫས་རྣམས་ཀྱང་སོ་སོར། གཏོར་མ་ཡང་སོ་སོར་བགྱིས་ན་འབྱོར་པ་རྒྱས་པའི་རྟེན་འབྲེལ་དང་། ཞལ་བྱང་གཟིགས། ཆོ་ག་བསྒྲིགས་འདོན་མེ་ཚད་སོགས་ཉེན་ཆེ་ན་ཐབ་དང་སྒྲུབ་པོའི་བར་དུ་འདོམ་བཞི་ལྔ་སོགས་ཀྱིས་འགྱངས་ཆོད་པར་བྱས་ལ། སྤོར་ལྡེ་ལའང་གཟུངས་ཐག་བཏང་ལ་སྒྲུབ་གཡོག་གིས་སྤར། མར་སོགས་རྫས་རྣམས་ཀྱང་སྣོད་དུ་བསགས་ལ་སྒྲུབ་གཡོག་རྣམས་ཀྱིས་རིམ་པ་བཞིན་དུ་བསྐྱལ། ད་ལམ་གྱི་རྫས་ཀྱི་གཙོ་བོ་ནི།
ཡམ་ཤིང་། མར། ཟས་མཆོག་ནས་རྣམས་ཡིན་ཞིང་རྫས་གཞན་ཚོ་འབྱོར་པ་ཆུང་ཞིང་སྣོད་མ་འབྱོར་ན་ལྷན་ཅིག་ཏུ་བསྲེས་ནས་རྫས་སྔགས་སོ་སོ་ལ་གྲངས་འཛིན་བགྱིས་པས་འགལ་བ་མེད་པར་ཁུངས་ཐུབ་ཀྱི་ཡི་གེ་རྣམས་ལས་བཤད།། །། PAGE * MERGEFORMAT 2 ཀུན་དགའ་བློ་གྲོས། ཚེ་དཔག་མེད་ལྷ་དགུའི་རྒྱས་པའི་སྦྱིན་སྲེག། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
