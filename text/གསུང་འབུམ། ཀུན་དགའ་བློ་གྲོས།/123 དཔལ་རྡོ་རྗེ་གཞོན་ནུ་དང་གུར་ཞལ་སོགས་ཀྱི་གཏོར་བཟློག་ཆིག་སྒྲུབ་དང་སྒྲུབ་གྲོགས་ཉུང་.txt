གསུང་འབུམ། ཀུན་དགའ་བློ་གྲོས།
པོད ༡༢༣
དཔལ་རྡོ་རྗེ་གཞོན་ནུ་དང་གུར་ཞལ་སོགས་ཀྱི་གཏོར་བཟློག་ཆིག་སྒྲུབ་དང་སྒྲུབ་གྲོགས་ཉུང་ངུའི་བྱེད་ཚུལ།
༄༅། །དཔལ་རྡོ་རྗེ་གཞོན་ནུ་དང་གུར་ཞལ་སོགས་ཀྱི་གཏོར་བཟློག་ཆིག་སྒྲུབ་དང་སྒྲུབ་གྲོགས་ཉུང་ངུའི་བྱེད་ཚུལ་བཞུགས་སོ།། ན་མོ་གུ་རུ་བཛྲ་ཀཱི་ལ་ཡ། དཔལ་རྡོ་རྗེ་ཕུར་པའི་གཏོར་བཟློག་སྔགས་འཆང་རྒྱ་གར་ཤེས་རབ་བཟང་པོའམ། ཤེས་རབ་རྒྱལ་མཚན་དུའང་གྲགས་པ་དེ་ཉིད་དང་། ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་རྣམ་གཉིས་ཀྱི་གསུང་བཞིན་ཕྱག་ལེན་སྔ་ཕྱིའི་ཁྱད་བཅས་དཔལ་ས་སྐྱར་མཛད་སྲོལ་བཞུགས་པ་བཞིན། དཔོན་སློབ་བཞི་གྲྭ་ལྟ་བུས་བསྒྲུབ་རྒྱུ་ཡིན་ན་གདབ་ལས་ཟོར་འཕེན་དང་བཅས་པའི་ལག་ལེན་འདི་ལྟར་བྱ་སྟེ། དེ་ཡང་ཚོགས་ཀྱི་བཤགས་པ་གྲུབ་པ་དང་སློབ་དཔོན་གྱི་མདུན་དུ་རྡུལ་ཚོན་ནམ་རས་བྲིས་གང་རུང་གི་མི་ལྤགས་གཡང་གཞིའི་དཀྱིལ་དུ་འབྲུབ་ཁུང་གྲུ་གསུམ་ནག་པོ་མེ་རིས་ཅན་གྱི་ནང་དགྲ་བགེགས་ཀྱི་ས་བོན་ཎི་ཊི་ཞེས་པའམ། ནྲྀ་ཏྲྀ་གང་རུང་འདམ་ཀ་ཡིན་པས་ཎིའམ། ནྲྀ་ལྗང་གུ། ཊིའམ་ཏྲྀ་སེར་པོ་བརྩེགས་མའམ་ཐད་བྲིས་ཅན་བཀྲམ་ཁར་ལྕགས་སླངས་ནང་གི་སྒྲུབ་ལིང་རྣམས་བཞག
འདི་དག་རྒྱུན་དུ་དགུག་གཞུག་གྲུབ་ནས་གཏོར་མའི་མདུན་དང་དགུག་གཞུག་སྐབས་བཅས་ལ་སྡེར་སྟེགས་ལྟ་བུའི་ཁར་འཇོག་པ་ནི་ལིང་སྣོད་ལ་རྡོག་རྡུལ་འགོས་དོགས་ཡིན་པས་ལིང་སྣོད་འོག་ཏུ་གདིང་རྒྱུ་དེ་ངེས་པར་རྒྱབ་མདུན་མ་ནོར་བ་དགོས་ཤིང་། རས་དང་རྡུལ་ཚོན་འབྲུབ་ཁུང་སྟེང་ལིང་སྣོད་ལས་གདན་གཞན་མི་དགོས། གང་ལྟར་དེའི་མཐར་ཡང་འབྲེལ་སོ་དྲུག་དང་གདབ་ཁ་དྲུག་གི་ཆས་རྣམས་བཤམ། སློབ་དཔོན་གྲོགས་བཅས་སྟན་ལ་འདུག་བཞིན་དུ་མཆོད་གཡོག་པས་ཕུད་དམ་ཕོར་བཟུང་ལ་གསེར་སྐྱེམས་བསྐོར་འཆམས་བཅས་རིག་འཛིན་བསྐོར་འཆམས་མེད། ཕུར་ཁ་བསྒྱུར་བ་ནས་བཟུང་སློབ་དཔོན་འདུག་བཞིན་དུ་འཆམས་ཚུལ་དང་ཡང་འབྲེལ་སོ་དྲུག་གི་རྫས་སོ་སོར་ལིང་གར་འདེབས་པ་བསྒྲལ་མཆོད་དངོས་བཻ་ཌཱུརྻ་སྔོན་པོ་སོགས། ཕྱི་ནང་གསང་བ་རྣམས་བྱ། ལྷག་མ་གཏོང་བའམ། མི་གཏོང་བ་གང་རུང་དམ་ཡེ་ཕྲལ་བ་ནས་ཟོར་བསྐུལ་མཇུག་གི་དགུ་བརྡུང་རྫོགས་པ་དང་བདུད་རྒྱལ་བསྐུལ་གྱི་དབྱངས་ཚུགས། དམ་ཚིག་ཆེན་པོའི་མཇུག་གི་དགུ་བརྡུང་རྫོགས་པ་དང་བཞི་བརྡུང་དགུ་བརྡུང་སྤེལ་བ་བཟློག་པའི་ཛམ་འགྲོས་རོལ་མོ་ཚར་གསུམ་སོགས་བྱས་མཐར་ཆེམས་བརྡུང་ཡུན་ཅི་རིགས་རིང་ལིང་རོ་གཏོར་མ་རྣམས་ཕྱིར་འགྲོར་བཅུག་ལ་སྦྲཾ་གཅིག་གཉིས་ཞེས་རོལ་མོ་བཞག དེ་ནས་སློབ་དཔོན་རྡོར་དྲིལ་གསོར་བཀྲོལ།
གཞན་རྣམས་ཕུད་དམ་སོགས་ཁུར་འོས་ཡོད་པའམ་མེད་ཀྱང་རུང་ཀཱི་ལ་ཡ་བཟླ་བཞིན་པས་ཐམས་ཅད་ཟོར་འཕེན་པ་དེར་སླེབས་པ་དང་། གཏོར་མ་རྣམས་བསྒྲིགས། བཅོམ་དྲིལ་བྱས་ལ་བདུད་རྒྱལ་བསྐུལ་ཆུང་། བདག་ཤོ་ས་བདག་རྣམས་ཀྱི་བསྐུལ་སྡེ་ཚན་རེ་རེའི་མཐར་དྲིལ་གསིལ་སློབ་དཔོན་གྱིས་རྡོ་རྗེ་དང་བཅས་ཕུད་ཆང་བཟུང་ལ་གསེར་སྐྱེམས་བྱིན་བརླབས་གྲུབ་ནས་བཅོམ་དྲིལ་རྗེ་བཙུན་དཀར་པོ་རྣམ་གསུམ་གྱི་སྐུ་ཐོག་ལ་བསྐང་བ་དང་བསྟོད་དབྱངས་དྲིལ་གསིལ་གྱི་མཛད་སྲོལ་ཡོད་པར་བཤད་པས་རིགས་འགྲེ་སྦྱར་ན། འདིར་ཡང་རུང་བས། བླ་མ་རིག་འཛིན་གྱི་དབྱངས་ལ་ཚིགས་རྐང་རེའི་མཚམས་སུ་དྲིལ་གསིལ། གྲུབ་གཉིས་འཕེལ་བར་མཛད་དུ་གསོལ་ལ་དྲིལ་གསིལ་གསེར་སྐྱེམས་གཏོར། དེ་ཕྱིན་དབྱངས་མེད་རྣམས་ལ་རོལ་མོ་ལེན་མཚམས་སུ་དྲིལ་གསིལ་རེ་གསེར་སྐྱེམས་སྟེང་འོག་བར་གསུམ་དུ་འཐོར་སྐབས་དྲིལ་བུ་ཏལ་མར་གསིལ། དཔང་གཟུགས་འགོར་བཅོམ་དྲིལ་རོལ་མོ་ལེན་མཚམས་སུ་དྲིལ་གསིལ་འོག་མ་ཀུན་ལ་འགྲེ། ཟོར་ལམ་དབྱེ་བར་སློབ་དཔོན་གྱིས་རྡོར་དྲིལ་མདའ་གཞུ་བཟུང་ལ་མདའི་ཟོར་ལམ་དབྱེ་ཚུལ་དྲིལ་གསིལ་སྐབས་གཡས་ཀྱིས་རྡོ་རྗེ་མདའ་གཞུ་ཀུན་བཟུང་།
ཟོར་བསྐུལ་གྱི་ཚེ་སྒྲུབ་གྲོགས་ཞིག་ལ་རྡོར་དྲིལ་གཏད་ལ་རང་ཉིད་མདའ་གཞུ་ཐོགས་ནས་གཏོར་དྲུང་དུ་རང་འགྲོས་ཀྱིས་སོང་ལ་ཟོར་རྣམས་འཕེན་རིང་སྒྲུབ་གྲོགས་རྣམས་ཀྱིས་ཀཱི་ལ་ཡ་བཟླ་ཞིང་རྡོར་དྲིལ་ཡོད་པ་དེས་གསོལ་དཀྲོལ་བྱས་ལ། འཕེན་གྲུབ་ནས་ཡར་ལམ་གཏོར་གནོན་རྒྱུན་བཞིན་གཏོར་འབུལ་ཕྱི་ནང་གང་རུང་དུ་བསྟན་སྐྱོང་བཅས་ཕུལ་ལ་རྗེས་ཆོག་བྱ། ཡར་འབྱོར་ནས་ལྷག་མ་རྒྱས་པར་མཛད་སྲོལ་ཡང་སྔགས་འཆང་གྲགས་པའི་མཚན་ཅན་ཡན་ལ་བྱུང་། དེ་མན་དེང་སང་ཕྱག་ལེན་ལ་མཛད་པ་ལྟར་བསྒྲལ་མཆོད་གྲུབ་ནས་དམ་ཡེ་གཤེགས་གོང་མཛད་པ་འཕྲོས་དོན་དང་། ཡང་རང་ཉིད་ཆིག་སྒྲུབ་རྔ་སྦུག་ཅན་ནང་རྔ་རྐྱང་གང་ལྟར་ནའང་གདབ་ཆས་རྣམས་གོང་བཞིན་བཤམས། ཕུད་ཕོར་སྟེང་ལ་བཀོད་བརྗེ་མཚམས་རྣམས་སུ་སྒྲུབ་གཡོག་གིས་སྟེར་ལ་བཤམས། རིག་འཛིན་བསྐུལ་དང་ཕུར་ཁ་བསྒྱུར་བར་རྔ་རོལ་ལས་ལག་ཆ་མེད་པས་ཕུར་ཁ་བསྒྱུར་བའི་ཆེམས་བརྡུང་རྗེས་ཀྱི་གསུམ་བརྡེག་ལེན་ཅན་བྱས་ལ་རྡོར་དྲིལ་དགུག་གཞུག རྔ་རོལ་ཧོད་ཀྱིས་བླངས་ལ་ཆེམས་བརྡུང་དགུ་བརྡུང་། ལྷ་སྲུང་སྤྱན་འདྲེན་ནས་ལྷ་དབྱེའི་སྤོས་བདུག་བར་རྔ་རོལ་རྒྱུན་བཞིན། ལྷ་དབྱེའི་འཕྱོང་གི་དགུ་བརྡུང་རྫོགས་པ་དང་རྔ་རོལ་བཞག་ནས་སྤོས་བདུག
ཧོད་ཀྱིས་རྔ་རོལ་ལེན་པ་འོག་མ་ཀུན་ལ་རིགས་འགྲེ། གནས་ནས་དགུག་པ་ནས་བཟུང་རྡུལ་དུ་རློག་པའི་བར་ལིངྒ་རྫས་འཕེན་རིགས་རྔ་རོལ་བཞག ཡང་ཧོད་ཀྱིས་བླངས་ནས་བསྐུལ་བྱ། ཞལ་དུ་བསྟབས་པ་ལ་ཆེམས་བརྡུང་ཐོག་སྔགས་བརྗོད་པ་ལས་ཕྱག་རྒྱ་མི་དགོས་ཤིང་། དེའི་མཇུག་གི་གསུམ་བརྡེག་ལེན་ཅན་གྲུབ་ནས་རྔ་རོལ་བཞག དགུག་གཞུག་རྡོར་དྲིལ་རྔ་རོལ་ཧོད་ཀྱིས་བླངས་ནས་བསྒྲལ་མཆོད་རོལ་ཚིག་བསྐུལ། རྔ་རོལ་བཞག་ནས་ཕུར་འདེབས། དེ་བཞིན་རལ་གྲི། ཐུན་ཐོ་བ་འདེབས་པ་རྣམས་ལའང་རིགས་འགྲེ། བསྒྲལ་མཆོད་གྲུབ་ནས་ལིང་རོ་གཏོར་དྲུང་བཞག་ལ་བཻ་ཌཱུརྻ་སྔོན་པོ།
ཕྱི་ནང་གསང་བ་རྣམས་རྔ་རོལ་ཐོགས་ནས་བྱ། གཞན་གོང་བཞིན་ལ་གཏོར་གནོན་སྐབས་གདངས་དང་ལག་བསྣོལ་མེད་པར་རྡོར་དྲིལ་ལག་སྟབས་གང་བདེས་བཟུང་སྟེ། ཚིགས་བཅད་ཤུར་མར་གཡས་བསྐོར་ཅི་རིགས། སྔགས་ཤུར་མར་གཡོན་བསྐོར་གཅིག་ལས་མི་ཐེབས་གཞན་འདྲའོ།། །། PAGE * MERGEFORMAT 2 ཀུན་དགའ་བློ་གྲོས། དཔལ་རྡོ་རྗེ་གཞོན་ནུ་དང་གུར་ཞལ་སོགས་ཀྱི་གཏོར་བཟློག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
