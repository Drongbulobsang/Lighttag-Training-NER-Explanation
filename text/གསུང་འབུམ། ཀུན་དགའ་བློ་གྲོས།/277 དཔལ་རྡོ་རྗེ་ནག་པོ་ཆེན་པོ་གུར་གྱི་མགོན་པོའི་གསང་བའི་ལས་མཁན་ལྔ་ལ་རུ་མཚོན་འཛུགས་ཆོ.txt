གསུང་འབུམ། ཀུན་དགའ་བློ་གྲོས།
པོད ༢༧༧
དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་གསང་བའི་ལས་མཁན་ལྔ་ལ་རུ་མཚོན་འཛུགས་ཆོག་སྲིད་ཞི་དབང་རྒྱལ།
༄༅། །དཔལ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་གསང་བའི་ལས་མཁན་ལྔ་ལ་རུ་མཚོན་འཛུགས་ཆོག་སྲིད་ཞི་དབང་རྒྱལ་བཞུགས་སོ།། བླ་མ་དང་དཔལ་གུར་གྱི་མགོན་པོ་ལ་ཕྱག་འཚལ་ལོ། ། འདིར་མ་ཧཱ་ཀཱ་ལའི་གསང་བའི་ལས་མཁན་ལྔའི་རུ་མཚོན་འཛུགས་ཆོག་ལ་ཐུན་མོང་དང་ཐུན་མོང་མ་ཡིན་པ་གཉིས་ལས། འདིར་དང་པོ་བྱ་ཚུལ་ནི། རབ་ཆུ་ཤིང་། སེང་ལྡེང་། སྟག་པ་ལ་སོགས་པ། མ་འབྱོར་ན་ཤོལ་པོ། ལྕང་མ། ཤུག་པ་ལ་སོགས་པའི་མདུང་ཤིང་འདོམ་གང་ལས་མི་ཐུང་བ་མཚལ་ལམ།
བཙག་ལ་སོགས་དུག་ཁྲག་དང་སྦྱར་བས་ཁ་དོག་དམར་པོ་བསྒྱུར་བར་བྱ། གསོམ་དབེན་ཤིང་ཡིན་པས་མི་རུང་། གླང་མ་འབྱུང་པོའི་བླ་ཤིང་ཡིན་པས་མི་རུང་། ཐུག་ལྕགས་མི་རྟ་ཁྱི་གསུམ་བསད་པའི་ལྕགས་ལ་དབྱིབས་རྩེ་གསུམ་མམ། རྩེ་མོ་གཅིག་པ་རལ་གྲིའི་རྣམ་པ་ཅན་སྨད་ལྕགས་སྦུབས་སུ་ཡོད་པ། རྩེ་མོ་མེ་རིས་ལ་སོགས་པས་སྤྲས་ཤིང་རྣོ་དབལ་དང་ལྡན་པར་བྱ། ༈་་་་་དུག་ཁྲག་ལ་བོད་རྦད་བསད་གསུམ་གྱི་སྔགས་བཏབ་པས་ངར་བླུད། ཐུག་རྔ་རབ་འབྲོང་རྔ། གཡག་འབྲས་བུ་ཅན་གྱི་རྔ་མ། མ་འབྱོར་ན་རྔ་མ་ནག་པོ་གང་ཡང་རུང་བ་རྣམས་ཤིང་གི་འཁོར་ལོའི་རྒྱ་གྲམ་ལ་བསྟན་ནས་མཛེས་པར་བཏགས།
ལས་མགོན་འཁོར་བཅས་ཀྱི་གསུང་གི་རྟེན་གནོད་སྦྱིན་ཕོ་མོའི་འཁོར་ལོ་འཇམ་ལུགས་མན་ངག་ནས་འབྱུང་བའི་བྲི་རྫས་ཀྱིས་བྲིས་ལ་བཟང་ཚོན་གྱིས་སྐུ་དང་ཞལ་དབྱེ་སོགས་ཤིན་ཏུ་ཞིབ་ཆ་བྱས་པའི་འཁོར་ལོ་གཉིས་རུ་མཚོན་གྱི་ནང་བཞུགས་ལ་ཞལ་སྦྱོར་གྱི་ངེས་པ་མ་བཤད་པས་བལྟབ་ལུགས་ནི། ལྟེ་བ་མ་ཆག་པར་གཡོན་ཐོག་མར་བལྟབ། དེ་ནས་གཡས་བལྟབ། དེ་ནས་ཞབས་ཡར་བལྟབ། སྐུ་སྟོད་ནས་མར་བལྟབ་ལ། མགྲིན་པ་ནས་ཡར་བལྟབ་པས་ལྟེ་བའི་ཡིག་མགོ་དང་ཞལ་གཉིས་གྱེན་ལ་ལངས་སྟབས་སུ་ཡོང་བར་བཤད་ཀྱང་བློ་ཡི་རྣམ་པ་ལ་དེ་མི་བདེ་ན་སྐུ་རྟེན་དང་འདྲ་བར་ཕྱག་གཡས་ངོས་ནས་སྒྲིལ་ལ་དབུ་ཞབས་མ་ནོར་བར་བྱ། གང་ལྟར་ནའང་ཚོན་སྐུད་སྣ་ལྔ་དང་དར་གྱིས་གཏུམ་ལ་ལ་ཆས་བསྡམས་ལ་ལྕགས་སྦུགས་སམ། སྙུག་སྦུགས་གང་རུང་དུ་བཅུག་པ་དང་འབོད་རྦད་བསད་གསུམ་གྱི་སྔགས་ཀྱི་མཐར་ལས་མགོན། གནོད་སྦྱིན་ཡབ་ཡུམ་པུ་ཏྲ་ལྕམ་སྲིང་འཁོར་དང་བཅས་པ་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས་སངས་རྒྱས་ཀྱི་བསྟན་པ་སྲུངས། དཀོན་མཆོག་གི་དབུ་འཕང་བསྟོད།
སྒྲུབ་པ་པོ་བདག་གི་སྲུང་མ་མཛོད། མི་ནོར་ལོངས་སྤྱོད་དང་བཅས་པའི་གཉེར་མཛོད། འགལ་རྐྱེན་སེལ། མཐུན་རྐྱེན་སྒྲུབས། དགྲ་བགེགས་ལོག་པར་འདྲེན་པའི་ཚོགས་རྣམས་ལ་ལྟས་དང་ཆོ་འཕྲུལ་དྲག་པོ་མངོན་སུམ་དུ་ཕོབ་ལ་མྱུར་དུ་ཚར་གཅོད་པའི་ཕྲིན་ལས་མཛོད་ཅིག ཅེས་པ་ཤོག་བུ་ལ་དུག་ཁྲག་གིས་བྲིས་པ་ཅི་མང་རྣམས་མདུང་ཤིང་གི་རྩེ་མོ་ལ་དཀྲིས་པ་དར་སྣ་དང་ཚོན་སྐུད་ཀྱིས་མི་འཆུགས་པར་བསྡམས་པ་ལྕགས་སྦུགས་སུ་བཅུག་ལ་གཟེར་གྱིས་བསྡམས། སྐུ་རྟེན་རོ་རས་སམ་ཤོག་བུ་ལ་ལས་མགོན་ལྔ་ཡི་སྐུ་གྲི་ཁྲག་གིས་སོ་སོར་བྲིས། གནོད་སྦྱིན་ཡབ་ཡུམ་གཉིས་འཇམ་ལུགས་བྱ། ཕྱག་གཡས་ནས་རིམ་བཞིན་འཕྲེད་ལ་དྲིལ། དར་སྐུད་སྣ་ལྔས་དཀྲིས།
དར་སྣས་བཅིངས་ལ། གྲི་ལྕགས་སམ། སྙུག་རྒོད་ཀྱི་སྦུབས་སུ་བཅུག་ལ་ཕྱི་ནས་ལ་ཆས་བྱུགས། སྲོག་འཁོར་ཀྱང་དེ་ལྟར་བཅིངས་ལ་ལ་རིལ་བྱ། དྲག་པོའི་ཤིང་ཚེར་མ་ཅན་ལ་བྱང་བུ་མཐོ་གང་པ་བཅོས་པའི་ངོས་ལ་གོང་བཞིན་འབོད་རྦད་བསད་གསུམ་སྤེལ་ཚིག་དང་བཅས་པ་དུག་ཁྲག་དང་སྣག་ཚས་བྲིས་པ་ལ་ཆུས་བྱུགས། ཐུགས་ཀྱི་རྟེན་དུ་མེ་ལོང་གི་ངོས་སུ་གྲི་ཁྲག་དང་སིནྡྷུ་རས་ཧཱུྃ་ཡིག་བྲིས་པ་ལྔའམ་གཅིག ཡོན་ཏན་གྱི་རྟེན་དུ། རས་སམ་དར་གྱི་ཁུག་མའི་ནང་དུ་འབྲུ་སྣ་ཚོགས། སྨན་སྣ་ཚོགས། རིན་པོ་ཆེ་སྣ་ཚོགས་ཀྱིས་གང་བ།
འཕྲིན་ལས་ཀྱི་རྟེན་དུ། གོང་གི་ཤིང་བྱང་དང་། ཁྲབ་བྱང་མིག་དགུ་པ། བསེ་བྱང་། སྟག་རས། གཟིག་རས། འགྲོན་བུའི་ལེན་ཚར། དྲིལ་བུ་གཡེར་ཁ། མི་མགོ་མི་ལག་མི་སྙིང་ལ་སོགས་པ། དར་རས་སྣ་ཚོགས་ཀྱི་ཅོད་པཎ།
འཕན་ཚར་ཅི་མང་། དེ་དག་ཐམས་ཅད་གོང་གི་དང་མའི་ཞོལ་ཆེན་གྱི་ཁྲོད་དུ་གདགས། དེ་ལྟ་བུའི་ཐུག་ཆེན་དེ། མགོན་པོ་འཁོར་བཅས་ཀྱི་རྟེན་དང་གཏོར་མ་ལེགས་པར་བཤམས་པའི་མདུན་དུ་མཉྫི་ཆེན་པོ་ལ་བརྟེན་པའམ། ཕྱོགས་བཞིར་བརྒྱང་ཐག་བྱས་ལ་བཞུགས། དེ་ཡི་མདུན་དུ་སྟེགས་བུའི་ཁར་བསེ་ཕོར་གཙང་མར་ཆང་རྒོད་ཀྱི་ཕུད་གཙང་མ་ལ་རིན་ཆེན་བརྡར་རུའི་ཕྱེ་མའམ། རིན་ཆེན་ལྔ་དང་བདུད་རྩི་རིལ་བུ་བཏབ་པའི་ཁར། འཁར་བ་ལ་སོགས་པའི་སྣོད་དུ་ཁྲག་ཆང་ཤ་སྣ་མར་བདུད་རྩི་རིལ་བུ་རྣམས་ཕྱེ་ཕུད་ལ་བཏབ་པའི་ལས་མགོན་གྱི་གཏའ་གཏོར་ཟུར་བརྒྱད་པ་ལ་གསང་རྟེན་མདའ་དར་ནག་པོས་བརྒྱན་པ། རྒྱན་དང་མཐེབ་སྐྱུ་སོགས་མན་ངག་བཞིན་བཅོས་པ་བཤམས། གསོལ་ཁའི་ཆས་ཀྱི་ཤ་དུམ་བུ།
ཁྲག་ཆང་། མཆོད་པ་རྣམ་པ་ལྔ་ལ་སོགས་པ་ལེགས་པར་བཤམས། རྣལ་འབྱོར་པ་དཔོན་སློབ་རྣམས་ཀྱིས་ཡི་དམ་གྱི་བདག་བསྐྱེད་གཏོར་བསྔོ་བསྐང་གསོ་རྣམས་གཞུང་ལྟར་བྱས། རུ་མཚོན་ལ་དམིགས་ཏེ་ཞི་བ། ཞི་དྲག་ཕྱེད་མ། དྲག་པོ་རྣམས་ཀྱིས་སྦྱང་བ་ཁྲུས་གསོལ་དང་བཅས་པ་བྱ། རྟེན་དང་གཏོར་མ་རྣམས་ནང་མཆོད་ཀྱིས་སྦྱངས་ལ། ཨ་མྲྀ་ཏས་བསངས། སྭ་བྷཱ་ཝས་སྦྱངས། གཏོར་མ་མི་དམིགས་ཏེ་སྟོང་པའི་ངང་ལས་ཨཱཿལས་ཡེ་ཤེས་ཀྱི་ཀ་པཱ་ལ་སྟོང་གསུམ་གྱི་ཁྱོན་དང་མཉམ་པའི་ནང་དུ།
ཨོཾ་ཨཱཿཧཱུྃ་ཞུ་བ་ལས་བྱུང་བའི་དགྲ་བགེགས་གདུག་པ་ཅན་བསྒྲལ་བའི་ཤ་ཁྲག་གི་རྒྱ་མཚོ་རུས་པའི་རི་བོ་ཟག་པ་མེད་པའི་བདུད་རྩིའི་རང་བཞིན་དུ་གྱུར། ཞེས་བརྗོད་ཅིང་། ཨོཾ་ཨཱཿཧཱུྃ་ཧ་ཧོ་ཧྲཱིཿ ཕྱག་རྒྱར་བཅས་ལ་ཅི་མང་བརྗོད། རུ་མཚོན་ཨ་མྲྀ་ཏས་བསངས། སྭ་བྷཱ་ཝས་སྦྱངས། བསྐྱེད་ཆོག་ལ་གུར་མགོན་གྱི་ཆོས་སྐོར་རྣམས་ལས་ཕོ་རྐྱང་མོ་རྐྱང་འཁོར་རྐྱང་སྦགས་སྒྲུབ་སོགས་གང་བྱས་ཀྱང་ཆོག་པར་གསུང་མོད། འོན་ཀྱང་བརྒྱུད་པའི་མན་ངག་ལས། ལས་མགོན་རྣམས་ཀྱི་རྗེས་གནང་སྐབས་སུ་ཡང་སྦགས་སྒྲུབ་གསུངས་ཤིང་། འཁོར་རྐྱང་སོགས་རྐྱང་སྒྲུབ་ཅུང་ཟད་རྩུབ་པར་བཤད་པས།
དེས་ན་སྦག་སྒྲུབ་དུ་བསྐྱེད་ཚུལ་ནི། ལྕམ་དྲལ་ལྷ་གསུམ་བྲིས་སྐུ་སོགས་ཡོད་ན་དེར་བསྐྱེད། མེད་ན་མདུན་གྱི་ནམ་མཁར་བསྐྱེད་ལ་ལྕམ་དྲལ་གྱི་ཐུགས་ཀ་ནས་གནོད་སྦྱིན་ཡབ་ཡུམ་སྤྲོ་བ་མན་ཆད་ཀྱིས་རུ་མཚོན་བསྐྱེད་ཆོག་བྱས་ལ། བསམ་གྱིས་མི་ཁྱབ་པས་བསྐོར་བ་ཞེས་པའི་བར་དང་། དེ་རྣམས་ཀྱི་མདུན་དུ་དུར་ཁྲོད་ཀྱི་ས་གཞི་རཾ་ལས་ཉི་མའི་དཀྱིལ་འཁོར་འོད་འབར་བའི་དབུས་སུ་བདུད་རྟ་བྲ་ནག་རྫུ་འཕྲུལ་གྱི་ཤུགས་དང་ལྡན་པ་རུས་པའི་རྒྱན་གྱིས་སྤྲས་པའི་སྟེང་དུ་རུ་མཚོན་གྱི་ལས་མཁན་བྲན་བདུད་གཤིན་རྗེ་ནག་པོ། མུན་པའི་མདོག་ཅན་ཞལ་གཅིག་ཕྱག་གཉིས་པ། གཡས་བདུད་ཀྱི་ཁྲམ་ཤིང་རྩེ་མོ་གསུམ་པའི་མགུལ་ན། དར་ནག་གི་བ་དན་དང་། མི་མགོའི་ལན་ཚར་འཕྱང་བ་ཀུན་ནས་བརྟེན་པ། གཡོན་པས་མི་སྙིང་རློན་པ་ཁྲག་འཛག་པ་དུག་སྦྲུལ་ནག་པོའི་ཞགས་པ་དང་བཅས་པ་ཞལ་དུ་འཇིབས་ཤིང་ཕྱིར་སྤྲུག་པ།
ལྕགས་ཀྱི་རལ་པ་ནག་པོ་དྲག་དུ་སྤྲུག་ཅིང་གསིག་པ། ལྕགས་ཀྱི་མཆེ་བ་ཟངས་ཡག་ཏུ་གཙིགས་ནས་ཡ་སོས་མ་མཆུ་མནན་པ། སྐུ་སྟོད་དར་ནག་གི་བེར་ཞོལ་གསོལ་ཞིང་། སྐུ་སྨད་གཅེར་བུ་ལ་དུག་སྦྲུལ་མང་པོ་ལང་ལོང་དུ་དཀྲིས་པ། སྐད་ཅིག་ཉིད་ལ་སྟོང་གསུམ་ཡུད་ཀྱིས་བསྐོར་ཞིང་། དགྲ་བགེགས་ཀྱི་སྲོག་དབུགས་སྡུད་པའི་དྲག་ཤུལ་ཅན། དེའི་གཡོན་ཕྱོགས་སུ་མ་བདུད་སྤུ་གྲིའི་མཆེད་མོ་སྲིན་མོ་ཁྲོས་པའི་གཟུགས་ཅན། གཅེར་མོ་རྒྱན་མེད་རྐང་པ་གསུམ་བགྲད་སྟབས་ཀྱིས་གནས་པ། ཕྱག་གཉིས་ཀྱིས་མེ་དཔུང་འབར་བ་འཛིན་ཅིང་། ཁ་ནས་མེ་འབར་བ་གདོང་ཕྱིར་ཕྱོགས་པ་ཡབ་ཡུམ་གཉིས་ཀའང་མེ་རླུང་རབ་ཏུ་འབར་བའི་དབུས་ན་བཞུགས་པར་བསམ།
དེ་ནས་གཙོ་འཁོར་རྣམས་ཀྱིས་གནས་གསུམ་བྱིན་གྱིས་བརླབ་པ། ཡེ་ཤེས་པ་དགུག་གཞུག་གི་ཚིག་དམིགས་བསལ་ལ་རང་བཞིན་གྱི་གནས་དང་། ལྷོ་ཕྱོགས་རི་རབ་ཀྱི་ཁོང་གསེང་ནས་ལས་མགོན་ཕོ་ཉ་འཁོར་དང་བཅས་པ་ཞེས་སྦྱར། དམ་བཞག་ལ་ནི་ས་པཱ་རི་ཝཱ་ར་ཞེས་ཁོངས་སུ་བྲན་བདུད་ཀྱང་འཐུས་པར་སེམས། གཏོར་བསྔོ་མཆོད་འབུལ། འཕྲིན་བཅོལ་རྣམས་རྒྱུན་བཞིན་ལ། ལས་མགོན་ལྔའི་གཏོར་སྔགས་ཀྱི་རྗེས་སུ། ཨོཾ་མ་ཧཱ་ཀཱ་ལ་ཡཀྵ་མུརྩ་ཀྲོ་དྷ་ཡ་མ་ར་ཛ་ཧཱུྃ་བྷྱོཿ མ་རི་མ་ཤ་མུརྩ་ཡ་བྷྱོཿསརྦ་བིགྷྣཱན་ཤ་ཏྲུན་མཱ་ར་ཡ་ཨི་དཾ་བ་ལིཾ་ཏ་ཁ་ཁ་ཁཱ་ཧི་ཁཱ་ཧི། ཞེས་པས་གཏོར་མ་འབུལ།
རང་ཉིད་ཡི་དམ་དུ་གསལ་བ་དང་། མདུན་བསྐྱེད་རྣམས་ཀྱི་ཐུགས་ཀ་ནས་འོད་ཟེར་འཕྲོས་པས་རང་བཞིན་གྱི་གནས་ནས་རྩ་བརྒྱུད་ཀྱི་བླ་མ་ཡི་དམ་དཀྱིལ་འཁོར་གྱི་ལྷ་ཚོགས་ནག་པོ་ཆེན་པོ་ལྕམ་དྲལ་གྱིས་གཙོ་མཛད་པའི། དམ་ཅན་སྲུང་མའི་ཚོགས་དང་བཅས་པ་ཨོཾ་བཛྲ་ས་མཱ་ཛཿ ཞེས་བརྗོད་ཅིང་རྡོ་རྗེ་བསྡུ་བའི་ཕྱག་རྒྱ་དང་བཅས་པས། ཕྱོགས་བཅུའི་གནས་རྣམས་ནས་བྱོན། མདུན་གྱི་ནམ་མཁའ་ས་གཞི་བར་སྣང་ཐམས་ཅད་ཁྱབ་པར་བཞུགས་པར་བསམས་ལ། དར་ནག་འཕྱར། རོལ་མོ་རྣམས་ཀྱི་སྒྲ་སྒྲོག གུ་གུལ་དང་ཤ་ཆེན་ཚིལ་ཆེན་གྱི་དུད་པ་སྦྱར། དམ་ཚིག་གི་རྡོ་རྗེ་དར་ནག་གི་གཡབ་དར་དང་བཅས་པ།
མི་རྐང་དང་ཤུགས་པའི་སྒྲས་འབོད། རྣལ་འབྱོར་པ་ཏིང་ངེ་འཛིན་བརྟན་པོ་དང་ལྡན་པས་རྔ་བརྡུང་ཞིང་དབྱངས་དང་བཅས་ཏེ། ཧཱུྃ། ལས་གྱི་མགོན་པོ་འཁོར་བཅས་རྣམས། ། རྣལ་འབྱོར་བདག་གི་དད་པ་དང་། ། སྔོན་གྱི་དམ་ཚིག་རྗེས་དགོངས་ལ། ། འདིར་གཤེགས་བདག་གི་ཕྲིན་ལས་མཛོད། ། ཧཱུྃ་བྷྱོཿ དམ་ཅན་གནོད་སྦྱིན་ཡབ་ཡུམ་དང་། ། པུ་ཏྲ་བྷ་ཊ་རལ་གཅིག་མ། །
གསང་བའི་ཁྲོ་མོ་རྣམ་པ་བཞི། ། འཁོར་དང་བཅས་པ་གཤེགས་སུ་གསོལ། ། སྐུ་གསུང་ཐུགས་ཀྱི་མོན་པ་གསུམ། ། ལས་མཁན་མོན་པ་བདུན་དང་ནི། ། དགྲ་ལ་ཐུན་འབེབས་མོན་པ་དྲུག ། ཡང་སྤྲུལ་མོན་པ་བྱེ་བའི་ཚོགས། ། རུ་འདྲེན་སྡེ་བཞིའི་འཁོར་ཚོགས་རྣམས། ། གནས་འདིར་མྱུར་བར་གཤེགས་སུ་གསོལ། ། སྤྲིན་ལྟར་འཐིབས་པས་འདིར་གཤེགས་ཤིག ། གློག་ལྟར་འཁྱུག་པས་འདིར་གཤེགས་ཤིག །
འབྲུག་ལྟར་གྲགས་པས་འདིར་གཤེགས་ཤིག ། ཐོག་ལྟར་འགྲིལ་བས་འདིར་གཤེགས་ཤིག ། ཧཱུྃ། རྡོ་རྗེ་འཆང་གི་སྤྱན་སྔ་རུ། ། ཇི་ལྟར་ཁས་བླངས་དམ་བཅས་པ། ། བྱིན་གྱིས་བརླབས་པའི་གནས་འདི་རུ། ། དྲག་པོའི་ལས་ལ་སྤྱན་འདྲེན་གཤེགས། ། ཧཱུྃ། དམ་ཅན་མཁའ་འགྲོ་འདུལ་བའི་གནས། ། བྱིན་རླབས་ཡོན་ཏན་འབྱུང་བའི་གཞི། །
བདེ་ཆེན་རོལ་པའི་གཞལ་ཡས་ཁང་། ། དགྲ་བགེགས་བསྒྲལ་བའི་གདན་ལ་བཞུགས། ། ཧཱུྃ། སྦྱར་བའི་སྤོས་དང་གཡབ་པའི་དར། ། རྔ་ཆེན་སྒྲ་དང་དུང་ཆེན་གླིང་། ། རྣལ་འབྱོར་དྲག་པོའི་ངར་སྐད་ཀྱིས། ། སྤྱན་འདྲེན་མ་ཐོགས་མྱུར་དུ་བྱོན། ། དམ་ཅན་རྒྱ་མཚོ་མཐུ་རྩལ་ཅན། ། སངས་རྒྱས་བསྟན་པ་སྐྱོང་བ་རྣམས། ། གསང་བའི་མཆོད་སྦྱིན་རྒྱ་མཚོས་མཆོད། །
དམ་ཚིག་དབང་གིས་འདུས་གྱུར་ཅིག ། ཅེས་ཡིད་མ་ཡེངས་པར་སྤྱན་དྲངས་ལ། འབོད་པ་གཉིས་ཀྱི་མཐར། ཨེ་ཧྱེ་ཧི་བཛྲ་ས་མཱ་ཛཿ ཛཿཧཱུྃ་བཾ་ཧོཿ ཞེས་བརྗོད་ཅིང་དྲག་རོལ་ཡུན་རིང་དུ་བྱ། ཨོཾ་ཀརྨ་ནཱ་ཐ་པཉྩ་ས་པ་རི་ཝཱ་ར་གྲིཧྞེ་དཾ། ཨ་ནས། ཤཔྟ་ཨཱཿཧཱུྃ་གི་བར་གྱིས་ཕྱི་མཆོད་དང་གང་གི་སྔགས་ཀྱི་མཇུག་འབྲུ་གསུམ་བཏགས་པས་ནང་མཆོད་འབུལ། རུ་མཚོན་ལ་རྡོ་རྗེ་གཟུངས་ཐག་དང་།
དར་ཐག་བཏགས་པའི་སྣེ་ནས་རྣལ་འབྱོར་པ་གཞི་བསྙེན་མཐར་ཕྱིན་གྱིས་བཟུང་། དཔོན་སློབ་རྣམས་མགྲིན་གཅིག་ཏུ་འབོད་རྦད་བསད་གསུམ་བརྒྱ་རྩའམ། ཉེར་གཅིག་ཙམ་རེ་འུར་འདོན་བྱ། དེའི་ཚེ་རང་ཉིད་ཡི་དམ་དུ་གསལ་བའི་ཐུགས་ཀ་ནས་འོད་ཟེར་དམར་ནག་ཚ་ཞིང་རྩུབ་པ་འཕྲོས། མདུན་གྱི་མགོན་པོ་འཁོར་བཅས་ཀྱི་སྐུ་ལ་ཕོག་པས། ཐུགས་དམ་གྱི་བརྒྱུད་བསྐུལ་ཐུགས་ཀ་ནས་རང་འདྲ་བའི་ཕོ་ཉ་ལས་ནམ་མཁའི་མཐའ་ཁྱབ་པར་འཕྲོས། འཇིག་རྟེན་གྱི་ཁམས་ཀྱི་དགྲ་བགེགས་ལོག་འདྲེན་ཐམས་ཅད་ཚར་བཅད། འཁོར་འདས་ཀྱི་ནུས་མཐུ་ཐམས་ཅད་ཚུར་འདུས་མདུན་བསྐྱེད་རྣམས་ལ་ཐིམ་པས་གཟི་བརྗིད་ནུས་པ་ལྟ་བས་མི་བཟོད་པ་ཁམས་གསུམ་ཐམས་ཅད་འདར་ཕྲི་ལེ་ཡོད་པར་བསམ། རྣལ་འབྱོར་པ་བདག་གཅིག་གམ། གཉིས་གསུམ་ཙམ་གྱིས་གཟུངས་ཐག་སོགས་ནས་བཟུང་།
འོག་གི་བསྐུལ་དཔྱད་མི་བྱེད་པར། འབོད་རྦད་བསད་གསུམ་རྒྱུན་མ་ཆད་པར་གཟུང་གཞན་རྣམས་ཀྱིས་གསོལ་ཁ་བྱ་སྟེ། དེ་ཡང་སྔར་གྱི་སྟེགས་བུའི་ཁར་གཏོར་མ་ཆེ་བའི་གཡས་སུ་ཤ་དམར་པོ་དུམ་བུ་དགུ། ཆང་ཕུད་གཙང་མ་བཞག གཡོན་དུ་ཕྱི་མར་དང་། ཁྲག་ཆང་བཞག མདུན་དུ་ལས་ཀྱི་རྡོ་རྗེ་ཞིག་གིས་ལྕགས་སྣོད་གཙང་མའི་ནང་དུ་གཡས་ནས་ཤ་རེ། གཡོན་ནས་ཕྱེ་མར་མཐེབ་སྐྱུ་རེ་བཅུག གསོལ་ཁ་ཚར་རེ་ལ་དེ་འདྲ་བ་ལན་གསུམ་གཏོར་ཆེན་ལ་བསྟབས་ཅིང་། གཡས་གཡོན་ནས་ཁྲག་ཆང་ཀྱང་ཐིག་རེ་བླུག
རྣལ་འབྱོར་པ་གཞན་རྣམས་ཀྱིས་རོལ་མོའི་བྱེ་བྲག་ཀུན་ཐོགས་ནས། མདུན་གྱི་གཏོར་རྫས་དགྲ་བགེགས་ཀྱི་ཤའི་རི་བོ། ཁྲག་གི་རྒྱ་མཚོ། རུས་པའི་གྲམ་ཁྲོད་ཆེན་པོས་སྟོང་གསུམ་ཁྱབ་པར་བསམ། དེ་རྣམས་ལས་མགོན་འཁོར་དང་བཅས་པའི་ཞལ་དམར་གནམ་ཙམ་གདངས་པའི་ནང་དུ་སིབ་ཀྱིས་བསྟབས་པས་ཧབ་ཐོབ་ཏུ་བཞེས་ནས་ཐུགས་རྒྱུད་ཟག་མེད་ཀྱི་བདེ་བས་མཉེས་ནས། བདག་གི་ཅི་བཅོལ་བའི་ལས་ཐམས་ཅད་ཐོགས་པ་མེད་པར་སྒྲུབ་པར་བསམས་ལ་དབྱངས་དང་བཅས་པས། ཧཱུྃ། མགོན་པོའི་མཚན་གསོལ་གསད་པའི་ལས་མཁན་ལྔ། ། རྒྱལ་བའི་བསྟན་སྲུང་བཀའ་ཡི་བྱ་ར་བ། ། གདུག་པ་ཚར་གཅོད་དྲག་ཤུལ་མཐུ་རྩལ་ཅན། །
བདུད་འདུལ་དཔལ་བོ་ལས་མགོན་འཁོར་བཅས་རྣམས། ། བདག་ཅག་རྣམས་ལ་བརྩེ་བས་དགོངས་སུ་གསོལ། ། འདོད་ཡོན་རྒྱ་ཆེན་གཏོར་མའི་རྒྱ་མཚོ་དང་། ། ལོངས་སྤྱོད་སྣ་ཚོགས་ཞལ་ཟས་མཆོད་པ་འདི། ། དཔལ་ལྡན་གསང་བའི་ལས་མགོན་འཁོར་བཅས་ལ། ། གུས་པའི་ཚུལ་གྱིས་མཆོད་པ་དམ་པར་འབུལ། ། དགེས་པའི་སེམས་ཀྱིས་མཆོད་གཏོར་འདི་བཞེས་ལ། ། སྔོན་གྱི་ཐུགས་དམ་འཕྲིན་ལས་ཉེར་དགོངས་ལ། ། བདག་ཅག་དཔོན་སློབ་ཡོན་མཆོད་འཁོར་བཅས་ལ། ། མི་མཐུན་གནོད་པའི་རྐྱེན་རྣམས་ཞི་བ་དང་། །
འདོད་དོན་མཐུན་པའི་རྐྱེན་རྣམས་འགྲུབ་པ་དང་། ། ཐུབ་པའི་བསྟན་པ་རྒྱས་པར་མཛད་དུ་གསོལ། ། དེ་ནས་འདུར་དབྱངས་བྱ་ཞིང་། ཧཱུྃ། དཔལ་ལྡན་ལས་མཁན་ནག་པོ། ། རྒྱལ་བའི་བཀའ་སྲུང་དམ་པ། ། ལྷ་སྲུང་ཡོངས་ཀྱི་དེད་དཔོན། ། དུར་ཁྲོད་ཀུན་གྱི་བདག་པོ། ། རིག་འཛིན་ཡོངས་ཀྱི་སྲོག་ཤིང་། ། རྣལ་འབྱོར་ཀུན་གྱི་དགྲ་ལྷ། །
བསྟན་པ་ཡོངས་ཀྱི་བྱ་ར་བ། ། དུས་གསུམ་ནད་ཀྱི་སྨན་པ། ། བདུད་འདུལ་རྣམས་ཀྱི་དཔའ་བོ། ། དམ་ཅན་གནོད་སྦྱིན་ཡབ་ཡུམ། ། གསོད་བྱེད་གཤིན་རྗེ་པུ་ཏྲ། ། བདུད་ཆེན་མོན་བུ་བྷ་ཊ། ། ཤ་ཟ་སྲིང་མོ་རལ་གཅིག ། དམ་ཉམས་ཀུན་གྱི་སྲོག་གཅོད། ། མནའ་ཟན་ཀུན་གྱི་གཤེད་མ། ། གནོད་བྱེད་དགྲ་བགེགས་རྣམས་ཀྱི་བདུད་ཕོ་ཁྱེད་རྣམས་ཀྱི་ཞལ་དུ་ཁ་ཁ་ཁཱ་ཧཱི་ཁཱ་ཧཱི།
ཞེས་བརྗོད་ཅིང་འབོད་པ་གཉིས་ཀྱི་མཐར་གཏོར་སྔགས་བཏགས་པ་ལན་གསུམ་རོལ་ཆེན་དང་བཅས་པས་གསོལ་ཁ་དང་པོ་བསྟབས། ཡང་བཤམས་ལ། གཞན་ཡང་གསང་བའི་ཁྲོ་མོ་རྣམ་བཞི། བྲན་བདུད་གཤིན་རྗེ་ཡབ་ཡུམ། སྐུ་གསུང་ཐུགས་ཀྱི་མོན་པ། ལས་མཁན་མོན་པ་རྣམ་བདུན། དགྲ་ལ་ཐུན་བེབས་མོན་དྲུག ཡང་སྤྲུལ་མོན་པ་བྱེ་བ། བདུད་འདུལ་གྱི་དམག་དཔུང་ཉི་ཁྲི་ཆིག་སྟོང་། ལྷ་དམག་བྱེ་བ་དུང་ཕྱུར།
ཕྱོགས་སྐྱོང་། ཞིང་སྐྱོང་། དྲེགས་པ་ཕོ་རྒྱུད། མོ་རྒྱུད། སྣང་སྲིད་ལྷ་སྲིན་སྡེ་བརྒྱད། མདུན་གྱི་ཤུགས་འདྲེན། གཡས་གཡོན་གྱི་རུ་འདྲེན། རྒྱབ་ཀྱི་རྗེས་མྱུལ། མཁའ་ལྡིང་། བྱ་ནག
ཁྱི་ནག ལྕེ་སྤྱང་སྔོན་པོ། མི་ནག་པོ་འོ་དོད་ཅན། སྤྲུལ་པ་ཁྲོ་བོའི་ཚོགས། བདུད་ནག་པོ་གཤིན་རྗེའི་ཚོགས། གདོང་ཅན་གྱི་ཚོགས་འཁོར་དང་བཅས་པ་ཐམས་ཅད་ཀྱི་ཞལ་དུ་ཁ་ཁ་ཁཱ་ཧི་ཁཱ་ཧི། མཆོད་པ་དམ་པ་འབུལ་ཞིང་གསོལ་ལོ། ། མཆོད་དོ། ། རོལ་ཆེན་དང་ལས་མགོན་རྣམས་ཀྱི་འབོད་རྦད་བསད་གསུམ་བཟླས་ཤིང་། གསོལ་ཁ་གཉིས་པ་བཏབས།
ཡང་བཤམས་ལ། རྡོ་རྗེ་འཛིན་པའི་བཀའ་དང་བསྟན་པ་རིན་པོ་ཆེ་ལ་དགོངས་ཏེ། ཁྱེད་རྣམས་ཀྱིས་དགྱེས་ཤིང་མོས་པའི་ཐབས་ཀྱིས་བཞེས་ལ་རྣལ་འབྱོར་པ་བདག་ཅག་དཔོན་སློབ་ཡོན་མཆོད་འཁོར་དང་བཅས་པ་ཐམས་ཅད་ཀྱི་ནད་དང་གནོད་པ་གདོན་བགེགས་ཐམས་ཅད་ཞི་བར་མཛོད། ཚེ་དང་བསོད་ནམས་དང་དཔལ་འབྱོར་ཐམས་ཅད་རྒྱས་པར་སྤེལ། དབང་ཕྱུག་དང་ནུས་མཐུ་བསྐྱེད། སྙན་པ་དང་གྲགས་པ་སྒྲུབས། དྲེགས་པའི་འགྲོ་བ་ཕོ་མོ་ཐམས་ཅད་དབང་དུ་བསྡུས། གནོད་བྱེད་དགྲ་བགེགས་ཐམས་ཅད་ཐལ་བ་རྡུལ་དུ་རློག་ཅིག གཞན་ཡང་བདག་ཅག་རྣམས་ཀྱི་རྒྱགས་ཆད་ཀྱི་མ་དང་བློ་ལྷག་གི་ཕ་མཛོད་ཅིག རྒྱབ་ཀྱི་སློག་པ་དང་མདུན་གྱི་འཁར་བ་མཛོད།
ཉིན་གསུམ་གྱི་བྱ་ར་དང་། མཚན་གསུམ་གྱི་མེལ་ཚེ་མཛོད། ཡོ་ན་སྲོངས། འགྱེལ་ན་སློངས། ཆད་ན་འཐུད་ཅིག རལ་ན་ཚེམས་ཤིག སྟོར་ན་འཚོལ་ལ་བརྗེད་ན་བསྐུལ་ཅིག མགོ་གང་གིས་ཡར་ལ་བསྟོད་ལ། དཀྱུས་གང་གིས་མར་ལ་སྲིངས་ཤིག གཞན་ཡང་ལེགས་པ་བརྒྱ་དང་སྤྲོད།
ཉེས་པ་སྟོང་དང་བསྣོལ། བསམ་པ་ཡིད་བཞིན་དུ་སྒྲུབས། རེ་བ་རྒྱ་མཚོ་ལྟ་བུར་སྐོངས་ཤིག མཐུན་པའི་དངོས་གྲུབ་སྩོལ་ལ། མི་མཐུན་པའི་ཕྱོགས་རྣམས་བཟློག་ཅིག གནོད་བྱེད་ཀྱི་དགྲ་བགེགས་བཟློག་པའི་རུ་མཚོན་གྱི་རྒྱལ་མཚན་ལ་བརྟན་པར་བཞུགས་ཏེ། དགྲ་དཔུང་ཆོམས་ལ་བགེགས་དཔུང་ཐམས་ཅད་བཤིག་ཅིག དམག་དཔུང་བསྐྱེད་ལ་རུ་མཚོན་འཕྱོར་ཅིག སངས་རྒྱས་ཀྱི་བསྟན་པ་སྲུངས་ཤིག དཀོན་མཆོག་གི་དབུ་འཕང་བསྟོད་ཅིག
གཞན་ཡང་སྤོ་ལ་དར་འཕྱོར་ལ། ཁྲོམ་དུ་དུང་བུས་ཤིག གཏམ་ངན་རྒྱུན་ཆོད་ལ་སྙན་གྲགས་འཇིག་རྟེན་དུ་སྒྲོགས་ཤིག དམ་ཆོས་མི་ནུབ་པའི་རྒྱལ་མཚན་ནམ་མཁའ་ལ་འཕྱོར་ལ། མཐོ་རིས་དང་ཐར་པ་དང་བྱང་ཆུབ་སྒྲུབ་པའི་མགོན་གྲོགས་མཛོད་ཅིག སྐྱབས་དང་དཔུང་གཉེན་དང་བརྟེན་དང་བརླིང་མཛོད་ཅིག བདག་ཅག་གིས་ཇི་ལྟར་བསྒོ་བ་བཞིན་བཅོལ་བའི་ཕྲིན་ལས་ཐམས་ཅད་མྱུར་དུ་སྒྲུབས་ཤིག འབོད་པ་གཉིས་གཏོར་སྔགས་སྦྱར་བ་དང་། ཨ་ཀཱ་རོ་བཟླས་ཞིང་། རོལ་ཆེན་དང་བཅས་པས་གསོལ་ཁ་གསུམ་པ་བསྟབས།
སླར་ཡང་དེ་འདྲ་བ་ཚང་མ་ཚར་གཉིས་ཏེ་ཡོངས་དྲིལ་ཚར་གསུམ་རྫོགས་པ་དང་། དེ་དག་གི་ལྷག་མ་ལུས་པ་རྣམས་ཀྱང་བསྟབས། དེ་ནས་མངའ་གསོལ་དཔངས་བསྟོད་རྒྱས་པར་བྱ་བ་ནི། རོལ་མོ་དབྱངས་དང་བཅས་པས་སྔགས་འཆང་རྒྱ་གར་བས་མཛད་པའི་པུ་ཏྲའི་མངའ་གསོལ་བྱ། དེ་ནས་གཟུང་ཐག་རྣམས་དཀྲོལ། ཁྲག་ཆང་འཐོར་བ་ལ་བརྩོན་པས། མདུན་གྱི་སྲུང་མ་རྣམས་ལས་ཕོ་ཉ་ལས་མཁན་སྟོང་གསུམ་ཁྱབ་པར་འཕྲོས་ནས། ཞི་རྒྱས་དབང་དྲག་གི་ལས་ཐམས་ཅད་ཐོགས་མེད་དུ་བསྒྲུབ་ཅིང་། ཁྱད་པར་དགྲ་བགེགས་ལོག་འདྲེན་ཐམས་ཅད་ཚར་བཅད། ཤ་ཁྲག་རུས་པ་སོགས་རྗེས་མེད་དུ་བཞེས།
རྣམ་ཤེས་ཆོས་ཀྱི་དབྱིངས་སུ་དྲངས་པར་བསམ་ལ། བསྐུལ་ནི། ཚར་ཆེན་ཆོས་ཀྱི་རྒྱལ་པོས་མཛད་པའི་ལས་མགོན་གྱི་བསྐང་བ་ལས་བཞི་ལྷུན་གྲུབ་ལས། ཧཱུྃ་བྷྱོཿ དཔལ་ལྡན་མགོན་པོའི་བཀའ་འཁོར་ནས། ། དམ་ཅན་གནོད་སྦྱིན་ཡབ་ཡུམ་བསྐྱོད། ། མེ་རླུང་འཁྲུགས་པའི་ཀློང་དཀྱིལ་ནས། ། མི་ཟན་པུ་ཏྲ་མིང་སྲིང་བསྐྱོད། ། ཕྱོགས་བཞིའི་དམག་གི་སྣ་འདྲེན་པ། ། སྟོབས་ཆེན་རུ་འདྲེན་སྡེ་བཞི་བསྐྱོད། །
སྣང་སྲིད་ཡངས་པའི་དཀྱིལ་འཁོར་ནས། ། དྲེགས་བྱེད་ལྷ་སྲིན་སྡེ་བརྒྱད་བསྐྱོད། ། ཁྲག་ཞག་ཁོལ་མའི་རྦ་ཀློང་ནས། ། སྲོག་བདུད་མོན་ནག་གཤིན་རྗེ་བསྐྱོད། ། བསྟན་དགྲ་འཇོམས་བྱེད་གྲོང་ཁྱེར་ནས། ། སྤྲུལ་པའི་ལྟས་ངན་ཆོ་འཕྲུལ་བསྐྱོད། ། ཧ་ཧའི་གད་རྒྱངས་ལྷང་སེ་ལྷང་། བྷྱོ་ཡིག་འབོད་སྒྲ་དི་རི་རི། ། ཤུགས་པའི་གླུ་ལེན་ཀྱུ་རུ་རུ། ། རྒྱོབ་སོད་ང་རོ་འབྲུག་ལྟར་སྒྲོག །
ཕྱོགས་ཀུན་མུན་ནག་ཐིབས་སེ་ཐིབ། ། མཚོན་ཆའི་མེ་སྟག་སྐར་ལྟར་འཁྲུགས། ། ཁྲག་ནད་བུ་ཡུག་ཆར་ལྟར་འབབ། ། འཇིགས་རུང་རླུང་ནག་འཚུབས་སེ་འཚུབ། ། བཤན་པའི་གྲི་སྐོར་ལིང་སེ་ལིང་། ། མ་མོའི་ཁྲག་ཟོར་མདའ་ལྟར་འཕེན། ། ལྟས་ངན་ཆོ་འཕྲུལ་ཟིངས་སེ་ཟིང་། ། དགྲ་མིང་བླ་འབོད་ལྷང་སེ་ལྷང་། ། ཀུན་ཀྱང་ཁྲོ་གཏུམ་རི་རབ་ཙམ། ། མཐོང་བ་ཙམ་གྱིས་དགྲ་སྙིང་འབྱིན། །
ལས་མཛད་མོན་པ་ཕོ་མོའི་ཚོགས། ། ཁྱོད་ལ་མཐུ་དང་རྩལ་ཡོད་ན། ། དམ་ཉམས་དགྲ་བོའི་ཡུལ་ཁམས་སུ། ། ཁྲག་ནད་དལ་ཡམས་གཟེར་ཆེན་ཕོབ། ། ལྟས་ངན་ཆོ་འཕྲུལ་ཕོ་ཉ་ཁྱེས། ། གློ་བུར་ཡེ་འཕྲོག་སྣ་ཚོགས་ཐོངས། ། དགྲ་སྙིང་དམར་པོ་སྤར་གྱིས་ཐོབ། ། དགྲ་ཁྲག་དྲོན་མོ་ཧུབ་ཀྱིས་དྲོངས། ། ཞིང་ཆེན་གཡང་གཞི་གོས་སུ་གྱོན། ། ཐོད་རུས་རྒྱུ་རློན་རྒྱན་དུ་གྱིས། །
ལོ་དང་ཟླ་བར་མ་བཞག་པར། ། ཞག་དང་ཟ་མའི་དུས་ཉིད་ལ། ། དགྲ་བགེགས་དཔུང་དང་བཅས་པ་རྣམས། ། ཏིལ་འབྲུ་ཙམ་ཡང་མེད་པར་མཛོད། ། རྣལ་འབྱོར་བདག་དང་བདག་ཅག་གི ། འཁོར་དུ་གཏོགས་པའི་སྐྱེས་དགུ་རྣམས། ། ཁྱོད་ཀྱིས་བསྲུང་ཞིང་སྐྱོང་བ་དང་། ། ལས་བཞི་ལྷུན་གྱིས་གྲུབ་པར་མཛོད། ། བྲན་བདུད་ལ་བྱེ་བྲག་ཏུ་བསྐུལ་བ་ནི། ཧཱུྃ་རི་རབ་རི་ཡི་རྩ་བ་ནས། །
ལས་མགོན་ཆེན་པོ་སྐུ་བསྐྱོད་ཅིག ། ནམ་གྱི་གུང་དང་ཉིན་གུང་ལ། ། དམ་ཉམས་དགྲ་བོ་གསོད་ཅིང་བྱོན། ། འཁོར་ནི་བདུད་མགོན་བདུན་བརྒྱ་དང་། ། གཟའ་བདུད་བདུན་བརྒྱ་ཕོ་ཉར་བཅས། ། དམ་ལས་འདས་པའི་དགྲ་བོ་རྣམས། ། མཆོད་པར་འབུལ་ལོ་བཞེས་སུ་གསོལ། ། མཐུན་པའི་ཡོ་བྱད་ཇི་སྙེད་རྣམས། ། ཚོགས་བཅས་འབུལ་ལོ་བསྟན་པའི་ལས། ། བདག་ཅག་བསྲུང་ཕྱིར་འདིར་བསྟེན་ནོ། །
ནག་པོ་དྲན་ཕྱིར་འདིར་བསྟེན་ནོ། ། བཀའ་ལས་མ་འདའ་འདིར་བཞུགས་ཤིག ། དགོས་འདོད་སྒྲུབ་ཕྱིར་འདིར་བཞུགས་ཤིག ། ཇི་སྲིད་མ་གཤེགས་བར་དག་ཏུ། ། གནས་འདིར་བརྟན་པར་བཞུགས་ནས་ཀྱང་། ། གང་བཅོལ་ལས་རྣམས་བསྒྲུབ་ཏུ་གསོལ། ། ཅེས་བརྗོད། དེ་ནས་ལས་མགོན་འཁོར་བཅས་ཞུ་བ་ལས་བྱུང་བའི་རུ་མཚོན་གཟི་བརྗིད་ནུས་པ་ཕུན་སུམ་ཚོགས་པ་དང་ལྡན་པ། འཕྱར་བ་དང་ཕྱོགས་སུ་གདེངས་པ་ཙམ་གྱིས་དགྲ་བགེགས་ལོག་འདྲེན་ཐམས་ཅད་ཚར་གཅོད་པའི་ནུས་ལྡན་དུ་གྱུར། ཞེས་བརྗོད།
དེ་ལྟ་བུའི་རུ་མཚོན་དེ་ཉིད་མདུན་གྱི་ལས་མགོན་འཁོར་བཅས་ལ་རྟེན་དུ་འབུལ་བའི་ཚིག་ལྟར་བརྗོད། དཔལ་ལྡན་རྩ་བརྒྱུད་བླ་མ་དང་། ། ཡི་དམ་རྒྱུད་སྡེ་བཞི་ཡི་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། ལྷ་སྲིན་དྲེགས་པའི་ཚོགས་བཅས་དགོངས། ། བཀའ་ཉན་གནོད་སྦྱིན་ཡབ་ཡུམ་དང་། ། ཁམས་གསུམ་སྲོག་གི་གཤེད་མ་ནི། ། ལས་མཁན་མོན་བུ་པུ་ཏྲ་དང་། ། བྷ་ཊ་གསེར་གྱི་སྤུ་གྲི་མ། ། གསང་བའི་ཡུམ་བཞི་བྲན་བདུད་དང་། །
སྐུ་གསུང་ཐུགས་ཀྱི་མོན་པ་གསུམ། ། ལས་མཁན་མོན་པ་བདུན་དང་ནི། ། དགྲ་ལ་ཐུན་འདེབས་མོན་པ་དྲུག ། ཡང་སྤྲུལ་མོན་པ་བྱེ་བའི་ཚོགས། ། རུ་འདྲེན་སྡེ་བཞིའི་འཁོར་ཚོགས་དང་། ། དྲེགས་པ་ཕོ་རྒྱུད་མོ་རྒྱུད་དང་། ། སྡེ་བརྒྱད་བཤན་པ་བཅས་པ་ཀུན། ། བདག་ལ་བརྩེར་དགོངས་རྟེན་ལ་བཞུགས། ། དུར་ཁྲོད་འབར་བའི་རོ་ཐང་འདིར། ། ཁྲག་མཚོ་འཁྱིལ་པའི་རྦ་ཀློང་ལྗོངས། །
སྡེ་བརྒྱད་བཤན་པ་བཅས་པ་ཀུན། ། དམ་ཉམས་བཾ་ཆེན་བསྒྱེལ་བའི་ཁྲིར། ། བརྟན་པར་གཙུག་པའི་རུ་མཚོན་མདུང་། ། དཔག་བསམ་ལྗོན་པའི་སྲོག་ཤིང་རྩེར། ། རྣོ་དབལ་གྲི་ལྕགས་མདུང་སོ་ལ། ། དུག་ཁྲག་སྔགས་རྒོད་ངར་དང་ལྡན། ། ལྷབ་ལྷབ་འབར་བའི་མེ་འོད་ཅན། ། གཡག་རྒོད་རོག་པོའི་རྔ་གཡབ་ཀྱི། ། ཞོལ་ཆེན་སྤྲིན་ནག་ལྟ་བུར་གཏིབས། ། དར་ནག་བ་དན་འཕན་རྩེ་གསུམ། །
རླུང་གིས་བསྐྱོད་པའི་འཕུར་ལྡིང་གཡོ། ། སྐུ་རྟེན་རོ་རས་ཙཀླི། ། གསུང་རྟེན་སྲོག་འཁོར་གསང་བའི་སྔགས། ། ཐུགས་རྟེན་གསལ་བའི་མེ་ལོང་དང་། ། ཡོན་ཏན་རྟེན་དུ་ཉེར་ལྔའི་རྫས། ། འཕྲིན་ལས་རྟེན་དུ་དར་རས་འཕན། ། བསེ་ལྕགས་ཤིང་བྱང་དམ་ཉམས་ཀྱི། ། མགོ་ལག་འགྲོན་བུའི་ལན་ཚར་ཅན། ། དྲིལ་བུ་གཡེར་ཁའི་སིལ་སིལ་འཁྲོལ། ། ཕུན་ཚོགས་རྒྱུད་ལས་ལེགས་གྲུབ་ཅིང་། །
ཏིང་འཛིན་སྔགས་རྒྱས་བྱིན་བརླབས་པའི། ། ཐུག་ཆེན་འབར་བ་དྲག་པོའི་རྟེན། ། རྟེན་མཆོག་རུ་མཚོན་རྒྱལ་མཚན་འདི། ། བླ་མ་ཡི་དམ་དཀྱིལ་འཁོར་ལྷ། ། བཞུགས་པའི་ཕོ་བྲང་ཆེན་པོར་འཛུགས། ། བྱིན་རླབས་ཐུགས་རྗེའི་སྤྲིན་སྔོན་ལས། ། དངོས་གྲུབ་ཆར་རྒྱུན་དུས་འདིར་ཕོབ། ། དམ་ཅན་སྲུང་མ་རྒྱ་མཚོའི་ཚོགས། ། འདུ་བའི་གནས་དང་རྟེན་དུ་འཛུགས། ། པདྨོའི་མཚོ་ལ་ངང་པ་ལྟར། །
འབྲལ་མེད་འདུས་ནས་ལས་ཀུན་སྒྲུབས། ། དྲེགས་བྱེད་དམག་དཔུང་རུ་མཚོན་མཆོག ། གཡུལ་ལས་རྒྱས་བའི་རྟེན་དུ་འཛུགས། ། བསྟན་དང་རྣལ་འབྱོར་བདག་ཅག་ལ། ། སྡང་བྱེད་དགྲ་བགེགས་རྡུལ་དུ་རློག ། རྣལ་འབྱོར་བདག་ཅག་ཡོན་མཆོད་ཀྱི། ། སྲོག་ཤིང་ཚེ་ཡི་རྟེན་དུ་འཛུགས། ། མི་ནོར་ཆོས་དང་ལེགས་ཚོགས་ཀུན། ། རབ་ཏུ་རྒྱས་ཤིང་བརྟན་པར་མཛོད། ། དེ་ལྟར་རུ་མཚོན་རྒྱལ་མཚན་འདི། །
སྔར་བཅོལ་ལེགས་པའི་རྟེན་དུ་འཛུགས། ། ད་བཅོལ་ཞུ་བའི་རྟེན་དུ་འཛུགས། ། བསམ་དོན་འགྲུབ་པའི་རྟེན་དུ་འཛུགས། ། བླ་མ་དཀོན་མཆོག་ཡི་དམ་ལྷ། ། དམ་ཅན་ཆོས་སྐྱོང་སྲུང་མའི་ཚོགས། ། སྣང་སྲིད་དྲེགས་བྱེད་གཞི་བདག་རྣམས། ། རུ་མཚོན་འདི་ལ་བརྟན་བཞུགས་ནས། ། དཔལ་ལྡན་བླ་མའི་བསྟན་པ་དང་། ། བདག་ཅག་དཔོན་སློབ་ཡོན་མཆོད་ཀྱི། ། ཉིན་མཚན་བྱ་ར་མེལ་ཚེ་དང་། །
བྱང་ཆུབ་བར་གྱི་སྡོང་གྲོགས་མཛོད། ། ཅེས་བརྗོད་པས། མདུན་གྱི་བླ་མ་ཡི་དམ་སྲུང་མ་རྣམས་དང་། སྣང་སྲིད་ཀྱི་དྲེགས་པ་ཕོ་རྒྱུད་མོ་རྒྱུད་ཐམས་ཅད་མཚོ་ལ་ཆར་པ་བབས་པ་བཞིན་དུ་རུ་མཚོན་གྱི་རྒྱལ་མཚན་དེ་ཉིད་ལ་ཐིམ་པར་བསམ་ཞིང་མཐུ་སྟོབས་ཀྱི་དབང་ཕྱུག་ཁྱེད་རྣམས་རུ་མཚོན་གྱི་རྒྱལ་མཚན་འདི་ལ་བརྟན་པར་བཞུགས་ནས། སངས་རྒྱས་ཀྱི་བསྟན་པ་སྲུང་། དཀོན་མཆོག་གི་དབུ་འཕང་བསྟོད། དགེ་འདུན་གྱི་སྡེ་སྐྱོངས། རྣལ་འབྱོར་པ་བདག་གི་སྲུང་མ་མཛོད། མི་ནོར་དགོན་གནས་ལོངས་སྤྱོད་དང་བཅས་པའི་གཉེར་མཛོད། བསྟན་པ་དང་རྣལ་འབྱོར་ལ་སྡང་བའི་དགྲ་བགེགས་གདུགས་པ་ཅན་ཐམས་ཅད་སྐད་ཅིག་ཉིད་ལ་ཚར་ཆོད།
ཁམས་གསུམ་གྱི་སེམས་ཅན་ཐམས་ཅད་ཀྱི་སྲོག་ལ་དབང་མཛོད་ཅིག ཅེས་ལན་གསུམ་བརྗོད་ཅིང་མེ་ཏོག་གཏོར། ཤིས་བརྗོད་ཀྱི་ཚིག་སྐབས་སུ་གང་བབས་བརྗོད། གསུམ་པ་རྗེས་ཀྱི་བྱ་བ་ནི། གཏོར་སྒྲུབ་ཀྱི་ལྷན་ཐབས་ལས་འབྱུང་བ་ལྟར་བྱའོ། ། དེ་ལྟར་སྲུང་མ་རྣམས་ལ་རུ་མཚོན་བཙུགས་པའི་ཕན་ཡོན་ནི། རུ་མཚོན་གྱི་རྟེན་དེ་ཉིད་གང་དུ་ཡོད་སར། དམ་ཅན་སྲུང་མའི་ཚོགས་རྣམས་མཁའ་ལ་སྤྲིན་འདུ་བའམ་མཚོ་ལ་ངང་པ་འདུ་བའམ། ཤ་རུལ་ལ་སྦྲང་མ་འདུ་བ་ལྟར། གནས་དེ་ཉིད་དུ་རྟག་པར་བཞུགས་ནས།
ཡུལ་ཕྱོགས་དགེ་མཚན་དང་ལྡན་པ་དང་། སྒྲུབ་པོ་རྣམས་ཀྱི་གནས་སྐབས་དང་མཐར་ཐུག་གི་འདོད་དོན་ཐམས་ཅད་བསྒྲུབ་པར་འགྱུར་བས། ཚུལ་འདི་ལ་བརྩོན་པར་བྱའོ། ། ཞེས་རྡོ་རྗེ་ནག་པོ་ཆེན་པོའི་གསང་བའི་ལས་མཁན་ལྔ་ལ་བརྟེན་པའི་རུ་མཚོན་འཛུགས་ཆོག་སྲིད་ཞི་དབང་རྒྱལ་ཞེས་བྱ་བ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱ་མཚན་དཔལ་བཟང་པོས་ཚར་ཆེན་ཆོས་ཀྱི་རྒྱལ་པོས་མཛད་པའི་དཔལ་ལྡན་ས་སྐྱའི་བསྟན་སྲུང་རྣམས་ལ་རུ་མཚོན་འཛུགས་ཆོག་ལས། ལས་མགོན་ཁོ་ན་ལ་བྱ་ཚུལ་ཟུར་དུ་ཕྱུང་ནས་མངའ་གསོལ་དང་བསྐུལ་སོགས་ཚད་ཐུབ་ཀྱི་ཡིག་ཆ་ནས་ཁ་བསྐངས་ཏེ་མགྱོགས་པར་སྦྱར་བའི་ཡི་གེ་པ་ནི་བསོད་ནམས་འོད་ཟེར་གྱིས་བགྱིས་སོ།། ༈ །སྭསྟི། ལས་མགོན་ལྔའི་རུ་མཚོན་འཛུགས་ཆོག་ལ་ཉེར་མཁོའི་ཟིན་བྲིས་ནི། རྒྱས་འབྲིང་གཉིས་ལས། གཏོར་བསྔོ་བསྐང་བ་སོགས་རྒྱུན་གྱི་ཐུགས་དམ་དང་སྦྲེལ་དགོས་ཀྱང་། འདིར་རུ་མཚོན་འཛུགས་ཆོག་རྐྱང་པའི་དབང་དུ་བྱས་ན།
གནས་ཡོ་བྱིན་རླབས་སྔོན་འགྲོའི་བདག་བསྐྱེད་ལམ་དུས་རྒྱས་འབྲིང་གང་རུང་། བུམ་བསྐྱེད་ཁོ་བོས་སྦྱར་བའི་ཞལ་གྱི་དམ་ཚིག་བསྐང་གསོའི་འགོ་བཞིན། སྦྱང་བ་རྒྱུན་བཞིན་དང་། བདེན་བརྡར་རབ་གནས་བཞིན་ལ། ཚིག་བསྒྱུར་ནི། ལས་ཀྱི་མགོན་པོ་འཁོར་དང་བཅས་པའི་ནང་རྟེན་རུ་མཚོན་གྱི་རྒྱལ་མཚན་འཛུགས་པར་བྱེད་པ་ལ་བར་དུ་གཅོད་པར་བྱེད་པའི་སོགས་གཞན་འདྲ། ཁྱད་པར་གྱི་སྤྱན་འདྲེན་གྱི་འགོར། བཅོམ་དུང་དང་དད་རིང་གི་བྱིན་འབེབས། སྤྱན་འདྲེན་ཤླཽ་ཀ་གཉིས་ལ་དད་རིང་གི་དབྱངས་རོལ་སྦྱར་ལ། ཤླཽ་ཀ་གཉིས་པའི་འགོར།
ཧཱུྃ་ཨུ་བྷྱོཿལ་སོགས་སྦྱར། དེ་ཕྱིན་ཆད་འདུར་མ། ཧཱུྃ་ཡོད་མཚམས་རྣམས་གྱི་འགོ་དང་། དམ་ཚིག་དབང་གིས་འདུས་གྱུར་ལ། ཚིགས་རོལ་ལ། མི་འདྲ་བའི་ཁྱད་པར་རྗེས་མ་འདིའི་མཐར་ཆེམས་བརྡུང་གསུམ་བརྡེག་ལེན་ཅན་རོལ་མོ་འབེབས་བཅས། ཕྱི་ནང་གི་མཆོད་པ་ལ་སོ་སོའི་ཕྱག་རྒྱ། རང་ཉིད་ཡི་དམ་དུ་གསལ་ནས་འདར་ཕྲིལ་ལེར་ཡོད་པར་གྱུར་ཞེས་པའི་བར་བརྗོད་ན་ལེགས། གསོལ་ཁའི་དབྱངས་རོལ་སོགས་ལག་ལེན་རྣམས་ཁོ་བོས་སྦྱར་བའི་མགོན་མདོས་གཏོང་ཚུལ་གྱི་ཕྱག་དེབ་བཞིན། གསོལ་ཁ་གསུམ་པ་རྫོགས་པའི་མཐར་ཉིས་བརྡེག་ལེན་ཅན་དུ་བསྒྱུར་ལ་པུ་ཏྲའི་མངའ་གསོལ་ཤླཽ་ཀ་དང་པོར་སྲིན་ཐུང་མའི་དབྱངས་རོལ་རྫོགས་ནས་རྒྱུན་བཞིན་དགུ་བརྡུང་།
དྲག་བསྐུལ་ལ་རྔ་ཕྱིར་བརྡུང་། མངའ་གསོལ་དང་འདི་གཉིས་ཆར་རྔ་འཕར་མ། དྲག་བསྐུལ་རྫོགས་པའི་ཚིག་རོལ་གྱི་མཐར། རོལ་མོ་རྣམ་སྲས་བསྟོད་ཀྱི་འགོ་བཞིན། བྲན་བསྐུལ་ཤླཽ་ཀ་གཅིག་ལ་གུར་དྲག་མཚམས་གཅོད་ཀྱི་དབྱངས་རོལ། དེ་ཕྱིན་རྔ་འཕར་མ། རྫོགས་མཚམས་ཚིག་རོལ་ཆེམས་བརྡུང་། དྲག་དུང་གསུམ་བརྡེག་ལེན་ཅན་ལས་མགོན་ནས་གྱུར་གྱི་བར། བཅོམ་དུང་བཅོམ་རོལ་གསུམ་བརྡེག་ལེན་ཅན་ལུགས་བསངས་འགོ་བཞིན། འབུལ་ཚིག་ཤླཽ་ཀ་གཅིག་ལ་དུས་གསུམ་བདེ་གཤེགས་མའི་དབྱངས་རོལ།
དེ་ཕྱིན་རྔ་འཕར་མ། རྫོགས་མཚམས་ཚིག་རོལ་ཆེམས་བརྡུང་། མཇུག་གུར་དྲག་གི་མཆོད་རོལ་བཞིན། མཐུ་སྟོབས་ཀྱི་དབང་ཕྱུག་སོགས་ལ་རབ་གནས་ཀྱི་བརྟན་བཞུགས་བཞིན་ལས་དྲག་རོལ་དང་དྲག་དུང་གསུམ་པ་རྫོགས་ནས་གསུམ་བརྡེག་ལེན་ཅན། བཀྲ་ཤིས་དྲིལ་གསིལ་མ་ཇི་ལྟར་རིགས་པའི་མཐར་རོལ་མོ་བྱ་ཞིང་། མཇུག་ཆོག་ནི་རྒྱུན་བཞིན་ནོ།། །། ཞེས་པའང་ཀུན་བློས་སྨྲས།། །། མངྒ་ལཾ།། །། PAGE * MERGEFORMAT 12 ཀུན་དགའ་བློ་གྲོས། གུར་གྱི་མགོན་པོའི་གསང་བའི་ལས་མཁན་ལྔ་ལ་རུ་མཚོན་འཛུགས་ཆོག
PAGE * MERGEFORMAT 13
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
