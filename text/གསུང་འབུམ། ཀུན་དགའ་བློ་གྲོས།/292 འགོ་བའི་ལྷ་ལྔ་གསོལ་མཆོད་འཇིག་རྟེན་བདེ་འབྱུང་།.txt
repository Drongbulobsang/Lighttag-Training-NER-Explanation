གསུང་འབུམ། ཀུན་དགའ་བློ་གྲོས།
པོད ༢༩༢
འགོ་བའི་ལྷ་ལྔ་གསོལ་མཆོད་འཇིག་རྟེན་བདེ་འབྱུང་།
༄༅། །འགོ་བའི་ལྷ་ལྔ་གསོལ་མཆོད་འཇིག་རྟེན་བདེ་འབྱུང་བཞུགས་སོ།། ཨོཾ་ཨཱ་ཡུ་ཤྲཱི་པུཥྚིཾ་ཀུ་རུ། འདིར་འགོ་བའི་ལྷ་ལྔ་གསོལ་མཆོད་རྒྱ་གར་ཤེས་བསངས་དང་སྦྲེལ་ནས་གཏོང་ཚུལ་ནི། སྣོད་གཙང་མར་མོ་ཞང་མ་ལྷ་རྣམས་ལ་སྨན་ལེ་འབྲང་རྒྱས་ལུག་གཟུགས། སྲོག་ལྷ་སྐྱེས་ལྷར་ར་གཟུགས་དམར་པོ། ཕོ་ལྷ་ཕ་མེས་དབང་ལྷར་ལུག་གཟུགས། ཡུལ་ལྷ་མཁར་ལྷར་གཡག་དཀར་གཟུགས། དགྲ་ལྷ་རིག་འཛིན་བན་བོན་ཆོས་སྲུང་ལ་བཤོས་བ་འབྲང་སྐྱེས། འཆང་བུ་རྣམས་བཤམས་དྲུང་གཞུང་ནས་བཤད་པའི་མཆོད་རྫས་ཅི་འབྱོར་བཤམས་ཤིང་ཆང་གི་སྦྱངས་སྤོས་གཙང་མས་བདུག སྔགས་དྲུག་ཕྱག་དྲུག་སྐྱབས་སེམས་བདག་བསྐྱེད་སྐད་ཅིག་དྲན་རྫོགས་རྣམས་ནི་བསངས་ཀྱི་འགོ་ན་ཡོད་པས་ལོགས་སུ་བྱ་མི་དགོས།
ཕོ་ལྷ་གཉན་པོ་ཐམས་ཅད་བསངས། ཀྱཻ། བསངས་སོ་ཞེས་པའི་རྗེས་སུ། དམ་ཚིག་པ་བསྐྱེད་པ་ནི་རྔ་བརྡུང་བཞིན་པས་འདི་སྐད་དུ། ཀྱཻ། རང་ཉིད་རྟ་མཆོག་དཔལ་གྱི་མདུན། ། པཾ་པད་ཨ་ཟླའི་དཀྱིལ་འཁོར་ལྔའི། ། དང་པོར་ཛྙཱ་ལས་མོ་ལྷ་དཀར། ། ཡིད་འོང་ཞལ་གཅིག་ཕྱག་གཉིས་མ། ། གཡས་པ་མདའ་དར་གཡོན་མེ་ལོང་། །
དར་སྔོན་བེར་གསོལ་རིན་ཆེན་ཐོད། ། སྣ་ཚོགས་རྒྱན་ཅན་ཡུ་མོ་ཡི། ། ཤྭ་བར་ཆིབས་ཤིང་སྤྲུལ་པ་ནི། ། མ་དང་སྲུ་མོའི་རྣམ་པར་སྟོན། ། གཞན་ཡང་ཞང་ལྷ་སྐྱེས་དར་མ། ། སྤྲུལ་པ་བྱ་ཆེན་གོ་བོ་དང་། ། ཞང་བློན་མང་པོའི་རྣམ་པར་སྟོན། ། མོ་ལྷ་སྨན་བཙུན་མཛེས་མའི་ཚོགས། ། སྤྲུལ་པ་ན་ཆུང་ཤ་བར་སྟོན། ། གཉིས་པར་ན་ལས་སྲོག་ལྷ་དཀར། །
དར་མའི་སྐྱེས་གཟུགས་ཞལ་གཅིག་པ། ། ཕྱག་གཉིས་གཡས་མདུང་གཡོན་ཞགས་པ། ། ཁྲབ་རྨོག་སྟག་རལ་གཟིག་ཤུབས་ཅན། ། སག་རྦྤ་རྟ་ནག་སྒ་སྲབ་ཆིབས། ། སྤྲུལ་པ་མི་རྟ་དཀར་པོར་སྟོན། ། གཞན་ཡང་ལྷན་གཅིག་སྐྱེས་ལྷ་ནི། ། དར་དང་རིན་ཆེན་རྒྱན་སྤྲས་ཤིང་། ། སྤྲུལ་པ་མི་དཀར་རྣམ་པར་སྟོན། ། གསུམ་པར་ཨཱ་ལས་ཕོ་ལྷ་དཀར། ། ལང་ཚོ་དར་བབས་ཞལ་གཅིག་པ། །
ཕྱག་གཉིས་གཡས་གཡོན་ནོར་བུ་དང་། ། རིན་པོ་ཆེས་གང་གཞོང་པ་བསྣམས། ། རལ་ཐོད་དར་བརྩེགས་རྩེ་བེར་སྔོ། ། རིན་ཆེན་རྒྱན་དང་སག་རྦྤ་གསོལ། ། རྟ་མཆོག་ངང་དཀར་སྒ་སྲབ་ཅན། ། ཆིབས་ཤིང་སྤྲུལ་པ་ཕ་སྤུན་དང་། ། འཁོར་གསུམ་ཅན་གྱི་སྐྱེས་པར་སྟོན། ། གཞན་ཡང་རང་རང་ཕ་མེས་ལྷ། ། དབང་ལྷ་སུམ་ཅུའི་ཚོགས་རྣམས་ཀུན། ། དར་དང་རིན་ཆེན་རྒྱན་གྱིས་སྤྲས། །
བཞི་པར་ཡུ་ལས་ཡུལ་ལྷ་དཀར། ། ཞལ་གཅིག་ཕྱག་གཉིས་མདའ་གཞུ་འཛིན། ། ཁྲབ་རྨོག་སྟག་རལ་གཟིག་ཤུབས་འཆང་། ། སག་རྦྤ་གྱོན་ཅིང་རྟ་དཀར་ལ། ། སྒ་སྲབ་བརྒྱན་ཆིབས་སྤྲུལ་པ་ནི། ། མཆེད་གྲོགས་ཡུལ་གཙོ་ལུག་ཁྱུ་གཡག ། དཀར་པོ་དུ་མའི་རྣམ་པར་སྟོན། ། གཞན་ཡང་རྩེ་ལྷ་གནས་སྲུང་ཚོགས། ། སྣ་ཚོགས་གོས་བརྒྱན་སྤྲུལ་པ་ནི། ། བྱ་ཆེན་མང་པོའི་རྣམ་པར་སྟོན། །
ལྔ་པར་ཤི་ལས་དགྲ་ལྷ་དཀར། ། དར་མའི་སྐྱེས་པ་ཞི་ཞིང་འཛུམ། ། ཞལ་གཅིག་ཕྱག་གཉིས་གཡས་མདུང་དར། ། གཡོན་ཞགས་དར་དཀར་རྩེ་བེར་གསོལ། ། དར་གྱི་ཐོད་ཅན་སྟག་རལ་དང་། ། གཟིག་ཤུབས་སྣ་ཚོགས་རིན་ཆེན་བརྒྱན། ། སག་རྦྤ་གྱོན་ཅིང་རྟ་མཆོག་དཀར། ། སྒ་སྲབ་ཅན་ཆིབས་སྤྲུལ་པ་ནི། ། དགེ་བཤེས་མི་དཀར་ཞུབ་ཅན་དང་། ། ཁྲ་སྤྱང་གཡག་རྒོད་མང་པོར་སྟོན། །
གཞན་ཡང་ཕྱོགས་མཚམས་སྟེང་འོག་ཀུན། ། རིག་འཛིན་ལྷ་སྲུང་ཆོས་སྐྱོང་ཚོགས། ། སློབ་དཔོན་སྔགས་པའི་རྣམ་པར་སྟོན། ། དབང་ལྷ་བན་བོན་སྐྱོང་བ་རྣམས། ། བོན་དང་ཕ་ཝང་གཟུགས་སུ་སྟོན། ། བརྒྱན་སྤྲས་རང་རང་འཁོར་གྱིས་བསྐོར། ། ཀུན་གྱི་དཔྲལ་མགྲིན་སྙིང་ག་རུ། ། རྡོ་རྗེ་གསུམ་དངོས་ཨོཾ་ཨཱཿཧཱུྃ། ། དཀར་དམར་མཐིང་མཚན་རང་ཉིད་ནི། ། ལྷར་གསལ་ཐུགས་ཀའི་འོད་ཟེར་གྱིས། །
འགོ་བའི་ལྷ་ལྔ་ལ་སོགས་པ། ། མདུན་བསྐྱེད་འཁོར་དང་བཅས་པ་ཀུན། ། གནས་འདིར་བཛྲ་ས་མཱ་ཛཿ། ། སྤྱན་འདྲེན་ནི་གཏེར་ཁ་འོག་མ་ལས། ཀྱཻ། དགྲ་ལྷ་གཉན་པོ་སྤྱན་འདྲེན་ནོ། ། ཕྲག་གོང་གཡས་ནས་གཤེགས་སུ་གསོལ། ། སྤྲུལ་ནི་དགེ་བཤེས་མང་པོར་སྤྲུལ། ། མཆོད་ནི་གཤོས་བུ་གཙང་མས་མཆོད། ། དེ་རིང་བདག་གི་གྲོགས་ལ་སྤྱོན། །
དམག་དཔུང་བཀྱེ་ལ་དགྲ་དཔུང་ཐུལ། ། ཞང་ལྷ་ཕ་ཝང་སྤྱན་འདྲེན་ནོ། ། མཆན་ཁུང་གཡོན་ནས་གཤེགས་སུ་གསོལ། ། སྤྲུལ་ནི་ཞང་བློན་མང་པོར་སྤྲུལ། ། མཆོད་ནི་གསང་ལུག་གཙང་མས་མཆོད། ། དེ་རིང་བདག་གི་གྲོགས་ལ་སྤྱོན། ། འགལ་རྐྱེན་སྤོངས་ལ་མཐུན་རྐྱེན་བསྒྲུབ་ཏུ་གསོལ། ། སྲོག་ལྷ་འཛིན་པོ་སྤྱན་འདྲེན་ནོ། ། སྙིང་གའི་གནས་ནས་གཤེགས་སུ་གསོལ། ། སྤྲུལ་ནི་མི་དཀར་མང་པོར་སྤྲུལ། །
མཆོད་ནི་ར་སྐྱེས་ཁམ་པ་འདི་ཡིས་མཆོད། ། དེ་རིང་བདག་གི་གྲོགས་ལ་སྤྱོན། ། སྲོག་གི་བར་ཆད་བསྲུང་དུ་གསོལ། ། མོ་ལྷ་འབྱུང་མོ་སྤྱན་འདྲེན་ནོ། ། མཆན་ཁུག་གཡས་ནས་གཤེགས་སུ་གསོལ། ། སྤྲུལ་ནི་མ་སྲུ་མང་པོར་སྤྲུལ། ། མཆོད་ནི་འབྲང་རྒྱས་ལྡེམ་པས་མཆོད། ། དེ་རིང་བདག་གི་གྲོགས་ལ་སྤྱོན། ། ཟས་ནོར་ཆར་པ་དབབ་ཏུ་གསོལ། ། ཡུལ་ལྷ་མགོན་བུ་སྤྱན་འདྲེན་ནོ། །
སྤྱི་བོའི་གཙུག་ནས་གཤེགས་སུ་གསོལ། ། སྤྲུལ་ནི་གྲོགས་པོ་མང་པོར་སྤྲུལ། ། གསང་གཡག་དཀར་པོ་འདི་ཡིས་མཆོད། ། དེ་རིང་བདག་གི་གྲོགས་ལ་སྤྱོན། ། ཡིད་ལ་བསམ་པ་ཐམས་ཅད་བསྒྲུབ་ཏུ་གསོལ། ། པདྨ་ཀ་མ་ལ་ཡེ་སཏྭཾ་གྱིས་གདན་ཕུལ། གསོལ་མཆོད་ནི། གསར་བསྒྲིགས། འགོ་བའི་ལྷ་ལྔ་འཁོར་བཅས་ལ། ། གཙང་མའི་ཆབ་ཀྱིས་སྐུ་ཁྲུས་གསོལ། །
མི་གཙང་དྲི་མ་དག་གྱུར་ཅིག ། སྣ་ཚོགས་ཤིང་སྣའི་དུད་པ་ཡིས། ། ཉམས་གྲིབ་མ་ལུས་བསངས་གྱུར་ཅིག ། གཡའ་ཆུ་གངས་ཆུ་གཙང་མའི་ཆུ། ། སྨན་ཆབ་ངད་ལྡན་སྐྱེམས་སུ་འབུལ། ། སྣ་ཚོགས་མེ་ཏོག་ཆུན་པོའི་ཐོད། ། སྐུ་ལ་མཛེས་པའི་བརྒྱན་དུ་འབུལ། ། དཀར་གསུམ་མངར་གསུམ་ཤིང་ཏོག་འབྲུ། ། བཟའ་བཅའ་ཞིམ་མངར་བཤོས་བུ་འབུལ། ། ཉི་ཟླ་ནོར་བུ་འབྲུ་མར་གྱི། །
མར་མེ་གསལ་བྱེད་སྒྲོན་མེ་སྦར། ། ཁ་དོག་སྣ་ཚོགས་ཟ་འོག་གོས། ། རིན་ཆེན་དུ་མའི་དོ་ཤལ་དང་། ། པྲོག་ཞུ་སྙན་ཆ་གཡུ་བུར་བཀྲ། ། གོ་མཚོན་དར་ཐོད་མཛེས་བརྗིད་ཆས། ། སྟག་རལ་གཟིག་ཤུབས་མདའ་མདུང་གྲི། ། རིན་ཆེན་གཞོང་པ་ནོར་བུ་སོགས། ། ཕྱག་མཚན་རླུང་གི་ཤུགས་ལྡན་རྟ། ། སྒ་སྲབ་མཛེས་པའི་ཆས་ཀྱིས་བརྒྱན། ། ཤྭ་བ་ལ་སོགས་བགྲོད་བྱེད་ཆིབས། །
གནམ་ལ་འཕུར་དགུ་ས་གཞི་ལ། ། འཛུལ་དགུ་རི་དྭགས་མཆོངས་དགུ་སོགས། ། སྣ་ཚོགས་སྲོག་ཆགས་བགྲང་ལས་འདས། ། རྒྱལ་སྲིད་བདུན་དང་འདོད་ཡོན་ལྔ། ། བཀྲ་ཤིས་རྟགས་བརྒྱད་ལ་སོགས་པའི། ། ལྷ་མིའི་དཔལ་འབྱོར་ནམ་མཁའ་བསྐང་། ། དངོས་བཤམས་ཡིད་སྤྲུལ་མཆོད་ཚོགས་ཀྱིས། ། ལྷ་ལྔ་འཁོར་བཅས་གསོལ་ཞིང་མཆོད། ། གཏོར་མ་རྒྱལ་མཚན་བཤོས་བུ་དང་། ། ཇ་ཆང་གསེར་སྐྱེམས་བཏུང་བའི་ཚོགས། །
ལྗགས་ཀྱི་དབང་པོ་ཚིམ་བྱེད་པའི། ། ཞལ་ཟས་སྐྱེམས་ཀྱིས་གསོལ་ཞིང་མཆོད། ། མོ་ལྷ་ཞང་ལྷ་མ་ལྷ་ལ། ། སྨན་ལེ་འབྲང་རྒྱས་གསང་ལུག་འབུལ། ། ཞང་པོའི་མདའ་ཡི་མདེའུ་དང་། ། མ་སྲུའི་འཕང་རྣམས་རྟེན་དུ་འཛུགས། ། སྲོག་ལྷ་སྐྱེས་ལྷའི་ཚོགས་བཅས་ལ། ། ར་སྐྱེས་ཁམ་པས་མཆོད་པ་འབུལ། ། འཕན་དར་ཕྱུག་པོ་ཕ་སྤུན་མདའ། ། དར་གྱི་རུ་མཚོན་རྟེན་དུ་འཛུགས། །
ཕོ་ལྷ་ཕ་མེས་དབང་ཐང་ལྷར། ། གསང་ལུག་གཙང་མའི་མཆོད་པ་འབུལ། ། དར་མདུང་ནས་དཀར་རྟེན་དུ་འཛུགས། ། ཡུལ་ཁང་མཁར་གྱི་རྩེ་ལྷ་ལ། ། ལྷ་གཡག་དཀར་པོའི་མཆོད་པ་འབུལ། ། ཕྱུག་བཙན་དར་ཁབ་རྟེན་དུ་འཛུགས། ། དགྲ་ལྷ་རིག་འཛིན་དབང་ལྷ་དང་། ། བན་བོན་ཆོས་སྲུང་ཚོགས་རྣམས་ལ། ། བཤོས་བུ་གཙང་མའི་མཆོད་པ་འབུལ། ། དཔའ་གཡུ་ཕྱུག་མདེལ་རྟེན་དུ་འཛུགས། །
དར་ཚོན་སྣ་ལྔ་དཀར་དམར་དར། ། གཡུ་ཆུང་མིག་མེད་གསེར་དངུལ་ཟངས། ། ལྕགས་དང་བྱུ་རུ་མན་ཤེལ་ཚོགས། ། ཕ་ཤིང་མ་ཤིང་བུ་ཤིང་གསུམ། ། བྱང་བུ་མིག་དགུ་འཆང་བུ་དང་། ། ནས་དཀར་རྟེན་གྱིས་ལྷ་ལྔ་སྐོངས། ། བདག་སོགས་མི་ནོར་རིགས་བརྒྱུད་ལ། ། མི་འབྲལ་རྟག་ཏུ་བསྲུང་སྐྱོབ་མཛོད། ། ཡུལ་ལྷས་སྤྱི་བོའི་གཙུག་ནས་སྲུངས། ། དགྲ་ལྷས་ཁྲག་པ་གཡས་ནས་བསྲུངས། །
ཕོ་ལྷས་མཆན་ཁུང་གཡས་ནས་བསྲུངས། ། མོ་ལྷས་མཆན་ཁུང་གཡོན་ནས་བསྲུངས། ། ཡུལ་ལྷས་སྙིང་གའི་དཀྱིལ་ནས་བསྲུངས། ། རིག་འཛིན་བན་བོན་ཆོས་སྐྱོང་གིས། ། སྟེང་འོག་ཕྱོགས་མཚམས་ཀུན་ནས་བསྲུངས། ། ཚེ་དཔལ་བསོད་ནམས་མངའ་ཐང་བསྐྱེད། ། སོ་སོ་ལྷ་རྒྱལ་ལོ། གྲྭ་པ་མངོན་ཤེས་ཀྱི་གཏོར་མའི་ལས་བཅོལ་ནི། ཀྱཻ། ལྷ་དང་མི་རུ་མ་འབྲལ་ཞིག །
བདུད་ཆར་ལྟར་བབས་ན། ལྷས་སྦ་ལྟར་སྐྱོབས་ཤིག གནོད་དགྲ་ལྟར་གནོད་ན། ལྷས་ཟུན་ལྟར་སྐྱོབས་ཤིག འདྲེས་རྐུན་ལྟར་འཇབས་ན། ལྷས་ཁྱི་ལྟར་ཟུག་ཅིག ལྷ་འོག་ནས་མི་མ་ཡར་ཞིག དགྲ་འོག་ནས་གོད་མ་གཏོང་ཞིག བསྲུང་འོག་ཏུ་གདོན་མ་ལྡང་ཞིག གཉེན་འོག་ཏུ་རྨས་མ་ལྡང་ཞིག
ཁྱི་འོག་ཏུ་རྐུན་མ་མ་འཇབས་ཤིག གནོད་པའི་དགྲ་བགེགས་ཐམས་ཅད་བསྲུང་བ་འདི་ལས་མ་འདའ་ཞིག བཀྲ་ཤིས་གཞུང་ལེགས་པའི་རྟས་སྲུངས་ཤིག ལོ་བརྒྱ་ཐུབ་ལ་སྟོན་བརྒྱ་ཟ་བའི་རྟས་སྲུངས་ཤིག བཀྲ་ཤིས་ནད་མེད་བསམ་པ་འགྲུབ་པ་དང་། ། ནད་གདོན་འབྱུང་པོ་མ་ལུས་ཞི་བ་དང་། ། ཚེ་དང་བསོད་ནམས་དབང་ཐང་རྒྱས་པ་དང་། ། བདག་གི་ལུས་ངག་ཡིད་ལ་མི་མཐུན་ནད་གདོན་བསྲུང་ཞིང་ཞི་བར་མཛོད་ཅིག་སྭཱཧཱ། དེ་ནས་དགྲ་ལྷ་དཔང་བསྟོད་དང་། ཀྱཻ།
གཞན་ཡང་བསངས་མཆོད་འབུལ་བ་ནི། བྱེས་ཀྱི་བྱེས་ལྷ་སོགས་སོ། ། འདི་ནི་གོང་ས་རྡོ་རྗེ་འཆང་ལྔ་པ་ཆེན་པོའི་གསུང་ལས། ས་སྐྱ་པ་ཀུན་བློས་བཏུས་པའོ།། །། PAGE * MERGEFORMAT 2 ཀུན་དགའ་བློ་གྲོས། འགོ་བའི་ལྷ་ལྔ་གསོལ་མཆོད་འཇིག་རྟེན་བདེ་འབྱུང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
