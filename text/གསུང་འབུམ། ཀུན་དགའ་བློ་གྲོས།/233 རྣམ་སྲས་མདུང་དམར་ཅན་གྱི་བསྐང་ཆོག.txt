གསུང་འབུམ། ཀུན་དགའ་བློ་གྲོས།
པོད ༢༣༣
རྣམ་སྲས་མདུང་དམར་ཅན་གྱི་བསྐང་ཆོག
༄༅། །རྣམ་སྲས་མདུང་དམར་ཅན་གྱི་བསྐང་ཆོག་བཞུགས་སོ།། ན་མོ་གུ་རུ་བཛྲ་པཱ་ཎི་བཻ་ཤྲ་བ་ཎ་བཀྟི་རཱ་གི་ས་པ་རི་ཝ་རཱ་ཡ། སངས་རྒྱས་རྣམ་སྣང་སྒྱུ་འཕྲུལ་ལས། ། རྒྱལ་སྲས་རིན་ཆེན་མང་དེ་ཉིད། ། འགྲོ་བའི་ཕོངས་སེལ་རྣམ་ཐོས་སྲས། ། དེ་ཡང་རྗེས་ཆགས་དཔལ་འཛིན་རྒྱལ། ། ཞེས་པའི་བསྟོད་ཡུལ་དུ་གྱུར་པ་རྣམ་སྲས་མདུང་དམར་ཅན་ཕྱག་མཚན་བཞི་པ་འདི་ནི་སངས་རྒྱས་རིན་ཆེན་འོད་འཕྲོས་སེམས་ཅན་ལ་དགོངས་ནས། དྲང་སྲོང་རྣམ་མང་ཐོས་དང་། ཀླུ་མེ་དཔལ་བཙུན་གྱི་སྲས་སུ་སྤྲུལ་ནས་གནོད་སྦྱིན་གྱི་དེད་དཔོན་མཛད་ཅིང་། བསྟན་པ་སྐྱོང་བར་དམ་བཅས་སོ། །
དེས་ན་རྒྱ་གར་དུ་སྟག་གཟིག་གི་བསྟན་པ་གཤིགས་པའི་དུས་སུ་སློབ་དཔོན་དགའ་རབ་རྡོ་རྗེས་བྱང་ཕྱོགས་ཀྱི་རི་ནག་པོའི་རྩར་རྒྱལ་པོ་བསྒྲུབས་ཏེ། མུ་སྟེགས་ཉི་མ་གྲུབ་པ་དང་། སྟག་གཟིག་གི་རྒྱལ་པོའི་ཁྲི་མུམ་ལ་སོགས་པ་ཐམས་ཅད་གནོད་སྦྱིན་གྱིས་བཏུལ་ལོ། ། དེས་བཻ་རོ་ཙ་ན་རཀྵི་ཏ་ལ་གནང་། དེས་རྒྱལ་པོ་གཡུ་སྒྲ་སྙིང་པོ་ལ། དེས་ཁྲི་སྲོང་ལྡེའུ་བཙན་ལ། དེས་ལྷ་བཟང་སྐྱིད་དཔལ། དེས་རྒྱ་ནག་ཏུ་དམག་དྲངས། ཆམ་ལ་ཕབ་དུས། རྒྱལ་པོའི་རྟེན་གདན་དྲངས་ཏེ།
བྱ་རྒོད་གཤོངས་ཀྱི་གཙུག་ལག་ཁང་དུ་སྒྲུབ་ཐབས་དང་སྐུ་འབག་གཉིས་གཏེར་དུ་སྦས་སོ། ། དེ་གཉལ་པ་ཉི་མ་ཤེས་རབ་ཀྱིས་རྙེད། དེས་སྣུར་ཉི་མ་ལ་གནང་། སྐུ་འབག་བྱ་རྒོད་གཤོངས་རྙིང་པ་ན་བཞུགས་པ་དེ་སྔ་ཡན་རྣམ་སྲས་སེར་ཆེན་ཡིན་པར་བྱེད་པ་ལ། ཆོས་རྗེ་ཐམས་ཅད་མཁྱེན་པ་ཆེན་པོས་མདུང་དམར་ཅན་དུ་ངོས་འཛིན་མཛད་ཅིང་། སྐུ་འབག་གི་ཞལ་ནས་མདའ་ཐུང་ལྔ་སྐྱུགས་པའི་གཅིག་ཞྭ་ལུའི་རྣམ་སྲས་འཆམས་སྐུའི་སྲོག་ཤིང་དུ་བཞུགས་པར་མཛད་པ་ཡིན། དེ་ལྟ་བུའི་བྱིན་རླབས་ཀྱི་དགེ་མཚན་དང་ལྡན་པ་འདིའི་གཏོར་བསྔོ་བསྐང་བའི་རིམ་པ་ལ་བདག་བསྐྱེད་ཡི་དམ་གང་རུང་གིས་ཆོག་མོད་ཁྱད་པར་ཤིས་པ་ཕྱག་ན་རྡོ་རྗེ་གོས་སྔོན་ཅན་ལ་སྦྱར་ནས་ཡི་དམ་ཆོས་སྲུང་མཆོད་ཚུལ་ལ་སྦྱོར་དངོས་རྗེས་གསུམ་ལས། སྦྱོར་བ་ནི། འདི་རང་གི་མགོན་ཁང་བླ་མ་ཡི་དམ་འདིའི་སྐུ་བྲིས་འབུར་གང་རུང་མཆོད་གཏོར་སྤྱན་གཟིག་བཅས་བཀོད་པས་ཁྱབ་པ་ཡོད་ན་དེས་འཐུས། གཞན་རྒྱལ་པོའི་ཕོ་བྲང་ལྟ་བུའི་གནས་ཁང་དབེན་ཞིང་གཙང་བར་སྟེང་དུ་བླ་བྲེ།
ལོགས་ལ་གོས་དར་རིན་ཆེན་དོ་ཤལ། རི་དྭགས་དང་གཅན་གཟན་ལྤགས་རིགས། ས་གཞིར་གདན་ནས་ལྟ་བུའི་འབྲུ་བརྡལ་བའམ་ཞལ་བ་ངོས་འཇམ་གཙང་དག་བཅས་ཀྱི་གནས་སུ་རྣམ་སྲས་ཆོས་སྐོར་ས་རྙིང་བརྒྱུད་པའི་བླ་མ་ཕྱག་རྡོར་གོས་སྔོན་ཅན་སོགས་ཡི་དམ། རྣམ་སྲས་རིགས་ཆེན་བཅོ་ལྔ་སོགས་ཀྱི་བྲིས་འབུར་སྐུ་གང་འབྱོར། ཁྱད་པར་འདིའི་སྐུ་ཕྱི་ནང་གསང་གསུམ་གྱི་རྟེན་རྣམས་གང་འབྱོར་བཤམས་དྲུང་སྟེགས་བུ་བང་རིམ་ཅན་ལ་གོས་དམར་སོགས་དམར་མདངས་ཡོད་པའི་གཞི་བཏིང་པར། འབྲུ་སྣ་ཚོགས། རིན་ཆེན་སྣ་ཚོགས། སྨན་དུག་རིགས་མ་ཡིན་པ་སྣ་ཚོགས་བཀྲམ་པའི་སྟེང་། གསེར་དངུལ་ཤེལ་དཀར་ཡོལ་ཟངས་སོགས་ནས་མཐའ་མ་རྫ་སྡེར་དང་རྡོ་གཙང་མ་ལྟ་བུའི་སྣོད་ལས། ཤིང་བསེ་སོགས་མི་རུང་བས་དེར་འབྲས་ནས་གྲོ་སོགས་འབྲུ་བཟང་དཀར་པོའི་རྗེན་ཕྱི་དང་ཆུ་གཙང་།
འབྲས་ནས་གྲོ་སྲན། ཏིལ་དཀར་ཏེ་འབྲུ་ལྔ། སླེ་ཏྲེས། དབང་ལག ཀཎྜ་ཀ་རི། ཤུ་དག་དཀར་པོ། རྒྱ་མཚོ་སྦུ་བ་སྟེ་སྨན་ལྔ། ལན་ཚྭ། བུར་དཀར། སྦྲང་དཀར།
འོ་མ། མར་གསར་ཏེ་སྙིང་པོ་ལྔ། གསེར་དངུལ་བྱི་རུ་མུ་ཏིག་མུ་མེན་ཏེ་རིན་ཆེན་ལྔ། ཙནྡན་དཀར་དམར་གུར་གུམ་ག་པུར་ཛྭ་ཏི་ཏེ་དྲི་ལྔ། ཤ་བཟང་སོགས་དང་མར་བཅས་ཀྱིས་འདིའི་གཏོར་མ་བཟོ་དབྱིབས་མི་འདྲ་བ་ཁ་ཤས་ཡོད་ཀྱང་ཕྱག་ལེན་ལ་ཟན་གྲུ་བཞི་ལེབ་མོའི་སྟེང་མཁར་གྲུ་བཞི་རྒྱ་ཕིབས་ཅན་དམར་པོའི་སྟེང་གྲུ་གསུམ། རྒྱན་ཅི་མཛེས་དམར་རྒྱན་ཅན་མདའ་དར་དམར་པོས་བརྒྱན་པའི་གཡོན་དུ་གྲུ་གསུམ་དེའི་ཕྱེད་ཙམ་ཟིན་པ་གཅིག་བཅས་ཀྱི་མཐར་ཟས་སྣ་བཟང་དགུ་ཕུང་པོར་སྤུང་པ་གཏོར་མ་དེ་གཉིས་ཀྱི་མདུན་མཆོད་ཆའི་གཡོན་ནས་འགོ་བཟུང་བའི་ཆུ་གཉིས་སྔོན་འགྲོའི་ཉེར་མཆོད་སྣོད་བཟང་སོགས་དམར་མདངས་ཅན་ལ་མཆོད་ཡོན་ཞབས་བསིལ། དྲི་ཆབ་རྣམས་ཙནྡན་དམར་པོས་བསྒྱུར་ཞིང་། མེ་ཏོག་དམར་པོའི་རིགས་སམ། ཡང་ན་འབྲུ་ཁ་དོག་དམར་པོར་བསྒྱུར་བ། སྤོས་དཀར།
གུ་གུལ། ཙནྡན་དཀར་པོ། དུ་རུ་ཀ ཨ་ཀ་རུའི་སྤོས། མར་མེ། འབྲི་མོག་སོགས་ཀྱིས་ཁ་བསྒྱུར་བ། ཞལ་ཟས་དམར་པོ་རྣམས་བཤམས། སྒྲུབ་པོ་བླ་མེད་རྡོ་རྗེ་ཐེག་པའི་གཞི་བསྙེན་སོང་ཞིང་། འདིའི་ཆོས་སྐོར་ཐོབ་པ། གོས་རྒྱན་སྟན་དམར་ཅན་དྲུང་།
སྟེགས་ཀྱི་ཁར་རྡོ་རྗེ། དྲིལ་བུ། འཐོར་ནས་དུང་ཆོས་སུ་དྲིལ་བཟང་ཆུ་འཐོར་གཡབ་བཅས་ཀྱི་ཕྱིར་རང་གི་གཡོན་ནས་འགོ་བརྩམས་པའི་ཆུ་གཉིས་ཉེར་མཆོད་ལྔ། ཞལ་ཟས་རྒྱན་རང་ལ་བསྟན་པ། དུང་རྔ་རོལ། སྤོས་ཕོར། སྤོས་སོགས་དགོས་པའི་ཡོ་བྱད་རྣམས་འདུ་བྱའོ། ། དངོས་གཞི་ནི། གནས་ཁང་ཡོ་བྱད་ཐམས་ཅད་ལ་དམིགས་ཏེ། གཡོན་པའི་མཐེབ་སྲིན་གྱིས་བསང་བའི་སྟངས་ཀ་ཙམ་མཛད།་་་་་
ཨོཾ་བཛྲ་ཨ་མྲྀ་ཏ་ཀུནྜ་ལི་ཧ་ན་ཧ་ན་ཧཱུྃ་ཕཊ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭཱ་བྷཱ་ཝ་ཤུདྡྷོ྅ཧཾ། སྟོང་པར་གྱུར། སྟོང་པའི་ངང་ལས་ཨོཾ་ཨོཾ་ལས་བྱུང་བའི་རིན་པོ་ཆེའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། བླ་མའི་གསུང་རྒྱུན་ལ་ཨོཾ་འབྱུང་། ཧཱུྃ་ལས་བསྐྱེད་ན་ཆོས་རྗེ་ཐམས་ཅད་མཁྱེན་པའི་གསུང་རབ་དང་མཐུན།་་་་་ ཨོཾ་ཨོཾ་དཔག་ཏུ་མེད་པ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས།
མར་མེ། དྲི་ཆབ། ཞལ་ཟས། རོལ་མོ་ལ་སོགས་པ་མཆོད་རྫས་ཀྱི་བྱེ་བྲག་ཇི་སྙེད་ཡོད་པ་ཐམས་ཅད་རང་བཞིན་སྟོང་པ་རྣམ་པ་མཆོད་ཡོན་ལ་སོགས་པའི་མཆོད་རྫས་སོ་སོར་སྣང་བ་ངོ་བོ་ཟག་པ་མེད་པའི་བདེ་བ་ཁྱད་པར་ཅན་བསྐྱེད་ནུས་པའི་ཡེ་ཤེས་ཀྱི་རང་བཞིན་ཅན། འཕགས་པ་ཀུན་ཏུ་བཟང་པོའི་རྣམ་པར་ཐར་པ་ལས་བྱུང་བའི་མཆོད་པའི་སྤྲིན་ཕུང་ལྟར་བཟང་ཞིང་རྒྱ་ཆེ་བ་ནམ་མཁའི་མཐའ་དང་མཉམ་པ། བླ་མ་དང་དཔལ་ཕྱག་ན་རྡོ་རྗེའི་ལྷ་ཚོགས་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་སྤྱན་ལམ་དུ་འབྱུང་ཞིང་རྒྱས་པར་གྱུར་ཅིག ཐལ་མོ་ཁོང་སྟོང་སྙིང་ཁར་བཅས་རིམ་གྱིས་བཏེག་དཔྲལ་བར་བསྐོར་བའི་མཐར་སྥ་ར་ཎ་ཁཾ་ཞེས་པ་དང་མཉམ་དུ་སེ་གོལ་གཏོགས།་་་་་ ཨོཾ་སརྦ་བིད་པཱུ་ར་པཱུ་ར། སུ་ར་སུ་ར། ཨ་ཝརྟ་ཡ།
ཨ་ཝརྟ་ཡ་ཧོཿ ཨོཾ་བཛྲ་སྥ་ར་ཎ་ཁཾ། རྡོ་རྗེ་ཐལ་མོ་ཁ་གྱེན་དུ་ཕྱེ་བའི་མཆོད་ཡོན་གྱི་རྒྱ།་་་་་ ཨོཾ་བཛྲ་ཨརྒྷ་ཨཱཿཧཱུྃ། གཡོན་པའི་རྡོ་རྗེ་ཁུ་ཚུར་་་་་་ཨོཾ་བཛྲ་པཱ་དྱཾ་ཨཱཿཧཱུྃ། མེ་ཏོག་གི་རྒྱ་སྙིང་ཁར་ཁ་གྱེན་དུ་བསྟན་ནས། གཡས་པའི་ཁུར་ཚུར་གྱི་མཐེབ་མཛུབ་ཀྱིས་ཆུ་ལེན་ཚུལ་བྱས་ནས་སྟེང་ནས་འོག་ཏུ་བསྐོར་ཏེ། གཡས་མཛུབ་མོ་ནས་རིམ་གྱིས་གྱེན་དུ་དཀྲོལ།་་་་་ ཨོཾ་བཛྲ་པུཥྤེ་ཨཱཿཧཱུྃ། བདུག་པའི་རྒྱ།་་་་་
ཨོཾ་བཛྲ་དྷུ་པེ་ཨཱཿཧཱུྃ། ཨོཾ་བཛྲ་ཨཱ་ལོ་ཀེ་ཨཱཿཧཱུྃ།་་་་་ མར་མེའི་རྒྱ། ཨོཾ་བཛྲ་གནྡྷེ་ཨཱཿཧཱུྃ།་་་་་ དྲིའི་རྒྱ། ཨོཾ་བཛྲ་ནཻ་ཝི་དྱེ་ཨཱཿཧཱུྃ།་་་་་ ཞལ་ཟས་ཀྱི་རྒྱ། ཨོཾ་བཛྲ་ཤཔྟ་ཨཱཿཧཱུྃ། ན་མོ་རཏྣ་ཏྲ་ཡཱ་ཡ། ན་མོ་བྷ་ག་ཝ་ཏེ་བཛྲ་སཱ་ར་པྲ་མ་དྷ་ནེ་ཏ་ཐཱ་ག་ཏ་ཡ་ཨརྟ་ཏེ།
སམྱཀྶཾ་བུདྡྷ་ཡ་ཏདྱ་ཐཱ། ཨོཾ་བཛྲེ་བཛྲེ། མ་ཧཱ་བཛྲེ། མ་ཧཱ་ཏེ་ཛྭ་བཛྲེ། མ་ཧཱ་བིདྱཱ་བཛྲེ། མ་ཧཱ་བོ་དྷི་ཙིཏྟ་བཛྲེ། མ་ཧཱ་བོ་དྷི་མཎྜོ་པ་སཾ་ཀྲ་མ་ཎ་བཛྲེ་སརྦ་ཀརྨ་ཨཱ་ཝ་ར་ཎ་བི་ཤྭ་དྷ་ན་བཛྲེ་སྭཱཧཱ།་་་་་ ཤཔྟ་ནས་འདིའི་བར་རོལ་ཆེན་བྱ་ཞིང་། རོལ་མོ་དཀྲོལ་བའི་བར་ལ་མཆོད་སྤྲིན་གྱི་གཟུངས་འདི་འདོན་ནོ། ། དེ་ལྟར་མཆོད་པ་རྣམས་བསངས་སྦྱངས་བྱིན་བརླབས་རོལ་མོས་བྱིན་དབབ།
ཁང་པ་གདན་ལ་སོགས་པ་ཐམས་ཅད་ཀྱང་ལྷ་རྫས་ལས་གྲུབ་པའི་གཞལ་ཡས་ཁང་དང་ཡོ་བྱད་བྱིན་གྱི་བརླབ་བོ། ། དཀོན་མཆོག་མཁའ་ཁྱབ་ཏུ་བཞུགས་པ་ལ་སྙིང་ཐག་པ་ནས་སྐྱབས་སུ་འགྲོ་བའི་བསམ་པས། ཚོགས་པ་མང་པོ་ཡོད་ན་སློབ་དཔོན་གྱིས་ཞྭ་ཕུད་ནས། སྐྱབས་འགྲོ་བསྐུལ།་་་་་ རྡོ་རྗེའི་སློབ་མ་་་་་་སློབ་མ་རྗེས་འཛིན་ཡིན་ན་རྡོ་རྗེའི་སློབ་མ། རྣམས་ཀྱིས་ཐོག་དྲངས། བདག་གཞན་ཁམས་གསུམ་འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་རྒྱལ་བ་སྲས་དང་བཅས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཞེས་སམ་བསྟན་པའི་་་་་་སྦྱིན་བདག་གི་དོན་དུ་ཡིན་ན་རྒྱུ་སྦྱོར་སྦྱིན་པའི་བདག་པོ་རྣམས་ཀྱིས་ཐོག་དྲངས་ཞེས་སྐབས་དང་སྦྱར་ནས་མཛད། སྦྱིན་བདག་ཆེན་པོའི་ཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག་སྐུ་བཞིའི་ཡེ་ཤེས་ལྔའི་བདག་ཉིད།
དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། སངས་རྒྱས་ལ་སྐྱབས་སུ་མཆིའོ། ། ཆོས་ལ་སྐྱབས་སུ་མཆིའོ། ། དགེ་འདུན་ལ་སྐྱབས་སུ་མཆིའོ། ༡ ། བླ་མ་ལ་སྐྱབས་སུ་མཆིའོ། ། སངས་རྒྱས་ལ༞ ཆོས་ལ༞ དགེ་འདུན་ལ༞ ༢༠ སོགས་ཅི་འགྲུབ། ཐལ་མོ་སྙིང་ཁར་་་་་་བླ་མ་སངས་རྒྱས་ཆོས་དང་ཚོགས་ཀྱི་མཆོག་རྣམས་ལ། ། བྱང་ཆུབ་མ་ཐོབ་བར་དུ་བདག་ཉིད་སྐྱབས་སུ་མཆི། ། བདག་གིས་བསྒོམ་བཟླས་བགྱིས་པའི་བསོད་ནམས་འདི་དག་གིས། །
འགྲོ་ལ་ཕན་ཕྱིར་སངས་རྒྱས་མྱུར་དུ་འགྲུབ་པར་ཤོག ། ལན་གསུམ། ཇོ་བོ་ཆེན་པོས་སངས་རྒྱས་ཆོས་དང་། ཞེས་སོགས་ཕར་ཕྱིན་ཐེག་པ་གཙོ་བོར་མཛད་པ་ལ། གསང་སྔགས་པ་བླ་མ་གཙོ་ཆེ་བས་གོང་དུ་བླ་མ་ཞེས་སྦྱར། དེའི་དོད་རྐང་གཉིས་རེ་འཕར་བ་འདི། ཆོས་རྗེ་ཐམས་ཅད་མཁྱེན་པ་ཆེན་པོས་མཛད་པ་ཡིན་ལགས། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོ་མཆོག་གི་དངོས་གྲུབ་ཚེ་འདི་ཉིད་ལ་ཐོབ་པར་བྱ། དེའི་ཆེད་དུ་བདག་གི་དཔལ་ཕྱག་ན་རྡོ་རྗེའི་བསྒོམ་བཟླས་ཟབ་མོ་ཉམས་སུ་བླང་བར་བགྱིའོ། ། ཨོཾ་སྭ་བྷཱ་ཝ་ཤུདྡྷཿསརྦ་དྷརྨཱ་སྭ་བྷཱ་ཝ་ཤུདྡྷོ྅ཧཾ།
རང་སྐད་ཅིག་གིས་ཕྱག་ན་རྡོ་རྗེར་གསལ་བའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ། ཧཱུྃ་སྔོན་པོ་དེ་ལས་འོད་ཟེར་འཕྲོས། བླ་མ་དང་དཔལ་ཕྱག་ན་རྡོ་རྗེའི་ལྷ་ཚོགས་ལ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ་་་་་རྡོ་རྗེ་བསྡུས་པའི་ཕྱག་རྒྱ། ན་མོ་གུ་རུ་བྷྱཿ་་་་་ཐལ་མོ་སྦྱར། གང་གི་དྲིན་གྱིས་བདེ་ཆེན་ཉིད། ། སྐད་ཅིག་ཉིད་ལ་འཆར་བ་གང་། ། བླ་མ་རིན་ཆེན་ལྟ་བུའི་སྐུ། ། རྡོ་རྗེ་ཅན་ཞབས་པད་ལ་འདུད། ། ཕྱག་ན་རྡོ་རྗེ་སྟོབས་པོ་ཆེ། ། གཏུམ་པོ་དྲག་པོ་རྡོ་རྗེའི་སྐུ། །
མི་བཟད་ནམ་མཁའི་མདོག་འདྲ་བ། ། འཇོམས་མཛད་ཁྱོད་ལ་ཕྱག་འཚལ་ལོ། ། རྒྱལ་ཆེན་རྣམ་མང་ཐོས་སྲས་ནོར་མང་ལྡན། ། གསེར་རི་ལྷུན་པོ་ལྟ་བུར་བརྗིད་ཆགས་ཤིང་། ། སྤྲིན་བྲལ་ཉི་འོད་སྟོང་གི་གཟི་ལྡན་པ། ། འདོད་དགུའི་ཆར་འབེབས་མཛད་ལ་ཕྱག་འཚལ་ལོ། ། སྐུ་གྱུར་པ་ནི་ཐམས་ཅད་ལ། ། མཚན་མཆོག་སུམ་ཅུ་གཉིས་མངའ་བ། ། རྫོགས་པའི་སངས་རྒྱས་གྲགས་ལྡན་པའི། ། རྒྱལ་བ་རྣམས་ལ་ཕྱག་འཚལ་ལོ། །
ཐུགས་ཀའི་ཧཱུྃ་ལས་བྱུང་བའི་མཆོད་པའི་ལྷ་མོ་རྣམས་ཀྱིས་མཆོད་པར་གྱུར། ཨོཾ་ནི་ལཾ་ཝ་ར་ནས་ས་པཱ་རིའི་བར་པད་ཀོར།་་་་་ ཨོཾ་ནི་ལཾ་ཝ་ར་དྷ་ར་བཛྲ་པཱ་ཎི་ས་པཱ་རི་ཝཱ་ར་བཛྲ་ཨརྒྷཾ་པྲ་ཏཱིཙྪ་སྭཱཧཱ།་་་་་ བཛྲ་ཨརྒྷཾ་པྲ་ཏཱིཙྪ་སོགས་ལ་མཆོད་ཡོན་སོགས་ཀྱི་རྒྱ། སྭཱཧཱ་ལ་སེ་གོལ་རེ་བྱེད་པ་འགྲེ། བཛྲ་པུཥྤེ་པྲ་ཏཱིཙྪ་སྭཱཧཱ། བཛྲ་དྷུ་པེ་པྲ་ཏཱིཙྪ་སྭཱཧཱ། བཛྲ་ཨཱ་ལོ་ཀེ་པྲ་ཏཱིཙྪ་སྭཱཧཱ། བཛྲ་གནྡྷེ་པྲ་ཏཱིཙྪ་སྭཱཧཱ། བཛྲ་ནཻ་ཝེ་དྱཾ་པྲ་ཏཱིཙྪ་སྭཱཧཱ།
བཛྲ་ཤཔྟ་པྲ་ཏཱིཙྪ་སྭཱཧཱ། དཀོན་མཆོག་གསུམ་ལ་བདག་སྐྱབས་མཆི། ། སྡིག་པ་ཐམས་ཅད་སོ་སོར་བཤགས། ། འགྲོ་བའི་དགེ་ལ་རྗེས་ཡི་རང་། ། སང་རྒྱས་བྱང་ཆུབ་ཡིད་ཀྱིས་བཟུང་། ། སངས་རྒྱས་ཆོས་དང་ཚོགས་མཆོག་ལ། ། བྱང་ཆུབ་བར་དུ་བདག་སྐྱབས་མཆི། ། རང་གཞན་དོན་ནི་རབ་བསྒྲུབ་ཕྱིར། ། བྱང་ཆུབ་སེམས་ནི་བསྐྱེད་པར་བགྱི། ། བྱང་ཆུབ་མཆོག་གི་སེམས་ནི་བསྐྱེད་བགྱིས་ནས། །
སེམས་ཅན་ཐམས་ཅད་བདག་གི་མགྲོན་དུ་གཉེར། ། བྱང་ཆུབ་སྤྱོད་མཆོག་ཡིད་འོང་སྤྱད་པར་བགྱི། ། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ལན་གསུམ། ཨོཾ་ཨཱཿཧཱུྃ་བཛྲ་མུཿ ཚོགས་རྟེན་རང་བཞིན་གྱི་གནས་སུ་གཤེགས་པར་གྱུར། ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་བྱ། སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་བྱ། སྡུག་བསྔལ་མེད་པའི་བདེ་བ་དང་དུས་རྟག་ཏུ་མི་འབྲལ་བར་བྱ། བདེ་སྡུག་གི་རྒྱུ་ཆགས་སྡང་ཉེ་རིང་མཐའ་དག་དང་བྲལ་ནས་ཆགས་སྡང་མེད་པའི་ངང་དུ་སེམས་བཏང་སྙོམས་པར་བྱ།
ཨོཾ་སྭ་བྷཱ་ཝ་ཤུདྡྷ་ནས། ཤུདྡྷོ྅ཧཾ། ཨོཾ་ཤཱུ་ནྱ་ཏཱ་ཛྙ་ན་བཛྲ་སྭཱ་བྷཱ་ཨཏྨ་ཀོ྅ཧཾ། སྟོང་པར་གྱུར། སྟོང་པའི་ངང་ལས་ཧྲཱིཿལས་པདྨ་དང་། ཨ་ལས་ཟླ་བའི་དཀྱིལ་འཁོར་གྱི་སྟེང་དུ། རང་གི་སེམས་ཉིད་ཡི་གེ་ཧཱུྃ་སྔོན་པོ། དེ་ལས་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་ཀྱི་སྡིག་སྒྲིབ་སྦྱངས།
ཚུར་འདུས་ཡོངས་སུ་གྱུར་པ་ལས། སློབ་དཔོན་འགྲོ་བཟང་སྙིང་པོའི་གཞུང་དུ་ཁྲོ་བོའི་རྡོ་རྗེ་རྩེ་སྔོན་པོ་འབྱུང་། སྔགས་འཆང་ཤཱཀྱ་དཔལ་གྱི་གཟིགས་སྣང་བཞིན་བརྒྱུད་པའི་གསུང་རྒྱུན་ལྷད་མེད་ལ་གསེར་གྱི་རྡོ་རྗེ་ཡོད་པ་གཉིས་ཀ་འགལ་བ་མེད་ལགས།་་་་་ གསེར་གྱི་རྡོ་རྗེ་རྩེ་ལྔ་པ་ལྟེ་བ་ལ་ཧཱུྃ་གིས་མཚན་པ། དེ་ལས་ཀྱང་འོད་ཟེར་འཕྲོས། འཕགས་པ་མཆོད། སེམས་ཅན་ཐམས་ཅད་དཔལ་ཕྱག་ན་རྡོ་རྗེའི་ལྷ་ཚོགས་ཀྱི་གོ་འཕང་ལ་བཀོད། ཚུར་འདུས་ཡོངས་སུ་གྱུར་པ་ལས་རང་ཉིད་གསང་བའི་བདག་པོ་དཔལ་ཕྱག་ན་རྡོ་རྗེ་སྐུ་མདོག་སྔོན་པོ་ཞལ་གཅིག་ཕྱག་གཉིས། ཕྱག་གཡས་གསེར་གྱི་རྡོ་རྗེ་རྩེ་ལྔ་པ་ནམ་མཁའ་ལ་འཕྱར་བས་སྟེང་ཕྱོགས་གཟའི་གདོན་ཐམས་ཅད་སྐྲག་པར་བྱེད་པ། གཡོན་ཐུགས་ཀར་སྡིགས་མཛུབ་མཛད་པས།
འོག་ཕྱོགས་ཀླུའི་གནོད་པ་ཐམས་ཅད་འཇིག་པར་མཛད་པ། དམར་ཟླུམ་པའི་སྤྱན་གསུམ་དང་ལྡན་པ། སྨིན་མ་དང་། སྨ་ར་དང་། དབུ་སྐྲ་དམར་སེར་གྱེན་དུ་བརྫེས་པ། སྐུ་སྟོད་ལ་དར་སྔོན་པོའི་ན་བཟའ་དང་། སྐུ་སྨད་ལ་སྟག་གི་པགས་པའི་ཤམ་ཐབས་གསོལ་བ། ཀླུ་ཆེན་པོ་བརྒྱད་ཀྱིས་སྐུ་ལ་བརྒྱན་པ།་་་་་ རིན་པོ་ཆེའི་རྒྱན་ཅན་ཆོས་རྗེ་འཇམ་དབྱངས་པའི་ཟིན་བྲིས་ན་ཡོད། ཞབས་གཡས་བསྐུམ་གཡོན་བརྐྱང་པའི་སྟབས་ཀྱིས་ཡེ་ཤེས་ཀྱི་མེ་འབར་བའི་དབུས་ན་བཞུགས་པའི་ཁྲོ་བོ་ཆེན་པོའི་སྐུར་གྱུར།
དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། ཐུགས་ཀའི་ཧཱུྃ་ལས་འོད་ཟེར་འཕྲོས་རང་འདྲའི་ཡེ་ཤེས་པ་ཨོཾ་བཛྲ་ས་མཱ་ཛཿ་་་་་རྡོ་རྗེ་བསྡུ་བ། ཨོཾ་བཛྲ་ཨརྒྷཾ་་་་་་མཆོད་པ་སོ་སོའི་རྒྱ། པཱ་དྱཾ། པུཥྤེ། དྷུ་པེ། ཨཱ་ལོ་ཀེ གནྡྷེ།
ནཻ་ཝི་དྱེ། ཤཔྟ་པྲ་ཏཱིཙྪ་སྭཱཧཱ།་་་་་ རོལ་མོ། ཛཿཧཱུྃ་བཾ་ཧོཿ དམ་ཚིག་པ་དང་ཡེ་ཤེས་པ་དབྱེར་དུ་འདྲེས་པར་གྱུར། ཡང་ཐུགས་ཀའི་ཧཱུྃ་ལས་འོད་ཟེར་འཕྲོས་པས་དབང་གི་ལྷ་རྒྱལ་བ་རིགས་ལྔའི་ལྷ་ཚོགས་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཨོཾ་བཛྲ་ཨརྒྷཾ་་་་་་མཆོད་རྒྱ། ནས། ཤཔྟ་་་་་་རོལ་མོ། པྲ་ཏཱིཙྪ་སྭཱཧཱ།
ཨོཾ་སརྦ་ཏ་ཐཱ་ག་ཏ་ཨ་བྷི་ཥིཉྩ་ཏུ་མཾ།་་་་་ ཐལ་མོ་སྦྱར། ཞེས་གསོལ་བ་བཏབ་པས། དེ་བཞིན་གཤེགས་པ་ཐམས་ཅད་ཀྱིས་དབང་བསྐུར་བས་དགོངས་པ་མཛད། ཡུམ་རྣམས་ཀྱིས་རིན་པོ་ཆེའི་བུམ་པ་ཡེ་ཤེས་ཀྱི་བདུད་རྩིས་གང་བ་ཐོགས་ཏེ། ཇི་ལྟར་བལྟམས་པ་ཙམ་གྱིས་ནི། ། ལྷ་རྣམས་ཀྱིས་ནི་ཁྲུས་གསོལ་ལྟར། ། ལྷ་ཡི་ཆུ་ནི་དག་པ་ཡིས། ། དེ་བཞིན་དག་པ་སྐུ་ཁྲུས་གསོལ། ། ཨོཾ་སརྦ་ཏ་ཐཱ་ག་ཏཱ་ཨ་བྷི་ཥེ་ཀ་ཏེ་ས་མ་ཡ་ཤྲཱི་ཧཱུྃ།
ཞེས་གསུངས་ཞིང་བུམ་པའི་ཆུས་སྤྱི་བོ་ནས་དབང་བསྐུར། ལུས་ཡེ་ཤེས་ཀྱི་བདུད་རྩིའི་ཆུ་རྒྱུན་གྱིས་གང་། སྒོ་གསུམ་གྱི་དྲི་མ་དག ཆུ་ལྷག་མ་ཡར་ལུད་པ་ལས་མི་བསྐྱོད་པ་སྤྲུལ་སྐུའི་ཆ་ལུགས་ཅན་གྱིས་དབུ་བརྒྱན་པར་གྱུར། ཛཿཧཱུྃ་བཾ་ཧོཿ དབང་གི་ལྷ་རྣམས་ཀྱང་བདག་ཉིད་ལ་ཐིམ་པར་གྱུར། ཕྱག་རྒྱ་སྔར་བཞིན།་་་་་ ཨོཾ་ནཱི་ལཾ་ཝ་ར་དྷ་ར་བཛྲ་པཱ་ཎི་བཛྲ་ཨརྒྷཾ། པདྱཾ་ནས། ཤཔྟ་པྲ་ཏཱིཙྪ་སྭཱཧཱ།་་་་་
རོལ་མོ། ཧཱུྃ་བཅོམ་ལྡན་རྡོ་རྗེ་གོས་སྔོན་པོ། ། ཀླུ་ཆེན་བརྒྱད་ཀྱིས་སྐུ་ལ་བརྒྱན། ། ཞེ་སྡང་ཅན་ནི་འཇོམས་པའི་རྟགས། ། ཉོན་མོངས་སྤོང་ལ་ཕྱག་འཚལ་ལོ། ། ཕྱག་ན་རྡོ་རྗེ་སྟོབས་པོ་ཆེ། ། རྡོ་རྗེ་ལན་གསུམ་གསོར་བ་ཡིས། ། གནོད་སྦྱིན་དྲག་པོ་འཇོམས་མཛད་པའི། ། གནོད་སྦྱིན་གོས་སྔོན་ཕྱག་འཚལ་ལོ། ། བསྟོད་པ་རྒྱས་པ་རྣམས་མཛད་སྤྲོ་ན་འདིར་མཛད།
མཆོད་སྦྱིན་གཏོར་མ་འདི་བཞེས་ལ། ། རྣལ་འབྱོར་ཡོན་མཆོད་འཁོར་བཅས་ལ། ། ཚེ་རིང་ནད་མེད་ལོངས་སྤྱོད་འཕེལ། ། སྐུ་གསུམ་ལྷུན་གྱིས་གྲུབ་བར་མཛོད། ། རང་ཉིད་གསང་བའི་བདག་པོ་དཔལ་ཕྱག་ན་རྡོ་རྗེ་གསལ་བའི་ཐུགས་ཀར་ཟླ་བའི་དཀྱིལ་འཁོར་གྱི་སྟེང་དུ། གསེར་གྱི་རྡོ་རྗེ་རྩེ་ལྔ་པ། དེའི་ལྟེ་བའི་བར་ཡི་གེ་ཧཱུྃ་སྔོན་པོ། དེའི་མཐའ་བསྐོར་དུ། ཨོཾ་ནཱི་ལཾ་ཝ་ར་དྷ་ར་བཛྲ་པཱ་ཎི་ཧཱུྃ་ཧཱུྃ་ཕཊ། ཅེས་ཅི་འགྲུབ་བཟླས།
སྤྲོ་བསྡུའི་དམིགས་པ་རྒྱུན་པར་མི་མཛད། བསྙེན་པའི་སྐབས་སོགས་སུ་མཛད་པ་སློབ་དཔོན་རིན་པོ་ཆེ། ཡེ་ཤེས་རྒྱ་མཚོའི་དཀྱིལ་ཆོག་བཞིན་ནོ། ། གཏོར་འབུལ་གྱི་ཆོ་ག་རྣམ་སྲས་དང་ལྷན་དུ་ཡོད་པས་རྣམ་སྲས་དང་འབྲེལ་དུས་ཟུར་དུ་མི་མཛད། ཕྱག་ན་རྡོ་རྗེའི་བདག་བསྐྱེད་དོ།་་་་་ དཀར་པོ་ཚེ་འཕེལ་མ་གཏོགས་གཞན་ཐམས་ཅད་ལ་བདག་བསྐྱེད་འདི་ཉིད་དོ། ། ཨོཾ་བཛྲ་ཨ་མྲྀ་ཏ༞ སྭཱ་བྷཱ་ཝ༞ སྟོང་པར་གྱུར། སྟོང་པའི་ངང་ལས་བྷྲཱུཾ་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ། ཨོཾ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ།
མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་བཟང་ཞིང་རྒྱ་ཆེ་བ་ནམ་མཁའ་དང་མཉམ་པར་གྱུར། ཨོཾ་ཨརྒྷཾ་ཨཱཿཧཱུྃ། པཱ་དྱཾ་ཨཱཿཧཱུྃ། འགོར་ཨོཾ་བཛྲ་དང་། མཇུག་ཏུ་ཨཱཿཧཱུྃ་སྦྱར།
པུཥྤེ། དྷུ་པེ། ཨཱ་ལོ་ཀེ གནྡྷེ། ནཻཝི་དྱེ། ཤཔྟ། ཨ་མྲྀ་ཏ་དང་། སྭ་བྷཱ་ཝས་སྦྱངས། སྟོང་པའི་ངང་ལས་བྷྲཱུཾ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་རྫས་ཤ་ལྔ། བདུད་རྩི་ལྔ་ཞུ་བ་ལས་བྱུང་བའི་གཏོར་མ་འདོད་དགུ་འབྱུང་བའི་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར།
ཨོཾ་ཨཱཿཧཱུྃ་ཧ་ཧོ་ཧྲཱིཿ ལན་གསུམ། རང་གི་མདུན་དུ་བྷྲཱུཾ་ལས་རིན་པོ་ཆེ་སྣ་ཚོགས་ལས་གྲུབ་པའི་གཞལ་ཡས་ཁང་གྲུ་བཞི་སྒོ་བཞི་རྒྱན་རྟ་བབས་དང་བཅས་པ་འཁོར་ས་རིམ་པ་གསུམ་དང་ལྡན་པ། རྩེ་མོར་ནོར་བུ་རིན་པོ་ཆེའི་ཏོག་གིས་སྤྲས་པ། མདའ་ཡབ་དང་། པུ་ཤུས་བརྒྱན་པ། ལོགས་རྣམས་སུ་དྲྭ་བ་དང་དྲྭ་བ་ཕྱེད་པ་འཕྱང་བ། ཤར་ཤེལ། ལྷོར་བཻཌཱུརྻ། ནུབ་པདྨ་རཱ་ག
བྱང་གསེར་ལས་གྲུབ་པ། ཀ་བ་ཉིས་སྟོང་ལྔ་བརྒྱ་ལྔ་བརྒྱས་ཕྱོགས་རེ་རེ་ནས་བརྒྱན་པ། གཏེར་གྱི་ཁང་པ་བརྩེགས་པ་བཅོ་ལྔས་སྤྲས་པ། དེའི་ཕྱི་རོལ་དུ་བུམ་པ་བཟང་པོ་བརྒྱད་དང་། དཔག་བསམ་གྱི་ཤིང་བརྒྱད། རྫིང་བུ་བཟང་པོ་རིན་པོ་ཆེའི་ལྗོན་ཤིང་མེ་ཏོག་དང་བཅས་པ་བརྒྱད། འདོད་འཇོའི་བ་བཟང་པོ་བརྒྱད་རྣམས་སྤེལ་མར་གནས་པའི་ཕྱི་ནས་རིན་པོ་ཆེའི་རྭ་བ་གྲུ་བཞི་པས་བསྐོར་བའི་དབུས་མའི་ཁ་བརྩེགས་ཀྱི་ནང་དུ། པཾ་ལས་པདྨ་དམར་པོ་འདབ་མ་བརྒྱད་པའི་ལྟེ་བར་ཨ་ལས་ཟླ་བའི་དཀྱིལ་འཁོར་གྱི་དབུས་སུ་ཎི་ཡིག་ལྗང་ཁུ། དེའི་དབུས་སུ་ཙ་ལས་སེངྒེ་དཀར་པོ་རིན་པོ་ཆེའི་རྒྱན་སྣ་ཚོགས་ཀྱིས་སྤྲས་པའི་སྟེང་དུ་ཉི་ཟླའི་གདན་ལ་གྲི་སྙིང་བཻ་ཡིག་དམར་པོ་ལས་འོད་ཟེར་འཕྲོས། འཕགས་པ་མཆོད།
སེམས་ཅན་ཐམས་ཅད་ཀྱི་དབུལ་ཕོངས་ཀྱི་སྡུག་བསྔལ་ཐམས་ཅད་ཞི་བར་བྱས། དགྲ་གེགས་ཐམས་ཅད་ཚར་བཅད་འཇིག་རྟེན་གྱི་ཁམས་ཀྱི་དཔལ་དང་ཕུན་སུམ་ཚོགས་པ་ཐམས་ཅད་བསྡུས། གྲི་སྙིང་བཻ་དང་བཅས་པ་ལ་ཐིམ། དེ་འོད་དུ་ཞུ་བ་ལས་རྒྱལ་པོ་ཆེན་པོ་རྣམ་ཐོས་སྲས་སྐུ་མདོག་པདྨ་རཱ་གའི་ལྷུན་པོ་ལྟར་དམར་བ། ཞལ་གཅིག་ཕྱག་གཉིས་པ་སྐུ་བརྗིད་ཅིང་འགྱིང་བག་དང་ལྡན་པ། སྐུ་ལ་རྡོ་རྗེས་མཚན་པའི་བསེ་ཁྲབ་དམར་པོ་གསོལ་བ། དབུ་ལ་དར་དམར་གྱི་ཅོད་པཎ་དང་བཅས་པའི་བསེའི་རྨོག་ཞུ་གསོལ་བ། ཞལ་འཛུམ་ཞིང་ཁྲོ་བ། སྤྱན་རྩ་དམར་ཟླུམ་གཡོ་ཞིང་འཁྲུགས་པ། ཕྱག་གཡས་པས་མདུང་དམར་དང་རྒྱལ་མཚན་འཛིན་པ།
གཡོན་པས་ནེའུ་ལེ་དང་ལྕགས་ཀྱུ་འཛིན་པ། དར་དམར་གྱི་ན་བཟའ་དང་རིན་པོ་ཆེའི་རྒྱན་སྣ་ཚོགས་ཀྱིས་བརྒྱན་པ། སྒེག་ཅིང་དཔའ་བའི་ཆ་ལུགས་ཅན། མིའུ་ཐུང་ཁྲོ་ཞིང་ཆགས་པའི་ཉམས་དང་ལྡན་པ། དེ་ལྟ་བུའི་སྐུ་དང་ཕྱག་མཚན་རྣམས་ལས་འོད་ཟེར་དམར་པོ་ལྕགས་ཀྱུ་ལྟ་བུ་འཕྲོས་པས་ཁམས་གསུམ་སྐྱེ་འགྲོ་ཐམས་ཅད་དབང་དུ་སྡུད་པའི་སྐུ་ཅན་དུ་གྱུར། དེའི་གཡོན་དུ་ལས་མཁན་མདུང་དམར་ཅན་བསེ་རྨོག བསེ་ཁྲབ་གཡས་བསེ་མདུང་། གཡོན་ཤེལ་དཀར་གྱི་མཆོད་རྟེན་འཛིན་པ་མཚན་ཉིད་ཐམས་ཅད་ཡོངས་སུ་རྫོགས་པ། རང་གི་ཐུགས་ཀའི་ས་བོན་ལས་འོད་ཟེར་དམར་པོ་ལྕགས་ཀྱུ་ལྟ་བུ་འཕྲོས་པའི་རྩེ་ལ་ཁྲོ་བོ་འདོད་པའི་རྒྱལ་པོ་སྐུ་མདོག་དམར་པོ་ལྕགས་ཀྱུ་དང་ཞགས་པ་ཐོགས་པ་དཔག་ཏུ་མེད་པ་སྤྲོས་ཏེ་རི་རབ་ཀྱི་བྱང་ཕྱོགས་ལྕང་ལོ་ཅན་ནས་རྒྱལ་པོ་ཆེན་པོ་རྣམ་ཐོས་སྲས་འཇིགས་བྱེད་མདུང་དམར་འཛིན་པ་འཁོར་དང་བཅས་པ་རྣམས་ཀྱི་ཐུགས་དམ་གྱི་རྒྱུད་བསྐུལ་ཏེ་སྤྱན་དྲངས་པར་གྱུར། དེའི་ཤར་དུ་ཛམྦྷ་ལ་སེར་པོ་རིན་པོ་ཆེ་འཛིན་པ།
ལྷོར་གང་བ་བཟང་པོ་སེར་པོ་བུམ་པ། ནུབ་ཏུ་ནོར་བཟང་དཀར་པོ་ནོར་བུ། བྱང་དུ་ཀུ་བཻ་ར་ནག་པོ་རལ་གྲི། ཤར་ལྷོར་ཡང་དག་ཤེས་སེར་པོ་གསེར་གྲི། ལྷོ་ནུབ་ཏུ་འབྲོག་གནས་ནག་པོ་མདུང་དམར། ནུབ་བྱང་དུ་ལྔ་རྩེན་སེར་སྐྱ་ཁང་བརྩེགས། བྱང་ཤར་དུ་ཀུནྜ་ལི་དཀར་པོ་གྲི་ཕུབ་འཛིན་པ། འབྲོག་གནས་ལས་གཞན་ཐམས་ཅད་གཡས་པ་ན་རང་རང་གི་ཕྱག་མཚན་དང་། མདུང་དམར་འཛིན་ཅིང་། གཡོན་པ་ཐམས་ཅད་ཀྱིས་ནེའུ་ལེ་དང་ལྕགས་ཀྱུ་འཛིན་པ།
ཐམས་ཅད་ཀྱང་དམར་བའི་མདངས་ཅན། བསེ་ཁྲབ་གསོལ་བ། དར་དམར་པོའི་ཅོད་པཎ་བཅིངས་པ་རིན་པོ་ཆེས་བརྒྱན་པ། རང་མདོག་དང་མཐུན་པའི་རྟ་ལ་ཆིབས་པའོ། ། དེའི་ཕྱི་རོལ་དུ་ཀླུ་ཆེན་པོ་བརྒྱད། སྐུ་མདོག་སེར་པོ་སྦྲུལ་མགོའི་གདེངས་ཀ་བདུན་དང་ལྡན་པ་སྦྲུལ་མཇུག་གཡས་སུ་འཁྱིལ་བ། ཐམས་ཅད་ཀྱིས་ཕྱག་ཐལ་མོ་སྦྱར་བའི་བར་ན། རིན་པོ་ཆེའི་བསམ་འཕེལ་འཛིན་པ། སྒྲུབ་པ་པོའི་བསམ་པ་སྒྲུབ་པར་བསམ་མོ། ། དེའི་ཕྱི་རོལ་གྱི་ཤར་དུ་ནོར་རྒྱུན་མ།
ལྷོར་དབྱངས་ཅན་མ། ནུབ་ཏུ་ནོར་སྐྱོང་མ། བྱང་དུ་བ་ར་ཐམས་ཅད་ཀྱང་སྐུ་མདོག་དམར་པོ། ཞལ་གཅིག་ཕྱག་གཉིས་པ། གཡས་ལྕགས་ཀྱུ་དང་། གཡོན་རྔ་ཡབ་འཛིན་པ། ཞི་མ་ཞི་ཁྲོ་རུས་པའི་རྒྱན་ཅན་དུ་བསྒོམ། ཤར་ལྷོར་ཛམྦྷ་ལ། འདོད་པའི་རྒྱལ་པོ་ཕྱག་ན་བསེ་མདུང་དམར་པོ་ཐོགས་པ། ལྷོ་ནུབ་ཏུ་རཱ་ཧུ་ལ་རའི་མདའ་གཞུ་དང་།
ཆུ་སྲིན་གྱི་རྒྱལ་མཚན་འཛིན་པ། ནུབ་བྱང་དུ་བདུད་འདུལ་ཀུ་བཻ་ར་བསེའི་མདུང་དར་ཐོགས་པ། བྱང་ཤར་དུ་ཀ་ལ་ནག་པོ་བེ་ཅོན་འབར་བ་ཐོགས་པ། དེའི་གཡོན་དུ་དྲེགས་པ་ཏྲེ་སྣ་བ་དན་འཛིན་པ། བུམ་སྣ་དྲེགས་པ་བསེ་མདུང་འཛིན་པ། སྣ་འཕྱར་དྲེགས་པ་རྒྱལ་མཚན་འཛིན་པ། སྣ་ཆེན་དྲེགས་པ་མདུང་དམར་འཛིན་པ། ཐམས་ཅད་ཀྱང་སྐུ་མདོག་དམར་ནག་ཤིན་ཏུ་ཁྲོས་པ། མི་སྡུག་པའི་རྒྱན་གྱིས་བརྒྱན་པའོ། ། གཞན་ཡང་སྡེ་དཔོན་ཉི་ཤུ་རྩ་བརྒྱད་ཅུང་ཟད་ཁྲོ་བ་ཕྱག་གཉིས་ཀྱིས་རལ་གྲི་དང་ཕུབ་འཛིན་པ།
སྟོབས་ཆེན་སུམ་ཅུ་རྩ་གཉིས་སྐུ་མདོག་ལྗང་སྔོན་ཤིན་ཏུ་ཁྲོས་པ། ཕྱག་གཉིས་མདུང་དང་རལ་གྲི་འཛིན་པའོ། ། ལྷ་མ་སྲིན་སྡེ་བརྒྱད་དང་། གནོད་སྦྱིན་བྱེ་བའི་ཚོགས་རྣམས་ནི། མདོག་མི་སྡུག་པ་སྣ་ཚོགས་པ། ཕྱག་ན་མཚོན་ཆ་སྣ་ཚོགས་དང་ནེའུ་ལེ་འཛིན་པ། སྤྲིན་སྤུང་འཐིབས་པ་ལྟར་བསམ་མོ། ། དེ་ནས་རང་ཡི་དམ་གྱི་ལྷར་གསལ་བའི་སྙིང་ཁ་ནས། འོད་ཟེར་དམར་པོའི་སྣ་ལ། འདོད་པའི་རྒྱལ་པོ་དམར་པོ་ལྕགས་ཀྱུ་འཛིན་པ་དཔག་ཏུ་མེད་པ་འཕྲོས་ནས།
བྱང་ཕྱོགས་ནས་རྒྱལ་ཆེན་འཁོར་བཅས་སྤྱན་དྲངས་པར་བསམ་ཞིང་། སྤོས་བསྲེག ལྕགས་ཀྱུའི་ཕྱག་རྒྱའམ། རྡོ་རྗེ་དྲིལ་བུ་འཛིན་པས། དབྱངས་དང་བཅས་པའམ་མེད་ཀྱང་རུང་། ཧཱུྃ་རི་རྒྱལ་བྱང་ཕྱོགས་ལྕང་ལོ་ཅན། ། རིན་ཆེན་མཛེས་པའི་ཕོ་བྲང་ནས། ། སེང་གེ་གཡུ་འབྲུག་རྟ་མཆོག་དང་། ། རིན་ཆེན་ཉི་ཟླ་ས་སྟེང་ནས། ། རྔམ་བརྗིད་སྟོབས་ལྡན་རྣམ་ཐོས་སྲས། །
ལྷ་ཀླུ་གནོད་སྦྱིན་གཏེར་བདག་དང་། ། སྟོང་གསུམ་ནོར་བདག་ཀུན་གྱི་གཙོ། ། སྲིད་གསུམ་ཟས་ནོར་རིན་ཆེན་བདག ། རྒྱལ་ཆེན་འཁོར་བཅས་གཤེགས་སུ་གསོལ། ། དད་པ་དང་ནི་དམ་ཚིག་གིས། ། ཚུར་གཤེགས་རྒྱལ་པོ་ཆེན་པོ་ནི། ། དུས་གསུམ་སངས་རྒྱས་ཐམས་ཅད་ཀྱི། ། བསྟན་པ་སྲུང་བར་མཛད་པ་ཁྱོད། ། ལྷ་ཀླུ་གནོད་སྦྱིན་འབུམ་སྡེར་བཅས། ། སྲིད་པ་གསུམ་གྱི་བདག་པོ་སྟེ། །
རྒྱལ་པོ་ཆེན་པོ་རྣམ་ཐོས་སྲས། ། འཁོར་བཅས་གནས་འདིར་གཤེགས་སུ་གསོལ། ། མགོན་པོ་ཀུན་གཤེགས་དམ་ཚིག་ཅན། ། ད་ལྟ་སྙིགས་མ་ལྔ་ཡི་དུས། ། མཚམས་མེད་ལྔ་ནི་ཀུན་སྤྱོད་ཅིང་། ། མ་དག་འབྱོར་པ་ཆུང་ཞིང་ངན། ། བདག་ཅག་ཉོན་མོངས་འདམ་བྱིང་བས། ། གཟིགས་ཤིང་གཤེགས་པའི་གནས་ངན་ཡང་། ། ཤཱཀྱ་སེངྒེའི་སྤྱན་སྔར་ཁྱོད། ། ཐུགས་དམ་གང་བཞེས་དེར་དགོངས་ལ། །
འདྲེན་པའི་བསྟན་པ་བསྲུང་བ་དང་། ། སེམས་ཅན་ཀུན་ལ་སྨན་སླད་དུ། ། བྱང་ཕྱོགས་གནས་ན་བཞུགས་པ་རྣམས། ། བརྩེ་བས་གནས་འདིར་གཤེགས་སུ་གསོལ། ། ཤིན་ཏུ་རྣམ་དག་དགྱེས་པའི་དཔལ། ། ཁྱོད་ཀྱི་ཐུགས་རྗེས་གཟིགས་མཛོད་ལ། ། རྣལ་འབྱོར་བདག་ཅག་འཁོར་བཅས་ལ། ། མཉེས་པའི་ཚུལ་གྱིས་མྱུར་དུ་བྱོན། ། བཅོམ་ལྡན་རྒྱལ་ཆེན་རྣམ་ཐོས་སྲས། ། ཁྱེད་ནི་ས་བཅུའི་དབང་ཕྱུག་སྟེ། །
ཡེ་ཤེས་སྤྱན་གྱིས་ཐམས་ཅད་གཟིགས། ། རྫུ་འཕྲུལ་ཆེ་བས་སྟོང་གསུམ་བདག ། ནོར་སྐྱོང་གཏེར་བདག་འཁོར་བཅས་རྣམས། ། སེམས་ཅན་དོན་ཕྱིར་གཤེགས་སུ་གསོལ། ། ཕྱོགས་སྐྱོང་བཅུ་དང་ལྷ་ཆེན་བརྒྱད། ། ཀླུ་ཆེན་བརྒྱད་དང་གནོད་སྦྱིན་བརྒྱད། ། བཙུན་མོ་སྲས་དང་གཤེད་མ་དང་། ། སྡེ་དཔོན་སྟོབས་ཆེན་འཁོར་བཅས་གཤེགས། ། གནོད་སྦྱིན་བྱེ་བ་འབུམ་སྡེ་དང་། ། ཀླུ་དང་ཁྲོ་བོ་ནོར་ལྷ་དང་། །
གཏེར་བདག་དབང་བདག་བྱེ་བའི་ཚོགས། ། མཆོད་པའི་གནས་འདིར་གཤེགས་སུ་གསོལ། ། སེངྒེ་གཡུ་འབྲུག་རྟ་གླང་དང་། ། མ་ཧེ་སྟག་སོགས་ཆིབས་ཏེ་བྱོན། ། རིན་ཆེན་ཁྲི་དང་པདྨ་དང་། ། ཉི་ཟླའི་གདན་ལ་བཞེངས་ཏེ་བྱོན། ། དར་ཟབ་བེར་ཆེན་མནབས་ཏེ་བྱོན། ། རྒྱན་དང་ཕྱག་མཚན་བསྣམས་ཏེ་བྱོན། ། འཁོར་བཅས་ཕོ་བྲང་སྐྱེད་བྱེད་བྱོན། ། མཐུ་སྟོབས་རྫུ་འཕྲུལ་དབང་མཛད་བྱོན། །
བྱམས་གདུང་སྲིད་ཞུས་འདིར་བྱོན་ལ། ། མི་གཡོ་བརྟན་པར་བཞུགས་སུ་གསོལ། ། ཅེས་པའམ། ཧཱུྃ་རི་རྒྱལ་ལྷུན་པོའི་བྱང་ཕྱོགས་ནས། ། རྒྱལ་པོ་ཆེན་པོ་རྣམ་ཐོས་སྲས། ། སྐུ་མདོག་ཡེ་ནས་དམར་གསལ་ལ། ། ཕྱག་གཡས་རྒྱལ་མཚན་མདུང་དམར་བསྣམས། ། ཕྱག་གཡོན་ནེའུ་ལེ་ལྕགས་ཀྱུ་འཛིན། ། བསྐལ་པ་བཟང་པོའི་དུས་ཙ་ན། ། མངོན་པར་རྫོགས་པར་སངས་རྒྱས་ཀྱང་། །
ད་ལྟ་རྒྱལ་པོའི་ཚུལ་དུ་བཞུགས། ། གནོད་སྦྱིན་ནོར་ལྷ་ཕོ་མོ་དང་། ། ཀླུ་བརྒྱད་ལ་སོགས་འཁོར་དང་བཅས། ། བྱང་ཕྱོགས་གནས་ན་བཞུགས་པ་རྣམས། ། གནས་འདིར་སྤྱན་འདྲེན་གཤེགས་སུ་གསོལ། ། ཞེས་པ་དང་། ཨོཾ་མ་ཧཱ་ཡཀྵ་ར་ཛཿ ས་མ་ཡ་བེ་ཤྲ་མ་ཎ་ཡེ་ཛཿཧཱུྃ་བཾ་ཧོཿ ས་མ་ཡ་ཛཿ ཞེས་བརྗོད་པས་སྔོན་གྱི་དམ་ཚིག་དྲན་ནས་བྱོན་པར་བསམ།
དེའི་དཔྲལ་བར་ཨོཾ། མགྲིན་པར་ཨཱཿ ཐུགས་ཀར་ཧཱུྃ། མཆོད་པ་བསངས་སྦྱངས་བྱིན་རླབས་སོགས་གོང་གི་མཆོད་པ་བྱིན་རླབས་ལྟར་ལ། བླ་མ་དང་རྒྱལ་པོ་ཆེན་པོ་རྣམ་ཐོས་སྲས་འཇིགས་བྱེད་མདུང་དམར་ཅན་འཁོར་དང་བཅས་པའི་སྤྱན་ལམ་དུ་འབྱུང་ཞིང་སོགས་ནས། བཛྲེ་སྭཱཧཱ་བར་གོང་བཞིན་སོ་སོའི་ཕྱག་རྒྱ་བཅས། ཨོཾ་མ་ཧཱ་རཱ་ཛ་བཻ་ཤྲ་ཝ་ཎ་བྷཻ་ར་ཝ་ཤཀྟི་ར་ག་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། དེ་བཞིན་རོལ་མོའི་བར་འགྲེ། རྔ་རོལ་དབྱངས་སོགས་དང་བཅས། ཧཱུྃ་རི་རྒྱལ་ལྷུན་པོའི་བྱང་ཕྱོགས་ནས། །
རྒྱལ་པོ་ཆེན་པོ་རྣམ་ཐོས་སྲས། ། ཨིནྡྲ་ནཱི་ལའི་མདོག་དང་ལྡན། ། ས་བརྒྱད་སེམས་དཔའ་ཁྱོད་ལ་བསྟོད། ། གནོད་སྦྱིན་ཕོ་མོ་མང་པོ་དང་། ། ཀླུ་ཡི་དེད་དཔོན་མཛད་པའི་ཚེ། ། རིན་ཆེན་གསེར་གྱི་མདོག་ལྟར་འཚེར། ། རྒྱལ་མཚན་ནེའུ་ལེ་འཛིན་ལ་འདུད། ། མཁའ་འགྲོ་མ་དང་ཀླུ་མོ་དང་། ། བདུད་མོའི་དེད་དཔོན་མཛད་པའི་ཚེ། ། སྐུ་མདོག་བཻཌཱུརྻ་ལྟར་སྔོ། །
བེ་ཅོན་འཛིན་པ་ཁྱོད་ལ་འདུད། ། གསང་བའི་གནས་ནས་བསྐུལ་བ་ན། ། སྐུ་ནི་བརྗིད་ཅིང་ཁྲོས་པའི་ཞལ། ། པདྨ་རཱ་གའི་མདོག་ལྟར་དམར། ། སྐུ་ལ་བསེ་ཁྲབ་དམར་པོ་གསོལ། ། ཕྱག་གཡས་རྒྱལ་མཚན་མདུང་དམར་ཐོག ། ཕྱག་གཡོན་ནེའུ་ལེ་ལྕགས་ཀྱུ་འཛིན། ། འོད་ཟེར་དམར་པོའི་འཕྲོ་འདུ་ཡིས། ། ལྷ་དང་ལྷ་མིན་དབང་དུ་སྡུད། ། རི་རབ་གླིང་རྣམས་ཀུན་གྱི་བདག །
འགྲོ་ཀུན་དབང་སྡུད་རྣམ་ཐོས་སྲས། ། བདག་གི་མཆོད་པ་འདི་བཞེས་ལ། ། ཡང་སྤྲུལ་ཕོ་ཉ་ལས་ལ་ཁྱེད། ། འདོད་ཡོན་ལྔ་ལ་ལོངས་སྤྱོད་ཅིང་། ། ཅི་བསམ་ལྷུན་གྱི་གྲུབ་པ་ཡི། ། དངོས་གྲུབ་སྩོལ་ཅིག་རྣམ་ཐོས་སྲས། ། བཅོལ་བའི་ལས་རྣམས་གྲུབ་པར་མཛོད། ། ཞེས་བསྟོད་ཅིང་འཕྲིན་ལས་བསྐུལ། དེ་ནས་རང་ཕྱག་རྡོར་དུ་གསལ་བའི་ཐུགས་དཀར་ཧཱུྃ་ལས་སྔགས་ཀྱི་ཕྲེང་བས་བསྐོར་བ་ལས་འོད་ཟེར་སྣ་ལྔ་ཞལ་ནས་ཐོན། མཆོད་པ་རྣམ་ལྔ་དང་བཅས་ཏེ།
རྭ་ཛའི་ཞལ་དུ་ཐིམ། དེའི་ཐུགས་ཀའི་བཻ་ལ་སྔགས་ཀྱིས་བསྐོར་བ་ལས། འོད་ཟེར་ལྔ་བྱུང་ནས་གང་འདོད་པའི་དངོས་གྲུབ་བསྡུས་ནས། རང་གི་ཐུགས་ཀར་ཐིམ། དེ་ལྟར་རྒྱུན་དུ་འཁོར་བར་བསམ་ཞིང་བཟླས་པའི་རྒྱལ་པོ་འདར། དེ་ནས་རང་རྒྱལ་པོར་གསལ་བའི་ཐུགས་ཀའི་བཻ་ལས་འོད་འཕྲོས། མདུན་གྱི་རཱ་ཛའི་བཻ་ལ་ཐིམ་པས། སྔགས་ཀྱི་ཕྲེང་བ་ལས་འཕྲོས། རང་གི་ཞལ་དུ་ཞུགས། ཐུགས་ཀའི་བཻ་ལ་ཡང་ལྟེ་བ་ནས་འཐོན་པས།
བསྒྲུབ་བྱ་གང་ཡིན་རང་དབང་མེད་པར་བཀུག་ནས། མདུན་མའི་ལྟེ་བར་ཞུགས། ཞལ་ནས་ནུས་པ་མཐུ་སྟོབས་དང་བཅས་པ་བྱུང་ཞིང་། རང་གི་ཞལ་ནས་ཞུགས། ཐུགས་ཀའི་ས་བོན་ལ་ཐིམ་པས་སྲིད་ཞིའི་དཔལ་འབྱོར་ཐམས་ཅད་དབང་དུ་འདུས་པར་བསམ། ། ཨོཾ་མ་ཧཱ་རཱ་ཛ་ས་མ་ཡ་བཻ་ཤྲ་ཝ་ཎ་ཡེ་ཙིཏྟ་རཏྣ་སརྦ་ཧྲཱིཾ་ཧྲཱིཾ་ཛཿཛཿཞེས་ཕྲེང་སྐོར་སོགས་ཀྱི་བསྙེན་པ་བྱའོ། ། དེ་ནས་གནོད་སྦྱིན་རང་ལ་མི་ཟློག་ཅིང་གཞན་གྱི་གནོད་པ་བསྲུང་བའི་སྔགས་ནི། ན་མོ་བེ་ཤྲ་མ་ཎ་ཡེ། མ་ཧཱ་རཱ་ཛ་ཡ། ཏདྱ་ཐཱ།
ར་ར་ར་ར། ཀུ་ནོ་ཀུ་ནོ། ཁུ་ནོ་ཁུ་ནོ། ཏུ་ནོ་ཏུ་ནོ། བ་ས་ཡ་བ། ཀ་ར་ཀ་ར། མ་ཧཱ་བེ་ཀ་ར། མ་ཧཱ་ཀ་ལ། མ་ཧཱ་རཱ་ཛ་རཀྵ། རཀྵ་དུ་མ་ན་སརྦ་སྭཱཧཱ།
བར་ཉེར་གཅིག་སོགས་ཅི་ནུས། མྱུར་དུ་འགྲུབ་ཅིང་སྤྱན་འདྲེན་པ་གནད་ཀྱི་མན་ངག རྩ་སྔགས་ནུས་པ་དང་ལྡན་པ་བྱེད་པའི་སྔགས་ནི། ན་མོ་བཻ་ཤྲ་མ་ཎ་ཡེ་མ་ཧཱ་ན་ཏ་ཡ། ཨ་པ་ར། མེ་ཏྲེ་ཙནྡྲ་ཤྭ་ར། མ་ཧཱ་ཀཱ་རུ་ཎི་ཀ སྭ་ཏ་སྭ་ཏ། ཧི་ཏ་ཙིན་ཏེ། མ་མ་ནི།
སར་ཏ་སམ་མྱ་ཤ་སྭ་མཾ། མ་ཧཱ་ཀ་ཌ་ཤ་སྭཱཧཱ། བདུན་སོགས། སྤྱི་སྒྲུབ་ཀྱི་སྔགས་ནི། བཻ་ཤྲ་མ་ཎ་ཡེ་སྭཱཧཱ། ན་མོ་རཏྣ་ཏྲ་ཡཱ་ཡ། ན་མོ་བཻ་ཤྲ་མ་ཎ་ཡེ། མ་ཧཱ་ཡཀྵ་ཏ། ཀུ་ཏ་ཀུ་ཏ། པ་ར་པ་ར།
མི་དྷི་ནི། ཛ་ཛ་ཛྭ་ཛྭ་ཛཱ་ཏི། ཨོཾ་ཛམྦྷ་ལ་ཡེ་སྭཱཧཱ། ཨོཾ་པུརྞ་བྷ་དྲ་ཡེ་སྭཱཧཱ། ཨོཾ་མ་ཎི་བྷ་དྲ་ཡེ་སྭཱཧཱ། ཨོཾ་ཀུ་བཻ་ར་ཡེ་སྭཱཧཱ། ཨོཾ་གུ་ཧྱེ་ཏ་ན་ཡེ་སྭཱཧཱ། ཨོཾ་པཉྩི་ཀ་ཡེ་སྭཱཧཱ། ཨོཾ་པི་ཙི་ཀུཎྜ་ལི་ན་མོ་རཏྣ་ཏྲ་ཡཱ་ཡ། ན་མོ་བཻ་ཤྲ་མ་ཎ་ཡེ་མ་ཧཱ་རཱ་ཛ་ཡ།
ཏདྱ་ཐཱ། སི་མི་སི་མི། སུ་མུ་སུ་མུ། ཙནྡྷ་ཙནྡྷ། ཙ་ར་ཙ་ར། ས་ར་ས་ར། ཀ་ར་ཀ་ར། ཀི་ལི་ཀི་ལི། ཀུ་རུ་ཀུ་རུ། མུ་རུ་མུ་རུ།
ཙུ་རུ་ཙུ་རུ། ས་དྷ་ཡེ། དྷརྨཱ་ནཾ། ནིརྟ་ཨནྡྷར་ཏུ་སྭཱཧཱ། ཏདྱ་ཐཱ། ཨོཾ་ཧི་ལི་མ་ཎི་བྷ་དྲ། ཧི་ལི་ཧི་ལི་མ་ཎི་བྷ་དྲ། ཀི་ལི་མ་ཎི་བྷ་དྲ། ཀི་ལི་ཀི་ལི་མ་ཎི་བྷ་དྲ། ཀུ་རུ་མ་ཎི་བྷ་དྲ།
ཀུ་རུ་ཀུ་རུ་མ་ཎི་བྷ་དྲ། ཏུ་རུ་མ་ཎི་བྷ་དྲ། ཏུ་རུ་ཏུ་རུ་མ་ཎི་བྷ་དྲ། སུ་རུ་མ་ཎི་བྷ་དྲ། སུ་རུ་སུ་རུ་མ་ཎི་བྷ་དྲ། ཙུ་རུ་མ་ཎི་བྷ་དྲ། ཙུ་རུ་ཙུ་རུ་མ་ཎི་བྷ་དྲ། ཨོཾ་ཧྱེ་ཧི། ཨ་པ་ཏ་དྲ་ཏི་མོ་ཙ་ཡ། ཏདྱ་ཐཱ།
སུ་ར་ནི་སུ་ར་ནི་སུ་ར་མེ། སུ་སུ་ཏེ། སུ་སུ་ཥེ། ཧི་ལི་མི་ལི་སྭཱཧཱ། ཨོཾ་བཻ་ཤྲ་མ་ཎ་ཡེ་སྭཱཧཱ། རབ་དངོས་སུ། འབྲིང་སྒྲ་དང་། འོད་དང་། དྲི་བཟང་པོ་དང་། རིན་པོ་ཆེ་སྟེར་བ་དང་།
ཆེ་བཙུན་དང་། ཞང་བློན་སོགས་ཕྱག་དང་སྐྱེས་དབུལ་བ་འབྲུའི་ཆར་འབབ་པ་འབྱུང་། ཐ་མའང་དེ་དག་རྨི་ལམ་དུ་འབྱུང་ངོ་། ། དེ་དག་གང་རུང་བྱུང་བ་དང་། སྣང་བ་དབང་དུ་བསྡུ་བའི་སྔགས་ཁྲི་ཡན་ཆད་ཞག་ཉེར་གཅིག་གི་བར་དུ་སྔར་བཞིན་བཟླས། སྔགས་ནི། ཨོཾ་བཻ་ཤྲ་མ་ཎ་ཡེ། སྣྲི་སརྦ་འགུལ་འགུལ། ཡེ་ཡེ། དུང་དུང་།
བསྡུས་བསྡུས། ཛ་ཛ། ཞེས་སོ། ། ཐུན་འཇོག་ཁར་གོང་བཞིན་མཆོད་བསྟོད་བྱས་ལ་རྒྱལ་པོ་ཆེན་པོ་རྣམ་ཐོས་སྲས་འཇིགས་བྱེད་མདུང་དམར་ཅན་འཁོར་དང་བཅས་པས་བསྟན་འགྲོར་དགེ་བའི་འཕྲིན་ལས་ཐམས་ཅད་སྔོན་གྱི་ཐུགས་དམ་བཞིན་སྒྲུབ་པ་དང་། ཁྱད་པར་བདག་ཅག་འཁོར་དང་བཅས་པའི་ཞི་རྒྱས་དབང་དྲག་འཕྲིན་ལས་ཐམས་ཅད་མྱུར་དུ་འགྲུབ་པར་མཛོད་ལ་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་ནས་ཐམས་ཅད་སྣང་བ་མཐའ་ཡས་ཀྱི་གོ་འཕང་ལ་འགོད་ནུས་པའི་འཕྲིན་ལས་དང་སྡོང་གྲོགས་རྒྱ་ཆེན་པོ་མཛད་དུ་གསོལ། ཞེས་མེ་ཏོག་གམ་འབྲུ་དམར་གཏོར། གཏོར་མ་ཨོཾ་བཛྲ་ཨ་མྲྀ་ཏ་སོགས་ཀྱིས་བསངས། སྭ་བྷཱ་ཝ་སོགས་ཀྱིས་སྦྱངས། སྟོང་པའི་ངང་ལས་བྷྲཱུཾ་ལས་རིན་པོ་ཆེའི་སྣོད་ཡངས་ཤིང་རྒྱ་ཆེ་བའི་ནང་དུ་ཨོཾ་ཨཱཿཧཱུྃ་ཞུ་བ་ལས་བྱུང་བའི་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོ་གྱུར། ཨོཾ་ཨཱཿཧཱུྃ་ཡང་ཡང་བརྗོད་པས་བྱིན་གྱིས་བརླབས།
རྡོ་རྗེ་ཐལ་མོ་ཁ་གྱེན་དུ་ཕྱེ་བའི་ཕྱག་རྒྱའི་མཐར་སེ་གོལ་གཏོགས་པ་དང་བཅས། ཨོཾ་མ་ཧཱ་རཱ་ཛ་ནས། སརྦ་ཧྲཱིཾ་ཧྲཱིཾ་ཛཿཛཿབར་གོང་བཞིན་ལ། ཨི་དཾ་བ་ལིཾ་ཁ་ཁ་ཁཱ་ཧི་ཁཱ་ཧི། ལན་བདུན་སོགས་ཀྱིས་གཙོ་བོ་དང་། རྟ་བདག་བརྒྱད་ལ་རང་རང་གི་སྙིང་པོ་དང་། ཀླུ་ལ་ནཱ་ག་ཨཥྚ་དང་། གནོད་སྦྱིན་དང་གཞན་རྣམས་ལ། སརྦ་ཡཀྵ་སཾ་གྲ་ཧ་ཨ་ཏི་པ་ཏི་ལ། བྷ་ལིཾ་ཏ་ཁཱ་ཧི།
པུཙྪ་ཧོ། ཞེས་པ་བཏགས་ལ། བདུན་ལ་སོགས་པས་དབུལ། དེ་ནས་མཆོད་པ་ནི། རབ་འབྱམས་རྒྱ་མཚོ་དཔག་མེད་ན། ། མཆོད་ཡོན་ཇི་སྙེད་ཡོད་པ་དང་། ། བདག་གི་གུས་པར་བཤམས་པ་འདི། ། རྒྱལ་ཆེན་འཁོར་དང་བཅས་ལ་འབུལ། ། ཨོཾ་བཻ་ཤྲ་མ་ཎ་ཨརྒྷཾ་པྲ་ཏཱིཙྪ་ཡེ་སྭཱཧཱ། མཆོད་ཡོན་དབུལ།
མཆོད་ཡོན་དང་ཨརྒྷཾ་གྱི་གནས་སུ། ཞབས་བསིལ་དང་། པཱ་དྱཾ་ལ་སོགས་པ་བཅུག་ལ་ཞལ་ཟས་ཀྱི་བར་དུ་དབུལ་ཞིང་། བླ་མེད་རྡོ་རྗེ་ཐེག་པའི་ཞེས་སོགས་ནས། ཨོཾ་བཛྲ་གནྡྷེ་རཏྣ་ཞེས་སོགས་ཀྱིས་རོལ་མོ་དབུལ། གཞན་ཡང་། རིན་ཆེན་གདུགས་དང་གསེར་ཉ་དང་། ། བུམ་པ་དུང་དང་དཔལ་བེའུ། ། པདྨ་རྒྱལ་མཚན་འཁོར་ལོ་སྟེ། ། བཀྲ་ཤིས་རྟགས་བརྒྱད་མཆོད་པ་འབུལ། །
ཨོཾ་བཻ་ཤྲཱ་མ་ཎ་སོགས་ལ་ཨཥྚ་ལ་པུ་ཛ་ཏེ་ཨཱཿཧཱུྃ། ཞེས་དང་། འཁོར་ལོ་ནོར་བུ་བཙུན་མོ་དང་། ། ཁྱིམ་བདག་གླང་པོ་རིན་ཆེན་དང་། ། རྟ་མཆོག་དམག་དཔོན་རིན་པོ་ཆེ། ། རྒྱལ་སྲིད་རིན་ཆེན་སྣ་བདུན་དབུལ། ། སཔྟ་རཏྣ་པཱུ་ཛི་ཏེ་ཨཱཿཧཱུྃ། ཞེས་པའམ། སྤྲོ་ན་རིན་ཆེན་སྣ་བདུན་དང་། འདོད་ཡོན་ལྔ་པའི་སྔགས་དང་ཚིགས་བཅད་ཀྱིས་དབུལ་ལོ། །
ཧཱུྃ་དྲི་མེད་པདྨ་རཱ་གའི་མདངས་ལྡན་ཞིང་། ། མདུང་དང་ལྕགས་ཀྱུ་སོགས་འཛིན་གནོད་སྦྱིན་བདག ། བདག་ལ་དབང་དུ་སྡུད་པ་རྒྱལ་པོ་ཆེ། ། བདག་ལ་དགེས་ཤིང་བརྩེ་བས་བཟུང་དུ་གསོལ། ། སྙིགས་དུས་སེམས་ཅན་སྐལ་ངན་དབང་གྱུར་པས། ། སྤང་བླང་སྒྲུབ་པའི་དམ་ཚིག་བསྲུང་མཚམས་ལས། ། རྣལ་འབྱོར་ལེ་ལོའི་དབང་གིས་འདའ་སྲིད་ན། ། བཟོད་པར་བཞེས་ཤིང་བུ་བཞིན་བསྐྱང་དུ་གསོལ། ། སྤང་བར་བྱ་བའི་དམ་ཚིག་ལས་འདས་ཏེ། ། ཡུགས་མོའི་ཟས་དང་རྟ་བོང་ཤ་ཁྲག་གི །
ཟས་གོས་སྣོད་གཙང་ཞྭ་ནག་གོས་ནག་གྱོན། ། རོ་ལ་འཇུ་སོགས་ཤིན་ཏུ་འགྱོད་པས་བཤགས། ། བླང་བར་བྱ་བ་གོས་སྔོན་ལུང་ཐང་ཕྲེང་། ། བསེ་ཕོར་རིན་ཆེན་སྣོད་དང་རྟ་སྔོན་དང་། ། བྱ་རྒོད་མདའ་དང་མདུང་དམར་སྤོས་མཆོག་དང་། གྲི་སྙིང་བླ་རྡོ་མ་བཅངས་མཐོལ་ལོ་བཤགས། ། སྒྲུབ་པའི་དམ་ཚིག་བསྲུང་མཚམས་ལས་འདས་ཏེ། ། བསྙེན་པ་མ་ཐེབས་གནད་ལ་བོར་བ་དང་། ། དུས་སུ་མཆོད་གཏོར་མ་བྱས་མཐོལ་ལོ་བཤགས། ། ཚངས་པར་སྩལ་ནས་སྒྲུབ་མཆོག་བསྐྱང་དུ་གསོལ། །
ཧཱུྃ་རི་རྒྱལ་ལྷུན་པོའི་བྱང་ཕྱོགས་ནས། ། ལྕང་ལོ་ཅན་གྱི་ཕོ་བྲང་དུ། ། རིན་ཆེན་མཛེས་པའི་གཞལ་ཡས་དེར། ། བཅོམ་ལྡན་རྒྱལ་པོ་རྣམ་ཐོས་སྲས། ། ཆོས་སྐྱོང་ཕྱོགས་སྐྱོང་གནོད་སྦྱིན་བདག ། ནོར་སྲུང་གཏེར་བདག་ཀླུ་ཡི་བདག ། ནོར་ལྷ་ས་བཅུའི་མགོན་པོ་སྟེ། ། ཡེ་ཤེས་སྤྱན་གྱིས་ཐམས་ཅད་གཟིགས། ། རྫུ་འཕྲུལ་དབང་གི་སྟོང་གསུམ་རྒྱུར། ། གནོད་སྦྱིན་ནོར་ལྷའི་ཚོགས་བཅས་ལ། །
ཞལ་ཟས་ཚོགས་ཀྱི་མཆོད་པ་འབུལ། ། གསོལ་ཞིང་རོལ་ལ་བཞེས་པར་མཛོད། ། ཁྱེད་ཀྱི་ཐུགས་དམ་བདག་གིས་བསྐང་། ། ནོར་རྫས་ཚེ་ཡི་དངོས་གྲུབ་སྩོལ། ། སེངྒེ་གཡུ་འབྲུག་རྟ་མཆོག་དང་། ། མ་ཧེ་གླང་ཆེན་དོམ་དྲེད་དང་། ། ཆུ་སྲིན་སྟག་དང་ཉི་ཟླའི་མདོངས། ། སྐར་མདའ་རླུང་སོགས་ཞོན་པ་ཡིས། ། ཁྱོད་ཀྱི་ཐུགས་དམ་ཞེས་སོགས་འགྲེ། ། རྒྱལ་མཚན་ནོར་བུའི་རྐྱལ་པ་དང་། །
བུམ་པ་བི་ཛ་པུ་རི་དང་། ། རལ་གྲི་དགྲ་སཏྭ་མདའ་གཞུ་དང་། ། པུ་ཏི་ལྷུང་བཟེད་མཁར་གསིལ་དང་། ། གྲི་གུག་ལྕགས་ཀྱུ་ཁ་ཊྭཱཾ་ཀ ། ཐོད་པ་སྒྲོམ་བུ་མདུང་དར་གྱིས། ། ཁྱོད་ཀྱིས་ཐུགས་དམ་ཞེས་སོགས་འགྲེ། ། བསེ་ཁྲབ་བསེ་རྨོག་དར་འཕྲུ་བཙན། ། རིན་ཆེན་སྐེ་རགས་པགས་ལྷྭམ་དང་། ། རུས་པ་རིན་ཆེན་རྒྱལ་མཚན་དང་། ། དར་ཟབ་བེར་ཆེན་ན་བཟའ་དང་། །
བཻཌཱུརྻ་དང་གསེར་དངུལ་སོགས། ། རིན་ཆེན་འབྲུ་དང་སྟག་གཟིག་གིས། ། ཁྱེད་ཀྱི༞ ། རི་རབ་བང་རིམ་རྩེ་བཞི་ལྡན། ། གླིང་བཞི་མཚོ་བཞི་གཏེར་ཆེན་བཞིས། ། ཁྱེད་ཀྱི༞ ། ཤིང་ཐོག་འབྲས་ཆེན་ཤ་དམར་སོགས། ། འདོད་ཡོན་ཀུན་ལྡན་གཏོར་ཚོགས་འདི། ། རི་རབ་རྒྱ་མཚོ་ཆེ་དང་མཉམ། ། ཟས་མཆོག་བཅུད་ལྡན་བདུད་རྩིའི་གཏེར། །
དྲི་ཞིམ་མདངས་གསལ་སྣ་ཚོགས་རྒྱན། ། ཤ་ལྔ་སྨན་ལྔ་བདུད་རྩིའི་སྨན། ། འབྲུ་ལྔ་དར་སྣ་རིན་ཆེན་ལྔ། ། དཀར་གསུམ་མངར་གསུམ་གསེར་སྐྱེམས་དང་། ། ཤིང་ཏོག་མེ་ཏོག་ལ་སོགས་བཅས། ། གཟུགས་མཛེས་སྒྲ་སྙན་དྲི་ཡང་ཞིམ། ། རོ་མངར་རེག་འཇམ་ལྡན་པ་འདིས། ། ཁྱོད་ཀྱི་ཐུགས་དམ་བདག་གིས་བསྐང་། ། ནོར་རྫས་ཚེ་ཡི་དངོས་གྲུབ་སྩོལ། ། རྒྱལ་པོའི་ཐུགས་དམ་སྐོང་གྱུར་ནས། །
གནོད་སྦྱིན་སྡེ་དཔོན་འཁོར་བཅས་ཀྱིས། ། རྒྱུ་སྦྱོར་མི་ནོར་འཁོར་བཅས་རྣམས། ། བསྲུང་སྐྱོབ་སྦ་ཞིང་སྤེལ་བར་མཛོད། ། ཧཱུྃ་བཅོམ་ལྡན་རིན་ཆེན་འོད་འཕྲོ་ཡི། ། སྐུ་གསུང་ཐུགས་ཀྱི་སྤྲུལ་པ་སྟེ། ། འགྲོ་དོན་ཀུན་ལ་རབ་དགོངས་ནས། ། ཡབ་ནི་དྲང་སྲོང་རྣམ་ཐོས་བུ། ། ཡུམ་ནི་དམ་པ་དཔལ་ཕྲེང་གི ། སྲས་སུ་སྐུ་འཁྲུངས་རྒྱལ་པོ་ནི། ། རྣམ་ཐོས་སྲས་ཞེས་མཚན་ཡང་གྲགས། །
ངལ་གསོས་དགེ་བ་སྟོབས་པོ་ཆེ། ། རི་རྒྱལ་ལྷུན་པོའི་བྱང་ཕྱོགས་སུ། ། ལྷ་ཀླུ་གནོད་སྦྱིན་དབང་པོ་མཛད། ། མགོན་པོ་གར་མཁན་མཆོག་ཁྱོད་ནི། ། འཁོར་ལོ་བསྒྱུར་བ་སྟོབས་དང་ལྡན། ། བརྐྱང་བསྐུམ་གར་སྟབས་སྐྱིལ་ཀྲུང་བཞུགས། ། ཞི་ཞིང་དྲག་པོའི་ཚུལ་དང་ལྡན། ། ཀླུ་ཡི་བཀོད་པ་མཐའ་ཡས་ཤིང་། ། རྒྱན་དང་ཆ་ལུགས་བསམ་མི་ཁྱབ། ། དཀར་སེར་དམར་ལྗང་སྔོ་སྐྱ་དང་། །
མཐིང་ཁ་མུན་པའི་མདོག་རྣམས་སྟོན། ། ཁྱོད་ཀྱི་མཁྱེན་བརྩེ་ནུས་པ་ནི། ། རིགས་ཀྱི་བདག་པོ་དག་དང་མཉམ། ། རྫུ་འཕྲུལ་ལ་སོགས་ཡོན་ཏན་ཀུན། ། སྟོབས་ལྡན་གཞན་གྱིས་མི་བཟོད་ཅིང་། ། གང་བ་བཟང་དང་ནོར་བུ་བཟང་། ། ཡང་དག་ཤེས་དང་ལྔ་རྩེན་དང་། ། རྒྱལ་བ་ཆུ་མཆོག་ཀུན་ཏུ་རྒྱུ། ། འབྲོག་གནས་མཆེད་ལྔ་རྒྱལ་ཆེན་བཞི། ། ཕྱོགས་སྐྱོང་བཅུ་དང་ལྷ་ཆེན་བརྒྱད། །
ཀླུ་ཆེན་བརྒྱད་དང་གནོད་སྦྱིན་བརྒྱད། ། སྡེ་དཔོན་ཉི་ཤུ་རྩ་བརྒྱད་དང་། ། ཆོས་སྤུན་སུམ་ཅུ་རྩ་ལྔ་དང་། ། འཕྲོག་མ་བུ་དང་བཅས་པ་དང་། ། གནོད་སྦྱིན་དབུ་གཙོ་བཅོ་བརྒྱད་དང་། ། གནོད་སྦྱིན་ཀླུ་རིང་མཁའ་འགྲོར་བཅས། ། སྡེ་བོ་ཆེ་ལ་སྟོབས་པོ་ཆེ། ། གཞན་གྱི་དཔུང་རྣམས་འཇོམས་པར་བྱེད། ། གཞན་ཡང་སྟོང་གསུམ་འཇིག་རྟེན་དུ། ། རིན་ཆེན་གཏེར་ནོར་བང་མཛོད་འབྲུ། །
དགོས་འདོད་ཀུན་སྲེད་ལོ་ཏོག་སྐྱེས། ། མྱུར་མགྱོགས་སྟོབས་ལྡན་ལོངས་སྤྱོད་དག ། སྡེ་བརྒྱད་ཀུན་ལ་དབང་བསྒྱུར་ཞིང་། ། སྲིད་ཞུ་བྱམས་དང་སྙིང་རྗེ་ཆེ། ། ཡིད་འཕྲོག་དབང་གི་ལས་མཛད་པ། ། ཀུན་གྱི་གཙོ་བོ་རྣམ་ཐོས་སྲས། ། འཁོར་གཡོག་མངག་གཞུག་ཕོ་ཉར་བཅས། ། སྡེ་དང་དཔུང་བཅས་ཐམས་ཅད་ལ། ། མཆོད་ཅིང་བསྟོད་དེ་ཕྱག་ཀྱང་འཚལ། ། ཧཱུྃ་རི་རྒྱལ་ལྷུན་པོའི་ཕྱང་ཕྱོགས་ན། །
ཆོས་སྐྱོང་རྒྱལ་པོ་ངལ་གསོས་པོ། ། ས་བདག་དབང་ཕྱུག་གཏེར་གྱི་བདག ། ཨིནྡྲ་ནཱི་ལིའི་མདོག་མཚུངས་པ། ། འགྲོ་བ་ཀུན་ལ་རྗེས་དགོངས་ཤིང་། ། གང་ལ་གང་འདུལ་སྣ་ཚོགས་ཀྱི། ། མི་ཟད་རིན་ཆེན་གཏེར་མཛོད་ལ། ། མངའ་མཛད་ཐུགས་རྗེ་ཅན་ལ་བསྟོད། ། གནོད་སྤྱིན་ནོར་ལྷ་མང་པོ་དང་། ། ཀླུ་ཡི་དེད་དཔོན་མཛད་པའི་ཚེ། ། གསེར་མདོག་རིན་ཆེན་རྒྱན་གྱིས་སྤྲས། །
རིན་ཆེན་ནོར་བུ་འཛིན་ལ་བསྟོད། ། མཁའ་འགྲོ་ཀླུ་མོ་བདུད་མོ་སོགས། ། དབང་བྱེད་སྡེ་དཔོན་མཛད་པ་ན། ། བཻཌཱུརྻ་ལྟར་གཟི་བརྗིད་འབར། ། མ་རུང་ཟིལ་གནོན་ཁྱོད་ལ་བསྟོད། ། བྱམས་དང་ཐུགས་རྗེ་ཉེར་དགོངས་ནས། ། དགའ་ཆེན་གསང་བའི་སྐུར་སྟོན་པ། ། དབང་མཛད་པདྨ་རཱ་གའི་མདོག ། དགྱེས་མཛད་ཀུན་མཉམ་ཁྱོད་ལ་བསྟོད། ། རིན་ཆེན་སེངྒེ་པད་ཟླའི་གདན། །
རྗེས་ཆགས་འཕྲོ་འདུ་དམར་པོ་ཡིས། ། བརྗིད་པའི་སྐུ་ལ་བསེ་ཁྲབ་གསོལ། ། ཡིད་བཞིན་ནོར་བུ་ཀླུབས་ལ་བསྟོད། ། ལེ་བརྒན་དར་གྱི་ཅོད་པཎ་བཅིངས། ། བརྗིད་པ་སྟག་གི་རྒྱལ་མཚན་དང་། ། སྙན་གྲགས་དབང་སྡུད་མདུང་དར་གཡས། ། ཁམས་གསུམ་དབང་མཛད་ཁྱེད་ལ་བསྟོད། ། ནེའུ་ལེས་དགོས་འདོད་ཆར་འབེབས་ཤིང་། ། འགུག་མཛད་ལྕགས་ཀྱུ་གཡོན་ན་བསྣམས། ། འོད་ཟེར་དམར་པོའི་འཕྲོ་འདུ་ཡིས། །
ཆགས་ཤིང་འགུགས་མཛད་ཁྱེད་ལ་བསྟོད། ། རིན་ཆེན་གཏེར་དང་ལོངས་སྤྱོད་བདག ། གླིང་བཞི་གླིང་ཕྲན་ལ་དབང་བསྒྱུར། ། ལྷ་ཀླུ་མི་དང་མི་མ་ཡིན། ། ཁམས་གསུམ་སེམས་ཅན་དབང་བྱེད་པ། ། ཁྱེད་ལ་གདུང་བས་གསོལ་བ་འདེབས། ། གཏོར་མ་མཆོད་བསྟོད་འདི་བཞེས་ལ། ། ཡང་སྤྲུལ་ཕོ་ཉ་ལས་ལ་བྱེད། ། བདག་གི་བསམ་པ་ཡིད་བཞིན་སྒྲུབས། ། དེང་ནས་ཇི་སྲིད་སངས་རྒྱས་བར། །
ཐུགས་ཀྱིས་མི་གཏོང་རྗེས་འཛིན་ཅིང་། ། འགྲོ་ཀུན་དབང་དུ་བསྡུ་བ་དང་། ། ཅི་འདོད་དངོས་གྲུབ་སྩལ་དུ་གསོལ། ། བདག་དང་ཡོན་བདག་ཐམས་ཅད་ཀྱི། ། ལོ་ཏོག་འབྲས་སྨིན་ཟས་གོས་དང་། ། ཁྱུ་མཆོག་རྟ་དང་མ་ཧེ་སོགས། ། རྐང་འགྲོས་ནོར་རྣམས་འཕེལ་བར་མཛོད། ། རིགས་བརྒྱུད་འཁོར་འདབ་རྒྱས་པ་དང་། ། བཀྲེས་སྐོམ་མུ་གེ་བཟློག་པ་དང་། ། ཡམས་ནད་སྡུག་བསྔལ་བསལ་བ་དང་། །
དགྲ་བགེགས་ཚར་བཅད་ཞི་བར་མཛོད། ། སྲིད་ཞིའི་ཕན་བདེ་འབྱུང་བའི་གཞི། ། ཐུབ་པའི་བསྟན་པ་དར་བ་དང་། ། དེ་འཛིན་སྐྱོང་བའི་གང་ཟག་རྣམས། ། དཔལ་འབྱོར་གྱིས་ཕྱུག་ཞབས་བརྟན་མཛོད། ། ཅེས་པ་དང་། ན་མོ་རཏྣ་ཏྲ་ཡཱ་ཡ། དཔལ་གྱི་དཔལ་ཆེན་སྲིད་གསུམ་དཔལ་གྱུར་པ། ། ས་བརྒྱད་དབང་ཕྱུག་་་་་་ཚིག་གཉིས་མ་ཚང་ལྷ་གཅིག་པོ། ། གནོད་སྦྱིན་སྡེ་དཔོན་རྣམ་ཐོས་བུ་ཡི་བུ། །
བྱང་ཕྱོགས་སྐྱོང་བའི་རྒྱལ་པོ་རྒྱལ་གྱུར་ཅིག ། ཧཱུྃ་སྔོན་ཚེ་རིག་འཛིན་དྲང་སྲོང་ཁྲོས་པ་ལས། ། ཐུབ་པའི་སྤྱན་སྔར་ཐུགས་དམ་ཞལ་བཞེས་ནས། ། སྨོན་ལམ་དབང་གིས་ནོར་གནས་རྒྱལ་ཆེན་གྱིས། ། དམག་དཔོན་དཔའ་བོར་གྱུར་ལ་བདག་བསྟོད་དོ། ། རིན་ཆེན་དཔག་མེད་ལྷུན་པོའི་གཙུག་རྒྱན་ནི། ། ངོ་མཚར་ཟུར་བཞི་རིམ་གསུམ་ཁང་བརྩེགས་དགུ། ། སྣ་ཚོགས་གཏེར་མང་གིས་ཕྱུག་གཞལ་ཡས་སུ། ། ཡུམ་སྲས་འཁོར་མང་མཆོག་གིས་བསྐོར་ལ་འདུད། ། གཞོན་ནུ་ལྷ་དབང་བརྒྱད་ཀྱི་ཆ་བྱད་ཅན། །
རྣམ་དག་རིན་ཆེན་བསེ་ཁྲབ་བསེ་ལྷྭམ་དང་། ། བསེ་རྨོག་མཛེས་རྣམས་ཁྲག་ཆེན་གྱིས་སྦགས་པའི། ། བསེ་མདུང་འབར་བ་འཛིན་ལ་ཕྱག་འཚལ་ལོ། ། ལྷབ་ལྷུབ་ལྷ་རྫས་ན་བཟས་རབ་བརྗིད་ཅིང་། ། སྣ་ཚོགས་རྒྱན་རྣམས་ཀྱིས་སྤུད་གཡོ་བ་ཡིས། ། རུ་མཚོན་མི་བཟད་དཔུང་མགོ་ལྷག་གེ་བ། ། མཐོང་བས་རབ་བརྗིད་ཁྱེད་ལ་ཕྱག་འཚལ་ལོ། ། ས་བཅུའི་ལྷ་དབང་ལྷ་ཚོགས་ཀྱིས་བཏུད་ཅིང་། ། མ་རུང་ཚར་གཅོད་འཕྲིན་ལས་བཀའ་བསྒོས་མཛད། ། གཞན་གྱིས་མི་ཐུབ་གཡུལ་ངོ་ཀུན་ལས་རྒྱལ། །
དམག་དཔོན་རྒྱལ་པོ་ཁྱོད་ལ་ཕྱག་འཚལ་ལོ། ། མཐུ་སྟོབས་ང་རོ་མི་ཟད་ཕྱོགས་བཅུར་ཡང་། ། རོལ་བའི་སྟོབས་འགྱེད་གདུལ་དཀའ་འདུལ་མཛད་པ། ། བསྟན་ལ་བག་མེད་སྡང་བར་བཞུགས་རྣམས་ཀྱི། ། བདུད་དཔུང་བརླག་པར་མཛད་ལ་ཕྱག་འཚལ་ལོ། ། ཐུགས་རྗེ་ཁྲོས་པས་དགྲ་བགེགས་འབུམ་ཕྲག་གི ། སྲོག་འཕྲོག་མཆེ་བ་ཟླ་ཚེས་རྣམ་པར་གཙིགས། ། སྤྱན་ཟླུམ་དམར་ཟློག་ལྗགས་ཀྱི་གློག་འགྱུར་ཞིང་། ། གསང་སྔགས་འབྲུག་སྒྲ་སྒྲོགས་ལ་ཕྱག་འཚལ་ལོ། ། ཚོགས་གཉིས་རྫོགས་ལྡན་དགྱེས་པའི་གར་སྟབས་ཅན། །
སྲེད་བྲལ་དྲེགས་པས་རབ་མྱུར་དྲག་ཤུལ་འཆང་། ། ཡེ་ཤེས་མི་དཔུང་འབར་བའི་གདན་སྡིག་གི ། ནག་དཔུང་རྩད་ནས་སྲོག་ལ་ཕྱག་འཚལ་ལོ། ། རྡོ་རྗེ་འཛིན་བཀས་རིན་ཆེན་མང་བསྐུལ་ཞིང་། ། དེ་ཡིས་མི་བསྲུན་འདུལ་ཕྱིར་ཁྱོད་བསྐུལ་ཏེ། ། ཁྱོད་འབངས་གནོད་སྦྱིན་རྡུལ་སྙེད་མཁའ་དཀྲིགས་པ། ། དགྲ་སྙིང་ཅིག་ཅར་འབྱོན་ལ་ཕྱག་འཚལ་ལོ། ། གང་གི་མཆོད་ཅིང་བཅུད་གསོལ་བགྱིས་ལའང་། ། ཞི་རྒྱས་དབང་དྲག་དངོས་གྲུབ་ཀུན་སྟེར་ཅིང་། ། སྒྲུབ་པོ་མ་ལུས་བུ་བཞིན་རྗེས་སྐྱོང་བའི། །
ཆོས་སྐྱོང་རྒྱལ་པོ་ཁྱོད་ལ་ཕྱག་འཚལ་ལོ། ། བསྟན་སྲུང་གནོད་སྦྱིན་དཔའ་བོ་ཀུན་གྱི་རྗེ། ། འཇིགས་བྱེད་མདུང་དམར་འཛིན་པ་ཆ་ཙམ་ཞིག ། འདིར་བསྟོད་དགེ་བ་གནམ་ལྕགས་འབར་བའི་ལྕེ། ། ཞེས་སོགས་ཀྱི་སྒོ་ནས་བསྟོད་ནས། འཕྲིན་ལས་བསྐུལ་བ་ནི། རི་རབ་ལྷུན་པོའི་བྱང་ཕྱོགས་ན། ། རིན་ཆེན་དམ་པའི་ཕོ་བྲང་ན། ། གནོད་སྦྱིན་དབང་པོ་ལུས་ངན་པོ། ། པདྨ་རཱ་ག་ལྟར་དམར་ཞིང་། །
བསེ་རྨོག་བསེ་ཁྲབ་བསེ་ལྷྭམ་གསོལ། ། འཇིགས་བྲལ་ལེགས་ལྡན་དགྲ་ལ་ཆིབས། ། སྤྱན་གཏུམ་མཆེ་བ་རྣམ་པར་གཙིགས། ། ལེ་བརྒན་དར་གྱི་ཅོད་པཎ་འཕུར། ། ཕྱག་གཡས་རྒྱལ་མཚན་དངོས་གྲུབ་སྩོལ། ། དམ་ཉམས་སྙིང་འབྱིན་བསེ་མདུང་བསྣམས། ། ཕྱག་གཡོན་ནེའུ་ལེའི་རྐྱལ་པ་དང་། ། དབང་སྡུད་ལྕགས་ཀྱུ་འབར་བ་འཛིན། ། འཁོར་བཅས་ཐུགས་དམ་དུས་ལ་བབས། ། འཕྲིན་ལས་མ་ལུས་སྒྲུབ་བྱེད་པའི། །
སྲས་མཆོག་བཞི་དང་གཤེད་མ་བཞི། ། སྲས་ཀྱི་ཐུ་བོ་ཛམྦྷ་ལ། ། བདུད་ཀྱི་རྒྱལ་པོར་སྐུ་སྤྲུལ་ནས། ། སྐུ་ལ་བསེ་ཁྲབ་ཞོལ་ཆེན་གསོལ། ། ཕྱག་ན་བསེ་ཡི་མདུང་དམར་ཐོགས། ། དགྲ་བོའི་སྲོག་རྩ་དམར་པོ་དྲོངས། ། སྡེ་བརྒྱད་གཙོ་བོ་རཱ་ཧུ་ལ། ། འཇིག་རྟེན་འཇིགས་མཛད་མཆེ་བ་ཅན། ། ཆུ་སྲིན་རྒྱལ་མཚན་མདའ་གཞུ་འཛིན། ། བསྟན་པའི་དགྲ་བོ་མྱུར་དུ་སྒྲོལ། །
བདུད་འདུལ་གནོད་སྦྱིན་ཀུ་བཻ་ར། ། མདོག་ནག་བེར་ཆེན་སྤྲིན་ལྟར་གཏིབས། ། ལག་ན་བསེ་མདུང་དམར་པོ་འཛིན། ། བསྟན་པའི་དགྲ་བོ་མྱུར་དུ་སྒྲོལ། ། དུས་མཚན་ནག་མོ་སྲོག་གི་གཤེད། ། ཁྲོ་གཏུམ་ཤིན་ཏུ་འཇིགས་པའི་གཟུགས། ། བེ་ཅོན་འབར་བ་ཕྱག་ན་བསྣམས། ། དགྲ་བགེགས་ཁུག་དྲོངས་སྙིང་ལ་རོལ། ། དྲེགས་པ་དྲེད་སྣ་བ་དན་འཕྱར། ། བུམ་སྣ་དྲེགས་པ་མདུང་དམར་ཐོགས། །
སྣ་འཕྱང་དྲེགས་པ་རྒྱལ་མཚན་འཛིན། ། སྣ་ཆེན་དྲེགས་པ་དར་མདུང་བསྣམས། ། མ་ར་ཡ་ཛ་སྲོག་གི་གཤེད། ། མྱོས་བྱེད་འབར་བ་འཇིག་པའི་སྐུ། ། མ་རུང་རྩེ་ནི་ཁྲོ་ཞིང་རྔམ། ། རལ་པ་ཚར་དགུ་དགྲ་སྙིང་འབྱིན། ། སྐུ་མདོག་དམར་ནག་ཐུན་ཁྲག་དང་། ། མཚོན་ཆ་འབར་བ་ཕྱག་ན་བསྣམས། ། གཤེད་མ་ཆེན་པོ་ཁྱོད་བཞི་ཡང་། ། ལས་ཀྱི་གཤིན་རྗེ་འཁོར་བཅས་ཀྱིས། །
བདག་ལ་སྡང་བའི་དགྲ་བོ་དང་། ། འཁོར་ལ་གནོད་པའི་འབྱུང་པོ་དང་། ། བླ་མའི་སྐུ་དགྲ་སེམས་ཅན་འཚེ། ། བསྟན་པ་བཤིག་དང་དཀོན་མཆོག་སྨོད། ། མདོར་ན་ལོག་པར་ཞུགས་པ་རྣམས། ། ཟུང་ཤིག་ཆིངས་ཤིག་རྣམ་པར་སྡོམས། ། ཁུག་ཅིག་དྲོངས་ཤིག་དབང་དུ་བསྡུས། ། སོད་ཅིག་སྐྲོད་ཅིག་རིངས་པར་གྱིས། ། ཆོད་ཅིག་ནོན་ཅིག་ཁུག་པར་གྱིས། ། ཐུལ་ཅིག་ཆོམས་ཤིག་རྣམ་པར་ཤིག །
རྡུལ་ཕྲན་ཙམ་ཡང་མེད་པར་གྱིས། ། བསྟན་པ་བསྲུང་བའི་ལས་འདི་སྒྲུབས། ། བཅོལ་པའི་ཕྲིན་ལས་གྲུབ་པར་མཛོད། ། གཞན་ཡང་བདག་ཅག་འཁོར་བཅས་ཀྱི། ། སྡིག་སྒྲིབ་ནད་གདོན་བར་ཆད་དང་། ། བྱུར་དང་སྐལ་བ་ངན་པ་སོགས། ། མི་མཐུན་ཕྱོགས་ཀུན་ཞི་བར་མཛོད། ། གསང་བའི་ཡུམ་ཆེན་མཆེད་བཞི་དང་། ། ལྷ་དང་ལྷ་མིན་ཀླུ་དབང་དང་། ། མི་དང་མི་མཐུན་འབྱུང་པོའི་ཚོགས། །
ཐམས་ཅད་དབང་དུ་བསྡུ་བར་མཛོད། ། ཁྱད་པར་ལས་སྒྲུབ་གནོད་སྦྱིན་བརྒྱད། ། ནོར་བདག་ཀླུ་ཆེན་བརྒྱད་རྣམས་ཀྱི། ། ཚེ་དང་བསོད་ནམས་དཔལ་འབྱོར་རྣམས། ། འཁོར་དང་ལོངས་སྤྱོད་རྒྱས་པར་མཛོད། ། མཐུ་སྟོབས་རྫུ་འཕྲུལ་ཆེར་ལྡན་པའི། ། གནོད་སྦྱིན་དེད་དཔོན་འཁོར་བཅས་ཀྱི། ། བདག་ཅག་འཁོར་དང་བཅས་རྣམས་ཀྱི། ། བསམ་པ་ཡིད་བཞིན་འགྲུབ་པར་མཛོད། ། འགྲོ་ལ་ཕན་བདེ་མ་ལུས་བསྐྱེད་པའི་རྒྱུ།་་་་་
ཤླཽ་ཀ་རེའི་མཚམས་སུ་གཡོན་དྲིལ་བུ་གསིལ་ཞིང་། གཡས་རྡོ་རྗེ་དང་བཅས་པས་མེ་ཏོག་འཐོར། ། ཐུབ་བསྟན་སྐྱོན་མེད་ཡུན་རིང་གནས་པ་དང་། ། དེ་འཛིན་གང་ཟག་མཆོག་རྣམས་ཆོས་འཕེལ་ཞིང་། ། ཆོས་ཀྱི་བར་ཆད་མ་ལུས་ཞི་བར་མཛོད། ། སྐྱབས་མཆོག་རིན་ཆེན་གསུམ་གྱི་བདེན་པ་དང་། ། རྒྱལ་ཆེན་འཁོར་དང་བཅས་པའི་མཐུ་སྟོབས་དང་། ། ཆོས་དབྱིངས་རྣམ་དག་བདེན་པའི་བྱིན་བརླབས་ཀྱིས། ། བདག་གི་འཕྲིན་ལས་བཅོལ་བ་འགྲུབ་པར་མཛོད། ། རྒྱལ་མཚན་རྩེ་མོའི་དབང་གི་རྒྱལ་པོ་ལྟར། །
ཞེས་སོགས་བཀྲ་ཤིས་རྒྱས་པ་བརྗོད། བཻ྅། གསོལ་ལོ། ། མཆོད་དོ། ། རྒྱལ་པོ་ཆེན་པོ་ནས། སྟོང་གྲོགས་རྒྱ་ཆེན་པོ་མཛད་དུ་གསོལ། བར་གོང་བཞིན་མེ་ཏོག་དམར་པོའམ། འབྲུ་དམར་རྟེན་ལ་གཏོར། རྡོ་རྗེ་སེམས་དཔའི་ཡིག་བརྒྱ་གསུམ། མ་འབྱོར་པ་དང་ཉམས་པ་དང་། །
གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཀུན་མགོན་པོས་བཟོད་པར་མཛོད། ། བདག་དང་འགྲོ་ལ་ཐུགས་བརྩེའི་ཕྱིར། ། ཉིད་ཀྱི་རྫུ་འཕྲུལ་མཐུ་ཡིས་ནི། ། ཇི་སྲིད་མཆོད་པ་བདག་འབུལ་ན། ། དེ་སྲིད་རྒྱལ་པོ་ཆེན་པོ་རྣམ་ཐོས་སྲས་འཁོར་དང་བཅས་པ་ཐམས་ཅད་སྐུའི་རྟེན་རྣམས་ལ་བརྟན་པར་བཞུགས་སུ་གསོལ། ཨོཾ་སུ་པྲ་ཏིཥྛ་བཛྲེ་སྭཱཧཱ། ནོར་ལྷ་སྒོ་བསྡམ་བྱ་བ་ཡིན་པས་རྣམ་པ་ཀུན་ཏུ་གཏོར་མ་ཕྱིར་འབུལ་བ་དང་གཤེགས་གསོལ་མི་བྱ་གསུངས། རྟེན་རྣམས་ལ་མེ་ཏོག་གཏོར།
དགེ་བ་འདི་ཡིས་མྱུར་དུ་བདག ། ཡི་དམ་ཆོས་སྐྱོང་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། ཅེས་བརྗོད། དགེ་བ་བསྔོའོ། ། ཆེ་བའི་ཆེ་མཆོག་སོགས་བཀྲ་ཤིས་བྱའོ། ། འདི་ནི་ཅུང་རྒྱས་པའི་ལུགས་ཡིན། བསྡུ་ན། གཏོར་མ་གྲུ་གསུམ་ཆེ་ཆུང་གཉིས་ཟས་སྣས་བསྐོར།
ཆུ་གཉིས་ཉེར་མཆོད་ལྔ་བཤམས། དཀོན་མཆོག་ལ་སྐྱབས་སེམས་ཅན་དོན། ། འཇིགས་བྱེད་མདུང་དམར་ཅན་མཉེས་བྱ། ། བདག་ཉིད་གསང་བདག་གོས་སྔོན་མདུན། ། པད་ཉི་སེང་ཁྲིར་རྒྱལ་ཆེན་དམར། ། གཡས་ན་སྟག་རྒྱལ་མདུང་དམར་འཛིན། ། གཡོན་ན་ལྕགས་ཀྱུ་ནེའུ་ལེ་བསྣམས། ། བསེ་རྨོག་བསེ་ཁྲབ་འོད་དམར་ཅན། ། ཁྲོ་ཆགས་བརྗིད་འགྱིང་ཚུལ་དུ་བཞུགས། ། གཡོན་དུ་ལས་མཁན་རང་འདྲ་བ། །
མདུང་དམར་ཤེལ་གྱི་མཆོད་རྟེན་འཛིན། ། བཀའ་འཁོར་བསམ་ཡས་མངོན་སུམ་ལྟར། ། དམ་ཡེ་དབྱེར་མེད་བཞུགས་པར་གྱུར། ། བཻ྅། གསོལ་ལོ་མཆོད་དོ་རྒྱལ་པོ་ཆེ། ། མདུང་དམར་ཅན་གྱི་ཐུགས་བསྐྱེད་ལྟར། ། མཆོད་གཏོར་ལྷ་རྫས་རང་བཞིན་དུ། ། བྱིན་བརླབས་ཉིད་ཀྱི་ཐུགས་རྗེས་བཞེས། ། ཉམས་ཆགས་ཐམས་ཅད་མཐོལ་ལོ་བཤགས། ། སྐུ་གསུང་ཐུགས་ཡོན་འཕྲིན་ལས་བསྟོད། །
ཞི་རྒྱས་དབང་དྲག་ལས་ཀུན་མཛོད། ། བསྟན་འགྲོའི་དོན་ཆེན་བསྒྲུབ་བྱའི་ཕྱིར། ། རྒྱལ་དང་དེ་སྲས་ཐུགས་སྨོན་ཀུན། ། བདག་ཉིད་མྱུར་འགྲུབ་འཕྲིན་ལས་མཛོད། ། དགེ་དེས་རྗེས་ཆགས་དཔའ་བོ་ཆེ། ། གསུང་གི་རྡོ་རྗེར་བདག་གྱུར་ཅིག ། ཅེས་སོ། ། ཅེས་གློ་བོ་སྨོན་ཐང་རྒྱལ་ཁབ་ཆེན་པོའི་མ་ཧཱ་རཱ་ཛ་ཨ་ཧཾ་ཝ་ཤཾ་ཛ་ཡ་བཛྲ་ས་བ་སྲས་ཀྱི་ཐུགས་དམ་རྟེན་དུ་མདུང་དམར་ཕྱག་མཚན་བཞི་པའི་འབུར་སྐུ་གཟུངས་རབ་གནས་ཅན་ཕུལ་དུས་ས་སྐྱ་པ་ཀུན་བློས་ཨ་ཧཾ་ཡབ་ཆེན་ཉིད་ཀྱི་བཞེད་སྐོང་དུ་བཀོད་པའོ།། །། PAGE * MERGEFORMAT 20 ཀུན་དགའ་བློ་གྲོས། རྣམ་སྲས་མདུང་དམར་ཅན་གྱི་བསྐང་ཆོག
PAGE * MERGEFORMAT 21
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
