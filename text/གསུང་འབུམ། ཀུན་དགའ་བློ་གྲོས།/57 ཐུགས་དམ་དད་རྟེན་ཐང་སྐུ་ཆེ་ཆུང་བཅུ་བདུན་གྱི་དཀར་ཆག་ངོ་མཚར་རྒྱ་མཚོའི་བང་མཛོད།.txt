གསུང་འབུམ། ཀུན་དགའ་བློ་གྲོས།
པོད ༥༧
ཐུགས་དམ་དད་རྟེན་ཐང་སྐུ་ཆེ་ཆུང་བཅུ་བདུན་གྱི་དཀར་ཆག་ངོ་མཚར་རྒྱ་མཚོའི་བང་མཛོད།
༄༅། །དཔལ་ལྡན་ས་སྐྱ་དང་ངོར་ཨེ་ཝཾ་ཆོས་ལྡན་གཉིས་ཀྱི་རིང་ལུགས་འཛིན་པ་རྣམས་ཀྱིས་ཐོག་དྲངས་ས་ལུགས་ཡོངས་རྫོགས་ཀྱི་བསྟན་པའི་སྦྱིན་བདག་སྡེ་དགེ་ཆོས་རྒྱལ་རིན་ཆེན་གྱི་ཐུགས་དམ་དད་རྟེན་ཐང་སྐུ་ཆེ་ཆུང་བཅུ་བདུན་གྱི་དཀར་ཆག་ངོ་མཚར་རྒྱ་མཚོའི་བང་མཛོད་བཞུགས་སོ།། ཨོཾ་སྭསྟི་སིདྡྷཾ། ཕྱག་ན་རལ་གྲི་གཟུགས་གཞན་ཟློས་པའི་སྒྱུར་འཕྲུལ་དྲྭ་བའི་གར། ། བྱང་ཕྱོགས་འདི་ན་ས་སྐྱ་པར་གྲགས་སྐལ་བཟང་དགའ་བའི་གཉེན། ། ལེགས་བཤད་རིན་ཆེན་ཕྲེང་བ་བློ་གསལ་མགུལ་པར་འཇོག་མཁས་པའི། ། ཐུབ་པའི་རྒྱལ་ཚབ་རིམ་པར་བྱོན་པའི་ཞབས་རྡུལ་སྤྱི་བོས་མཆོད། ། ཅེས་པའི་མཆོད་ཡུལ་དམ་པར་གྱུར་པ་གངས་ཅན་བསྟན་པའི་མངའ་བདག་རྗེ་བཙུན་ས་སྐྱ་པ་ཡབ་སྲས་ཞལ་སློབ་མཁས་གྲུབ་རྣམས་དང་བཅས་པའི་སྐུ་བརྙན་གཙོ་བསྡུས་ལ་བླ་མ་ཡི་དམ་ཆོས་སྲུང་ནོར་ལྷར་བཅས་པའི་སྐུ་བརྙན་རགས་བསྡུས་ཀྱིས་བསྐོར་བའི་ཞལ་ཐང་ཆེ་ཆུང་འདི་དག་གི་རྣམ་གཞག་ཅུང་ཟད་ཞུ་ན། དེ་ཡང་མཉམ་མེད་རྫོགས་པའི་སངས་རྒྱས་རྣམས་ཟབ་མོ་ཆོས་ཀྱི་སྐུ་ལས་གཡོ་བ་མེད་བཞིན་དུ་གདུལ་བྱའི་ཁམས་དང་མཐུན་པར་ལོངས་སྤྱོད་རྫོགས་པའི་སྐུ་དང་སྤྲུལ་པ་སྣ་ཚོགས་ཀྱི་སྒོ་ནས་སེམས་ཅན་གྱི་དོན་འདི་ལྟ་བུ་མཛད་དོ། ། ཞེས་མཚོན་བྱེད་ཆོས་ལོངས་གཉིས་འདུས་ལ་རྒྱལ་བ་ཁྱབ་བདག་རྡོ་རྗེ་འཆང་ཆེན་པོའི་སྐུ་བརྙན། དེའི་སྤྲུལ་པའི་སྐུ་བསམ་གྱིས་མི་ཁྱབ་ཀྱང་།
མི་མཇེད་འཇིག་རྟེན་གྱི་ཁམས་སྙིགས་མ་ལྔ་དང་ལྡན་པ་འདི་ཉིད་ལ་ཐུགས་རྗེ་གཅིག་ཏུ་ཆེ་བ་ནི། བདག་ཅག་གི་སྟོན་པ་མཉམ་མེད་ཤཱཀྱའི་རྒྱལ་པོ་ཉིད་ཡིན་པས་ན། དེའི་སྐུ་བརྙན་ཤཱཀྱའི་རྒྱལ་པོ་འདི་ཉིད་སོགས་རྒྱལ་བ་རྣམས་ཀྱི་མཁྱེན་པའི་ཡེ་ཤེས་རྗེ་བཙུན་འཇམ་པའི་དབྱངས། བརྩེ་བའི་ཐུགས་རྗེ་འཕགས་མཆོག་ཕྱག་ན་པདྨོ། ནུས་མཐུའི་དབང་ཕྱུག་གསང་བདག་ཕྱག་ན་རྡོ་རྗེ། རྒྱལ་སྲས་དེ་རྣམས་ཀྱིས་འགྲོ་ལ་དགེ་བའི་མཛད་བཟང་རླབས་པོ་ཆེ་རྣམས་ཀྱི་ནང་ནས་བྷོ་ཊའི་ལྗོངས་འདིར་ཐུབ་པའི་བསྟན་པ་སྤེལ་བ་ལ་བསམས་བཞིན་བྱོན་པ། རྗེ་བཙུན་ས་སྐྱ་པའི་གདུང་གི་ཐོག་མ་རྣམས་ལྷ་སྤྱི་༼ལྕེ་༽རིང་གཡུ་རིང་གཡུ་སེ་གསུམ། གཡུ་རིང་གི་སྲས་མ་སངས་སྤུན་བདུན་གྱི་ཐ་ཆུང་མ་སངས་སྤྱི་རྗེ། དེའི་སྲས་ཐོག་ཚ་དཔའ་བོ་སྟག དེ་སྲས་ཀླུ་ཚ་སྟག་པོ་འོད་ཅན།
དེ་སྲས་གཡའ་སྤངས་སྐྱེས་ཏེ་ལྷའི་གདུང་རབས། དེ་སྲས་འཁོན་པར་སྐྱེས། དེ་སྲས་དཀོན་པ་རྗེ་ཁུང་༼གུང་༽སྟག་གམ་དཔལ་པོ་ཆེ། དེ་སྲས་ཀླུའི་དབང་པོ་དང་རྡོ་རྗེ་རིན་ཆེན། དེ་སྲས་འགྲོ་པ་མཆེད་བདུན་ལས་ཆུང་བ་ཤེས་རབ་ཡོན་ཏན་ལ་སྲས་གཉིས་བྱུང་བའི། ཆེ་བ་ཡོན་ཏན་འབྱུང་གནས། དེ་ལ་སྲས་གསུམ་བྱུང་བའི་ཆེ་བ་ཚུལ་ཁྲིམས་རྒྱལ་པོ། དེ་སྲས་གསུམ་གྱི་ཆེ་བ་རྡོ་རྗེ་གཙུག་ཏོར་རམ། གཙུག་ཏོར་ཤེས་རབ། དེ་ལ་སྲས་བདུན་བྱུང་བའི་ལྔ་པ་འཁོན་དགེ་སྐྱབས།
དེ་ལ་སྲས་གཉིས་བྱུང་བའི་ཆེ་བ་དགེ་མཐོང་། དེ་སྲས་འཁོན་སྟོན་བལ་པོ། དེ་སྲས་ཤཱཀྱ་བློ་གྲོས། དེ་ལ་སྲས་གཉིས་བྱུང་བའི་ཆེ་བ་འཁོན་རོག་ཤེས་རབ་ཚུལ་ཁྲིམས་ཏེ་འཁོན་གྱི་གདུང་རབས། སྲས་ཆུང་བ་འཁོན་དཀོན་མཆོག་རྒྱལ་པོས་ཆུ་མོ་གླང་གི་ལོ་ཁྲུམས་ཀྱི་ཟླ་བའི་ཡར་ཚེས་ལ་བོད་ཀྱི་རྡོ་རྗེ་གདན་དཔལ་ལྡན་ས་སྐྱའི་གཙུག་ལག་ཁང་རྣམས་ཀྱི་ཕུད་སྒོ་རུམ་གཟིམས་སྤྱིལ་དཀར་པོ་བཏབ་པ་ནས་བཟུང་འཁོན་གྱི་གདུང་རབས་ལ་ས་སྐྱ་པའི་མཚན་ཐོགས། བླ་ཆེན་དེའི་སྲས་ཡང་དག་པར་རྫོགས་པའི་སངས་རྒྱས་འོད་ཟེར་ཀུན་ནས་འཕགས་པ་དཔལ་བརྩེགས་རྒྱལ་པོ་ཉིད་སེམས་དཔའི་ཚུལ་བཟུང་བའི་སྒོ་ནས་སེམས་ཅན་གྱི་དོན་ལ་གཅིག་ཏུ་དགོངས་པ་ཐུགས་རྗེའི་དབང་ཕྱུག་སྤྱན་རས་གཟིགས་དབང་ཉིད་གཞན་ངོར་དགེ་བསྙེན་མཆོག་གི་སྐུར་བསྟན་པ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་བརྩེ་ཆེན་ཀུན་དགའ་སྙིང་པོ་ཞེས་གངས་རིའི་ཁྲོད་འདིར་འགྲན་ཟླ་ཐམས་ཅད་དང་བྲལ་བའི་སྐྱེས་ཆེན་དམ་པ་དེ་ཉིད་ནི་རང་རེ་ས་སྐྱ་པ་རྣམས་ཀྱི་ཆུ་མགོ་གངས་དཀར་ལ་ཐུག་པ་ལྟ་བུ་དེ་ཡིན་པས་གཙོ་ཐང་ལ་བཞུགས་ཤིང་། གདུང་རབས་ཀྱི་གྲས་ལའང་སྐུ་བརྙན་ཆུང་ངུ་རེ་བཀོད། དེ་ལ་སྲས་བཞི་བྱོན་པའི་གཅེན་ཀུན་དགའ་འབར། གཅུང་སློབ་དཔོན་རིན་པོ་ཆེ་བསོད་ནམས་རྩེ་མོ་ནི་ཆུ་བོ་གངྒཱ་ཚུན་ཆད་ལ་འགྲན་ཟླ་མེད་པའི་མཁས་གྲུབ་ཆེན་པོ་སྐུ་ལུས་མ་སྤངས་པར་མཁའ་སྤྱོད་དུ་གཤེགས་པ་དེ་ཉིད་ཀྱི་སྣང་བརྙན་རྟེན་གཙོ་དང་གདུང་རབས་ཀྱི་གྲས་ལ་གཅིག་བཞུགས། དེའི་གཅུང་དེ་བཞིན་གཤེགས་པ་ཐམས་ཅད་ཀྱི་གསུང་གི་གསང་བ་འཛིན་པ་རྗེ་བཙུན་འཁྲུལ་པའི་དྲི་བྲལ་གྲགས་པ་རྒྱལ་མཚན་གྱི་སྐུའང་རྟེན་གཙོ་དང་གདུང་རབས་ཀྱི་གྲས་ལ་བཞུགས།
དེའི་གཅུང་དཔལ་ཆེན་འོད་པོ་དེ་ལ་སྲས་གཉིས་བྱུང་བའི་གཅེན་རྗེ་བཙུན་འཇམ་པའི་དབྱངས་ཉིད་ངུར་སྨྲིག་གི་བླ་གོས་འཆང་བ་མཚུངས་མེད་ཆོས་ཀྱི་རྗེ་བདག་ཉིད་ཆེན་པོ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོའི་སྐུ་བརྙན་ཡང་རྟེན་གཙོ་དང་གདུང་རབས་ཀྱི་གྲས་ལ་བཞུགས། གཅུང་ཟང་ཚ་བསོད་ནམས་རྒྱལ་མཚན། དེ་ལ་སྲས་བཞི་བྱོན་པའི་གཅེན་ཁམས་གསུམ་ཆོས་ཀྱི་རྒྱལ་པོ་བླ་ཆེན་འགྲོ་བའི་མགོན་པོ་འཕགས་པ་རིན་པོ་ཆེ་བློ་གྲོས་རྒྱལ་མཚན་དཔལ་བཟང་པོའི་སྐུའང་རྟེན་གཙོ་དང་གདུང་རབས་ཀྱི་གྲས་ལ་བཞུགས། གཅུང་འགྲོ་བའི་མགོན་པོ་ཕྱག་ན་རྡོ་རྗེ། སློབ་དཔོན་རིན་ཆེན་རྒྱལ་མཚན། སློབ་དཔོན་ཡེ་ཤེས་འབྱུང་གནས། འགྲོ་མགོན་ཕྱག་ནའི་སྲས་དྷརྨཱ་ཕ་ལ་རཀྵི་ཏ། དེ་སྲས་རཏྣ་བྷ་དྲ་ཡེ་ཤེས་འབྱུང་གནས་ཀྱི་སྲས་འཁོན་རིགས་རྒྱ་མཚོའི་འབྱུང་ཁུངས་མཁྱེན་བརྩེ་ནུས་མཐུའི་དབང་ཕྱུག་བདག་ཉིད་ཆེན་པོ་བཟང་པོ་དཔལ་གྱི་སྐུ་བརྙན་ཡང་རྟེན་གཙོ་དང་གདུང་རབས་ཀྱི་གྲས་ལ་བཞུགས། དེ་ཉིད་ལ་སྲས་མང་དུ་བྱོན་པ་ལས་བསོད་ནམས་བཟང་པོ། དེའི་སྲས་རཏྣ་བྷ་དྲ།
བདག་ཉིད་ཆེན་པོའི་སྲས་ཏི་ཤྲཱི་ཀུན་དགའ་བློ་གྲོས་རྒྱལ་མཚན་དཔལ་བཟང་པོ་རྣམས་ལ་དཔལ་ས་སྐྱའི་གདན་ས་ཆེན་པོ་སྤྱི་ལ་དབང་བསྒྱུར་བའི་གདུང་རབས་ཞེས་གྲགས་ཤིང་། རྟེན་གཙོ་བླ་མ་ས་སྐྱ་པ་ཆེན་པོའི་སྐུ་ཐང་འདི་ལ་ཚང་། དེའི་འོག་ཕྱོགས་སུ་རྗེ་བཙུན་ས་སྐྱ་པའི་བསྟན་སྲུང་རྣམས་ཀྱི་གཙོ་བོ་རྡོ་རྗེ་ནག་པོ་ཆེན་པོ་གུར་གྱི་མགོན་པོའི་ཆོས་སྐོར་ལ་བཀའ་བབས་བཞི་བཞུགས་པ་ལས་ཐུན་མོང་མ་ཡིན་པ་མལ་ལོ་ཙཱ་བ་ནས་བརྒྱུད་པའི་གུར་མགོན་འཁོར་བཅས་ཀྱི་སྐུའི་རྣམ་གཞག་ལ་མི་འདྲ་བ་མང་ཡང་མཆོག་ཏུ་གྱུར་པ་ལྕམ་དྲལ་ལྷ་བརྒྱད་འབྱུང་པོ་འདུལ་བྱེད་གོང་གནོན་དུ་བཞུགས་པ་དང་བཅས་པ་ལ་འོ་སྐོལ་མཆོད་ཡོན་ལྷན་རྒྱས་གུས་འདུད་ཀྱི་ཚུལ་དུ་བསྐོར་ཏེ་འཕྲལ་ཡུན་གྱི་ཕན་བདེ་རྒྱས་པའི་རྣམ་འགྱུར་དང་བཅས་པ་ལགས། ༈ གཡས་དང་པོའི་རྟེན་གཙོ་རྗེ་བཙུན་སྐུ་མཆེད་དང་། འཇམ་མགོན་ས་སྐྱ་པཎྜི་ཏ་ལ་རྗེ་བཙུན་ས་སྐྱ་པའི་ཡབ་ཆོས་ཀྱི་གཙོ་བོ་ཀྱཻ་རྡོར་བཀའ་བབས་བཞིའི་ནང་ནས་སློབ་དཔོན་རྣལ་འབྱོར་དབང་ཕྱུག་བིརྺ་པ་ནས་ཤར་ཕྱོགས་ནག་པོ་པ་ལ་བརྒྱུད་པ་མན་ངག་ལུགས་ཀྱི་སྙིང་པོ་ཀྱཻ་རྡོ་རྗེ། ལཱུ་ནག་དྲིལ་གསུམ་རྣལ་འབྱོར་གསང་མཐའ་ལྟར་བཀྲལ་བའི་འཁོར་ལོ་བདེ་མཆོག་རྣམས་ལས་དབང་འབྲིང་རྗེས་སུ་བཟུང་བ་ལཱུ་ཧི་པའི་ལུགས། གསང་འདུས་བཀའ་བབས་གཉིས་ལས་འཕགས་ལུགས་མི་བསྐྱོད་རྡོ་རྗེ། ས་ལུགས་ལ་སྐུ་དྲིན་ཆེ་བའི་འཕགས་ཡུལ་གྱི་བླ་མ་རྒྱལ་བའི་ལུང་བསྟན་བརྙེས་པ་འཕགས་པ་ཀླུ་སྒྲུབ། སངས་རྒྱས་གཉིས་པ་སློབ་དཔོན་རིན་པོ་ཆེ་པདྨ་འབྱུང་གནས། རྣལ་འབྱོར་དབང་ཕྱུག་འཇིགས་བྲལ་དཔལ་ལྡན་ཆོས་སྐྱོང་།
བྱང་ཆུབ་སེམས་དཔའ་ཆེན་པོ་དཔལ་ལྡན་མར་མེ་མཛད་རྣམས་དང་། བླ་མ་ས་སྐྱ་པ་ཆེན་པོའི་དབུ་བླའི་གྲས། བ་རི་ལོ་ཙཱ་བ་རིན་ཆེན་གྲགས་པ། འཁོན་སྒྱི་ཆུ་བ་དགྲ་ལྷ་འབར་རྣམས་དང་། བླ་བྲང་གོ་བཞིའི་ནང་ཚན་བཞི་ཐོག་བླ་བྲང་གི་གདུང་གི་ཐོག་མ་བདག་ཉིད་ཆེན་པོའི་སྲས་མཁས་བཙུན་ནམ་མཁའ་ལེགས་པ། དེའི་གཅུང་ནམ་མཁའ་བཤེས་གཉེན་དང་ནམ་མཁའ་རྒྱལ་མཚན། མཁས་བཙུན་པའི་སྲས་ཏ་དབོན་ཀུན་དགའ་རིན་ཆེན། དེ་ལ་སྲས་གསུམ་བྱུང་བའི་གཅེན་གུག་ཤྲཱི་བློ་གྲོས་རྒྱལ་མཚན། གཅུང་སློབ་དཔོན་གྲགས་པ་བློ་གྲོས་དང་སློབ་དཔོན་ཀུན་དགའ་བློ་གྲོས་རྒྱལ་མཚན་དཔལ་བཟང་པོ། གུག་ཤྲཱི་བློ་རྒྱལ་གྱི་སྲས་ཀུན་དགའ་དབང་ཕྱུག
གྲགས་བློ་པའི་སྲས་བློ་གྲོས་དབང་ཕྱུག་ཏེ་བཞི་ཐོག་བླ་བྲང་པའི་གདུང་རབས་དང་། རིན་ཆེན་སྒང་བླ་བྲང་པའི་གདུང་གི་ཐོག་མ་བདག་ཉིད་ཆེན་པོའི་སྲས་ཏ་དབེན་ཀུན་དགའ་ཉི་མ། དེའི་གཅུང་འཇམ་དབྱངས་དོན་ཡོད་རྒྱལ་མཚན་དང་། དཔལ་ལྡན་བླ་མ་དམ་པ་བསོད་ནམས་རྒྱལ་མཚན། འཇམ་དབྱངས་པའི་སྲས་ཉི་མ་རྒྱལ་མཚན་དང་བླ་ཆེན་ཀུན་དགའ་རྒྱལ་མཚན། དེ་སྲས་འཇམ་དབྱངས་ནམ་མཁའ་རྒྱལ་མཚན་དང་། བདག་ཆེན་ཞྭ་ལུ་པ་མཐུ་སྟོབས་དབང་ཕྱུག་བསོད་ནམས་རྒྱལ་མཚན་དཔལ་བཟང་པོ། རྣམ་རྒྱལ་བའི་སྲས་སྔགས་འཆང་རྒྱ་གར་ཤེས་རབ་རྒྱལ་མཚན་དང་། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན་དཔལ་བཟང་པོ། ཞྭ་ལུ་པའི་སྲས་གྲགས་པ་རྒྱལ་མཚན་ཏེ་རིན་ཆེན་སྒང་པའི་གདུང་རབས་དང་།
ལྷ་ཁང་བླ་བྲང་པའི་གདུང་གི་ཐོག་མ་བདག་ཉིད་ཆེན་པོའི་སྲས་ཏི་ཤྲཱི་ཀུན་དགའ་ལེགས་པའི་འབྱུང་གནས་དང་། ཏི་ཤྲཱི་ཀུན་དགའ་རྒྱལ་མཚན་དེ་སྲས་ཏ་དབེན་ཆོས་ཀྱི་རྒྱལ་མཚན། གཅུང་ཏ་དབེན་བློ་གྲོས་རྒྱལ་མཚན། ཏ་དབེན་ཆོས་རྒྱལ་གྱི་སྲས་ཐེག་ཆེན་ཆོས་ཀྱི་རྒྱལ་པོ་ཀུན་དགའ་བཀྲ་ཤིས་དཔལ་བཟང་པོ། དྷརྨ་དྷྭ་ཛ། དེ་གཅུང་རྡོ་རྗེ་རིན་ཆེན་དང་། བསོད་ནམས་བཀྲ་ཤིས། དེ་སྲས་བདེ་ལེགས་བཀྲ་ཤིས། དེ་སྲས་བསོད་ནམས་རྒྱལ་མཚན། ཤཱཀྱ་སེང་གེ
དོན་གྲུབ་རྒྱལ་མཚན། བསམ་འགྲུབ་རྒྱལ་མཚན། ཤཱཀྱ་སེང་གེའི་སྲས་ཀུན་དགའ་བཀྲ་ཤིས། ཀུན་དགའ་རྒྱལ་མཚན། ཀུན་དགའ་སྙིང་པོ། རིན་ཆེན་རྒྱལ་མཚན་དཔལ་བཟང་པོ་རྣམས་ཀྱིས་བསྐོར་བ་དང་། འོག་ཕྱོགས་སུ་རྗེ་བཙུན་ས་སྐྱ་པའི་ཆོས་སྐྱོང་ཆེ་ཆུང་གཉིས་ཀྱི་ནང་ཚན་དམ་ཚིག་གི་མགོན་པོ་ཙ་ཏུརྨུ་ཁ་འདི་ལ་འཕགས་ཡུལ་ནས་བརྒྱུད་སྲོལ་མི་འདྲ་བ་ཁ་ཤས་ཀྱི་སྣང་ཡང་། འདིར་ཐུན་མོང་མ་ཡིན་པ་རི་སུལ་གྱི་རྣལ་འབྱོར་མ་ནས་གཉན་ལོ་ཙཱ་བ་ལ་བརྒྱུད་པའི་ལུགས་འདི་ལ་བསྙེན་སྒྲུབ་ལས་གསུམ་གྱི་མགོན་པོའི་མངོན་རྟོགས་སོགས་རྣམ་གྲངས་མང་ཡང་ཕལ་ཆེར་འབྲི་མི་རུང་ཞིང་། བླ་མ་གོང་མ་རྣམས་ཀྱི་ཕྱག་ལེན་ལ་བྲམ་གཟུགས་ཡུམ་བཞི་མ་འདི་དར་བས་དེ་ལྟར་གྱི་བཀོད་པ་བཅས་ཀྱི་དྲུང་དུ་རང་ཅག་མཆོད་ཡོན་རྣམས་གུས་འདུད་ཀྱི་ཚུལ་དུ་གནས་པ་ལགས། ༈ གཡོན་དང་པོའི་རྟེན་གཙོ་འཕགས་པ་རིན་པོ་ཆེ་དང་།
བདག་ཉིད་ཆེན་པོ་ས་སྐྱ་པའི་བསྟན་འཛིན་ངོར་རྫོང་ཚར་གསུམ་གྱི་ནང་ནས་རྒྱལ་བའི་ལུང་བསྟན་བརྙེས་པ་སྐུ་དྲིན་མཚུངས་མེད་ངོར་ཆེན་རྡོ་རྗེ་འཆང་ཀུན་དགའ་བཟང་པོ་རྣམས་ལ་རང་ལུགས་ཡབ་ཆོས་རྣམས་ཀྱི་གཙོ་བོ་དཔལ་ཆེན་ཡང་དག་དང་རྡོ་རྗེ་ཕུར་པ། གཤིན་རྗེ་གཤེད་དམར་པོ་རྣམས་དང་། ས་ཆེན་གྱི་དབུ་བླའི་གྲས་མལ་ལོ་ཙཱ་བ་བློ་གྲོས་གྲགས་པ། གནམ་ཁའུ་པ་ཆོས་ཀྱི་རྒྱལ་མཚན། ཞང་སྟོན་ཆོས་འབར་རྣམས་དང་། ལྷ་ཁང་བླ་བྲང་པའི་གདུང་རབས་ཀྱི་འཕྲོས་ཀུན་དགའ་རྒྱལ་མཚན་ལ་སྲས་གཉིས་བྱུང་བའི་གཅེན་ཆོས་ཀྱི་རྒྱལ་མཚན་དཔལ་བཟང་པོ་དང་། གཅུང་འདམ་ཐོག་བདག་ཆེན་ཀུན་དགའ་བློ་གྲོས་ལེགས་པའི་འབྱུང་གནས་དཔལ་བཟང་པོ་སྟེ་ལྷ་ཁང་བླ་བྲང་པའི་གདུང་རབས་དང་། དུས་མཆོད་བླ་བྲང་པའི་གདུང་གི་ཐོག་མ་བདག་ཉིད་ཆེན་པོའི་སྲས་གཅེན་སློབ་དཔོན་ཆེན་པོ་ཉི་མ་དཔལ། གཅུང་ངག་དབང་ཀུན་དགའ་ལེགས་པའི་འབྱུང་གནས་དཔལ་བཟང་པོ། དེ་སྲས་གཅེན་བླ་ཆེན་བསོད་ནམས་བློ་གྲོས།
གཅུང་ངག་དབང་གྲགས་པ་རྒྱལ་མཚན། དེ་སྲས་གཅེན་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ་དང་། གཅུང་དབང་རྣམ་སྲས་རྒྱལ་མཚན་དང་། ཆོས་ཀྱི་རྒྱལ་མཚན། དབང་རྣམ་སྲས་པའི་སྲས་ཀུན་དགའ་བློ་གྲོས་རྒྱལ་མཚན་དཔལ་བཟང་པོ། གཅུང་དབང་ནམ་མཁའ་ལེགས་པའི་རྒྱལ་མཚན། དེ་སྲས་དབང་ནམ་མཁའ་རྒྱལ་མཚན། དེ་སྲས་ནམ་མཁའ་རིན་ཆེན་རྒྱལ་མཚན་དཔལ་བཟང་པོ་དང་། གཅུང་ནམ་མཁའ་བཀྲ་ཤིས་རྒྱལ་མཚན། དེ་སྲས་ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ།
ངག་གི་དབང་ཕྱུག་གྲགས་པ་རྒྱལ་མཚན་དཔལ་བཟང་པོ། འཇམ་དཔལ་གྲགས་པ་འཇམ་དབྱངས་ནམ་མཁའ་དོན་གྲུབ་སངས་རྒྱས་ཚེ་བརྟན་བཀྲ་ཤིས་རྒྱལ་མཚན་དཔལ་བཟང་པོ། དེ་ལ་སྲས་གཉིས་བྱུང་བའི་གཅེན་ཀུན་དགའ་བསམ་འགྲུབ། དེ་སྲས་ཀུན་དགའ་བདེ་ལེགས་བཀྲ་ཤིས། དེ་སྲས་འཇམ་དབྱངས་ཀུན་དགའ་བསོད་ནམས་ལྷུན་གྲུབ། ཚེ་དབང་ཧོར་སོགས་བསོད་ནམས་རྒྱལ་མཚན། འཇིག་རྟེན་རྒྱ་ཧོར་རམ་འཇིག་རྟེན་དབང་ཕྱུག དེ་སྲས་གཅེན་བྱམས་པ། ངག་དབང་བསོད་ནམས་རྒྱལ་མཚན། གཅུང་ངག་དབང་ལྷུན་གྲུབ།
དེ་སྲས་གཅེན་བསོད་ནམས་བསྟན་འཛིན་དབང་པོ་བྱམས་པ་ཆོས་ཀྱི་རྒྱལ་མཚན་དཔལ་བཟང་པོ། གཅུང་ངག་དབང་ནོར་བུ་བསོད་ནམས་དབང་གི་རྒྱལ་པོ། དེ་སྲས་གཅེན་ཀུན་དགའ་ཚེ་དབང་རིགས་འཛིན། གཅུང་ངག་དབང་རྒྱལ་མཚན་ཏེ། རྩེ་གདོང་པའི་གདུང་རབས་དང་། སངས་རྒྱས་ཚེ་བརྟན་གྱི་སྲས་ཆུང་བ་སྙིགས་དུས་བསྟན་པའི་ཉི་མ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་ཞེས་ཅི་མཛད་བསྟན་འགྲོའི་ཕན་བདེར་གྱུར་ཞིང་། ཁྱད་པར་རྗེ་བཙུན་ས་སྐྱ་པའི་སྡེ་བསྟན་པ་གདུང་རྒྱུད་དང་བཅས་པའི་བསྟན་པའི་མེ་རོ་རྨང་ནས་གསོ་བ་ལ་བསམ་བཞིན་བྱོན་པའི་སྐྱེས་ཆེན་དེ་ཉིད་ཀྱི་སྐུ་རྟེན་གཙོ་དང་གདུང་རབས་ཀྱི་གྲས་ལ་ཞུགས། དེ་སྲས་གཅེན་བྱམས་པ་དཔལ་ངག་དབང་བསོད་ནམས་དབང་པོ་གྲགས་པ་རྒྱལ་མཚན་དཔལ་བཟང་པོ་དང་། གཅུང་བསོད་ནམས་རྒྱལ་མཚན་ནམ་གྲགས་པ་བློ་གྲོས་རྒྱལ་མཚན་དཔལ་བཟང་པོ། དེ་སྲས་གཅེན་སྒར་ཆེན་མཐུ་སྟོབས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ་དང་གཅུང་ངག་དབང་ཀུན་དགའ་དབང་རྒྱལ་གྲགས་པ་རྒྱལ་མཚན་དཔལ་བཟང་པོ་དང་།
དེ་གཅུང་རྒྱལ་བ་ཀུན་གྱི་མཁྱེན་བརྩེ་ནུས་པའི་བདག་ཉིད་ཡོངས་རྫོགས་གནས་ལྔ་རིག་པའི་མ་ཧཱ་པཎྜི་ཏ་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་གྲགས་པ་རྒྱལ་མཚན་དཔལ་བཟང་པོ་ཞེས་སྙན་པའི་བ་དན་སྲིད་པ་གསུམ་དུ་གཡོ་བ་དེ་ཉིད་ཀྱི་སྐུ་རྟེན་གཙོ་དང་གདུང་རབས་ཀྱི་གྲས་ལ་བཞུགས། དེ་སྲས་འཇམ་པའི་དབྱངས་ངག་དབང་བསོད་ནམས་དབང་ཕྱུག་གྲགས་པ་རྒྱལ་མཚན་དཔལ་བཟང་པོ། དེ་སྲས་ངག་དབང་ཀུན་དགའ་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ། དེ་སྲས་བདག་གི་དྲིན་ཆེན་རྩ་བའི་བླ་མ་དམ་པ་རིགས་དང་དཀྱིལ་འཁོར་ཀུན་གྱི་ཁྱབ་བདག་རྡོ་རྗེ་འཆང་དཔལ་ས་སྐྱ་པ་ཆེན་པོ་སྔགས་འཆང་བླ་མ་ཐམས་ཅད་མཁྱེན་པ་ངག་དབང་ཀུན་དགའ་བསོད་ནམས་རིན་ཆེན་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ། རྣམ་འདྲེན་དམ་པ་དེ་ཉིད་ཀྱིས་ཁོ་བོ་ཅག་སྤུན་རྣམས་དལ་འབྱོར་གྱི་རྟེན་དུ་རྗེས་སུ་བཟུང་བ་ལས་ཁོ་བོའི་ནུ་བོ་རྒྱན་མཆོག་ངག་དབང་ཀུན་དགའ་བསོད་ནམས་མཐུ་སྟོབས་དབང་ཕྱུག་བཀྲ་ཤིས་གྲགས་པ་རྒྱལ་མཚན་དཔལ་བཟང་པོ་རྣམས་དང་། ས་སྐྱ་པའི་ཆོས་སྲུང་ནོར་སྐྱོང་དུར་ཁྲོད་ཀྱི་བདག་པོ་ཡབ་ཡུམ་བཅས་ལ་རང་རེ་མཆོད་ཡོན་རྣམས་གུས་འདུད་ཀྱི་ཚུལ་དུ་བསྐོར་བ་ལགས། ༈ གཡས་གཉིས་པའི་རྟེན་གཙོ་ཆོས་རྗེ་ཁུ་དབོན་ནས་བརྒྱུད་པའི། སྡེ་སྣོད་ཀྱི་བཤད་པ་དང་རིགས་ལམ་སྨྲ་བ་ལ་འགྲན་ཟླ་དང་བྲལ་བ་བྱམས་པའི་རྣམ་སྤྲུལ་གཡག་མི་ཕམ་ཆོས་ཀྱི་བླ་མ་སངས་རྒྱས་དཔལ། མཁས་མཆོག་ཀ་མ་ལ་ཤྲཱི་ལའི་རྣམ་སྤྲུལ་རོང་སྟོན་ཤེས་བྱ་ཀུན་རིག ལྔ་རིག་མཁས་པའི་དབང་པོ་དཔལ་ཤཱཀྱ་མཆོག་ལྡན་དྲི་མེད་ལེགས་པའི་བློ་གྲོས་རྣམས་ལ་དཔལ་རྡོ་རྗེ་འཇིགས་བྱེད་རྭ་ལུགས་དང་།
དཔལ་དུས་ཀྱི་འཁོར་ལོ། རྗེ་བཙུན་ས་སྐྱ་པའི་ཡབ་ཆོས་ཀྱི་ཉིང་ཁུ་རྗེ་བཙུན་རྡོ་རྗེ་རྣལ་འབྱོར་མ་རྣམས་དང་། རྗེ་བཙུན་གོང་མའི་ཞལ་སློབ་ཀྱི་གྲས། ཡར་སྒོམ་སེ་བོ། རྒྱལ་ཚ་ལུང་མང་པོ། མཁས་པ་ཡོན་ཏན་ཁྲི། མཁན་ཆེན་སེང་གེ་བཟང་པོ། གྲུབ་པའི་དབང་ཕྱུག་སེང་གེ་རྒྱལ་མཚན། མཁན་ཆེན་བསོད་ནམས་རྒྱལ་བ་མཆོག་དབྱངས་ཏེ། ཡར་ལུང་ཀླུ་པ་ཁུ་དབོན་རྣམས་དང་།
ས་ལུགས་བསྟན་འཛིན་གྱི་གཙོ་བོ་རྒྱལ་བ་རྡོ་རྗེ་འཆང་ཀུན་དགའ་བཟང་པོས་དཔལ་ཨེ་ཝཾ་ཆོས་ལྡན་གྱི་དགོན་པ་བཏབ་ནས་རང་ལུགས་ཀྱི་ཡབ་ཆོས་རྒྱུད་གསུམ་མན་ངག་དང་བཅས་པ་གཙོ་གྱུར་གྱི་རྒྱུད་སྡེ་བཞིའི་འཆད་ཉན་དར་རྒྱས་སུ་མཛད་པས་གདན་ས་ཆེན་པོ་འདི་ཉིད་ཀྱི་གདན་རབས་ཀྱི་ཐོག་མ་རྒྱལ་བ་རྡོ་རྗེ་འཆང་ཀུན་དགའ་བཟང་པོ། གདན་ས་གཉིས་པ་མུས་ཆེན་སེམས་དཔའ་ཆེན་པོ་དཀོན་མཆོག་རྒྱལ་མཚན། གསུམ་པ་འཇམ་དབྱངས་ཤེས་རབ་རྒྱ་མཚོ། བཞི་པ་རྒྱལ་ཚབ་ཀུན་དགའ་དབང་ཕྱུག ལྔ་པ་མཁས་གྲུབ་དཔལ་ལྡན་རྡོ་རྗེ། དྲུག་པ་ཀུན་མཁྱེན་བསོད་ནམས་སེང་གེ བདུན་པ་ཡོངས་འཛིན་དཀོན་མཆོག་འཕེལ། བརྒྱད་པ་འཇམ་དབྱངས་སངས་རྒྱས་རིན་ཆེན། དགུ་པ་རྒྱལ་བ་ལྷ་མཆོག་སེང་གེ བཅུ་པ་ཐམས་ཅད་མཁྱེན་པ་དཀོན་ཆོག་ལྷུན་གྲུབ།
བཅུ་གཅིག་པ་རྗེ་བཙུན་སངས་རྒྱས་སེང་གེ བཅུ་གཉིས་པ་རྗེ་དཀོན་མཆོག་དཔལ་ལྡན། བཅུ་གསུམ་པ་པཎ་ཆེན་ནམ་མཁའ་དཔལ་བཟང་། བཅུ་བཞི་པ་བྱམས་པ་ཀུན་དགའ་བཀྲ་ཤིས། བཅོ་ལྔ་པ་མཁས་གྲུབ་དཔལ་ལྡན་དོན་གྲུབ། བཅུ་དྲུག་པ་རྗེ་ནམ་མཁའ་སངས་རྒྱས། བཅུ་བདུན་པ་ཤར་ཆེན་ཤེས་རབ་འབྱུང་གནས། བཅོ་བརྒྱད་པ་རྒྱལ་རྩེ་བདག་པོ་བྱམས་པ་ངག་དབང་བསོད་ནམས་རྒྱལ་མཚན། བཅུ་དགུ་པ་མཁས་བཙུན་ནམ་མཁའ་རིན་ཆེན། ཉི་ཤུ་པ་རྗེ་བཙུན་བསོད་ནམས་རྒྱ་མཚོ།
ཉེར་གཅིག་པ་རྗེ་དཔལ་མཆོག་རྒྱལ་མཚན། ཉེར་གཉིས་པ་ངོར་ཆེན་ནམ་མཁའ་དཔལ་བཟང་། ཉེར་གསུམ་པ་གསང་བདག་ལྷུན་གྲུབ་དཔལ་ལྡན། ཉེར་བཞི་པ་སེམས་དཔའ་ཆེན་པོ་སངས་རྒྱས་ཕུན་ཚོགས། ཉེར་ལྔ་པ་རྒྱལ་སྲས་སངས་རྒྱས་བསྟན་འཛིན། ཉེར་དྲུག་པ་མཁན་ཆེན་ཤེས་བྱ་བཟང་པོ། ཉེར་བདུན་པ་འཇམ་མགོན་ཚུལ་ཁྲིམས་དཔལ་བཟང་། ཉེར་བརྒྱད་པ་མཁས་བཙུན་བསོད་ནམས་དཔལ་ལྡན། ཉེར་དགུ་པ་གྲུབ་དབང་བསོད་ནམས་བཟང་པོ། སུམ་ཅུ་པ་འཇམ་མགོན་བཀྲ་ཤིས་ལྷུན་གྲུབ།
སོ་གཅིག་པ་མཁས་དབང་ཚུལ་ཁྲིམས་ལྷུན་གྲུབ། སོ་གཉིས་པ་ཐར་རྩེ་རྡོ་རྗེ་འཆང་ནམ་མཁའ་བསམ་གྲུབ་ཀུན་དགའ་མཚན་དཔེའི་རྒྱལ་མཚན་དཔལ་བཟང་པོ། སོ་གསུམ་པ་སྐུ་དྲིན་མཚུངས་མེད་འཇམ་མགོན་དཔལ་ལྡན་ཆོས་སྐྱོང་། སོ་བཞི་པ་པཎྜིཏ་སངས་རྒྱས་དཔལ་བཟང་། སོ་ལྔ་པ་མཁན་ཆེན་བསོད་ནམས་ལྷུན་གྲུབ། སོ་དྲུག་པ་ཤར་ཆེན་འཇམ་པའི་དབྱངས་རིན་ཆེན་མི་འགྱུར་རྒྱལ་མཚན། སོ་བདུན་པ་དཔལ་ཨེ་ཝཾ་པ་ཆེན་པོ་འཇམ་མགོན་སངས་རྒྱས་ཡེ་ཤེས་ཀྱི་ཞལ་སྔ་ནས་ཏེ་ཆོས་གྲྭ་ཆེན་པོ་ངོར་གྱི་གདན་རབས་ཀྱིས་བསྐོར་བ་ལ་རྗེ་བཙུན་ས་སྐྱ་པའི་ཡབ་ཆོས་ཡང་ཕུར་གྱི་སྲུང་མ་དཀར་བདུད་ལྕམ་དྲལ་དང་བཅས་པ་ལ་རང་རེ་མཆོད་ཡོན་རྣམས་གུས་འདུད་ཀྱི་ཚུལ་དུ་གནས་པ་ལགས། ༈ གཡོན་གཉིས་པའི་རྟེན་གཙོ་ས་ལུགས་ཀྱི་བསྟན་འཛིན་ངོར་རྫོང་གཉིས་ལས་རྫོང་ཆུང་པ་སྔགས་འཆང་གཟུངས་ཀྱི་དཔལ་བའི་སྲོལ་འཛིན་ས་ལུགས་ཡབ་ཆོས་སྤྱི་དང་ཁྱད་པར་དཔལ་ཀྱཻ་རྡོ་རྗེའི་རྒྱུད་ཀྱི་བཀའ་འཛིན་པ་ལ་འགྲན་ཟླ་དང་བྲལ་བ་རྫོང་པ་ཀུན་དགའ་རྒྱལ་མཚན་ནམ་མཚན་གཞན་འཇམ་དབྱངས་གྲགས་པའི་དཔལ་དང་། དེ་ཉིད་ཀྱི་སྲོལ་འཛིན་ཀུན་མཁྱེན་རྡོ་རྗེ་གདན་པ་ཐུ་བཙུན་ཀུན་དགའ་རྣམ་རྒྱལ་དཔལ་བཟང་པོ་ཞེས་རྣམ་སྣང་རྡོ་རྗེ་བདུད་འཇོམས་ཀྱི་རྣམ་སྤྲུལ་དེ་ཉིད་དང་། རྗེ་བཙུན་ས་སྐྱ་པའི་གདུང་བརྒྱུད་རིམ་པ་ལས་འོངས་པའི་གསེར་ཆོས་མཐའ་དག་གི་བདག་པོ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གྱི་རྣམ་སྤྲུལ་ཚར་ཆེན་རྡོ་རྗེ་འཆང་བློ་གསལ་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་རྣམས་ལ་ས་སྐྱ་པར་བཀའ་བབས་ཚེ་ལྷ་གསུམ་དང་ཆོས་རྗེ་ཁུ་དབོན་སོགས་ཀྱི་ཞལ་སློབ་དྲག་གྲས་ཚོགས་སྒོམ་ཀུན་དགའ་དཔལ།
གྲུབ་ཐོབ་ཡོན་ཏན་དཔལ། དམ་པ་ཀུན་དགའ་གྲགས། ཤར་པ་དུས་འཁོར་བ་འཇམ་དབྱངས་རིན་ཆེན་རྒྱལ་མཚན། ས་བཟང་མ་ཏི་པཎ་ཆེན། ཤར་ཆེན་ཡེ་ཤེས་རྒྱལ་མཚན་རྣམས་དང་། རྫོང་ལུགས་དང་གོང་དཀར་བའི་བླ་མ་བརྒྱུད་རིམ་གྱིས་བསྐོར་བ་ལ་རྗེ་བཙུན་གོང་མའི་དབང་ལྷའི་གཙོ་བོ་དམར་པོ་སྐོར་གསུམ་དང་བཅས་པར་རང་རེ་མཆོད་ཡོན་རྣམས་གུས་འདུད་ཀྱི་ཚུལ་དུ་གནས་པ་ལགས། ༈ གཡས་གསུམ་པའི་རྟེན་གཙོ་གྲུབ་པའི་སློབ་དཔོན་ཆེན་པོ་པདྨ་འབྱུང་གནས་ཀྱི་རྣམ་སྤྲུལ་པ་ངོར་སྡེ་གསུམ་ལ་ལྷག་པར་སྤྱན་རས་ཀྱིས་གཟིགས་པ་གྲུབ་ཐོབ་ཀྱི་འཁོར་ལོ་བསྒྱུར་བ་ཆེན་པོ་དཔལ་ལྕགས་ཟམ་པ་ཐང་སྟོང་རྒྱལ་པོ་དང་། སློབ་དཔོན་དཔལ་ལྡན་ཆོས་གྲགས་ཀྱི་དགོངས་དོན་བཞིན་བདག་ཉིད་ཆེན་པོ་ས་སྐྱ་པཎྜི་ཏས་ལེགས་པར་བཀྲལ་བའི་སྡེ་བདུན་མདོ་དང་བཅས་པའི་དགོངས་དོན་གཙོ་གྱུར་གྱི་རྒྱན་དྲུག་མཆོག་གཉིས་ཀྱི་བཤད་སྲོལ་སྤེལ་བ་ལ་འགྲན་ཟླ་དང་བྲལ་བ་ཀུན་མཁྱེན་ཆོས་ཀྱི་རྒྱལ་པོ་བསོད་ནམས་སེང་གེ སྔགས་འཆང་བདུད་ཀྱི་སྟོབས་འཕྲོག་ངག་དབང་ཀུན་དགའ་རིན་ཆེན་རྣམས་ལ་ས་སྐྱ་པར་བཀའ་བབས་ཀྱི་ལྷ་ཁྲོ་བོའི་རྒྱལ་པོ་སྨེ་བརྩེགས་དུད་ཁ། རྗེ་བཙུན་མི་གཡོ་བ་སྔོན་པོ།
འཕགས་པ་སེང་གེ་སྒྲ་རྣམས་དང་། ས་ལུགས་ཁའུ་བྲག་རྫོང་པའི་རིང་ལུགས་འཛིན་པའི་མཁས་གྲུབ་ཀྱི་གྲས་རྗེ་བཙུན་རྡོ་རིང་པ་ཆེན་པོ་ཀུན་བཟང་ཆོས་ཀྱི་ཉི་མ་བློ་ལྡན་ཤེས་རབ་ཀུན་དགའ་རྒྱལ་མཚན་དཔལ་བཟང་པོ། རྗེ་བཙུན་སྒོ་རུམ་པ་ཆེན་པོ་ཀུན་དགའ་ལེགས་པའི་བློ་གྲོས་རྒྱལ་མཚན་དཔལ་བཟང་པོ། ཚར་ཆེན་རྗེ་རྟེན་གཙོས་གོ་བཅད། འཇམ་དབྱངས་མཁྱེན་བརྩེའི་དབང་ཕྱུག བོད་མཁར་བ་མཻ་ཏྲི་དོན་གྲུབ་རྒྱལ་མཚན། ཡོལ་མཁན་ཆེན་གཞོན་ནུ་བློ་གྲོས། སྡིངས་མ་བ་མཁན་ཆེན་བསླབ་གསུམ་དབང་ཕྱུག་བསྟན་པའི་རྒྱལ་མཚན་དཔལ་བཟང་པོ། རྟ་ར་བ་སྔགས་འཆང་བསོད་ནམས་ཆོས་འཕེལ། པཎྜི་ཏ་མང་ཐོས་ཀླུ་སྒྲུབ་རྒྱ་མཚོ།
རྡོ་རྗེ་འཆང་དབང་ཕྱུག་རབ་བརྟན། མཁན་ཆེན་ཐམས་ཅད་མཁྱེན་པ་ངག་དབང་ཆོས་གྲགས། རྗེ་བཙུན་བཀའ་འགྱུར་བ་ཆེན་པོ་བསོད་ནམས་མཆོག་ལྡན། མཁན་ཆེན་ཞྭ་ལུ་བ་ཆེན་པོ་རིན་ཆེན་བསོད་ནམས་མཆོག་གྲུབ། མཁས་གྲུབ་ངག་དབང་རྣམ་རྒྱལ། གྲུབ་མཆོག་ཀ་ཡེ་བསྟན་པ་རབ་རྒྱས། བཅོ་བརྒྱད་ཆེན་མོ་རྡོ་རྗེ་འཆང་མཁྱེན་རབ་བྱམས་པ་ངག་དབང་ལྷུན་གྲུབ། རྨོར་ཆེན་ཆོས་ཀྱི་རྒྱལ་པོ་ངག་དབང་ཀུན་དགའ་ལྷུན་གྲུབ། རྗེ་བཙུན་ཞྭ་ལུ་བ་རཏྣ་མཉྫུ་ཤྲཱི། རྗེ་སྒྲོ་མོ་ལུང་པ་ཆེན་པོ་མང་ཐོས་བསོད་ནམས་ཆོས་འཕེལ།
གནས་གསར་རྡོ་རྗེ་འཆང་ངག་དབང་ཀུན་དགའ་ལེགས་པའི་འབྱུང་གནས་ཐེག་མཆོག་བསྟན་པའི་རྒྱལ་མཚན་དཔལ་བཟང་པོའམ་མཚན་གཞན་འཇམ་དབྱངས་ངག་གི་དབང་ཕྱུག་རྒྱལ་མཚན་རབ་བརྟན་དཔལ་བཟང་པོའི་ཞལ་སྔ་ནས། བྲག་རྩ་རྡོ་རྗེ་འཆང་བློ་གསལ་བསྟན་འཛིན་རྒྱ་མཚོ་གྲགས་པ་རྒྱལ་མཚན་དཔལ་བཟང་པོ་པ་སྟེ་ཁའུ་བྲག་རྫོང་ས་ལུགས་ཀྱི་བླ་བརྒྱུད་རགས་རིམ་དང་། ཆོས་རྗེ་ཁུ་དབོན་གྱི་བཤད་རྒྱུན་འཛིན་པ་ལ་འགྲན་ཟླ་དང་བྲལ་བ་དཔལ་ས་སྐྱའི་སྤྲུལ་པའི་ལྷ་ཁང་ཆེན་མོའི་འདུས་ཚོགས་ཀྱི་མཁན་རབས་ལས། ཐོག་མའི་མཁན་རིན་པོ་ཆེ་སྔགས་འཆང་ཆོས་ཀྱི་རྒྱལ་པོ་ངག་དབང་ཀུན་དགའ་རིན་ཆེན་གྱི་དབུ་བླ་པཎྜི་ཏ་ལེགས་པའི་བློ་གྲོས། གདན་ས་གཉིས་པ་ལྷ་ཁང་བཟང་པོ། གསུམ་པ་ཀུན་དགའ་བཀྲ་ཤིས། བཞི་པ་དཔལ་འབྱོར་རྣམ་རྒྱལ། ལྔ་པ་དཔལ་མགོན་རིན་ཆེན། དྲུག་པ་ཀུན་དགའ་རིན་ཆེན། བདུན་པ་ངག་དབང་གྲགས་པ།
བརྒྱད་པ་རིན་ཆེན་བློ་གྲོས། དགུ་པ་ཕུན་ཚོགས་རིན་ཆེན། བཅུ་པ་རིན་ཆེན་རྒྱལ་མཚན། བཅུ་གཅིག་པ་བསམ་གཏན་རྒྱ་མཚོ། བཅུ་གཉིས་པ་བསོད་ནམས་བཀྲ་ཤིས། བཅུ་གསུམ་པ་ངག་དབང་ཀུན་རྒྱལ། བཅུ་བཞི་པ་དོན་གྲུབ་ལེགས་བཟང་། བཅོ་ལྔ་པ་ཡེ་ཤེས་རྒྱ་མཚོ། བཅུ་དྲུག་པ་བསམ་གཏན་ལྷུན་པོ། བཅུ་བདུན་པ་བྱམས་པ་བཀྲ་ཤིས།
བཅོ་བརྒྱད་པ་ཀུན་དགའ་བསྟན་འཛིན། བཅུ་དགུ་པ་དགེ་འདུན་འཕེལ། ཉི་ཤུ་པ་བསོད་ནམས་བསྟན་པའི་རྒྱལ་མཚན། ཉེར་གཅིག་པ་རིན་ཆེན་ཆོས་བཤད། ཉེར་གཉིས་པ་ཁོ་བོས་རབ་བྱུང་མཁན་པོ་དབང་ཕྱུག་ཕུན་ཚོགས། ཉེར་གསུམ་པ་ཁོ་བོས་རབ་བྱུང་སློབ་དཔོན་ཀུན་དགའ་ཟླ་འོད་རྣམས་དང་། ཉེར་བཞི་པ་བརྩོན་འགྲུས་ཡེ་ཤེས་དང་། ཉེར་ལྔ་པ་ཆོས་བཀྲ་ཤིས་གཉིས་ནི་ཁོ་བོ་སྦྱིན་བདག་ཏུ་བྲིས་པའི་དྲུང་ན་ཡོད་པ་སྟེ་ཐུབ་བསྟན་ལྷ་ཁང་ཆེན་པོའི་མཁན་རབས་དང་། ཡང་རྗེ་བཙུན་ས་སྐྱ་པའི་བཤད་གྲྭའི་གཙོ་བོ་དཔལ་ཤཱཀྱ་མཆོག་ལྡན་གྱི་གདན་ས་གསེར་མདོག་ཅན་གྱི་གདན་རབས་ལས། པཎ་ཆེན་ཤཱཀྱའི་མཚན་ཅན་ཉིད་ནི་རྟེན་གཙོས་འཐུས་ཤིང་།
གདན་ས་གཉིས་པ་རྟིང་སྐྱེས་པ་ཀུན་དགའ་རྒྱལ་མཚན། གསུམ་པ་སྤྱན་སྔ་ཀུན་དགའ་རྒྱལ་མཚན། བཞི་པ་དོན་ཡོད་གྲུབ་པ། ལྔ་པ་བྲག་དཀར་སེམས་དཔའ་ཆེན་པོ། དྲུག་པ་བློ་གྲོས་བཟང་པོ། བདུན་པ་འཇམ་དབྱངས་དཔལ་བཟང་། བརྒྱད་པ་འབུམ་ཕྲག་གསུམ་པ། དགུ་པ་དཔལ་མཆོག་བཟང་པོ། བཅུ་པ་ཟླ་བ་བཟང་པོ། བཅུ་གཅིག་པ་ཀུན་དགའ་རྒྱལ་མཚན།
བཅུ་གཉིས་པ་ཀརྨ་བཟང་པོ། བཅུ་གསུམ་པ་འཇམ་མགོན་ལྷུན་གྲུབ། བཅུ་བཞི་པ་ཤཱཀྱ་བསྟན་འཛིན། བཅོ་ལྔ་པ་རྡོ་རྗེ་ལྷུན་གྲུབ། བཅུ་དྲུག་པ་ཡོན་ཏན་གྲགས་པ་རྣམས་ཀྱིས་བསྐོར་བ་ལ་རྗེ་བཙུན་གོང་མའི་ནོར་ལྷའི་གཙོ་བོ་ཛམ་བྷ་ལ་དམར་སེར་ནག་གསུམ་དང་བཅས་པར་རང་ཅག་མཆོད་ཡོན་རྣམས་གུས་འདུད་ཀྱི་ཚུལ་དུ་གནས་པ་ལགས། ༈ གཡོན་གསུམ་པའི་རྟེན་གཙོ་སྔགས་འཆང་ཐམས་ཅད་མཁྱེན་པ་འཇམ་མགོན་ཨ་མེས་ཞབས། མཁས་གྲུབ་སངས་རྒྱས་ཕུན་ཚོགས། བཀའ་དྲིན་མཚུངས་མེད་ངོར་ཆེན་དཔལ་ལྡན་ཆོས་སྐྱོང་རྣམས་ལ་སྔགས་འཆང་རྒྱ་གར་ཤེས་བཟང་མན་ཆད་ཀྱི་གདུང་རྒྱུད་ཕལ་ཆེར་གྱི་ཐུགས་དམ་གྲས་གུ་རུ་དྲག་དམར་མངའ་བདག་མྱངས་ལུགས། ས་སྐྱ་པར་བཀའ་བབས་རྡོ་རྗེ་རྣམ་འཇོམས་བ་རི་ལུགས་དང་། རི་ཁྲོད་མ་སེར་མོ་ས་ལུགས་བསྟན་འཛིན་བགྲེས་ཁ་ཞང་དཀོན་མཆོག་དཔལ།
ན་བཟའ་བྲག་ཕུག་པ་བསོད་ནམས་དཔལ། རི་ཁྲོད་པ་བློ་གྲོས་བརྟན་པ། གན་པ་རིན་ཆེན་རྒྱལ་མཚན། སྙེ་ཐང་པ་ཤེས་རབ་རྡོ་རྗེ། རྒྱལ་སྲས་ཐོགས་མེད་བཟང་པོ་དཔལ། གཞུང་བརྒྱ་པ་དངོས་གྲུབ་དཔལ་འབར། དཔལ་ས་སྐྱའི་བདེ་ཆེན་གླིང་གི་མཁན་རིན་པོ་ཆེ་སྔགས་འཆང་ཆོས་ཀྱི་རྒྱལ་པོའི་དབུ་བླ་དཔལ་ལྡན་བཟང་པོ། འཇམ་མགོན་ཨ་མེས་ཞབས་ཀྱི་དབུ་བླ་མུས་ཆེན་སངས་རྒྱས་རྒྱལ་མཚན་རྣམས་དང་། ས་ལུགས་བཤད་གྲྭའི་གཙོ་བོ་ཀུན་མཁྱེན་ཆོས་ཀྱི་རྒྱལ་པོའི་གདན་ས་དཔལ་ཐུབ་བསྟན་རྣམ་རྒྱལ་གྱི་གདན་རབས་ལས་ཀུན་མཁྱེན་བླ་མ་དེ་ཉིད་རྟེན་གཙོ་ལ་ཡོད་པ་དང་། བདག་ཆེན་ངག་གི་དབང་ཕྱུག་གདུང་རབས་ཀྱི་གྲས་ལ་ཡོད་པས་འཐུས་ཤིང་།
གདན་ས་གཉིས་པ་དབང་ཕྱུག་གྲུབ་པ། གསུམ་པ་ཆོས་གྲགས་རྒྱ་མཚོ། བཞི་པ་བློ་གྲོས་རབ་ཡངས། ལྔ་པ་བཀྲ་ཤིས་བརྟན་པ། དྲུག་པ་བློ་གྲོས་འབྱུང་གནས། བདུན་པ་བྱམས་པ་རབ་བརྟན། བརྒྱད་པ་ཆོས་འོད་ཟེར། དགུ་པ་བསོད་ནམས་ཆོས་འཕེལ། བཅུ་པ་བཟོད་པ་རྒྱ་མཚོ། བཅུ་གཅིག་པ་ཆོས་རྣམ་རྒྱལ།
བཅུ་གཉིས་པ་དོན་གྲུབ་དཔལ་བཟང་། བཅུ་གསུམ་པ་ངག་དབང་བརྟན་པའི་རྡོ་རྗེ། བཅུ་བཞི་པ་བཀྲ་ཤིས་ཆོས་འཕེལ། བཅོ་ལྔ་པ་བསོད་ནམས་བློ་གྲོས། བཅུ་དྲུག་པ་ཆོས་དཀར་རྣམ་རྒྱལ། བཅུ་བདུན་པ་ཀུན་དགའ་བསོད་ནམས། བཅོ་བརྒྱད་པ་དཔལ་འབྱོར་རྣམ་རྒྱལ། བཅུ་དགུ་པ་བཟང་པོ་རྒྱལ་མཚན། ཉི་ཤུ་པ་བསོད་ནམས་རྒྱལ་མཚན། ཉེར་གཅིག་པ་རྡོ་རྗེ་རྣམ་རྒྱལ།
ཉེར་གཉིས་པ་རྣམ་རྒྱལ་བཟང་པོ་རྣམས་དང་། ཡང་གསེར་མདོག་ཅན་གདན་རབས་ཀྱིས་འཕྲོས། བཅུ་བདུན་པ་ཀུན་དགའ་བཀྲ་ཤིས། བཅོ་བརྒྱད་པ་བསོད་ནམས་ཆོས་འཕེལ། བཅུ་དགུ་པ་ཀུན་དགའ་ལེགས་པ། ཉི་ཤུ་པ་རྒྱལ་བ་ལྷུན་གྲུབ། ཉེར་གཅིག་པ་བརྩོན་འགྲུས་ཕུན་ཚོགས། ཉེར་གཉིས་པ་ཤཱཀྱ་ཕུན་ཚོགས། ཉེར་གསུམ་པ་བློ་གྲོས་ཕུན་ཚོགས། ཉེར་བཞི་པ་ཀུན་དགའ་ལྷུན་གྲུབ།
ཉེར་ལྔ་པ་སངས་རྒྱས་ཕུན་ཚོགས། ཉེར་དྲུག་པ་དར་རྒྱས་རྒྱ་མཚོ། ཉེར་བདུན་པ་ཀུན་དགའ་རྒྱལ་མཚན། ཉེར་བརྒྱད་པ་ཤཱཀྱ་བསམ་འགྲུབ། ཉེར་དགུ་པ་བློ་གྲོས་ཆོས་འཕེལ། སུམ་ཅུ་པ་ཤཱཀྱ་ནོར་བུ། སོ་གཅིག་པ་དཔལ་ལྡན་ཆོས་གྲགས་རྣམས་དང་། ཡང་ཐུབ་བསྟན་གདན་འཕྲོས། ཉེར་གསུམ་པ་ཆོས་སྐྱབས་རྣམ་རྒྱལ། ཉེར་བཞི་པ་ཕུན་ཚོགས་རྒྱལ་མཚན།
ཉེར་ལྔ་པ་ངག་དབང་ཚུལ་ཁྲིམས་བཟང་པོ་རྣམས་དང་། ཉེར་དྲུག་པ་ཀླུ་དབང་རྒྱ་མཚོ་དང་། ཉེར་བདུན་པ་ངག་དབང་བསྟན་འཛིན་རྒྱལ་མཚན་གཉིས་འོག་ཁོ་བོའི་དྲུང་ན་ཡོད། ཡང་གསེར་ཅན་གདན་འཕྲོས། སོ་གཉིས་པ་པདྨ་རྒྱ་མཚོ། སོ་གསུམ་པ་བསམ་གཏན་དཔལ་བཟང་རྣམས་ཀྱིས་བསྐོར་བ་ལ་དཔལ་ས་སྐྱའི་ནོར་ལྷ་དབྱུག་གུ་མཆེད་གསུམ་དང་བཅས་པ་རང་རེ་མཆོད་ཡོན་རྣམས་གུས་འདུད་ཀྱི་ཚུལ་དུ་གནས་པ་དང་བཅས་པ་སྟེ་མདོར་ན་ས་ལུགས་ཀྱི་བླ་མ་མཁས་གྲུབ་རགས་བསྡུས་མ་ཚང་བ་མེད་པ་ལ་ས་ལུགས་ལ་སྐུ་དྲིན་ཆེ་བའི་བླ་མ་ཡི་དམ་ཆོས་སྲུང་ནོར་ལྷའི་ཚོགས་དང་བཅས་བཞུགས་པའི་སྐུ་ཐང་འདི་དག་ལ་གཟུངས་སྔགས་བྱིན་རླབས་ཅན་དུ་མ་དང་། རང་གཞན་ལ་ཕན་བདེ་སྤེལ་བའི་འདོད་གསོལ་བཅས་རྒྱབ་གཟུངས་དུ་བཞུགས་པར་ངེད་རང་ནས་དཔལ་ཀྱཻ་རྡོ་རྗེ་ལ་བརྟེན་པའི་རབ་གནས་འབྲིང་པོ་བྱས་ཉིན་དཔལ་ས་སྐྱའི་གཙུག་ལག་ཁང་རྣམས་སུ་སྟོང་མཆོད་གློ་བུར་དུ་འབུལ་མི་འབྱུང་བ་སོགས་རྟེན་འབྲེལ་ལེགས་ཤིང་བྱིན་རླབས་ཀྱི་གཟི་འོད་འབར་བའི་ཐང་ཆེན་འདི་རྣམས་རྒྱལ་ཁབ་ཆེན་པོ་དེར་དགའ་སྟོན་སོགས་གནས་སྐབས་བཟང་པོ་རྣམས་ཀྱི་དུས་སུ་ཞལ་འབྱེད་མཛད་པའམ། ཡང་ན་དེ་གའི་ཕོ་བྲང་གཙུག་ལག་ཁང་གང་འོས་སུ་རྒྱུན་འགྲེམ་ལ་མཆོད་པ་དང་བསྙེན་བསྐུར་བཅས་བཞུགས་སུ་གསོལ་རྒྱུ་འདི་དག་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་ལྷག་བསམ་རྣམ་པར་དག་པས་ཀུན་ནས་བསླངས་ཏེ་ས་ངོར་གྱི་སྦྱིན་བདག་ཡིད་བཞིན་ནོར་བུ་ཁྱེད་སྡེ་དགེ་ཚང་ལ་ཕུལ་བ་ལགས་པས་ད་དུང་ཡང་ས་ངོར་གྱི་བསྟན་པ་རིན་པོ་ཆེ་གྱེན་དུ་འདེགས་པ་ལ་ཐུགས་བསྐྱེད་དམ་བཅའ་འགོག་མེད་ཞུ། ༈ སྭསྟི། ཡང་སྡེ་དགེ་དགོན་ཆེན་གྱི་ཕོ་བྲང་ས་སྐྱོང་བླ་མའི་གཟིམ་ཆུང་དང་།
བཀྲ་ཤིས་ས་སྐྱོང་དཔོན་རིམ་ཕེབས་ཀྱི་གཟིམ་ཆུང་དུ་བཞུགས་རྒྱུའི་རྗེ་བཙུན་གོང་མ་ལྔའི་སྐུ་ཐང་ཚོ་གཉིས་ལ་ས་སྐྱ་པའི་ཡབ་ཆོས་ཡང་ཕུར། བདེ་ཀྱེ། དུས་འཁོར། གསང་འདུས། གཤེད་དམར་བ། འཇིགས་བྱེད། མཁའ་སྤྱོད་མ། དྲག་དམར། ཀུན་རིག་རྣམ་སྣང་། མི་འཁྲུགས་པ།
ཚེ་དཔག་མེད་བཅས་རྒྱུད་སྡེ་བཞི་གཙོ་བསྡུས་ཀྱི་བླ་བརྒྱུད་དང་། ཆོས་སྐྱོང་ཆེ་ཆུང་དམར་པོ་སྐོར་གསུམ་བཅས་ཀྱི་བླ་བརྒྱུད་བཞུགས་པ་ལ་སྐུ་གྲངས་ཉུང་ཞིང་འཁྱེར་བདེ་བའི་ཕྱིར་བླ་མ་གཅིག་བརྒྱུད་པ་མང་པོ་ལ་བཞུགས་དགོས་རྣམས་གཅིག་འཐུས་སུ་བྱས་ནས་ཁྱོན་གྱི་བརྒྱུད་པའི་རྐང་གྲངས་འགྲིགས་པའི་བཞུགས་ཚུལ་ཡིན་ཀྱང་བླ་མ་ཁ་ཤས་བལྡབས་འདུག་པ་བཅས་ལ། རྟེན་གཙོ་དཔལ་ས་སྐྱ་པ་ཆེན་པོ་ཀུན་དགའ་སྙིང་པོ་ལ། ཡར་ཕུར། ཀྱཻ་རྡོར། རྡོ་རྗེ་འཆང་། རྡོ་རྗེ་སེམས་དཔའ། སློབ་དཔོན་ཧཱུྃ་ཀ་ར། སློབ་དཔོན་རིན་པོ་ཆེ་པད་མ་འབྱུང་གནས། འཁོན་ཀླུའི་དབང་པོ།
རྡོ་རྗེ་རིན་ཆེན། ཤེས་རབ་ཡོན་ཏན། ཚུལ་ཁྲིམས་རྒྱལ་པོ། རྡོ་རྗེ་གཙུག་ཏོར། དགེ་སྐྱབས། དགེ་མཐོང་། བལ་པོ། ཤཱཀྱ་བློ་གྲོས། ཤེས་རབ་ཚུལ་ཁྲིམས། དཀོན་མཆོག་རྒྱལ་པོ།
དཔལ་ས་སྐྱ་པ་ཆེན་པོ་བརྩེ་ཆེན་རིན་པོ་ཆེ་ཀུན་དགའ་སྙིང་པོ། སློབ་དཔོན་རིན་པོ་ཆེ་བསོད་ནམས་རྩེ་མོ། རྗེ་བཙུན་རིན་པོ་ཆེ་གྲགས་པ་རྒྱལ་མཚན། ཆོས་ཀྱི་རྗེ་རིན་པོ་ཆེ་ས་སྐྱ་པཎྜི་ཏ་ཀུན་དགའ་རྒྱལ་མཚན། འགྲོ་བའི་མགོན་པོ་འཕགས་པ་རིན་པོ་ཆེ་བློ་གྲོས་རྒྱལ་མཚན། ཁའུ་པ་འོད་ལྡན་དཔལ། པུ་ལུང་པ་ཀུན་དགའ་རྡོ་རྗེ། ལོ་ཙཱ་བ་མཆོག་ལྡན་ལེགས་པའི་བློ་གྲོས་དཔུང་རྒྱན་མཛེས་པའི་ཏོག དགའ་ལྡན་པ་ཀུན་དགའ་བསོད་ནམས། གན་པ་རིན་ཆེན་རྒྱལ་མཚན།
ཆོས་རྗེ་བླ་མ་དམ་པ་བསོད་ནམས་རྒྱལ་མཚན། སྙེ་ཐང་པ་ཤེས་རབ་རྡོ་རྗེ། བླ་ཆེན་ཆོས་དཔལ་ཤེས་རབ། ཡར་ལུང་པ་སེང་གེ་རྒྱལ་མཚན། མཁན་ཆེན་བསོད་ནམས་དར་པོ། དམར་སྟོན་རྒྱལ་མཚན་འོད་ཟེར། ཆོས་རྗེ་ནམ་མཁའ་བློ་གྲོས། ཆག་ལོ་ཙཱ་བ་རིན་ཆེན་ཆོས་ཀྱི་རྒྱལ་པོ་བླ་ཆེན་ཀུན་དགའ་རྒྱལ་མཚན། ཐེག་ཆེན་ཆོས་ཀྱི་རྒྱལ་པོ། ཤེས་རབ་རྡོ་རྗེ།་་་་་
འདི་བལྡབ། འཁོན་ཐུགས་རྗེ་ཤེས་རབ། སྔགས་འཆང་དྷརྨཱ་ཀཱིརྟི། འཕགས་པ་ནམ་མཁའི་སྙིང་པོ། འཇམ་དབྱངས་ནམ་མཁའ་རྒྱལ་མཚན། རྒྱ་གར་ཤེས་རབ་རྒྱལ་མཚན། ས་ལོ་ཙཱ་བ་འཇམ་དབྱངས་ཀུན་དགའ་བསོད་ནམས། སྤྱན་སྔ་ངག་དབང་ཆོས་གྲགས་རྒྱལ་མཚན། སྔགས་འཆང་ཆོས་ཀྱི་རྒྱལ་པོ་ཀུན་དགའ་རིན་ཆེན། འཇམ་དབྱངས་བསོད་ནམས་དབང་པོ།
སྔགས་འཆང་གྲགས་པ་བློ་གྲོས། སྒོ་རུམ་པ་ཀུན་དགའ་ལེགས་པ། འཇམ་དབྱངས་མཁྱེན་བརྩེའི་དབང་ཕྱུག རྡོ་རྗེ་འཆང་དབང་ཕྱུག་རབ་བརྟན། སྤྱན་སྔ་ཀུན་དགའ་དོན་གྲུབ། སྒར་ཆེན་མཐུ་སྟོབས་དབང་ཕྱུག སྔགས་འཆང་ཀུན་དགའ་དབང་རྒྱལ། འཇམ་མགོན་ཨ་མེས་ཞབས་ངག་དབང་ཀུན་དགའ་བསོད་ནམས། འཇམ་དབྱངས་བསོད་ནམས་དབང་ཕྱུག སྔགས་འཆང་ཀུན་དགའ་བཀྲ་ཤིས།
མཁན་ཆེན་ཞྭ་ལུ་པ་རིན་ཆེན་བསོད་ནམས་མཆོག་གྲུབ། བླ་མ་མཆོད་དཔོན་དཀོན་མཆོག་རྒྱལ་པོ། ཡབ་རྗེ་རྡོ་རྗེ་འཆང་ངག་དབང་ཀུན་དགའ་བསོད་ནམས་རིན་ཆེན་གྱི་ཞལ་སྔ་ནས། སྙེ་ཐང་མཁན་ཆེན་ངག་དབང་སྦྱིན་པ། གོང་དཀར་བ་ཆེན་པོ་བསོད་ནམས་བློ་གྲོས་ཀྱི་ཞལ་སྔ་ནས་བཅས་དཔལ་ཆེན་ཡང་དག་གི་དབང་བརྒྱུད་དང་། རྡོ་རྗེ་ཕུར་པའི་སྟོད་སྨད་ལས་ཀྱི་བླ་བརྒྱུད་ཆ་ཚང་ཞིག་བཞུགས་པ་ལ། འབྱུང་འདུལ། གུར་ལྷ་བརྒྱད་དང་། རང་རེ་མཆོད་ཡོན་རྣམས་ཀྱིས་བསྐོར་བ། ༈ གཡས་དང་པོའི་རྟེན་གཙོ་སློབ་དཔོན་རིན་པོ་ཆེ་བསོད་ནམས་རྩེ་མོ་ལ་དཔལ་དུས་ཀྱི་འཁོར་ལོ་དང་།
བདེ་མཆོག་ལཱུ་དྲིལ་གཉིས་གཅིག་འཐུས་དང་། ནག་པོ་ལུགས་བཅས་ལ་རྗེ་བཙུན་རྡོ་རྗེ་བདག་མེད་མ། གསང་བདག་ཕྱག་ན་རྡོ་རྗེ། གྲུབ་ཆེན་ས་ར་ཧ། འཕགས་པ་ཀླུ་སྒྲུབ། ཤ་ཝ་རི། ལཱུ་ཧི་པ། དྷ་རི་ཀ དྲིལ་བུ་པ། རུས་སྦལ་ཞབས།
ཛ་ལེན་དྷཱ་ར་པ། ནག་པོ་སྤྱོད་པ། གུ་ཧྱ་པ། རྣམ་རྒྱལ་ཞབས། ཏེ་ལོ་པ། ནཱ་རོ་པ། ཕམ་མཐིང་པ་གཅེན་འཇིགས་མེད་གྲགས་པ་དང་གཅུང་དུས་འཁོར་བ། རྣལ་འབྱོར་དབང་ཕྱུག བིརྺ་པ། ཤར་ཕྱོགས་ནག་པོ་པ།
ཌཱ་མ་རུ་པ། ཨ་ཝ་དྷུ་ཏི་པ། ག་ཡ་དྷ་ར། འབྲོག་མི་ཤཱཀྱ་ཡེ་ཤེས། ཀློག་སྐྱ་ཤེས་རབ་བརྩེགས་པ། མལ་ལོ་ཙཱ་བ་བློ་གྲོས་གྲགས་པ། སེ་སྟོན་ཀུན་རིག ཞང་སྟོན་ཆོས་འབར། འུ་ཡུག་པ་བསོད་ནམས་སེང་གེ ཞང་དཀོན་མཆོག་དཔལ།
བྲག་ཕུག་པ་བསོད་ནམས་དཔལ། སངས་འབུམ། དཔལ་ལྡན་སེང་གེ བུ་སྟོན་ཐམས་ཅད་མཁྱེན་པ་རིན་ཆེན་གྲུབ། ཁྱུང་ལྷས་པ་གཞོན་ནུ་བསོད་ནམས། བླ་མ་དཔལ་ལྡན་ཚུལ་ཁྲིམས། ཤར་ཆེན་ཡེ་ཤེས་རྒྱལ་མཚན། ངོར་ཆེན་རྡོ་རྗེ་འཆང་ཀུན་དགའ་བཟང་པོ། སེམས་དཔའ་ཆེན་པོ་དཀོན་མཆོག་རྒྱལ་མཚན། གུ་གེ་པཎྜི་ཏ་གྲགས་པ་རྒྱལ་མཚན།
གློ་བོ་མཁན་ཆེན་བསོད་ནམས་ལྷུན་གྲུབ། རྒྱལ་ཚབ་ཀུན་དགའ་དབང་ཕྱུག ཀུན་མཁྱེན་བསོད་ནམས་སེང་གེ གྲུབ་ཆེན་དཀོན་མཆོག་བློ་གྲོས། བདག་ཆེན་རྡོ་རྗེ་འཆང་བློ་གྲོས་རྒྱལ་མཚན། རྗེ་བཙུན་རྡོ་རིང་པ། འདྲེན་མཆོག་རཏྣ་ཝརྡྷ། རྗེ་བཙུན་སངས་རྒྱས་རིན་ཆེན། ངོར་ཆེན་དཀོན་མཆོག་ལྷུན་གྲུབ། ཚར་ཆེན་ཆོས་ཀྱི་རྒྱལ་པོ།
མཁན་ཆེན་བསླབ་གསུམ་དབང་ཕྱུག ངོར་ཆེན་སངས་རྒྱས་སེང་གེ པཎ་ཆེན་ནམ་མཁའ་དཔལ་བཟང་། སྤྱན་སྔ་དཀོན་མཆོག་རྒྱ་མཚོ། མུས་ཆེན་སངས་རྒྱས་རྒྱལ་མཚན། མགོན་པོ་བསོད་ནམས་མཆོག་ལྡན། ངོར་ཆེན་ནམ་མཁའ་སངས་རྒྱས། བསོད་ནམས་མཆོག་གྲུབ། སྔགས་འཆང་ཀུན་དགའ་བཀྲ་ཤིས། རྨོར་ཆེན་ཀུན་དགའ་ལྷུན་གྲུབ་སྟེ་ཀྱཻ་རྡོར་མན་ངག་ལུགས་དང་།
བདེ་མཆོག་ལཱུ་ནག་དྲིལ་གསུམ་གྱི་དབང་བརྒྱུད་ཕལ་ཆེར་དང་། གུར་མགོན་ཆོས་སྐོར་གྱི་བླ་བརྒྱུད་ཐོར་བུ་བཅས་ལ་ཞལ་གཙོ་འཁོར་ལྔ་དང་རང་ཅག་མཆོད་ཡོན་རྣམས་ཀྱིས་བསྐོར་བ། ༈ གཡོན་དང་པོ་རྟེན་གཙོ་རྗེ་བཙུན་རིན་པོ་ཆེ་གྲགས་པ་རྒྱལ་མཚན་དང་། དཔལ་གསང་བ་འདུས་པ་འཇམ་པའི་རྡོ་རྗེ། མི་བསྐྱོད་རྡོ་རྗེ། གཤིན་རྗེ་གཤེད་དམར་པོ་རྣམས་ལ། རྒྱལ་ཆེན་ཨིནྡྲ་བྷུ་ཏི། ཀླུ་ལས་བྱུང་བའི་ཡེ་ཤེས་ཀྱི་མཁའ་འགྲོ་མ་རྒྱལ་པོ་བི་སུ་ཀལྤ། འཕགས་པ་ལྷ། ཤཱཀྱ་བཤེས་གཉེན།
ཀླུའི་བྱང་ཆུབ། ཟླ་བ་གྲགས་པ། སློབ་པའི་རྡོ་རྗེ། ས་འདྲེན་པ། བིརྻ་བྷ་དྲ། དེ་ཝཱ་ཀ་ར་ཙནྡྲ། ཨ་ཏི་ཤ་སངས་རྒྱས་ཡེ་ཤེས། མར་མེ་མཛད། དཔལ་བདེ་བ། དྲི་མེད་སྦས་པ།
རིན་ཆེན་རྡོ་རྗེ། རིན་ཆེན་གྲགས་པ། བླ་མ་པཎྜེ་པ། རི་སུལ་གྱི་རྣལ་འབྱོར་མ་ཀུ་ས་ལི་དགེ་བ་ཅན་མ། ཌོཾ་བྷི་ཧེ་རུ་ཀ སློབ་དཔོན་དཔལ་འཛིན། བློ་བཟང་སྙིང་པོ། དརྤཎ་ཨ་ཙརྻ། འགོས་ཁུག་པ་ལྷས་བཙས། གཉེན་ལོ་ཙཱ་བ་དར་མ་གྲགས།
གློ་བོ་ལོ་ཙཱ་བ་ཤེས་རབ་རིན་ཆེན། པ་པ་བློ་གྲོས་བཟང་པོ། དབུས་པ་གེ་སེར། གནམ་ཁའུ་པ་ཆོས་ཀྱི་རྒྱལ་མཚན། གནམ་ཁའུ་པ་རྡོ་རྗེ་བདུད་འཇོམས། རི་ཁྲོད་པ་བློ་གྲོས་བརྟན་པ། དམ་པ་ཀུན་དགའ་གྲགས། སློབ་དཔོན་བཀྲ་ཤིས་དཔལ། ཁམས་སྟོན་རྡོ་རྗེ་དཔལ། བླ་མ་གྲགས་པ་དཔལ།
ཀུན་མཁྱེན་གངས་ཁྲོད་པ། ས་བཟང་མ་ཏི་པཎ་ཆེན། ས་བཟང་འཕགས་པ་གཞོན་ནུ་བློ་གྲོས། ཀུན་མཁྱེན་ཇོ་ནང་པ་ཕྱོགས་ལས་རྣམ་རྒྱལ། མཁྱེན་རབ་རིན་ཆེན་མཆོག་གྲུབ། ཀུན་མཁྱེན་ཤཱཀྱ་དོན་གྲུབ། སྟོང་ར་ཀུན་དགའ་ལེགས་གྲུབ། ཤེའུ་ལོ་ཙཱ་བ་བྱམས་པ་ཀུན་དགའ་ཆོས་གྲགས། ཉན་ཆེན་གྲགས་པ་བློ་གྲོས། ཤར་ཁང་པ་ཤེས་རབ་རྒྱལ་མཚན།
སྒྲུབ་ཁང་པ་དཔལ་ལྡན་དོན་གྲུབ། ཤར་ཆེན་ཤེས་རབ་འབྱུང་གནས། བཅོ་བརྒྱད་མཆོག་ལེགས་རྡོ་རྗེ། ཆོས་རྗེ་ཀུན་དགའ་རྣམ་རྒྱལ། བཅོ་བརྒྱད་མཁྱེན་རབ་བསྟན་འཛིན་བཟང་པོ། ཤར་ཆེན་ཡེ་ཤེས་བཟང་པོ། ཆོས་རྗེ་དམ་ཆོས་བསམ་གྲུབ། མཁན་ཆེན་སངས་རྒྱས་ཕུན་ཚོགས། ངོར་ཆེན་བཀྲ་ཤིས་ལྷུན་གྲུབ། གནས་གསར་རྡོ་རྗེ་འཆང་ངག་དབང་ཀུན་དགའ་ལེགས་པའི་འབྱུང་གནས་ཀྱི་ཞལ་སྔ་ནས་དང་།
རྗེ་སངས་རྒྱས་དཔལ་བཟང་། ཁོ་བོའི་ཡོངས་འཛིན་ས་སྐྱའི་རྒྱ་མཚོ་དཔོན་སེང་གེ་རྒྱལ་མཚན་གྱི་ཞལ་སྔ་ནས། འཇམ་མགོན་སངས་རྒྱས་ཡེ་ཤེས་ཀྱི་ཞལ་ནས་བཅས་གསང་འདུས་ལུགས་གཉིས་དང་གཤེད་དམར་རྣམས་ཀྱི་དབང་བརྒྱུད། ཞར་ལ་དཔལ་མགོན་ཞལ་གྱི་ཆོས་སྐོར་གྱི་བརྒྱུད་པའང་ཕལ་ཆེར་ཚང་བ་ལ་ནོར་སྐྱོང་དུར་ཁྲོད་བདག་པོ་ཡབ་ཡུམ་དང་རང་རེ་མཆོད་ཡོན་རྣམས་ཀྱིས་བསྐོར་བ། ༈ གཡས་གཉིས་པའི་རྟེན་གཙོ་ས་སྐྱ་པཎྜི་ཏ་ཀུན་དགའ་རྒྱལ་མཚན་དཔལ་བཟང་པོ་དང་། ཁྲོ་རྒྱལ་རྡོ་རྗེ་འཇིགས་བྱེད་རཱ་ལུགས་རྗེ་བཙུན་རྡོ་རྗེ་རྣལ་འབྱོར་མ། གུ་རུ་རྡོ་རྗེ་ཐོད་ཕྲེང་རྩལ་རྣམས་ལ་བདག་ཅག་གི་སྟོན་པ་རྗེ་བཙུན་འཇམ་པའི་དབྱངས། ཟ་ཧོར་རྒྱལ་པོ་རབ་གསལ་ཟླ་བ། རབ་འབྱོར་སྐྱོང་། ཀུན་དགའ་སྙིང་པོ།
ཤེས་རབ་སྐྱོང་། ཞི་བ་སྙིང་པོ། དགེ་མཚན་བཤེས་གཉེན། བདེ་བའི་རྡོ་རྗེ། ཡེ་ཤེས་སྙིང་པོ། ཡེ་ཤེས་ཞི་བ། སངས་རྒྱས་ཞི་བ། སངས་རྒྱས་གསང་བ། ཀུ་ས་ལ་ཆེ་ཆུང་གཉིས། གསེར་གླིང་པ་ཆོས་ཀྱི་གྲགས་པ།
ཤྲརྡྷཱ་ཀ་ར་ཝརྨ། ལ་ལི་ཏ་བཛྲ། སློབ་དཔོན་སྙིང་པོའི་ཞབས། ཛེ་ཏ་རི་དགྲ་ལས་རྣམ་རྒྱལ། བྱང་ཆུབ་བཟང་པོ། ཏིང་འཛིན་བཟང་པོ། ལྷན་སྐྱེས་རོལ་པ། བྷ་ལིཾ་ཏ་པ། རྡོ་རྗེ་གདན་པ་ཆེ་བ་མྱ་ངན་མེད། ཆུང་བ་དོན་ཡོད་རྡོ་རྗེ།
ལོ་ཆེན་རིན་ཆེན་བཟང་པོ། བ་རི་ལོ་ཙཱ་བ་རིན་ཆེན་གྲགས་པ། ཚོགས་སྒོམ་ཀུན་དགའ་དཔལ། ཉན་ཆེན་བསོད་ནམས་བརྟན་པ། ཤར་པ་རྡོ་རྗེ་འོད་ཟེར། བླ་མ་བཀྲ་ཤིས་འོད་ཟེར། ཨེ་པ་འཁོན་སྟོན། ཤར་པ་འཇམ་དབྱངས་ཆེན་པོ། བདག་ཉིད་ཆེན་པོ་བཟང་པོ་དཔལ། ཏི་ཤྲཱི་ཀུན་དགའ་བློ་གྲོས།
བྱང་སེམས་རྒྱལ་བ་ཡེ་ཤེས། གྲགས་པ་དཔལ། སྤྲུ་ལུང་པ་ཀུན་དགའ་སྨོན་ལམ། རྒྱལ་ཚ་ལུང་མང་པོ། མཁས་པ་ཡོན་ཏན་ཁྲི། མཁན་ཆེན་སེང་གེ་བཟང་པོ། ཡར་ལུང་པ་སེང་གེ་རྒྱལ་མཚན། མཁན་ཆེན་རྒྱལ་བ་མཆོག་དབྱངས། སྣུར་སྟོན་ཡེ་ཤེས་རྒྱལ་མཚན། སྣུར་སྟོན་ཆོས་འཕགས།
གར་ཐིག་པ་བསོད་ནམས་རྒྱལ་མཚན། ལོ་ཙཱ་བ་མ་ཎི་ཀ་ཤྲཱི། རྒྱལ་བ་ལྷ་མཆོག་སེང་གེ ངོར་ཆེན་སངས་རྒྱས་སེང་གེ སྔགས་འཆང་བསོད་ནམས་ཆོས་འཕེལ། ཐར་རྩེ་ནམ་མཁའ་རིན་ཆེན། ཐར་རྩེ་ནམ་མཁའ་དཔལ་བཟང་། ཆོས་རྗེ་ཤེས་རབ་རྒྱ་མཚོ། རྗེ་ངག་དབང་རྣམ་རྒྱལ། ངོར་ཆེན་ཚུལ་ཁྲིམས་དཔལ་བཟང་།
ཁང་གསར་ཆོས་རྗེ་བསོད་ནམས་བཟང་པོ། ཐར་རྩེ་རྡོ་རྗེ་འཆང་ནམ་མཁའ་བསམ་འགྲུབ་ཀྱི་ཞལ་སྔ་ནས་བཅས་ཀུན་རིག མི་འཁྲུགས་པ། ཚེ་དཔག་མེད་རྣམས་ཀྱི་དབང་བརྒྱུད་དང་། ཞར་ལ་རིག་བྱེད་མའི་ཆོས་སྐོར་གྱི་བརྒྱུད་པའང་ཕལ་ཆེར་ཚང་བ་ལ་དཀར་བདུད་ལྕམ་དྲལ་དང་རང་རེ་མཆོད་ཡོན་བཅས་ཀྱིས་བསྐོར་བ། ༈ གཡོན་གཉིས་པའི་རྟེན་གཙོ་བླ་ཆེན་ཆོས་ཀྱི་རྒྱལ་པོ་འཕགས་པ་རིན་པོ་དང་། རྣམ་སྣང་། མི་འཁྲུགས་པ། ཚེ་དཔག་མེད་རྣམས་ལ། སངས་རྒྱས་སྣང་བ་མཐའ་ཡས།
འཕགས་པ་སྤྱན་རས་གཟིགས། ཆོས་རྒྱལ་ཟླ་བ་བཟང་པོ། ལྷ་ཡི་དབང་པོ། གཟི་བརྗིད་ཅན། རྒྱལ་བས་བྱིན། ལྷའི་དབང་ཕྱུག སྣ་ཚོགས་གཟུགས། ལྷའི་དབང་ལྡན། འཇམ་དབྱངས་གྲགས་པ། པདྨ་དཀར་པོ།
བཟང་པོ་རྣམ་རྒྱལ། བཤེས་གཉེན་བཟང་པོ། རིན་ཆེན་ཕྱག ཁྱབ་འཇུག་སྦས་པ། ཉི་མ་གྲགས་པ། ཤིན་ཏུ་བཟང་པོ། རྒྱ་མཚོ་རྣམ་རྒྱལ། རྒྱལ་དཀའ། ཉི་མ། ཟླ་བའི་འོད།
སྣ་ཚོགས་གཟུགས། ས་སྐྱོང་། མཐའ་ཡས་གཉེན། སེང་གེ དཔལ་སྐྱོང་། རྣམ་གནོན། སྟོབས་པོ་ཆེ། མ་འགགས་པ། མིའི་སེང་གེ དབང་ཕྱུག་ཆེན་པོ།
མཐའ་ཡས་རྣམ་རྒྱལ། དྲག་པོ་འཁོར་ལོ་ཅན། བལ་པོ་ཧང་དུ་དཀར་པོ། ཏ་ཐཱ་ག་ཏ་རཀྵི་ཏ། མངའ་བདག་མྱང་རལ་ཡབ་སྲས། གུ་རུ་དྷརྨ་རཏྣ། རྟོགས་ལྡན་ཆོས་ཉིད་རང་གྲོལ། དྲིན་ཆེན་སངས་རྒྱས་ལྷུན་དབང་། སྤྲུལ་སྐུ་ཀུན་དགའ་བཀྲ་ཤིས། མཁས་གྲུབ་རྒྱལ་སྲས་ཆོས་རྗེ།
སྔགས་འཆང་ལེགས་པ་དཔལ་བཟང་། རིན་པོ་ཆེ་སྐྱོབ་པ་དཔལ། རྗེ་ཤེས་རབ་སེང་གེ བག་སྟོན་གཞོན་ནུ་ཚུལ་ཁྲིམས། བླ་མ་ཚུལ་ཁྲིམས་རྒྱལ་མཚན། མཁན་ཆེན་བྱང་ཆུབ་སེང་གེ བླ་མ་བསོད་ནམས་འབུམ། བླ་མ་ངག་གི་དབང་ཕྱུག གུ་རུ་ཤེས་རབ་བཟང་པོ། འཇམ་དབྱངས་བཀྲ་ཤིས་རིན་ཆེན།
རྩེ་གདོང་ཁྲི་ཆེན་བསོད་ནམས་ལྷུན་གྲུབ། རྒྱལ་རྩེ་བདག་པོ་བྱམས་པ་ངག་དབང་བསོད་ནམས་རྒྱལ་མཚན། ངོར་ཆེན་ལྷུན་གྲུབ་དཔལ་ལྡན། མཁན་རིན་པོ་ཆེ་དཔལ་ལྡན་ཆོས་སྐྱོང་དང་བཅས་པ་སྟེ་བྱང་ཤམྦྷ་ལའི་ཆོས་རྒྱལ་རིགས་ལྡན་རྣམས་དང་། དྲག་དམར་གྱི་དབང་བརྒྱུད། ཚོགས་བདག་འདོད་རྒྱལ་གཉིས་ཀྱི་ཆོས་སྐོར་གྱི་བརྒྱུད་པའང་ཕལ་ཆེར་ཚང་བ་ལ་དབང་ལྷ་དམར་པོ་སྐོར་གསུམ་དང་རང་ཅག་མཆོད་ཡོན་རྣམས་དང་བཅས་པས་བསྐོར་བའི་སྐུ་ཐང་རྒྱབ་གཟུངས་འདོད་གསོལ་བཅས་བཞུགས་པ་འདི་རྣམས་ལ་ངེད་རང་ནས་གོང་གི་ཐང་སྐུ་ཆེ་བ་རྣམས་དང་ལྷན་ཅིག་རབ་གནས་བགྱིས་ཏེ་སྡེ་དགེ་ཕོ་བྲང་། ལེ་ཚན་གྱི་གཟིམས་ཆུང་ཐང་ཁར་ཕུལ་བ་ལགས་པས་ཁྱེད་རྒྱལ་བརྒྱུད་རིམ་ཅན་ནས་ཐུགས་དམ་གྱི་རྟེན་དུ་བདག་གིས་བཞེངས་ཏེ་ས་སྐྱའི་རྗེ་བཙུན་གོང་མ་བརྒྱུད་པ་དང་བཅས་པའི་རིང་ལུགས་བཟང་པོ་འདི་ལ་རྩེ་གཅིག་གུས་འདུད་ཀྱི་སྒོ་ནས་ཕ་མེས་བཟང་པོ་རིམ་བྱོན་གྱི་ཕྱག་རྒྱུན་སྤྱན་ལྟོས་ལྟར་མཆོད་པ་དང་། བསྙེན་བཀུར་གྱི་གནས་སུ་མཛད་པས་གནས་སྐབས་སུ་ས་སྐྱོང་སྡེ་དགེ་ཚང་གི་ཆོས་སྲིད་དཔལ་འབྱོར་དཔག་བསམ་ཤིང་ལྟར་རྒྱས་ཤིང་། དེ་ལ་དཔལ་ས་སྐྱའི་ཆོས་སྲུང་རྣམས་འགོ་ཞིང་འཆེས་པ་དང་། མཐར་ཐུག་རང་རེ་འབྲེལ་ཐོགས་ཐམས་ཅད་རྗེ་བཙུན་གོང་མ་རྡོ་རྗེ་འཆང་དང་ཞལ་མི་གཉིས་པ་དེ་དག་གི་གོ་འཕང་ཐོབ་ནས་ཁམས་གསུམ་ཆོས་ཀྱི་རྒྱལ་པོར་འགྱུར་བ་ལགས་པས་དེ་ལྟར་ཐུགས་ལ་འཇོག་པར་ཞུ།
འདི་ནི་དཀར་ཆག་མདོར་བསྡུས་བསྙེལ་ཐོ་ལྟ་བུ་ཡིན་ལ། རྒྱས་པར་ན་ཡང་དག་པར་རྫོགས་པའི་སངས་རྒྱས་རྣམས་སྤྱི་བྱེ་བྲག་གི་གདུལ་བྱ་ལ་བཀའ་དྲིན་ཆེ་ཚུལ་ལས་གླེང་སྟེ་རྗེ་བཙུན་ས་སྐྱ་པའི་བཞེད་སྲོལ་སྡེ་སྣོད་གསུམ་དང་རྒྱུ་སྡེ་བཞིའི་བཤད་སྒྲུབ་འདི་གཞན་ནས་ཁྱད་པར་འཕགས་ཚུལ་དང་། དེ་འཛིན་གྱི་སྐྱེས་ཆེན་དམ་པ་གདུང་རབས་རིམ་བྱོན། ཞལ་སློབ་པ་རིམ་བྱོན་དང་བཅས་པ་རྣམས་ཀྱིས་རྟོགས་བརྗོད་རྒྱ་ཆེར་སྤེལ་བ་དཀར་ཆག་ཤིན་ཏུ་རྒྱས་ཤིང་དད་པ་ཡོད་པ་དང་གཟུ་བོར་གནས་པའི་བློ་ཅན་རྣམས་ཀྱི་རྒྱུད་ལ་དགེ་ལེགས་ཀྱི་ས་བོན་འབད་མེད་དུ་འཇོག་པར་འགྱུར་རོ། ། ཞེས་པའི་དཀར་ཆག་ཉུང་བསྡུས་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་དཔལ་ས་སྐྱའི་བཞི་ཐོག་བླ་བྲང་གི་ཡང་སྟེང་རང་ཉིད་ཀྱི་བསྟི་གནས་འཛམ་གླིང་ཕུན་ཚོགས་དཔལ་འབར་དུ་སྦྱར་བའི་ཡི་གེ་པ་ནི་གཞུ་ལུང་པ་བསོད་ནམས་འོད་ཟེར་རོ། ། འདིས་བསྟན་པ་དང་སེམས་ཅན་ལ་ཕན་ཐོགས་པར་གྱུར་ཅིག། །། ཀཱ་ལྱ་ན་ཝརྡྷནྟུ།། །། PAGE * MERGEFORMAT 2 ཀུན་དགའ་བློ་གྲོས། སྡེ་དགེ་ཆོས་རྒྱལ་རིན་ཆེན་གྱི་ཐུགས་དམ་དད་རྟེན་ཐང་སྐུ་བཅུ་བདུན་གྱི་དཀར་ཆག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
