གསུང་འབུམ། ཀུན་དགའ་བློ་གྲོས།
པོད ༡༠༨
ཕྱྭ་ཕྲིན་ནོར་བུའི་ཆོག་རྒྱལ་ས་ལུགས་ལྟར་གཏོང་ཚུལ་འདོད་དགུ་རབ་གསལ།
༄༅། །ཕྱྭ་ཕྲིན་ནོར་བུའི་ཆོག་རྒྱལ་ས་ལུགས་ལྟར་གཏོང་ཚུལ་འདོད་དགུ་རབ་གསལ་བཞུགས་སོ།། ཨོཾ་སྭསྟི། རྒྱལ་བ་གཉིས་པ་པདྨ་འབྱུང་གནས་ཀྱིས་སྙིགས་དུས་དབུལ་ཕོངས་སེལ་བྱེད་མན་ངག་རིན་ཆེན་སྤུངས་པའི་ཡ་གྱལ་ཕྱྭ་ཕྲིན་ནོར་བུའི་ཆོག་གཞུང་ལྡན་ལོ་ཚུལ་ཁྲིམས་རིན་ཆེན་གྱིས་གསར་མ་ལྟར་བཀྲལ་བའི་བསྟན་བཅོས་འདོད་དགུའི་ཆར་འབེབས་ལ། ས་ལོ་ཡབ་སྲས་ཀྱི་ཕྱག་ལེན་ལ་བཞུགས་པའི་དབྱངས་རོལ་སྣ་ཚོགས་ཀྱིས་མཛེས་པར་བྱས་ཏེ་ཉམས་སུ་ལེན་ཚུལ་ནི། ཐོག་མར་མཆོད་པ་བྱིན་བརླབས་ཀྱི་ཤཔྟ་ཨཱཿཧཱུྃ་ཞེས་པའི་རྗེས་སུ། བཅོམ་དུང་བཏང་ལ་རྡོ་རྗེ་ཕུར་པའི་རོལ་མོ་བྱིན་དབབ་བསྡུས་པའི་བསྡུས་པ། བདག་དང་ནས། མཆི་བར་ལ་ཆོས་སྤྱོད། སངས་རྒྱས་ཆོས་ཚོགས་མའི་གདངས་བཅས་ལན་གསུམ། གདངས་དེ་ཉིད་ཀྱིས་སེམས་བསྐྱེད་ལན་གསུམ།
བདག་བསྐྱེད་ལ་ཆོས་སྤྱོད་བར་གདངས། སྔགས་ཕྲེང་འཁོར་སོགས་ཅི་ནུས། མཆོད་བསྟོད་ལ་ཕྱག་རྒྱ་ལས་དྲིལ་གསིལ་རོལ་མོ་མི་དགོས། སྤྱན་མའི་སྔགས་ལ་མཛོད་རྒྱ་འཆའ་བར་གསུངས་ཀྱང་སྔགས་དེ་ལ་དེ་རང་གི་ཕྱག་རྒྱ་དང་མཛོད་རྒྱ་སྔགས་བཅས་སོ་སོར་རྣམ་སྲས་ཀྱི་གཞུང་རྣམས་ན་གསུངས་ཡོད་པས་དེ་བཞིན་བྱ། མདུན་བསྐྱེད་འདོན་ཚུལ་ཀྱང་བདག་བསྐྱེད་བཞིན། སྤྱི་བོར་མི་བསྐྱོད་མགོན་པོས་མཚན། ཞེས་པའི་རྗེས་སུ། རྡོར་ཐལ་གྱི་མཐར་སེ་གོལ་གཏོགས་པ་དང་བཅས་གཏོར་མ་ལན་གསུམ་བསྔོས། མཚན་སྔགས་རེ་རེ་སྦྱར་བའི་ཉེར་མཆོད་ལྔའི་མཐར། ཤཔྟར་རོལ་ཆེན་བསྟོད་པ་དང་འདོད་གསོལ་ལ་དྲིལ་གསིལ་གདངས་བཅས།
རྒྱལ་ཆེན་གྱི་གཏོར་མ་བསྔོས་གྲུབ་མ་ཐག་ཕྱོགས་སྐྱོང་གི་གཏོར་མ་བྱིན་རླབས་དང་བསྔོས་ལ། བཅོམ་རོལ་མེད་པར་རྔ་བརྡུང་སྟེ། ཕྱྭ་ཁུ་ཡེ་ནས། སྐྱོབས་ཤིག་གི་བར་ལ་ཡང་དག་དོན་འདུའི་དབྱངས་དང་མཐར་དེའི་རོལ་མོ། དེ་ཕྱིན་ལ་སྒེག་ཅིང་མའི་དབྱངས་ཐུང་བཅུག་ལ། ལྷོ་ཕྱོགས་ནས། སྐྱོབས་ཤིག་ལ་རོལ་མོ་བྱ་དགོས་པས། ཤིག་སྦྲཾ་༡༢༣། ༡༢༣། གཅིག
ཅེས་གསུམ་བརྡེག་ལེན་ཅན་བསྡུས་པར་བྱ། ནུབ་དང་བྱང་ལའང་དེའི་རིགས་འགྲེ། སྟེང་ནས་བར་སྣང་རྫོགས་པའི་བར་བྱས་ལ་རོལ་མོ་གོང་བཞིན། ཕྱོགས་མཚམས་ཀྱི་མཐར་ཡང་རོལ་མོ་གོང་བཞིན་བྱས་ལ། རྔ་རོལ་བཞག འདིའི་རོལ་མོ་ཐམས་ཅད་ལ་སྒང་དུང་རེ་རེའོ། ། བགེགས་གཏོར་འབྲུ་གསུམ་གྱི་བྱིན་གྱིས་བརླབས། མིང་སྔགས་ཀྱི་མཐར་མཛོད་སྔགས་བཏགས་པ་ནས་གསུམ་གྱིས་བསྔོས་ལ། གཡས་རྡོ་རྗེ་ཐུགས་ཀར་དང་། གཡོན་དྲིལ་བུ་ཆིག་བརྡུང་བྱ་ཞིང་།
ཧཱུྃ་འདྲེན་བཅུག་པའི་གང་ཞིག་མཚན་མོའི་གདངས། ཐེ་ཚོམ་མེད་ལ་རོལ་མོ་ཁད་ཀྱིས་བླངས་ཏེ་དྲག་རོལ་དྲག་དུང་བཅས་གཏོར་མ་ཕྱིར་དོར། གནས་ཁང་ཡུངས་ཀར་གྱིས་བྲབ། ཞྭ་གྱོན་གསུམ་བརྡེག་ལེན་ཅན་བྱས་ལ། ཤར་ནས་སྐྱོབས་ཤིག་གི་བར་ལ་ཤར་ཕྱོགས་སྒོ་སྲུང་མའི་དབྱངས་རོལ། དེ་ཕྱིན་སྒེག་ཅིང་མའི་དབྱངས་ཐུང་། བྱང་སྒོའི་ཕྲེང་བཅོལ་རྫོགས་པའི་སྐྱབས་སུ་གསོལ་ལ་རོལ་མོ་གོང་བཞིན། ཞྭ་ཕུད་ཞུ་ཆེན་གྱི་གསུང་རབ་ལྟར་ན་བསྐྱེད་ཆོག་ལ་རྔ་མི་བརྡུང་བའི་ལུགས་མཛད་ཀྱང་གྱེར་སྒམ་རིགས་ཀྱི་བསྐྱེད་ཆོག་ལ་རྔ་བརྡུང་ཡང་འགལ་བ་གཏན་ནས་མེད་པས། ཕྱྭ་ཁུ་ཡེ་ཞེས་ལན་གཅིག་ཏུ་བརྗོད་ལ། ཆོས་ཀུན་ནས།
བྷྲཱུྃཿཞེས་པའི་བར་དཔལ་ལྡན་སྲིད་གསུམ་མའི་དབྱངས། དེ་ནས་རོལ་མོ་མི་ལེན་པ། བྷྲཱུྃ་མ་ཝཱ་མ་ཝཱ་ཡ་འོད་ཅེས་སོགས་ཚིག་རྐང་གཉིས་ལ་དབྱངས་གོང་བཞིན་བཅུག་ལ་རོལ་མོ་སུམ་བརྡེག་ལེན་ཅན། དེ་བཞིན་དུ་ཤླཽ་ཀ་ཕྱི་མ་གཉིས་ལའང་དབྱངས་རོལ་དེ་དང་འདྲ་བ། དེ་ཕྱིན་སྒེག་ཅིང་མའི་དབྱངས་ཐུང་བཅས་ནོར་བུ་ནས། གྱུར་པ་ལས་ལ་གསུམ་བརྡེག་ལེན་ཅན་བསྡུས་པ་བྱས་ལ་གཅིག་ལྷག་པའི་ཉིས་བརྡེག་ལེན་ཅན་འཕར་མ་བྱ། བསྐྱེད་ཆོག་ཤླཽ་ཀ་གཅིག་ལ་དབུས་སུ་བདག་ཉིད་མའི་དབྱངས་རོལ་ཚར་གཉིས། དེ་ཕྱིན་སྒེག་ཅིང་མའི་དབྱངས་ཐུང་། ཕྱིར་བཞུགས་ལ་རོལ་མོ། མགོན་པོ་ནས་གོང་བཞིན།
དཀྲུགས་གཞུག་ལ་རོལ་མོ། འཁོར་དང་བཅས་ནས་གོང་བཞིན། རྟ་ལ་བཅིབས་ལ་རོལ་མོ། ཕོ་བྲང་ནས་གོང་བཞིན། གྲི་བསྣམས་ལ་རོལ་མོ། འཁོར་སོ་སོ་ནས་གོང་བཞིན། འཁོད་པར་གྱུར་ལ་རོལ་མོ་བྱས་ཏེ་རྔ་རོལ་བཞག རང་གི་སྙིང་ག་ནས་ས་མཱ་ཛཿབར་བརྗོད་བཅོམ་དུང་བཅོམ་རོལ་རྐང་གླིང་བཅས་དང་རིམ་བཞིན་ལྔ་བརྡེག་ལེན་ཅན་དགོས་པས་ལྔ་བྱས་གཅིག་ཅེས་མི་འདྲ་བའི་ཁྱད་པར་ཙམ། འོག་མ་རྣམས་ལའང་རིགས་འགྲེ། བཻ་ཨེ་བཻ།
ཞེས་སྦྱར་ལ་ཚིག་རྐང་དྲུག་ལ་དབྱངས་རོལ་རྐང་གླིང་བཅས་དང་རིང་བཞིན། དབྱངས་སོ་སོའི་འགོར་འདྲེན་གོང་བཞིན། དེ་ཕྱིན་སྒེག་ཅིང་མའི་དབྱངས་ཐུང་། གསོལ་ལ་རོལ་མོའི་མཐར་ཆེམ་བརྡུང་རྐང་གླིང་སྦྲཾ་གཅིག་གཉིས་ཞེས་རྔ་རོལ་བཞག ཛཿནས་སྔོན་པོ་བར་བརྗོད། ཏདྱ་ཐཱ། ཧི་ལི་ནས་སྭཱཧཱ་བར་གསུམ། ཨོཾ་བཻ་ཤྲཱ་བ་ཎ་སོགས་དང་། ཛམ་བྷ་ལ་ཡབ་ཡུམ་གྱི་སྔགས་སོ་སོ་ནས་བདུན་རེ། རྟ་བདག་བརྒྱད་སྔགས་སོ་སོ་ནས་གསུམ་རེ།
གཞུང་ནས་འབྱུང་བའི་མཆོད་པ་བྱིན་བརླབས། བཅོམ་དུང་བཅོམ་རོལ་གསུམ་བརྡེག་ལེན་ཅན་ལུགས། དྲི་མེད་ནས། མཛོད་བར་གུར་དྲག་བླ་མེད་མཆོད་པའི་དབྱངས་རོལ། རྔ་བརྡུང་གི་མཆོད་སྔགས་རྣམས་ཀྱང་བརྗོད། ཤཔྟའི་མཐར། ཧཱུྃ་སྦྲཾ་གཅིག་གཉིས་གསུམ། ཞེས་སོགས་གསུམ་བརྡེག་ལེན་ཅན་བསྡུས་པ། དེ་ཕྱིར་སྒེག་ཅིང་མའི་དབྱངས་ཐུང་སྔགས། མཐའི་ཧཱུྃ་ཐམས་ཅད་ལ་རོལ་མོ་གོང་བཞིན།
མཆོད་ཕྲེང་རྒྱས་པར་བྱེད་ན་འབྲིང་པོ་འདི་མི་དགོས་པས་རྒྱས་པའི་མཎྜལ་རྫོགས་པའི་ཧཱུྃ་རོལ་མོ་བཅས་ཀྱི་མཐར། གཅིག་ལྷག་ཉིས་བརྡེག་ལེན་ཅན་འཕར་མ་བསྒྱུར། བེ་ཝེ་ཞེས་སྦྱར་ལ། བསྟོད་པ་ཤླཽ་ཀ་གཅིག་ལ་སྲིན་གཟུགས་མའི་དབྱངས་དང་གཉིས་བརྡེག་ལེན་ཅན། དེ་ཕྱིན་སྒེག་ཅིང་མའི་དབྱངས་ཐུང་སྡེ་ཚོགས་བཅས་ལ་བསྟོད་ལ་རོལ་མོ་བྱས་ལ་རྔ་རོལ་བཞག གཏོར་མ་བྱིན་བརླབས་ཆབ་གཏོར་ལྟར་བྱས་ལ། འབུལ་ཚུལ་གཙོ་བོ་ལ་ལན་གསུམ། རྟ་བདག་བརྒྱད་ཀྱི་སྔགས་ལྷན་ཅིག་ཏུ་སྦྱར་ནས་ལན་གསུམ། ཨཥྚཱ་མན་ལན་གསུམ་གྱིས་བསྔོས། བཅོམ་དུང་བཅོམ་རོལ་གསུམ་བརྡེག་ལེན་ཅན།
ཧཱུྃ་ངོ་། སྦྱར་ལ་བསྟོད་པ་ཤླཽ་ཀ་གཅིག་ལ་སྒེག་ཅིང་མའི་དབྱངས་རིང་རོལ་མོ། དེ་ཕྱིན་དབྱངས་ཐུང་གྲུབ་པར་མཛོད་ལ་རོལ་མོ། རྒྱལ་ཆེན་གྱིས་གཏོར་མ་བསྔོས། རྔ་རོལ་དབྱངས་ཐུང་ལུགས་ཀྱི་ཕྲིན་བཅོལ་རྔ་རོལ་བཞག ཕྱོགས་སྐྱོང་ཡང་རྒྱལ་ཆེན་བཞིན་ལ་རོལ་མོའི་མཐར་གཅིག་ལྷག་གསུམ་བརྡེག་ལེན་ཅན་འཕར་མར་བསྒྱུར། ཕྱྭ་ཁུ་ཞེས་བཅད་ལ། ཡེ་བཻ་ཞེས་རྒྱངས། སྔོན་བསྐལ་ཤླཽ་ཀ་གཅིག་ལ། གང་སྐུ་མའི་དབྱངས་ཚར་གཉིས།
གསུམ་བརྡེག་ལེན་ཅན་རེ་རེ། དེ་ཕྱིན་ཀཾ་ཀ་རྡ་རའི་འདུར་གདངས། བཀྲ་ཤིས་དཔལ་གྱི་གནས་འདི་རུའི་མཐར་ལྷ་མཆོག་མའི་མཆོད་དབྱངས་ཐུང་བ་བཞིན། དེ་ནས་རྔ་འཕར་བརྡུང་བཅས། རྒྱལ་ཆེན་འཁོར་བཅས་ལ་ཚིག་རོལ། ཤར་ནས་གོང་བཞིན་རླུང་གཡབ་ལ་ཚིག་རོལ། མཚམས་ནས་གོང་བཞིན་ཚེ་དང་ལ་ཚིག་རོལ། ཕྱྭ་ཁུ་ཡེ་ཞེས་སྦྱར་ལ། དཔལ་ལྡན་མགོན་པོ་ནས། བསྟོད་པར་ལ་སྟོང་ཉིད་མའི་བུ་དབྱངས།
གསུམ་བརྡེག་ལེན་ཅན་གདུང་བའི་ནས་གོང་བཞིན། གཡང་འདི་ལ་ཚིག་རོལ། ཕྱྭ་ཁུ་ཡེ་ནས་གོང་བཞིན། དགོས་འདོད་ཆར་ལྟར་གྱི་མཐར། ཚེ་དང་ལ་ཚིག་རོལ། ངལ་གསོས་ནས་གོང་བཞིན། ཚེ་དང་ལ་ཚིག་རོལ། ཀླུ་ཡི་ནས་གོང་བཞིན། ཚེ་དང་ལ་ཚིག་རོལ། རིང་པོ་ནས་གོང་བཞིན།
ཚེ་དང་ལ་ཚིག་རོལ། ཕོ་བྲང་ནས་གོང་བཞིན། ཚེ་དང་ལ་ཚིག་རོལ། ལྷ་དང་ནས་གོང་བཞིན། ཚེ་དང་ལ་ཚིག་རོལ། དུས་བཞིའི་ནས་གོང་བཞིན། གཡང་འདིར་ལ་ཚིག་རོལ། བདག་མདུན་ལྷ་ཡི་ཤླཽ་ཀ་གཅིག་ལ་ཀླུ་རྒྱལ་གྱི་འདུར་གདངས། ཕྱྭ་ཁུ་ཡེ་ནས། ནཱ་ཏིའི་མཐའ་ཡི་གཡང་འདི་ལ་ཚིག་རོལ་ཕྱྭ་ཁུ་ཡེ་ཞེས་སྦྱར་ལ།
ཉི་མ་ཤར་ཕྱོགས་ནས། ཚེ་དང་དཔལ་ནི་སོགས་ཀྱི་བར་ལ་གོང་བཞིན་ཀླུ་རྒྱལ་གྱི་གདངས། ཉི་མ་ལྷོ་ཕྱོགས་ནས་རྔ་འཕར་བརྡུང་བྱས་དབུས་ཕྱོགས་ཀྱི་མཐའི་གཡང་འདི་ལ་ཚིག་རོལ་གྱི་མཐར་གསུམ་བརྡེག་ལེན་ཅན་འཕར་མར་བསྒྱུར་ལ། ཧཱུྃ་ངོ་། ཞེས་སྦྱར་ཏེ། བདག་མདུན་ལྷ་ཡི་ཤླཽ་ཀ་གཅིག་ལ་བདག་ཉིད་མའི་དབྱངས་རོལ། མཁྱེན་བརྩེ་ནས་རྔ་འཕར་བརྡུང་། ཕྱི་ནང་ལ་ཚིག་རོལ། ཕྱྭ་ཁུ་ཡེ་ནས་གོང་བཞིན། སྦྱིན་བདག་དཔལ་ཀུན་ལ་ཚིག་རོལ།
ཕྱི་ནང་ནས་གོང་བཞིན། སྦྱིན་བདག་དཔལ་ནི་ལ་ཚིག་རོལ། རིགས་བཟང་ནས་གོང་བཞིན། སྦྱིན་བདག་དཔལ་ནི་ལ་ཚིག་རོལ། སྲ་ཞིང་ནས། གོང་བཞིན། སྦྱིན་བདག་དཔལ་ནི་ལ་ཚིག་རོལ། འཕོ་འགྱུར་ནས་གོང་བཞིན། འཕེལ་ཞིང་རྟག་ཏུ་ལ་ཚིག་རོལ་གྱི་མཐར་ཆེམས་བརྡུང་སྒང་དུང་གསུམ་བརྡེག་ལེན་བཅས་བྱས་ལ་རྔ་རོལ་བཞག རྒྱལ་ཆེན་གྱི་ཐུགས་ཀ་ནས་ཁེངས་པར་གྱུར་པར་བརྗོད་ལ།
གཟུངས་རིང་འུར་འདོན་ཉེར་གཅིག་གམ་ཕྲེང་འཁོར་སོགས་རྣམ་སྲས་སྙིང་པོ་དང་། ཛམྦྷ་ལ་ཡབ་ཡུམ་གྱི་སྔགས་རྣམས་སོ་སོར་ནས་བརྒྱ་སྟོང་སོགས་ཅི་འགྲུབ་ཤུབ་བུ་གལ་ཏེ་སྟོང་བཟླས་ན། རྟ་བདག་བརྒྱད་སོ་སོར་ཕྲེང་འཁོར། ཕྲེང་འཁོར་བཟླས་ན་རྟ་བདག་བརྒྱད་ལ་བཅུ་གཅིག་རེ་འུར་འདོན། རྒྱལ་པོ་ནས། སྩལ་དུ་གསོལ་གྱི་བར་མེ་ཏོག་འཐོར་བ་དང་བཅས་ལན་གསུམ། ཞག་སྒྲུབ་བྱེད་མི་བྱེད་ཀྱི་དབྱེ་བ་དང་ཚོགས་ནི་གཞུང་ནས་འབྱུང་བ་བཞིན། གནོད་སྦྱིན་ཞལ་གསོ་ལྟར་ན་ལྷག་མ་མ་བྱུང་ཀྱང་ཆོག ཆད་མདོ་དང་བསྟན་སྐྱོང་ནི་འདིར་བདག་བསྐྱེད་ཕྱག་རྡོར་གོས་སྔོན་བྱས་པའི་དབང་དུ་བཏང་བས་མི་དགོས། རང་ལུགས་ཡང་ཕུར་གུར་དྲག་སོགས་ཀྱི་བདག་བསྐྱེད་བྱས་ན་གཞུང་དེ་རྣམས་ནས་འབྱུང་བའི་ཚོགས་ཐོག་མཐའ་བར་གསུམ་ལྷག་མ་བསྟན་སྐྱོང་རྣམས་བྱ་དགོས།
ཕྱྭ་སྒོས་བྱེད་པའི་ཚེ་སྦྱིན་བདག་དྲུང་དུ་འབོད་པའི་མ་བོས་ཀྱང་ཆོག གོང་ལྟར་བཟླས་པའི་མཐའི་འདོད་གསོལ་གསུམ་པོ་དེ་རྫོགས་པ་དང་། ཞྭ་གྱོན་བཅོམ་དུང་བཏང་རོལ་མོ་བཅོམ་ལ། ཆེམས་བརྡུང་འཕར་ཆུང་གསུམ། ཆེ་དལ་བ་གསུམ་མྱུར་བ་གཉིས། ཡང་དེ་འདྲ་གཉིས། བཅོ་ལྔ་བརྡེག་གཅིག ཆོ་གཉིས་བྱས་ལ། ཕྱྭ་ཁུ་ཡེ་ཞེས་སྦྱར་ལ། རྒྱལ་པོ་ནས་ས་བདག་མའི་དབྱངས་བཅུག་ལ།
གཡང་འདི་ལ་ཛར་དང་རོལ་མོ་དེའི་ལས་མཁན་ལུགས། ཕྱྭ་ཁུ་ཡེ་ནས་རྔ་འཕར་བརྡུང་། བྱང་སྒོའི་མཐའི་སྦྱིན་བདག་ལ་ཚིག་རོལ་གྱི་མཐར་གསུམ་བརྡེག་ལེན་ཅན་འཕར་མ་བསྒྱུར་ལ། ཧཱུྃ་བདག་དང་ལྷ་ཡི་སོགས་བསྟོད་ཚུལ་གོང་བཞིན་སྦྱིན་བདག་ཡོད་ན། རྫས་བསྐྱེད་ནས། འོ་ཁྱེད་རྣམས་ནས། མཛོད་བར་སློབ་དཔོན་གྱིས་བརྗོད། སྦྱིན་བདག་མེད་ན་མཚམས་སྦྱོར་འདིར་མི་དགོས། གང་ལྟར་དྲིལ་གསིལ་མ་ལུས་སེམས་ཅན་མའི་གདངས་ཐུང་བ་བཅས། ཕྱྭ་ཁུ་ཡེ་བླ་མ་རྒྱལ་བ་སྲས་བཅས་ནས།
བྱིན་གྱིས་རློབས་ཀྱི་མཐར། མཆོད་རོལ་སྒང་དུང་སྔགས་བརྗོད་ལ་བཞག ཕྱྭ་བུམ་བརྟག རྒྱལ་སྲིད་སྣ་བདུན་ལ་གདངས་མེད། ཁངྒ་རཏྣ་སོགས་ཀྱི་མཐར་བླ་མ་ཡི་དམ་ཆོས་སྲུང་ནོར་ལྷའི་བཀྲ་ཤིས་བརྗོད་ལ། མི་དབང་འཁོར་ལོ་སོགས། ལོ་བརྒྱ་འཚོ་ཞིང་སོགས། བཀྲ་ཤིས་ཀྱི་ཚིག་ཅི་རིགས་བརྗོད་པའི་མཐར་རོལ་ཆེན། ཚོགས་གོང་བཞིན། མཇུག་ཆོག་ནི་རྟོགས་སླའོ། །
ཞེས་སྡེ་དགེ་ཞུ་ཆེན་རིན་པོ་ཆེའི་ཕྱྭ་གཞུང་གསུང་རབ་རང་རེའི་ཉམས་སུ་ལེན་ཚུལ་འདི་ཡང་། ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་མགྱོགས་པར་སྦྱར་བའི་ཡི་གེ་པ་ནི་བསོད་འོད་དོ། ། ཡང་འདིའི་བདག་བསྐྱེད་རྡོ་རྗེ་ཕུར་པ་བྱེད་ན། གཤོམས་ཀྱི་སྐབས་སུ་ཕུར་གཏོར་ལྔ། སྨན་རཀ་དེ་དང་རྗེས་འབྲེལ་གཏོར་བསྔོ་བསྐང་བ་བྱེད་ན་དམ་རྫས་བཅུ་ཚར་ནས་གཅིག་གི་བར་གང་རིགས་དང་། བཀྲ་ཤིས་བསྐང་། བསྡུས་བསྐང་། སྲས་མཆོག་རིགས་ལྔའི་ཕུར་པ་ཡུངས་དཀར་བཅས་དང་། ནུབ་རྗེས་མར་དགོས་པའི་ཚོགས་ཐ་མའི་ཡོ་བྱད་རྣམས་འདུས་བྱས་དངོས་གཞི་གནས་ཡོ་བྱིན་བརླབས་ནས་རིག་འཛིན་བསྐུལ་རྫོགས་པའི་བར་གྱིས་བདག་མདུན་དང་། དེ་ནས་ཡི་དམ་ཆོས་སྲུང་གི་གཏོར་བསྔོ་བསྐང་བ་རྒྱས་བསྡུས་སྐབས་སྦྱར།
ལྷོར་གྲུ། བཀྲ་ཤིས། སྨོན་ལམ་བཀྲ་ཤིས་རྫོགས་པའི་བར་བྱས་ལ། ཕྱྭ་གླུད། ཨོཾ་བཛྲ་ཀྲོ་དྷ་ཨ་མྲྀ་ཏ་ཀུཎྜ་ལི་སོགས་ཀྱིས་བསངས། ཨོཾ་སྭ་བྷ་ཝ་སོགས་ཀྱིས་སྦྱངས། སྟོང་པའི་ངང་ལས་ཕྱྭ་གླུད་ཅེས་པ་ནས། བརྟན་བྱེད་ཀྱི་བཟླས་པ་རྫོགས་པའི་བར་གཞུག་བཞིན་མཆོད་པ། བཛྲ་ཀྲོ་དྷ་ཨ་མྲྀ་ཏ་དང་། སྭ་བྷཱ་ཝ་བསངས་སྦྱངས་གོང་གི་རིགས་འགྲེ་སྦྱར་ལ།
དཔལ་འབྱོར་ཕུན་སུམ་ཚོགས་པའི་དངོས་གྲུབ་ཐམས་ཅད་སྩལ་དུ་གསོལ་ཞེས་པའི་བར་གཞུང་བཞིན། ཚོགས་བྱིན་བརླབས། སྤྱན་འདྲེན་འབུལ་བཤགས་སྤྱི་བསྟབས་སྲིད་ཞི་དཔལ་འབྱོར་མ་ནས་དེང་འདིར་སྩོལ་བར། གཞུག་ཆོག་གི་མཆོད་པར། བཛྲ་ཀྲོ་དྷ་ཨ་མྲྀ་ཏ་དང་། སྭ་བྷཱ་ཝ་བསངས་སྦྱངས་ནས། བཛྲ་སྥ་ར་ཎ་ཁཾ་སྭཱཧཱའི་བར་གོང་བཞིན། མཚན་སྔགས་སྔོན་འགྲོའི་མཆོད་བསྟོད་འདོད་གསོལ་རྣམས་གཞུང་བཞིན་དང་། ཡེ་ཤེས་ལྔ་ལྡན་ནས་བཀྲ་ཤིས་རྫོགས་པའི་བར་ཕྱག་ལེན་བཞིན། ཉིན་རྗེས་མར་བསྒྲལ་མཆོད་རྫོགས་ནས་ཕྱྭ་སྒོ་དབྱེ་ལ་སློབ་དཔོན་སྦྱིན་བདག་དང་བཅས་པ་ཚོགས་ལ་རོལ་ལ་ལྷག་མ་བསྡུས་ལ།
སྦྱིན་བདག་རྣམས་གྱེས། སློབ་དཔོན་རྣམས་ཀྱིས་ལྷག་ལ་རྒྱས་པར་བཏང་། སྤྱི་བཏབ་ཕྱིར་བྱེད་ན་ཕུད་གཏོར་ལྔ་དང་། དམ་རྫས། བཀྲ་ཤིས་བསྐང་། བསྡུས་བསྐང་། བསྟན་སྐྱོང་གི་གཏོར་མ་ཕུད་ཆང་རྣམས་ཐོག་ཁར་བཤམས་ལ་པུ་ཏྲ་བསྐུལ། སྤྱི་བཏབས། བསྟན་སྐྱོང་སྲིད་ཞི་དཔལ་འབྱོར་མ་རྣམས་བྱས་ནས་ནང་དུ་ལོག་སྟེ། རྣམ་སྲས་མཆོད་བསྟོད་བཟུང་བཀྲ་ཤིས་ཀྱི་བར་གོང་བཞིན་དང་།
སྤྱི་བཏབ་ནང་དུ་བྱེད་ན་ལྷག་མ་རྫོགས་གྲལ་སྤྱི་བཏབ་བསྟན་སྐྱོང་སོགས་བྱའོ།། །། ཞུས་སོ།། །། PAGE * MERGEFORMAT 2 ཀུན་དགའ་བློ་གྲོས། ཕྱྭ་ཕྲིན་ནོར་བུའི་ཆོག་རྒྱལ་ས་ལུགས་ལྟར་གཏོང་ཚུལ། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
