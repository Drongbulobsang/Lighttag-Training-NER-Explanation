གསུང་འབུམ། ཀུན་དགའ་བློ་གྲོས།
པོད ༡༣༤
དབྱངས་ཅན་ལྷ་མོའི་བསྒོམ་བཟླས་ཤེས་བྱ་རྒྱ་མཚོར་འཇུག་པའི་གྲུ་ཆེན།
༄༅། །དབྱངས་ཅན་ལྷ་མོའི་བསྒོམ་བཟླས་ཤེས་བྱ་རྒྱ་མཚོར་འཇུག་པའི་གྲུ་ཆེན་ཞེས་བྱ་བ་བཞུགས་སོ།། ན་མཿསརྦ་ཛྙཱ་ཡེ། མཁྱེན་རབ་ཆོས་དབྱིངས་ནམ་མཁའ་ལ། ། ཐུགས་རྗེའི་འོད་སྣང་ཆེར་རྒྱས་ཏེ། ། འགྲོ་བློའི་མུན་པ་སེལ་མཛད་པའི། ། བླ་མ་དབྱངས་ཅན་དགའ་མ་རྒྱལ། ། གང་དེའི་སྒྲུབ་ཐབས་ཆེར་གསལ་བ། ། བློ་དམན་དགའ་བ་བསྐྱེད་བྱེད་འདི། ། གོང་མའི་གསུང་ལས་བཏུས་ཏེ་བཤད། ། དེ་ལ་འདིར་དཔལ་གཤིན་རྗེའི་གཤེད་དགྲ་ནག་པོའི་རྒྱུད་ནས་གསུངས་པའི་རྡོ་རྗེ་དབྱངས་ཅན་མ་དམར་མོ་ཞལ་གསུམ་ཕྱག་དྲུག་པའི་སྒྲུབ་ཐབས་བྱ་བ་ལ་དོན་གསུམ་སྟེ།
སྔོན་འགྲོ་དངོས་གཞི་རྗེས་སོ། དང་པོ་ནི། ཡིད་དང་མཐུན་པའི་གནས་སུ་ཕྱག་དར་དང་བྱི་དོར་ལེགས་པར་བྱས་ཏེ། སྟེགས་མཐོ་བར་རས་དཀར་གྱིས་བཀབ་ལ་འབྲུ་སྣ་ཚོགས་བཅལ་དུ་བཀྲམ། དེའི་སྟེང་དུ་མཉྫིའི་ཁར་ཤ་ཁྲག་སྒོག་ཙོང་སོགས་དང་མ་འདྲེས་པའི་དཀར་གཏོར་ཟླུམ་པོ་མར་དཀར་གྱིས་ལེགས་པར་བྱུགས་པ་རྒྱན་ཅི་མཛེས་ཀྱིས་སྤྲས་པའི་མདུན་དུ་ཆུ་གཉིས་སྔོན་འགྲོའི་ཉེར་སྤྱོད་ལྔ་བཤམས། འབྱོར་ན་དེ་དག་ལ་ཞལ་ཕྱོགས་པར་རྡོ་རྗེ་དབྱངས་ཅན་མའི་སྐུ་བྲིས་འབུར་གང་རིགས་བཞུགས་སུ་གསོལ། རང་གི་མདུན་དུ་ལྕོག་ཙེའི་སྟེང་དུ་ཏིང་ཤགས་འཐོར་སྣོད་འབྲས་དཀར་རམ་ནས་དཀར་གྱིས་བཀང་བ་ལ་སོགས་པ་ཤོམ་པ་ནི་སྔོན་འགྲོའོ། ། དངོས་གཞི་ལ་གཟའ་ཚེས་གང་བཟང་གི་ཕྱི་མ་རེད་ལ་བབས་པ་ན་རང་ཉིད་ཁྲུས་དང་གཙང་སྦྲ་གོས་བཟང་གིས་བརྒྱན་ཏེ་སྒྲུབ་ཁང་གི་ཕྱི་རོལ་ཏུ་རྒྱལ་ཆེན་གྱི་ཐོ་སྤྱི་དང་མཐུན་པར་བཏབ། ནང་དུ་ལོག་སྟེ་བདེ་བའི་སྟན་ལ་བསམ་གཏན་གྱི་སྤྱོད་ལམ་ཞི་དུལ་གྱིས་འདུག་ལ། བླ་མ་ལ་གསོལ་བ་འདེབས་པ་སྔོན་དུ་འགྲོ་བའི་མཆོད་རྫས་རྣམས།
ཨོཾ་ཨ་མྲྀ་ཏེ་ཧཱུྃ་ཕཊཿཅེས་པས་བསངས། སྭ་བྷཱ་ཝས་སྦྱངས། སྟོང་པའི་ངང་ལས་ཨོཾ་ལས་བྱུང་བའི་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བ་རྣམས་ཀྱི་ནང་དུ་ཨོཾ་འོད་དུ་ཞུ་བ་ལས་བྱུང་བའི་ལྷ་རྫས་ལས་གྲུབ་པའི་མཆོད་ཡོན། ཞབས་བསིལ། མེ་ཏོག བདུག་སྤོས། མར་མེ། དྲི་ཆབ། ཞལ་ཟས། རོལ་མོ་རྣམས་དྭངས་ཤིང་ཐོགས་པ་མེད་པ་ནམ་མཁའི་མཐའ་ཀླས་པར་གྱུར།
སོ་སོའི་ཕྱག་རྒྱ་བྱས་ལ། ཨོཾ་བཛྲ་ཨརྒྷཾ་སྭཱཧཱ། དེ་བཞིན་དུ་ཐོག་མཐའ་འདྲ་བ་ལས་པཱ་དྱཾ་ནས་ཤཔྟའི་མཐར་ཏིང་ཤགས་དཀྲོལ་ཏེ་དྷརྨ་ར་ཎི་ཚར་གསུམ་གྱིས་བྱིན་དབབ། སྐྱབས་སུ་འགྲོ་བ་ནི། མདུན་གྱི་ནམ་མཁར་རང་གི་རྩ་བའི་བླ་མ་དེ་ཉིད་མངོན་སུམ་ལྟ་བུར་དམིགས་ལ། དེའི་སྐུ་དགེ་འདུན། གསུང་དམ་ཆོས། ཐུགས་སངས་རྒྱས་ཐམས་ཅད་འདུས་པའི་རང་བཞིན་ཅན་དུ་བསམ། སྐྱབས་སུ་འགྲོ་མཁན་གྱི་གང་ཟག་བདག་དང་དགྲ་འདྲེ་བྱུར་གསུམ་ཕ་མ་རིགས་དྲུག་གི་སེམས་ཅན་ཐམས་ཅད་གཡས་གཡོན་མདུན་རྒྱབ་མཐའ་སྐོར་ཀུན་ཏུ་ཁྲོམ་ཚོགས་པ་ལྟ་བུར་བསམས་ལ། དུས་འདི་ནས་བཟུང་སྟེ་སྙིང་པོ་བྱང་ཆུབ་ལ་མཆིས་ཀྱི་བར་དུ་བླ་མ་དཀོན་མཆོག་རིན་པོ་ཆེ་རྣམ་པ་གསུམ་མཁྱེན་སྙམ་པའི་ངང་ནས་བཅོས་མ་མ་ཡིན་པའི་གདུང་ཤུགས་ཀྱིས་ངག་ཏུ།
བདག་དང་འགྲོ་བ་ཁམས་གསུམ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ། དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ་སྐྱབས་སུ་མཆིའོ། ། དམ་པའི་ཆོས་རྣམས༞ འཕགས་པའི་དགེ་འདུན་རྣམས་ལ ༞ཞེས་པ་བདུན་ནམ་ཉེར་གཅིག་ཙམ་བརྗོད་པའི་མཐར། སྙིང་ཁར་ཐལ་མོ་སྦྱར་ལ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་ལ་བདག་ཕྱག་འཚལ་ཞིང་སྐྱབས་སུ་མཆིའོ། ། ཁྱེད་རྣམས་ཀྱིས་བདག་གི་རྒྱུད་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་པས་སྐྱབས་ཡུལ་གྱི་བླ་མ་དེ་ཉིད་ཀྱི་ཐུགས་ཀ་ནས་འོད་ཟེར་དཀར་པོ་འཕྲོས། བདག་དང་སྐྱབས་འགྲོའི་གང་ཟག་གི་སེམས་ཅན་རྣམས་ལ་ཕོག་པས་སྡིག་སྒྲིབ་སྦྱངས་ནས་སེམས་ཅན་རྣམས་རང་རང་གི་ཞིང་དུ་གཤེགས། བླ་མ་དེ་ཉིད་འོད་ཟེར་དཀར་པོའི་རྣམ་པར་ཞུ་ནས་རང་གི་སྤྱི་བོ་ནས་ཐིམ་པས་རྒྱུད་བྱིན་གྱིས་བརླབས་པར་བསམས།
སླར་ཡང་སེམས་ཅན་གྱི་ཁམས་ན་གནས་པའི་འགྲོ་བ་ཕལ་མོ་ཆེ་དག་ཤིན་ཏུ་ཡ་ང་བའི་སྡུག་བསྔལ་བདག་གིས་བསྒྲལ་བར་བྱས་ནས་རྡོ་རྗེ་དབྱངས་ཅན་མའི་གོ་འཕང་ལ་བཀོད་སྙམ་པས། སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྡོ་རྗེ་དབྱངས་ཅན་མའི་བསྒོམ་བཟླས་ཉམས་སུ་བླང་བར་བགྱིའོ། ། ཞེས་ལན་གསུམ་བརྗོད་པས་སེམས་བསྐྱེད། རང་སྐད་ཅིག་གིས་རྡོ་རྗེ་དབྱངས་ཅན་མར་གསལ་བའི་སྙིང་ཁར་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་དོཿཡིག་དམར་པོ། དེ་ལས་འོད་ཟེར་འཕྲོས་པས་རྡོ་རྗེ་དབྱངས་ཅན་མ་སངས་རྒྱས་དང་བྱང་ཆུབ་སེམས་དཔའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཿ ཞེས་པས་རྡོ་རྗེ་བསྡུ་བའི་ཕྱག་རྒྱ་སེ་གོལ་གྱི་སྒྲ་དང་བཅས་པས་ཚོགས་ཞིང་སྤྱན་དྲངས། དེ་ཉིད་ལ་མཆོད་པ་དཔག་ཏུ་མེད་པས་མཆོད་པར་བསམས་ལ། སོ་སོའི་ཕྱག་རྒྱ་དང་བཅས། ཨོཾ་བཛྲ་སྭ་ར་སྭསྟི་ས་པ་རི་ཝཱ་ར་ཨོཾ་བཛྲ་ཨརྒྷཾ་སྭཱཧཱ་ནས་ཤཔྟའི་བར་བརྗོད།
སོར་མོ་ཕན་ཚུན་བསྣོལ་བ་རྡོ་རྗེ་ཐལ་མོ་སྙིང་ཁར་སྦྱར་ལ། དཀོན་མཆོག་གསུམ་ལ་བདག་སྐྱབས་མཆི་ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག་གི་བར་ལན་གསུམ་བརྗོད་པས་ཚོགས་ཞིང་གིས་རིགས་ཀྱི་བུ་ཁྱོད་ཀྱི་གནས་པ་འདི་ལ་ལེགས་པར་གནས་པ་ནི་མཆོག་གོ་ཞེས་གནང་བ་སྦྱིན་པར་བསམ་ལ། ཚོགས་ཞིང་རྣམས་འོད་ཟེར་དཀར་པོའི་རྣམ་པས་རང་གི་སྤྱི་བོ་ནས་ཐིམ་པར་བསམ་པ་ནི་བསོད་ནམས་ཀྱི་ཚོགས་བསགས་པའོ། དེ་ནས་ཡེ་ཤེས་ཚོགས་གསག་གི་སྔོན་དུ་འགྲོ་བ་ཚད་མེད་བཞི་བསྒོམ་པ་ནི། སེམས་ཅན་ཐམས་ཅད་བདེ་བ་དང་སོགས་བརྗོད། ཡེ་ཤེས་ཚོགས་གསག་གི་དངོས་པོ་ནི། ཨོཾ་སྭ་བྷཱ་ཝཱ་སོགས་བརྗོད་དོ། ། རང་གི་ཕུང་ཁམས་སྐྱེ་མཆེད་ཐམས་ཅད་མི་དམིགས་ཏེ་སྟོང་པར་གྱུར། ཞེས་བརྗོད་ཅིང་བསམས་པ་ནི་ཡེ་ཤེས་ཚོགས་གསག་གོ །
དེ་ནས་བདག་ལྷར་བསྐྱེད་པ་ནི། སྟོང་པའི་ངང་ལས་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་རང་གི་སེམས་ཉིད་དོཿཡིག་དམར་པོ་དེ་ལས་འོད་ཟེར་འཕྲོས་འཕགས་པ་མཆོད། སེམས་ཅན་ཐམས་ཅད་ཀྱི་མི་ཤེས་པའི་མུན་པ་བསལ། སླར་འདུས་ཡོངས་སུ་གྱུར་པ་ལས། རང་ཉིད་བཅོམ་ལྡན་རྡོ་རྗེ་དབྱངས་ཅན་མ་སྐུ་མདོག་པདྨ་རཱ་ག་ལྟར་དམར་བ། ཞལ་གསུམ་ཕྱག་དྲུག་མ། རྩ་ཞལ་དམར་བ། གཡས་ཞལ་སྔོ་བ། གཡོན་ཞལ་དཀར་བ། ཕྱག་དྲུག་གི་གཡས་གསུམ་ན་པདྨ།
རལ་གྲི། གྲི་གུག གཡོན་གསུམ་ན། འཁོར་ལོ། རིན་ཆེན། ཐོད་པ་རྣམས་འཛིན་པ། གཞོན་ནུ་ལང་ཚོ་དང་ལྡན་པ། རིན་པོ་ཆེའི་རྒྱན་དང་། དར་སྣ་ཚོགས་ཀྱི་ན་བཟའ་ཅན། ཞབས་གཡས་བསྐུམ་ཞིང་གཡོན་བརྐྱང་བའི་རོལ་པའི་སྟབས་ཀྱིས་བཞུགས་པ།
དེའི་དཔྲལ་བར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ། ཐུགས་ཀའི་སྟེང་དུ་ཟླ་བ་ལ་གནས་པའི་དོཿཡིག་དམར་པོ་དེ་ལས་འོད་ཟེར་འཕྲོས་པས། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་རྡོ་རྗེ་དབྱངས་ཅན་མའི་རྣམ་པར་ཨོཾ་བཛྲ་ས་མཱ་ཛཿ ཞེས་པས་རྡོ་རྗེ་བསྡུ་བའི་ཕྱག་རྒྱ་སེ་གོལ་དང་བཅས་པས་སྤྱན་དྲངས། བཛྲ་སྭ་ར་སྭསྟི་སྔོན་དུ་འགྲོ་བའི་ཆུ་གཉིས་སྔོན་འགྲོའི་ཉེར་མཆོད་གོང་ཚོགས་ཞིང་གི་སྐབས་ལྟར་བརྗོད། ཛཿཧཱུྃ་བཾ་ཧོཿ རང་ལ་གཉིས་སུ་མེད་པར་ཐིམ། སླར་ཡང་ཐུགས་ཀའི་ས་བོན་ལས་འོད་ཟེར་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿ
རྡོ་རྗེ་བསྡུ་བའི་སྔགས་རྒྱས་སྤྱན་དྲངས། ཨོཾ་པཉྩ་ཀུ་ལ་ས་པ་རི་ཝཱ་རེ་སྔོན་དུ་འགྲོ་བའི་ཆུ་གཉིས་སྔོན་འགྲོའི་ཉེར་མཆོད་ལྔ་ཡིས་མཆོད། ཐལ་མོ་སྦྱར་ལ། དེ་བཞིན་གཤེགས་པ་ཐམས་ཅན་ཀྱིས་བདག་ལ་མངོན་པར་དབང་བསྐུར་བ་སྩལ་དུ་གསོལ། ཞེས་གསོལ་བ་བཏབ་པས་དབང་གི་ལྷ་རྣམས་ཀྱིས། ཨོཾ་བཛྲི་བྷ་ཝ་ཨ་བྷི་ཥཱིཉྩ་ཧཱུྃ། ཞེས་གསུང་ཞིང་བུམ་པའི་ཆུས་སྤྱི་བོ་ནས་དབང་བསྐུར། སྐུ་གང་། དྲི་མ་དག ཆུ་ལྷག་མ་ཡར་ལུད་པ་ལས་འོད་དཔག་མེད་ཀྱི་དབུར་བརྒྱན།
ཐུགས་ཁར་ས་བོན་གྱི་མཐར་སྔགས་ཀྱི་ཕྲེང་བས་བསྐོར་བ་ལས་འོད་ཟེར་འཕྲོས་འཕགས་པ་མཆོད། སེམས་ཅན་གྱི་དོན་བྱས། སངས་རྒྱས་བྱང་སེམས་རྣམས་ཀྱི་ཐུགས་རྗེ་བྱིན་རླབས་ནུས་མཐུ་ཐམས་ཅད་འོད་ཟེར་དཀར་པོའི་རྣམ་པར་སྤྱན་དྲངས་ཏེ་རང་ལ་གཉིས་སུ་མེད་པར་ཐིམ་པར་གྱུར། ཞེས་བསམ་ཞིང་བརྗོད་ལ་ཤེལ་དཀར་གྱི་ཕྲེང་བ་བརྒྱ་རྩ་བརྒྱད་རྒྱན་དང་ལྡན་པ་ལག་པ་གཡོན་པའི་མཛུབ་མོའི་སྟེང་ནས་མཐེ་བོང་ནང་དུ་དྲངས་ལ། སྔགས་ནི། ཨོཾ་་་་་་བདེ་ལེགས། པི་ཙུ་པི་ཙུ་་་་་་འཇམ་པོ་འཇམ་པོ། པྲ་ཛྙཱ་་་་་་ཤེས་རབ། ཝརྡ་་་་་་འཕེལ་ཞིང་། ནི།
ཛྭ་ལ་ཛྭ་ལ་་་་་་འབར་བ་འབར་བ། མེདྷ་་་་་་ཡིད་གཞུང་། ཝརྡྷ་་་་་་འཕེལ་བ། ནི། དྷི་རི་དྷི་རི་་་་་་བློ་གྲོས་བློ་གྲོས། བུདྡྷི་ཝརྡྷ་་་་་་འཕེལ་བ། ནི་སྭཱ་ཧཱ།་་་་་ གཞི་ཚུགས། ཞེས་པའི་སྔགས་འདི་ཐུན་རེ་ལ་བརྒྱ་སྟོང་ཁྲི་ལ་སོགས་པ་བློས་ཇི་ཙམ་ནུས་པ་བཟླ། བསྙེན་ཚད་ནི།
འབུམ་བཞི་ཁ་སྐོང་དང་བཅས་པའོ། ། ཐུན་ཚད་ནི། ཐོར་ཐུན། སྔ་ཐུན། དགོང་ཐུན། སྲོད་ཐུན་ཏེ་ཐུན་བཞིར་ངེས་པར་བྱ། བཟླས་པ་གྲུབ་ནས། ཕྲེང་བ་ཐལ་མོའི་བར་དུ་བཅུག་ལ། བཅོམ་ལྡན་འདས་མས་བདག་དང་སེམས་ཅན་ཐམས་ཅད་ལ་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཞེས་བརྗོད་ཅིང་ཁ་རླངས་བཏབ་ལ་སྤྱི་བོར་རེག
རང་གི་སྙིང་ཁ་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་ནས་རང་ལ་ཐིམ། ཐུན་མཚམས་སུ་གཏོར་མ་འབུལ་བ་ནི། གོང་དུ་བཤམས་པའི་དཀར་གཏོར་ཆུ་གཙང་མས་སྦྱངས། ཐུན་གཞན་ཐམས་ཅད་ཟན་གཙང་མས་ཁ་གསོས། དེ་དག་ཆུས་སྦྱངས། གཏོར་མགྲོན་བསྐྱེད་པ་ནི། གཏོར་མ་ཨ་མྲྀ་ཏས་བསངས། སྭ་བྷ་ཝས་སྦྱངས། སྟོང་པའི་ངང་ལས་རིན་པོ་ཆེ་ལས་གྲུབ་པའི་སྣོད་ཡངས་ཤིང་རྒྱ་ཆེ་བའི་ནང་དུ་གཏོར་མ་ཁ་དོག་དྲི་རོ་ནུས་པ་ཕུན་སུམ་ཚོགས་པ་ཡེ་ཤེས་ཀྱི་བདུད་རྩིའི་རྒྱ་མཚོ་ཆེན་པོར་གྱུར། ཨོཾ་ཨཿཧཱུྃ།
ལན་གསུམ་གྱིས་བྱིན་གྱིས་བརླབས། རང་གི་མདུན་གྱི་ནམ་མཁར་པཾ་ལས་པདྨ་དང་ཨ་ལས་ཟླ་བའི་དཀྱིལ་འཁོར་གྱི་སྟེང་དུ་དོཿཡིག་དམར་པོ་དེ་ལས་འོད་ཟེར་འཕྲོས། དོན་གཉིས་བྱས། ཚུར་འདུས་ཡོངས་སུ་གྱུར་པ་ལས་བཅོམ་ལྡན་འདས་རྡོ་རྗེ་དབྱངས་ཅན་མ་ནས། བཞུགས་པའི་བར། གནས་གསུམ་བྱིན་གྱིས་བརླབས། ཡེ་ཤེས་པ་སྤྱན་དྲངས། དེ་ལ་མཆོད། ཛཿཧཱུྃ་བཾ་ཧོཿས་བསྟིམས། དབང་ལྷ་སྤྱན་དྲངས་མཆོད་ཅིང་གསོལ་བ་བཏབ།
དབང་བསྐུར། རིགས་ཀྱི་བདག་པོས་རྒྱས་བཏབ་པའི་བར་བདག་བསྐྱེད་བཞིན། དེ་ནས་ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་པི་ཙུ་ནས་སྭཱཧཱའི་མཐར་ཨ་ཀཱ་རོ་བཏགས་པ་ལན་གསུམ་གྱིས་གཏོར་མ་ཕུལ། མཚན་སྔགས་སྔོན་འགྲོའི་ཉེར་མཆོད་རོལ་མོ་དྷརྨ་ར་ཎི་ཚར་གཅིག་གིས་མཆོད། བསྟོད་པ་ནི། རྒྱལ་བ་ཀུན་གྱི་གསུང་རབ་རྒྱ་མཚོ་ཡི། ། རྣམ་པར་འཕྲུལ་པའི་དཔལ་ལས་ལེགས་འོང་ཤིང་། ། སྒྲུབ་པ་པོ་ལ་དངོས་གྲུབ་མཆོག་སྟེར་མ། ། ལྷ་མོ་དབྱངས་ཅན་མ་ལ་ཕྱག་འཚལ་ལོ། །
དབྱངས་ཅན་ལྷ་མོ་འཁོར་བཅས་རྣམས། ། མཆོད་སྦྱིན་གཏོར་མ་འདི་བཞེས་ལ། ནས། ཡིད་ལ་འདོད་པ་ཀུན་འགྲུབ་ཤོག་གི་བར་བརྗོད། ༈ །སྐབས་འདིར་དབྱངས་ཅན་དཀར་མོའི་རིགས་འགྲེ་སྦྱར་ཏེ་ནོར་རྒྱུན་མ་ལ་གཏོར་མ་འབུལ་ན། སླར་ཡང་གཏོར་མ་དེ་ཉིད་བྱིན་གྱིས་རློབ་པའམ། ཡང་ན་ཟླུམ་གཏོར་གཞན་ཞིག་བྱིན་གྱིས་བརླབས་ལ། རང་གི་སྙིང་ག་ནས་འོད་ཟེར་འཕྲོས་པས་རང་བཞིན་གྱི་གནས་ནས་དཔལ་ལྡན་ལྷ་མོ་ནོར་རྒྱུན་མ་ལ་ནོར་ལྷ་གཏེར་བདག་གི་ཚོགས་ཀྱིས་བསྐོར་བ་ཨོཾ་བཛྲ་ས་མཱ་ཛཿ རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། པདྨ་ཀ་མ་ལཱ་ཡ་སཏྭཾ་གྱིས་གདན་ཕུལ་བས་རང་མདུན་གྱི་ནམ་མཁར་བཞུགས་པར་བསམ།
ནམ་མཁའ་མཛོད་ཀྱི་ཕྱག་རྒྱ་བཅས་ལ། ཨོཾ་བ་སུ་རྡཱ་རི་ཎི་ཨ་ཀཱ་རོ་མུ་ཁཾ་བཏགས་པ་གསུམ་གྱིས་གཏོར་མ་ཕུལ། ཨོཾ་བ་སུ་དྷཱ་རི་ས་པ་རི་ཝཱ་ར་སྔོན་དུ་འགྲོ་བའི་ཨརྒྷཾ་ནས་ཤཔྟའི་བར་གྱིས་མཆོད། ཏིང་ཤགས་དཀྲོལ་ལ། མི་ཟད་ནམ་མཁའ་མཛོད་ལ་དབང་བསྒྱུར་ཞིང་། ། སྐྱེ་དགུའི་ཕོངས་པའི་སྡུག་བསྔལ་ཀུན་སེལ་ཞིང་། ། སྒྲུབ་པ་པོ་ལ་དགོས་འདོད་མཆོག་སྩོལ་མ། ། ལྷ་མོ་ནོར་རྒྱུན་མ་ལ་ཕྱག་འཚལ་ལོ། ། ནོར་རྒྱུན་ལྷ་མོ་འཁོར་བཅས་རྣམས། ། མཆོད་སྦྱིན་གཏོར་མ་ནས།
ཡིད་ལ་འདོད་པ་ཀུན་འགྲུབ་ཤོག་གི་བར་གྱིས་ཕྲིན་ལས་བཅོལ་ལོ། ། ཡང་གཏོར་མ་དེ་ཉིད་བྱིན་གྱིས་བརླབས་ལ། འདོད་རྒྱལ་གྱི་ཕྱག་རྒྱ་བཅས་ཏེ། ཨོཾ་ལོ་ཀ་པ་ཱལ་ས་པ་རི་ཝཱ་ར་ཨ་ཀརྵ་ཡ་ཛཿ ཞེས་བརྗོད་པས་ཕྱོགས་སྐྱོང་གཞི་བདག་འཁོར་བཅས་མདུན་དུ་བྱོན་པར་བསམ། ནམ་མཁའ་མཛོད་ཀྱི་ཕྱག་རྒྱ་དང་། ཨོཾ་ལོ་ཀ་པཱ་ལ་ས་པཱ་རི་ཝཱ་ར་ཨ་ཀཱ་རོ་མུ་ཁཾ་བཏགས་པ་ལན་གསུམ་གྱིས་གཏོར་མ་ཕུལ། ཏིང་ཤགས་དཀྲོལ་ལ། འཇིག་རྟེན་པ་ཡི་འབྱུང་པོ་རྣམས། ། མཆོད་སྦྱིན་གཏོར་མ་འདི་བཞེས་ལ། །
ཆོས་དོན་བདེན་པ་ལ་གནས་ནས། ། ཞི་ཞིང་དུལ་བའི་སེམས་སུ་མཛོད། ། བདག་ཀྱང་བྱང་ཆུབ་མ་ཐོབ་བར། ། གེགས་མེད་བར་ཆད་མེད་པ་དང་། ། དམ་ཚིག་གནས་ལ་གནས་མཛོད་ལ། ། བྱང་ཆུབ་ཐོབ་པའི་གྲོགས་ཀྱང་མཛོད། ། ཅེས་ཕྲིན་ལས་བཅོལ་ལོ། ། དེ་ནས་ཡི་གེ་བརྒྱ་པ་ལན་གསུམ་གྱིས་ལྷག་ཆད་ཁ་བསྐངས། ཐལ་མོ་སྦྱར་ལ། མ་འབྱོར་བ་དང་ཉམས་པ་དང་། །
གང་ཡང་བདག་རྨོངས་བློ་ཡིས་ནི། ། བགྱིས་པ་དང་ནི་བགྱིད་སྩལ་བ། ། དེ་ཡང་བཟོད་པར་མཛད་དུ་གསོལ། ། གང་ཡང་བདག་བློ་གཏི་མུག་པས། ། ལེགས་བྱས་འདི་ལ་ཉེས་བྱས་གང་། ། གང་ཕྱིར་ལུས་ཅན་སྐྱབས་གྱུར་པ། ། དེ་ཡང་བཟོད་པར་མཛད་དུ་གསོལ། ། གཙོ་བོར་ནུས་པ་མ་མཆིས་ཤིང་། ། མ་འབྱོར་མ་རྙེད་མ་བཙལ་བ། ། འདིར་ནི་བགྱིས་པ་གང་བགྱིས་རྣམས། །
དེ་དག་ཐམས་ཅད་བཟོད་པར་གསོལ། ། མེ་ཏོག་དང་བཅས་པས་ཐལ་མོ་སྦྱར་ལ། ཕྱོགས་བཅུ་ན་བཞུགས་པའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་བདག་ལ་དགོངས་སུ་གསོལ། ཇི་སྲིད་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་མི་གནས་པའི་མྱ་ངན་ལས་འདས་པའི་ས་ལ་མ་བཞག་གི་བར་དུ་རྒྱལ་བ་རྣམས་མྱ་ངན་ལས་མི་འདའ་བར་བརྟན་པར་བཞུགས་སུ་གསོལ། བྱེ་བྲག་ཏུ་ཡང་བླ་མ་ཡི་དམ་དཔའ་བོ་མཁའ་འགྲོ་ཆོས་སྐྱོང་སྲུང་མའི་ཚོགས་ཀྱིས་རྟེན་འདི་རྣམས་ལ་བསྐྱེད་ཅིང་སྤྱན་དྲངས་པའི་ལྷ་ཚོགས་རྣམས་ཇི་སྲིད་འབྱུང་བ་ཆེན་པོ་ས་ཆུ་མེ་རླུང་བཞིའི་གནོད་པས་མ་ཞིག་གི་བར་དུ་བརྟན་པར་བཞུགས་སུ་གསོལ། བརྟན་པར་བཞུགས་ནས་བདག་དང་སེམས་ཅན་ཐམས་ཅད་ལ་མགོན་དང་སྐྱབས་དང་དཔུང་གཉེན་དང་མཆོད་པའི་ཡུལ་དམ་པ་མཛད་ནས་མཆོག་དང་ཐུན་མོང་གི་དངོས་གྲུབ་མ་ལུས་པ་སྩལ་དུ་གསོལ། ཨོཾ་སུ་པྲ་ཏིཥྛ་བཛྲ་ཡེ་སྭཱཧཱ། ཞེས་བརྗོད་ཅིང་མེ་ཏོག་གཏོར། རྟེན་ལ་མ་བརྟེན་པའི་གཏོར་མགྲོན་གྱི་ཡེ་ཤེས་པ་རྣམས། ཨོཾ་ཁྱེད་ཀྱིས་སེམས་ཅན་དོན་ཀུན་མཛད། །
རྗེས་སུ་མཐུན་པའི་དངོས་གྲུབ་སྩོལ། ། སངས་རྒྱས་ཡུལ་དུ་གཤེགས་ནས་ཀྱང་། ། སླར་ཡང་འབྱོན་པར་མཛད་དུ་གསོལ། ། བཛྲ་མུཿ ལོ་ཀ་པཱ་ལ་ས་པ་རི་ཝ་ར་གཙྪ། འཇིག་རྟེན་པ་རྣམས་རང་བཞིན་གྱི་གནས་སུ་གཤེགས། དམ་ཚིག་པ་རང་ལ་ཐིམ། རང་དབྱངས་ཅན་ལྷ་མོར་གསལ་བའི་དཔྲལ་བར་ཨོཾ། མགྲིན་པར་ཨཱཿ ཐུགས་ཁར་ཧཱུྃ།
དགེ་བ་འདི་ཡིས་མྱུར་དུ་བདག ། དབྱངས་ཅན་མ་དཔལ་འགྲུབ་གྱུར་ནས། ། འགྲོ་བ་གཅིག་ཀྱང་མ་ལུས་པ། ། དེ་ཡི་ས་ལ་འགོད་པར་ཤོག ། བརྩེ་ལྡན་ཁྱེད་ཀྱི་མཁྱེན་པའི་འོད་ཟེར་གྱིས། ། འགྲོ་བའི་གཏི་མུག་མུན་པ་ཀུན་གསལ་ནས། ། རྒྱལ་ཀུན་མཁྱེན་བརྩེའི་སྣང་བ་ཆེར་རྒྱས་ཏེ། ། གསུང་རབ་རྒྱ་མཚོར་འཇུག་པའི་སྐལ་ལྡན་ཤོག ། བདག་ཀྱང་སྐྱེ་བ་འདི་ནས་བཟུང་ནས་སུ། ། ཇི་སྲིད་ཐམས་ཅད་མཁྱེན་དབང་མ་ཐོབ་བར། །
རྗེ་བཙུན་དབྱངས་ཅན་ལྷ་མོས་རྗེས་བཟུང་ནས། ། འགྲོ་ཀུན་ཕན་བདེའི་ས་ལ་འགོད་པར་ཤོག ། ཁྱད་པར་སྐྱེ་ཞིང་སྐྱེ་བ་ཐམས་ཅད་དུ། ། རྨད་བྱུང་ཤེས་བྱའི་བློ་གྲོས་སྤོབས་པ་ཡི། ། འཆད་རྩོད་རྩོམ་དང་ཐོས་བསམ་བསྒོམ་གསུམ་གྱིས། ། རྒྱལ་བའི་བསྟན་ལ་བྱ་བ་བྱེད་པར་ཤོག ། བླ་མ་དཀོན་མཆོག་གསུམ་གྱི་བདེན་པ་དང་། ། ལྷག་བསམ་རྣམ་པར་དཀར་བའི་བྱིན་རླབས་ཀྱིས། ། བདག་སོགས་ཀུན་གྱིས་འདི་དང་ཕྱི་མའི་དོན། ། འབད་མེད་ལྷུན་གྱིས་གྲུབ་པའི་རྒྱུར་གྱུར་ཅིག །
ཏིང་ཤགས་དཀྲོལ་ལ། ཕན་བདེ་ཕུན་སུམ་ཚོགས་པར་འབྱུང་བའི་གནས། ། རྒྱལ་བའི་མཁྱེན་བརྩེ་གཅིག་བསྡུས་རྗེ་བཙུན་མཆོག ། འགྲོ་ཀུན་སངས་རྒྱས་ས་ལ་འགོད་མཛད་པའི། ། ཁྱབ་བདག་དཔལ་ལྡན་བླ་མའི་བཀྲ་ཤིས་ཤོག ། གསུང་རབ་རྒྱ་མཚོའི་འཇིངས་ལས་ལེགས་ཐོན་ཞིང་། ། མཁྱེན་བརྩེའི་མཁའ་ལ་ཤེས་བྱའི་འོད་སྣང་འཕྲོ། ། བློ་གྲོས་པདྨོ་ཁ་འབྱེད་རྗེ་བཙུན་མ། ། རྟ་བདུན་དབྱངས་ཅན་ལྷ་མོའི་བཀྲ་ཤིས་ཤོག ། རྒྱལ་བསྟན་དེ་འཛིན་བཅས་པ་བུ་བཞིན་སྲུངས། །
བསྟན་ལ་གནོད་བྱེད་མ་རུང་ཐལ་བར་རློག ། ཆོས་བཞིན་བསྒྲུབ་པའི་རྣལ་འབྱོར་སྐྱོང་མཛད་པའི། ། དྲེགས་བྱེད་དམ་ཅན་རྒྱ་མཚོའི་བཀྲ་ཤིས་ཤོག ། ཚེ་འདིར་ཚེ་རིང་ནད་མེད་ཐོས་བསམ་འཕེལ། ། ཕྱི་མ་དབྱངས་ཅན་ལྷ་མོས་རྗེས་བཟུང་ནས། ། ཐམས་ཅད་མཁྱེན་དབང་གོ་འཕང་མཆོག་ཐོབ་སྟེ། ། འགྲོ་ཕན་དཔག་མེད་བྱེད་པའི་བཀྲ་ཤིས་ཤོག ། དེ་ནས་ཉིན་མོ་བདེ་ལེགས་སོགས་བརྗོད། ། དེ་རྣམས་ཀྱི་སྒོ་ནས་དགྲ་ནག་ནས་གསུངས་པའི་དབྱངས་ཅན་ལྷ་མོ་ཞལ་གསུམ་ཕྱག་དྲུག་པའི་སྒྲུབ་ཐབས་ཉམས་སུ་ལེན་ཚུལ་འདི་ཡང་ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་རང་གི་ཉེ་གནས་བསོད་ནམས་འོད་ཟེར་གྱི་ཁ་འདོན་དུ་དམིགས་ནས་སྦྱར་བ་འདིས་ཀྱང་བསྐུལ་བ་པོའི་འདོད་པའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག། །། སརྦ་མངྒ་ལཾ།། །།
PAGE * MERGEFORMAT 2 ཀུན་དགའ་བློ་གྲོས། དབྱངས་ཅན་ལྷ་མོའི་བསྒོམ་བཟླས་ཤེས་བྱ་རྒྱ་མཚོར་འཇུག་པའི་གྲུ་ཆེན། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
