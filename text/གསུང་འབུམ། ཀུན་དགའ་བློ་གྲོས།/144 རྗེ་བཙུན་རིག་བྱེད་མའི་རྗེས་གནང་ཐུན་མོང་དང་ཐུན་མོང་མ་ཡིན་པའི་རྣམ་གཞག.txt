གསུང་འབུམ། ཀུན་དགའ་བློ་གྲོས།
པོད ༡༤༤
རྗེ་བཙུན་རིག་བྱེད་མའི་རྗེས་གནང་ཐུན་མོང་དང་ཐུན་མོང་མ་ཡིན་པའི་རྣམ་གཞག
༄༅། །རྗེ་བཙུན་རིག་བྱེད་མའི་རྗེས་གནང་ཐུན་མོང་དང་ཐུན་མོང་མ་ཡིན་པའི་རྣམ་གཞག་ཚར་ཆེན་ཡབ་སྲས་ཀྱི་ཕྱག་བཞེས་ཟབ་དོན་འཁྲུལ་མེད་བཞུགས་སོ།། སྭསྟི། འདིའི་རྗེས་སུ་གནང་བ་ལ། སྦྱོར་བ། དངོས་གཞི། རྗེས་གསུམ་ལས། དང་པོ་ནི། གནས་ཁང་ཕྱགས་དར་སྐྱང་ནུར་ལ་སོགས་པ་བྱས་ཏེ། རྟེན་འགྲམ་པ་དང་། ཆུ་བཞི་སྔོན་དུ་འགྲོ་བའི་མཆོད་པ་དང་ཟླུམ་གཏོར་དམར་པོ་བཤམས་ལ།
ཙན་ཕྱེ་དམར་པོས་བྱུག་པའི་མཎྜལ་འབྲས་ཚོམ་དམར་པོ་གཅིག་བཀོད། རྡོར་དྲིལ་ནང་མཆོད་འཐོར་ནས་རྣམས་བཤམ་མོ། ། གཉིས་པ་ནི། གནས་ཡོ་བྱིན་རླབས་ཀྱཻ་རྡོར་ལྟར་བྱས་ལ། བདག་དང་འགྲོ་བ་ནམ་མཁའ་དང་མཉམ་པའི་སེམས་ཅན་ཐམས་ཅད་དུས་འདི་ནས་བཟུང་སྟེ་ཇི་སྲིད་བྱང་ཆུབ་སྙིང་པོ་ལ་མཆིས་ཀྱི་བར་དུ་དཔལ་ལྡན་བླ་མ་དམ་པ་རྣམས་ལ་སྐྱབས་སུ་མཆིའོ། ། རྫོགས་པའི་སངས་རྒྱས་བཅོམ་ལྡན་འདས་རྣམས་ལ༞ དམ་པའི་ཆོས་རྣམས༞ འཕགས་པའི་དགེ་འདུན་རྣམས་ལ༞ ཞེས་ཚར་བདུན་ལ་སོགས་པ་བརྗོད། བདག་གིས་སེམས་ཅན་ཐམས་ཅད་ཀྱི་དོན་དུ་རྫོགས་པའི་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་རྗེ་བཙུན་མ་ཀུ་རུ་ཀུལླེའི་བསྒོམ་བཟླས་ཀྱི་རིམ་པ་ཉམས་སུ་བླང་བར་བགྱིའོ། ། ཞེས་ལན་གསུམ་གྱིས་སེམས་བསྐྱེད། རང་ཉིད་སྐད་ཅིག་གིས་ཀུ་རུ་ཀུལླེ་ཞལ་གཅིག་ཕྱག་གཉིས་པར་གསལ་བའི་སྙིང་ཁར་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧྲཱི་དམར་པོ་ལས་འོད་ཟེར་འཕྲོས་པས་ལྷོ་ཕྱོགས་ཀྱི་རི་ཀུ་རུ་ཀུལླེའི་གནས་དང་ཕྱོགས་བཅུའི་ཞིང་ནས་རྗེ་བཙུན་བཅོམ་ལྡན་འདས་མ་ཀུ་རུ་ཀུལླེ་བླ་མ་འོད་དཔག་མེད་ཀྱིས་གཙུག་ན་བརྒྱན་པ་ལ།
སངས་རྒྱས་དང་བྱང་ཆུབ་སེམས་དཔའ་པདྨ་མཁའ་འགྲོའི་ཚོགས་ཀྱིས་བསྐོར་བ་མདུན་གྱི་ནམ་མཁར་ཨོཾ་བཛྲ་ས་མཱ་ཛཱཿ ཞེས་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས་ལ། ཐར་མོ་སྦྱར་ནས། ན་མོ་གུ་རུ་བྷྱཿ ན་མ་ཤྲཱི་ཀུ་རུ་ཀུལླེ་མཎྜལ་བྷྱཿ ཞེས་པས་ཕྱག་བྱ། གུ་རུ་ཤྲཱི་ཀུ་རུ་ཀུལླེ་མཎྜལ་ས་པཱ་རི་ཝ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། པཱ་དྱཾ་པྲ་ཏཱིཙྪ་ཡེ་སྭཱཧཱ། ཨོཾ་བཛྲ་པུཥྤེ་ཨཱཿཧཱུྃ། ནས།
ཨོཾ་བཛྲ་ནཻ་ཝི་ཏེ་ཨཱཿཧཱུྃ། ཞེས་པས་སོ་སོའི་ཕྱག་རྒྱ་དང་བཅས་པས་མཆོད། དཀོན་མཆོག་གསུམ་ལ་བདག་སྐྱབས་མཆི། ། ནས། འགྲོ་ལ་ཕན་ཕྱིར་སངས་རྒྱས་འགྲུབ་པར་ཤོག ། ཅེས་པའི་བར་ལན་གསུམ་གྱིས་བྱང་ཆུབ་མཆོག་ཏུ་སེམས་བསྐྱེད། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག སྡུག་བསྔལ་དང་སྡུག་བསྔལ་གྱི་རྒྱུ་དང་བྲལ་བར་གྱུར་ཅིག སྡུག་བསྔལ་མེད་པའི་བདེ་བ་དམ་པ་དང་མི་འབྲལ་བར་གྱུར་ཅིག ཉེ་རིང་ཆགས་སྡང་དང་བྲལ་བའི་བཏང་སྙོམས་ལ་གནས་པར་གྱུར་ཅིག
ཞེས་ཚད་མེད་བཞི་བསྒོམ། ཨོཾ་ཤུ་ནྱ་ཏ་ཛྙཱ་ན་བཛྲ་སྭ་བྷཱ་ཝ་ཨཏྨ་ཀོ྅ཧཾ། སྟོང་པའི་ངང་ལས་ནམ་མཁའི་ཁམས་སུ་རཾ་ལས་ཉི་མའི་དཀྱིལ་འཁོར་གྱི་སྟེང་དུ་ཧཱུྃ་སྔོན་པོ་ཡོངས་སུ་གྱུར་པ་ལས་སྣ་ཚོགས་རྡོ་རྗེ་རབ་ཏུ་འབར་བ་ཧཱུྃ་གིས་མཚན་པ་དེ་ལས་འོད་ཟེར་འཕྲོས་པས་རྡོ་རྗེ་ས་གཞི། རྭ་བ། དྲྭ་བ། གུར་དང་བཅས་པའི་ཕྱི་རོལ་ཀུན་དུ་ཡེ་ཤེས་ཀྱི་མེ་འབར་བའི་བསྲུང་བའི་འཁོར་ལོར་གྱུར། ཨོཾ་བཛྲ་རཀྵ་རཀྵ་ཧཱུྃ་ཧཱུྃ་ཧཱུྃ་ཕཊ་སྭཱཧཱ། དེའི་ནང་དུ་དུར་ཁྲོད་ཆེན་པོ་བརྒྱད་ཀྱིས་བསྐོར་བའི་དབུས་སུ་པདྨ་དམར་པོ་འདབ་མ་བརྒྱད་པའི་ལྟེ་བ་ལ་གནས་པའི་རོའི་སྙིང་གར་རཾ་ལས་ཉི་མའི་དཀྱིལ་འཁོར་གྱི་དབུས་སུ་ཧྲཱིཿདམར་པོ་ལས། ཨུཏྤ་ལ་དམར་པོའི་ལྟེ་བར་ཧྲཱིཿདམར་པོས་མཚན་པ་དེ་ལས་འོད་ཟེར་དམར་པོ་འཕྲོས། འཕགས་པ་མཆོད་སེམས་ཅན་གྱི་དོན་བྱས་ཚུར་འདུས་ཧྲཱིཿལ་ཐིམ།
དེ་ཡོངས་སུ་གྱུར་པ་ལས་བདག་ཉིད་རྗེ་བཙུན་མ་ཀུ་རུ་ཀུལླེ་ཡེ་ཤེས་ཀྱི་སྐུ་ཅན། ཞལ་གཅིག་ཕྱག་བཞི་མ། ལང་ཚོ་ཕུན་སུམ་ཚོགས་པ་ལོ་བཅུ་དྲུག་ལོན་པའི་རྣམ་པ་ཅན། རྒྱ་སྐྱེགས་ཀྱི་མེ་ཏོག་ལྟར་དམར་ཞིང་སྣུམ་པ་ཞལ་མཆེ་བ་གཙིགས་ཤིང་ལྗགས་འདྲིལ་བ། དམར་ལ་ཟླུམ་པའི་སྤྱན་གསུམ་གཡོན་དུ་གཡོ་བ། དབུ་སྐྲ་ཁམས་སེར་གྱེན་དུ་བརྫེས་པ། རྒྱལ་བ་རིགས་ལྔའི་རང་བཞིན་གྱི་ཐོད་པ་སྐམ་པོ་ལྔས་བརྒྱན་ཅིང་། རློན་པ་ལྔ་བཅུའི་དོ་ཤལ་འཕྱང་བ། རྩ་བའི་ཕྱག་གཉིས་ཀྱིས་ཨུཏྤལ་དམར་པོའི་མྱུ་གུའི་མདའ་མེ་ཏོག་ཁ་བྱེ་ལ་ཁད་པ་མདེའུའི་ཚུལ་དང་། ཨུཏྤལ་དམར་པོའི་གཞུ་གཞུ་རྒྱུད་དང་སྦྱར་ཏེ་རྣ་བའི་དྲུང་དུ་འགེངས་པ་གཡས་འོག་མས་ཨུཏྤལ་དམར་པོའི་ལྕགས་ཀྱུ་དང་།
གཡོན་འོག་མས་ཨུཏྤལ་དམར་པོའི་ཞགས་པ་བསྣམས་པ། ཆུ་འཛིན་དང་འོ་འཛིན་རབ་ཏུ་རྒྱས་པ། རུས་པའི་རྒྱན་ལྔ་དང་རིན་པོ་ཆེས་བརྒྱན་པ། སྟག་ལྤགས་གསར་པའི་ཤམ་ཐབས་ཅན། ཁྲོ་བ་དང་གེགས་པའི་ཉམས་ཅན། ཞབས་གཡས་བསྐུམ་ཞིང་གཡོན་བརྐྱངས་པའི་སྐྱིལ་ཀྲུང་ཕྱེད་པའི་གར་སྟབས་ཀྱིས་འགྱིང་ཞིང་། ཆགས་པའི་ཉམས་ཀྱིས་བཞུགས་པ། དེའི་སྤྱི་བོར་ཨོཾ་དཀར་པོ། མགྲིན་པར་ཨཱཿདམར་པོ། ཐུགས་ཀར་ཧཱུྃ་སྔོན་པོ།
སྙིང་ག་ནས་ཉི་མ་ལ་གནས་པའི་ཨུཏྤལ་དམར་པོའི་བར་ཉི་མའི་དབུས་སུ་ཧྲཱིཿདམར་པོ། དེ་ལས་འོད་ཟེར་འཕྲོས་པས། ལྷོ་ཕྱོགས་ཀྱི་རི་ཀུ་རུ་ཀུལླེའི་ཕུག་ནས་རྗེ་བཙུན་བཅོམ་ལྡན་འདས་མ་ཀུ་རུ་ཀུལླེ་ལ་སངས་རྒྱས་དང་བྱང་ཆུབ་སེམས་དཔའ་དཔག་ཏུ་མེད་པས་བསྐོར་བ་ཨོཾ་བཛྲ་ས་མཱ་ཛཿ ཞེས་རྡོ་རྗེ་བསྡུ་བའི་ཕྱག་རྒྱས་སྤྱན་དྲངས། ཤྲཱི་ཀུ་རུ་ཀུལླེ་མཎྜལ་ས་པཱ་རི་ཝཱ་ར་ཨརྒྷཾ་པྲ་ཏཱིཙྪ་ཡེ་སྭཱཧཱ། ཞེས་སོགས་ཀྱིས་གོང་ལྟར་མཆོད། ཛཿཧཱུྃ་བཾ་ཧོཿ གཉིས་སུ་མེད་པར་ཐིམ། དམ་ཚིག་གི་ཕྱག་རྒྱ་ཨུཏྤལ་ལའི་ཚུལ་དུ་་་་་་ཆག་ལོ་གསུམ་པས་མཛད་པའི་བསྙེན་སྒྲུབ་ཀྱི་མན་ངག་ལས། ཨུཏྤ་ལའི་ཕྱག་རྒྱ་ནི།
ལག་པ་ཐལ་མོ་སྦྱར་ལ། མཐེའུ་ཆུང་བསྣོལ། གུང་མོ་གཉིས་རྩེ་སྦྱར། མིང་མེད་གཉིས་ནང་དུ་བཀུག མཛུབ་མོ་གཉིས་གུང་མོའི་རྒྱབ་ཏུ་སྦྱར། མཐེ་བོང་གཉིས་ནང་དུ་གུང་མོ་ལ་སྦྱར་བའོ། ། ཨོཾ་ཀུ་རུ་ཀུལླེ་ཧྲཱིཿསྭཱཧཱ། ཞེས་ལན་གསུམ་གྱིས་བརྟན་པར་བྱས། སླར་ཡང་ཧྲཱིཿལས་འོད་འཕྲོས་པས་དབང་གི་ལྷ་རིགས་ལྔ་འཁོར་དང་བཅས་པ་ཨོཾ་བཛྲ་ས་མཱ་ཛཿས་སྤྱན་དྲངས། ཨོཾ་སརྦ་ཏ་ཐཱ་ག་ཏ་པཉྩ་ཀུ་ལ་ས་པཱ་རི་ཝ་རི་ཨརྒྷཾ་པྲ་ཏཱིཙྪ་ཡེ་སྭཱཧཱ།
ཤཔྟའི་བར་མཆོད། བྱང་ཆུབ་རྡོ་རྗེ་སངས་རྒྱས་ལ། ། མཆོད་ཆེན་ཇི་ལྟར་སྩལ་བ་ལྟར། ། བདག་ཀྱང་བསྐྱབ་པའི་དོན་གྱི་ཕྱིར། ། ནམ་མཁའི་རྡོ་རྗེས་དེང་བདག་སྩོལ། ། ཨོཾ་ཨ་བྷི་ཥཱིཉྩ་ཏུ་མཾ་སརྦ་ཏ་ཐཱ་ག་ཏ། ཞེས་གསོལ་བ་བཏབ་པས། སངས་རྒྱས་རྣམས་ནི་ཐམས་ཅད་ཀྱི། ། གསང་གསུམ་གནས་ལས་བྱུང་བ་ཡི། ། ཁམས་གསུམ་ཀུན་གྱིས་ཕྱག་བྱས་པ། །
རྡོ་རྗེའི་དབང་བསྐུར་ཆེན་པོར་སྦྱིན། ། ཨོཾ་བཛྲི་བྷ་བ་ཨ་བྷི་ཥཱིཉྩ་ཧཱུྃ། ཡེ་ཤེས་ཀྱི་བདུད་རྩི་ལྔའི་ཆུས་གང་བའི་བུམ་པའི་དབང་བསྐུར། སྐུ་གང་དྲི་མ་དག དབང་བཞི་ཐོབ། ཆུ་ལྷག་མ་ཡར་ལུད་པ་ལས་འོད་དཔག་མེད་པས་དབུ་བརྒྱན་པར་བསམས། ཨོཾ་ཨཱཿཧཱུྃ་ཧ་ཧོ་ཧྲཱིཿ ཞེས་ལན་གསུམ་གྱིས་བདུད་རྩི་བྱིན་བརླབས། ཨོཾ་ཨཱཿཧཱུྃ། བདུད་རྩི་གཡོན་པའི་མཐེབ་སྲིན་གྱིས་བླང་ལ་ལྕེ་ཐོག་ཏུ་གཞག་པའམ།
གཞག་པར་བསམ་ལ། རང་གི་ལྗགས་ཧཱུྃ་ལས་བྱུང་བའི་རྡོ་རྗེ་དཀར་པོའི་སྦུ་གུས་མྱངས་པས་ལུས་ཐམས་ཅད་བདེ་བས་ཚིམ་པར་མོས། རང་གི་ཐུགས་ཀའི་ས་བོན་ལས་ལྷ་མོ་བརྒྱད་སྤྲོས་སྟེ། རང་གི་བྱང་ཆུབ་ཀྱི་སེམས་ལ་སོགས་པས་མཆོད་པར་བསམ་ལ། དཀར་མོ་རི་དྭགས་མཚན་མ་འཛིན། ། ཆོམ་རྐུན་བདུད་ལས་རྒྱལ་བའི་སྣོད། ། རོ་ལངས་མ་ནི་ཆུ་ལག་མ། ། གྷསྨ་རི་ནི་སྨིན་འཛིན་ཅིང་། ། པུཀྐ་སི་ནི་རྡོ་རྗེའི་ལག ། དེ་བཞིན་རི་ཁྲོད་མ་རོ་འཛིན། །
གདོལ་པ་མོ་ནི་ཅང་ཏེའུ་བརྡུང་། ། འདི་རྣམས་ཀྱི་ནི་གཙོ་བོ་མཆོད། ། འདོད་ཆགས་ཆེན་པོ་རྗེས་ཆགས་པ། ། གཡུང་མོས་སྐུ་ལ་འཁྱུད་པ་ཉིད། ། ཅེས་པས་མཆོད། རྡོ་རྗེ་དཔག་མེད་རྒྱལ་པོ་ཆེ། ། མི་རྟོག་རྡོ་རྗེ་ནམ་མཁའ་འཛིན། ། འདོད་ཆགས་ཕ་རོལ་ཕྱིན་པ་ཉིད། ། པདྨ་མཁའ་འགྲོར་ཕྱག་འཚལ་བསྟོད། ། ཅེས་དང་།
བརྩེ་བས་རྗེས་ཆགས་པདྨ་རཱ་གའི་མདོག ། ཞལ་གཅིག་ཕྱག་བཞི་ཞབས་གཉིས་མཛེས་པའི་སྐུ། ། ཡེ་ཤེས་མདའ་གཞུ་ཨུཏྤལ་ལྕགས་ཀྱུ་འཛིན། ། རྗེ་བཙུན་རིག་བྱེད་མ་ལ་ཕྱག་འཚལ་ལོ། ། ཞེས་པས་བསྟོད། ལྷ་མོ་རྣམས་རང་གི་སྙིང་ཁར་ཐིམ་པར་བསམ་ལ། བདེ་སྟོང་གཉིས་སུ་མེད་པའི་ཡེ་ཤེས་ཀྱི་ངང་དུ་སེམས་འཛིན་མེད་དུ་ཇི་ཙམ་གནས་ཀྱི་བར་དུ་མཉམ་པར་གཞག ཡི་གེ་སྔགས་རྣམས་རྣམ་པར་སྤངས། ། སྒྲ་དང་ཐིག་ལེ་བསམ་དུ་མེད། ། འདི་ནི་མཆོག་ཏུ་བདེ་ཆེན་ཉིད། །
བདག་མེད་གཞན་ཡང་མེད་པ་ཉིད། ། ཅེས་བསྟོད། བཟླས་པ་བྱ་བར་འདོད་པས། རང་གི་སྙིང་གའི་ཧྲཱིཿདམར་པོའི་མཐར་མདུན་ནས་བརྩམས་ཏེ་གཡས་བསྐོར་དུ། ཨོཾ་ཀུ་རུ་ཀུལླེ་ཧྲཱིཿསྭཱཧཱ། ཞེས་པས་ཡི་གེ་བརྒྱད་པའི་སྔགས་ཕྲེང་བ་ལྟར་དམར་ཞིང་མར་མེ་ལྟར་འོད་འབར་བ་ལ་སེམས་རྩེ་གཅིག་ཏུ་གཏད་ནས་ཀློག་པའི་ཚུལ་དུ་བཟླས་པར་བྱའོ། ། སྐབས་འགའ་རེར་འདི་ལྟ་བུའི་སྔགས་ཕྲེང་ལས་འོད་ཟེར་དམར་པོའི་ཚོགས་ཕྱོགས་བཅུར་སྤྲོས་པས་སངས་རྒྱས་དང་བྱང་ཆུབ་སེམས་དཔའ་རྣམས་ཐུགས་གཉིས་སུ་མེད་པའི་ཡེ་ཤེས། ཉན་ཐོས་དང་རང་རྒྱལ་འཇིག་རྟེན་པ་ཐམས་ཅད་དང་ནོར་བུ་རིན་པོ་ཆེ་ལ་སོགས་པ་སྣོད་བཅུད་ཀྱི་ཡོན་ཏན་ནུས་པ་དང་དཔལ་འབྱོར་ལེགས་ཚོགས་ཐམས་ཅད་འོད་དམར་པོའི་རྣམ་པར་བསྡུས་ནས་རང་ལ་ཐིམ་པས། ཁམས་གསུམ་དབང་དུ་འདུས་ཤིང་ཡོན་ཏན་ཐམས་ཅད་འཕེལ་ཞིང་རྒྱས་པར་བསམ་ལ་བཟླ། དམིགས་བྱ་ཆེད་དུ་གཏད་པ་ཡོད་ན།
ཧྲཱིཿཡིག་སྔགས་ཕྲེང་དང་བཅས་པ་ལས་འོད་ཟེར་དམར་པོ་ཕྱོགས་བཅུར་འཕྲོས་པའི་སྣ་ལ་ཀུ་རུ་ཀུལླེའི་སྐུའི་ཚོགས་དཔག་ཏུ་མེད་པ་ཉི་ཟེར་གྱི་རྡུལ་ལྟར་འཕྲོས་པས་བསྒྲུབ་བྱ་གང་ཡིན་པ་དེ་ལྕགས་ཀྱུས་སྙིང་གར་བཏབ། མགྲིན་པར་ཞགས་པས་བཅིངས། འོད་དམར་པོའི་དྲྭ་བར་བཅུག་ནས་རང་གི་རྐང་པའི་དྲུང་དུ་འགྱེལ་སྟབས་སུ་བཞག་པས་རང་སེམས་དང་། དེའི་སེམས་དབྱེར་མེད་དུ་འདྲེས་ཤིང་། མྱུར་བུར་ལ་སོགས་རྐྱེན་བརྒྱད་སྤངས་ཏེ། ཙནྡན་དམར་པོའི་འཕྲེང་བ་འཛིན་པས་བཟླ་བར་བྱའོ། ། དེ་ཡང་རྒྱུན་དུ་ཅི་རིགས་པ་ཐུན་རེ་ལ་བཟླ་བའམ་བསྙེན་པ་དངོས་ལ་ནི་ཐུན་བཞིར་བཅད། ཐུན་གྱི་དངོས་གཞི་ལ་མི་ཚིག་གིས་བར་མ་ཆོད་པར་དམིགས་པ་གོང་མ་གཉིས་གང་རུང་དང་ལྡན་པའི་འབུམ་ཕྲག་བརྒྱད་དམ། སུམ་ཅུ་རྩ་གཉིས་ཀྱི་བར་དུ་བཟླ་བར་བྱའོ། ། བཟླས་པའི་མཐར།
བདེ་བར་གཤེགས་པ་རྣམས་ཀྱིས་སོགས་འདོད་གསོལ་སྤྱི་འགྲེ་ལྟར། རང་གི་སྙིང་ག་ནས་འོད་ཟེར་འཕྲོས་པས་གདན་འོད་ཟེར་གྱི་རྣམ་པར་གྱུར་རང་ལ་ཐིམ། ཞེས་བརྗོད། ཚོམ་བུ། ཨ་མྲྀ་ཏས་བསང་། སྭ་བྷཱ་ཝས་སྦྱངས། ནམ་མཁའི་ཁམས་སུ་ཞེས་པ་ནས། དེ་ཡོངས་སུ་གྱུར་པ་ལས། ཞེས་པའི་བར་གོང་བཞིན་ལ། རྗེ་བཙུན་མ་ཀུ་རུ་ཀུལླེ།
ཞེས་པ་ནས། གཉིས་སུ་མེད་པར་ཐིམ་ཞེས་པའི་བར་གོང་བཞིན། དམ་རྒྱ་ལ་བརྟན་བྱེད་རྣམས་མི་དགོས། དབང་བསྐུར་རྒྱས་འདེབས་རྣམས་གོང་བཞིན་བྱས་ལ། མཆོད་པ་བྱིན་རླབས་གནས་ཡོ་ལྟར་དང་། མཚན་སྔགས་ཆུ་བཞིའི་སྔགས་དང་། པུཥྤེ་པྲ་ཏཱིཙྪ་ཡེ་སྭཱཧཱ། ཞེས་སོགས་ཉེར་སྤྱོད་རོལ་མོ་དང་སྔགས་རྣམས་སྦྱར། མཐར་དྲིལ་བསིལ། མཚན་སྔགས་ལ་ཁྲུས་བུམ་སྦྱར་བའི་ནང་མཆོད།
དཀར་མོ་རི་དྭགས། སོགས་ཡིད་བྱུང་དང་བསྟོད་པ་དྲིལ་བསིལ་གཏོར་མ་བསངས་སྦྱངས་གོང་བཞིན་དང་། ཨོཾ་ཨཱཿཧཱུྃ་ཧ་ཧོ་ཧྲཱིཿལན་གསུམ་གྱིས་བྱིན་གྱིས་བརླབས། ཨོཾ་ཀུ་རུ་ཀུལླེ་ཧྲཱིཿས་པཱ་རི་ཝཱ་ར་ཨི་དཾ་བ་ལིངྟ་ཁ་ཁ་ཁཱ་ཧི་ཁཱ་ཧི། ཞེས་པས་ལན་གསུམ་པད་སྐོར་སྔོན་དུ་འགྲོ་བས་རྡོ་རྗེ་ཐལ་མོ་ཁ་ཕྱེ་བའི་མཐར་སེ་གོལ་གཏོགས་པ་དང་བཅས་པར་བྱས། ཕྱི་ཡིད་བྱུང་གི་མཆོད་པ་དང་། བསྟོད་པ་གོང་བཞིན། རང་གི་སྙིང་གའི་སྔགས་ཕྲེང་ལས་འོད་ཟེར་དམར་པོ་འཕྲོས་པས་མདུན་བསྐྱེད་ལ་ཕོག་པས་ཐུགས་རྒྱུད་བསྐུལ་བར་བསམ། བཟླས་པ་བྱ་བའམ། ཨཱ་ནནྡའི་རྗེས་གནང་གི་ཡི་གེ་ལས་མ་བཤད་པས་མ་བྱས་ཀྱང་ཆོག
སློབ་མ་རྣམས་ཁྲུས་བྱས་ཕྱག་དང་འཇུག་པའི་ཡོན་ཕུལ་ཏེ་སྙིམ་པ་མེ་ཏོག་དང་བཅས་པས་ཐལ་མོ་སྦྱར་ནས། རིམ་གྱིས་གྲལ་ལ་འཁོད། སློབ་དཔོན་གྱིས་སེམས་བསྐྱེད་གསལ་བཏབ་ལ། དེ་ལ་འདིར་སྔོན་གྱི་དུས་སུ་རྒྱལ་པོ་ལྷན་ཅིག་སྐྱེས་པའི་རོལ་པ་ཞེས་བྱ་བ། རྒྱལ་ཆེ་ཞིང་མཐོ་བ་གཅིག་ཡིན་སྐད། དེ་ལ་འབངས་འཁོར་གཡོག་དང་བཙུན་མོ་མང་པོ་ཡོད་པ་ལས། བཙུན་མོ་གནང་ཆེན་མ་དེའི་རྩ་རུ་རྒྱལ་པོ་འཁོར་དུ་མ་འདོད་པ་ལས། བཙུན་མོ་དེས་རང་གི་འཁོར་གཡོག་ལ་རྒྱལ་པོ་འགུགས་པའི་རིག་པ་ཚོང་འདུས་སུ་སོང་ལ་ཚོལ་ལ་ཤོག་ཅེས་བསྒོས་པས་བྲན་མོ་དེས་ཚོང་འདུས་རྣམས་དང་། བྱེ་བྲག་ཏུ་སྐུད་པ་འཚོང་བའི་ཚོང་འདུས་སུ་ཕྱིན་པས། བུད་མེད་སྨུག་མོ་མཛེས་མ་ཞིག་ལ་དྲིས་པས།
དེ་འདྲའི་རིག་པ་ཡོད་ཟེར་བསྙད། བུད་མེད་དེའི་ཞབས་ལ་འཇུས་ནས་རྗེས་སུ་འཛིན་པར་ཞུས་པས། དེའི་གསུང་གིས། གང་དམིགས་པ་དེ་ལ་འདི་བྱིན་གསུངས་ནས་ཟ་རྒྱུའི་རིགས་གཅིག་བསྐུར་བས། དེས་བཙུན་མོ་ལ་གཏད་དེ་སྔར་བཞིན་སྐད་པས། བཙུན་མོ་དེའི་བསམ་པ་ལ། འདི་ལྟ་བུ་རྒྱལ་པོ་ལ་དྲངས་ན་མ་ལེགས་དོག་ཡོད་སྙམ་ནས། མ་དྲངས་པར་ཕོ་བྲང་གི་རྩ་བ་ལ་མཚོ་ཅིག་ཡོད་པ་ལ་བསྐུར་བས། དེའི་ནུབ་མོ་ནས་མཚོ་དེ་ལ་ཡོད་པའི་ཀླུའི་རྒྱལ་པོ་བཙུན་མོའི་རྩར་བྱུང་ནས། རྩེ་ཞིང་དགའ་མགུར་སྤྱོད་པ་ལས།
དུས་སུ་སྲོག་ཆགས་དང་ལྡན་པར་གྱུར་ནས་རྒྱལ་པོ་ན་རེ་འདིའི་རྩར་མ་ཕྱིན་པས། འདི་ཆད་པ་ཞིག་རིགས་ཞེས་པས། བཙུན་མོ་དེས་སྔར་གྱི་རྒྱུ་མཚན་བསྙད་པས། རྒྱལ་པོ་དེས་འདི་རེ་ཞིག་བརྟགས་པ་བྱ་ཞེས་ཟེར་ནས། སྔར་གྱི་བྲན་མོ་དེ་ཚོང་འདུས་སུ་བུད་མེད་སྨུག་མོ་འཚོལ་དུ་བཏང་བས་བུད་མེད་འདུག་བསྙད། དེ་རྒྱལ་པོས་ཕོ་བྲང་དུ་གདན་དྲངས་ནས་ཡོང་བས། རྒྱལ་པོས་དྲིས་པས། དེ་བཅོམ་ལྡན་འདས་མའི་སྤྲུལ་པར་ཤེས་ནས་ཞབས་ལ་གཏུགས་ཏེ་རྗེས་སུ་བཟུང་བར་ཞུས་པས། དེས་རྗེས་སུ་གདམས་ཤིང་བྱིན་གྱིས་བརླབས་པས། མཆོག་ཐུན་མོང་གི་དངོས་གྲུབ་ཐམས་ཅད་འགྲུབ་སྟེ་སློབ་དཔོན་ཆེན་པོར་གྱུར་སྐད།
དེ་ལྟ་བུའི་སློབ་དཔོན་ལྷན་ཅིག་སྐྱེས་པའི་རོལ་པ་དེ་ཉིད་ནས་རིམ་པར་བརྒྱུད་པའི་རྗེ་བཙུན་མའི་རྗེས་སུ་གནང་བ་སྒྲུབ་པར་བྱེད་པ་ལ། ཞེས་སོགས་སྤྱི་འགྲེ་ལྟར་དང་། ཙནྡན་དམར་པོའི་ཆུས་བྱུགས་པའི་མཎྜལ་ཕུལ། ཀུན་མཁྱེན་ཡེ་ཤེས་ཕུང་པོ་ཆེ་སོགས། ཤླཽ་ཀ་གཉིས་ཀྱིས་ལན་གསུམ་གསོལ་བ་བཏབ། སློབ་དཔོན་དང་ཁྱེད་རང་གཉིས་ཀ་ཀུ་རུ་ཀུལླེ་ཞལ་གཅིག ཞེས་པ་ནས། ས་མཱ་ཛཿ བར་བདག་བསྐྱེད་ཚོགས་ཞིང་བཞིན་ལ་སྔགས་ལ་ཕྱག་རྒྱ་དཔོན་སློབ་གཉིས་ཀས་བྱེད། མཆོད་པ་སྔགས་རྒྱས་སློབ་དཔོན་ཁོ་ནས་བདག་བསྐྱེད་ཚོགས་ཞིང་ལྟར་བྱ།
རྒྱུན་བཤགས་ཀྱི་དམིགས་སྤོས་སྤྱི་འགྲེ་ལྟར་བྱས་ལ། དཀོན་མཆོག་གསུམ་ལ་སོགས་ནས་འགྲུབ་པར་ཤོག བར་རྗེས་ཟློས་ལན་གསུམ། ཚོགས་ཞིང་རྣམས་མདུན་བསྐྱེད་ལ་ཐིམ། དེ་ནས་དམིགས་པ་འདི་བཞིན་མཛོད། མདུན་བསྐྱེད་ཀྱི་ས་བོན་ལས་འོད་བྱུང་ནས་ཁྱེད་རང་རྣམས་ཀྱི་ལུས་ལ་ཞུགས་པས་ལུས་ཐམས་ཅད་གང་སྡིག་པ་དང་སྒྲིབ་པ་དག་ནས་འོད་ཀྱི་ཕུང་པོར་གྱུར། དེ་དམིགས་ཏེ་སློན་དཔོན་གྱིས། ཤུ་ནྱ་ཏ་ནས། ཡོངས་སུ་གྱུར་པ་ལས་བར་བདག་བསྐྱེད་བཞིན། ཁྱེད་རང་རྣམས་རྗེ་བཙུན་མ་ཞེས་པ་ནས།
དབུས་སུ་ཧྲཱིཿདམར་པོ། ཞེས་པའི་བར་བསྐྱེད་བཞིན། དཔོན་སློབ་གཉིས་ཀའི་ས་བོན་གྱི་འོད་ཀྱིས་ཀུ་རུ་ཀུལླེ་ན་བཞུགས་པའི་ལྷ་མོའི་ཐུགས་རྒྱུད་བསྐུལ་ནས་འོད་ཚུར་འདུས་པས་དམར་ཁྲིག་ཁྲིག་ལུས་ལ་ཞུགས་ལུས་ཐམས་ཅད་དམར་མེར་གྱིས་ཁེངས་པར་སྤྲོས། སྣོད་བཅུད་ཐམས་ཅད་ལྷ་མོར་གྱུར། དེ་ཚུར་འདུས་ཁྱེད་རང་རྣམས་ལ་ཐིམ། ལྷོ་ཕྱོགས་རིག་བྱེད་ཀྱི་ཕུག་དང་། སློན་དཔོན་ལས་ཀྱང་རྗེ་བཙུན་མའི་སྐུ་ཆེ་བ་རི་རབ་ཙམ། ཆུང་བ་རྡུལ་ཙམ་ཚད་མེད་གྲངས་མེད་བསམ་གྱིས་མི་ཁྱབ་པ་སྤྲོས་ཏེ། ཁྱེད་རང་ལ་ཐིམ་པས་རྒྱུད་བྱིན་གྱིས་བརླབ་པའི་མོས་པ་མཛོད། སྤྱི་འགྲེ་ལྟར།
སྔགས་དྲིལ་བསིལ་སྤོས་རོལ་བྱས་ལ། དེ་སྐུའི་རྗེས་སུ་གནང་བ་ཡིན། གསུང་གི་རྗེས་གནང་ནི། དཔོན་སློབ་གཉིས་ཀའི་སྙིང་པད་ཉིའི་སྟེང་དུ་ཧྲཱིཿ སློབ་དཔོན་གྱི་སྙིང་ཁའི་ས་བོན་གྱི་མཐར་སྔགས་ཀྱིས་བསྐོར་བ་ལས་སྔགས་ཕྲེང་མཆེད། སློབ་དཔོན་གྱི་ཞལ་ནས་ཐོན། ཁྱེད་རང་རྣམས་ཀྱི་ཞལ་ནས་ཞུགས། ཐུགས་ཀའི་ས་བོན་གྱི་མཐར་འཁོད། དེ་ཡང་སྔགས་འཕྲེང་དང་པོས་སྔར་མེད་གསར་བྱུང་གི་དམ་ཚིག་པ་བསྐྱེད། གཉིས་པ་ཡེ་ཤེས་པ་བསྟིམ།
གསུམ་པ་དབང་བསྐུར་ཞིང་རིགས་ཀྱི་བདག་པོས་རྒྱས་གདབ་པའི་ཐུགས་མོས་མཛོད། བཅོམ་ལྡན་བདག་ལ་སྩལ་ལགས་ཀྱིས། ། བཅོམ་ལྡན་བདག་ལ་བྱིན་གྱིས་རློབས། ། ལན་གསུམ་བྱ། མེ་ཏོག་སློབ་མའི་མགོར་བཞག་ལ། བཅོམ་ལྡན་འདི་ལ་སྩལ་ལགས་ཀྱིས། ། བཅོམ་ལྡན་འདི་ལ་བྱིན་གྱིས་རློབས། ། ལན་གསུམ་བྱ། དེ་གསུང་གི་རྗེས་གནང་ཡིན། ཐུགས་ཀྱི་དངོས་གྲུབ་གྱི་རྗེས་གནང་ལ་དམིགས་པ་འདི་བཞིན་དུ་མཛོད།
དཔོན་སློབ་གཉིས་ཀའི་སྙིང་གའི་ས་བོན་ལས་འོད་ཟེར་འཕྲོས་པས་ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་ཐམས་ཅད་ཀྱི་ཐུགས་གཉིས་སུ་མེད་པའི་ཡེ་ཤེས་ལ་སོགས་པ་ཡོན་ཏན་ཐམས་ཅད་ཞུགས། ཡང་འོད་འཕྲོས་པས་ཉན་ཐོས་དང་རང་སངས་རྒྱས་རྣམས་ཀྱི་མཐུ་དང་ནུས་པ་བཀུག་ལ་ཐིམ། ཡང་འོད་འཕྲོས་པས་ཚངས་པ་དང་། བརྒྱ་བྱིན་དང་། དབང་ཕྱུག་དང་། ཁྱབ་འཇུག་ལ་སོགས་པ་འཇིག་རྟེན་པ་རྣམས་ཀྱི་ནུས་མཐུ་ལ་སོགས་པ་ཐམས་ཅད་བསྟིམ། ཡང་འོད་འཕྲོས་པཎྜི་ཏ་དང་རྒྱལ་པོ་ལ་སོགས་པའི་རྣལ་འབྱོར་ཐམས་ཅད་ཁྱེད་རང་རྣམས་ལ་ཐིམ་པའི་མོས་པ་མཛོད། ཅེས་དང་། ཨོཾ་ཀུ་རུ་ཀུལླེ་ཧྲཱིཿཧྲཱིཿ ཨ་བེ་ཤ་ཡ་ཨ་བེ་ཤ་ཡ་ཧྲཱིཿཧྲཱིཿ
ཞེས་པ་དང་དྲིལ་བུའི་སྒྲ་རེས་འཇོག་ཏུ་བྱའོ། ། དེས་རྗེ་བཙུན་མའི་ཐུགས་ཀྱི་རྗེས་གནང་ཐོབ། སེམས་ཀྱི་དྲི་མ་དག ཐུགས་རྣམ་པར་མི་རྟོག་པའི་ཡེ་ཤེས་བསྒོམ་པ་ལ་དབང་། འབྲས་བུ་རྗེ་བཙུན་མའི་ཐུགས་དང་ཁྱེད་རང་གི་སེམས་དབྱེར་མེད་དུ་བྱིན་གྱིས་བརླབས། དེ་ཐུགས་ཀྱི་རྗེས་གནང་ཡིན། དེ་རྣམས་ཀྱི་སྒོ་ནས་རྗེ་བཙུན་མ་ཀུ་རུ་ཀུལླེའི་རྗེས་སུ་གནང་བ་ཟབ་མོ་གསན་པ་ཡིན་པས་སོགས། དམ་ཚིག་བསྡུས་ཏེ་ཁས་བླངས་པ། མཎྜལ། དེང་ནས།
ཆོས་བསྔོ་རྣམས་སྤྱི་འགྲེ་ལྟར་རོ། ། གསུམ་པ་ནི་མདུན་བསྐྱེད་ལྟར་མཆོད་བསྟོད་བྱས་ལ། ཡིག་བརྒྱ། བཟོད་གསོལ། བརྟན་བཞུགས། གཤེགས་བསྡུ། གནས་གསུམ་སྲུང་བ། བསྔོ་སྨོན། ཤིས་བརྗོད་རྣམས་སྐབས་སུ་བསྟུན་ནས་སྤྱི་འགྲེ་ལྟར་བྱ་བ་ནི་རིག་བྱེད་མའི་རྗེས་གནང་ཚར་ལུགས་ཐུན་མོང་བའོ། ། ཐུན་མོང་མ་ཡིན་པ་ནི་གཞན་རྣམས་གོང་ལྟར་ལས།
སྦྱོར་བའི་སྐབས་སུ། གཏོར་མ་པདྨ་འདབ་བརྒྱད་ཀྱི་སྟེང་དུ་ཟན་ལེབ་སྒོར་མོ། དེའི་སྟེང་དུ་ཟླ་གམ་བཅད་ཁ་གདན་ངོས་ལ་གཏན་པར་གནང་། དངོས་གཞི་བདག་མདུན་གནད་ཡིག་གངྒཱའི་ཆུ་རྒྱུན་ལྟར་ལ། རང་བྱིན་རླབས་ཀྱི་དམིགས་པའི་ཟུར་འདེབས་གནས་གསར་རྡོ་རྗེ་འཆང་ངག་དབང་ཀུན་དགའ་ལེགས་པའི་ཞལ་སྔ་ནས་ཀྱི་གསུང་ལྟར་དང་། སློབ་མའི་བྱ་བ་ལ་སེམས་བསྐྱེད་ནས། ཐུགས་ཀྱི་རྗེས་གནང་དྲིལ་བསིལ་རྫོགས་པའི་བར་གོང་བཞིན་ལ། དེ་ཐུགས་ཀྱི་རྗེས་གནང་སྟེ། དེ་དག་གིས་ནས་དམ་ཚིག་པ་བསྐྱེད། ཡེ་ཤེས་པ་བསྟིམ་སྔགས་དང་ཐུགས་ཀྱི་བྱིན་རླབས་འཇུག་པས་ན་བུམ་དབང་གི་དོན་ནོ། །
དབང་གོང་མ་གསུམ་གྱི་དོན་བསྒོམ་པར་བྱ་བའི་ཕྱིར། དམིགས་པ་འདི་བཞིན་མཛོད། ཁྱེད་རང་རྣམས་ལྷ་མོར་གསལ་བའི་ལྟེ་བར་ཧྲཱིཿདམར་པོ་ལས་འོད་དམར་ལ་དྭངས་པའི་མེ་ཏོག་པདྨའི་སྐུད་པ་འདྲ་བའི་ཕྲ་མ་དབུ་ནས་སོང་། སྤྱི་བོའི་ཧཾ་ལ་ཕོག དེ་ནས་ཐོད་པའི་ནང་གི་དཔྲལ་བར་བྱུང་། གཡོན་བསྐོར་གྱིས་རྣ་བ་གཡོན་ལྟག་པ། རྣ་བ་གཡས་རྣམས་རྒྱུད་ཕྱིར་ཐོན། རྣ་བ་གཡས་ཀྱི་རླུང་གིས་ཨུཏྤལ་ལའི་མདའི་སྦུ་གུ་ནས་སོང་། རྩེ་མོས་ཨུཏྤལ་ལའི་མདེའུ་ལ་ཕོག་པས་ཁ་བྱེ། དེ་ལས་འོད་ཟེར་ཕྱོགས་བཅུར་འཕྲོས།
ནམ་མཁའི་ཁམས་དང་མཉམ་པའི་སེམས་ཅན་ཐམས་ཅད་ཀྱི་སྙིང་ཁ་ནས། རྣམ་ཤེས་ཀྱི་རྟེན་རླུང་དང་ཐིག་ལེ་དབྱེར་མེད་ཧྲཱིཿའམ་ཧཱུྃ་གི་རྣམ་པ་ཅན་ལ་ཕོག དེ་འོད་ཟེར་ལ་ཧྲིལ་གྱིས་འདུས། འོད་ཟེར་ཐམས་ཅད་ཚུར་འདུས་རང་གི་སྣ་བུག་གཡོན་ནས་ཞུགས། ལྟེ་བའི་ཧྲཱིཿལ་ཐིམ་པའི་མོས་པ་མཛོད་ལ་ཅུང་ཟད་ཙམ་རེ་མཉམ་པར་འཇོག་པར་ཞུ། དེ་ནས་སེམས་ཅན་ཐམས་ཅད་ཀྱི་ཁམས་ཐིག་ལེ་རང་ལ་བསྡུས་པའི་གསང་དབང་ངོ་། ། དེ་ནས་ཧྲཱིཿལས་འོད་དབུ་མར་ཡར་ཅུང་ཟད་བྱུང་བས་ལུས་སེམས་བདེ་ཧྲིལ་བ་ལ་ཤེས་པ་གཏད་དེ། ཅུང་ཟད་ཙམ་རེ་མཉམ་པར་འཇོག་པར་ཞུ། དེ་ནི་བདེ་བའི་ཡེ་ཤེས་བསྐྱེད་པ་སྟེ་ཤེས་རབ་ཡེ་ཤེས་སོགས། དེ་དག་གི་དོན་ངོ་སྤྲོད་པ་ནི།
གང་ལ་ཐོག་མ་དབུས་མཐའ་མེད། ། སྲིད་མེད་མྱ་ངན་འདས་པ་མེད། ། འདི་ནི་མཆོག་ཏུ་བདེ་ཆེན་ཉིད། ། བདག་མེད་གཞན་ཡང་ཡོད་མ་ཡིན། ། ཞེས་པའི་དོན་ནི། རང་གི་སེམས་ཉིད་གཉིས་སུ་མེད་པའི་ཡེ་ཤེས་ཀྱི་ངོ་བོ་སྐྱེ་འགག་གནས་གསུམ་ཐམས་ཅད་སྟོང་པའི་དེ་བཞིན་ཉིད་དང་། འཁོར་འདས་གཉིས་འཛིན་གྱི་རྟོག་པ་ཐམས་ཅད་དང་བྲལ་བའི་མཆོག་ཏུ་མི་འགྱུར་བའི་བདེ་བ་ཆེན་པོ་ལྷ་སྐུ་ཞལ་ཕྱག་གི་རྣམ་པར་སྣང་ཙམ་དབྱེར་མི་ཕྱེད་པའི་བདེ་སྟོང་དབྱེར་མེད་ནམ་མཁའ་ལྟ་བུ་སྙམ་དུ་ངེས་པར་བྱས་ལ་ཤེས་པ་ཁོང་ལྷོད་ཀྱིས་གློད་ལ་ཅུང་ཟད་ཙམ་མཉམ་པར་འཇོག་པར་ཞུ། དེ་ནི་བདེ་སྟོང་ཟུང་འཇུག་ཕྱག་རྒྱ་ཆེན་པོར་ངོ་སྤྲོད་པ་སྟེ་དབང་བཞི་པའོ། ། དེས་ན་དབང་སྡུད་ཀྱི་དབང་བཞི་ཚང་མ་དབང་བསྐུར་གྱི་མཐར་སྤྲོས་བྲལ་ལ། ཕུག་སྐྱེམས་བ་འདི་ས་སྐྱ་པའི་ཟབ་ཆོས་གཞན་ལས་ཁྱད་པར་དུ་འཕགས་པ་མཆོག་ཐུན་མོང་གི་དངོས་གྲུབ་འབད་མེད་དུ་འགྲུབ་པ་ཞིག་དགོས།
དེ་རྣམས་ཀྱི་སྒོ་ནས་ཞེས་པ་ནི་ཤིས་བརྗོད་ཀྱི་བར་གོང་བཞིན་ནོ། ། ཞེས་རྗེ་བཙུན་རིག་བྱེད་མའི་ཐུན་མོང་དང་ཐུན་མོང་མ་ཡིན་པའི་རྗེས་གནང་ཁའུ་བྲག་རྫོང་པའི་ཕྱག་བཞེས་འདི་ནས་ཨཱ་ནནྟ་དང་བུདྡྷ་ཤྲཱིའི་རྗེས་གནང་གི་ཟིན་བྲིས། ཚར་ཆེན་རིན་པོ་ཆེའི་སྒྲུབ་ཐབས་ཆེ་ཆུང་རྗེ་དབང་ཕྱུག་རབ་བརྟན་གྱི་དམར་པོ་སྐོར་གསུམ་གྱི་རྗེས་གནང་གསལ་བྱེད། གནས་གསར་རྡོ་རྗེ་འཆང་གི་བསྐྱེད་རྫོགས་དམིགས་པའི་ཟུར་འདེབས་རྣམས་གཙོ་བོར་བཟུང་། ངོར་ཆེན་དཀོན་མཆོག་ལྷུན་གྲུབ་ཀྱི་གསུང་རབ་ནས་ཀྱང་ཅུང་ཟད་ཁ་བསྐང་སྟེ་དོན་ལ་རང་བཟོའི་དྲི་མ་མེད་པར། ས་སྐྱ་པ་ངག་དབང་ཀུན་དགའ་བློ་གྲོས་ཀྱིས་རང་དང་སྐལ་མཉམ་ཟབ་མོའི་དོན་གཉེར་རྣམས་ཀྱི་རེ་སྐོང་དུ་བྲིས་པ་འདིས་སྙན་བརྒྱུད་ཟབ་མོའི་བསྟན་པ་རིན་པོ་ཆེ་ཡུན་རིང་དུ་གནས་པར་གྱུར་ཅིག། །། མངྒ་ལཾ།། །། PAGE * MERGEFORMAT 2 ཀུན་དགའ་བློ་གྲོས། རིག་བྱེད་མའི་རྗེས་གནང་ཐུན་མོང་དང་ཐུན་མོང་མ་ཡིན་པའི་རྣམ་གཞག PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
