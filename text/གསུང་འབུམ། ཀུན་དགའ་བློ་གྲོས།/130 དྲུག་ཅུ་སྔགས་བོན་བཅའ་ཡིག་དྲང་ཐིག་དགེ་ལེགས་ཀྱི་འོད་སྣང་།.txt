གསུང་འབུམ། ཀུན་དགའ་བློ་གྲོས།
པོད ༡༣༠
དྲུག་ཅུ་སྔགས་བོན་བཅའ་ཡིག་དྲང་ཐིག་དགེ་ལེགས་ཀྱི་འོད་སྣང་།
༄༅། །དྲུག་ཅུ་སྔགས་བོན་བཅའ་ཡིག་དྲང་ཐིག་དགེ་ལེགས་ཀྱི་འོད་སྣང་བཞུགས་སོ།། སྭསྟི། དུས་གསུམ་རྒྱལ་བ་ཀུན་གྱི་སྤྲུལ་པའི་སྐུ། ། དུས་མཐར་བསམ་བཞིན་བྱོན་པའི་བཀའ་དྲིན་ཅན། ། དུས་གཅིག་མིན་པར་འགྲོ་བའི་དོན་མཛད་པའི། ། དུས་གསུམ་ཀུན་གཟིགས་སྔགས་འཆང་ཆེན་པོར་འདུད། ། འདིར་དྲུག་ཅུ་མཐིལ་པ་སྔགས་བོན་རྣམས་ལ་བསླབ་བྱ་བྱེད་རྒྱུར། དུས་ཕྱིས་རང་རེའི་གདན་ས་ཆེན་པོ་དཔལ་ལྡན་ས་སྐྱ་འདི་ཉིད་ཀྱི་ཆོས་གྲྭ་ལྷོ་བྱང་གི་དགེ་འདུན་རྣམས་ནས་མཛད་རྒྱུའི་སྒྲིག་ལམ་ཀུན་སྤྱོད་ལ་སྐྱོན་སེལ་ཅུང་ཟད་ཞུ་དགོས་རྣམས་ངེད་རང་ནས་ཞིབ་ཆ་འཁོད་པའི་བཅའ་ཡིག་སོ་སོར་བཅོས་པས། དེ་དང་ཆབས་ཅིག་ཁྱེད་རྣམས་ཀྱང་མང་ཇ་དང་། འཆམས་སྐུའི་ཞབས་ཕྱི་སོགས་དགེ་འདུན་དང་རྗེས་འབྲངས་དུ་ཁ་ཤས་འདུ་དགོས་འདུག་པ་རྣམས་ལ།
སྔར་ནས་བཟུང་མིག་ལྟོས་ངན་པ་ཉག་རྐྱང་གི་མགོ་མཇུག་མེད་པ་ཞིག་འདུག་པར་བརྟེན། དུས་ཕྱིས་གཞུང་ཞབས་པར་མཆོག་ནས་མང་ཇའི་དཔྱད་ཁྲལ་ཡང་ཟུར་ཚོགས་ཕུད་པའི་ཞེས་དམིགས་བསལ་བཀོད་སྣང་འདི་ལ་དཔགས་ན་སླར་ཁྱེད་རང་ཚོ་མང་ཇའི་རིགས་རྩ་ཆག་བྱུང་དོགས་འདུག་པ་དང་། ལྷག་པར་སྔགས་འཆང་ཆོས་ཀྱི་རྒྱལ་པོ་ནི་དྲུག་ཅུ་མཐིལ་པ་དང་སྔགས་བོན་ལ་བཀའ་དྲིན་ཤིན་ཏུ་ཆེ་བ་ཡིན་ཀྱང་། མགོན་དེའི་གསུང་པའི་ལྷ་ཁང་ཆེན་མོའི་བཅའ་ཡིག་ལས། སྔགས་བོན་བཙུན་མ་རྣམས་ཀྱང་རང་རང་གི་ཆས་གོས་ལུགས་མཐུན་ཡོད་ཅིང་། ལོ་བཅོ་ལྔ་ལོན་པ་ཡན་དགེ་འདུན་དང་མ་འདྲེས་པར་འཁྱམས་སྨད་དུ་ཐོང་། མི་སྐྱ་གཞུང་མའི་ཆས་དང་། སྐྱ་བོའི་ཆོས་ཟོན་པ་འབར་ཞྭ་གྱོན་པ་རྣམས་མི་གཏོང་། ཞེས་གསུང་པ་འདིས་སྔགས་བོན་བཙུན་མ་རྣམས་ཀྱི་ཆ་ལུགས་གསལ་ཞིང་། ཡང་བཅའ་ཡིག་དེ་ཉིད་ལས་གདན་ས་དན་ཁྲོད་ནས་འབྱོན་པ་རྣམས་ཀྱི་ཆ་ལུགས་སྔགས་དགོན་གྱི་བཅའ་ཡིག་ནང་བཞིན་བྱེད་ཅེས་གསུངས་པ་འདིས།
གཙོ་བོར་བདེ་ཆེན་གླིང་པ་དང་། ཞར་ལ་སེར་ཁྱིམ་པ་དྲུག་ཅུ་མཐིལ་པ་རྣམས་ཀྱི་བཅའ་ཡིག་ཟུར་ཙམ་གསུང་འདུག་པས་ན། ད་ཡང་ཏིག་ངེད་རང་གི་ཆ་ནས་བླ་མ་གོང་མའི་དགོངས་པ་དང་མི་འགལ་ཞིང་། ཆོས་གྲྭ་ལྷོ་བྱང་གི་ཞབས་ཏོག་ཏུ་འགྱུར་བ་དང་། སྡེ་མི་སེར་བྱམས་སྐྱོང་ཤིན་ཏུ་ཆེ་བར་བྱས་པའི། ས་སྐྱ་པའི་མངའ་ཞབས་ཚང་མ་ཕྱུག་པོ་དཔལ་འབྱོར་ཅན་ཁོ་ནའི་ངོས། གནས་སྐབས་དང་མཐར་ཐུག་གི་ཕན་བདེ་ཐོབ་པ་ཞིག་བྱུང་ན་ཅི་མ་རུང་སྙམ་པའི་ལྷག་བསམ་ཁོར་ཡུག་ཏུ་ཡོད་ཀྱང་། ལུགས་གཉིས་ཀྱི་ཁྲིམས་འདི་སྲ་ཐང་མ་བྱུང་བ་འདིས། གེགས་ཆགས་ལྟ་བུའི་ངེད་རང་གི་ནུ་བོ་དེ་ཆུང་ངུ་ནས་ཚེའི་དུས་བྱས་གདུང་བརྒྱུད་ཀྱང་ཆད་ལ་ཉེ་ལོ་ཕྱུགས་ལམ་དུ་མི་རྒྱུག མངའ་འབངས་རྣམས་དབུལ་ཞིང་ཕོངས་པ་སོགས།
སྡུག་བསྔལ་སྣ་ཚོགས་ཞིག་ཡོང་འདུག་པ་ནས། སླན་ཆད་ངེད་རང་ཚེ་མཐར་ཕྱིན་ཅིང་། གདུང་བརྒྱུད་ཆད་མེད་འབྱུང་བ་དང་། ཆབ་འབངས་རྣམས་ལ་ལོ་ཕྱུགས་ལེགས་པ་སོགས་བདེ་སྐྱིད་ཕུན་སུམ་ཚོགས་པ་འབྱུང་བའི་ཕྱིར། སྔར་སྲོལ་བཟང་པོ་བཞིན་བྱེད་དགོས་ཚུལ་ཆོས་གྲྭ་ལྷོ་བྱང་གི་བཅའ་ཡིག་དང་། ཕྱག་གཉེར་གྱིས་མཚོན་དྲུང་འཁོར་སེར་སྐྱ་འབུལ་སྡུད་ཚོང་ཁག་གཞིས་གཉེར་སོགས་ཚང་མར་ཁ་ཏའི་ཡི་གེ་བཅས་ཡོད་པ་དང་ཆ་འདྲ་བར་ཁྱེད་རང་དྲུག་ཅུ་མཐིལ་པ་རྣམས་ཀྱང་ད་ནས་བཟུང་། སྐྲ་བྲེགས། མང་ཇ་སོགས་དགེ་འདུན་དང་ཆ་འདྲ་བྱེད་དགོས་རྣམས་ལ་གོས་དམར། ཟན་དམར། བོད་ལྷྭམ་བཅས་གྱོན།
ལོ་ཅོ་ལྔ་ཡན་ཆད་མང་ཇ་ཡོང་རྒྱུ་དང་། སྔགས་བོན་རྣམས་ཀྱང་རང་རང་གི་ཆ་ལུགས་འགལ་མེད་བོད་ལྷྭམ་གྱོན་པ་བཅས་དང་། ལོ་གྲངས་དྲུག་ཅུ་མཐིལ་པ་དང་ཆ་འདྲ་ཡོང་བ་ལ་གཏོང་བབས་ཆོལ་ཡ་མ་བཟུང་གཏན་ནས་མི་བྱེད། འདོན་ཆའི་རིམ་པ། སངས་རྒྱས་ཆོས་ཚོགས་མ། ཚད་མེད་བཞི། དཔལ་ལྡན་རྩ་བའི་བླ་མ་སོགས་ཤླཽ་ཀ་གཅིག ཇ་མཆོད་སྐལ་བཟང་མ་དང་། ངོ་མཚར་མ། སྔགས་འཆང་ཆེན་པོའི་སྐུ་བསྟོད་ཤེས་བྱ་ཀུན་ལ་མ་ཡོངས་རྫོགས།
འཇམ་མགོན་ཨ་མེས་ཞབས་ཀྱི་སྐུ་བསྟོད་ངག་དབང་ལྷ་ཡི་མཁྱེན་བརྩེ་མ། རྒྱལ་བ་གཉིས་པ་ནས་རིང་འཚོའི་བདེན་ཚིག་གི་བར་དེང་སང་བཞིན། བསམ་པ་མྱུར་འགྲུབ་མ། ལྟུང་བཤགས། ས་སྐྱའི་རྗེ་བཙུན་མ་ལེ་ཚན། བདག་གི་དུས་གསུམ་མ། སངས་རྒྱས་སྐུ་གསུམ་བརྙེས་སོགས། བྱང་ཕྱོགས་སྐྱོང་བའི་སོགས། གངས་ཅན་བོད་ཀྱི་སོགས། འགྲོ་བའི་བླ་མ་སོགས།
མང་ཇ་ཡོང་མི་གང་ཡོད་དེའི་བཟུང་ནས། སྔར་གྱི་རྒན་བུ་རྣམས་ཕུད་ངེད་རང་དང་ལོ་མཉམ་མན་ཆད་ནས་བཟུང་སླར་མང་ཇ་རྒྱུག་དགོས་ཚང་མས། དཔོན་སློབ་བརྒྱ་ཚོ་དཔོན་ལ་རྒྱུགས་འབུལ་བྱ་ངོས། ཁྱེད་རང་ཚོའི་ཁྲོད་ནས་དབུ་བྱེད་གང་འོས་ཞིག་གིས་བསྐུལ་ནས་མང་ཇ་མང་བའི་སྐབས་ཕྲལ་རྒྱུ་དང་ལས་དུས་མེད་ཅིང་ཉུང་སྐབས་སྡེ་ཚན་གཅིག་ལ་ཚང་མ་གཏོང་རྒྱུ་དང་། ལས་དུས་ཐུག་སྐབས་སྣ་ཁ་རེ་གཉིས་གཏང་ནས་གྲོལ་བ་མ་གཏོགས། རྣམ་པ་ཀུན་ཏུ་བག་མེད་བྱས་པ་བྱུང་ན། མང་ཇའི་སྐབས་གཙོ་བོར་ལྷ་ཁང་ཆོས་ཁྲིམས་པ་དང་། སྒེར་དུ་ཆུ་སྐོར་ཟམ་སྣེ་བ་སོགས་ཁྱེད་རང་ཚོའི་འགོ་ཡོད་རྣམས་ནས་ཁ་ཏ་སོགས་འཇུར་གང་དམ་བྱེད་དགོས་པར་ལྷ་ཁང་ཆོས་ཁྲིམས་པར་ཡང་དེའི་རྒྱུ་མཚན་སོང་བས་དེ་བཞིན་དང་ཡང་དྲུག་ཅུ་མཐིལ་པ་ནས་དམིགས་བསལ་བྱེད་དགོས། དགུ་གནམ་གང་གི་དུས་གཏོར་དང་། ཕག་སྙིང་དབྱར་རིམ་ལ་མང་ཇ་སྤོར་དོ་དང་།
སྡོད་གཉེར་ཁང་ནས་དོ་སྐོར། དུས་གཏོར་གྱི་ཆས་ཀ་ལྕགས་ཡ་རེ་དང་། ཤ་འོས་འཚམས་ལས་ཞིང་སྔ་ཐོག་བཞིན། དབྱར་མཐོང་ལོ་གསར་གྱི་རྟེན་དང་། ཐུག་རྒྱུ་ནས་ཁལ་ཕྱེད་གཉིས་རེ་ཞུ་བའི། ཡང་ན་ད་ལྟར་བཞིན་སྤྱི་མཆོད་པས་ཉོས་ནས་ཞིང་རིན་ཊཾ་བཅུ་རེ་དྲུག་ཅུ་མཐིལ་པ་སྤྱིར་སྤྲད་བྱེད་རྒྱུ་གཉིས་བྱིངས་ལ་སླེབས་གང་ཆེ་ལས་མཚན་གྱིས་དོ་དམ་བྱས་ངོས་དེ་དག་གི་སྐབས་སུ་བསྐང་བ་སོགས་མི་ཐོན་པས་ཆོས་སྤྱོད་གང་འགྲུབ་རེ་གཏོང་། ས་འདུལ་གྱིས་འཆམས་པ་རྣམས་རིན་ཆེན་སྡིངས་པར་གཏུགས་པའི་ཤེས་ན་དང་མི་ཤེས་པ་རྣམས་ནས་འདོན་སྔར་སྲོལ་བཞིན། དབྱར་རིམ་ཕག་སྙིང་སྐབས། སྟོང་ཇ། གྱེར་ཇ།
བསྡུས་ཆང་བྱས་ནས་སླེབས་རྐྱང་ཡོད་ཚེ་སྔར་སྲོལ་བཞིན་དང་། ཆོས་ཁྲིམས་པ་ཆུ་ཟམ་གཉིས་དང་བཅུ་དཔོན་རྫ་མ་བ་དང་གཙོ་ཐབས་པ་གཉིས་ལ་ཕྱེད་འདྲེན་ཆེན་པོ་དང་། སྟོང་དཔོན་དོན་བཀྲས་དང་རྒྱབ་ཧྲལ་མ་གཉིས་ལ་བཞི་ཆ་ཡོང་བའི་རྒྱུ་མཚན་དྲུག་ཅུ་པའི་སྒྲིག་ལམ་ཚང་མར་འགོ་སྡོམ་བྱེད་དགོས་ཀྱི་གསོལ་རས་ཡིན་པར་ངེས་ཤིང་། དུས་མདོས་སོགས་ཀྱི་སྐབས་འཆམས་སྐུའི་ཞབས་ཕྱི་དང་དུང་སྦུགས་ཁག་གང་དགོས། གཙོ་ཐབ་པའི་ནག་རེང་པ། བཏང་བླའི་རྔ་ཟླུམ་ཐོབ་ཞྭ། གྲུ་ལྷག་དགེ་སློང་གི་གཞུགས། ཕུར་སྒྲུབ་ཧོ་ཧང་གི་གྲས། དུས་མདོས་ཟབ་མོའི་སྐབས་བུད་མེད་ཀྱི་འཆམས་སོགས་ཚང་མ་ཁྲལ་འཇལ་སྟོང་མིན་ཙམ་དུ་མ་སོང་བར་ཐག་པ་ཁུར་བླང་རང་གཞན་ངོ་མི་ཚ་བ་ཞིག་བྱེད་དགོས་རྒྱུ་དང་། མཛོད་པའི་སྐོར་ལས་བྱེད་ཁུང་ལ།
དུས་ཆེན་དགོངས་རྫོགས་གང་ཡོད་རིགས་ལ་ཕྱག་མཛོད་དང་གཉེར་ཚང་དུ་བརྡ་གཏོང་དང་། ཚོགས་བྱིངས་དང་འདྲེན་ཆེན་མོར་ཐུད་ལྟར་འགྱེད་དགོས། ལས་ཆེན་དབུ་ཆོས། ལས་ཐོག་སྤྱི་ཆེན་རྣམས་ཀྱི་ཟུར་སྤྲོད་དང་། སྤྱི་འགྱེད་ཞུ་དགོས་ཆོ་ག་དུས་མ་དང་། རགས་ཁ་ཆོག་ཆེན་སོགས་ལ་ཡང་འགྱེད་དགོས་གོང་མཚུངས་དང་། རགས་ཁ་ཆོག་ཆེན་ཡོད་པའི་སྔོན་ཉིན་མར་ཐུད་བཞུགས་གྲལ་འབྱེད་དགོས་དང་། བན་ཚང་དབུ་མཆོད། དཀར་རྒྱང་པ། བདེ་གླིང་དབུ་ཆོས།
ཆོས་གྲྭ་ལྷོའི་དབུ་ཆོས། སྤྱི་ལས། ལྷོ་མཆོད་དཔོན་བླ་བྲང་དྲུང་ཆེན། མཐིལ་སྐུ་གཉེན། ཆོས་སྡེ་ལྷོ་བྱང་གི་སྒོ་རྭ་བ་དང་གཞི་ཐོག་སྒོ་རྭ་བ། དྲུག་ཅུ་བཅུ་དཔོན་གཉིས། དྲུག་ཅུ་ཆོས་ཁྲིམས་གཉིས་མཛོད་གཡོག་བཅས་ལ། སྦྱིན་བདག་པ་ནས་ལེན་སྤྲོད་དང་། འབུམ་ཐེར་གང་ཡོད་ལ་ཚོགས་བརྡ་དང་། སྐོ་འགྱེད་སྤྱི་འགྱེད་ལས་ཐོག་པ་དང་གཉིས་སང་གི་བྱེད་དགོས།
ཐུད་བསྐྱེད་ཁུང་གོང་མཚུངས། མུས་ཆེན་དང་མཆོད་འབུལ་ལ། བླ་རིགས་ལ་བརྡ་གཏོང་དང་། ཕྱེད་འདྲེན་བསྐྱེད་ཁུངས་དབྱངས་དཔོན་བཅུ་བཞི། ཟོར་ལས་པ་ལྔ། དཀང་རྒྱང་པ་མཛོད་གཡོག བཞི་ཆ་བསྐྱེད་ཁུངས་རིན་སྒང་བཙུན་མ་དབུ་བྱེད་གསུམ། སྤྱི་པ་བཞི། སྔགས་བོན་ཆོས་སྒོ་གཉིས། དྲུག་ཅུ་སྟོང་དཔོན་གཉིས།
ཆོས་ཁྲིམས་གཞོན་པ། སྒོ་རྭ་བ་གསུམ། ཇ་ཚ་གཉིས། སྤྱི་པ་བཞི་རྣམས་ལ་བསྐྱེད་དགོས། ཆོ་གའི་རིགས་ལ་རིམ་ལྔ་དར་དཔྱངས་ཡོད་མེད་ལས་ཐོག་པ་དང་མཛོད་གཡོག་གཉིས་ཀྱིས་བསྐོར་ནས་མེ་རིགས་ཀྱི་མར་ཐུད་བསྡུས་ནས་འབྱམ་ཚུལ་ལ་འབུལ། གཟའ་འཛིན་བྱུང་དུས་གཉེར་ཚང་དུ་འགྱེད་བརྡ་ནས་འགྱེད་ཡོད་རིགས་ལ་གཏོང་གོང་མཚུངས། སྤེ་སེར་འོང་ཕུད་སྐབས། བརྒྱ་ལས་གསུམ་ལ་བརྡ་གཏོང་དང་ཟུར་སྤྲོད་ཞུ་དགོས། སྤྱི་པའི་ལོ་གསར། དབྱར་མཐོང་སོགས་ཀྱི་བཏུབ།
རྩ་ལུད་ཀྱི་རྒྱབ་འགྲོ། ལོ་གསར་གྱི་ཁྱེད་འདྲེན་བསྐྱེད་ཁུངས་གོང་མཚུངས། ས་བིར་གྱི་ས་རྩི་གཏོང་དགོས་དང་། སྐས་འཛུགས། བསངས་གཏོང་། བཞི་ལེན་གཅིག་བསྐྱུགས་གྱི་བརྡ། ལས་ཆེན་པ་ཟུར་སྤྲོད། སྤྱི་འགྱེད་ཞུ་བ་སོགས་གོང་མཚུངས། གཅིག་བསྐུར་བུ་རམ་དེབ་ནང་ལྟར་ཞུ་དགོས། བདུད་རྩི་ལྔ་མཆོད་བུ་རམ་ཞུ་ཁུངས་གོང་མཚུངས།
མདོས་ཆེན་ཉེར་བརྒྱད་ལ་ཐོ་བསྒྲིགས་བཞུགས་གྲལ་ལས་ཚན་བརྡ་གཏོང་། ཉེར་དགུ་ལ་ལས་ཚན་སྐོང་ཆོག་གོང་མཚུངས། ཟླ་བ་དང་པོའི་ཚེས་བཅོ་ལྔ་ལ་བཀྲ་ཤིས་ལྷ་ཁང་གི་རྣམ་རྒྱལ་གྱི་གུར་ཞུ་བ་ཤིང་དང་ཆས་ལེན། བརྡ་གཏོང་། དགེ་ཚའི་རབ་གནས་སྐབས། གུར་ཞུ་དགོས་དང་འབུལ་མི་གྲོང་རབ་བཞིས་འབུལ་དགོས། སྐྱེད་ལྷས་ནང་སོ་གཉིས་ཀྱི་མཛོད་པ་གཏོར་སྤོད་ཀྱི་དགོས་ཆ་དེབ་ནང་ལྟར་ཞུ་དགོས། ཕག་སྙིང་དབྱར་རིམ་གྱི་ཞུ་དགོས་ཀྱང་གོང་མཚུངས། སྡུད་ཁྲལ་དང་འགྱེད་དཀོར་སྐུལ་སོགས་ཀྱང་བཙུན་ཆུང་དཔེ་འདྲ་དང་། ཞར་བྱུང་རུག་དམར་སོགས་གྲྭ་ཚང་དང་འབྲེལ་བ་ཚང་མར་ཡང་གང་ལ་གང་དགོས་དེ་དང་དེ་འཆུག་མེད་དུ་བགྱིད་ཅིང་།
སྔགས་བོན་རྣམས་ནས་དམིགས་བསལ་བྱེད་དགོས། དུས་མདོས། སྐུ་རིམ་ཆེན་མོ། ཕག་སྙིང་། ལྷ་མོ་གསོལ་མཆོད་སྐབས་སོགས། སྔགས་བོན་གྱི་འདོན་པ་གཏོང་ཁུངས་ཚང་མ་ལས་སླར་མ་སོང་བའི་སྦྱོང་བརྡར་དང་། དེ་དག་གི་སྐབས་ཀྱི་མདོས་དང་འཆམས་རྔ་རོལ་ཆས་གོས་སོགས་ཚང་མ་ཁྱེད་རང་ཚོའི་གཞུང་བཞིན་འགད་གཙང་མ་གཏོང་བྱིས་པའི་རྩེ་མོ་ལྟ་བུའི་ཆལ་ཆོལ་དུ་མ་སོང་བ་ཞིག་དགའ་ཆེ་ཞིང་། དར་ཆེན་སོ་སོར་སྤྲོད་ལེན་དང་ངེད་རང་ཀླུང་རྟ་འཛུགས་རྒྱུ། སྐྱེད་ལྷས་བྱས་འགྱུར་གྱི་གཟིམ་ཕུག་བཞི་དང་། འཇམ་ཆུའི་ས་རྩི།
ཕུར་སྒྲུབ་གཏོར་འབུལ། མགོན་པོ་མངའ་གསོལ། མདོས་སྡེ། ངེད་རང་ཕྱོགས་འགྲུལ་འགུགས་དུས། གཞི་ཐོག ཕུན་ཚོགས་གླིང་། ལྷ་ཁང་རྩེ་རྣམས་སུ་དར་འཛིན་སོགས་ཁྲལ་གང་འབབས་ལའང་ལས་སླ་དང་འཁུར་མེད་དུ་མ་སོང་བའི་ཧུར་བསྐྱེད་སོགས། གདན་སའི་ཞབས་ཕྱི་ཞུ་དགོས་ཚང་མ། ཕྱག་གཉེར་ལས་ཚན་རིམ་ཅན་གྱི་བཀོད་ཁྱབ་བཞིན་བྱེད་དགོས་པས། གང་ལྟར་ད་ལམ་གྱི་ཡི་གེ་འདི་ཁྱེད་རྣམས་ལ་སྙིང་རྗེ་མེད་པར་དབང་ཡོད་ཀྱི་ཚིག་ཁ་དལ་ལྟ་བུ་མ་ཡིན་པར་ཁྱེད་རང་ཚོའི་འདི་ཕྱིའི་དོན་དང་།
བསྟན་དོན་ལ་རྒྱ་ལ་བསམས་ནས་བྲིས་པ་ཡིན་པས། འདིའི་དོ་དམ་པ་བཀའ་བགྲོས་པའི་གཙོ་བོར་བརྒྱ་ཚོ་དཔོན་ལ་མཛད་དགོས་པ་བཞིན། གྲངས་ཅན་གདན་ས་པ་རིམ་ཅན་དང་། ཆུ་སྐོར་ཟམ་སྣེ་བ་སོགས་རང་རང་གི་འོག་ཡོད་ཚང་མས་དོ་དམ་དང་། དེ་ལས་གཞན་རྣམས་ཀྱིས་དང་འདོད་ལྷུར་བླང་གལ་ཆེ་ཞིང་། ལས་ཚན་རྣམས་ཀྱིས་ལུགས་མཐུན་མ་བྱས་པ་དང་། ལུགས་མཐུན་བྱས་ཀྱང་གཞན་གྱིས་མ་ཉན་པ་སོགས་བྱུང་ན་གཞུང་དུ་གསལ་སླེབས་པར་གྱི། བདེན་རྫུན་དབྱེ་འབྱེད་ངོས་ཕྱིས་ལམ་ཁེགས་པའི་བཀོད་ཁྱབ་ཚང་མ་དེ་ཐོག་ནས་བྱེད་པ་ཡིན་པས་ཚང་མས་གོ་འཚལ་ཞེས་ལེགས་ཉེས་གསལ་བའི་ཡི་གེ་དྲང་ཐིག་དགེ་ལེགས་ཀྱི་འོད་སྣང་འདི་ཡང་། ས་སྐྱ་པ་ངག་དབང་ཀུན་དགའ་བློ་གྲོས་སངས་རྒྱས་བསྟན་པའི་རྒྱལ་མཚན་དཔལ་བཟང་པོས་བྲིས་པ་དགེ་བར་གྱུར་ཅིག། །། PAGE * MERGEFORMAT 2 ཀུན་དགའ་བློ་གྲོས།
དྲུག་ཅུ་སྔགས་བོན་བཅའ་ཡིག་དྲང་ཐིག་དགེ་ལེགས་ཀྱི་འོད་སྣང་། PAGE * MERGEFORMAT 1
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
