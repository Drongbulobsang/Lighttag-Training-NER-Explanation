ཀརྨ་པ་སྐུ་འཕྲེང་བཅུ་དྲུག་པ་ཚུན་རིམ་པར་བྱོན་པའི་རྣམ་ཐར་ཕྱོགས་བསྒྲིགས།
ཀརྨ་པ་བཅུ་དྲུག་པ་ཚུན་རྣམ་ཐར་ཕྱོགས་བསྒྲིགས།
༄༅། །རྒྱལ་བའི་དབང་པོ་དཔལ་ཀརྨ་པ་སྐུ་འཕྲེང་བཅུ་དྲུག་པ་ཚུན་རིམ་པར་བྱོན་པའི་རྣམ་ཐར་ཕྱོགས་བསྒྲིགས། མཛད་པ་པོ། ༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེ་སོགས། ཝཱ་ཎ་བཛྲ་བིདྱཱ་དཔེ་མཛོད་ཁང༌། ༄༅། །དཔལ་རྒྱལ་དབང་ཀརྨ་པ་སྐུ་ཕྲེང་བཅུ་དྲུག་པ་ཚུན་རིམ་བྱོན་རྣམ་ཐར་ཕྱོགས་བསྒྲིགས། མཛད་པ་པོ། ༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེ་སོགས། ཞུ་སྒྲིག་འགན་འཁུར་བ། དགེ་སློང་ཚེ་རིང༌། ཞུ་དག་པ།
བསྟན་འཛིན་ཤེས་རབ། དཔེ་སྒྲིག་པ། འཇམ་དབྱངས་བཀྲ་ཤིས། ཕྱི་ལོ་༢༠༠༨ ལོའི་ཟླ་༧ པར་པར་གཞི་དང་པོ་བསྒྲིགས། ཕྱི་ལོ་༢༠༠༨ ལོའི་ཟླ་༨ པར་ལྡི་ལིར་པར་ཐེངས་དང་པོ་རྒྱབ། པར་ཐེངས་དང་པོར་དེབ་གྲངས་༡༠༠༠ པར་བཏབ། ཝཱ་ཎ་བཛྲ་བིདྱཱ་དཔེ་མཛོད་ཁང༌། Vajra Vidya Institute LibraryKhajuhee P.O. Sarnath, Varanasi, U.P., India 221007 Phone: 00-91-542-2595744, 2595747, 2595748 Fax: 00-91-542-2595746 Email: vajravidya@yahoo.com ༄༅། །༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེ་མཆོག་གི་རང་རྣམ་མདོར་བསྡུས་བཞུགས་སོ།། ང་རང་ཕྱི་ལོ་༡༩༣༣ ལོར་སེང་ཟེ་གྲོང༌།
རྒྱ་ནག་མ་ཎི་དང་ཉེ་བའི་ཡུལ་རའུ་ནང༌། དེ་ལ་ཡང་ཕུ་མདའ་གྲོང་ཚོ་གཉིས་ཡོད་པའི་རའུ་མདར། གྲོང་མིང་གཉེར་གཞེས་ཚང་ཞེས། སྔོན་རྒྱ་ནག་རྟོགས་ལྡན་བྱང་ཆུབ་འཕགས་དབྱངས་ཀྱིས་རྒྱ་ནག་མ་ཎི་གསར་བཞེངས་དང༌། ལྷ་རྫོང་ནས་རྡོ་གཏེར་བཞེས་པའི་སྐབས་སུ། གཉེར་གཞེས་ནས་སྦྱིན་བདག་ཞུས་ཏེ། མཛོ་མོ་གཟི་འདྲ་བ་ཞིག་ཕུལ་ཞེས་རྣམ་ཐར་ནང་གསལ་བའི་མི་ཚང་གི་རིགས་བརྒྱུད་ལས། ཕ་མིང་ཀུན་དགའ་དོན་གྲུབ་དང༌། མ་མིང་སྐལ་བཟང་དབང་མོ་ཞེས་པའི་བུར་སྐྱེས། རང་ལོ་ལྔ་ནས་རྒྱལ་དབང་ཀརྨ་པ་རིག་པའི་རྡོ་རྗེ་མཆོག་དང༌།
སི་ཏུ་པདྨ་དབང་མཆོག་རྒྱལ་པོ་གཉིས་ནས་ངོས་འཛིན་བརྟག་ཡིག་གནང་ནས་ཁྲ་འགུ་སྤྲུལ་སྐུར་ངོས་འཛིན་གནང༌། དེ་རྗེས་སྐྱབས་རྗེ་ཁྲ་ལེགས་རིན་པོ་ཆེས་ཀརྨ་དབང་ཕྱུག་ཅེས་པ་སློབ་དཔོན་དུ་བསྐོས་ནས། འབྲི་ཀློག་ནས་བཟུང༌། དག་སུམ་སྙན་ངག་སོགས་རིག་གནས་སྤྱི་དང༌། དགོན་གྱི་ཆོས་སྤྱོད་བློ་འཛིན། ཆོ་ག་ཕྱག་ལེན་བཅས་བསླབ་སྦྱངས་དང༌། དེ་རྗེས་རང་ལོ་བཅུ་དྲུག་ལ་ཞེ་ཆེན་མཁན་པོ་བློ་གྲོས་རབ་གསལ་ཞེས་པ་དགོན་པར་གདན་དྲངས་ནས། བཤད་གྲྭ་གསར་འཛུགས་ནང་སྡོད་པའི་གོ་སྐབས་བྱུང་སྟེ། ཁོང་གི་དྲུང་ནས། དབུ་ཕར་འདུལ་མཛོད།
ཚད་མ་བཅས་གཞུང་ཆེན་བཀའ་པོད་ལྔ་དང༌། རྒྱུད་བླ་མ་སོགས་བྱམས་ཆོས་སྐོར་བཅས་ལ་ཐོས་བསམ་དང༌། སྐྱབས་རྗེ་ཁྲ་ལེགས་རིན་པོ་ཆེ་དང༌། ཟུར་སྤྲུལ་རིན་པོ་ཆེ་རྣམ་པ་གཉིས་ལས། རང་ལུགས་ཆོ་གའི་དབང་ལུང་ཁྲིད་གསུམ་སོགས་ཞུ་བའི་སྐལ་བཟང་ཐོབ། རང་ལོ་ཉེར་དྲུག་ལ་དབུས་སུ་ཕྱིན་ནས། རྒྱལ་དབང་ཀརྨ་པ་སོགས་སྐྱེས་ཆེན་དམ་པ་མང་པོ་དང་ལྷན་དུ་རྒྱ་གར་ཕྱོགས་ཕྱིན། སྦག་ས་ཆོས་སྒར་དུ། གདན་ས་ཆེན་པོ་གསུམ་དང༌། ཆོས་ལུགས་བཞིའི་དགེ་འདུན་རྣམས་སྨོན་ལམ་ཆེན་མོ་འཚོགས་སྐབས།
གྲྭ་སྐོར་བྱས་པས་ལྷ་རམས་དགེ་བཤེས་ཀྱི་མིང་རྟགས་གནང༌། དེ་རྗེས་དཔལ་རྒྱལ་དབང་ཀརྨ་པ་མཆོག་ནས་རུམ་བཏེག་གདན་ས་གསར་བཞེངས་གནང་སྐབས། བཀའ་བརྒྱུད་མཁན་ཆེན་གྱི་མཚན་གནས་སུ་བསྐོ་བཞག་གནང་ནས། བླ་སྤྲུལ་དགེ་འདུན་རྣམས་ལ་དཔེ་ཆ་བཤད་ཁྲིད་ཀྱི་ཞབས་ཞུ་བྱས། རྒྱལ་དབང་མཆོག་གི་ཞབས་དྲུང་ནས་དབང་ལུང་ཟབ་ཁྲིད་དཔག་མེད་བཀའ་དྲིན་ཐོབ། རྒྱལ་དབང་མཆོག་ཞི་བར་གཤེགས་པའི་སྐབས། ཀར་རབས་རིམ་བྱོན་གྱི་རྣམ་ཐར་དེ་ཉིད་གསར་བསྒྲིགས་དང༌། སྤར་བསྐྲུན་ཞུས་པ་ལགས། ཁྲ་འགུ་སྤྲུལ་མིང་པས། དཀར་ཆག
ཀ སྔོན་བརྗོད། ཁ གཞུང་དངོས། མཁན་ཆེན་ཁྲ་འགུ་རིན་པོ་ཆེའི་རང་རྣམ་མདོར་བསྡུས། vii ཀརྨ་པ་སྐུ་ཕྲེང་དང་པོ། དུས་གསུམ་མཁྱེན་པའི་རྣམ་ཐར། 1 ཀརྨ་པ་སྐུ་ཕྲེང་གཉིས་པ། ཀརྨ་པཀྵིའི་རྣམ་ཐར། 25 ཀརྨ་པ་སྐུ་ཕྲེང་གསུམ་པ། རང་བྱུང་རྡོ་རྗེའི་རྣམ་ཐར།
53 ཀརྨ་པ་སྐུ་ཕྲེང་བཞི་པ། རོལ་པའི་རྡོ་རྗེའི་རྣམ་ཐར། 75 ཀརྨ་པ་སྐུ་ཕྲེང་ལྔ་པ། དེ་བཞིན་གཤེགས་པའི་རྣམ་ཐར། 99 ཀརྨ་པ་སྐུ་ཕྲེང་དྲུག་པ། མཐོང་བ་དོན་ལྡན་གྱི་རྣམ་ཐར། 115 ཀརྨ་པ་སྐུ་ཕྲེང་བདུན་པ། ཆོས་གྲགས་རྒྱ་མཚོའི་རྣམ་ཐར། 121 ཀརྨ་པ་སྐུ་ཕྲེང་བརྒྱད་པ། མི་བསྐྱོད་རྡོ་རྗེའི་རྣམ་ཐར།
143 ཀརྨ་པ་སྐུ་ཕྲེང་དགུ་པ། དབང་ཕྱུག་རྡོ་རྗེའི་རྣམ་ཐར། 159 ཀརྨ་པ་སྐུ་ཕྲེང་བཅུ་པ། ཆོས་དབྱིངས་རྡོ་རྗེའི་རྣམ་ཐར། 165 ཀརྨ་པ་སྐུ་ཕྲེང་བཅུ་གཅིག་པ། ཡེ་ཤེས་རྡོ་རྗེའི་རྣམ་ཐར། 187 ཀརྨ་པ་སྐུ་ཕྲེང་བཅུ་གཉིས་པ། བྱང་ཆུབ་རྡོ་རྗེའི་རྣམ་ཐར། 193 ཀརྨ་པ་སྐུ་ཕྲེང་བཅུ་གསུམ་པ། བདུད་འདུལ་རྡོ་རྗེའི་རྣམ་ཐར།
199 ཀརྨ་པ་སྐུ་ཕྲེང་བཅུ་བཞི་པ། ཐེག་མཆོག་རྡོ་རྗེའི་རྣམ་ཐར། 217 ཀརྨ་པ་སྐུ་ཕྲེང་བཅོ་ལྔ་པ། མཁའ་ཁྱབ་རྡོ་རྗེའི་རྣམ་ཐར། 237 ཀརྨ་པ་སྐུ་ཕྲེང་བཅུ་དྲུག་པ། རིག་པའི་རྡོ་རྗེའི་རྣམ་ཐར། 321 ག ལྷན་ཐབས། ཀརྨ་པ་སྐུ་ཕྲེང་དང་པོ། དུས་གསུམ་མཁྱེན་པའི་གསུང་འབུམ་དཀར་ཆག
391 ཀརྨ་པ་སྐུ་ཕྲེང་གཉིས་པ། ཀརྨ་པཀྵིའི་གསུང་འབུམ་དཀར་ཆག 395 ཀརྨ་པ་སྐུ་ཕྲེང་གསུམ་པ། རང་བྱུང་རྡོ་རྗེའི་གསུང་འབུམ་དཀར་ཆག 397 ཀརྨ་པ་སྐུ་ཕྲེང་བཞི་པ། རོལ་པའི་རྡོ་རྗེའི་གསུང་འབུམ་དཀར་ཆག 409 ཀརྨ་པ་སྐུ་ཕྲེང་ལྔ་པ། དེ་བཞིན་གཤེགས་པའི་གསུང་འབུམ་དཀར་ཆག 410 ཀརྨ་པ་སྐུ་ཕྲེང་དྲུག་པ། མཐོང་བ་དོན་ལྡན་གྱི་གསུང་འབུམ་དཀར་ཆག
411 ཀརྨ་པ་སྐུ་ཕྲེང་བདུན་པ། ཆོས་གྲགས་རྒྱ་མཚོའི་གསུང་འབུམ་དཀར་ཆག 413 ཀརྨ་པ་སྐུ་ཕྲེང་བརྒྱད་པ། མི་བསྐྱོད་རྡོ་རྗེའི་གསུང་འབུམ་དཀར་ཆག 415 ཀརྨ་པ་སྐུ་ཕྲེང་དགུ་པ། དབང་ཕྱུག་རྡོ་རྗེའི་གསུང་འབུམ་དཀར་ཆག 438 ཀརྨ་པ་སྐུ་ཕྲེང་བཅུ་པ། ཆོས་དབྱིངས་རྡོ་རྗེའི་གསུང་འབུམ་དཀར་ཆག 443 ཀརྨ་པ་སྐུ་ཕྲེང་བཅུ་གསུམ་པ། བདུད་འདུལ་རྡོ་རྗེའི་གསུང་འབུམ་དཀར་ཆག
444 ཀརྨ་པ་སྐུ་ཕྲེང་བཅུ་བཞི་པ། ཐེག་མཆོག་རྡོ་རྗེའི་གསུང་འབུམ་དཀར་ཆག 448 ཀརྨ་པ་སྐུ་ཕྲེང་བཅོ་ལྔ་པ། མཁའ་ཁྱབ་རྡོ་རྗེའི་གསུང་འབུམ་དཀར་ཆག 449 པར་སྐྲུན་གསལ་བཤད། ༄༅། །ད་ལམ་བདག་ཅག་རྣམས་ཀྱི་ཡོངས་འཛིན་དམ་པ་༧སྐྱབས་རྗེ་མཁན་ཆེན་ཁྲ་འགུ་རིན་པོ་ཆེ་མཆོག་གིས་ཕྱོགས་བསྒྲིགས་མཛད་གནང་བའི་དཔལ་རྒྱལ་བའི་དབང་པོ་ཀརྨ་པ་སྐུ་འཕྲེང་བཅུ་དྲུག་པ་ཚུན་རིམ་པར་བྱོན་པའི་རྣམ་ཐར་འདི་ནི་སྔར་ཕྱི་ལོ་༡༩༩༤ ལོར་དཔེ་གཟུགས་སུ་པར་བསྐྲུན་ཞུས་ཏེ་རིས་མེད་དགོན་སྡེ་ཀུན་ལ་ཆོས་སྦྱིན་དུ་བསྩལ་བར་མཛད་དེ་རྫོགས་ཟིན་ཉེ་བར་བརྟེན། ད་ལན་སླར་ཡང་དེབ་གཟུགས་སུ་དེབ་གྲངས་༡༠༠༠ ཐམ་པ་པར་སྐྲུན་ཞུས་སྐབས། ཧོང་ཀོང་ཁྲ་འགུ་ཆོས་ཚོགས་ཀྱི་ཤེས་ལྡན་ངུར་སྨྲིག་འཛིན་པ་ཀརྨ་ཟླ་བ་ལགས་ནས་སྔར་ཡང་འདི་ག་དཔེ་མཛོད་ཁང་གི་དཔེ་དེབ་དུ་མ་ཞིག་དང༌། ༧སྐྱབས་རྗེ་རིན་པོ་ཆེ་མཆོག་གི་གསུང་དེབ་མང་པོ་ཞིག་གི་འགྲོ་གྲོན་སྦྱིན་བདག་གནང་བ་མ་ཟད། འདི་ལོར་ཡང་གོང་གསལ་པར་སྐྲུན་གྱི་སྦྱིན་བདག་ཆ་ཚང་གནང་བ་ལ་འདི་ག་ཝཱ་ཎ་བཛྲ་བིདྱཱ་དཔེ་མཛོད་ཁང་ནས་ཐུགས་རྗེ་ཆེ་ཞུ་རྒྱུ་བཅས།
ཝཱ་ཎ་བཛྲ་བིདྱཱ་དཔེ་མཛོད་ཁང་ནས་དགེ་སློང་ཚེ་རིང་པས་ སྤྱི་ལོ་༢༠༠༨ ཟླ་༧ ཚེས་༥ ལ། ༄༅། །རྒྱལ་བའི་དབང་པོ་དཔལ་ཀརྨ་པ་སྐུ་འཕྲེང་བཅུ་དྲུག་པ་ཚུན་རིམ་པར་བྱོན་པའི་རྣམ་ཐར་  ཕྱོགས་བསྒྲིགས་བཞུགས་སོ།། ༄༅། །ཆོས་རྗེ་ཀརྨ་པ་སྐུ་འཕྲེང་རིམ་བྱོན་གྱི་རྣམ་ཐར་མདོར་བསྡུས་དཔག་བསམ་ཁྲི་ཤིང་ཞེས་བྱ་བ་བཞུགས་སོ།། ཨོཾ་སྭསྟི། གུ་རུ་རཏྣ་ཀརྨ་ཀ་ཡེ། ཕྱོགས་བཅུ་དུས་གསུམ་གྱི་དེ་བཞིན་གཤེགས་པ་ཐམས་ཅད་ཀྱི་སྐུ་གསུང་ཐུགས་ཡོན་ཏན་ཕྲིན་ལས་ཐམས་ཅད་གཅིག་ཏུ་བསྡུས་པའི་ངོ་བོར་གྱུར་པ། ཆོས་ཀྱི་ཕུང་པོ་སྟོང་ཕྲག་བརྒྱད་ཅུ་རྩ་བཞིའི་འབྱུང་གནས། འཕགས་པའི་དགེ་འདུན་ཐམས་ཅད་ཀྱི་མངའ་བདག ། ཆོས་ཀྱི་རྗེ་འགྲོ་བའི་མགོན་པོ། ཐམས་ཅད་མཁྱེན་པ།
མཁའ་མཉམ་འགྲོ་བ་ཀུན་ལ་བརྩེ་བས་གཟིགས་པ། ངན་སོང་ཐམས་ཅད་ལས་སྐྱོབ་པ། ཆོས་མཉམ་པ་ཉིད་རྟོགས་པར་བྱེད་པ། ལམ་བདེ་བ་དང་མི་བདེ་བ་སྟོན་པ་ཀུན་ཏུ་བཟང་པོའི་སྤྱོད་པས་འདོམས་པ། ཐམས་ཅད་མཁྱེན་པའི་གྲོང་ཁྱེར་གྱི་ལམ་སྟོན་པ། ཐམས་ཅད་མཁྱེན་པའི་གནས་སུ་བསྐྱལ་བ། ཆོས་ཀྱི་དབྱིངས་ཀྱི་རྒྱ་མཚོར་འཇུག་པ། དུས་གསུམ་གྱི་ཤེས་བྱའི་རྒྱ་མཚོ་སྟོན་པ། འཕགས་པའི་ཚོགས་ཀྱི་དཀྱིལ་འཁོར་སྟོན་པ། དཀར་པོའི་ཆོས་ཐམས་ཅད་འཕེལ་བར་བྱེད་པ།
དུག་གསུམ་གྱི་ནད་གསོ་བའི་སྨན་པ་ཆེན་པོ། སྲིད་པའི་རྒྱ་མཚོ་ལས་སྒྲོལ་བའི་དེད་དཔོན་དམ་པ། ཉོན་མོངས་པའི་གདུང་བ་སེལ་བའི་ཟླ་བ། ཤེས་བྱའི་མུན་པ་འཇོམས་པའི་ཉི་མ། ཕན་བདེ་མ་ལུས་པ་སྒྲུབ་པའི་བཤེས་གཉེན་དམ་པར་གྱུར་པ་དྲིན་ཅན་རྩ་བ་དང་བརྒྱུད་པར་བཅས་པའི་དཔལ་ལྡན་བླ་མ་དམ་པ་རིག་འཛིན་གྲུབ་ཐོབ་རྒྱ་མཚོས་ངོ་བོ། ཡི་དམ་དཀྱིལ་འཁོར་རྒྱ་མཚོའི་ཁྱབ་བདག་འཁོར་ལོའི་མགོན་པོ། དཔའ་བོ་མཁའ་འགྲོ་ཡོངས་ཀྱི་ཚོགས་རྗེ། གངས་ཅན་མགོན་པོ་ཕྱག་ན་པད་དཀར་འཆང་དངོས་དཔལ་ལྡན་ཀརྨ་པ་ཆེན་པོའི་ཞབས་ཀྱི་པདྨ་ལ་སྒོ་གསུམ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ། ། དུས་དང་རྣམ་པ་ཀུན་ཏུ་ཐུགས་རྗེ་ཆེན་པོས་རྗེས་སུ་བཟུང་ཞིང་བྱིན་གྱིས་རློབ་པར་མཛད་དུ་གསོལ། ཆོས་དབྱིངས་མཉམ་པ་ཆེན་པོར་བླ་མ་ཆོས་སྐུ་སྲིད་ཞིའི་ཁྱབ་བདག་སྤྲོས་མཚན་བྲལ།།
འོག་མིན་གནས་མཆོག་ལྷུན་གྱི་གྲུབ་པར་ལོངས་སྐུ་ཞི་ཁྲོའི་སྒྱུ་འཕྲུལ་འབྱམས་སུ་ཀླས།། མཁའ་མཉམ་འཇིག་རྟེན་ཀུན་ཏུ་བཟོ་སྐྱེ་མཆོག་གི་སྤྲུལ་སྐུའི་མཛད་ཕྲིན་བསམ་མི་ཁྱབ།། མི་མཇེད་ཞིང་འདིར་འགྲོ་བའི་མགོན་པོ་སྤྱན་རས་གཟིགས་དབང་ཀརྨ་པ་དེར་འདུད།། གང་ཞིག་བགྲང་ཡས་བསྐལ་པའི་སྔོན།། བླ་མེད་བདུད་རྩི་བརྙེས་གྱུར་ཀྱང༌།། མཐའ་མེད་འཁོར་བའི་ཆུ་གཏེར་ལས།། འགྲོ་བ་སྒྲོལ་ཕྱིར་ཕྲིན་ལས་ཀྱི།། འཇུག་པ་མི་ཟད་འཁོར་ལོའི་ཚུལ།། ནམ་ཡང་བརྟུལ་བ་སྲིད་མིན་པས།། སླར་ཡང་གྲངས་མེད་བསྐལ་མང་གི།
ལམ་རྣམས་མི་མཉམ་བརྩོན་འགྲུས་ཀྱིས། བཟླུམས་ཏེ་ཐར་མཆོག་བརྙེས་པའི་ཚུལ།། ཡང་ཡང་སྟོན་མཛད་བདག་ཅག་གི། སྟོན་པ་མཚུངས་མེད་ཀརྨ་པ།། ཞེས་གྲགས་བླ་མའི་རྣམ་ཐར་ནི།། དག་པ་གཉིས་ལྡན་ཆོས་སྐུའི་དཀྱིལ་འཁོར་ལ།། རྣམ་པ་ཀུན་ལྡན་གཟུགས་སྐུའི་འབྱོར་བ་རྫོགས།། ཕྲིན་ལས་ཁྱབ་དང་རྟག་པའི་བདག་ཉིད་ཀྱིས།། འཁོར་བ་ཇི་སྲིད་འགྲོ་བ་སྒྲོལ་བ་སྟེ།། ཐེག་པ་སྣ་ཚོགས་ཚུལ་གྱིས་ཐབས་ཆེན་པོས།།
མཐའ་དག་ཐེག་པ་ཆེན་པོར་རབ་དྲངས་ནས།། མཐར་ཐུག་ཐེག་པ་གཅིག་གིས་ལམ་བགྲོད་དེ།། ཡོངས་གྲུབ་འཆི་མེད་རྟག་སྐུ་སྩོལ་བར་མཛད།། གང་གི་བ་སྤུའི་ཁུང་བུ་རེ་རེར་ཡང༌།། མ་ལུས་ཞིང་ཀུན་སྤྲོ་ཞིང་བསྡུ་བ་སོགས།། ཐམས་ཅད་གཟིགས་པའི་ཡེ་ཤེས་སྤྱོད་ཡུལ་ལས།། བདག་ལྟ་སོ་སྐྱེས་ཤེས་པའི་གནས་མ་ཡིན།། ཐུན་མོངས་བྱིས་པའི་བློ་ཡུལ་དུ།། འཆར་རུང་རྣམ་ཐར་རྒྱ་མཚོ་ལས།། ཆུ་ཡི་ཐིགས་པའི་ཆ་ཤས་ཙམ།།།
རང་དང་རང་འདྲའི་སྐྱེ་བོ་རྣམས།། དད་པའི་བག་ཆགས་གསོ་ཕྱིར་འབྲི།། བླ་མས་བདག་རྒྱུད་བྱིན་གྱི་རློབས།། འདི་མཐོང་ཐོས་པའི་འགྲོ་བ་རྣམས།། ཐུགས་རྗེའི་ལྕགས་ཀྱུས་དྲང་དུ་གསོལ།། དེ་ཡང་བདག་སོགས་འགྲོ་བ་ཡོངས་ཀྱི་སྟོན་པ་དུས་གསུམ་རྒྱལ་བའི་ཕྲིན་ལས་ཀྱི་སྤྱི་གཟུགས་དཔལ་ལྡན་བླ་མ་༧ཀརྨ་པ་ཞེས་མཚན་གྱི་རྔ་ཆེན་འཁོར་འདས་ཀྱི་ཞིང་ཁམས་རིས་སུ་མ་ཆད་པར་ཡོངས་སུ་གྲགས་ཤིང༌། དེ་ཉིད་ཐོས་པ་ཙམ་གྱི་འཁོར་བ་མཐའ་ཅན་དུ་བྱེད་པའི་ཁམས་གསུམ་ཆོས་ཀྱི་རྒྱལ་པོ་ཆེན་པོ་འདི་ནི། རྒྱུའི་ཐེག་པས་འདུལ་བའི་གདུལ་བྱ་དག་གི་ངོར་ནི། དང་པོར་བྱང་ཆུབ་མཆོག་ཏུ་ཐུགས་བསྐྱེད་ནས། བར་དུ་བསྐལ་པ་གྲངས་མེད་དུ་མར་ཚོགས་བསགས་ཤིང་རྫོགས་སྨིན་སྦྱང་གསུམ་གྱི་ཕ་རོལ་སོན་ཏེ།
མཐར་རྡོ་རྗེ་ལྟ་བུའི་ཏིང་ངེ་འཛིན་གྱིས་སྒྲིབ་གཉིས་བག་ཆགས་དང་བཅས་པ་བཅོམ་སྟེ། ཇི་ལྟ་ཇི་སྙེད་མཁྱེན་པའི་ཡེ་ཤེས་བླ་ན་མེད་པ་མངོན་དུ་མཛད་པ་དང༌། འབྲས་བུའི་ཐེག་པས་འདུལ་བའི་གདུལ་བྱའི་ངོར་ནི། ཕྱི་རོལ་མཚན་མའི་དཀྱིལ་འཁོར་སོགས་ལ་མ་ལྟོས་པར་རྡོ་རྗེ་འཆང་ཆེན་པོའི་སྐུ་གསུང་ཐུགས་སུ་གདོད་ནས་གྲུབ་པའི་རྡོ་རྗེའི་དཀྱིལ་འཁོར་ཆེན་པོར་རང་བཞིན་ཡོངས་སུ་ཤེས་པའི་ཚུལ་གྱིས་འཇུག་པས་འགྱུར་བ་མཐའ་དག་འགྱུར་མེད་གཅིག་ཏུ་སྡོམ་པའི་འཕོ་མེད་ཚུལ་ཁྲིམས་ཀྱི་ཚོགས་གཙོ་བོར་གྱུར་པའི་ཚོགས་གསུམ་གྱི་སྟོབས་བླ་ན་མེད་པར་བསྐྱེད་པས་སྒྲིབ་གསུམ་མཐའ་དག་བཅོམ་སྟེ། རྩ་ཐམས་ཅད་སྒྲིབ་བྲལ་གྱི་དབུ་མ་མཆོག་ཏུ་དག ། རླུང་ཐམས་ཅད་འགྲོ་འོང་བྲལ་བའི་ནཱ་ད་ཆེན་པོར་ཞུགས། ཀུན་ད་ཐམས་ཅད་འཕོ་འཛག་བྲལ་བའི་སྤྲོས་བྲལ་མི་ཤིགས་པའི་ཐིག་ལེ་ཆེན་པོར་ཐིམ་ནས། ཁ་སྦྱོར་བདུན་ལྡན་གྱི་ལོངས་སྤྱོད་ཡོངས་སུ་རྫོགས་པའི་སྐུར་སངས་རྒྱས་སུ་ཟིན་མོད་ཀྱང༌། ལྷུན་གྲུབ་རྒྱུན་མི་ཆད་པའི་ཕྲིན་ལས་གང་ལ་གང་འདུལ་གྱི་འཁོར་བ་ཇི་སྲིད་དུ་འགྲོ་བ་འདྲེན་པའི་རྣམ་འཕྲུལ་མཐའ་ཡས་པ་ཇི་སྙེད་ནི་རྫོགས་པའི་སངས་རྒྱས་ཁོ་ན་ལས་འཕགས་ཆེན་རྣམས་ཀྱིས་ཀྱང་སྤྱོད་ཡུལ་མ་ཡིན་པས་སོ་སྐྱེས་ལྟ་ཅི་སྨོས། སོ་སྐྱེའི་སྒྲ་རྟོག་འཇུག་ཡུལ་ཙམ་དུ་ཡང༌།
འདས་པའི་དུས་ན་རྫོགས་པའི་སངས་རྒྱས་གཞན་ཕན་རྣམ་རོལ་སོགས་ཞིང་ཁམས་རྒྱ་མཚོར་མཛད་པ་བཅུ་གཉིས་གཅིག་ཅར་དུ་བསྟན་པ་དང༌། མ་འོངས་པའི་དུས་སུ་རྫོགས་པའི་སངས་རྒྱས་དྲུག་པ་སེང་གེ་སོགས་ཞིང་ཁམས་རྒྱ་མཚོར་མཛད་པ་བཅུ་གཉིས་གཅིག་ཅར་དུ་སྟོན་པར་འགྱུར་བ་དང༌། ད་ལྟའི་དུས་ན་བདེ་བ་ཅན་སོགས་ཞིང་ཁམས་རྒྱ་མཚོར་རྫོགས་པའི་སངས་རྒྱས་འོད་དཔག་མེད་སོགས་མཛད་པ་བཅུ་གཉིས་གཅིག་ཅར་དུ་སྟོན་བཞིན་པ་དང༌། མགོན་པོ་སྤྱན་རས་གཟིགས་སོགས་བྱང་ཆུབ་སེམས་དཔའི་ཚུལ་གྱིས་འགྲོ་བ་རིགས་དྲུག་འདྲེན་པ་ལ་ཚད་བཟུང་མེད་པ་དང༌། དེ་བཞིན་དུ་མཧཱ་གུ་རུ་པདྨ་འབྱུང་གནས་དང༌། དཔལ་ས་ར་ཧ་སོགས་རིག་འཛིན་གྲུབ་ཐོབ་ཡོངས་ཀྱི་འཁོར་ལོས་སྒྱུར་བ་དང༌། སློབ་དཔོན་དཔའ་བོ། ཕ་དམ་པ་སོགས་རྒྱ་གར་གྱི་པཎ་གྲུབ་མང་པོ་དང༌། རྒྱལ་བ་མཆོག་དབྱངས། པུ་ཏོ་བ།
ཤཱཀྱ་མཆོག་ལྡན། རཱ་ག་ཨ་སྱ་སོགས་བོད་ཀྱི་མཁས་གྲུབ་མང་པོ་དང༌། སྲོང་བཙན་སྒམ་པོ། གོང་མ་ཏའི་མིང་གཡུན་ལོ་སོགས་ཆོས་ཀྱི་རྒྱལ་པོ་མང་པོ་དང༌། མདོར་ན་སངས་རྒྱས་ཀྱི་འདུལ་བ་ལ་སངས་རྒྱས། སེམས་དཔའི་འདུལ་བ་ལ་སེམས་དཔའ། ཉན་རང་གིས་འདུལ་བ་ལ་ཉན་རང༌། ཚངས་པས་འདུལ་བ་ལ་ཚངས་པ། དེ་བཞིན་དུ་བརྒྱ་བྱིན། འཁོར་ལོས་བསྒྱུར་བ།
གྲུབ་ཐོབ། པཎྜི་ཏ། དགེ་སློང༌། བྲམ་ཟེ། དྲང་སྲོང༌། རྒྱལ་པོ། བློན་པོ། ཁྱིམ་བདག ། ལྷ། ཀླུ།
གནོད་སྦྱིན། མི་འམ་ཅི་སོགས་དང༌། སྐྱེས་པ། བུད་མེད། ཁྱེའུ། བུ་མོ། སེང་གེ། གླང་ཆེན། རྟ་མཆོག ། བྱ།
རི་དྭགས། རྩི་སྨན། ཁ་ཟས། གྲུ་ཟམ། ས་ཆུ་མེ་རླུང་སོགས་གང་དང་གང་གིས་སེམས་ཅན་ལ་ཕན་པ་དེ་དང་དེར་སྒྱུ་འཕྲུལ་བསམ་གྱིས་མི་ཁྱབ་པ་ནི་རང་ཅག་ཚུར་མཐོང་བྱིས་པའི་བློའི་ར་བ་ལས་འདས་པས་སུ་ཞིག་གིས་ཚད་འཛིན་ནུས། འདིར་སྐབས་སུ་བབས་པའི་གླེང་བྱ། སློབ་དཔོན་ཆེན་པོ་གུ་རུ་པདྨས་ཞལ་ལུང་དྲི་བྲལ་རྣམས་སུ་གངས་ཅན་གྱི་ལྗོངས་འདིར་ཉིད་དང་ཐ་མི་དད་པའི་རྡོ་རྗེ་སློབ་དཔོན་བདག་པོ་ཆེན་པོ་ཞྭ་ནག་གི་ཅོད་པན་འཆང་བ་མཚན་གྱི་ངེས་པ་གསལ་བ་དང་མི་གསལ་བ་རྒྱུན་མི་ཆད་དུ་འབྱོན་པ་དང༌། དེ་རྣམས་མཐོང་ཐོས་དྲན་རེག་ཐམས་ཅད་ངན་སོང་མེད་པར་མཐོ་རིས་དང་ཐར་པའི་ལམ་སྣ་ཟིན་པར་རྡོ་རྗེའི་ལུང་བསྟན་ཡང་ཡང་བསྩལ་བ་བཞིན་རང་རེ་སྙིགས་མའི་འགྲོ་བ་རྣམས་ཀྱི་འདྲེན་པ་མཚུངས་མེད་གྲོལ་བ་བཞི་ལྡན་གྱི་མངའ་བདག་ཆོས་རྗེ་ཀརྨ་པ་ཞེས་མཚན་ཉི་ཟླ་ལྟར་གྲགས་ཤིང༌། ཆེས་གདུལ་བར་དཀའ་བའི་རྩོད་དུས་སྙིགས་མ་ལྔ་བདོའི་སེམས་ཅན་རྣམས་ལའང་སྐུ་གསུང་ཐུགས་ཡོན་ཏན་ཕྲིན་ལས་དངོས་སུ་སྣང་འཇུག་ནུས་པའི་ཐུགས་རྗེའི་མཐུ་གྲུབ་རྨད་དུ་བྱུང་བའི་སངས་རྒྱས་ཀྱི་ཕྲེང་བ་རིམ་པར་བྱོན་པའི་རྣམ་པར་ཐར་པ་ལ་ཕྱི་ནང་གསང་བ་གསུམ་ལས། ནང་དང་གསང་བའི་རྣམ་ཐར་ནི།
འཕགས་ཆེན་རྣམས་ཀྱིས་ཀྱང་གཞལ་བར་དཀའ་ན་རང་རེས་ལྟ་ཅི་སྨོས། ཐུན་མོང་ཕྱིའི་རྣམ་ཐར་ཡང་རྒྱ་མཚོ་ལྟར་ཚད་མེད་པ་ལས་ཆུ་ཐིགས་ཙམ་ཞིག་བརྗོད་ན། དེ་ལ་ཐོག་མར་རྒྱལ་བས་ལུང་བསྟན་བཀའ་བརྒྱུད་གྲུབ་ཐོབ་རྒྱ་མཚོའི་སྤྱི་མེས་ཁམས་གསུམ་ཆོས་ཀྱི་རྒྱལ་པོ་མཉམ་མེད་དྭགས་པོ་ལྷ་རྗེའི་སྲས་ཀྱི་ཐུ་བོ་དཔལ་ལྡན་དུས་གསུམ་མཁྱེན་པ་ཞེས་ཆོས་རྒྱལ་སྲོང་བཙན་སྒམ་པོའི་ལུང་དོན་སྤྱན་རས་གཟིགས་ཀྱི་སྤྲུལ་པར་ཡོངས་སུ་གྲགས་ཤིང༌། པཎ་ཆེན་ཤཱཀྱ་ཤྲཱི་དང༌། བླ་མ་ཞང་གིས་མ་འོངས་སངས་རྒྱས་དྲུག་པ་སེང་གེའི་རྣམ་འཕྲུལ་དུ་ལུང་བསྟན་པ་དེ་ཉིད་ཀྱི་འཁྲུངས་ཡུལ། མདོ་སྨད་ཤར་ཕྱོགས་ཏྲེ་ཤོད་དུ་ཡབ་སྔགས་འཆང་རྡོ་རྗེ་མགོན་དང༌། ཡུམ་སྒང་ལྕམ་མིང་འདྲེན་གྱི་སྲས་སུ་བསྐལ་བཟང་རྣམ་འདྲེན་བཞི་པ་མཉམ་མེད་ཐུབ་པའི་དབང་པོ་ཤིང་བྱི་ས་ག་ཟླ་བའི་ཚེས་བརྒྱད་ལ་བལྟམས་ ( ཀར་ལུགས་མཆན། ) ནས་བགྲང་བྱ་ཉིས་སྟོང་དྲུག་བཅུ་རེ་བདུན་པ། ལྕགས་སྟག་ལ་སྐུ་བལྟམས། མཚན་དགེ་འཕེལ་དུ་བཏགས།
མེས་པོ་སྟོང་དཔོན་ཤེས་རབ་མགོན་པོ་དང་ཡབ་ལ་ལྷ་མོའི་སྒྲུབ་ཐབས་ཞུས། དགུང་ལོ་བཅུ་གཅིག་པ་ལ་ལྷ་མོ་ཞལ་གཟིགས། བྲག་ལ་ཞབས་རྗེས་མཛད། དེ་སྐབས་དགྲ་གཅིག་ཡོད་པ་རྟས་བརྡབས་ཏེ་བསད་པས། ཆོས་སྐྱོང་ལ་བཏང་རག་གཏང་ནུས་མཐུ་ཆེ་བར་གྲགས། བླ་མ་བེ་རོ་དང་དཔལ་འཛིན་ལ་གདམས་ངག་མང་པོ་གསན། དགུང་ལོ་བཅུ་དྲུག་པར་བཀའ་གདམས་པའི་མཁན་པོ་མཆོག་གི་བླ་མ་དང༌། སློབ་དཔོན་ཆག་སེང་གེ་གྲགས་ལས་རབ་ཏུ་བྱུང་ནས་མཚན་དཔལ་ཆོས་ཀྱི་གྲགས་པ་ཞེས་གསོལ། ཡོལ་ཆོས་དབང་དང༌། དགེ་བཤེས་བཀྲ་རབ་ལ་ཇོ་བོ་ལུགས་ཀྱི་བདེ་མཆོག་སོགས་བཀའ་གདམས་པའི་ཆོས་སྐོར་མང་དུ་གསན་ཞིང་བསྒྲུབས་པས་རྟགས་ཐོན།
དགུང་ལོ་བཅུ་དགུ་ལ་དབུས་སུ་བྱོན། ཉི་ཤུ་པ་ལ་དགེ་བཤེས་རྒྱ་དམར། ཕྱྭ་པ་ཆོས་སེང༌། པ་ཚབ་ཉི་གྲགས། ཤ་ར་བ། དེའི་སློབ་མ་ཤེས་རབ་རྡོ་རྗེ་རྣམས་ལ་བཀའ་གདམས་པའི་ཆོས་ཇི་སྙེད་པ་གསན། ཕྱི་མ་གཉིས་ལ་ལོ་དྲུག་བསྟེན། མཁན་པོ་མལ་འདུལ་འཛིན། སློབ་དཔོན་ཡེ་ཤེས་བློ་གྲོས་ལས་བསྙེན་པར་རྫོགས་ནས་འདུལ་བ་གསན། དཔལ་རྒ་ལོ་དང༌།
ཁམས་པ་ཨ་སེང་ལ་དུས་འཁོར་སོགས་ཆོས་མང་དུ་གསན། དགུང་ལོ་སུམ་ཅུ་པ་ལ་ཆོས་རྗེ་སྒམ་པོ་པ་མཇལ་དུ་བྱོན། ལམ་དུ་དགེ་བཤེས་ཤ་བ་གླིང་དང༌། སློབ་དཔོན་སྒོམ་ཚུལ་མཇལ། གདན་བཞི་གསན་པས་སློབ་དཔོན་སྒྲོལ་དཀར་དུ་གཟིགས། དེ་ནས་སྒམ་པོར་བྱོན། ཟླ་བ་གཉིས་ཙམ་མཇལ་ཁ་མ་བྱུང༌། དེ་ནས་མཇལ་ཏེ་གདམས་ངག་ཞུས་པས་བཀའ་གདམས་ཀྱི་ལམ་རིམ་རགས་ཙམ་གསུངས་ནས་ངས་ཀྱང་འདི་བསྒོམ་པ་ཡིན་ཁྱོད་རང་ཡང་སྒོམ་གསུངས། ཞུ་སྣ་དང་བདག་རྐྱེན་ཐམས་ཅད་སློབ་དཔོན་སྒོམ་ཚུལ་གྱིས་མཛད། ཆོས་རྗེ་ལ་དགྱེས་རྡོར་གྱི་དབང་ཞུས་པས་ཆོས་རྗེ་དགྱེས་རྡོར་དུ་གཟིགས།
ཐབས་ལམ་ཞུས་ནས་བསྒོམས་པས་ཞག་དགུ་ནས་དྲོད་རང་འབར་དུ་བྱུང༌། རས་རྐྱང་མཛད་ནས་ཟླ་བ་དགུ་ལ་ཕྱག་རྡུལ་དང་མ་བྲལ་བར་བསྒོམས་པས་ཏིང་འཛིན་གྱི་ཡོན་ཏན་དཔག་མེད་འཁྲུངས། ཆོས་རྗེས་ལུང་བསྟན་ནས་ཟངས་རི་ལ་བསྒོམ་དུ་བྱོན་ཏེ། ཏིལ་ཕུག་ཏུ་ཟླ་བ་བཞི། ཕག་གྲུར་ཟླ་གཅིག་དང་ཞག་ལྔ་བསྒོམས་པས་སེམས་གནས་ལ་རང་དབང་ཐོབ། རླུང་ཉམས་དཔག་མེད་བྱུང༌། ལྷག་མཐོང་སྤྲིན་བར་གྱི་ཉི་མ་འདྲ། སླར་བླ་མའི་དྲུང་དུ་བྱོན་ནས་ལོ་གསུམ་དཀའ་ཐུབ་དྲག་པོ་མཛད་ཅིང་བསྒོམས་པས་སྒོམ་ཆེན་བརྒྱད་བརྒྱའི་ནང་ནས་སྒོམ་སྲན་ཆེ་བར་གྲགས། དེ་ནས་བླ་མའི་བཀའ་བཞིན་འོལ་ཀར་བསྒོམ་དུ་བྱོན། བྲག་སྲིན་མོ་བྱུང་ནས་འདིར་མ་འདུག་ངའི་མ་ཇོ་འོད་ཟེར་བ་ལ་བྱམས་སྙིང་རྗེ་བྱང་ཆུབ་ཀྱི་སེམས་སྒོམ།
ཟླ་བ་བཅུ་བཞི་བཞུགས་པས་དྲོད་ཀློང་དུ་ཚུད། རྟགས་ངོ་མཚར་ཅན་མང༌། ངེས་ཤེས་ཁྱད་འཕགས་འཁྲུངས་པས་དགྱེས། ཆོས་རྗེ་བྱ་ལྐོག་ཏུ་བཞུགས་པ་མཇལ། རྟོགས་པ་ཕུལ་བས། ཁམས་པ་སེ་བོ་ལ་ང་རེ་ཆེ་བ་ཡིན་ཏེ། ཁྱོད་ཀྱིས་ནོར་འདུག་ད་དུང་བསྒོམ་གསུངས། ངའི་དེ་ནོར་ས་མི་འདུག་ཀྱང་བླ་མའི་བཀའ་ཡིན་དགོངས་ནས་ཟླ་བ་དྲུག་བསྒོམས་པས་སྔར་གྱི་དེ་ལས་མ་འགྱུར། ཡང་བླ་མ་ལ་ལོར་བསྒོམས་ཀྱང་ངོ་བོ་ལ་བསྐྱེད་འོང་རྒྱུ་མི་འདུག་པས་ནོར་ནའང་ང་རང་གི་དེ་ཀ་བསྒོམ་པ་ལགས་ཞུས་པས། ཕྱག་སྤྱི་བོར་བཞག་ནས།
བུ་འཁོར་བ་དང་འབྲེལ་ཐག་ཆོད་པ་ཡིན་ནོ་གསུངས། གནས་ལུགས་ངོ་སྤྲོད་གནང༌། དེ་ནས་བླ་མའི་བཀའ་བཞིན་བཅང་ཕྱོགས་ལ་བྱོན། སྐབས་ཤིག་དཔོན་སློབ་ལྔ་ཁམས་པ་བཞི་དང་འགྲོགས་ནས་ལམ་དུ་གྲོ་བཏབ་པས་ཐོག་ལྷུང་ནས་གཉིས་བསད། ཉིད་ལ་རྨི་ལམ་གྱི་སྣང་བ་ཙམ་ལས་མ་བྱུང༌། རྗེ་མི་ལའི་སློབ་མ་དགེ་ཚུལ་གཉིས་འདུག་པས་ཆུང་བ་ལ་ཕྱག་ཆེན་རྡེའུ་སྐོར་གྱི་གདམས་པ་ཞུས། རོང་པ་འགར་གི་དཔོན་སློབ། མེས་ཚོན་པོའི་སློབ་མ་རྐྱང་མོ་སྤང་ཁ་སོགས་ལ་ཆོས་གསན། འཕན་ཡུལ་དུ་དབྱར་དགུན་གསུམ་བསྒོམས་པས་ཡོན་ཏན་མང་པོ་འཁྲུངས། བདེ་མཆོག་ཞལ་གཟིགས།
བྲག་ལ་ཐོགས་པ་མེད་པའི་རྫུ་འཕྲུལ་བསྟན། སྐུ་ཆབ་ཞལ་ལུད་ཐམས་ཅད་ཀྱང་ཡུངས་འབྲུ་ལྟ་བུའི་རིང་བསྲེལ་ཁ་དོག་དབྱིབས་སྣ་ཚོགས་བྱོན། ཡང་ཆོས་རྗེ་མཇལ། བླ་མའི་བཀའ་བཞིན་ཚྭ་བྲེ་ལྔ་བསྣམས་ནས་མོན་ཡུལ་དུ་བྱོན། མོན་རྒྱལ་པོའི་བཙུན་མོ་བོད་མོ་ཞིག་ཕ་མིང་གི་ཞེན་བྱས་ཏེ་ལོ་ཙཱ་བསྒྱུར། ཚ་དེ་རྒྱལ་པོ་ལ་ཕུལ་ནས་མཇལ་འཕྲད་མཛད། རྒྱལ་པོས་མཆོད་གནས་སུ་བཀུར། སྟག་སྒོ་དོམ་ཚང་ཤེལ་ཕུག་ཏུ་བཞུགས། སྐབས་ཤིག་བྱོན་ལམ་དུ་སྟག་གཅིག་བྱུང་ནས་བསྐོར་བ་མང་དུ་བྱས་ནས་སོང༌། བུད་མེད་གཉིས་ཀྱིས་ཀུ་བ་ཕྱེད་བྲགས་ཐོད་པ་འདྲ་ཞིག་ཆང་གིས་བཀང་ནས་དྲངས།
རྒྱལ་པོས་དུག་སྔགས་སོགས་རྫོང་བ་ཕུལ་ནས་བོད་དུ་བྱོན། ལོ་རོར་རྗེ་བཙུན་རས་ཆུང་པ་མཇལ། གདམས་ངག་མང་པོ་གསན། དེ་ནས་སྒམ་པོར་བྱོན་ཆོས་རྗེ་མཇལ་དུས། སྟག་དང་བུད་མེད་གཉིས་བཅས་མཁའ་འགྲོ་མ་ཡིན་གསུངས། དེར་ལོ་གཅིག་བཞུགས་ནས་ཇོ་མོ་གངས་སུ་སོང་གསུངས་པས་བྱོན། གུ་རུའི་བཞུགས་གནས་ཕ་ཝང་དཀར་ལེབ་ཏུ་ཟླ་བ་བཞི་བཅུད་ལེན་མཛད་ཅིང་བཞུགས། མཁའ་འགྲོ་མས་འཚོ་བ་དྲངས། ལར་མོས་གུས་མེད་ན་ཡོན་ཏན་མི་འབྱུང༌། ངས་བླ་མ་ལ་ཐ་མལ་གྱི་འདུ་ཤེས་སྐད་ཅིག་ཀྱང་སྐྱེ་མ་མྱོང་གསུངས།
སྟོན་སྙེ་མོར་བྱོན་པའི་ལམ་དུ་བུད་མེད་བཞི་ཐག་འཐགས་པ་གཅིག་གིས་དྲོ་གསོལ་ཟེར་བས་རུང་གསུངས། གཅིག་ནང་དུ་སོང་ནས་ཡར་བྱོན་ཟེར། ཕྱིར་ཁྱེར་ཤོག་གསུངས་པས་ཅང་མི་ཉེན་ནང་དུ་བྱོན་ཟེར་བྱོན་པས་ཀུ་བ་ཕྱེད་པའི་ནང་དུ་མིའི་སོར་མཛུབ་ཀྱི་ཚོད་མ་དྲངས། ཐེ་ཚོམ་མེད་པར་གསོལ་བས་རོ་མཆོག་དང་ལྡན། བུད་མེད་ཚོད་མ་འདྲེན་པའི་མཐེ་བོང་ལ་བདེ་མཆོག་གཟིགས། ཡང་བུད་མེད་དེས་ཕོར་བ་ནམ་མཁའ་ལ་ཟེད་པས་འོ་མ་འདྲ་བས་གང་བ་དྲངས་ཏེ་གསོལ་ཏིང་ངེ་འཛིན་ནམ་མཁའ་ལྟར་འཁྲུངས། དེ་ནས་བྱོན་པས་ས་གཞི་དར་འབོལ་ལྟར་འཇམ་པ། སྐུ་རས་བལ་ལྟར་ཡང༌། ཐུགས་ངོས་བཟུང་མེད་པར་དགའ་བ་བྱུང༌། དེ་ནས་གཞུ་སྙེའི་བར་རྫོང་ཞེས་པའི་དགོན་པའི་མདུན་ན་བཙུན་མ་ཕྱུགས་རྫི་ཞིག་འཕྲད།
ཡ་ཀའི་དགོན་པ་ན་སུ་བཞུགས་དྲིས་པས། ངའི་སློབ་དཔོན་བཞུགས་ཟེར། འོ་ན་མཇལ་བར་ཞུ་གསུངས་པས། མཚམས་བྱས་ཡོད་ཟེར། ཅིས་ཀྱང་མཇལ་བར་ཞུ་གསུངས་པས། ངས་ཞུས་ཡོངས་ཟེར་ནས་སོང༌། ཡར་བྱོན་ཟེར་ནང་དུ་བྱོན་པས་བཙུན་རྒན་ཕོ་མོ་གཉིས་སྣང༌། ཕྱག་མཛད་པས། ཕྱག་མ་བྱེད་གསུངས་ནས་བཙུན་མ་ཡོད་ཀྱི་བརྡའ་མཛད་ཀྱང་ལེགས་པར་འཚལ། ཁྱོད་ལ་དེ་རིང་བུད་མེད་བཞིས་དྲངས་པའི་ཚོད་མ་དེ་བལ་ཡུལ་ཕམ་ཐིང་ན་ཁྱིམ་བདག་གི་བུ་ཤི་བའི་རོ་དུར་ཁྲོད་དུ་བསྐྱལ་བ་མཁའ་འགྲོ་མས་བླངས་པ་ཡིན།
དེ་རྣམས་མཁའ་འགྲོ་མ་ཡིན་གསུངས། ད་ལྟ་དེ་ན་ཡོད་དམ་དྲིས་པས། མེད་ཁ་ཆེའི་དུར་ཁྲོད་ན་མར་ངོའི་ཚེས་བཅུར་མཁའ་འགྲོ་འདུ་བའི་ཚོགས་མཆོད་ལ་སོང་ཟིན། མོན་དུ་བཏུང་བ་འདྲེན་པ་དེ་གཉིས་ཀྱང་མཁའ་འགྲོ་མ་ཡིན། དེ་རྣམས་ཁྱེད་ལ་དངོས་གྲུབ་སྟེར་བ་ཡིན་གསུངས། དགོན་པ་འདི་བླ་མའི་འཕར་ཚང་དགོན་པ་དེ་འདྲ་དགོངས་ཚེ། ཁྱེད་ཀྱི་བླ་མའི་འཕར་འཚང་དགོན་པ་དེ་ངའི་འདི་འདྲའམ་གསུངས། དེར་བསམ་མནོ་མཛད་མ་སྤོབ་པ་སོགས་གསུངས། དེར་བླ་མ་རྫོང་པ་ལ་གདམས་ངག་མང་དུ་གསན། ཁྱེད་བླ་མ་ལྷ་རྗེས་ཅི་གསུང་གྱིས།
ཞེས་སོགས་ཞལ་ཏ་གནང༌། དེ་ནས་སྒམ་པོར་ཕེབ་དུས། ཆོས་རྗེས། དོ་ནུབ་གྲོལ་སྒོམ་དང༌། ཁམས་པ་སེ་བོ་གཉིས་སྡོད་གསུངས་ཉམས་དགའི་ཞལ་ཏ་མང་པོ་གསུངས། མཁའ་འགྲོ་མས་ཚོད་མ་དྲངས་པ་སོགས་བླ་མས་མཁྱེན་ནས་གསུངས། བླ་མ་རྫོང་པ་དེ་ན་རོའི་སུམ་སློབ་ཡིན་གསུངས། ངའི་བླ་མ་མི་ལ་དེ་ཟད་པར་མེའི་ཏིང་འཛིན་ལ་བཞུགས་དུས། ངས་མེར་མཐོང་ནས་དྲོས། ཆུའི་ཏིང་འཛིན་ལ་བཞུགས་དུས་ཆུར་མཐོང༌།
ཟད་པར་གྱི་ཡོན་ཏན་དང་མངོན་ཤེས་རྒྱ་ཆེར་མངའ་ཡང་ཁོང་ལ་རློམ་པ་རྡུལ་ཙམ་མེད། སྤྱིར་སྒོམ་ཆེན་པ་ཡོན་ཏན་ལ་རློམ་པ་སྐྱེ་མི་རུང་གསུངས། རླུང་སེམས་གཉིས་མེད་སོགས་གཞན་ལ་མ་གནང་བ་རྣམས་ལྷག་མེད་བུམ་པ་གང་བྱོར་གནང༌། ང་ཀམ་པོ་གནས་ནང་དུ་འགྲོ་གྲབ་བྱས་ཀྱང་འགྲོ་མ་བཏུབ། བུ་ཁྱོད་སྒྲུབ་པ་ཁམས་ཀྱི་ཀམ་པོ་གངས་རར་གྱིས། འགྲོ་དོན་དབུས་གཙང་ཁམས་གསུམ་དུ་འབྱུང་ངོ༌། ། ཞེས་ལུང་བསྟན། སློབ་དཔོན་སྒོམ་ཚུལ་ལ་ཐོན་ཕྱག་ཏུ་བྱོན་པས་དེ་ཐམས་ཅད་མཁྱེན་ནས་ཚུར་གསུངས། བླ་མ་འདི་ཧེ་རུ་ཀ ། དགྱེས་རྡོར།
རྡོ་རྗེ་རྣལ་འབྱོར་མ་སོགས་སུ་གཟིགས། དེ་གོང་སྐབས་ཤིག་ཁམས་པ་མི་གསུམ་གྱི་རྫུ་འཕྲུལ་དང་བཅས་ཚོགས་འཁོར་མཛད་པས། ཞལ་ལྟ་པས་གནས་ནས་ཕྱུང་སྐབས། མཁའ་འགྲོ་ཆོས་སྐྱོང་ཐམས་ཅད་ཕྱིར་འབྲངས། རྩི་ཤིང་ཀུན་རྩེ་གུག ། ཆོས་རྗེ་ཡང་སྦ་བེར་བསྣམས་ཏེ་ཁོང་གསུམ་འགྲོ་ན་ང་ཡང་འགྲོ་གསུངས་དྲི་བ་དྲིས་ལན་གྱི་མགུར་མཛད། ཉམས་འུར་ཏེ་ཕ་ཝང་གི་སྟེང་ཞབས་རྗེས་ཀྱིས་གང་བས་ཐམས་ཅད་དད། དགུང་ལོ་བཞི་བཅུ་རྩ་གཉིས་པར་གྲུ་བཞི་དགོན་པར་ཕེབ། འདི་ཕན་ཆད་ལྟོ་གོས་འཛོམ་པོ་མ་བྱུང་ཡང་ཅི་ཡོད་བཞི་སྡེ་དང་ཚོགས་སོག་ཁོ་ན་བྱས་ལྟོ་གོས་ཀྱི་ཕྱིར་སྒྲུབ་པ་ལ་ཐང་ལྷོད་ཤོར་མ་མྱོང༌། ངའི་དཀའ་ལས་ཙམ་སུས་མི་ནུས་ལྟོ་རྒྱབ་ལ་གྱོང་བསྐུར་མི་ནུས་པར་དང་པོ་ནས་འཛོམ་པོ་འདོད་པ་ལ་ཆོས་མི་ཡོང་གསུངས།
ཆོས་རྗེ་སྐུ་ཡལ་བ་གསན་ནས་བྱོན་པས། སློབ་དཔོན་སྒོམ་ཚུལ་དཔོན་སློབ་མཇལ། ན་བཟའ་ལ་འཇུས་ནས་སྤྱན་ཆབ་བཅས་གསོལ་བ་དྲག་ཏུ་བཏབ་པས། ཆོས་རྗེ་རིན་པོ་ཆེ་མདུན་གྱི་ནམ་མཁར་བྱོན་པ་དཔོན་སློབ་གསུམ་གྱིས་གཟིགས། སྤྱིར་གྲུ་བཞི་དགོན་པར་ལོ་བརྒྱད་བཞུགས། དོན་ཞགས་སྨྱུང་གནས་མང་པོ་བཞུགས། ཚོགས་པ་བཞི་བཅུ་ཙམ་འདུས། ནུབ་གཅིག་མནལ་ལམ་དུ་སྦྲུལ་ཆེན་པོ་ཞིག་གིས་དེད་དེ་མཐོ་རི་རྩེ་དམའ་རྒྱ་མཚོ་གར་བྲོས་ཀྱང་མ་ཐར། ནམ་མཁའ་ལ་འཕུར་གྲབ་མཛད་པས་སྦྲུལ་དེས་སྐུ་ལུས་ཁྱུར་མིད་བྱས། མཐེབ་ཆེན་ཕྱིར་ལུས་པ་ཞིག་བྱུང༌།
ཞག་ཤས་ནས་ཉེ་གནས་ལ་རྨི་ལམ་དེ་བཟང་པོ་ཡང་དག་ཡིན་པར་འདུག ། སྔར་ཏིང་ངེ་འཛིན་ལ་དྲན་པས་ཅུང་ཟད་འཛིན་དགོས་པ་དེ་ད་མི་དགོས་པ་བྱུང༌། དེ་ཡང་ཞག་འགའ་འཛིན་དགོས་བྱུང་བ་དེ་མཐེབ་ཆེན་ལུས་པ་དེར་འདུག ། རྨི་ལམ་རྩ་རླུང་གིས་རྟེན་འབྲེལ་རླུང་སེམས་ཨ་བ་དྷུ་ཏིར་ཚུད་པའི་རྟགས་སུ་འདུག་གསུངས་ཏེ། དེ་ཕྱིན་བྱིས་པ་ཆུང་ངུའི་སྤྱོད་པ་མཛད་པ་བྱུང༌། ཡང་ནུབ་གཅིག་རི་མཐོན་པོ་ཞིག་གི་རྩེ་ནས་དར་དཀར་པོ་ཞིག་ཕྱར་བས་རྒྱ་དཀར་ནག་ཚུན་གྱི་མཐོང་ནས་ལྟད་མོ་ལྟ་བ་རྨིས། ད་ལྟ་ཕལ་ཆེར་ལ་གྲགས་པ་འདི་ལ་ལྟ་བ་འདྲ་གསུངས། དེ་ནས་ཀམ་པོ་གནས་ནང་དུ་འགྲོ་འམ་དགོངས་པ་ལ་རྡོ་རྗེ་དཔལ་རྩེགས་བསུ་བ་ལ་བྱུང་བ་གཞུའི་ལྷས་བཀག་རུང་མ་ཁེགས་གསུངས། དེ་ནས་སློབ་དཔོན་སྒོམ་ཚུལ་ལ་ཕྱག་འབུལ་དུ་བྱོན་པས། ང་ཡང་གནས་ནང་དུ་འགྲོ་སྙམ་ཡང་རྐང་པ་ན་བས་མ་བརྟོལ།
བླ་མའི་བཀའ་ཡིན་པས་ཁྱོད་བྱོན། འཚོ་བ་མ་རྙེད་པའི་གཡེང་བ་ཆེ་ནས་དགེ་སྦྱོར་མ་སྨར་ན་ཡར་ཤོག ། ཁོ་བོ་ནི་ཡུན་རིང་མི་སྡོད་འཆི་བ་ཡིན་གསུངས། དེར་བཤུམས་པས། མ་ངུ་སྐད་ཆ་བཤད་ཀྱི་ཉོན་ད་གསུངས། སྔར་སྒྲུབ་པ་མཛད་ཚུལ། ད་ལྟ་ཆོས་ཐམས་ཅད་སྒྱུ་མ་ལྟར་མཁྱེན་ཅིང་རྡོ་རྗེ་གདན་སོགས་སྐད་ཅིག་ལ་གཟིགས་ནུས་པ་སོགས་གསུང་ངོ་མཚར་ཅན་མང་དུ་བྱོན་པས་ཤིན་ཏུ་སྤྲོ་བ་བྱུང་གསུངས། བླ་མ་ཕག་གྲུས་ཡེ་ཤེས་འོད་ལ་ཕྲིན་བསྐུར་ཏེ། ཁྱེད་ཁམས་སུ་མ་འབྱོན། གལ་ཏེ་འབྱོན་ནའང་དབང་སྐུར་དང་རབ་གནས་མང་པོ་མ་མཛད་སྐུ་ཚེ་ལ་བར་ཆད་འབྱུང་དོགས་ཡོད་གསུངས་པ་ལ།
ཁོང་ང་ལ་ཐུགས་བརྩེ་བ་ཡིན། ཁོ་བོ་དེ་ཙམ་གྱི་གདེང་མེད་པར་དབང་སྐུར་དང་རབ་གནས་མི་བྱེད། དབང་སྐུར་ཡང་བརྒྱད་ཅུ་རྩ་བཞི་མ་བསྐུར་ཡང་བརྒྱད་ཅུ་རྩ་བཞི། རྗེ་བཙུན་མི་ལའི་སྐུ་ཚེ་ཙམ་ཞིག་ཐུབ་པ་ཡིན་གསུངས། དབུས་སུ་ཐོས་བསམ་ལ་ལོ་བཅུ། སྒྲུབ་པ་ལོ་བཅུ་གཉིས། གྲུ་བཞིར་ལོ་བརྒྱད་བཅས་སོང་བའི་དགུང་ལོ་ལྔ་བཅུ་པ་ལ་ཁམས་སུ་བྱོན། ནུབ་གཅིག་རྣལ་ལམ་དུ་བུད་མེད་ཚོ་མོ་ཞིག་གི་རོ་བཤས་པས་རྩིབ་བར་ནས་ཌཱ་རུ་མང་པོ་བྱུང༌། རང་སྒྲ་སྒྲོག་ཅིང་ནམ་མཁར་སོང་བས། ཉིད་ཀྱང་དེ་རྣམས་དང་འགྲོགས་ཏེ་བྱོན་པས་ཨོ་རྒྱན་དུ་ཕེབས།
བུད་མེད་གཅིག་གིས། འདི་ཡན་ཆད་ཡེ་ཤེས་དང་མན་ཆད་འཇིག་རྟེན་གྱི་ཌཱ་ཀི་མ་རྣམས་ཀྱི་གླིང་ཡིན་ཞེས་གདམས་ངག་དང་རྗེས་བསྟན་དུ་མ་གསན་པ་བྱུང༌། ཟླ་སྟོད་དང༌། ཏྲེར་ལོ་ཤས་བཞུགས། དགུང་ལོ་ལྔ་བཅུ་རྩ་ལྔ་པར་གནས་ནང་དུ་ཕེབས། རྣལ་ལམ་སྔོན་ནས་རྩལ་འབྱོངས་ཀྱང༌། དེར་ཕེབས་ནས་རྣལ་འོད་གསལ་འབའ་ཞིག་ཏུ་སོང༌། འོད་གསལ་ཉིན་མཚན་འཁོར་ཡུག་རྒྱུན་ཆད་མེད་པ་དེ་ནས་བྱུང༌། ཆོས་རྗེ་སྒམ་པོ་པས་དེ་མཁྱེན་ནས་ལུང་བསྟན་པ་ཡིན་འདུག ། བཀའ་བཞིན་བསྒྲུབས་པའི་བྱིན་རླབས་ཀྱང་ཡིན་ཏེ་འོང་གསུངས།
སྟོན་ར་བའི་ཉ་ལ་ཆོས་རྗེའི་འདས་མཆོད་བྱས་དུས་ནམ་མཁར་འཇའ་འོད་ཀྱི་དཀྱིལ་ན་བླ་མ་ལྷ་རྗེ་གཙོ་འཁོར་གསུམ་ཞལ་གཟིགས་ཏེ། བུ་གཉིས་སུ་མེད་པ་ལྟ་བའི་དོན།། ཡེངས་སུ་མེད་པ་སྒོམ་པའི་དོན།། ཟུང་དུ་འཇུག་པ་སྤྱོད་པའི་དོན།། དེ་གསུམ་དབྱེར་མེད་འབྲས་བུའི་དོན། ། ཞེས་གསུངས། ཡང་ནུབ་ཅིག་རྨང་ལམ་དུ་རྒྱ་གར་གྱི་རི་གསེར་གྱི་བྱ་སྐྱིབས་ཅན་ན་བླ་མ་ལྷ་རྗེ་བཞུགས་པ་དང་མཇལ། བླ་མ་བརྫུས་སྐྱེས་ལགས་སམ་ཞུས་པས། མངལ་སྐྱེས་ཡིན་བརྫུས་སྐྱེས་ཀྱིས་སེམས་ཅན་གྱི་དོན་མི་འོང་གསུངས། སློབ་དཔོན་ཡོད་ལགས་སམ་ཞུས་པས།
གཉུག་མ་རྒྱུན་ཆད་མེད་པ་ལ་སློབ་དཔོན་མི་དགོས་པར་གདའ་གསུངས། ཡང་དག་པའི་གདམས་པ་ཞུས་པས། སྐྱེས་པའི་ཡུལ་དེ་སྤངས་ན་ཆགས་སྡང་བྲལ་བར་ངེས།། ཚུལ་ཁྲིམས་དོན་དང་ལྡན་ན་བདེ་འགྲོ་ཐོབ་པར་ངེས།། ཐབས་ལ་ནན་ཏན་བྱས་ན་ལམ་དེ་ཆོད་པར་ངེས།། མ་བཅོས་རང་སར་བཞག་ན་དོན་དེ་རྟོགས་པར་ངེས། ། ཞེས་གསུངས། ཡང་སློབ་དཔོན་སྒོམ་ཚུལ་བའི་འདས་མཆོད་མཛད་པའི་དག་སྣང་དུ་རྡོ་རྗེ་གདན་གྱི་བྱང་དུ་སློབ་དཔོན་མཇལ། ཁྱེད་འདིར་ཡོང་བའི་ནུས་པ་ཡོད་ཨང་གསུང་ཞིང་གདམས་ངག་མང་པོ་གསུངས། ནུབ་ཅིག་དགའ་ལྡན་དུ་བྱོན་ནས་རྒྱལ་བ་བྱམས་པ་ལོངས་སྐུའི་ཆ་ལུགས་ཅན་ལ་ཆོས་གསན།
རྟེན་ལ་རབ་གནས་མཛད་དུས། ཐག་རིང་བ་རྣམས་ཀྱིས་ལྷ་ཁང་མེ་འབར་བ་མཐོང༌། ཉེ་བས་ལྷ་ཁང་འཁོར་བར་མཐོང༌། ནང་ན་ཡོད་པས་རྟེན་རྣམས་འགུལ་བ་དང་སྒྲ་སྒྲགས་པ་སོགས་ཆོ་འཕྲུལ་སྣ་ཚོགས་མཐོང༌། རྟེན་སྙིང་བཟླས་དུས་མེ་ཏོག་གི་ནས་རྣམས་ཁོལ་ཞིང་རང་འཐོར་དུ་འགྲོ་བ་དང༌། མེ་ཏོག་གི་སྣོད་ནམ་མཁར་སྡོད་པ་དང༌། བླ་མ། ཡི་དམ། ཌཱ་ཀི ། ཆོས་སྐྱོང་གི་ཞལ་གཟིགས་པ་ནི་གྲངས་ལས་འདས།
རྗེ་ཉིད་འཇམ་སྟོན་གྱིས་བདེ་མཆོག་ཏུ་མཐོང༌། བླ་མ་བསམ་ཡས་པས་ཕྱག་སྟོང་སྤྱན་སྟོང་རྩ་ཞལ་བླ་མ་ཉིད་དུ་མཐོང༌། ལ་ལས་ཤཱཀྱའི་རྒྱལ་པོ། ལ་ལས་རྡོ་རྗེ་རྣལ་འབྱོར་མ། ལ་ལས་མཆོད་རྟེན་དཀར་པོ་སོགས་མཐོང་ཚུལ་སྣ་ཚོགས་པ་བྱུང༌། སྔགས་པ་ཞིག་གིས་ཕྱག་འཚལ་བར་འདོད་ཀྱང་མ་མཐོང༌། ཉེ་གནས་དང་ཇོ་བོ་བྱང་ཆུབ་ཀྱིས་བསྟན་ཀྱང་མ་མཐོང་ནས། ཇོ་བོ་བྱང་ཆུབ་ཡིད་མུག་སྟེ་སྤྱན་ཆབ་ཤོར། གཞན་ཡང་འགའ་རེས་ཡུན་རིང་པོར་མི་མཐོང༌། ལ་ལས་ཉིན་ལམ་མང་པོ་ནས་གསོལ་བ་དྲག་ཏུ་བཏབ་ན་དེར་བྱོན་ནས་ཡལ་བ་དུ་མ་བྱུང༌།
རྟེན་འདྲེ་ཅན་བརྒྱ་ལ་རབ་གནས། མཛེ་བོ་དང་ཉམས་པ་བརྒྱ་ལ་དབང་སྐུར་ཡང་སྐུ་གྲིབ་མི་ཡོང་བ་ཅི་ལགས་ཞུས་པས། གཉིས་འཛིན་བྲལ་ཞིང་ཆོས་ཐམས་ཅད་དུ་མ་རོ་གཅིག་ཏུ་རྟོགས་ནས་གཉུག་མ་རྒྱུན་ཆད་མེད་པའི་རྣལ་འབྱོར་བ་ལ་དངོས་པོར་འཛིན་པའི་གྲིབ་འབྱུང་བའི་ཡུལ་མེད་གསུངས། སྐབས་ཤིག་སྒམ་པོའི་གདན་ས་ཞིག་སྐད་ཞུས་པས། དགོངས་པ་གཏད་ནས་གཟིགས་ཙ་ན། དང་པོ་གདན་ས། དེ་ནས་བལ་ཡུལ་ཚུན། དེ་ནས་ཕྱོགས་བཅུའི་ཞིང་ཁམས་མང་པོར་སངས་རྒྱས་རྣམས་ཆོས་གསུངས་པ་གཟིགས། གདན་ས་ཞིག་པ་མི་བདེན་འདུག་ངས་ད་ལྟ་བལྟས་པས་མཐོང་གསུངས། གངས་ཀྱི་ཆུ་འདིས་སྦ་བ་ཡོང་བ་ན་དབུས་སུ་འགྲོ་རན་པ་འདྲ་གསུངས་པས།
དེ་ནུབ་དགེ་བསྙེན་རྡོ་རྗེ་དཔལ་རྩེགས་མི་དཀར་རྟ་དཀར་ཅན་ཐལ་མོ་སྦྱར་ཏེ། འགྱུར་ཆུའི་སྨན་ལྡུམ་བརྒྱད་པོ་འདིས་ཕན་པ་ལགས། དུས་རྟག་ཏུ་བཞུད་དགོས་མི་གསུང་བར་ཞུ་བློ་མི་བདེ་བར་འདུག་ཟེར་ཏེ་སོང༌། ཕྱིས་བཞུད་པར་བརྩམ་པ་ན་རླུང་ཐོག་གིས་ཐང་ཤིང་མང་པོ་སྒྱེལ་ཕ་ཝང་དུ་མ་གས་པ་སོགས་ཆོ་འཕྲུལ་མང་པོ་བསྟན། དེར་ལོ་བཅུ་དགུ་བཞུགས་ཏེ་འགྲོ་དོན་བསམ་གྱིས་མི་ཁྱབ་པ་མཛད། ལྷག་པར་སྲས་ཀྱི་ཐུ་བོ་འགྲོ་མགོན་རས་ཆེན་ཞེས་པ་གཙང་དུ་འཁྲུངས། བྱིས་པའི་དུས་རིའུ་ལུག་འཚོ་བ་གར་ཕེབ་ཏུ་འཇའ་ཟུག་པ་ཀུན་གྱིས་མཐོང༌། རྣལ་འབྱོར་པ་གཅིག་གིས་བུ་ཆུང་འདི་ང་ལ་བསླང་ཟེར། དེ་ཅི་ལགས་བྱས་པས། འདི་ལ་བུད་མེད་གསེར་རྒྱན་ཅན་མང་པོ་འཁོར་འདུག་དེ་མཁའ་འགྲོ་མ་ཡིན་ཆོས་བྱས་ན་བཟང་པོ་ཡོང་ཟེར་ཡང་ཡབ་ཀྱིས་མ་ཕུལ།
དགུང་ལོ་དགུ་པ་ལ་ཆོས་བྲོས་ལ་བྱོན་འབྲོ་སྒོམ་རས་པ། ཟངས་རི་རས་པ། གཉལ་ཇོ་སྲས་སོགས་བླ་མ་མང་པོ་བསྟེན་གདམས་ངག་དང་ནུས་པ་ཆེ། ཕ་ཡུལ་སྤངས་ནས་ཁམས་སུ་བྱོན། ཀམ་པོ་གནས་ནང་དུ་རིན་པོ་ཆེ་དུས་མཁྱེན་བཞུགས་པ་ལ། ཆོས་ཞུ་རྒྱུ་མེད་ཕྱག་ཅིག་འཚལ་གནས་ལ་ལྟད་མོ་ཞིག་ལྟ་བར་འགྲོ་དགོངས་ནས་བྱོན་པས་རྡོ་རྗེ་དཔལ་རྩེགས་ཀྱིས་བསུ་བ་བྱས། རིན་པོ་ཆེ་མཇལ་བས་ཁྱོད་སྔགས་ཆུང་ཤེས་རབ་ཅན་ཞིག་འདུག་ངའི་སློབ་མ་བྱས་ན་འོང་བར་འདུག་གསུངས། ཁྱེད་ལ་སློབ་མ་ཅི་འདྲ་བདོག་ཞུས་པས། འབལ་ཆ་སྟག་དེལ་བ་དང༌། ལྡེ་ཆུང་སངས་རྒྱས་སོགས་ཡོད་ཁྱེད་རང་དེ་རྣམས་ཀྱི་རྩར་སོང་གསུངས་ནས་བྱོན་པས་ལྡེ་ཆུང་དང་འཕྲད།
ཁྱོད་སྔགས་ཆུང་ཤེས་རབ་ཅན་ཞིག་འདུག ། ངའི་བླ་མའི་སློབ་མ་བྱས་ན་འོང་བར་འདུག ། ངའི་གྲོགས་པོ་འབལ་ཚའི་རྩར་སོང་ཟེར་བྱོན་པས་ཕུག་པར་སྟག་ཆེན་པོ་ཞིག་ཉལ་འདུག་ཤིན་ཏུ་སྐྲག་ནས་བྲོས་ནས་ལྡེ་ཆུང་ལ་བཤད་པས། ད་རུང་སོང་ཟེར་ཕྱིན་པས་སྟག་མེད་པར་མཚོ་ཆུང་ཞིག་ འདུག ། སྐོར་བ་བྱས་རྡེའུ་གཅིག་གཉིས་འཕང་ནས་འོང༌། ད་རུང་སོང་ཟེར་བྱོན་པས་མཚོ་མེད་པར་སྒོམ་ཆེན་ཅིག་འདུག ། སྔར་འཕངས་པའི་རྡེའུ་མགོ་དང་སྤང་ན་འདུག ། དེས་ཀྱང་སྔར་བཞིན་ཟེར་སློབ་མ་ལ་ཡོན་ཏན་འདི་ལྟ་ན་བླ་མ་ལྟ་ཅི་སྨོས་སྙམ་དད་པ་དབང་མེད་དུ་སྐྱེས་ནས། རིན་པོ་ཆེ་ལ་ཆོས་ཞུས། ལོ་བདུན་དབུ་སྔས་ལ་མི་འབེབས་པའི་དམ་བཅའ་ཕུལ།
རིན་པོ་ཆེ་ནས། དབུས་པ་རྙེད་པ་ཚོལ་བ་ཞིག་ལ་བཀའ་གདམས་པ་དང་ཁྱེད་གཉིས་རྙེད་པ་ཆེའོ་གསུངས། དགུང་ལོ་སོ་བདུན་པར་མཁན་པོ་ལ་ཁྲོམ་པ་དང་སློབ་དཔོན་བཀའ་གདམས་པས་བསྙེན་པར་རྫོགས། དེ་ཙ་ན་ང་བསྙེན་རྫོགས་ཅུང་འཕྱིས་དགོངས་པ་བྱུང༌། མཆོག་ཐུན་གྱི་གྲུབ་པ་བརྙེས་པའི་ཡོན་ཏན་ཚད་མེད་པ་དེ་བྱུང༌། འདིར་གནས་ནང་པའི་ངག་སྒྲོས་རྗེ་དཔའ་བོའི་ཆོས་འབྱུང་དུ་བཀོད་པ་ཆགས་མེད་རི་ཆོས་སུ་གསལ་ལོ། ། དེ་ནས་རིན་པོ་ཆེ་འབྲི་ཀླུང་སོགས་སུ་བྱོན། དེ་ནས་ཏྲེར་བྱོན་ལོ་ཕྱེད་གཉིས་བཞུགས། དེ་ནས་སླེ་དུ་ཀརྨར་བྱོན་དགོན་པ་བཏབ་ལོ་ཤས་བཞུགས། དེ་དག་རྣམས་སུ་འགྲོ་དོན་རྒྱ་ཆེར་མཛད།
སྒམ་པོ་གདན་སར་འབུལ་བ་ཡང་ཡང་མཛད། དེ་ནས་རིམ་པར་དབུས་སུ་བྱོན་རྗེ་འཇིག་རྟེན་མགོན་པོ་སྒམ་པོར་བཞུགས་པས། དེར་ཕེབས་དགོས་ཞུས་ཀྱང་མ་ཕེབས། རྗེ་འཇིག་རྟེན་མགོན་པོས་འབམ་ཐང་ནས་བསུ་བ་མཛད། ཆོས་གསན་ཞིང་ཐུགས་ཡིད་གཅིག་ཏུ་འདྲེས། ཁྱེད་ཀླུ་སྒྲུབ་ཡིན་ཞེས་ལུང་བསྟན། སྒམ་པོར་གསེར་གྱི་གླེགས་བམ་བརྒྱ་དང་བཅུ། མཛོ་རྟ་ལྔ་བཅུ་སོགས་ཕུལ། ཇོ་ཤཱཀ་གཙོས་དབུས་གཙང་གི་སྡེ་དགོན་རྣམས་སུ་རྟ་བདུན་ཅུ། ནོར་བརྒྱ་ལྷག་སོགས་ཕུལ།
ཁོ་བོ་དབུས་སུ་འོང་པ་ལ་དོན་བཞི་ཡོད། ཆོས་རྗེས་བཀའ་སྒྲུབ་པ་དང༌། གདན་སར་གསེར་ཆོས་བརྒྱ་འབུལ་བྱེད་པ་དང༌། ཞང་ཚལ་པ་སྒོམ་ཆེན་པ་འཁྲུགས་པ་མཛད་པ་འདི་རྣ་བར་མ་སྙན་པས་བཤོལ་འདེབས་པ་དང༌། མཚུར་ཕུར་དགོན་པ་གཅིག་བྱ་སྙམ་གསུངས། ཚལ་དུ་བྱོན། འཁྲུགས་པ་བསྡུམས་པས། བླ་མ་ཞང་གིས་དག་སྣང་མང་དུ་གཟིགས། ཕྱག་ནས་འཇུས་ཏེ་བྲོ་བརྡུང་དེ་ཕྱིན་འཁྲུགས་པ་མ་མཛད་དོ། ། རིན་པོ་ཆེ་དགུང་ལོ་བརྒྱད་ཅུ་ཞེས་པ་ས་མོ་བྱ་ལོར་མཚུར་ཕུ་དགོན་པ་བཏབ་ནས་བཞུགས།
རྩ་གསུམ་ལྷ་ཚོགས་ཀྱི་ཞལ་གཟིགས་ཆེས་མང་བ་བྱུང༌། འདི་སྐབས་གཙང་དུ་ལ་སྟོད་ཐང་ཆུང་སྟོན་པ་ཆོས་གོས་གྲུབ་ཅིང་ཡོད་སྐབས། ཨ་ཙ་ར་རས་རྐྱང་དང་ཐོད་པ་ཐོགས་པ་གསུམ་དང༌། བོད་ཀྱི་རྣལ་འབྱོར་པ་ན་བཟའ་རས་རྐྱང་དང་ཕྱག་ན་ཐོད་པ་དང་སྦའི་བེར་མ་ལྕགས་ཐོགས་པ་དུང་ལུང་ཅན་ལོ་བཅུ་དྲུག་གི་ན་ཚོད་ཅན་གཅིག་དང་བཞི་བྱུང་བས། སྟོན་པ་ན་རེ། ཁྱེད་གང་ནས་བྱོན་དྲིས་པས། རྣལ་འབྱོར་པ་དེས། ངེད་རྒྱ་གར་རྡོ་རྗེ་གདན་ནས་འོང༌། ཁ་ཆེ་དང་པུ་རང་རྒྱུད་ནས་ལམ་བྱས་ནས་འོང་གསུངས། རྒྱ་གར་དུ་ཅི་ལ་བྱོན་ཞུས་པས།
རྡོ་རྗེ་གདན་གྱི་དུས་མཆོད་ལ་ཕྱིན་གསུངས། འོ་ན་བྱ་ལོའི་དུས་མཆོད་ལ་གྲུབ་ཐོབ་མང་པོ་འབྱོན་ཟེར་བ་མཇལ་ལམ་ཞུས་པས། རྒྱལ་པོ་ཟླ་བས་དུར་ཁྲོད་ཧ་ཧ་སྒྲོག་པ་ན་ཚོགས་འཁོར་བསྐོར་འདོད་ནས་གསོལ་བ་བཏབ་པས། རྒྱ་གར་གྱི་གྲུབ་ཐོབ་བཞི་དང་བོད་ཀྱི་གཉིས་བྱོན་གསུངས། དེ་རྣམས་སུ་ལགས་ཞུས་པས། རྒྱ་གར་གྱི་བཞི་ནི། ཨིནྡྲ་བོ་དྷི། ནག་པོ་སྤྱོད་པ། ཛཱ་ལནྡྷ་ར། ཤིང་ལོ་པ་རྣམས་ཡིན།
བོད་ཀྱི་གཉིས་པོ་དྷརྨཱ་ཀིརྟི་དང༌། དྷརྨཱ་ཤཱི་ལ་ཡིན་གསུངས། དེ་གཉིས་གང་ལགས་ཞུས་པས། དྷརྨ་ཤཱི་ལ་བྱ་བ་འཆི་མེད་གྲུབ་པའི་གདམས་ངག་ཡོད། ད་ལྟ་མངའ་རིས་སྟོད་ཀྱི་ལྷ་ཁང་གཅིག་ན་བཞུགས། དྷརྨཱ་ཀིརྟི་ཞེས་བྱ་བ་ལམ་རྩ་རླུང་ལ་རྟེན་ནས་ཕྱག་རྒྱ་ཆེན་པོ་ལམ་ཅིག་ཆོད་ཀྱི་གདམས་ངག་ཡོད། ད་ལྟ་བོད་ཡུལ་སྨད་ན་བཞུགས། ཡོངས་སུ་གྲགས་པའི་མཚན་ནི་བླ་མ་དབུ་སེ་ཞེས་བྱ་བ་ཡིན། ངེད་ཀྱང་དེར་འགྲོ་གསུངས། སྟོན་པ་ན་རེ།
བླ་མ་དབུ་སེ་དེ་སྐུ་སྙན་པ་ཆེ་བས་ང་ཡང་དེར་འགྲོ་སྙམ་ཡང་སྐུ་ན་མཐོ་བས་ཆོས་མ་ཚར་གྱིས་དོགས་ནས་འགྲོ་བ་མ་བྱུང་ཞུས་པས། སྟོན་པ་ཁྱེད་ཀྱིས། གདུལ་བྱ་གང་ཞིག་གཅིག་ཙམ་གྱི།། དོན་དུ་ཐུབ་པས་བསྐལ་བར་བཞུགས།། དེ་ཡང་མྱུར་དུ་སྨིན་མཛད་དེ།། དྲོད་གཤེར་ལྡན་པའི་མྱུ་གུ་བཞིན།། བྱ་བ་མ་གསན་ནམ། དད་གུས་དང་མ་བྲལ་བར་མྱུར་དུ་སོང༌། ཆོས་ཚར་ནས་འོང་གསུངས། སྟོན་པ་དགའ་ནས་རྣལ་འབྱོར་བ་དེ་ལ་གདམས་ངག་ཞུས་པས།
གྲོ་ག་ལ་ཡི་གེ་བྲིས་པ་ཞིག་དཔེ་དང་བཅས་པ་གནང༌། འདི་རྣམ་བཞི་རྒྱུད་གྲོལ་བྱིན་རླབས་ནུས་འདོན་གྱི་གདམས་པ་ཤིན་ཏུ་ཟབ་མོ་ཡིན་པས་མི་ལ་མ་སྟོན་གསུངས། ཕྱིས་ཀྱང་ང་དང་འཕྲད་ཡོང་གསུངས་ནས་བཞུད། སྟོན་པས་ཁང་པར་ཕྱིན་ནས་ཆོས་སྟོན་འདྲེན་བསམ་ནས་བཙལ་བས་གར་སོང་མ་རྙེད། ཀུན་ལ་དྲིས་ཀྱང༌། མཐོང་ཐོས་མ་བྱུང༌། སྟོན་པས་དབུས་ཕྱོགས་ལ་བྱོན་པས་མཚུར་ཕུར་མཇལ། རྣལ་འབྱོར་པ་བཞི་པོ་དེ་འདིར་བྱོན་མ་བྱོན་ཞུ་བསམ་པའི་ཚེ། བླ་མས། ཁྱེད་ཀྱི་དེ་སང་ཙམ་བྱས་ཆོག་གསུངས་པས་ཞུ་མ་སྤོབ།
དེ་ནི་ཞུ་དགོས་བསམ་ཏེ་ཚོགས་འཁོར་བཤམས། རིན་པོ་ཆེ་དང༌། བླ་མ་སྟག་དེལ་བ་སོགས་གྲྭ་པ་སྒྲེས་པ་བཅུ་ཙམ་གདན་དྲངས། སྔར་གྱི་དེ་རྣམས་གསུངས་པར་ཞུས་པས། བླ་མའི་ཞལ་ནས། ཨིནྡྲ་བུད་དྷི་བར་པ། ཤིང་ལོ་པ། ནག་པོ་སྤྱོད་པ་དང་གསུམ་ཡིན། ཁྱེད་ལ་ཆོས་སྟོན་མཁན་དེ་ང་ཡིན། གདམས་ངག་དེ་ཡང་ཨིནྡྲ་བུད་དྷི་ལ་ཞུས་པ་ཡིན།
ཁྱོད་ངའི་སྐྱེ་བ་བཞིའི་སློབ་མ་ཡིན། ད་ལན་དང་ལྔ་ཡིན་ད་རེས་ང་དང་མ་ཕྲད་ན་བཤད་པ་ལ་འབྱམས་འགྲོ་བར་འདུག ། བསྒོམ་བཅུག་པའི་དོན་དུ་ང་འོང་བ་ཡིན་གསུངས། ཡང་བླ་མ་རིན་པོ་ཆེ་ལ་བླ་མ་དུ་ཙམ་བཞུགས་ཞུས་པས། མཚན་ཉིད་དང་སྔགས་ཀྱི་སློབ་དཔོན་མང་དུ་བཞུགས་ཏེ། ཁྱད་པར་གྲུབ་པ་ཐོབ་ངེས་བླ་མ་དགུ་ཡོད་གསུངས། དེ་རྣམས་གང་དང་གང་ལགས་ཞུས་པས། བླ་མ་ལྷ་རྗེ་རིན་པོ་ཆེ། རྗེ་སྒོམ་ཚུལ། མངའ་བདག་རས་ཆུང་བ།
གྲུབ་ཐོབ་རྫོང་པ། བླ་མ་སྤེན་ཕུག་པ། དཔལ་ཆེན་རྒ་ལོ། བླ་མ་ཨ་སེང༌། བླ་མ་བཀྲ་ན་བ་ཆེན་པོ། བླ་མ་བཻ་རོ་སྟེ་དགུ་དང༌། གཞན་ཡང་རྣལ་འབྱོར་མ་དང་རྣལ་འབྱོར་དབང་ཕྱུག་མཚན་བརྗོད་པར་དཀའ་བ་མང་དུ་བཞུགས་གསུངས། བླ་མ་དེ་རྣམས་དང་གཞན་ཡང་བླ་མ་རྣམས་སྐུ་སྐྱེ་བ་གར་བཞེས་ཞུས་པས། རྗེ་མར་པ་ལྷོ་ཕྱོགས་དཔལ་གྱི་རི་དང་ཉེ་བར་པཎྜི་ཏར་སྐུ་འཁྲུངས་པ་དང༌། བླ་མ་ལྷ་རྗེ་སྤྲུལ་པ་གཅིག་བདེ་བ་ཅན་དུ་བྱང་ཆུབ་སེམས་དཔའ་དྲི་མེད་གྲགས་པ་ཞེས་བྱ་བ་དང༌།
གཅིག་ཤར་ཕྱོགས་མུ་ཏིག་གི་བརྒྱན་པ་ན་བྱང་ཆུབ་སེམས་དཔའ་དྲི་མེད་ཟླ་བ་ཞེས་བྱ་བ་དང༌། གཅིག་རྒྱ་གར་ཁ་ཆེའི་བར་ན་ཞི་བའི་གོ་ཆ་ཞེས་བྱ་བར་སྐུ་འཁྲུངས་ནས་སྤྱོད་པ་སྣ་ཚོགས་ཀྱི་འགྲོ་དོན་མཛད་པ་དང༌། སློབ་དཔོན་སྒོམ་ཚུལ་རྒྱ་གར་ནུབ་ཕྱོགས་སུ་སྐུ་འཁྲུངས་ནས་མུ་སྟེགས་བཏུལ་བ་དང༌། མངའ་བདག་རས་ཆུང་པ་རྒྱ་གར་དང་བལ་པོའི་མཚམས་སུ་སྐུ་འཁྲུངས་པ་དང༌། གྲུབ་ཐོབ་རྫོང་པ་ཁ་ཆེ་དང་ཨོ་རྒྱན་མཚམས་སུ་འཁྲུངས་པ་དང༌། བླ་མ་བཀྲ་ན་བ་ཅོག་རོ་ཡེ་ཤེས་འབྱུང་གནས་སུ་སྐུ་འཁྲུངས་པ་དང༌། དེ་བཞིན་དུ་བླ་མ་སྤེན་ཕུག་བ་དང༌། བླ་མ་དཔལ་ཆེན་དང༌། བླ་མ་བཻ་རོ་སོགས་བླ་མ་གོང་མ་དང༌། པ་ཚབ་ལོ་ཙཱ་དང༌།
ཤེས་རབ་རྡོ་རྗེ་སོགས་བླ་མ་རྣམས་གང་དུ་འཁྲུངས་པའི་ཡུལ་ཕྱོགས། ཡབ་ཡུམ། མཚན། མཛད་འཕྲིན་ཐམས་ཅད་མཁྱེན་པ་དང༌། སེམས་ཅན་གཞན་རྣམས་ཀྱི་སྐྱེ་བ་སྔ་ཕྱི་མཁྱེན་པ་དང༌། རིན་པོ་ཆེ་ཉིད་ཀྱི་སྔོན་གྱི་སྐྱེས་རབས་མང་པོ་ཚད་མེད་པར་མཁྱེན་པ་དང༌། མ་འོངས་པར་སྐྱེ་བའི་སྒྱུ་འཕྲུལ་སྟོན་ཚུལ་མང་པོ་དང༌། ད་ལྟར་ཡང་སྐུའི་བཀོད་པ་དུ་མས་འགྲོ་དོན་མཛད་པ་དང་བུ་སློབ་རྣམས་ཀྱི་སྐྱེ་བ་སྔ་ཕྱི་མང་པོ་མཁྱེན་ནས་གསུངས་པ་སོགས་དུས་གསུམ་གྱི་ཤེས་བྱ་ཐམས་ཅད་སྒྲིབ་པ་མེད་པར་ས་ལེར་མཁྱེན་ནས་མང་དུ་གསུངས་པ་རྣམས་རྣམ་ཐར་ཆེན་མོར་གསལ་ཞིང༌། དེའི་ཕྱིར་དཔལ་ལྡན་དུས་གསུམ་མཁྱེན་པ་ཞེས་མཚན་གྱི་གྲགས་པས་ས་གསུམ་ཁྱབ་པར་གྱུར་པ་དང༌། སྐུ་ཆབ་བདུད་རྩི་ཐམས་ཅད་ཀྱང་རིང་བསྲེལ་དུ་གྱུར།
ཁྱད་པར་ཚེམས་བྱོན་པ་ལ་ཚེམས་གཅིག་པུ་དེ་ཚེམས་ཆུང་མང་པོར་གྱུར། ཅི་ཞིག་ལྟར་ན་དེ་རྣམས་རིང་བསྲེལ་དུ་གྱུར་ཞིང་དབྱིབས་མཆོད་རྟེན་དང༌། ཚ་ཚ་དང༌། རྡོ་རྗེ་ལ་སོགས་པའི་གཟུགས་སུ་གྲུབ་པ་དཔག་ཏུ་མེད་པ་བྱོན་པ་རྣམས་དད་ལྡན་མང་པོས་ཕྱོགས་ཕྱོགས་སུ་གདན་དྲངས། རྗེ་སྒོམ་ཚུལ་བཞེད་གསུངས་ནས་རིང་བསྲེལ་དད་རྟེན་དུ་ཕུལ་བས་ཤིན་ཏུ་མཉེས། ཁྱད་པར་དུ་ཧེ་རུ་ཀ་དང༌། རྣལ་འབྱོར་མ་དང༌། ཁ་སར་པ་ཎི་གསུམ་གྱི་སྐུ་རྒྱུ་རིང་བསྲེལ་ལས་གྲུབ་པ་བྱོན་པའི་ཁ་སར་པ་ཎའི་སྐུ་དེ་འཁྲིད་པ་གནས་བརྟན་ལ་ཕུལ། རྗེ་བཙུན་མའི་སྐུ་དེ་ཇོ་སྲས་རྡོ་རྗེ་འོད་ལ་གནང༌། དཔལ་ཧེ་རུ་ཀའི་སྐུ་དེ་རྣལ་འབྱོར་བ་གཅིག་ལ་བྱིན་གསུངས།
སྤྱིར་རིང་བསྲེལ་རྐྱེན་གྱིས་འཕེལ་བ་དང༌། གཤེགས་པ་དང༌། དབྱིབས་དང་ཁ་དོག་འགྱུར་བ་དང༌། མངོན་སུམ་དུ་འཕར་ཞིང་ལྡིང་བ་སོགས་ངོ་མཚར་སྣ་ཚོགས་པས་དང་པོ་ཐེ་ཚོམ་ཅན་རྣམས་ཀྱང་ཕྱིས་སོམ་ཉི་མེད་པར་ཡིད་ཆེས་ཀྱི་དད་པ་ཐོབ་པ་དང༌། ལོང་བ་དང་ལྐུགས་པ་རྣམས་ལ་བྱིན་རླབས་མཛད་པས་མཐོང་ཞིང་སྨྲ་ཤེས་པར་གྱུར་པ་དང༌། ཞ་བོ་དང་རྒུར་པོ་རྣམས་ལ་ཕྱག་གིས་རེག་པས་དྲང་ཞིང་འགྲོ་ནུས་པ་དང༌། མི་མ་ཡིན་པ་ལ་བདེན་པ་བརྗོད་པ་ཙམ་གྱིས་ཕྲིན་ལས་སྒྲུབ་པ་སོགས་བརྗོད་ཀྱི་མི་ལངས་ཏེ་བསམ་གྱིས་མི་ཁྱབ་བོ།། རྒྱ་གར་རྡོ་རྗེ་གདན་ནས་ཀྱང༌། དཔལ་རྡོ་རྗེ་གདན་པས་སྔོན་འཕགས་པ་ཀླུ་སྒྲུབ་ཀྱི་བུས་པའི་རྡོ་རྗེ་གདན་གྱི་ཚོགས་དུང་བསྐུར་ཏེ་ད་ལྟ་སངས་རྒྱས་བསྟན་པའི་དངོས་གཞི་བོད་ཡུལ་དུ་ཡོད་ཅིང་བསྟན་པའི་བདག་པོ་ཤྲཱི་དྷརྨཱ་ཀིརྟི་ཡིན་པས་ཕུལ་ཅིག་ཅེས་འབུལ་དུ་བཏང་བ་ཕྱིས་གན་དྷོ་ལའི་མཆོད་བཤམས་ལ་བཞུགས། དེ་ནས་སྐུ་སྐྱེ་བ་དེ་ཉིད་ཀྱིས་སེམས་ཅན་དཔག་མེད་སྨིན་གྲོལ་ལ་བཀོད་དེ་མྱ་ངན་ལས་འདའ་བའི་སྔ་རོལ་ཟླ་བ་གསུམ་ཙམ་ནས་བཟུང་ནམ་མཁའ་ལ་འཇའ་དང༌།
ས་གཡོ་བ་དང༌། འུར་ཐུག་གི་སྒྲ་སོགས་ལྟས་ཆེན་པོ་མང་དུ་བྱུང༌། དགུང་ལོ་གྱ་བཞི་པ་གླང་ལོ་སྟག་ཟླའི་ཚེས་གཅིག་གི་ཉིན། དགེ་བཤེས་གཙང་པ་དཔོན་གཡོག་དང༌། དཔོན་འདུལ། དཔོན་གྲགས། གྲགས་རིན། དཀོན་མཆོག་རྒྱལ་མཚན། ན་བུན་པ་སོགས་གྲྭ་པ་སྒྲེས་པ་འགའ་ལ། ཁོ་བོ་ལ་བདག་ཏུ་བཟུང་བ་གོས་ལུས་གང་འདི་དང་ཞིབ་འཐག་པའི་རང་ཐག་འདི་ལས་མེད།
གཞན་ཅི་ཡོད་དགེ་འདུན་གྱི་དབང་བ་ཡིན་པས་ནས་སུ་བརྒྱུར་ནས་འགྱེད་ཁོ་བོ་འདས་པའི་ཤུལ་འདིར་ལོ་གཅིག་གཉིས་སྡོད་གསུངས། དཔོན་གྲགས་སེང་གེས་སྡོད་པ་རང་འོང་ངམ་ཞུས་པས། སྐུ་ཡར་བསྲེངས་སྤྱན་ཧུར་མཛད་ནས་མ་ཐ་ཡང་དབྱར་རྒྱུན་གཉིས་ཙམ་སྡོད་པ་འོང་མིན་ནམ་གསུངས། ཡང་གཞོན་ནུ་ཁྱོད་ཀྱིས་ལོ་གཅིག་གཉིས་འདིར་སྡོད་ལ་ཁོ་བོའི་སྐུ་གསུང་ཐུགས་ཀྱི་རྟེན་འདི་རྣམས་ལས་ཡི་གེ་གཅིག་ཀྱང་མ་འཐོར་བ་གྱིས། ངས་ཀྱང་ཆོས་སྐྱོང་ལ་བཀའ་བསྒོ་ཞིང་གཉེར་དུ་གཏད་ཡོད་གསུངས། དེ་སྐབས་ས་གཡོས་ཡང་ཡང་དང༌། དགོན་པའི་སྟེང་དུ་འཇའ་ཚོན་གྱི་གདུགས་འཁྲིགས། མཁའ་འགྲོ་མའི་ཚོགས་ཀྱིས་ཌཱ་མ་རུའི་སྒྲ་སྒྲོགས་པ་སོགས་རྟགས་མཚན་མང༌། ཚེས་གསུམ་གྱི་ཉིན་ཐམས་ཅད་ལ་ཞལ་བསྟན་ནས་གདམས་ངག་མང་དུ་མཛད་དེ་སྐུ་དྲངས་པོར་བསྲང་སྟེ་ནམ་མཁར་ལྟ་སྟངས་མཛད་ནས་རྟག་འཛིན་ཅན་རྣམས་འདུལ་བའི་ཕྱིར་སྤྲུལ་པ་སྐུའི་དཀྱིལ་འཁོར་བསྡུས་ཏེ་ཞིང་ཁམས་གཞན་དུ་བདེ་བར་གཤེགས། ཚེས་བཅུའི་ཉིན་གདུང་བཞུས་པས།
ཉི་མ་ཉིས་འགྱུར་གྱི་རིང་བ་དང༌། ལ་ལས་ཉི་མ་བདུན་དང་བརྒྱད་དང་བཅུ་གསུམ་སོགས་མཐོང་བ་དང༌། འོད་ཟེར་རྨ་བྱའི་གདུགས་འདྲ་བ་དང༌། ཁ་དོག་སྣ་ཚོགས་པའི་མེ་ཏོག་གི་ཆར་དང༌། དུ་བ་འཇའ་ཚོན་དུ་གྱུར་པའི་ནང་དུ་བླ་མའི་སྐུ་དངོས་སུ་མཐོང་བ་དང༌། དཔའ་བོ་མཁའ་འགྲོས་ནམ་མཁའ་གང་བ་དང༌། བྱ་དང་རི་དྭགས་རྣམས་བསྐོར་བ་བྱེད་ཅིང་སྒྲ་འབྱོན་པ་དང༌། དགེ་སྦྱོར་སྔར་མེད་སྐྱེས་ཤིང་སྔར་ཡོད་བོགས་ཐོན་པ་སོགས་ངོ་མཚར་བསམ་ལས་འདས། སྤུར་ཁང་ཞལ་ཕྱེ་བས་ཐུགས་ལྗགས་དང་རིང་བསྲེལ་ཁ་དོག་སྣ་ལྔ་ལ་དཀར་པོ་ཤས་ཆེ་བ། ས་བོན་ཕྱག་མཚན་ལྷ་སྐུ་སོགས་དཔག་ཏུ་མེད་པ་བྱོན་པས།
ཐམས་ཅད་དད་པའི་ངེས་ཤེས་བརྟན་པོར་གྱུར། དེ་ནས་འགའ་རེས་མཚུར་ཕུ་དགོན་པ་འཛིན་པ་དཀའ། ཅ་རར་སྤོས་ན་ལེགས་ཟེར་བ་མང་པོ་བྱུང་སྐབས་སློབ་དཔོན་ཤེས་རིན་གྱིས་མཚུར་ཕུ་དགོན་པ་འདི་ཆོས་རྗེ་རིན་པོ་ཆེ་ཀམ་པོ་གནས་ནང་ནས་འདིར་ཐུགས་གཏད་ནས་བྱོན། ཞལ་ཆེམས་སུ་ཡང་ཕོག ། སྐུ་ཡང་འདིར་གཤེགས། ལྷ་ཚོགས་མང་པོས་ཞལ་གཟིགས། དབང་རབ་གནས་མང་པོ་མཛད་དེ་བྱིན་གྱི་རླབས་པའི་ས་གཞི་ཕུལ་དུུ་ཕྱིན་པ་འདི་ལྟ་བུ་བཞག་ནས་གར་འགྲོ་གསུངས་ཏེ་དཔོན་སློབ་གསུམ་གྱིས་དམ་བཅའ་མཛད། གདུང་ཐལ་སོགས་ལས་ཆོས་རྗེའི་སྐུ་ཚབ། སྐུ་འབུམ་དཔལ་ལྡན་འབྲས་སྤུངས་ཀྱི་མཆོད་རྟེན་གྱི་བཀོད་པ་བཅས་རྒྱ་དབང་འདོམ་བརྒྱད་པ་སངས་རྒྱས་བྱང་སེམས་བཀའ་རྒྱུད་གོང་མ་རྣམས་དང་ཉིད་ཀྱི་གདུང་རིང་བསྲེལ་སོགས་ཀྱིས་གཏམས་པ་འགྲོ་བ་ཡོངས་ཀྱི་བསོད་ནམས་ཀྱི་ཞིང་དམ་པར་གྱུར་པ་བཞེངས་པས་དེར་ཡང་འཇའ་འོད་མེ་ཏོག་གི་ཆར་སོགས་ངོ་མཚར་མཐའ་ཡས་སོ།། རྗེ་དེ་ལ་བུ་ཆེན་བྱོན་པ་ཡང༌།
མངོན་ཤེས་ཀྱི་བཀའ་བབས་ལྡེ་ཆུང་སངས་རྒྱས། རྫུ་འཕྲུལ་གྱི་བཀའ་བབས་འབལ་ཚ་སྟག་དེལ་བ་རྣམ་ཐར་གྱི་བཀའ་བབས་བྲ་བ་བཀའ་གདམས་པ། རྟོགས་པའི་བཀའ་བབས་ཡེ་དགེ་ཆོས་བརྩོན། འགྲོ་དོན་བཀའ་བབས་དོན་བརྒྱུད་ཀྱི་མངའ་བདག་འགྲོ་མགོན་རས་ཆེན་ཏེ་བཀའ་བབས་ཀྱི་བུ་ལྔ། གྱ་པ་གངས་པ་རིན་ཆེན་འོད་ཟེར། རང་བྱུང་སངས་རྒྱས། གཙང་པོ་པ་དཀོན་སེང༌། འགྲོ་མགོན་རས་ཆེན་རྣམས་ལ་བརྒྱུད་འཛིན་གྱི་བུ་བཞིར་ཡང་གྲགས། ནམ་མཁའ་འོད། ཡེ་ཤེས་འོད།
ཡོན་ཏན་འོད། དགེ་འདུན་འོད་སྟེ་ཉེ་གནས་འོད་བཞི། ཡེ་ཤེས་བླ་མ། སྨོན་ལམ་བླ་མ། འབྱུང་གནས་བླ་མ། རྒྱལ་མཚན་བླ་མ། དགེ་སློང་བརྩོན་ཤེས་རིན་ཆེན་རྒྱལ་མཚན། མདོག་མཁས་པ། རྨེང་དགེ་ཇོ་སྲས། གཙང་སྟོན་ཚུལ་སེང༌།
ཏྲེ་བོ་དཀོན་མཆོག་དཔལ། རྡོ་རྗེ་ཤེས་རབ། སྒང་ལོ་ཙཱ་བ་སྟེ་ཡོངས་གྲགས་ཀྱི་བུ་ཆེན་རྣམས་དང༌། ལྷོ་ལ་ཡག་པ་བྱང་ཆུབ་དངོས་གྲུབ། དྭགས་པོ་འདུལ་འཛིན་པ། འབྲི་ཁུང་འཇིག་རྟེན་མགོན་པོ། སྟག་ལུང་ཐང་པ། གླིང་རས། རྒྱ་རས། མན་ལུང་གུ་རུ།
རི་གོང་སངས་རྒྱས་མཉན་སྟོན་རྒྱ་ཕོ་བ་ལུང་སོགས་ནི་དམ་པའི་ཆོས་ཀྱིས་འབྲེལ་བའི་སྐྱེས་ཆེན་རྣམས་དང༌། གཞན་ཡང༌། ལྷ་རྗེ་མེ་མཆོད་པ། རོང་པོ་ཁམས་གསུམ་གྲགས། སྔགས་མཆོག་བལ་པོ། རྨ་བྱ་རས་པ། དགེ་བཤེས་ན་བུན་པ། ཁམས་པ་དབང་རྡོར། སྟ་སྒོམ་རས་པ། དཔོན་སྟོན་དར་མ།
རྡོ་རྗེ་བརྩོན་འགྲུས། དར་མ་སེང་གེ ། དབང་ཕྱུག་གྲགས་པ། རིན་ཆེན་གྲགས་པ། ཤེས་རབ་གྲགས་པ། སྟོན་པ་བྱང་ཆུབ། དགེ་འདུན་གྲགས། ཤཱཀྱ་ཤེས་རབ། རྡོ་རྗེ་འབུམ། ཀ་ཐོག་པ་ཆེན་པོ་སོགས་ཆེས་མང་བ་དང་བུ་ཆེན་ཕལ་ཆེར་གྲུབ་པའི་གོ་འཕང་བརྙེས་པའི་ཡོན་ཏན་གྱི་མཆོག་མངའ་བ་ཤ་སྟག་གོ།
གཉིས་པ་གྲུབ་ཆེན་ཀརྨ་པཀྴིའི་རྣམ་ཐར། གཉིས་པ་གྲུབ་ཆེན་ཀརྨ་པཀྴིའི་རྣམ་པར་ཐར་པ་བསམ་གྱིས་མི་ཁྱབ་པ་ལས་རགས་རིམ་མདོར་བསྡུས་ནི། སྔོན་ཆོས་རྒྱལ་ཁྲི་སྲོང་ལྡེའུ་བཙན་གྱི་སྲས་སཏྣ་ལེགས་དང༌། སཏྣ་འཇིང་ཡོན་གཉིས་ལས་སྔ་མ་འབངས་ཀྱིས་བཀྲོང༌། ཆུང་བ་ལ་སྲས་གསུམ་ཡོད་པའི་ས་སྟག་ནམ་མཁའི་ལྷ་གཟུངས་ཞེས། བི་མ་མི་ཏྲ། སློབ་དཔོན་པདྨ། ནམ་མཁའི་སྙིང་པོ་རྣམས་ཀྱིས་བྱིན་གྱིས་རླབས་པའི་གྲུབ་ཐོབ་ན་བཟའ་ཉི་ཟེར་ལ་འགེལ་བ་དང༌། འཇའ་ཟེར་ལ་ཆིབས་ནས་ནམ་མཁའ་ལ་འབྱོན་ནུས་པ་དེའི་བརྒྱུད་པ་མི་རབས་བཅུ་གསུམ་ཙམ་སོང་བའི་དུས་སུ་འབྲི་ཀླུང་གི་ཡུལ་དུ་ཡབ་རྒྱ་དབང་ཚུར་ཚ་དང༌། ཡུམ་སེང་བཟའ་སྐྱིད་གཉིས་ལ་སྲས་འགའ་ཡོད་པའི་ཆུང་ཤོས་སུ་མེ་སྟག་ལོར་སྐུ་འཁྲུངས་མཚན་ཆོས་འཛིན་ཞེས་པར་གསོལ།
དད་པ་ཆེ་ཞིང་ཟབ་དོན་ལ་མོས་པ་དགུང་ལོ་དྲུག་ནས་ཡི་གེ་ཕྱོགས་མེད་དུ་མཁྱེན། དགུ་དང་བཅུ་ལོན་གྱི་བར་གསུང་རབ་ཐམས་ཅད་ལ་ཐོས་པ་མཛད་པས་ཐུགས་སུ་ཆུད། ཐུགས་སེམས་ཀྱི་གཤིས་འགྱུར་བ་མེད་པ་རང་བཞིན་གྱིས་གནས་པ་རྒྱ་མཚོ་ལྟར་རང་བབས་སུ་གནས་ཀྱང༌། ཅི་ལྟར་ཡིན་ཅུང་ཟད་ངོ་མ་འཕྲོད་པ་རིན་པོ་ཆེ་སྤོམ་བྲག་པས་ངོ་སྤྲད་པས་མཁྱེན་པ་སྟེ། དེ་ཡང་འགྲོ་མགོན་རས་ཆེན་གྱི་སྲས་ཀྱི་ཐུ་བོ་སར་གནས་སེམས་དཔའ་ཆེན་པོ་ཡེ་ཤེས་བློ་གྲོས་ཀྱི་རྣམ་རོལ་རྒྱལ་སྲས་སྤོམ་བྲག་པ་བསོད་ནམས་རྡོ་རྗེ་ཞེས་མཆོག་གི་དངོས་གྲུབ་ཉམས་འོག་ཏུ་ཆུད་པ་རྟོགས་པ་དོན་བརྒྱུད་ཀྱི་མངའ་བདག་དེ། ཤ་འབོམ་ན་བཞུགས་སྐབས། ཆོས་རྗེ་ཀརྨ་པ་དབུས་སུ་ཕེབས་དགོངས་ཏེ་བྱོན་པས་མཇལ། བཙུན་ཆུང་ཁྱོད་གང་ནས་ཡོང་པ་ཡིན་གསུངས། ཆོས་རྗེས་ངེད་ས་སྟོད་ནས་འོང་དབུས་སུ་འགྲོ་བ་ཡིན་ཞུས་པས། ཁྱོད་ངའི་གདུལ་བྱ་ཨེ་མ་ཡིན་གར་ཡང་མ་འགྲོ་སྡོད་ཅིག་གསུངས།
དེ་ནུབ་དབང་སྐུར་མཛད་པའི་གྲལ་དུ་ཁྲིད་ནས་ཐུགས་ལ་བཏགས། དབང་སྐུར་ཐུབ་ནས་མི་གཞན་མེད་སྐབས། ཁྱོད་འདུག་པའི་ཐད་ན་དུས་གསུམ་མཁྱེན་པ་སོགས་བཀའ་བརྒྱུད་ཀྱི་བླ་མ་རྣམས་གསལ། ཁྱོད་ལས་ཅན་ཞིག་ཡིན་པར་འདུག་གསུངས། དེ་རྗེས་སྐབས་ཤིག་དེ་རིང་རྗེ་དུས་གསུམ་མཁྱེན་པའི་སྣང་བ་ནམ་མཁའ་གང་བ་ཞིག་བྱུང༌། ལར་ཁྱོད་དང་ཕྲད་ཕྱིན་དག་པའི་སྣང་བ་བསམ་གྱིས་མི་ཁྱབ་པ་བྱུང་བས་ཁྱོད་སྐལ་ལྡན་ཞིག་ཡིན་འདུག ། འདིར་སྡོད་ལ་ངའི་ཆོས་འདི་ཚོ་ཉམས་སུ་ལོང་གསུངས། དགུང་ལོ་བཅུ་གཅིག་པར་རབ་ཏུ་བྱུང་མཚན་ཆོས་ཀྱི་བླ་མ་ཅེས་གསོལ། དེ་ནས་སྤོམ་བྲག་དགོན་པར་དབང་དང༌། སེམས་བསྐྱེད་ཟབ་ཁྲིད་སོགས་དམ་པའི་ཆོས་དཔག་ཏུ་མེད་པས་རྗེས་སུ་བཟུངས་ཤིང་ཕ་བུ་འཕྲད་པ་བཞིན་ཐུགས་ལ་བཏགས།
ཚེ་རབས་ཀྱི་བླ་མ་ཡིན་པར་འདུག་གར་ཡང་མི་འགྲོ་བར་བསྡད་དགོས་དགོངས་ནས་ཆོས་ཐམས་ཅད་ཐུགས་ཉམས་སུ་བཞེས་ཤིང་བཀའ་བཞིན་བསྒྲུབས། ས་ར་ཧའི་དོ་ཧ་དང༌། དྭགས་པོའི་ཕྱག་ཆེན་གནང་ནས་ངོ་སྤྲད་སྐབས། འཁོར་འདས་ཀྱི་ཆོས་ཐམས་ཅད་རང་རིག་ཡེ་ཤེས་རབས་འབྱམས་སུ་ངོ་འཕྲོད་དེ་རིན་པོ་ཆེ་ལ་ཞུས་པས། ངོ་བོ་རྟོགས་པ་ཡིན་ཡང་ཐོག་མེད་ནས་འཁྲུལ་པ་ཡུན་རིང་བའི་ཕྱིར། སྒོམ་མེད་ཀྱིས་དབྱིངས་སུ་རླུང་སེམས་གནད་ཀྱི་འཁོར་ལོ་བསྐོར་དགོས་པ་དང༌། ཁྱོད་ལ་དེས་ཆོག་ཀྱང་གདུལ་བྱ་སྣ་ཚོགས་ཀྱི་དོན་བྱེད་པ་ལ་བཀའ་བརྒྱུད་ཀྱི་གདམས་ངག་རྣམས་དགོས་ཤིང༌། སློབ་མ་རྣམས་ལ་ངོ་སྤྲོད། གེགས་སེལ། བོག་འདོན་རྣམས་ཤེས་དགོས་པ་ཡིན་གསུངས་ནས་ཐམས་ཅད་གནང༌།
དེར་བླ་མ་ལ་འབུལ་རྒྱུ་གཞན་མེད་པས་ཀློག་རྒྱུན་ཚར་གཅིག་ལ་བཞུགས་ནས་དེའི་ཡོན་རིན་པོ་ཆེ་ལ་ཕུལ་པས། ཁྲ་སྤོམ་བྲག་འདི་ནོར་ཕྱི་བཀང་ནས་ཕུལ་བ་ལས། སྒོམ་ཆེན་སེམས་ངོ་ཤེས་པ་གཅིག་དགའ་གསུངས། དེ་ནས་བླ་མ་འདི་སྒྲུབ་པ་ཁོ་ན་ལ་མཉེས་པར་འདུག་དགོངས་ནས་སྐུ་བཞི་ངོ་སྤྲོད་ཀྱི་དོན་ལ་གནད་བཞི་ཆོས་ཉིད་ཀྱི་འཁོར་ལོ་རྒྱུན་ཆད་མེད་པར་བསྐོར་བས། མེ་ལོང་གི་གཟུགས་བརྙན་ལྟར་རིགས་དྲུག་གནས་སྦྱོང་དུ་མ་ཤར་ཞིང༌། དབྱིངས་ཡེ་གཉིས་མེད་རྟོགས་པའི་དབང་གིས་ཕྱོགས་བཅུའི་ཞིང་དང་སྐུ་རྒྱ་མཚོ་རྣམས་རྟག་ཏུ་གཟིགས། ཁྱད་པར་ཐུགས་རྗེ་ཆེན་པོ་ཞལ་བཅུ་གཅིག་པ་ནམ་མཁའ་གང་བ་ཞིག་གི་ཞལ་ནས་ཁྱོད་ཀྱི་ཐུགས་རྗེ་ཆེན་པོའི་སྒྲ་ཕྱོགས་མེད་དུ་གྲགས་པར་སྒྲོགས་ཤིག་ཅེས་པ་དང༌། མཁའ་འགྲོ་མ་བཞིའི་ཞལ་ནས་ཆོས་འདི་ཀུན་ལ་སྟོན། འདིས་འདུལ་བའི་དུས་ལ་བབས་པ་ཡིན་གསུངས། འོན་ཀྱང་ཤར་ཕྱོགས་སྤུངས་རིར་མ་ཕེབས་བར་སུ་ལའང་མ་བསྟན་པ་ཡིན་གསུངས།
ད་དུང་མཉམ་རྗེས་ཅུང་ཟད་མ་འདྲེས་པས། དགུན་སྒང་ཕྱི་རོལ་དུ་རས་རྐྱངས་མཛད་ནས་མཚན་ཡལ་རླུང་སེམས་དྲག་ཏུ་བསྒོམས་པས་སྒོམ་མེད་ཀྱི་རྟོགས་པ་མངོན་དུ་གྱུར། ཐུན་མཚམས་རྣམས་སུ་རྗེ་བཙུན་མའི་བསྙེན་པ་མཛད་པས་ཞལ་རྟག་ཏུ་གཟིགས། རིན་པོ་ཆེ་སྤོམ་བྲག་པས། བརྒྱུད་པ་འདིའི་གདམས་ངག་ལ་ཁྱོད་འདྲ་བའི་སྒོམ་སྒྲུབ་བརྩོན་འགྲུས་དགོས་པ་ཡིན། གདམས་ངག་གི་ཆེ་བ་འདོན་ཅིང་དགོངས་པ་རྫོགས་པར་བྱེད་པ་ལ་ཁྱོད་བྱུང་གསུངས་ནས་མཉེས། དེ་ནས་ཀཿཐོག་པ་བྱམས་པ་འབུམ་གྱིས་མཁན་པོ་དང༌། སྤྱན་སྔ་མང་ཕུ་པས་སློབ་དཔོན་མཛད་དེ་བསྙེན་པར་རྫོགས། སྐབས་ཤིག་ཐུགས་རྗེ་ཆེན་པོ་སྤྱི་གཙུག་ཏུ་ཨ་མི་དྷེ་བ་བཞུགས་པ་སྐུ་ལས་འོད་ཟེར་ཕྱོགས་བཅུར་འཕྲོ་བ། འོད་ཟེར་རེ་རེའི་སྣ་ལ་ཡིག་དྲུག་གི་རང་གཟུགས་ཁ་དོག་སྣ་ལྔ་ལ་དམར་པོ་ཤས་ཆེ་བ་བཀྲ་ལམ་མེར་གསལ་བའི་རང་སྒྲ་ནམ་མཁའ་ཁྱབ་པའི་ནང་ནས།
སྤྱན་རས་གཟིགས་དབང་ཐུགས་རྗེ་ཡི།། ཕྲིན་ལས་འོད་ཟེར་ཕྱོགས་བཅུར་རྒྱས།། ཞེས་གྲགས་ཏེ། མཁའ་ཁྱབ་འགྲོ་རེའི་མདུན་དུ་ཐུགས་རྗེ་ཆེན་པོའི་སྐུ་དང་ཡིག་དྲུག་ཡོད་པ་ཆོས་རྗེ་ཉིད་ལ་ཐིམ་པ་གཟིགས། དེ་ལ་སོགས་པ་ཞལ་གཟིགས་དང་གསུང་འབྱོན་གྱི་དག་སྣང་ལ་ཚད་མེད་པ་རྟག་ཏུ་འབྱུང་བ་སུ་ཞིག་གིས་བརྗོད་ནུས། གོ་ཚང་བྲག་ལ་ལོ་ལྔ་སྒོམ་པར་མཛད། སྐབས་ཤིག་རིན་པོ་ཆེ་སྤོམ་བྲག་པའི་ཞལ་ནས། ཁོ་བོས་རྗེ་དུས་གསུམ་མཁྱེན་པ་ཡབ་སྲས་ཀྱི་བསྟན་པ་ལ་ཞབས་ཏོག་བྱ་དགོས་བསམ་ཀྱང་རྒྱ་ཆེན་པོ་མ་འགྲུབ། ད་ཁྱོད་ཀྱི་རིང་ལ་རྒྱ་ཆེན་པོ་བྱུང་བར་འདུག་པས་མཚུར་ཕུ་མན་ཆད་རྗེ་དུས་གསུམ་མཁྱེན་པ་ཡབ་སྲས་ཀྱི་བསྟན་པ་དེ་ཁྱོད་ཀྱིས་ཁུར་ཡིན་ཞེས་རྗེས་སུ་གདམས་པར་མཛད། འཁོར་བ་སྡུག་བསྔལ་རྒྱ་མཚོ།།
འགྲོལ་ཞིང་ཐར་པར་འདོད་ན།། བརྒྱུད་པ་མཆོག་གི་བྱིན་རླབས།། རྗེ་དང་མི་འབྲལ་འགྲོགས་འཚལ།། ཞེས་སོགས་ཀྱི་མགུར་གསུངས། རྗེ་བཙུན་རིན་པོ་ཆེ་ཁྱེད་སྐུ་སྐྱེ་བ་ཕྱི་མ་གར་འཁྲུངས་ཞུས་པས། བར་དོ་མེད་པར་སྐད་ཅིག་ལག་པ་བརྐྱང་བསྐུམ་ལ་མགོན་པོ་བྱམས་པ་དང་དགའ་ལྡན་གྱི་སྣང་བ་ཤར་བ་ཡིན། ད་ནི་སངས་རྒྱ་བ་ལའང་ཚེགས་མེད། དགའ་ལྡན་ནས་བྱང་ཆུབ་སེམས་དཔའི་རྣམ་འཕྲུལ་མང་པོ་ཕྱོགས་མེད་དུ་འགྱེད་ཅིང་གདུལ་བྱ་དཔག་ཏུ་མེད་པ་འདྲེན། ཁྱེད་བུ་སློབ་རྣམས་ཀྱང་ཅི་བྱེད་ལྷའི་མིག་གིས་མཐོང་ཞིང་ཁྱེད་རྣམས་ཀྱི་གདུལ་བྱའི་སྨིན་གྲོལ་ཡང་ཁོ་བོས་བྱེད་པ་ཡིན་པས། བྱམས་མགོན་དང་ཁོ་བོ་ལ་ལྷན་ཅིག་ཏུ་གསོལ་བ་ཐོབ།
ཅེས་སོགས་ཞལ་གདམས་མང་དུ་གསུངས། ཆོས་རྗེ་ཀརྨ་པས། ཁོ་བོ་ལ་རྗེ་བཙུན་ཙམ་གྱི་ཕྲིན་ལས་བྱུང་ན་རབ་ཡིན། དེ་བས་ཆེ་བ་རང་ཨེ་ཡོང་ངམ་ཞུས་པས། བཀའ་བརྒྱུད་འདིའི་སློབ་དཔོན་ལས་སློབ་མ་ཕྲིན་ལས་ཆེ་བ་འབྱུང་ཞིང་ཁོ་བོ་ཡན་ཆད་བཀའ་བརྒྱུད་རིན་པོ་ཆེ་ཐམས་ཅད་ཀྱི་ཕྲིན་ལས་ཁྱོད་གཅིག་པུ་ལ་འབྱུང་བར་འདུག་གསུངས་ནས་རིན་པོ་ཆེ་སྤོམ་བྲག་པ་བདེ་བར་གཤེགས། ཧོར་དང་མི་ལོག་གིས་ཡུལ་བརླག་སྐབས། ཚ་རོང་མགོན་པར་ཕེབས་ཀྱང༌། མི་ལོག་མང་པོ་བྱུང་ཟེར་ནས་ཞབས་ཏོག་བྱེད་པ་མ་བྱུང༌། བླ་མ་རིན་པོ་ཆེ་ཡང་གཤེགས་པས་ཆོས་རྗེ་ཉིད་ཐུགས་ཆད་པའི་དུས་ན། རྡོ་རྗེ་དཔལ་བརྩེགས་ཀྱི་གཙོས་པུ་འབོར་གྱི་གཞི་བདག་ཐམས་ཅད་བསུ་བ་ལ་བྱུང༌།
མགོན་པོ་བེར་ཅན་གྱིས་འདིར་མ་བཞུགས་ཤར་ཕྱོགས་སུ་འབྱོན་གསུངས་པའི་ལྟས་བྱུང༌། ངེད་མི་ལོག་ལ་ཁྱེད་རྣམས་མི་དགོས། འཛམ་གླིང་ཁྱབ་པའི་བདག་པོ་འོང་བར་ཡང་སུས་ཤེས། ཞེས་བྲིས་པའི་སྒོ་ཡིག་སྦྱར་ནས་སྒོ་ཡུལ་དུ་བྱོན་པས། སྒོ་རིག་གི་གཞི་བདག་རྣམས་མི་ནག་དར་དཀར་འཛིན་པ་མང་པོས་བསུས། འབྲི་བརྒྱུད་དེ་དག་ཏུ་བརྟུལ་ཞུགས་ཀྱི་སྤྱོད་པ་སྣ་ཚོགས་མཛད། ནད་པ་དང་ཞ་བོ་སོགས་ལ་ཕྱག་ལྕག་གནང་བ་ཙམ་གྱིས་སོས། གྲུབ་ཐོབ་ཀྱི་སྙན་པ་ཕྱོགས་མེད་དུ་ཁྱབ་པས་ཐམས་ཅད་དང༌། ཀམ་པོ་གནས་ནང་དུ་བྱོན་པས་ཞག་མང་པོར་དག་སྣང་བསམ་མི་ཁྱབ་པ་གཟིགས། གནས་ནང་གི་ལུང་པ་དཔའ་བོ་དང་དཔའ་མོའི་དཀྱིལ་འཁོར་དུ་གཟིགས།
རྗེ་དུས་མཁྱེན་གྱི་ཞལ་ནས་དག་པ་མཁའ་སྤྱོད་འདི་རང་ཡིན་གསུངས་པ་བྱུང༌། རོང་ནས་ཡར་འབྱོན་དུས། སྒོ་རིག་གི་གཞི་བདག་དང་དགེ་བསྙེན་འཁོར་བཅས་འཐབ་ཅིང་འདུག་པ་ལ་གཏོར་མ་བྱིན་ནས་མ་འཐབ་གསུངས་པས། དགེ་བསྙེན་ན་རེ། ད་རེས་ཁྱེད་རྣམས་རྒྱལ་བ་གྱིས། ཕྱིས་ང་རང་གིས་གདན་འདྲེན་པ་ཡིན་ཟེར། དེ་ཕྱིས་གནས་ནང་དུ་བསྟན་པ་དར་བའི་རྟགས་ཡིན་གསུངས། སྨྱོན་པ་གཅིག་ལ་གཏོར་དབང་མཛད་པས། བོན་པོ་རྣམས་ཀྱིས་བནྡྷེ་པེ་ཀར་གྱིས་པེ་ཀར་མི་ཐུབ། དེ་སྔ་གཏོར་དབང་གསུམ་བྱས་ཀྱང་མ་ཕན་ཟེར་པས།
ཐུགས་འཁྲུགས་ནས་འཇིག་རྟེན་ཐམས་ཅད་ཞལ་དུ་བཏབ་ཀྱང་གང་སྙམ་པ་མ་བྱུང༌། གཏོར་ཆེན་མི་བཞིས་མི་ཐེག་པ་དེ་ཕྱག་ཡ་གཅིག་གིས་འཕངས། སྔོན་བླ་མ་ཉག་རེ་སེ་བོའི་སྒྲུབ་གནས་སྤུངས་རིར་ཕེབས། འཇིག་རྟེན་གྱི་ཌཱ་ཀི་ལ་སོགས་ཀྱིས་ཐོག་ཆར་འབེབས་པ་སོགས་ཆོ་འཕྲུལ་བསྟན་པ་རྣམས་དབང་དུ་བསྡུས་ཟིལ་གྱིས་མནན་རྩོལ་སྒྲུབ་སྣ་ཚོགས་ཀྱིས་ཕྲིན་ལས་རེ་ཟུང་འགྲུབ་པ་ལ་དགོས་པ་མེད། གྲུབ་རྟགས་ཞི་ཁྲོ་རབ་འབྱམས་ལྟར་ལྷུན་གྲུབ་ཏུ་མ་བྱུང་ན། ཡུལ་ཁམས་རེ་ཟུང་ཙམ་གྱི་སློབ་དཔོན་ལ་དགོས་པ་མེད་དགོངས་ནས་བྱི་རུ་འགའ་ཡོད་པ་ཟ་མ་ལ་བརྗེས་ནས་དམ་བཅའ་བརྟན་པོས་གནད་བཞི་ཆོས་ཉིད་ཀྱི་འཁོར་ལོ་བསྐོར་བས་སྐུ་བསོད་རྒྱས། གྲྭ་པ་ལྔ་བརྒྱ་ཙམ་གྱིས་རྒྱགས་ཐོགས་མེད་དུ་བཀྱེ་ནས་སྒོམ་དུ་བཅུག ། མ་མགོན་ལྕམ་དྲལ་ཕོ་ཉར་བཀྱེ། ལྷ་སྲིན་སྡེ་བརྒྱད་བྲན་དུ་བཀོལ་ནས་རྒྱ་འཇང་ཡན་ཆད་ལ་དྲག་པོའི་ཕྲིན་ལས་བསྟན་ནས་ལམ་རྒྱ་མཛད། ཐུགས་རྗེ་ཆེན་པོ་རྒྱལ་བ་རྒྱ་མཚོ་དང་སྣང་བ་མཐའ་ཡས་དབྱེར་མེད་པ་སངས་རྒྱས་དང་བྱང་ཆུབ་སེམས་དཔའ་ནམ་མཁའ་གང་བས་བསྐོར་བ་ཞལ་གཟིགས།
ད་ཕྱིན་ཆད་འགྲོ་དོན་ཐམས་ཅད་ཡི་གེ་དྲུག་མས་གྱིས་གསུངས་པ་གསན། ཞལ་གཟིགས་བྱང་ཆུབ་ཤིང་གི་ཐང་  ཀ་དང༌། དེ་ཕྱིན་ཐུགས་རྗེ་ཆེན་པོ་ཕྱོགས་མེད་དུ་བསྟན་པར་མཛད། ནུབ་ཅིག་གསང་བ་ཡེ་ཤེས་ཀྱི་མཁའ་འགྲོ་མ་མཁའ་འགྲོ་རྒྱ་མཚོ་གར་མཛད་ཅིང༌། ཁྱོད་ཀྱིས་མ་ཎི་པདྨེ་བགྲང་མི་ཤེས་གསུངས། འོ་ན་ཇི་ལྟར་བཟླ་ཞུས་པས། མཁའ་འགྲོ་མ་བཞིས་མགྲིན་སྡེབས་ཏེ་དབྱངས་སུ་གྱེར་ནས། ད་ཕྱིན་ཆད་འདི་ལྟར་དབྱངས་སུ་བླངས་ན་གང་ཐོས་ཐམས་ཅད་བྱིན་གྱིས་རློབས་ཤིང་འགྲོ་དོན་ཤིན་ཏུ་ཆེ་བ་ཡིན་གསུངས་པ་གསན། དེ་ཕྱིན་ཆད་མ་ཎི་དབྱངས་སུ་གྱེར་བའི་ཕྲིན་ལས་མཛད། ལར་ཏིང་འཛིན་ཐུན་གཅིག་གི་དག་སྣང་བྱུང་བའང་བརྗོད་ཀྱིས་མི་ལངས་གསུངས།
ད་རེས་ལ་མིའི་སློབ་མ་བས་མི་མ་ཡིན་གྱི་སློབ་མ་མང་སྟེ། རྒྱ་གར་ཤར་ཕྱོགས་ཀཱ་མ་རཱུ་པའི་གཞི་བདག་གི་སློབ་མ་ཁོ་ནའང་དཔག་ཏུ་མེད་པ་ཡོང་གསུངས། ཡང་ཐུགས་རྗེ་ཆེན་པོ་སྐུ་མདོག་སྔོན་པོ་ཞིག་གི་ཞལ་ནས། རྣམ་སྣང་གང་ཆེན་མཚོ་ཡང་ངའི་སྤྲུལ་པ་ཡིན། སེམས་བསྐྱེད་དང་སྨོན་ལམ་རྒྱ་ཆེན་པོ་ཇི་ཙམ་བཏབ་བཞིན་འགྲུབ་པ་ཡིན་པས་སྨོན་ལམ་མཐའ་ཡས་ཚད་མེད་པ་ཐོབ་ཅིག་གསུངས་པ་གསན་ནས། ཀུན་གཞི་བྱང་ཆུབ་སེམས་ཀྱི་དཀྱིལ་འཁོར་དུ། ། ཞེས་པའི་སྨོན་ལམ་མཛད། ཡང་སྤུང་རིར་ཐུགས་རྗེ་ཆེན་པོ་སྐུ་མདོག་སེར་ལ་དཀར་བའི་མདངས་ཅན། མཁའ་འགྲོ་རྒྱ་མཚོས་བསྐོར་བ་ཞལ་གཟིགས་ནས། འགྲོ་བ་ཀུན་གྱི་སེམས་རྒྱུད་ལ་ངེད་ཀྱི་འོད་ཟེར་བཀྱེ་བ་ཡིན་གྱི།
ད་རེས་ཡི་གེ་དྲུག་མས་འགྲོ་དོན་དཔག་མེད་འབྱུང༌། དེའི་ཕྱིར་ཀུན་ལ་ཕྱོགས་རིས་མེད་པར་སྟོན་ཅིག་གསུངས་པ་གསན། དེ་ཕྱིན་ཆད་ཐུགས་རྗེ་ཆེན་པོའི་སྒྲུབ་ཐབས་ཀྱི་གཤམ་ན། དབང་མ་ཐོབ་པ་དང༌། ལུང་མ་མནོས་པ་དང༌། སློབ་དཔོན་གྱི་ཆོས་མ་རྫོགས་པ་རྣམས་ཀྱང་ཕྲིན་ལས་ཐུགས་རྗེ་ཆེན་པོ་དང་མཉམ་པར་གྱུར་ཅིག་ཅེས་སྨོན་ལམ་བཏབ་ཡོད་པའི་རྒྱུ་མཚན་དེ་ཡིན་གསུངས། ཡང་རིགས་ལྔའི་ཞིང་ཐམས་ཅད་དུས་གཅིག་ལ་གཟིགས་པས་ཞིང་ཁམས་ལྟ་བ་ཞེས་བྱ་བའི་བསྟན་བཅོས་མཛད། སྤུངས་རིར་བཞུགས་ནས་ལོ་བརྒྱད་ན་ཐུགས་རྗེ་ཆེན་པོ་ལ་སངས་རྒྱས་བྱང་སེམས་ཆོས་སྐྱོང་སོགས་ཀྱིས་སེམས་ཅན་གྱི་དོན་ལ་འགྲོ་རན་ཟེར་བ་ཡང་ཡང་བྱུང་ཡང་ཅུང་ཟད་ཀྱང་མ་འགུལ་བར་རླུང་སེམས་གནད་ཀྱི་འཁོར་ལོ་བསྐོར་ཏེ་ལོ་བཅུ་གཅིག་བར་དུ་དེར་བཞུགས། དེ་ནས་དམག་ཟིང་གིས་གནས་ནང་སོགས་དགོན་པ་ཐམས་ཅད་བརླག་པ་གསོ་བའི་ཕྱིར་ཕྱོགས་དེར་བྱོན་ནས། ཀོལ་ཏིའི་སྡེ་ཆེན་ལ་གསེར་འཕྲུ་བཙུག་པ་སོགས་ཐང་གསུམ་གསོས།
གནས་ནང་དུ་ས་སློང་བ་ན། དགེ་བསྙེན་རྡོ་རྗེ་དཔལ་རྩེགས་སོགས་གཞི་བདག་རྣམས་ཀྱིས་ཕྱི་མའི་མུ་མཐའ་ཐུག་གི་བར་དུ་ཁྱེད་ཀྱི་བུ་སློབ་རྣམས་ཀྱི་བསྟན་པ་ངེད་ཀྱིས་བསྲུང་བ་ཡིན་ཟེར། ཡང་ཐུགས་རྗེ་ཆེན་པོ་དམར་པོ་ནམ་མཁའ་གང་བ་ཞལ་གཟིགས་ནས། ཕྱོགས་བཅུའི་ཞིང་མཐའ་ཡས་པ་ན་ཐུགས་རྗེ་ཆེན་པོ་དང་སྣང་བ་མཐའ་ཡས་ཀྱི་རྣམ་འཕྲུལ་བསམ་གྱིས་མི་ཁྱབ་པ་ཡོད་དེ་ཁྱོད་ཀྱང་ཡིག་དྲུག་གི་ཕྲིན་ལས་སྒྲུབ་མི་ཡིན་པས་སྐྱོ་དུབ་མེད་པར་སྟོན་ཅིག་གསུངས། སྒྲོལ་དཀར་དང༌། ཀུན་དགའ་བོ་དང༌། རྡོ་རྗེ་སེམས་དཔའ། ཞི་ཁྲོ་རབ་འབྱམས་ཀྱི་འཁོར་ལོ་སོགས་ལྷ་ཚོགས་ཞལ་གཟིགས་གྲངས་མེད། ཁ་བ་དཀར་པོར་ཟླ་ཤས་བཞུགས། དེའི་ལམ་ཡིག་མཛད།
དེ་ནས་ཀརྨའི་གདན་ས་གསོ་ཕྱིར་ས་སྟོད་ན་ཡར་བྱོན། འབྲི་ལྡན་གཉིས་དང༌། ལྷོ་ལུང་ཆེན་བཅོ་བརྒྱད་ཀྱི་ལྷ་འདྲེ་མི་གསུམ་རླུང་སེམས་ཀྱིས་དབང་དུ་བསྡུས། ཕྲིན་ལས་རྣམ་བཞིའི་སྒོ་ནས་བཀའ་བརྒྱུད་ཀྱི་བསྟན་པ་རྒྱས་པར་མཛད། ཀརྨར་ལོ་གཅིག་བཞུགས་དག་པའི་གཟིགས་སྣང་མཐའ་ཡས། མ་མགོན་རྣམས་ཀྱིས་མཚུར་ཕུའི་གདན་ས་འཇིག་ལ་ཁད་པས་འབྱོན་རན་ཞེས་ཡང་ཡང་བསྐུལ་ཏེ་མཚུར་ཕུར་འབྱོན་པར་རྩམ་པ་ན་སྔགས་བདག་གི་ནོར་བུ་རིན་པོ་ཆེ་ཕུལ། ལམ་ལྷོ་རྒྱུད་ནས་བྱོན་པས། དཔལ་ལྡན་ལྷ་མོས་དུས་གསུམ་མཁྱེན་པའི་བསྟན་པ་འཇིག་ལ་ཁད་པས་དབུས་ལ་མྱུར་དུ་ཕེབས་ཞེས་མགྱོགས་བསྐུལ་ལན་གསུམ་བྱུང༌། ད་ཁམས་ལ་མར་མི་སླེབས་གཙང་མངའ་རིས་མན་ཆད་འདུལ་དགོས་དགོངས་ཚེ། ཐུགས་རྗེ་ཆེན་པོའི་ཞལ་ནས།
དབུས་གཙང་ན་འགྲོ་དོན་མང་པོ་བྱེད་རྒྱུ་ཡོད་ཀྱང༌། ཁམས་ན་གདུལ་བྱའི་ཕྱེད་དྲང་པོ་ཡོང་པས་དེར་འགྲོ་དགོས་པ་འབྱུང་གསུངས། གངས་དཀར་ཞོལ་དུ་བྱོན་ནས་དབུས་གཙང་གི་ལྷ་འདྲེ་མི་གསུམ་དབང་དུ་བསྡུས་ཟིལ་གྱིས་མནན། སྐྱི་ཤོད་ནས་བྱོན་དུས་ཇོ་བོ་རྗེ་འོད་ཟེར་དང་བཅས་པ་མང་དུ་གཟིགས་ཏེ། དེའི་ཕྲིན་ལས་ཀྱི་ལྷག་མ་ཡོད་པའི་བརྡར་མཁྱེན། ལྷ་སར་ཇོ་བོ་ཤཱཀྱ་མུ་ནི་ལས་འོད་ཟེར་མང་པོ་བྱུང་ཉིད་ལ་ཐིམ་པས་བསྟན་ལ་ཕན་པའི་བརྡར་མཁྱེན། མཚུར་ཕུར་ཕེབས་ཚེ་དུས་གསུམ་མཁྱེན་པའི་སྐུ་མང་པོས་སྟེང་འོག་ཕྱོགས་མཚམས་ཁྱབ་པ་གཟིགས་པས་དུས་གསུམ་མཁྱེན་པའི་ཕྲིན་ལས་ཕྱོགས་མེད་དུ་འབྱུང་བའི་བརྡར་མཁྱེན། དེའི་ཚེ་མཚུར་ཕུ་གླིང་དང་བེ་རིའི་བཤིག་མི་སུའང་སྡོད་པ་མེད་དུས་ཕེབས། ལོ་ངོ་དྲུག་གི་བར་དུ་བཞུགས། ཕྲིན་ལས་རྣམ་བཞིས་རྗེ་དུས་མཁྱེན་གྱི་བསྟན་པ་སྤེལ།
དེར་གྲྭ་པ་རྣམས་ཆང་འཐུང་པ་སོགས་སྤྱོད་ལམ་མི་དགེ་བ་སྣ་ཚོགས་བྱེད་ཅིང་འདུག་པས་འགྲོ་དགོས་དགོངས་ཙ་ན། དཔལ་ལྡན་ལྷ་མོས། ངེད་ཀྱང་བྱང་ཤར་མཚམས་ནས་ཕོ་བྲང་འདིར་སྤོ་བ་ཡིན་ཁྱོད་ཀྱང་འདིར་བཞུགས་ཟེར་ཕོ་བྲང་ཐམས་ཅད་སྤོས་པའི་ལྟས་བྱུང༌། ངའི་ལྷ་བཀོད་འདི་རྣམས་ཀྱིས་མཁྱེན། ཡང་སློབ་དཔོན་པདྨ་སྐུ་མདོག་ནག་པོ་ཨ་ཙ་རའི་ཆ་བྱད་ཅན་ཞལ་གཟིགས། སྤྱིར་སློབ་དཔོན་པདྨས་ཞལ་གཟིགས་ཆོས་གསུང་ཡང་ཡང་བྱུང་བས་དེའི་ཕྱིར་སློབ་དཔོན་པདྨ་ལ་གསོལ་བ་ཡང་ཡང་བཏབ་གསུངས། མཚུར་ཕུ་ནས་གཙང་ལ་བྱོན་སྐབས་ཐང་ལྷའི་གཙོ་བྱས། ཁ་རག་གང་དཀར་མ་སོགས་བརྟན་མའི་ཚོགས་བར་སྣང་གང་བས་བསྐོར་བ་བྱེད་པ་བྱུང༌། གསང་བ་ཡེ་ཤེས་ཀྱི་སྐུ་ལས་འོད་དམར་པོ་ཟླ་གམ་དབྱིབས་ཅན་འཕྲོ་བ་གཟིགས། དབུས་གཙང་ཐམས་ཅད་དབང་དུ་འདུས་པའི་བརྡར་མཁྱེན།
ཁ་རེག་གངས་དཀར། ཀོང་ལྷ་སོགས་བརྟན་སྐྱོང་རྣམས་བུད་མེད་དར་དཀར་གྱི་གོ་ཟུ་གོན་པ་རྣམས་ཀྱིས་ཕྱག་འཚལ། གནམ་མཚོ་ཀླུ་སྨན་གྱིས་གསེར་གྱི་བུམ་པ་ཕུལ། ལྷ་ཆེན་ཐང་ལྷ་རྒྱུན་དུ་གུས་པས་བསྐོར་བ་བྱེད། བུ་སློབ་རྣམས་ལ་བརྩེ་གདུང་ཆེ། མི་མ་ཡིན་རྣམས་ཀྱི་ནང་གཏོར་བས་ད་གཏོར་དུ་མ་བཅུག ། གལ་ཏེ་གཏོར་ན་ཁྲག་གི་ཁ་ཕྲུ་གཏོར་རྒྱུ་ཡིན་ཟེར་བས་དེ་ཕྱིན་ཤིན་ཏུ་གཉན་པར་བྱུང༌། ཡང་ལྷ་མོའི་ཞལ་ནས་དུས་གསུམ་མཁྱེན་པའི་བརྒྱུད་པ་འཛིན་ཅིང་གདན་ས་སྐྱོང་བ་རྣམས་སྒྲུབ་ཐབས་མི་ཤེས་ཀྱང་སངས་རྒྱས་ཀྱི་བསྟན་པ་གནས་ཀྱི་བར་ངེད་ཀྱིས་སྡོང་གྲོགས་དང་ཕྲིན་ལས་ཐམས་ཅད་སྒྲུབ་པ་ཡིན་ཟེར་བ་བྱུང༌། ཡང་མཉམ་མེད་དྭགས་པོ་རི་ཙམ་ཞལ་གཟིགས་ནས་ཉིད་ལ་ཐིམ་པ་དང་བྲམ་ཟེ་ཆེན་པོ་ལ་གྲུབ་ཐོབ་ཐམས་ཅད་ཀྱིས་བསྐོར་བ་ཞལ་གཟིགས་པས་སྒྲུབ་བརྒྱུད་ཀྱི་བྱིན་རླབས་ཞུགས་པ་དང་མཆོག་དངོས་ཐོབ་པ་མང་པོ་འབྱུང་བའི་བརྡར་མཁྱེན། ཡང་སངས་རྒྱས་སྤྲུལ་པའི་སྐུ་གྲངས་མེད་པའི་ཞལ་ནས།
སྤྲུལ་སྐུས་འགྲོ་དོན་བྱེད་པ་ལ།། བརྩོན་འགྲུས་ཅི་ཡང་མེད་པ་ཡིན།། གསུངས་པ་གསན་ཏེ། ཕྲིན་ལས་རྩོལ་མེད་དུ་འགྲུབ་པའི་བརྡར་ནས་ཤིན་ཏུ་ཁས་དྲག་པར་ཡང་འདུག་གསུངས། ཚོང་དུས་མགུར་མོར་བྱོན་ཚེ། ལྷ་འདྲེ་ཐམས་ཅད་བྲོས་ནས་ཐལ། དགེ་བསྙེན་ཧ་བོ་གང་བཟང་དེ་ཕྱག་འཚལ་ཞིང་ཁྱེད་ལ་ངེད་ཤིན་ཏུ་སྐྲག་པར་འདུག་པས་གཟི་བརྗིད་ཆེན་པོ་དེ་མི་སྟོན་པར་ཞུ་ཟེར། རྒྱ་གར་ནས་མཁའ་འགྲོ་མ་མགོ་བརྙན་སྣ་ཚོགས་པ་བྱུང་ནས་དོ་ནུབ་དུར་ཁྲོད་དུ་ཚོགས་འཁོར་བསྐོར་བར་གདན་འདྲེན་པས་ཁྱེད་རླུང་སེམས་ལ་དབང་ཐོབ་པའི་རྣལ་འབྱོར་སྤྲུལ་པ་སྣ་ཚོགས་འགྱེད་ནུས་པས་འབྱོན་པར་ཞུ་ཟེར་བས། ཀརྟི་ཀ་དང་ཨོ་རྒྱན་དང༌། དཔལ་གྱི་རི་ལ་སོགས་པ་གནས་མང་པོར་བྱོན།
གྲུབ་ཐོབ་མང་པོ་དང་དཔའ་བོ་མཁའ་འགྲོ་བསམ་མི་ཁྱབ་པ་དང་ལྷན་ཅིག་ཚོགས་འཁོར་བསྐོར་བ་དང་ཅིར་ཡང་སྤྲུལ་ནུས་པ་བྱུང་གསུངས། གཞན་ཡང་བདེ་མཆོག ། ཕྱག་རྡོར། རྟ་མགྲིན། ཐུགས་རྗེ་ཆེན་པོ། སངས་རྒྱས། བྱང་སེམས། གནས་གསུམ་མཁའ་འགྲོ་མའི་ཚོགས་ཀྱི་གཟིགས་སྣང་དང་ཆོས་གསུངས་སོགས་ཤིན་ཏུ་མང་བ་རྣམ་ཐར་ཆེན་མོར་གསལ། ཙ་རིའི་མཁའ་འགྲོ་མ་རྣམས་ཀྱི་གཙོ་མོ་ཁྲོས་ནག་ཏུ་གཟིགས་པ་དང༌། ལྷ་སྲིན་སྡེ་བརྒྱད་ཐམས་ཅད་དབང་དུ་བསྡུས།
ཁོ་བོས་བརྟུལ་ཞུགས་ཀྱི་སྤྱོད་པ་ལ་རང་དབང་ཐོབ་པས་ཅི་བྱས་ཉན་པ་ཡིན། ངའི་བུ་སློབ་རྣམས་ལའང་གཞན་དང་མི་མཉམ་པ་འགའ་རེ་འོང༌། ཧོར་འདི་དགའ་རབ་དབང་ཕྱུག་དང་གནམ་ཐེལ་གྱི་སྤྲུལ་པར་འདུག་པས་བསྟན་བཤིག་བྱེད་པ་ལ། ངས་སུས་ཀྱང་མ་ཚོར་བར་འདུལ་ཞིང་གར་ཕྱིན་གར་བསྡད་ཀྱི་ཡུལ་ཁམས་ཐམས་ཅད་བདེ་བ་དང་བོད་འདི་ཇེ་འཇམ་ལ་འོང་ཡང་ཤེས་གསུངས། བརྟན་སྐྱོང་རྣམས་ཀྱི་གཙོ་བོས་གཞི་བདག་ཐམས་ཅད་འདུས་ནས། ཁྱེད་ཁམས་སུ་མ་འབྱོན་ཁྱེད་ཀྱི་གསུང་ངེད་རྣམས་ཀྱིས་སྒྲུབ་ཟེར་བར། ང་རེ་ཞིག་ཁམས་སུ་འགྲོ་དགོས་ཡོད། ངའི་གདན་ས་དང་བུ་སློབ་སྐྱོངས་ཤིག་གསུངས་པས་ཀུན་གྱིས་ཕྱག་འཚལ་ཞིང་ཁས་བླངས། སྟོད་ལུང་མདར་ཕེབས་དུས་མཁར་ནག་གི་བསུ་བ་བྱས། ཀླུ་རྒྱལ་དུང་སྐྱོང་གི་བུ་ཡིན་འདུག་ཅིང་ཁོའི་འཁོར་གྱིས་དབུས་གཙང་ཁམས་གསུམ་ཐམས་ཅད་ཁྱབ་པར་སྣང༌།
དབུས་གཙང་རྣམས་ཀྱི་མི་ནོར་འཁོར་བཅས་ཁྱེད་ལ་འབུལ་ཟེར་བས། དབུས་གཙང་དུ་བསྟན་པ་དར་ནས་ཡོང་བ་འདྲ་གསུངས། ཡར་ཆབ་གཙང་པོར་སྡོང་གཏོང་མ་ཉན་ཚེ་མཁའ་འགྲོ་མ་མང་པོས་ངེད་ཀྱིས་གདན་འདྲེན་ཟེར་ནས་ནམ་མཁའ་ལ་བཏེགས་ནས་བྱོན། ཤིང་འབྲུག་ལོར་རྒྱལ་བུ་གོ་དན་གྱིས་ས་པཎ་ཁུ་དབོན་གསུམ་སྤྱན་དྲངས། དེ་རྗེས་རྒྱ་ནག་ཧོར་དུས་ཀྱི་རྒྱལ་བུ་གོ་བེ་ལ་ཞེས་བྱ་བས་སྔོན་གྱི་ལས་སྨོན་དང༌། ཆོས་རྗེ་ཀརྨ་པ་ཉིད་ཀྱི་སྐུ་ཆེ་བའི་ཡོན་ཏན་རྣམས་ཐོས་པ་ལ་བརྟེན་ནས། གསེར་ཡིག་བཏང་ནས་གདན་འདྲེན་བྱུང་སྐབས། འབྱོན་ནམ་མི་འབྱོན་དགོངས་ཚེ་ཕྲིན་ལས་ཐམས་ཅད་རྫོགས་པའི་ལྟས་གཟིགས་ནས་འབྱོན་པར་ཞལ་གྱིས་བཞེས། དེ་ཚེ་དཔལ་ལྡན་ལྷ་མོས་ཁྱེད་ཀྱིས་ད་དུང་བྱ་བ་མང་པོ་སྒྲུབ་ལོང་ཡོད་ཀྱི་ནོར་ཐམས་ཅད་མལ་དུ་ཞོག་ཟེར་བ་བྱུང༌། དེ་ནས་ཧོར་ཡུལ་ཕེབས་པའི་ལམ་དུ་བསྟན་འགྲོའི་དོན་མང་པོ་མཛད་ཅིང་བྱོན།
ཆོས་རྗེ་དགུང་ལོ་ལྔ་བཅུ་བཞེས་པ་ཤིང་ཡོས་ལོ། རྒྱལ་བུ་གོ་བེ་ལ་དམག་ཆེན་པོའི་ཚུལ་གྱིས་བྱོན་པ་རོང་ཡུལ་གསེར་སྟོད་དུ་མཇལ། དེ་ནས་ཕོ་བྲང་འུ་ཏོར་ཕེབས། རྒྱལ་འབངས་ཐམས་ཅད་ཀྱིས་བསྙེན་བཀུར་བྱས། དེར་རྒྱལ་བུས་རྟག་ཏུ་བཞུགས་པར་ཞུས་ཀྱང༌། བླ་མ་ཡི་དམ་མཁའ་འགྲོ་ཆོས་སྐྱོང་མང་པོས། འདིར་ཡུན་རིང་མ་འདུག་ཆགས་སྡང་མང་པོ་འབྱུང་བས་བྱང་ཕྱོགས་སུ་སོང་གསུངས་པའི་ལུང་བསྟན་ཡང་ཡང་བྱུང་བས་ཞལ་བཞེས་མ་མཛད་པས་རྒྱལ་བུ་ཅུང་ཟད་མ་དགའ།

དེ་ནས་བྱང་ཕྱོགས་མི་ཉག་འགའི་ཡུལ་དུ་བྱོན། མཁའ་འགྲོ་ཆོས་སྐྱོང་མང་པོ་ཞལ་གཟིགས་ནས་བསྐུལ་བས་འཕྲུལ་སྣང་སྤྲུལ་པའི་ལྷ་ཁང་བཞེངས། ཀུ་རུ་སྐུལ་ལེའི་བསྐུལ་བས་བྱང་ཕྱོགས་ལིང་ཇུའི་མཁར་དུ་བྱོན། ཟིན་ཤིང་སོགས་རྟོག་གེ་བ་རྣམས་བཏུལ། ཡུལ་ཁམས་དེ་ཐམས་ཅད་དབང་དུ་བསྡུས། དེ་ནས་ཀོང་ཇོའི་མཁར་དུ་བྱོན། རྒྱ་ཧོར་མི་ཉག་སོགས་མི་རིགས་མི་གཅིག་པ་ཐམས་ཅད་བསྡུས། འབྲུག་ལོ་ཟླ་བ་གཉིས་པར་ཐང་ལྷ་དང་བརྟན་མ་རྣམས་ཀྱིས་རེ་ཞིག་བོད་དུ་འབྱོན་དགོས་ཟེར། ཙོང་ཁའི་ཡུལ་དུ་བྱོན། དེ་ནས་བླ་མ་ཡི་དམ་མང་པོས་བྱང་ཕྱོགས་སུ་འབྱོན་པར་བསྐུལ་བ་དང༌། རྒྱལ་པོ་ཆེན་པོ་མོང་གོར་གན་གྱིས་སྙན་པ་གསན་ནས།
གསེར་ཡིག་པ་སྤྱན་འདྲེན་དུ་བྱུང་ནས་དེར་བྱོན་པའི་ལམ་དུ་ཧོར་དང་མི་ཉག་གི་མཚམས་སུ་ཆ་ག་པའི་གནོད་པས་ཉི་མ་འགྲིབ་པ་བྱུང་བ་རྡོ་རྗེ་སྲིན་པོས་ལྟ་སྟངས་ཀྱི་སྐད་ཅིག་ལ་མེད་པར་མཛད། ལྷ་འདྲེ་ཐམས་ཅད་ཀྱི་ཆོ་འཕྲུལ་བར་ཆད་སྣ་ཚོགས་དང་ཁྱད་པར་ཕོ་བྲང་དུ་ཉེ་བ་ན་གནམ་ལྕགས་ཀྱི་ཐོག་ཆར་བཞིན་འབབ་པ། རྟ་མཆོག་རྒྱལ་པོའི་བརྟུལ་ཞུགས་ཀྱིས་ཟིལ་གྱིས་མནན་དབང་དུ་བསྡུས་དམ་ལ་བཏགས། སྔོན་གླང་ཆེན་དུ་སྤྲུལ་ནས་སྡིག་སྤྱོད་རྒྱལ་པོ་བརྟུལ་བ་དེ་རྗེ་དུས་མཁྱེན་ཀམ་པོ་གནས་ནང་ན་བཞུགས་དུས་བོན་འབྱོར་བ་ཅན་ཞབས་ཏོག་ཐམས་ཅད་སྒྲུབ་པའི་ཡོན་བདག་དགོན་པ་བར་གྲགས་པ་དེའི་སྐྱེ་བ། རྒྱ་མི་ཉག་ཧོར་བོད་ཐམས་ཅད་ཀྱི་རྒྱལ་པོ་མོང་གོར་གན་དུ་གྱུར་པ་མཁྱེན། སྤྱན་རས་གཟིགས་ཀྱི་གཟིགས་སྟངས་ཀྱིས་རྒྱལ་པོ་ཡབ་ཡུམ་སྲས་འཁོར་ཐམས་ཅད་བྱིན་གྱིས་རླབས། རྒྱལ་པོས་བསྙེན་བཀུར་དཔག་མེད་བྱས། ཆོས་རྗེའི་ཇི་སྐད་གསུངས་པ་ཐམས་ཅད་སྒྲུབ། ཀླུ་བདུད་དང་ར་ཧུ་ལ་སོགས་ཀྱིས་ཐོག་སེར་འབེབ་པ་སོགས་ཆོ་འཕྲུལ་བསྟན་པས་ཁྲོ་བཅུའི་དཀྱིལ་འཁོར་ལས་འཛམ་གླིང་ཁྱབ་པའི་མེ་དཔུང་སྤྲོས་ནས་བསྲེགས། ཧཱུྃ་སྒྲ་སྒྲོགས་ཤིང་ཆིབས་རྒྱུག་མཛད།
ཟིན་ཤིང་དང༌། ཏའོ་གསི་དང༌། ཨེར་ཀའོ་ལ་སོགས་པའི་རྟོག་གེ་པ་རྣམས་ལ་རང་ཅག་སྟོབས་དང་རྫུ་འཕྲུལ་འགྲན་ཤོག་ཅིག་ཅེས་དྲིལ་བསྒྲགས་པས་སུས་ཀྱང་འགྲན་མ་ནུས་པར་ཞབས་ལ་བཏུད། ལོ་དེའི་དགུན་པོ་ཏིང་ངེ་འཛིན་གྱིས་ཁ་བ་དང་ལྷག་པ་རྣམས་བཅད་ཅིང་དྲོད་དང་ལྡན་པར་མཛད་པས་ཧོར་མི་རྣམས་ངོ་མཚར་དུ་གྱུར། ཨ་ལ་གའི་ཕོ་བྲང་དུ་རྒྱལ་པོ་སོགས་སྐལ་ལྡན་རྣམས་ལ་བདེ་མཆོག་གི་དབང་སྐུར། རྒྱལ་པོས་དཀྱིལ་འཁོར་དངོས་སུ་མཐོང་བར་བྱིན་རླབས། ཕོ་བྲང་ནང་གི་ཆང་མཛོད་ཐམས་ཅད་དུས་གཅིག་ལ་བཞེས་པའི་རྫུ་འཕྲུལ་བསྟན། ཕྲིན་ལས་རྣམ་བཞིས་རྗེ་འབངས་ཐམས་ཅད་སྣང་བ་རང་དབང་མེད་པར་འགྱུར་ནས་མུ་སྟེགས་ཀྱི་གྲུབ་མཐའ་སྤངས། སངས་རྒྱས་ཀྱི་བསྟན་པ་ལ་བཙུད། ས་ར་ཧ་སོགས་རྒྱ་གར་གྲུབ་ཆེན་ཐམས་ཅད་ཀྱིས་བྱིན་གྱིས་རླབས་པའི་གཟིགས་སྣང་མཐའ་ཡས།
ས་ར་ཧ་ལ་གྲུབ་ཐོབ་བརྒྱད་བཅུས་བསྐོར་བ་བྲིས་ན་བྱིན་རླབས་ཤིན་ཏུ་ཆེ་བར་འདུག་གསུངས། རྒྱལ་པོ་སེམས་གཟུང་འཛིན་ལས་གྲོལ། བང་མཛོད་ཐམས་ཅད་མཆོད་སྦྱིན་ལ་བཏང༌། བཙོན་ཐམས་ཅད་བཀྲོལ། ལྷ་ཁང་དང་རྟེན་གསུམ་མང་དུ་བཞེངས། བཀའ་བཞིན་རྒྱལ་པོའི་མངའ་འོག་ཐམས་ཅད་མི་དགེ་བཅུ་སྤངས་ཤིང་དགེ་བཅུ་སྒྲུབ། ཐམས་ཅད་སྨིན་གྲོལ་ལ་བཀོད། གསུང་ཡི་གེ་དྲུག་པའི་རང་སྒྲ་ཕྱོགས་མེད་དུ་བསྒྲགས། རྒྱལ་པོ་ལམ་རྣལ་མ་ལ་ཆུད་པས་འབྲེལ་ཚད་དོན་ལྡན་དུ་ལུང་བསྟན། འདི་སྐོར་དུ་རྒྱལ་བ་རིགས་ལྔའི་གཟིགས་སྣང་མཐའ་ཡས་པས་མི་ཟད་རྒྱན་འཁོར་ལྔའི་སྔ་ལྟས་སུ་མཁྱེན།
འབྲེལ་ཚད་མཐོ་རིས་དང་ཐར་པ་ལ་བཀོད། ཐེན་པ་ཆེན་པོ་བྱུང་བ་སྔགས་བདག་ལ་བཀའ་བསྒོས་པས་ཆར་བབས། རྗེ་དུས་མཁྱེན་སེང་གེ་ལ་ཆིབས་པ་ཞལ་གཟིགས་ནས་བསྟན་པ་ལ་འཕེལ་འགྲིབ་འབྱུང་བར་ལུང་བསྟན། རྒྱལ་པོས་སྨན་རྩེའི་ཡུལ་དུ་ཡོན་མཆོད་ལྷན་དུ་འབྱོན་པར་ཞུས་ཀྱང༌། ད་ནི་བོད་ཡུལ་དུ་བྱ་བ་ཆེན་པོ་བསྒྲུབ་པའི་ཕྱིར་འགྲོ་གསུངས་ནས་མ་བྱོན། རྒྱལ་པོས་འབུལ་བ་རྒྱ་ཆེར་ཕུལ། དེ་ནས་ཡར་བྱོན་ཐ་ཧུ་ཆུ་མཁར་དུ་ཕེབས་དགོན་པ་བཏབ། བཞུགས་པར་ཞུས་ཀྱང་དུས་ངན་འབྱུང་བར་མཁྱེན་ནས་ལུང་ཡང་བསྟན། ལྕགས་སྤྲེ་ལོ་རྒྱལ་པོ་མོང་གོར་གན་སྐུ་གཤེགས། ཨ་ལི་ཁྲིར་བཏོན།
གོ་དན་སོགས་ཀྱིས་གོ་བེ་ལ་ཤང་ཏོར་ཁྲིར་བཏོན། དེ་གཉིས་འཁྲུགས་པས་ཨ་ལི་བོ་ག་བཀྲོང༌། ལྕགས་བྱ་ལོར་གོ་བེ་ལ་འགྲན་ཟླ་མེད་པའི་རྒྱལ་པོར་གྱུར་ཏེ་སེ་ཆེན་རྒྱལ་པོ་ཞེས་གྲགས། ཆོས་རྗེས་འཁྲུགས་རྩོད་འདི་འདྲའི་ནང་དུ་སྡོད་དགོས་པ་དགོངས་ནས་ཞག་བདུན་དུ་སངས་རྒྱས་རྣམས་ལ་མཆོད་པ་ཕུལ། ཐུགས་རྒྱུད་བསྐུལ་བས་སངས་རྒྱས་ཤཱཀྱ་ཐུབ་པ་སྐུ་ཚད་འདོམ་བཅུ་ཡོད་པ་ཞལ་གཟིགས། ཁྱོད་བོད་དུ་ཕྱིན་ནས་སངས་རྒྱས་ཀྱི་སྐུ་འདི་ཙམ་བཞེངས་ནས་རྒྱལ་ཁམས་བདེ་བར་འགྱུར་གསུངས་པ་གསན་པས། དུས་ངན་འདི་འདྲར་བོད་ཡུལ་དུ་ནམ་ཕྱིན་ལྷ་འདི་ཙམ་ག་ན་འགྲུབ་དགོངས་ཚེ། ཡང་འོད་ཟེར་གྱི་སྒྲ་ལས། རྒྱལ་བ་སྲས་བཅས་རྣམས་ཀྱི་བྱིན་གྱིས་རློབས་པ་དང༌། འཇིག་རྟེན་སྐྱོང་བ་རྣམས་ཀྱིས་གྲོགས་བྱེད་པའི་ཕྱིར་ཐེ་ཚོམ་མི་ཟ་བར་གསོལ་བ་ཐོབ་དང་འགྲུབ་པར་འགྱུར་ཞེས་གྲགས་པ་བྱུང༌།
དེ་ནས་ཧོར་དང་སོག་པོའི་མཚམས་ཨ་རས་ཟེར་བའི་གངས་རྒྱུད་ཆེན་པོ་ཞིག་གི་རྩར་ཕེབས་དུས་རྨང་ལམ་ན་རི་ནག་པོ་གནམ་ལ་ཟུག་པ་ཞིག་གི་རྩེ་ན་ཉིད་གཅིག་བུ་ལྷུང་ལ་ཁད་པ་ན་རྟ་དཀར་པོ་བྱའི་གཤོག་པ་ཡོད་པ་ལྟ་བུ་ཞིག་བྱུང་བ་ཆིབས་ནས། རྟ་ལ་མིའི་ལག་པའི་སྦར་མོ་བཞིན་སྣང་བས་བྲག་དེ་ལ་སྐད་ཅིག་ཙམ་གྱིས་འཛེགས་ནས་ཐང་ཡངས་ཤིང་རྒྱ་ཆེ་ལ་ཉམས་དགའ་བ་ཞིག་ཏུ་ཕེབས་པས། རྟ་མཆོག་ཁྱོད་ནི་ངང་པ་གསེར་ལྡན་འདྲ།། མི་མཆོག་ང་ནི་རྒྱལ་བུ་དོན་འགྲུབ་འདྲ།། འཇིགས་པ་ཆེ་ལས་བདག་ནི་ཁྱོད་ཀྱིས་བསྒྲལ།། ཅེས་གསུངས་ཤིང༌། རྟ་དང་ཉིད་ཐ་དད་མེད་པའི་སྐུ་ལས་འོད་ཟེར་འཕྲོས་པའི་སྒྲ་ལས། ད་དུང་ཁྱོད་ལ་གཟུགས་ཅན་གཟུགས་མེད་ཐམས་ཅད་བདུད་དུ་ལངས་ནས་འཇིགས་པ་ཆེན་པོ་འབྱུང་སྟེ། དེ་ཡིས་ཆེ་བ་སྟོན་ནས་རྣམ་པར་རྒྱལ་བར་འགྱུར་རོ་ཟེར་བ་སྙམ་པ་ན་མནལ་སད། མནལ་སད་མ་སད་ཁྱད་མེད་པའི་དག་སྣང་བཟང་པོ་བྱུང༌།
དེ་ནས་ཧོར་གྱི་ས་མཚམས་སུ་སེ་ཆེན་རྒྱལ་པོས་སྔར་མཆོད་གནས་སུ་མ་བཞུགས་པའི་སྙིང་ནད་དང༌། གཞན་གྱིས་དཀྲུག་བསྐྱལ་བ་ལ་བརྟེན་ནས་རབ་ཏུ་ཁྲོས་ནས་མ་རུང་པའི་བསམ་པ་སྐྱེས་ནས་གཤེད་མ་རྣམས་ལ་དེ་སོད་ཅིག་ཅེས་པའི་འཇའ་ས་བཀའ་སྒྱུར་དྲག་པོ་བཏང་བྱུང་བ་ལ་ཐུགས་རྗེ་ཆེན་པོའི་བྱིན་རླབས་ཀྱིས་ཐུགས་ལ་དགའ་མི་དགའ་དང་སྐྲག་པའི་སྣང་བ་མེད་པར་སྒྲ་གྲགས་སྟོང་བྲག་ཆ་ལྟ་བུར་རྟོགས། དེ་ནས་གཤེད་མ་རྣམས་ཀྱིས་བཟུང་ནས་དར་ཡུག་བསྒྲིལ་མས་ཕྱག་ཞབས་དམ་དུ་བཅིངས་ནས་ཞགས་པས་བཅིངས་པ་རང་སར་གྲོལ་ནས་སྐུ་སྣང་ལ་རང་བཞིན་མེད་པ་འཇའ་ཚོན་ལྟ་བུའི་རྫུ་འཕྲུལ་བསྟན། དེ་ནས་དུག་གིས་བཀྲོང་བསམ་ནས་སྦྱར་དུག་བླུད་པས་ཅུང་ཟད་ཀྱང་མ་གནོད་པར་རྨ་བྱའི་དུག་ཟོས་པ་ལྟར་སྔར་བས་གཟི་བརྗིད་ཆེ་བའི་རྫུ་འཕྲུལ་བསྟན། དེ་ནས་བཀྲོང་པའི་ཕྱིར་ལྕགས་ཐུར། གྲི་མདུང་སོགས་མཚོན་ཆ་མང་པོ་སྐུ་ལུས་ལ་བརྒྱབ་ཀྱང་ཉ་མ་ང་མེད་པར་གཤེད་མ་རྣམས་རེངས་ནས་ལུས་གཡོ་འགུལ་ཙམ་ཡང་མ་ནུས། གྲུབ་ཐོབ་ཆེན་པོ་ཉིད་རྡོ་རྗེ་འཆང་དུ་སྣང་བའི་རྫུ་འཕྲུལ་བསྟན། དེ་ནས་ད་དུང་ཡང་རྒྱལ་པོས་འཇའ་ས་དྲག་ཏུ་བསྒྲགས་པའི་ཕྱིར་བཀྲོང་བསམ་ནས་གསལ་ཤིང་བཞིའི་རྩེ་ལ་བཅིངས་ཤིང་སྐྱོན་པས་བཅིངས་པ་རང་སར་གྲོལ་ནས་རྒྱལ་བ་རིགས་ལྔའི་སྐུར་སྣང་བའི་ཆོ་འཕྲུལ་བསྟན། དེ་ནས་རྒྱ་བྲག་མཐོན་པོའི་རྩེ་ནས་གཡང་ལ་བསྐྱུར་བས། བྱ་རྒྱལ་རྒོད་པོ་ལྟར་ནམ་མཁའ་ལ་ལྡིང་སྐོར་མཛད་པའི་རྫུ་འཕྲུལ་བསྟན།
དེ་ནས་ཆུ་ཆེན་པོ་ལ་བསྐུར་བ་ན། ཆུའི་མ་ཁྱེར་མཚོའི་ནང་དུ་འཕངས་པ་ན་གཏིང་དུ་མི་བྱིང་བར་གསེར་བྱ་ངང་པ་བསྐྱལ་བ་ལྟ་བུའི་རྫུ་འཕྲུལ་བསྟན། དེ་ནས་ཚེར་མའི་དོང་དང་སྦལ་པ་སོགས་སྲོག་ཆགས་འཇིགས་སུ་རུངས་པའི་དོང་དུ་བསྐྱུར་པ་ན། འཕགས་པ་སྤྱན་རས་གཟིགས་ཀྱི་སྐུར་གྱུར་ནས་སྲོག་ཆགས་རྣམས་ཕྱག་སྐོར་བྱེད་པར་གྲགས། དེ་ནས་མེ་ལ་གསོན་སྲེགས་བྱས་པ་ན་མེ་དཔུང་འབར་བའི་ནང་དུ་སྐུ་གཟི་བརྗིད་དང་ལྡན་པ་མེ་ལྷ་དྲང་སོང་ལྟ་བུའི་རྫུ་འཕྲུལ་བསྟན་པ་སོགས་གཤིས་སྐྱེ་མེད་དུ་རྟོགས་པའི་དབྱིངས་སུ་རོ་སྙོམས་ཤིང་རྩལ་འགག་པ་མེད་པའི་རྫུ་འཕྲུལ་ཡ་མ་ཟུང་གིས་བདུད་བཞི་ལས་རྣམ་པར་རྒྱལ་བའི་ངང་ཚུལ་སྐྱེ་བོ་ཐམས་ཅད་ལ་མངོན་སུམ་དུ་བསྟན་པས་ཐམས་ཅད་ཅི་བྱ་ཏོལ་དང་བྲལ། མ་མགོན་ལ་སོགས་པའི་ཆོས་སྐྱོང་ཐམས་ཅད་དང་ཁྱད་པར་དཔལ་ལྡན་ལྷ་མོ་རབ་ཏུ་ཁྲོས་ནས་རླུང་ནག་རི་འགུལ་ནུས་པ་ཙམ་ལངས་ཤིང༌། བཤའ་བུད་ཀྱི་མི་དང་དུད་འགྲོ་རྩི་ཤིང་ཐམས་ཅད་བརླག་པ་དང་ནད་རིམས་སྨྱོ་འབོག་ལྟས་ངན་སྣ་ཚོགས་རླུང་འཚུབས་པ་ལྟར་བྱུང་བས། གྲུབ་ཐོབ་ཆེན་པོའི་ཞལ་ནས། ང་ནི་རང་བྱུང་རྡོ་རྗེ་སྟེ། ། རྡོ་རྗེ་རྒྱལ་པོ་རང་དབང་ཆེ། །
ཞེས་སོགས་དང༌། ཆོས་སྐུ་རྟོགས་པའི་རྣལ་འབྱོར་ལ།། དུས་གསུམ་རང་བཞིན་རྣམ་དག་པས།། མེ་ཆུ་འབྱུང་བའི་འཇིགས་དང་བྲལ།། སྡང་སེམས་ལྡན་པའི་དགྲ་བོ་དག། ཆོ་འཕྲུལ་འདི་ལ་ད་ཚུར་ལྟོས།། སྣང་སྲིད་དབང་དུ་འདུས་པ་ཡིས།། རླུང་སེམས་གཉིས་ལ་འཁོར་ལོ་བསྐོར།། གང་དུ་ཕྱིན་ཀྱང་དགྲ་དང་བྲལ།། ཞེ་སྡང་ཅན་ལ་འདི་སྐད་སྨོས།།
དུས་ཀྱི་ཐ་མར་གྱུར་པ་དང༌།། ཕྲག་དོག་ཅན་གྱི་ཚིག་རྩུབ་སྨྲས།། ས་འཛིན་རྒྱལ་པོ་རབ་ཏུ་ཁྲོས།། གཤེད་མ་པ་ལ་རང་དབང་མེད།། ཁྲོ་འཁྲུག་རྔམ་པས་རང་སྡུག་གཡོས།། རྣལ་འབྱོར་སེམས་ལ་གཡོ་བ་མེད།། ཅེས་སོགས་གསུངས། དེ་ནས་སྔགས་པ་ལོ་སྟོན་དང་ཁྲག་སེང་གཉིས་ཀྱིས་རྒྱལ་པོ་ལ་བསྐུལ་ནས་རྒྱ་མཚོའི་འགྲམ་རྒྱ་ནག་ཀེའུ་ཅུའི་མཁར་ཞེས་པ་ཆུ་ངན་ཞིང་ཚད་པ་ཤིན་ཏུ་ཆེ་བས་ཡུལ་གཞན་གྱི་མི་སུ་ཡང་སྡོད་མི་ཚུགས་པའི་སར་བསྐྲད་པའི་ཚེ་དེར་ཟླ་ངོ་བརྒྱད་ཙམ་བཞུགས་ཚེ་འཕགས་པ་འཇམ་དཔལ་སྐུ་མདོག་སེར་པོ་ཞལ་བཅུ་གཅིག་ཕྱག་སྟོང་ན་ལྷུང་བཟེད་རེ་རེའི་ནང་ནས་སངས་རྒྱས་སྤྲུལ་པའི་སྐུ་རེ་རེ་བཞུགས་ཤིང་ཞབས་སྟོང་དང་ལྡན་པ་ཞལ་གཟིགས། མ་འོངས་པ་ན་རྒྱ་ནག་དང་མི་ཉག་སོགས་རྒྱ་མཚོ་ལ་ཐུག་གི་བར་ཁྱེད་ཀྱིས་འདུལ་ཞིང་དུ་འགྱུར་བ་སོགས་ལུང་བསྟན། ཆོ་འཕྲུལ་མང་པོ་དང༌།
ཞུ་ལན་ཉི་ཤུ་རྩ་གཅིག་མཛད། འཇམ་དཔལ་ཡེ་ཤེས་སེམས་དཔའི་བྱིན་གྱིས་རླབས་པས་ཆོས་ཐམས་ཅད་ལ་མི་མཁྱེན་པ་ཅི་ཡང་མ་བྱུང་བས། ཀུན་མཁྱེན་རང་བྱུང་རྡོ་རྗེ་ཡིན་ཞེས་གསུངས། སྒྲ་ཐམས་ཅད་ཆོས་ཀྱི་སྒྲར་གསན་ཞིང༌། བསྟན་པ་རྒྱ་མཚོ་མཐའ་ཡས་སོགས་ཐེག་པ་དགུའི་ཆོས་འཁོར་བསྟན་བཅོས་ཕལ་ཆེར་དེ་ནས་གསལ་བར་མཛད། སྔགས་བདག་ཕོ་ཉར་བཀྱེ་ནས་ཆར་རྒྱུན་གྱིས་ཐམས་ཅད་བདེ་སྐྱིད་ལ་བཀོད། ཐམས་ཅད་ཡིད་ཆེས་པས་ཡོན་ཏན་སྙན་པ་ཕྱོགས་མེད་དུ་བསྒྲགས་པ་རྣམས་རྒྱལ་པོས་ཐོས་ནས། བྱོན་ཅིག་ཟེར་བའི་ལུང་བྱུང་ཡང་རྒྱ་མཚོའི་འགྲམ་དུ་ལོ་ངོ་གཉིས་བཞུགས། དེ་ནས་ཕོ་བྲང་ཅང་ཏོ་མཁར་དུ་བྱོན། རྒྱལ་པོ་ལོག་རྟོག་ཅུང་ཟད་བྲི་ཡང་ད་དུང་ཚོད་བགམ་པའི་ཕྱིར།
གསོལ་ཟས་མེད་པར་ཞག་བདུན་སྤྱན་རས་གཟིགས་ཀྱི་ལྷ་ཁང་དུ་བཅུག་ནས་སྒོ་ལྕགས་གཟེར་གྱིས་བསྡམས་ཏེ་སྲུང་མཁན་བཞག་པས། ལྷ་ཁང་ཤེལ་ལྟར་ཕྱི་ནང་གསལ་བ་ལ། ཡེ་ཤེས་ཀྱི་མཁའ་འགྲོ་མ་མང་པོས་ཚོགས་འཁོར་བསྐོར་ཤིང་ཐོག་ཟས་སྣ་དཔག་མེད་དྲངས། དཀར་ཕྱོགས་ཀྱི་ལྷ་བྲན་རྣམས་ཀྱིས་རོ་མཆོག་བརྒྱའི་ཁ་ཟས་ཀྱི་ཆར་ཕབ་པ་ཀུན་གྱིས་མཐོང་བ་སོགས་རྫུ་འཕྲུལ་མང་པོ་དང༌། མེ་ཆུ་རླུང་དམར་ནད་ཡམས་སོགས་ཀྱི་བཀའ་ཆད་དྲག་པོ་དངོས་སུ་ཕབ་པ་སོགས་ཀྱིས། སེ་ཆེན་རྒྱལ་པོའང་ཤིན་ཏུ་འཇིགས་ཤིང༌། ཡོན་ཏན་གྱི་ཚོགས་བསམ་གྱིས་མི་ཁྱབ་པ་ལ་མཆོག་ཏུ་ངོ་མཚར་སྐྱེས། དད་པས་ཞབས་ལ་བཏུད་ནས་ནོངས་པ་བཟོད་པར་གསོལ་ཏེ་བཤགས་པ་བྱས། སྐྱེ་བོ་དཔག་ཏུ་མེད་པས་མཆོད་ཅིང་ཉིན་མཚན་བར་མེད་ཆོས་འཁོར་བསྐོར། རྒྱས་པོས་བཞུགས་དགོས་ཞུས་ཀྱང༌།
བཀའ་བརྒྱུད་ཀྱི་བླ་མ་རྣམས་ཀྱིས་བོད་དུ་བྱོན་དགོས་པར་ལུང་བསྟན་པས། ངེད་ཕྱོགས་མེད་ཀྱི་རྒྱལ་ཁམས་སུ་འགྲོ་དགོས་པ་ཡིན་གསུངས་ནས་མ་བཞུགས། རྒྱལ་པོས་ཀྱང་གར་བདེ་བར་བཞུད་ལ་ངེད་ལ་སྨོན་ལམ་བཟང་པོ་ཐོབ་ཅིག་གསུངས། དེ་ནས་ཅོང་ཏོ་མཁར་ནས་མཚུར་ཕུའི་བར་དུ་ལོ་བརྒྱད་ཙམ་མཛད་ནས་བོད་དུ་ཆིབས་ཁ་བསྒྱུར། དེའི་སྔོན་ལ་ཉེ་གནས་འདན་མ་སྒོམ་ཆེན་རིན་ཆེན་དཔལ་ལ་གསེར་དྲིལ་རྒྱབ་བདུན་སོགས་བསྐུར་ཏེ། མཚུར་ཕུ་ལྷ་ཆེན་སྐུ་ཚད་འདོམ་བཅུ་ཡོད་པ་བཞེངས། ལྷ་བཟོ་བ་འཕན་ཡུལ་ན་པཀྴི་བྱ་བ་ཡོད། ཟངས་རག་རམ་པ་ཟངས་ཁུང་ནས་ཐོན་བྱ་བ་དང༌། ཉིད་ཀྱང་བོད་དུ་མི་རིང་བར་འབྱོན་པ་སོགས་བོད་དུ་འབྱམས་ཡིག་ཆེན་མོ་གནང༌། འདམ་ཅོག་རྩེ་ལ་ནས་གཎཇིར་མཐོང་བ་གྱིས་གསུངས་ནས་བརྫངས།
གྲུབ་ཐོབ་ཆེན་པོ་ཉིད་རྒྱ་ཡུལ་ཧུན་ཅི་མཁར་དུ་བྱོན། མ་མོ་འཁྲུགས་པའི་ནད་ཡམས་ཞི་བར་མཛད། རྫིང་དང་ཁྲོན་པ་ཆུ་མིག་ཐམས་ཅད་བྱིན་གྱིས་རླབས་པས་ཆུ་འཐུང་ཚད་ནད་གདོན་ཞི་བས་ཐམས་ཅད་དད་ནས་མཆོད། རྒྱ་བོད་ས་མཚམས་ཤིང་ཀུན་གྱི་བར་དང་ཉེ་བ་ན་རྒྱའི་ལྷ་འདྲེའི་ཆོ་འཕྲུལ་བསྟན་པ་རྟ་མགྲིན་དབུ་དགུ་ཕྱག་བཅོ་བརྒྱད་དུ་བཞེངས་ཏེ་རྟ་སྐད་བཤུགས་གླུར་བཅས་པས་དམ་ལ་བཏགས། རྒྱ་བོད་མི་ཉག་ཡུ་གུར་སྔོན་གར་བྱོན་ཐམས་ཅད་དུ་ནད་ཡམས་ཆད། འཁྲུགས་རྩོད་ཞི་ཆོས་ལ་བཀོད། སར་གནས་སེམས་དཔའ་བསྐལ་བཟང་གི་སངས་རྒྱས་སྟོང་ལ་ཞབས་ཏོག་བྱེད་ཅིང་ཚེ་བསྐལ་པར་ཐུབ་པ་རྡོ་རྗེ་དཔལ་བརྩེགས་ཀྱིས་བསྐུལ་ནས་གདན་ས་འོག་མར་སངས་རྒྱས་མར་མེ་མཛད་ཀྱི་སྐུ་དང༌། ཐུགས་རྗེ་ཆེན་པོས་བསྐུལ་ནས་གདན་ས་བར་པར་རྒྱལ་བ་བྱམས་པའི་སྐུ་རྣམས་བཞེངས་པའི་ཆ་རྐྱེན་དང་ཞལ་བཀོད་མཛད། དེའི་ཚེ་ཉེ་གནས་ཀྱིས་མཚུར་ཕུར་མཆོད་ཁང་ཆེན་པོའི་དྲི་གཙང་ཁང་ཁྱམས་དང་བཅས་པ་བརྩིགས་པས་ལྷ་འདྲེས་གྲོགས་བྱས་ཏེ་མྱུར་བར་ཚར། ལྷ་བཟོ་དང་ཟངས་རག་ཇི་ལྟར་གསུངས་བཞིན་བྱུང༌།
ལོ་གསུམ་ན་ལྷ་ཆེན་པོ་འདོམ་བཅུ་གསུམ་པ་གྲུབ། རྒྱ་གར་དུ་ཧོར་དམག་གིས་གཙུག་ལག་ཁང་ཞིག་གི་གཎ་ཇི་ར་དང་གསེར་གྱི་བྱ་འདབ་ཁྱེར་བ་ཆོ་འཕྲུལ་མང་བས་སུས་ཀྱང་བདག་གིར་བྱེད་མ་ནུས་པ་གྲུབ་ཐོབ་ཆེན་པོས་ལྟས་ངན་གཡང་དུ་བླངས་ཏེ་རྒྱ་བོད་ཀྱི་མཚམས་ག་ཆུའི་འགྲམ་དུ་རྫུ་འཕྲུལ་གྱིས་དྲངས་ཀྱང་རྟེན་འབྲེལ་ཞིག་གིས་བྱ་འདབ་གཡོན་པ་ལས་མ་འདྲོངས་པར་དེ་ཉིད་དུ་མཛོད་ནག་ཆེན་མོ་ད་ལྟ་སུས་ཀྱང་རེག་མི་ནུས་པ་ཞིག་ན་ཡོད། ཕྱིས་བྱ་འདབ་གཡོན་གྱི་ཆུང་བ་དེ་དུམ་བུ་གཉིས་སུ་བྱས་ཏེ་ཐོག་ཏུ་བཀལ། རྩེར་གཎ་ཇི་ར་ཆེན་མོ་གསེར་བྱ་ཁུང་གི་གཏེར་ནས་བྱུང་བའི་གསེར་བྱ་གཉིས་བཅས་བཙུགས། དེའི་ཚེ་གྲུབ་ཐོབ་ཆེན་པོ་ཉིད་ཁམས་ནས་ཡར་བྱོན་ཏེ་ཅོག་རྩེ་ལར་ཕེབས། དབུས་གཙང་གི་བླ་དཔོན་ཆེ་དགུ་ཐམས་ཅད་ཀྱིས་ཕེབས་བསུ་དང་བསྙེན་བཀུར་ཞུས། ཚོགས་ཆོས་ཆེན་མོ་གསུངས། ཞྭ་ནག་གི་བསྟོད་པ་ཡང་མཛད་པས་ཐམས་ཅད་མི་ཕྱེད་པར་དད་ནས་མཚན་གྲུབ་ཐོབ་ཆེན་པོ་འབའ་ཞིག་ཏུ་སྒྲོགས་ཉེ་གནས་སོགས་ཀྱི་ང་རྒྱལ་བཅོག་ཕྱིར། ཅོག་རྩེ་ལ། གནམ་ལ།
སྦྲིད་ལ་རྣམས་ནས་རིམ་པར་ཕེབས་སྐབས། མ་ཚར་བ་ཨེ་ཡིན་གཎ་ཇི་ར་མ་མཐོང་གསུངས་ཤིང་བྱོན། མཚུར་ཕུར་ཕེབས་ཚེ་མཆོད་ཁང་ཡང་ཆུང༌། ལྷ་ཆུང་འདི་འདྲ་བ་གསུངས་ནས་བཀའ་བཀྱོན་མཛད། ཉེ་གནས་དང་ལྷ་བཟོ་ན་རེ། ཉིད་རང་ལྟ་བུར་མ་སོང་བས་འདི་ལས་ཆེ་བ་བློ་ཁོག་ཏུ་མ་སོང་བ་ཡིན། ལར་ས་འདི་ཡངས་པ་ཞིག་ཡིན་ན་གཎ་ཇི་ར་ཅོག་རྩེ་ལ་བས་ཐག་རིང་བ་ནས་མཐོང་ཞུས་པས། ད་ཆེར་གཏོང་ཐབས་ཨེ་ཡོད་གསུངས། དེ་མ་མཆིས་ལྷག་མ་རྣམས་ལ་བྱམས་པ་དང༌། སྤྱན་རས་གཟིགས་དང༌།
རིགས་ལྔ་བཞེངས་ཞུས་པས། ཤིན་ཏུ་མཉེས་ཏེ། ལྷ་ལེགས་པར་གྲུབ་འདུག་ཁྱེད་ལ་ཉམས་སད་བྱས་པ་ཡིན་གསུངས། གཙོ་བོ་ལ་དེ་བཞིན་གཤེགས་པའི་རིང་བསྲེལ་བྲེ་ གང༌། རྗེ་སྒམ་པོ་པའི་ཐུགས་ལྗགས་སྤྱན་གསུམ། དགྲ་བཅོམ་པ་ཉི་མ་གུང་པའི་ཚེམས། རྗེ་མི་ལའི་གསོལ་ཞལ། ཕྱག་མཁར་སྐྱེར་སྒང་པའི་སྣམ་སྦྱར། ཤ་རིའི་བུ་དང་མོའུ་གལ་བུའི་ལྷུང་བཟེད། མཁར་གསིལ།
སྣམ་སྦྱར། རྗེ་ཉིད་ཀྱི་ཚེམས་རིང་བསྲེལ་དང་བཅས་པ་གཉིས། གསེར་དངུལ་གྱི་བཀའ་འགྱུར་པོ་ཏི་བརྒྱ་ལྔ་བཅུ། ཚོགས་དུང་དཀར་མོ་རྒྱངས་གྲགས་སོགས་མཐའ་ཡས་པ་བཞུགས། ལྷ་གཞན་བདུན་ལའང་རྗེ་ཉིད་ཀྱི་ཚེམས་རིང་བསྲེལ་དང་བཅས་པ་རེ་རེ་སོགས་རིང་བསྲེལ་རྣམ་བཞིས་གཏམས། གཟུངས་གཞུག་གྲུབ་ནས་ལྷ་ཆེན་གཡོན་དུ་ཆེར་ཡོ་བ་ལྷ་བཟོ་བས་ཐབས་མེད་ཅིང་སྡུག་བསྔལ་བའི་ཚེ། གྲུབ་ཐོབ་ཆེན་པོས་དེ་འདྲ་མི་དགོས་ང་རླུང་སེམས་རང་དབང་ཐོབ་པའི་རྣལ་འབྱོར་པ་ཡིན་པས་བཅོས་ཀྱི་ཁྱོད་རང་ཚོད་གྱིས་ཤིག་གསུངས་ཏེ། ལྷ་ཆེན་གྱི་མདུན་དུ་བཞུགས་ཏེ་བུམ་ཅན་བཟུང་སྟེ་སྐུ་གཡོན་དུ་ཡོན་པོར་མཛད་ནས་རིམ་གྱིས་བསྲང་བས་ལྷ་ཆེན་ཚེག་ཚེག་ཟེར་ནས་ཡོ་འགྲོངས་དྲང་པོར་གྱུར་པ་ན། ལྷ་བཟོ་ན་རེ། བླ་མ་རིན་པོ་ཆེ།
ད་རན། ད་རན་ཞུས་པས་ཤིན་ཏུ་ལེགས་པ་བྱུང༌། རྩ་རླུང་བསྒོམས་པ་ལ་ཡོན་ཏན་དེ་འདྲ་ཡོད་པ་ཡིན་གསུངས། རབ་གནས་ལ་རྒྱལ་བ་བྱམས་པ་འབྱོན་པ་ཡོད་པས་ཆོས་ཁྲི་ཆེན་པོ་བརྩིགས་གསུངས་པས་བྱམས་པ་ཆོས་ཁྲི་བརྩིགས་གདུགས་རྒྱལ་མཚན་གསེར་འཕེན་དར་པོ་ཆེ་བཀྲ་ཤིས་ཁྲ་རིང་སོགས་ཆོས་ཁྲི་ནས་མཆོད་ཁང་བར་དུ་ཁྱབ། དེའི་ཚེ་སྐལ་ལྡན་རྣམས་ཀྱིས་རྒྱལ་བ་བྱམས་པ་གཙུག་ཏོར་དབུ་རི་དང་མཉམ་པ་དང༌། ལ་ལས་ཆོས་ཁྲི་དེ་སྐུས་ཁྱབ་པའི་ན་བཟའ་ཁྲི་ལས་འཕྱང་བར་མཐོང༌། ལ་ལས་གྲུབ་ཐོབ་ཆེན་པོ་ཉིད་སྐུ་ལྷ་ཆེན་ལས་ཆེ་བར་དེར་བཞུགས་ཀརྨ་པ་གྲངས་མེད་པས་བསྐོར་ནས་ཕྱག་ནས་འཐོར་བ་མཐོང༌། ཐམས་ཅད་མཐུན་སྣང་དུ་གྲུབ་ཐོབ་ཆེན་པོ་ཉིད་སྐུ་སྔར་བས་ཆེ་བ་ཞིག་དེར་བཞུགས་ནས་ཕྱག་ནས་མཛད་པ་དང༌། ལྷ་ཆེན་གྱི་དྲུང་ན་མཆོད་པ་མཛད་པ་དང༌། བླ་ཡེལ་མཐིལ་དུ་ཆོས་གསུངས་པ་སྟེ།
སྐུའི་བཀོད་པ་གསུམ་དུས་གཅིག་ལ་བསྟན་པ་དང་གཞན་ཡང་དུ་མ་མཐོང༌། ཟླ་བ་གཅིག་ཏུ་མེ་ཏོག་གི་ཆར་དང་སྤོས་དྲི་སྔོན་མ་ཚོར་བ་རྒྱུན་མ་ཆད། ལྷ་ཆེན་དཔལ་འབར་འཛམ་གླིང་རྒྱན་དུ་མཚན་གསོལ། རྗེ་དུས་མཁྱེན་གྱི་ཐུགས་ལྗགས་སྤྱན་གསུམ་བཞུགས་པའི་གདུང་རྟེན་བཀྲ་ཤིས་འོད་འབར་དང་ཕྱིས་རྗེ་ཉིད་ཀྱི་ཐུགས་ལྗགས་སྤྱན་གསུམ་བཞུགས་པའི་བཀྲ་ཤིས་ལྷུན་གྲུབ་དང༌། བྱམས་པ། སྤྱན་རས་གཟིགས། རིགས་ལྔ། ཕྱིས་ཐུགས་རྗེ་ཆེན་པོའི་ལྷ་ཁང་དང་ཡིག་བཅུའི་ཁང་པ་མཛད་པའི་རྒྱལ་བ་རྒྱ་མཚོ་ཡང་དེར་བཞུགས་ཏེ་བོད་ཡུལ་ན་འགྲན་ཟླ་བྲལ་བའི་གཙུག་ལག་ཁང་ཡིན་པས་དེར་རྡོག་པ་བཞག་པ་ཐམས་ཅད་ལ་ངན་སོང་མེད་པར་ཆོས་རྗེ་རིམ་བྱོན་ཐམས་ཅད་ཀྱིས་གསུངས། གཞན་ཡང་གྲུབ་ཐོབ་ཆེན་པོས་རབ་གནས་མཛད་སྐབས་མཚུར་ཕུའི་རི་བྲག་ཐམས་ཅད་ཀྱང་རྒྱལ་བ་སྐུ་གསུམ་གྱི་དཀྱིལ་འཁོར་དུ་བྱིན་གྱིས་རླབས། ཁྱད་པར་སོ་རིང་ཟམ་ཁའི་རྡོ་བ་ཞིག་ལ་ཏིང་འཛིན་གཏད་འོད་ཟེར་བསྟིམ་པས་དེར་སྐུ་ཁྲུས་གསོལ་ནས་འཐུང་བ་དང༌།
ཞག་བདུན་ཙམ་བསྐོར་བ་བྱས་ན་མཚམས་མེད་ལྔ་དང་མི་དགེ་བཅུའི་སྡིག་པའང་དག་པ་དང༌། བྲག་གློའི་རྟ་མགྲིན་རྡོ་རྗེ་སྲིན་པོའི་གཟུགས་འདྲ་བའང་བྱིན་རླབས་པས། མཆོད་པ་མོས་གུས་གསོལ་འདེབས་བྱས་ན་བདུད་བགེགས། ནད་གདོན། མཛེ་སྨྱོ་སོགས་སེལ་བ་དང༌། ལྷ་ཆེན་གྱི་ཕྲིན་ལས་ཀྱང་རྒྱུན་མི་ཆད་པར་ཇེ་ཆེ་ཇེ་བཟང་ལ་འགྲོ་བ་དང༌། སྣང་བ་དག་པ་ལ་སྐུ་གཡོ་བ། གསུང་ཐོས་པ། འོད་ཟེར་མཐོང་བ། འབྲིང་ལ་ན་ཚ་སྡུག་བསྔལ་རྣམ་རྟོག་ཞི་ནས་སྡོད་འདོད་པ་སོགས་འབྱུང་བར་གསུངས།
མ་མགོན་ལྕམ་དྲལ། དམ་ཅན། བརྟན་སྐྱོང༌། ཐང་ལྷ། མཁར་ནག་སོགས་ཀྱང་དམ་ཚིག་དབང་གིས་དཀོར་སྲུང་ཡོན་བདག་བགྱིད་པར་རང་དམ་བཅས་པས་ཤིན་ཏུ་གཉན་པར་ཡང་ཤེས་པར་བྱ་གསུངས། རྗེས་བཏང་རག་མཆོད་གཏོར་མཛད་སྐབས་མགོན་པོ་འཁོར་བཅས་ཀྱིས་ལྷ་རྟེན་འདི་རྣམས་དང་ཁྱེད་ཀྱི་བྱ་བ་ཐམས་ཅད་ངེད་ཀྱིས་བསྒྲུབ་པ་ཡིན། ད་དུང་མ་འོངས་པ་ན་ཁྱེད་བསམ་བཞིན་དུ་སྲིད་པ་ཉེ་བར་ལེན་ཅིང་སེམས་ཅན་གྱི་དོན་མཛད་དུས་ཀྱང་ངེད་རྣམས་ཀྱིས་བསྟན་པ་བསྲུང་ཞིང་བྱ་བ་བསྒྲུབ་གདུལ་བྱ་རྣམས་ཐར་ལམ་ལ་འགོད་གསུངས་བ་གསན། གཞན་ཡང༌། རྡོ་རྗེ་འཆང༌། རྣལ་འབྱོར་མ།
ས་ར་ཧ་སོགས་བླ་མ་ཡི་དམ་མཁའ་འགྲོ་ཆོས་སྐྱོང་གི་གཟིགས་སྣང་འབྱམས་ཀླས་པ་སོགས་རྣམ་ཐར་ཆེན་མོ་ལས་ཤེས་པར་བྱ། གྲུབ་ཐོབ་ཆེན་པོ་དགུང་གྲངས་དོན་གཉིས་བཞེས་པ་མེ་གླང་ལོ་འཕགས་པ་རིན་པོ་ཆེ་ཞེ་གསུམ་བཞེས་པ་བོད་དུ་ཕྱི་མ་བྱོན་སྐབས་གནམ་དུ་མཇལ། ཕྱག་དང་བཞུགས་གདན་མཉམ་པོར་མཛད། དུས་རེ་ཞིག་གི་ཚེ་ཆུ་རྟ་ལོར་མཁས་གྲུབ་ཨོ་རྒྱན་པ་རིན་ཆེན་དཔལ་ཞེས་རྗེ་བཙུན་རྡོ་རྗེ་རྣལ་འབྱོར་མ་ལ་ཆོས་དངོས་སུ་གསན་པ་གསད་པ་གསོ་བ་དང་དུད་འགྲོ་ལའང་སྒོམ་འདེབས་ནུས་པ་མཁས་པ་དང་གྲུབ་པའི་ཡོན་ཏན་གཞལ་དུ་མེད་པ་དེ་དབུས་གཙང་གི་འགྲོ་དོན་ལ་བྱོན། ཐན་པ་ཆེན་པོ་བྱུང་བ་ལ་གར་ཕེབས་སུ་ཆར་བབས་ཕྲིན་ལས་རྣམ་བཞིས་འགྲོ་དོན་མཛད་ཅིང་རོང་ཆེན་དང་སིལ་མ་ལ་ནས་འབྱོན་པར་དགོངས་ནས། སྟག་གྲུ་ཁར་ཕེབས་ཚེ་ད་རེས་རིན་པོ་ཆེ་ཀརྨ་པ་མཇལ་དགོས་པར་འདུག་གསུངས་ནས་གཙང་པོ་བྱང་ལ་བྱོན། ཆོས་རྗེ་ཀརྨ་པས་ཀྱང་ཀྱེ། མཚུར་ཕུ་པ་ཁ་འཁྱག་ནམ་ལངས། གྲུབ་ཐོབ་ཨོ་རྒྱན་པ་གནམ་ས་གཉིས་ཀྱི་ཀ་བ་ལྟ་བུ་དེ་འབྱོན་ཞིང་འདུག ། གསུངས་ནས་གྲབ་ཡུལ་ཆེར་བྱས།
ཨོ་རྒྱན་པའི་གསུང་ནས། ཀརྨ་པའི་གྲྭ་པ་རྣམས་བྲེལ་བ་བྱེད་འདུག་ཅག་མལ་གྱིས་གསུངས་ནས་བཞུགས་ཅག་མཛད། ཡང་བྱོན་ཏེ་དབུ་རི་བརྒལ་བར་བཞུགས་ནས། མངོན་མཁྱེན་ཨེ་འདུག་ལྟའོ་གསུངས་ནས་མཚན་མོ་བྱོན། ཆོས་རྗེས་མཁྱེན་ནས་ཐོ་རངས་ཕེབས་བསུ་བཏང་བ་བྱམས་པ་ཆོས་ཁྲིར་མཇལ་བས་ཨོ་རྒྱན་པའི་ཐུགས་རྒྱལ་དང་པོ་ཆག་ནང་དུ་ཕེབས་ནས་ཆོས་རྗེ་ལ་གུས་ཕྱག་མཛད། གདན་བཟང་པོ་བཤམས་པ་ལ་བཞུགས། ཆོས་རྗེས། ཁྱེད་དཔོན་སློབ་རྣམས་ངས་དཀྲུགས་པ་འདྲ་བ་ཞིག་བྱའམ་གསུངས་མཛད་པར་ཞུ་གསུངས། དེ་མ་ཐག་རླུང་དང་ལྟ་སྟངས་མཛད་པས་ཁོང་དཔོན་སློབ་ཐམས་ཅད་ཉམས་འུར་ནས་བཀྲབ་པས། ད་སྡོད་གསུངས་ཏེ་ཐུགས་རྒྱལ་གཉིས་པ་ཆག །
དེ་ནུབ་ཁོང་དཔོན་སློབ་ཀྱི་ཚོགས་མཆོད་མཛད་པའི་ཤ་ཟན་རྣམས་ཁྱིས་ཁྱེར་བ་མ་ཚོར། ཕྱི་ནང་སྐུ་དྲུང་དུ་བྱོན་དུས། ཁྱེད་རྣམས་ཀྱི་ཚོགས་རྫས་ཁྱིས་ཟོས་པ་ཨེ་ཚོར། ད་ལྟ་བོད་ན་ཁྱེད་བས་གྲུབ་ཐོབ་ཆེ་བ་མེད་ཨང་གསུངས། དེ་ཙམ་གྱི་རློམ་པ་མི་བདོག་ཞུས་པས། འོ་ན་ཁྱོད་ཀྱི་ཨ་སུ་རའི་བྲག་ཕུག་ཏུ་བླངས་པའི་མགུར་དེ་ལོང་དང་གསུངས་དེར་ཐུགས་རྒྱལ་རྩ་བ་ནས་ཆག ། ཨེ་ཨོ་རྒྱན་པ་ཁྱེད་སིལ་མ་ལ་ནས་འགྲོ་ཆིས་འདུག་སྟེ་ངའི་བྱང་ཆུབ་ཀྱིས་སེམས་ཀྱིས་བཀུག་པ་ཡིན་ཨེ་ཤེས་གསུངས། ཀ་ཊོ་ར་ནས་ཀྱིས་བཀང་བ་རྒྱལ་བ་རྒྱ་མཚོའི་རྦ་ཅག་གིས་དཀྲུག་ནས་སྤྱི་བོར་བཞག་སྟེ་དབང་སྐུར་ཞག་གསུམ་དུ་གདམས་ངག་མང་པོ་གནང༌། ཉི་མ་ནུབ་ཕྱོགས་ནས་ཞྭ་ནག་པོ་གྱོན་པ་ཞིག་འོང་བ་ཡིན་གསུངས་ནས་ཕྱི་མའི་སྤྲུལ་སྐུ་ལུང་བསྟན། བསྲེ་འཕོའི་ཞལ་གདམས་དང་སྐུ་གསུམ་ངོ་སྤྲོད་སོགས་ཕྱག་དཔེ་ཁྱད་པར་བ་དང་ཞྭ་ནག་གཅིག་རྣམས་གཏད་དེ།
འདི་རྣམས་ཁྱེད་ཀྱིས་མགོ་འདོན་བྱེད་དགོས་པ་ཞིག་ཡོང་བས་དེ་ལ་གཏོད། ཁྱེད་འདི་ནས་ལྷོ་ཕྱོགས་སུ་སོང་དང་འགྲོ་དོན་རྒྱ་ཆེན་འགྲུབ། ང་དང་མྱུར་དུ་འཕྲད་དོ་གསུངས། སྐུ་ཚེ་འདིར་ཞག་གསུམ་ལས་མ་མཇལ་ཡང་ཕ་བུ་འཕྲད་པ་ལྟར་གྱུར། མཁས་གྲུབ་ཨོ་རྒྱན་པ་ཡང་དེ་ཕྱིན་རྗེ་རྒོད་ཚང་པ་དང་ཐ་མི་དད་པའི་རྩ་བའི་བླ་མར་འཛིན། དེ་རྗེས་སྐྱིད་གྲོང་གངས་ཞུར་མོའི་ཕྱོགས་ཀྱི་གནས་བསྐོར་བ་མང་པོ་འོངས་ནས་ཆོས་རྗེ་ཀརྨ་པ་མཇལ་བ་ལ་ཆོས་དང་བྱིན་རླབས་གནང༌། དེའི་ནང་དུ་སྟོན་པ་ཆོས་དཔལ་བྱ་བ་སྙོམས་ཆུང་ཞིག་ཡོད་པ་ལ། ཁྱོད་ཅུང་ཟད་སྡོད་གསུངས། ཟས་གོས་གནང་སྦྱིན་བཟང་པོ་མཛད་ནས། ཁྱོད་ལ་གནས་ཚང་ཞིག་གཡར་དགོས་པར་འདུག་པས་དེ་ཐོང་ཞིག་གསུངས།
སྟོན་པས་མ་གོ་ནས་གཞན་ལ་བཤད་པས་ཁྱོད་རང་གར་སྡོད་མེད་པ་ལ་གནས་ཚང་གར་འོང་ཟེར་བཞད་གད་བྱས། དེ་ནས་ལུག་ལོ་ཟླ་བ་དང་པོར་དཔལ་མོ་དཔལ་ཐང་གི་སྟོད་དུ་རྗེ་མི་ལ་ཐོད་པར་བདུད་རྩི་གསོལ་ཞིང་འོད་ཟེར་འགྱེད་པ་དང༌། མ་འོངས་པ་ན་འདི་ནས་ཕྲིན་ལས་འབྱུང་ངོ་ཞེས་སྟོན་པ་གཟིགས་ཏེ་བསྟན་བཅོས་མཛད། དེ་ཕྱིན་སྔ་གཞིས་པ་རྣམས་གངས་ཞུར་མོའི་མདུན་དུ་སོང་ངོ༌། ། ཞེས་ཡང་ཡང་གསུངས་ཟླ་བ་གསུམ་པ་ནས་བརྩམས་ཏེ་སྒྲ་དང་འོད་དང་ས་གཡོ་བ་ཡང་ཡང་བྱུང༌། མེ་ཏོག་གི་ཆར་རྟག་ཏུ་བབ་པས། ལྟས་འདི་དག་དགེ་འམ་མི་དགེ་ཞུས་པས་བྱང་ཆུབ་སེམས་དཔའ་འཁྲུངས་པ་དང་འདའ་བ་ལ་རྟགས་འདི་ལྟ་བུ་འབྱུང་བ་ཡིན་ཤེས་སམ་གསུངས། གཞན་ཡང༌། སྐྱེ་བ་མེད་ཀྱང་སྐྱེ་ཚུལ་སྟོན། ། གནས་པ་མེད་ཀྱང་གནས་ཚུལ་སྟོན། །
འཆི་བ་མེད་ཀྱང་འཆི་ཚུལ་སྟོན་པའི་ཕྱིར་ན། དུས་གསུམ་མཛད་པ་ཕྲིན་ལས་རྒྱུན་ཆད་མེད་པའི་ཁ་ཆེམས་སྣ་ཚོགས་དང་འཆི་རྟགས་སྣ་ཚོགས་སྟོན་པ་དང་ཕྱིན་ཆད་མ་འོངས་པའི་བྱེ་བྲག་སྣ་ཚོགས་བསམ་གྱིས་མི་ཁྱབ་པ་སྟོན་པར་འགྱུར་བའི་ཕྱིར་ན་རྣལ་འབྱོར་པ་རང་བྱུང་རྡོ་རྗེ་རང་བྱུང་ཀརྨཱ་པའི་འཆི་བའི་བྱེ་བྲག་ལ་ངེས་པ་མེད་ཅིང་སུའི་ཡིས་ཤེས། ཞེས་སོགས་རྟ་ལོ་ཚུན་ནས་ཞལ་གདམས་དང་རྗེས་སུ་བསྟན་པ་ཟབ་རྒྱས་གསུངས་པ་རྣམ་ཐར་ཆེན་མོར་གསལ། དགེ་འདུན་རྣམས་ལ་གསུངས་ཆེན་པོས་ཁྱེད་རང་རྣམས་ཞུ་རྒྱུ་ཡོད་ཚད་ཞུས། མ་བདེ་བ་ཡོད་ཚད་དྲིས། རྗེ་དུས་མཁྱེན་གྱི་གདན་ས་རྣམས་ཀྱི་ཞིག་རལ་གསོས་ན་བསྟན་པའི་དར་རྒྱས་ཡུན་རིང་འབྱུང་བར་བཀའ་བརྒྱུད་གོང་མའི་ལུང་བསྟན་ཡོད་པས་ངས་ཀྱང་གདན་ས་འདི་རྣམས་ལ་བྱ་བ་བྱས། རྗེ་དུས་མཁྱེན་པའི་དགོངས་པ་རྫོགས་པར་བྱས་པ་ཡིན། འཛམ་གླིང་གི་བྱ་བ་བསྐོར་ཅིག་ཚར། ཉི་མ་དོ་ནུབ་ནུབ་ཀྱང་སང་འཆར་བ་བཞིན་རེ་ཞིག་འདི་ནས་མི་སྣང་བར་གྱུར་ཀྱང་ཕྲིན་ལས་ཀྱི་དབང་གིས་གདུལ་བྱ་དང་མཐུན་པའི་སྤྲུལ་པའི་སྐུ་ཤེས་བྱ་ཀུན་ལ་མཁས་པ་ཞིག་གནམ་ནས་བྱ་བབས་པ་བཞིན་མྱུར་དུ་འོང་ངོ་ཞེས་གསུངས། དེ་ནས་ཆུ་མོ་ལུག་གི་ལོ་ཟླ་བ་དགུ་པའི་ཚེས་གསུམ་ལ་བསྙུང་བའི་ཚུལ་མི་མངའ་ཡང་སྐུ་ཤད་ཆུང་བ་སྙམ་བྱེད་པ་ལ།
ཉེ་གནས་རྣམས་ཀྱིས་དྲུང་དུ་སྐུ་རིམ་ཞུས་པས། རི་བོ་མཆོག་རབ་གཡོ་བ་ལ་བེར་གས་མི་བརྟེན་ཁ་རོག་འདུག་ལ་བསྒོམས་ཤིག་གསུངས། ཡང༌། སྤྲང་པོ་ཚེ་འདི་ཉིད་ནས་འདས་གྱུར་ཀྱང༌།། རྟགས་ནི་ནམ་མཁའ་དག་ལ་འབྱུང་བ་ཡིན།། ལུས་ཀྱི་ལྷག་མ་སྐུ་གདུང་རིང་བསྲེལ་འབྱུང༌།། བར་དོར་གནས་པའི་རང་རིག་རང་གསལ་བ།། ཆོས་སྐུ་དྲི་མ་མེད་པར་མཉམ་གནས་ཤིང༌།། གཞན་རྒྱུད་བྱིན་གྱི་རློབས་པར་ནུས་པའི་ཕྱིར།། འགྲོ་དོན་དཔག་ཏུ་མེད་པ་དེར་ཡང་འབྱུང༌།།
རང་ཅག་ཆོས་སྐུ་དྲི་མེད་རྟོགས་པའི་ཕྱིར།། འཆི་ལ་སྐྲག་པ་རྡུལ་ཙམ་ཡོད་མ་ཡིན།། འཕོ་བྱ་འཕོ་བྱེད་རྟེན་དང་བྲལ་བའི་ཕྱིར།། ཆོས་ཀྱི་སྐུ་ལ་འཕོ་འགྱུར་མེད་དོ་ཨང༌།། ཡང༌། དཔོན་རིན་པོ་ཆེ་ལ། སྤྲུལ་པའི་སྐུ་འདིར་མ་བྱོན་གྱི་བར་དུ་ཁྱོད་ཀྱིས་དགེ་འདུན་ཀུན་གྱི་རྒན་ཤོས་གྱིས་ལ་དགོན་པའི་ཆེད་གཉེར་དང་གྲྭ་པའི་སྐྱོང་བྲན་གྱིས། ཞག་བདུན་དུ་གདུང་ལ་མ་རེག་གསུངས་ཏེ་སྤྲུལ་པའི་དཀྱིལ་འཁོར་བསྡུས་ཏེ་ཆོས་ཀྱི་དབྱིངས་སུ་ཞུགས་པར་མཛད་དོ། ། ཞག་བདུན་དུ་གདུང་མཆོད་ཕུལ། ཚེས་བརྒྱད་ཉིན་གདུང་ཞལ་བསྟན་པའི་ཚེ།
སློབ་མ་མཆོག་རྣམས་ཀྱིས་གཡུང་དྲུང་དམར་པོའི་དབུས་སུ་རིགས་ལྔའི་ཧེ་རུ་ཀ་སོགས་གར་མཛད་པ་དང་ལ་ལས་མཆོད་རྟེན། ལ་ལས་དབྱངས་གསལ་ཡིག་འབྲུ། ལ་ལས་ཆོས་རྗེས་དངོས་སུ་གསུང་བྱོན་པ་མཐོང༌། ལ་ལས་དཔའ་བོ་མཁའ་འགྲོས་མཆོད་ཅིང་སེང་གེ་ལ་ཆིབ་ནས་ནུབ་ཕྱོགས་ལ་གཤེགས་པ་དང༌། ལྷའི་མཆོད་ཅིང་དགའ་ལྡན་དུ་བྱོན་པ་དང༌། ཇོ་བོ་ཤཱཀྱ་མུ་ནེ་ལ་དངོས་སུ་ཐིམ་པ་དང༌། འབུམ་ཐང་གི་རྒྱལ་བ་རྒྱ་མཚོའི་ཐུགས་ཀར་ཐིམ་པ་སོགས་མཐོང་ཚུལ་མཐའ་ཡས་པ་བྱུང༌། སྐྱེ་བོ་ཀུན་གྱི་མཐུན་སྣང་དུ་ཚེས་གསུམ་ནས་ཉེར་བཞི་བར་ནམ་མཁའ་འཇའ་ཚོན་གྱིས་ཁེངས། རོལ་མོ་དང༌། མེ་ཏོག་གི་ཆར་དང༌།
དྲི་བཟང་རྒྱུན་ཆད་མེད་པ་བྱུང༌། ཚེས་བཅུ་ལ་སྐུ་གདུང་བཞུས་པས་ངོ་མཚར་མཐའ་ཡས། ཐུགས་ལྗགས་སྤྱན་གསུམ་ལྷ་སྐུ་མང་པོ་དང༌། ཡིག་འབྲུ། ཕྱག་མཚན། དུང་གཡས་འཁྱིལ་སོགས་དང༌། ཡུངས་འབྲུ་ལྟ་བུའི་རིང་བསྲེལ་དཔག་ཏུ་མེད་པ་བྱོན། དེའི་ཉིན་ལྷ་ས་ཤུན་འཕྲང་ན་ཆོས་རྗེ་ཆིབས་པ་དཀར་པོ་ཆིབས་ནས་མགྲོན་པོ་འགའ་ལ་ཆོས་གསུངས་པ་དང༌། སྟོད་ལུང་མཐིལ་དུ་ཆོས་གསུངས་པ་སོགས་བསམ་གྱིས་མི་ཁྱབ། གདུང་དུད་ཀྱི་ཐད་སོར་ལྷའི་བུ་རོལ་མོ་ཐོགས་པ་མང་པོས་བསྐོར་བ་བྱེད་པ་བྲག་སྒོ་དབེན་པོས་མཐོང༌།
གདུང་ཁང་ལས་འོད་ཟེར་སྣ་ལྔ་འཕྲོ་བ་སོགས་ངོ་མཚར་མཐའ་ཡས་སོ།། སྐུ་དངོས་ཀྱི་གདུལ་བྱར་གྱུར་པའི་སློབ་མའི་ཚོགས་ནི། བསམ་གྱིས་མི་ཁྱབ་ཀྱང་རྣམ་ཐར་རྣམས་སུ་འཁོད་པ་ནི་སྙིང་པོའི་དོན་བརྒྱུད་འཛིན་པ་མཁས་གྲུབ་ཨོ་རྒྱན་པ། ལྕགས་ཀྱི་འཁོར་ལོས་སྒྱུར་བ་རྒྱལ་པོ་མོ་གོར་གེན། རྣལ་འབྱོར་ཡེ་ཤེས་དབང་ཕྱུག ། ཉེ་གནས་རིན་ཆེན་དཔལ། རྟོགས་ལྡན་ཞྭ་དཀར་བ། ཞྭ་སེར་བ། ཞྭ་དམར་བ། རྟོགས་ལྡན་གཡག་མགོ་བ།
སྟག་མགོ་བ། གཟིག་མགོ་བ། གནམ་མཚོར་རས་པ། ཏྲེ་བོ་ཕ་བོང་རས་པ། ཨ་ཏི་ཡོན་ཏན་གྲགས། མདོག་ཤཱཀྱ་བྱང་ཆུབ། ཨེ་མྱེ་གནམ་ཐོག་པ། དེའི་སྲས་གཞོན་ནུ་འབུམ། གཉན་རས་དགེ་འདུན་འབུམ། སྤྱན་སྔ་སྟ་ཤོད་པ།
འཇམ་དབྱངས་བློ་སེང༌། དཔོན་རིན་པོ་ཆེ། ཨ་དབང་ཡེ་ཤེས། ཚད་མ་པཎྜི་ཏ། རྩེ་ར་རྡོ་རྗེ་གྲགས། གཙང་པ་འཛམ་གླིང་པ། ཁེང་ཡེ་ཤེས་རྒྱལ་མཚན། རྨ་བྱ་རས་པ་བྱང་བརྩོན། གཞོན་ནུ་རིན་ཆེན། འབུ་ཆུང༌།
བྱུར་ཆུང༌། འབའ་ཚ་ལོ་སྒོམ། ཡེ་དབང་གཉིས། བྱང་སེམས་རྒྱལ་བ་ཡེ་ཤེས། གཡག་རུ་རས་ཆེན། བཀྲ་ཤིས་གྲགས་པ་ལ་སོགས་པ་བྱུང༌། དེ་ལྟར་འདི་ནི་གྲུབ་ཐོབ་ཆེན་པོའི་རྣམ་ཐར་རགས་རིམ་ཙམ་ཞིག་བཀོད་པ་སྟེ། དུས་གསུམ་གྱི་རྣམ་ཐར་ཟབ་ལ་རྒྱ་ཆེ་བ་རྣམ་ཐར་རྒྱས་པ་ལ་གསལ་ཞིང༌། སྤྱིར་རིང་བསྲེལ་ཅན་གྱི་ཚེམས་ཁོ་ནའི་རྣམ་ཐར་ཕྲིན་ལས་ཀྱང་བསམ་གྱིས་མི་ཁྱབ་པར་ཚེམས་ཀྱི་རྣམ་ཐར་ལས་གསུངས་པ་དང༌། ཕྱི་ནང་གི་གྲུབ་མཐའ་ཐེག་པ་སྣ་ཚོགས་པ་རྣམས་ཀྱང་རྡོ་རྗེ་ཐེག་པའི་ངེས་གསང་སྙིང་པོའི་དོན་ཁོ་ན་ལ་གཞོལ་ཞིང་འབབ་པར་འགྱུར་བའི་བསྟན་བཅོས་ཀྱི་རིམ་པའང་བཀའ་འགྱུར་རོ་འཚལ་ཉིས་འགྱུར་ཙམ་བསྟན་ཅིང་དེ་དག་གི་གླེང་གཞི་དང་འབྲེལ་བའི་རྣམ་ཐར་མང་པོ་འཐོར་ནས་ཡོད་པར་གསུངས་པ་ལ།
དེང་སང་མི་ཡུལ་དུ་སྣང་བ་ལ་གསུང་རབ་པོ་ཏི་དྲུག་ཙམ་ལས། དེ་བྱིངས་རྒྱལ་བའི་གསུང་རབ་ལྟར། དཔའ་བོ། མཁའ་འགྲོ། ལྷ་ཀླུ་གནོད་སྦྱིན་སོགས་ཀྱིས་ཡུལ་དུ་སྤྱན་དྲངས་པར་དོན་གྱིས་གསལ་བའི་ཕྱིར་བསམ་གྱིས་མི་ཁྱབ་པའི་གནས་སོ།། །། གསུམ་པ་ཆོས་རྗེ་རང་བྱུང་རྡོ་རྗེའི་རྣམ་ཐར། གསུམ་པ་ཐམས་ཅད་མཁྱེན་པ་ཆོས་རྗེ་རང་བྱུང་རྡོ་རྗེའི་རྣམ་ཐར་མདོར་བསྡུས་ནི། སྐྱིད་གྲོང་ཇོ་བོ་འཕགས་པ་ཝ་ཏིའི་ལྷོ་ཕྱོགས་གངས་ཞུར་མོའི་མདོ་ལེན་རྡེ་ཞེས་བྱ་བར། ཡབ་སྔོན་བཀས་གནང་བའི་སྟོན་པ་ཆོས་དཔལ་དང༌། ཡུམ་ཇོ་མོ་གཡང་འདྲེན་གྱི་ལྷུམས་སུ་ཞུགས་པས་ཡུམ་ཀྱང་སྔོན་མ་མྱོང་བའི་དགའ་བདེས་ཉིན་མཚན་འདའ་ཞིང་དག་སྣང་མང༌།
དེ་ནས་ཡབ་ཡུམ་དེ་དག་དིང་རི་གླང་འཁོར་གྱི་ཉེ་སྐོར་དུ་བྱོན་ནས་སྲུ་མོ་ཞིག་གི་ཁྱིམ་དུ་བཞུགས་པ་ན། ཤིང་སྤྲེའུ་ལོ་ཟླ་བ་དང་པོའི་ཚེས་བརྒྱད་ལ་ཁང་སྟེང་ཞིག་ཏུ་ཡུམ་ལ་མ་གནོད་པར་སྐུ་འཁྲུངས། དེ་མ་ཐག་ཙོག་པུར་བཞུགས། ཞལ་ཕྱག་གིས་ཕྱིས་ཏེ་ཟླ་བ་ལ་གཟིགས་ནས་ཚེས་བརྒྱད་ཀྱི་ཟླ་བར་འདུག་ཨང་གསུངས། སྲུ་མོ་དེ་རྣམ་རྟོག་ཟ་ནས་སྐྱེས་མ་ཐག་སྨྲ་བ་འདི་མི་རུང་པས་མེད་པར་གྱིས་ཟེར། ཡབ་ཡུམ་གྱིས་དེ་འདྲ་གར་འོང་གསུངས། སྙིགས་མའི་སེམས་ཅན་གྱི་བློར་མི་ཤོང་པར་མཁྱེན་ནས། རེ་ཞིག་གསུང་འབྱོན་པ་དང་བཞེངས་པ་སོགས་ནུས་ཀྱང་མ་མཛད། བསྐལ་བ་རྒྱ་མཚོར་བཟོད་པ་དང་བྱམས་པ་སོགས་ཚོགས་གཉིས་བསགས་པ་ཟླ་མེད་པའི་ཕྱིར་བུ་ཆུང་དེ་སུས་མཐོང་ཀྱང་ངོ་མཚར་སྐྱེས་ནས། མིག་བགྲད་སྟེ་ཨེ་མ་འདི་རྨི་ལམ་མིན་ན་རུང་སྟེ་བསམ་ཞིང་མཆོད་པ་དང་སྙན་གྲགས་ཆེ།
དགུང་ལོ་གསུམ་པ་ལ་ཕྱིང་བ་ནག་པོ་ལ་ཞྭ་འདི་འདྲ་བ་ཞིག་བཟོས་ཤིག་གསུངས་ཏེ། ཞྭ་ནག་ཆུང་ངུ་ཞིག་མནབས་ཏེ་རྡོའི་ཁྲི་ཐོག་ནས་བྱིས་པ་མང་པོ་ལ་སྐུ་གསུམ་ངོ་སྤྲོད་གསུང་ཞིང་སྔོན་གྱི་དེ་མ་རྗེད་པར་སྣང་གསུངས། སྣ་ཚོགས་རོལ་བའི་སྣང་བ་འདི་དག་ཀུན།། སྒྱུ་མ་སྨིག་རྒྱུ་འཇའ་ཚོན་ཇི་བཞིན་དུ།། སྣང་ཡང་བདེན་པས་སྟོང་པར་ཁོ་བོས་རྟོགས།། མ་རྟོགས་བྱིས་པ་ཁྱེད་རྣམས་སྙིང་རེ་རྗེ།། ཞེས་གསུངས་པ་འདི་ཚིགས་བཅད་གསུངས་པའི་ཐོག་མར་གྲགས། མངོན་མཁྱེན་གྱི་ཐོག་མ་ཡུམ་གྱི་དར་ཁ་འགའ་ཞིག་སྟོར་ནས་སེམས་ཁྲལ་བྱས་པ་ན། ཁྱོད་དེ་ཙམ་དར་ཁ་ལ་དད་ན་ང་ལ་མཚུར་ཕུ་ན་དར་ཤིང་སྒྲོམ་ཆེན་པོ་དུ་མ་ཡོད་བྱིན་ཆོག་གསུངས། ཡབ་ལུག་ཁྱུ་མཐོང་བ་ལ་བརྣབ་སེམས་སྐྱེས་ཚེ།
ང་ལ་ཁམས་ན་རྟ་ཁྱུ་ཡང་འདི་ལས་མང་བ་ཡོད་པས་བྱིན་ཆོག་གསུངས། ཡབ་ཀྱིས་བདག་གི་སེམས་མཁྱེན་པ་ཅི་ལགས་ཞུས་པས། ང་ནི་རིན་པོ་ཆེ་ཀརྨ་པའོ་གསུངས། སྔོན་གནང་སྦྱིན་དང་བཀའ་ལུང་གནང་བ་དྲན་ཏེ་མིག་མཆི་མ་འདོན་ཞིང་ཞབས་ལ་གཏུགས། དེ་ཕྱིན་ཡབ་ཡུམ་གཉིས་ཀས་གྲུབ་ཐོབ་ཆེན་པོ་ཀརྨ་པ་དངོས་ཀྱི་མོས་གུས་བྱས་གཞན་ལ་གསང༌། སྐབས་ཤིག་ཡབ་ལྟོ་ཆས་འཚོལ་བ་དྲན་སྐབས། འོ་ན་གྲོང་ཕ་ཀེར་འགྲོའོ་གསུངས་ཏེ་བྱོན་པས་མང་པོ་འབུལ་མཁན་བྱུང༌། ཡབ་དགའ་དྲག་པ་དང་ཆང་གིས་གཟི་ནས་རིན་པོ་ཆེ་ཀརྨ་པ་བྱོན་པ་ཡིན་བྱས་པས་ཐམས་ཅད་འདུས་ནས་འབུལ་བ་མང་པོ་བྱུང༌། ཀུན་གྱིས་བྱིན་རླབས་ཞུས། དེ་དུས་སེམས་དཔའ་ཆེན་པོ་མཁས་བཙུན་གསེར་ཁང་པས་མཇལ་ཁོང་གིས་དྲིས་པས།
སྔོན་དུ་གྲུབ་ཐོབ་ཆེན་པོ་འདའ་ཚུལ་བསྟན་མ་ཐག་རིན་པོ་ཆེའི་ཁྲིར་བཞུགས་པ་ལ་ཚངས་པ། བརྒྱ་བྱིན། རྒྱལ་པོ་ཆེན་པོ་བཞི་སོགས་ལྷ་ཚོགས་མང་པོས་གླུ་གར་དང༌། གདུགས་རྒྱལ་མཚན་རོལ་མོ་རྣམས་ཀྱིས་མཆོད་ཅིང་དགའ་ལྡན་དུ་གདན་དྲངས། དེར་དགའ་བདེའི་ལོངས་སྤྱོད་རྒྱ་ཆེ་ཡང༌། སེམས་ཅན་རྣམས་ལ་སྙིང་རྗེས་མ་བཟོད་ནས་སླར་མི་ཡུལ་དུ་བྱོན་པས། བུ་སློབ་རྣམས་ཀྱིས་སྤུར་བཞུས་པ་ལས་བྱུང་བའི་སྐུ་གདུང་རིང་བསྲེལ་སོགས་དད་པའི་རྟེན་རྣམས་ལ་མཆོད་ཅིང་མོས་གུས་གསོལ་འདེབས་བྱེད་ཅིང་འདུག ། སྟོད་ལུང་འཕར་ཚང་ན་རྒན་རྒོན་གཉིས་ཀྱི་བར་ན་བུ་ཆུང་ལོ་ལྔ་དྲུག་ཙམ་ལོན་པའི་རོ་ཞིག་བཞག་ནས་ངུ་ཞིང་འདུག ། རོ་དེ་ལ་གྲོང་འཇུག་མཛད་ནས་འགྲོ་དོན་བྱེད་དགོས་ཏེ་ཞུགས་ནས་སྤྱན་ཧྲིག་ཧྲིག་མཛད་པ་ན། ཤི་མིག་གསོན་ལ་ལྟ་བ་ལྟས་ངན་ཟེར་ནས་མིག་ཏུ་ཐལ་བ་བླུག་ཁབ་བཙུགས།
དེ་ནས་དབང་པོ་ཉམས་པའི་འགྲོ་དོན་མི་ནུས་དགོངས་ཏེ་རྣམ་ཤེས་ཐོན་ནས། ཀྱེ་མ་ཀྱེ་མ་འདི་ལྟའི་འགྲོ་བ་སྐལ་པ་རབ་དམན་པ།། ལོག་པའི་རྒྱུན་ལས་བཟློག་པའི་ཐབས་ནི་ཅུང་ཟད་མེད་གྱུར་པར།། ཐུབ་པས་དགོངས་ཏེ་ཐུགས་རྗེའི་ལྕགས་ཀྱུས་རིངས་སུ་སྤང་གྱུར་རྣམས།། རེ་ཞིག་དུས་ལ་བཞེས་པར་ཁོ་བོས་ཀྱང་ནི་ད་སྡོད་རིག། ཅེས་གསུངས་ཏེ། འོད་གསལ་ཆེན་པོའི་ངང་ལ་བཞུགས། དེའི་ཚེ་མཁའ་འགྲོ་མ་དང་ཚེ་རིང་མཆེད་ལྔ། བརྟན་མ་བཅུ་གཉིས་སོགས་འོངས་ནས་སེམས་ཅན་གྱི་དོན་མཛད་པར་གསོལ་བ། ཐུགས་རྗེའི་མངའ་བདག་ཞི་ལ་མི་བཞུགས་པར།།
བརྩེ་བས་དག་པའི་མི་ལུས་བཟུང་དུ་གསོལ།། སངས་རྒྱས་བསྟན་པའི་རྒྱལ་མཚན་བཟུང་དུ་གསོལ།། ཉམ་ཐག་འགྲོ་བའི་ཕ་མ་མཛད་དུ་གསོལ། ། ཞེས་དང༌། འགྲོ་དྲུག་སེམས་ཅན་སྙིང་རེ་རྗེ།། འཁོར་བའི་གནས་ན་ཉོན་རེ་མོངས།། སེམས་ཅན་འགྲོ་དོན་བྱེད་རེ་རན།། འགྲོ་དྲུག་སོ་སོའི་སྡུག་བསྔལ་འདི།། ཅུང་ཟད་བསམ་ན་མཆི་མ་གཡོ།། བདག་འདྲས་ཀྱང་ནི་མི་ཕོད་ན།།
བརྩེ་ལྡན་ཁྱོད་ཀྱིས་ཕོད་དམ་ཅི།། དེ་ཕྱིར་གསོལ་བ་འདེབས་སུ་འོང༌།། ཞེས་ཞུ་བ་ལ། འཁྲུལ་སྣང་ཡིན་དགོངས་ཏེ་དེར་འཛིན་བཤིག་ཀྱང་མ་སོང་ནས་ལན་གསུངས་པ། དལ་འབྱོར་མི་ལུས་རིན་ཆེན་ལེན་པ་ལ།། མ་དག་འཁྲུལ་པའི་མ་གོས་ཕ་མ་མེད།། སངས་རྒྱས་བསྟན་པ་འཛིན་པའང་དུས་ཀྱི་དཀའ།། ངེད་ཀྱིས་མ་བཞིན་བརྩེ་བའི་སེམས་འཆང་ཡང༌།། རྗེས་སུ་འཛིན་པའི་དཔལ་དང་སྐལ་ཡོད་ཉུང༌།། མ་འོངས་བྱམས་པའི་དུས་སུ་ངག་བཞིན་སྒྲུབ། །
ཞེས་དང༌། བདག་འཛིན་རྣམ་རྟོག་བྲག་པས་སྲ།། ང་རྒྱལ་རི་བོ་གནམ་ལས་མཐོ།། འདི་ལ་ཐོས་པའི་གཟེང་བཙུགས་ཏེ།། བསྒོམས་པའི་སྒྱོགས་རྡོ་འཕངས་ལགས་ཀྱང༌།། འཇིག་པ་བས་སེར་ཀ་ཅུང་མ་མཐོང༌།། འགྲོ་དྲུག་སྐུ་ཁམས་ཅི་བདེར་བཞུགས།། ཞིང་སྐྱོང་ཇི་ལྟར་དགྱེས་དགྱེས་མཛོད།། ཅེས་གསུངས་པས། ལྷ་ཀླུ་སོགས་ཐམས་ཅད་ཀྱིས་ཕྱག་འཚལ་ནས།
གསན་དང་རྒྱལ་སྲས་སྤྲུལ་པའི་སྐུ།། ལྷ་རྣམས་ལྟུང་བའི་སྡུག་བསྔལ་དང༌།། ལྷ་མ་ཡིན་འཐབ་རྩོད་སྡུག་བསྔལ་དང༌།། མི་རྣམས་སྐྱེ་འཆི་སྡུག་བསྔལ་དང༌།། བྱོལ་སོང་གླེན་ལྐུགས་སྡུག་བསྔལ་དང༌།། ཡི་དྭགས་བཀྲེས་སྐོམ་སྡུག་བསྔལ་དང༌།། དམྱལ་བ་ཚ་གྲང་སྡུག་བསྔལ་རྣམས།། དྲན་ཞིང་བསམ་ན་གློ་སྙིང་འདར།། མི་བཟོད་ཚོར་བའི་སྡུག་བསྔལ་གྱིས།། ཤིན་ཏུ་ཉམ་ཐག་འོ་དོད་འབོད།།
འདི་འདྲ་སུ་ཡི་བཟོད་པར་ནུས།། སངས་རྒྱས་བསྟན་པ་སུ་ཡི་འཛིན།། འགྲོ་དྲུག་ཕ་མ་སུ་ཡིས་བྱེད།། ཞེས་སོགས་ཞུ་བ་ལ་ལན་གསུངས་པ། དལ་འབྱོར་མི་ལུས་བླངས་ས་མེད།། མཚན་ལྡན་བླ་མ་རྙེད་པར་དཀའ།། སྙིགས་དུས་མངལ་དེ་གྲིབ་རེ་ཆེ།། འདས་མ་འོངས་ཀྱི་དྲན་པ་སྟོར་ནས་འགྲོ།། སེམས་ཅན་གྱི་འགྲོ་དོན་བྱ་བར་དཀའ།། ཞེས་སོགས་གསུངས་པས།
ཁོང་རྣམས་ཀྱིས། དལ་འབྱོར་མི་ལུས་བླངས་བ་བདོག། མང་ཡུལ་བཀྲ་ཤིས་གུང་ཐང་ན།། ཇོ་མོ་བཀྲ་ཤིས་གཡུ་ཆུང་མ།། ཞེས་སོགས་ཞུས། ཐམས་ཅད་ཀྱིས་སྲོག་སྙིང་ཕུལ། ཕྲིན་ལས་སྒྲུབ་པར་ཁས་བླངས། བཀྲ་ཤིས་བརྗོད། ཡབ་ཡུམ་བསྟན་པ་སོགས་ནས་མཐར་ཤེལ་གྱི་ཁང་པ་འཇའ་འོད་བཀྲ་བའི་ནང་དུ་བྱོན་ནས་དེར་ཡང་སེམས་ཅན་མང་པོའི་དོན་མཛད་པ་སོགས་མང་དུ་གསུངས་པ་རྣམས་བྱང་སེམས་གསེར་ཁང་པས་ཕྱག་བྲིས་སུ་བཏབ་པས་རྣམ་ཐར་བར་མ་ཞེས་གྲགས་པ་བྱུང༌། དག་སྣང་མང་པོ་གཟིགས།
ཡབ་ཀྱིས་ཞི་བྱེད་ཕུལ། སྐྱིད་རོང་འཕགས་པ་ཝ་ཏི་མཇལ་ཚེ་སྤྱན་རས་གཟིགས་དངོས་སུ་གཟིགས་ཤིང་བྱིན་རླབས། དགུང་ལོ་ལྔ་པ་ལ་མཁས་ཤིང་གྲུབ་པའི་དབང་ཕྱུག་ཨོ་རྒྱན་པ་རིན་ཆེན་དཔལ་མཇལ་བར་བཞེད་ནས་བྱོན་པས། གྲུབ་ཆེན་པ་ལ་ཆོས་རྗེ་ཞལ་གཟིགས་ནས་སང་ང་འོང་བ་ཤེས་པར་གྱིས་ཤིག་གསུངས། ཕྱི་ནང་དེ་རིང་ངའི་བླ་མ་ཀརྨ་པའི་རྣམ་འཕྲུལ་ཞིག་འོང་བར་འདུག་པས་བསུ་བ་གྱིས་གསུངས། འོང་ཀྱང་བརྟག་དགོས་དགོངས་ཏེ་ཁོང་རང་གི་གོང་དུ་གདན་མཐོན་པོ་ཞིག་བཤམས་ཏེ་གལ་ཏེ་ངའི་བླ་མ་མིན་ན་འདིར་སྡོད་མི་ནུས་དགོངས། དེ་ནས་ཚོགས་པས་ཕེབས་བསུ་དང་བཅས་བྱོན་པ་ན། གྲུབ་ཆེན་པས་ཉམས་སད་པའི་ཕྱིར་གསང་བདག་གི་ཏིང་འཛིན་གྱིས་ཟིལ་གྱིས་མནན་རུང་མ་ནོན། ཕྱག་མི་མཛད་པར་ཁྲི་ཆེན་པོ་དེ་ལ་འཛེགས་ནས་བཞུགས། ཁྱོད་སུ་ཡིན་གསུངས་པས་ཕྱག་ནམ་མཁའ་ལ་བརྐྱང་སྟེ།
ང་ནི་མིང་ཡོངས་སུ་གྲགས་པ་ཀརྨ་པའོ་གསུངས། འོ་ན་སྔོན་གྱི་མཇལ་ལུགས་ཤོད་ཅིག་གསུངས་པས། ལ་སྟོད་ཀྱི་ཇོ་བཙུན་ཨོ་རྒྱན་པ།། ཁོ་བོའི་མདུན་དུ་འོངས་ནས་ཀྱང༌།། རྒྱ་གར་ཤར་ནུབ་ཀྱི་གླེང་མོ་གཏོང༌།། རྡོ་རྗེ་གདན་གྱི་བཀོད་པ་བྱིན།། མཁྱེན་པ་དམ་ཆོས་ཀྱི་གླེང་མོ་འཆད།། ཅེས་སོགས་གསུངས། ཁྲི་ལས་བབས་ནས་སྔར་ང་བླ་མ་ཡིན་ཡང་ད་ཁྱེད་ཀྱིས་སྐྱང་དུ་གསོལ་གསུངས་ནས་ཕྱག་མཛད། ཁྱོད་ངའི་བླ་མ་ཡིན་ན་ཀློག་ཤེས་ཏེ་འོང་པས་ཐོན་གསུངས་ནས་དཔེ་ཆ་གཏད་པས།
ལ་ལ་ནི་ཐོགས་མེད་དུ་ཤ་ར་ར། ལ་ལར་ཚག་སྡུད་མ་བྱང་བ། ལ་ལར་སྦྱར་ཀློག་སྣ་ཚོགས་བྱུང་བས། འདི་ལས་རྒོད་བྲོ་བའི་ཀློག་མཐོང་མ་མྱོང་གསུངས་ནས་བཞད། དགུང་ལོ་དྲིས་ནས་ངའི་བླ་མ་ལུག་ལོ་ཟླ་བ་དགུ་པའི་ཚེས་གསུམ་ལ་གཤེགས་པ་ཡིན། ཁྱོད་སྤྲེའུ་ལོ་ཟླ་བ་དང་པོའི་ཚེས་བརྒྱད་ལ་སྐྱེས་ན་བར་ན་ཟླ་བ་ལྔ་ལས་མི་འདུག་ངའི་བླ་མའི་སྐུ་སྐྱེ་མིན་འདུག་གསུངས་པས། ངས་མངལ་གྱི་ལུས་ཆགས་ནས་ཟླ་བ་བཞི་ན་རྣམ་ཤེས་ཞུགས་པ་ཡིན། སྔ་གཞིས་གངས་ཞུར་མདུན་ན་སོང་ཚར་ཞེས་ཡང་ཡང་བྱས་པ་མ་གསན་ནམ་གསུངས། གཞན་ཅི་དྲན་གསུངས་པས། མངལ་དུ་ཕྱི་རོལ་གྱི་ཡུལ་མ་བསྒྲིབས་པར་གཟིགས་པ་དང༌།
ཡུམ་གྱིས་འདི་སྐད་ཅིག་ཀྱང་མི་སྡོད་པར་འདུག་པས་བུ་མོར་འོང་ཟེར། ཡབ་ཀྱི་རྨི་ལམ་ལས་བུར་འོང་ཟེར་བ་གསན་གསུངས་པས། འདི་བརྫུན་རྐྱལ་ཞིག་འདུག་གསུངས་ཏེ་ཡབ་ཡུམ་བོས་གདོང་འཛོམ་མཛད་པས་ཀུན་ཡིད་ཆེས། རྒྱ་གར་དུ་སངས་རྒྱས་ཤཱཀྱ་ཐུབ་པ་དང་བོད་དུ་ཁྱོད་མ་གཏོགས་མངལ་གྱི་དྲི་མས་གཏན་ནས་མ་གོས་པ་གཞན་བྱུང་བ་མེད་གསུངས་ངའི་བླ་མའི་གསང་མཚན་རང་བྱུང་རྡོ་རྗེ་ཡིན་པས་དེ་ཀ་འདོགས་གསུངས་ནས་རང་བྱུང་རྡོ་རྗེར་མཚན་གསོལ། དགེ་བསྙེན་གྱི་སྡོམ་པ་དང་སེམས་བསྐྱེད་གནང༌། ཞྭ་ནག་དང་སྐུ་གསུམ་ངོ་སྤྲོད་ངད་ལ་བཅོལ་བ་འདི་ཡིན་གསུངས་ནས་ཕྱག་ཏུ་གཏད། དེར་དབང་ཆོས་རྒྱ་ཆེར་གསན། དགུང་ལོ་བདུན་པར་ཁྲོ་ཕུ་ཤེས་རབ་ཀྱིས་མཁན་པོ་དང་དེའི་དབུ་ཆེའི་སློབ་དཔོན་མཛད་དེ་དགེ་ཚུལ་བསྒྲུབས། འདུལ་བ་གསན། དེའི་ཚེ་མཚུར་ཕུ་ན་གྲུབ་ཐོབ་གཉན་རས་པ་ལ་ཐུགས་རྗེ་ཆེན་པོའི་ལུང་བསྟན།
ལ་སྟོད་དུ་གྲུབ་ཐོབ་པས་དབང་མཛད་པ་ན་བླ་མ་བདེ་མཆོག་ཏུ་གཟིགས། ཁ་ཁྱུའི་ལ་གོང་ན་བྱོན་སྐབས་མི་ངན་མང་པོ་བསྒུགས་པ་མཁྱེན་པ་སོགས་མངོན་མཁྱེན་དུ་མ་གསུངས་པས་བླ་མས་བཀས་བསྡམས། སྤུད་ཏྲར་མགོན་པོ་བེར་ཅན་དང་སྔགས་བདག་བྱུང་ནས་མཚུར་ཕུར་བྱོན་ཞུས་བཞིན་ཕེབས། གྲོང་འཇུག་མཛད་པའི་བྱིས་པའི་མ་དེ་བོས་ནས་མཛོ་གཅིག་གནང་བཀའ་དྲི་གནང་བས་ས་ཞིག་བཏབ་ལགས་ཟེར། བླ་མ་གཉན་རས་མཇལ་སྐབས། ས་ར་ཧ་ལ་བཀའ་བརྒྱུད་བླ་མས་བསྐོར་བ་ཞལ་གཟིགས། དེའི་ཚེ་དམ་པ་ཐམས་ཅད་ངེས་ཤེས་སྐྱེས་ཀྱང་སྐལ་དམན་ཁ་ཅིག་ཐེ་ཚོམ་བྱས་པ་ན། བྲག་གདོང་སྐམ་པོ་ཞིག་ཏུ། ང་ཀརྨ་པཀྴི་ཡིན་ན་འདིར་ཆུ་འབྱུང་བར་གྱུར་ཅིག་གསུངས་པས། དེ་མ་ཐག་ཆུ་བྱུང༌།
ཡོག་པ་ཕྱེད་ཚིག་པ་ཞིག་དེར་བཙུགས་ནས། ང་ཀརྨ་པཀྴི་ཡིན་ན་འདི་ད་ལྟ་སྐྱེ་བར་གྱུར་ཅིག་གསུངས་པས་དེ་མ་ཐག་སྐྱཻས་ཏེ་སྒྲུབ་ཆུ་དང་སྒྲུབ་ཤིང་དུ་གྲགས་ཏེ་ད་ལྟའང་ཡོད། བླ་མ་ཡི་དམ་སོགས་ཞལ་གཟིགས་མང་རྟ་ལོར་ས་གཡོས་བྱུང་སྐབས་སྐུའི་རྩ་མདུད་ཕྱོགས་མེད་དུ་གྲོལ་ཆོས་ཐམས་ཅད་རང་སེམས་སུ་མཁྱེན་པ་ལ་བརྟན་པ་ཐོབ། ལྷ་མོ་དུང་སྐྱོང་དང་རེ་མ་ཏིས་བསྐུལ་བས་ཆོས་ཁྲིམས་གསར་དུ་མཛད། ས་ར་ཧ་མཇལ་ཏེ་དོ་ཧའི་དོན་རྟོགས། བླ་མ་གཉན་རས་ལ་དབང་ཆོས་རྒྱ་ཆེར་གསན་པར་མཛད། གནས་བརྟན་གཞོན་ནུ་བྱང་ཆུབ་པས་མཁན་པོ། མཁས་པ་དགེ་འདུན་རིན་ཆེན་གྱིས་ལས་སློབ་མཛད་དེ་བསྙེན་པར་རྫོགས། འདུལ་བ་ཡོངས་རྫོགས་གསན། སློབ་དཔོན་ཤེས་རབ་དཔལ།
རྒྱ་སྒོམ་ཡེ་ཤེས། སློབ་དཔོན་ཤཱཀྱ་གཞོན་ནུ། སྙེ་མདོ་བ་ཀུན་དགའ་དོན་འགྲུབ། སློབ་དཔོན་ཚུལ་རིན། སློབ་དཔོན་གཞོན་ནུ་འབུམ། སློབ་དཔོན་ཛྙ་ན་ཤྲཱི། བླ་མ་ཀུ་མ་ར་ཛ་སོགས་མཁས་གྲུབ་མང་པོ་ཡོངས་འཛིན་དུ་བཞེས་ནས་བོད་ཀྱི་ཡུལ་དུ་བཀའ་བསྟན་མན་ངག་འགྱུར་རོ་འཚལ་ཐམས་ཅད་གསན་པར་མཛད་དོ། ། དམ་ཆོས་ལ་གུས་པ་དང་བླ་མ་མེད་པར་རང་བཟོས་མི་འཇུག་པའི་གདམས་ངག་མིག་ལྟོས་སུ་སྟོན་པར་མཛད། ཐམས་ཅད་ཚར་རེ་གསན་པ་ཙམ་གྱིས་ཚིག་དོན་མཐའ་དག་ཐུགས་སུ་ཆུད་ཀྱང་ཆེ་ཆུང་དང་བརྙས་ཐབས་མི་མཛད་པར་ནན་ཏན་མཛད། ས་རིས་ཁོ་ན་མཛད་པས་ལྕགས་སྨྱུག་བདུན་ཟད་པར་གྲགས།
གསན་ཡིག་གི་ཆོས་ཀྱི་མིང་ཁོ་ནའང་དེང་སང་གི་སྐྱེ་བོའི་བློར་མི་ཆུག ། ཚལ་དཔོན་དགའ་བདེ་གཤེགས་དུས་དགེ་འདུན་གྱི་གྲལ་དབུར་སྤྱན་དྲངས་སྐབས་གཡག་སྡེ་པན་ཆེན་པས་མཇལ། ཕྱག་མ་བྱས་པར་ཞག་ཤས་བརྟགས་པས། ཉིད་དགེ་བཤེས་མཐའ་ཡས་པ་ལ་མདོ་སྔགས་ཀྱི་བཤད་པ་དང་མཚན་དབང་ཁྲིད་རྗེས་གནང༌། བར་དུ་གདུལ་བྱ་ཐམས་ཅད་ཀྱི་དོན་རླབས་ཆེན་རྣམས་དཀའ་བ་མེད་པར་མཛད་ཅིང་སྐུ་གསུང་ཐུགས་དལ་ཞིང་ལྷོད་པ་དང༌། ཆོས་ཀྱི་དཀའ་གནས་དྲིས་ན་དེ་ཙམ་དཀའ་བ་མ་ཡིན་དེ་བས་འདི་དང་འདི་ཞེས་སྔོན་ཐོས་ཀྱང་མ་མྱོང་བ་ཁོ་ན་གསུངས་ཤིང་མཁས་པ་དང་གྲུབ་པའི་ཡོན་ཏན་བློའི་ར་བ་ལས་བརྒལ་ཏེ་ཞབས་ལ་སྤྱི་བོས་གཏུགས་ཏེ་རྩ་བའི་བླ་མར་བཟུང༌། ཀརྨའི་གདན་སར་བྱོན་ནས་བཞུགས་སྐབས་བི་མ་ལ་ཞལ་གཟིགས་ནས་ཉིད་ལ་ཐིམ་པ་བྱུང༌། དེ་ཕྱིན་རྫོགས་ཆེན་གྱི་ཚིག་དོན་ཐམས་ཅད་རྟོགས་ཡིག་ཆ་མཛད། ས་སྐྱའི་འཇམ་དབྱངས་རིན་ཆེན་རྒྱལ་མཚན་གོང་དུ་ཕེབས་པ་དང་མཇལ་ནས་གསུང་གླེང་མཛད། ལྷ་སྟེང་གི་ཁོར་ཡུག་གི་ནགས་ཚལ་ལ་མེ་ཤོར་ནས་ཅི་བྱ་ཏོལ་བྲལ་ལ་བདག་ནི་ལྷག་བསམ་རྣམ་དག་དང་ལྡན་ཏེ།
སྔོན་ཚེ་རྒྱལ་བ་རྣམས་ལ་ཚོགས་བསགས་ཅིང༌།། ད་ལྟར་ས་བཅུའི་དབང་ཕྱུག་ཡིན་གྱུར་ན།། བདེན་པ་འདི་ཡི་བདེན་ཚིག་བརྗོད་པའི་མཐུས།། མེ་ཆེན་འབར་བའི་ཚོགས་འདི་ཞི་གྱུར་ཅིག། གསུངས་ཏེ་སེ་གོལ་མཛད་པས་དུ་བ་ལས་ཆར་བབས་ཏེ་མེ་ཞི་ཞིང་སྒྲོལ་མ་ཞལ་གཟིགས། ཕྲག་དོག་ཅན་གྱི་སྔགས་པ་བརྒྱད་ཀྱིས་ཕུག་པར་གཤིན་རྗེ་བསྒྲུབས་ནས་མཐུ་བྱས་ཚེ། དགྲ་ནག་ཞལ་གསུམ་ཕྱག་དྲུག་སྔགས་སྒྲ་སྒྲོགས་ཤིང་དེའི་རིག་སྔགས་བཟློག་པར་གཟིགས། ཕུག་པ་དིབ་པས་ཐམས་ཅད་ཤི། གཞན་ཡང་ཆོ་འཕྲུལ་དུ་མ་བྱུང་བས་འཁོར་བཅས་སྐྲག་སྟེ་བཤགས་པ་བྱས། ཁ་བ་དཀར་པོར་བྱོན་ནས་གནས་ཡིག་མཛད།
སྔོན་བཻ་རོ་ཙ་ན་སྤྱུགས་པའི་རྒྱལ་མོ་ཚ་རོང་དེ་ཡིན་པར་གསུངས། ཀམ་པོ་གནས་ནང་དུ་བྱོན་ཚེ་རྡོ་རྗེ་དཔལ་བརྩེགས་ཀྱིས་བསུ་བ་བྱས། ཀོལ་ཏེའི་འཁྲུག་ཆེན་སུས་ཀྱང་མ་བཟླུམ་པ་ལྷ་འདྲེ་འཁྲུགས་པར་གཟིགས་ནས་ཏིང་འཛིན་གྱིས་བཀུག་སྟེ་དམ་ལ་བཏགས་པས་འཁྲུགས་རང་ཞིར་སོང༌། སྒམ་པོར་བླ་མ་ལྷ་རྗེ་མངོན་སུམ་མཇལ། ཕྱག་ཆེན་གྱི་གཞན་དོན་འབྱུང་བར་མཁྱེན། ཙ་རིར་བྱོན་སྐབས་སོགས་དག་སྣང་ཞལ་གཟིགས་རྒྱུན་མི་ཆད་པ་བགྲང་གིས་མི་ལང༌། ཆུ་གླང་ལོར་གུ་རུ་ལས་འབྲེལ་རྩལ་གྱིས་ལྷོ་བྲག་ནས་སྙིང་ཐིག་གཏེར་ནས་བཏོན་པའི་ཤོག་སེར་ཕུལ། ཙ་རིར་ཟླ་བ་གསུམ་དུ་བཞུགས་ཏེ་གསོལ་བ་བཏབ་པས། ཨོ་རྒྱན་རིན་པོ་ཆེ་དངོས་སུ་མཇལ་ནས་དབང་ལུང་རྫོགས་པར་གནང༌། མཚུར་ཕུར་ཕྱི་ནང་གི་གཟའ་སྐར་དུས་སྦྱོར་ཐམས་ཅད་ཇི་བཞིན་གཟིགས་ཏེ་རྩིས་ཀུན་བཏུས་མཛད།
མཁས་གྲུབ་གཡུང་སྟོན་སོགས་བུ་ཆེན་དྲུག་ལ་སྙིང་ཐིག་གནང༌། སོ་སོས་དབུས་གཙང་ཁམས་རྒྱ་ནག་ཏུ་དར་བར་མཛད་གསུངས། ས་སྐྱ་སོགས་སུ་བྱོན་སྐབས་དགེ་བཤེས་དུ་མ་དང་ཆོས་ཀྱི་གསུང་གླེང་མཛད། ཀུན་མཁྱེན་དོལ་པོ་པ་དེ་སྐབས་རང་སྟོང་ལ་དགྱེས་ཀྱང་ཕྱིས་ལྟ་བ་ཁྱད་འཕགས་ཞིག་རྟོགས་པར་ལུང་བསྟན། ཁ་རོའི་ལར་བྱོན་སྐབས་ཧ་བོ་གངས་བཟང་སང་གྲང་མོ་མ་བཏང་ཞིག་གསུངས་པས་ཧོར་ཟླ་བཅུ་གཉིས་པ་ཡིན་ཀྱང་སོས་ཚད་ལྟར་བྱུང༌། ཤིང་བྱ་ལོ་ཀོང་པོའི་གདན་དྲངས་པས་བྱོན་ནགས་མདའི་ཕུར་མགོན་གནས་འདེབས་པ་ཡོད་པར་མཁྱེན་ནས་འགྲོ་གསུངས་པར། སུ་ཡང་མི་ཐར་ཞུས་པས་ཉིད་ཀྱི་ལམ་མཁན་མཛད་དེ་བྱོན་པས་ཐམས་ཅད་དང༌། སྒྲུབ་སྡེ་བཏབ། གནས་ཤིན་ཏུ་གྲང་ཡང་དགུན་ཆུ་མི་འཁྱགས་པ་དང་མེ་ཏོག་འབྱུང་བར་བྱིན་གྱི་རླབས་པས་ད་ལྟའང་དེ་བཞིན་ཡོད། ཕྱི་ནང་གཞན་གསུམ་ཇི་བཞིན་གཟིགས་པས་དེའི་བསྟན་བཅོས་དང་ཟབ་མོ་ནང་དོན་མཛད།
རྒྱལ་ལས་གཤིན་གྱི་གནས་སུ་གཟིགས་ཏེ་ངན་འགྲོ་དཔག་མེད་དྲངས། ཕྲག་རུ་གཙུག་ལག་བཞེངས། ཚད་མ་པཎ་ཆེན་གྱིས་ཙ་རི་མ་མཇལ་ཞུས་པས། ཙ་རིའི་གནས་ཁ་བས་མནན་པས་ངས་བསྟན་མི་ཐུབ། དེའི་མཁའ་འགྲོ་བསྟན་གྱི་གསུངས། ཅུང་ཟད་ཅིག་ན་འཇའ་ཚོན་ན་བུན་འདྲེས་པ་ནར་བྱུང་བའི་ཁྲོད་ནས་བུ་མོ་ཞིག་གླུ་ལེན་ཞིང་བྱུང་བ་ལ་ཕྱག་དབང་དང་དར་མདུད་གནང་ནས་ད་སོང་གསུངས་པས་ཕ་ཚད་དུ་ཡལ། ཐམས་ཅད་ལ་ཆོས་རྒྱ་དཀར་པོ་མཛད་སོ་ཆག་ཕྲང་གི་བྲག་འོག་མཚོ་ཆེན་པོ་ཡོད་པས་རི་རྩེ་ནས་བསྐོར་དགོས་པ་དེའི་ཚེ་བྱེ་མའི་སྒང་ལམ་ཆེན་པོ་བྱུང་བ་ནས་བྱོན། ཞག་གཉིས་གསུམ་ནས་ལམ་མེད་པར་མཚོར་འགྱུར་བས་ཐམས་ཅད་དད། དེ་ནས་དབུས་སུ་ཕེབས། སྟོད་ལུང་ཉེན་ཕུར་རྨན་ཆུ་ལྗགས་ལ་བཞེས་ནས་སུམ་གཉིས་ཆུ་ཕལ་པ་རེད་གསུངས་པ་ལ།
མཁས་པ་ཤེས་རབ་ཡིད་མ་ཆེས་པ་ལ། མངོན་དུ་གསལ་བར་མཛད་པས་ཡིད་ཆེས། བཤགས་པ་ཕུལ། ང་རྒྱལ་ཅན་རྣམས་ལ་རང་རང་གི་རློམ་པ་དང་བསྟུན་པའི་མིང་ནས་འབོད་བསྔགས་པ་མཛད་སྔ་ཕྱིར་བྱུང་དང་འབྱུང་འགྱུར་ཡི་གེར་བཀོད་དེ་གནང་བས་ང་རྒྱལ་ཞི་ནས་སྣོད་ལྡན་དུ་གྱུར་པ་མང༌། ཚལ་ཁམས་འཁྲུགས་པ་སྡུམ། དེ་ནས་མདོ་ཁམས་སུ་བྱོན་སོག་ཆུར་ལྕགས་ཟམ་བཙུགས། འཇམ་དབྱངས་ཀྱིས་ལོ་གསུམ་ནས་རྒྱ་ནག་ཏུ་འབྱོན་དགོས་པར་ལུང་བསྟན། རྩ་ཐིག་རླུང་གསུམ་གྱི་གནད་རྣམས་མཁྲོལ་བལྟས་བསྟན་པས་རྣལ་འབྱོར་སྙིང་འགྲེལ་མཛད། ཀླུ་སྒྲུབ་ཀྱི་དགོངས་པ་ཇི་བཞིན་གཟིགས་ནས་ཆོས་དབྱིངས་བསྟོད་འགྲེལ་མཛད། ནོར་བཟང་གི་བླ་མ་བསྟེན་ཚུལ་ཡང་ཡང་དྲན་ནས་ཀུན་བཟང་སྤྱོད་པའི་སྨོན་ལམ་མཛད།
ཡང་ཕལ་ཆེན་ཞིང་བཀོད་ཀྱི་བསྟན་བཅོས་མཛད། སྐྱན་དུ་དགོན་པ་ལྷུན་གྲུབ་སྟེང་བཏབ། དེ་ནས་ཧོར་རྒྱལ་པོས་གདན་འདྲེན་བྱུང༌། དེའང་སེ་ཆེན་གྱིས་ལོ་སོ་ལྔ། ཐ་མུར་གྱིས་ལོ་བཅུ་གཉིས། ཧྭ་ཤན་གྱིས་ལོ་ལྔ། དུ་ཡན་གྱིས་ལོ་བཅུ་གཉིས། གོ་གན་པས་ལོ་བརྒྱད། ར་ཁྱི་ཕག་གིས་ཞག་བཞི་བཅུ། གུ་ཐུག་རྒྱལ་པོས་ཟླ་གཅིག་རྣམས་རྒྱལ་ས་རིམ་པར་བྱས་ཤིང་འདས།
ཐོག་ཐེ་མུར་འཇའ་ཡན་དུ་ཞེས་བྱ་བ་ས་སྦྲུལ་ལོ་རྒྱལ་སར་ཐོན་ནས་ལྕགས་ལུག་ལོར་གསེར་ཡིག་པ་མགོན་པོ་ཚིམ་ཆིང་སོགས། དབུས་སུ་སླེབས་པས། ཆོས་རྗེ་ཀོང་པོ་ནས་གདན་དྲངས། ས་སྐྱ་ནས་ཚང་གུའི་གུང་ཀུན་དགའ་རྒྱལ་མཚན་གུང་དུ་བྱོན་པ་དང་མཇལ། དེར་ཆོས་རྗེ་གདན་འདྲེན་གྱི་འཇའ་ས་སྒྲགས་འཇའ་ས་ནི། དཀོན་མཆོག་གསུམ་གྱི་བྱིན་རློབས་ཀྱིས་བསོད་ནམས་ཆེན་པོའི་དཔལ་ལ་བརྟེན་ནས་རྒྱལ་པོ་ངེད་ཀྱི་ལུང་རང་བྱུང་རྡོ་རྗེ་ལ་གསོལ་བ། བདེ་བར་གཤེགས་པའི་བསྟན་པ་བྱང་ཕྱོགས་ཀྱི་རྒྱལ་པོ་རྣམས་ལ་དར་བར་འགྱུར་བ་ལུང་བསྟན་པའི་སྟོབས་ཀྱིས་སངས་རྒྱས་ཀྱི་ཆོས་ལུགས་ཀྱང་ཅི་རིགས་པ་རྟོགས་པར་ཡོད་འདུག ། དེ་རྗེས་ནས་སེ་ཆེན་རྒྱལ་པོས་ཀྱང་བླ་མ་དགེ་བའི་བཤེས་གཉེན་རབ་ཏུ་མང་པོ་བརྟེན་ཞིང་བཀུར་བས་སངས་རྒྱས་ཀྱི་བསྟན་པ་ས་ཆ་འདིར་དར་བྱར་བྱས་འདུག་པ་ཀུན་ལ་གསལ་མོད། ངེད་ཀྱིས་ཀྱང་བསྟན་པའི་སྐྱོང་བྲན་ལེགས་པར་བྱེད་འདོད་པ་དང་ཁྱེད་ཐོས་པ་མང་པོ་དང་ཡོན་ཏན་ཁྱད་པར་དུ་འཕགས་ཤིང་བཟང་པོ་དུ་མ་དང་ཡང་ལྡན་ཟེར་བ་ཐོས་པས་མགོན་པོ་ལ་སོགས་པའི་གསེར་ཡིག་པ་རྣམས་ཁྱེད་ལེན་དུ་བཏང་བ་ཡིན། གལ་ཏེ་ཁྱེད་སྙད་གཞན་བྱས་ནས་མི་ཡོང་བར་གྱུར་ན།
དད་པ་ཅན་གྱི་སེམས་སུན་འབྱིན་པའི་ཉེས་པ་དང་རྣལ་འབྱོར་པ་རང་གི་ཡུལ་སྤོང་མ་ཐུབ་པའི་བག་ཆགས་ས་བོན་དྲི་ང་བ་དང་གཞན་དོན་ཕྱོགས་མེད་དུ་བྱེད་པར་འདོད་པའི་ལྷག་བསམ་འཇིག་པར་འགྱུར་བའི་སྐྱོན་དང༌། བསྟན་པ་ལ་མ་བསམ་པར་འགྱུར་བའི་སྡིག་པ་དང༌། སེམས་ཅན་རྣམས་ཀྱི་དཀའ་ཐུབ་སྡུག་བསྔལ་ལ་ཇི་མི་སྙམ་པའི་སྒྲིབ་པ་དང༌། ངེད་ཀྱི་ཁྲིམས་ལུགས་ཆེན་པོའི་འཇའ་ས་ལ་ལོག་པ་བྱས་པའི་སྒོ་ནས་ངེད་ཀྱི་སེམས་མ་རངས་པར་བྱས་པའི་སྟོབས་ཀྱིས་བསྟན་པ་བྱིན་པོ་ལ་གནོད་པ་བྱས་པར་མི་འགྱུར་བ་ཨེ་ཡིན་དེ་བས་ན་ངེད་ཀྱིས་མགོ་བྱས་སེམས་ཅན་ཐམས་ཅད་ཀྱི་དོན་ལ་བསམས་ནས་མགྱོགས་པར་བྱོན། འདིར་ཕེབས་ནས་བསྟན་པའི་བྱ་བ་ཁྱེད་ཀྱི་འདོད་པ་དང་མཐུན་པར་སྒྲུབ་པ་ཡིན། ལུག་ལོ་དཔྱིད་ཟླ་ཐ་ཆུང་གི་ཚེས་བཅུ་གསུམ་ལ་ཏའི་ཏུུ་ན་ཡོད་དུས་བྲིས། ཟེར་བ་དང༌། འཇའ་སའི་རྟེན་ལ་ཀརྨ་པཀྴི་ལ་མོང་གོར་རྒྱལ་པོས་ཕུལ་བའི་གསེར་དམ་སོགས་ཕེབས། ས་སྐྱ་སོགས་བོད་ཀྱི་བླ་དཔོན་རྣམས་ལ་སྭོན་ཆེན་དབེན་རྣམས་ཀྱི་བཀའ་ཤོག་ནི། རྒྱལ་པོའི་ལུང་གི །
ཀུན་དགའ་རྒྱལ་མཚན། བདེ་རྒྱལ་འོད་དུ་དབེན་ཤ ། ཡེ་ཤེས་དཔལ་ཀུན་དགའ་རྡོ་རྗེ། བྱང་ཆུབ་རྒྱལ་མཚན་རྣམས་ལ། རྒྱལ་པོའི་ལུང་གིས། བླ་མ་ཀརྨ་པ་གདན་འདྲེན་པ་ལ་མགོན་པོ་ལ་སོགས་པ་འདི་ནས་མངགས་པའི་གསེར་ཡིག་པ་རྣམས་དང་ལྷན་ཅིག་ཏུ་གྱིས་ལ། རིན་པོ་ཆེ་ཀརྨ་པ་གར་བཞུགས་པ་སོང་ནའང་ཁྱེད་རྣམས་ཀྱིས་གྲོགས་དན་གྱིས་ལ་གོང་དུ་མགྱོགས་པར་ཡོང་དུ་ཆུག ། ལེ་ལོ་དང་འཛོལ་བ་བྱུང་བར་སོང་ན་ཉེས་པ་ཁྱེད་རྣམས་ལ་ལེན་ཏེ་འོང༌། ལུག་ལོ་ཟླ་བ་གསུམ་པའི་ཚེས་ལ། ཞེས་ཟེར་བ་འདུག་པས་གུང་ཀུན་དགའ་རྒྱལ་མཚན་གྱིས་ཀྱང༌།
ཆོས་རྗེ་ཕེབས་པའི་ཞུ་བ་མཛད་པ་ལ་ཞལ་གྱིས་བཞེས། གུང་སྔོན་ལ་བྱོན། ཆོས་རྗེའང་འདམ་དུ་བྱོན་སྐབས། རྒྱལ་པོ་ལ་བར་ཆད་འོང་མི་འཕྲད་པར་འདུག་གསུངས་ཚུར་ཕེབས། དགུན་མཚུར་ཕུར་བཞུགས། རྒྱ་ནག་ཏུ་བྱོན་པ་ལ་འུ་ལག་སྟོང་ཚོ་ཙམ་དགོས་ཀྱང༌། མི་སྡེ་ལ་གཟན་པར་དགོངས་རང་རྟ་རང་མཛོ་མཛད་ནས་ཆུ་སྤྲེའུ་ལོ་ཟླ་བ་གཉིས་པའི་ཚེས་གཅིག་ལ་མཚུར་ཕུ་ནས་བཏེག་ནས་བྱོན། མདོ་ཁམས་སུ་ཕེབས། རྒྱ་ནག་ནས་བསུ་བ་ལ། ར་ཛ་ཏ་ཚེ་དབེན་དང༌།
ཟམ་བྷའོ་གཉིས་སླེབས། འཇའ་ས་ནི། རྒྱལ་པོའི་ལུང་གི། དགེ་བའི་བཤེས་གཉེན་རང་བྱུང་རྡོ་རྗེ་ལ་གསོལ་བ། ངེད་ཀྱིས་མགོན་པོ་མངགས་ནས་ཁྱེད་ལེན་དུ་བཏང་བ་ཡིན་པ་ལ། ངེད་ཀྱི་ལུང་ལ་ལོག་པ་མ་བྱས་པར་ཡོང་གི་ཡོད་ཟེར་བ་ཐོས་པའི་དོན་ལ། ར་ཛ་ཏ་ཚེ་དབེན་དང༌། ཟམ་བྷའོ་གཉིས་མངགས་ནས། ཡི་གེ་རྟེན་དང་བཅས་པ་བསྐུར་ཡོད། ཤིང་ཀུན་ཏུ་མ་བཞུགས་པར་ཟླ་བ་གཉིས་པའི་ཚེས་ཉི་ཤུའི་ཁོངས་སུ་ཕོ་བྲང་དུ་སླེབ་པར་བྱོན།
སྤྲེའུ་ལོ་ཟླ་བ་དང་པོའི་ཚེས་གཉིས་ཀྱི་ཉིན་ཏའི་ཏུ་ན་ཡོད་དུས་བྲིས། ཟེར་བ་དང༌། ལམ་ཡིག་ཞིང་གི་མི་ཆེན་རྣམས་ཀྱི་བཀའ་ཤོག་ཏུའང༌། རྒྱལ་པོའི་ལུང་བྱོན་ནས། ཀརྨ་པཀྴི་རང་རྟ་ལ་འབྱོན་གིན་ཡོད་ཟེར་ནས་གསེར་ཡིག་ཡོང་འདུག་པས། རང་རྟ་ལ་རྩྭ་ཆས་བྱིན། བླ་མ་ཆེན་པོ་འབྱོན་པའི་ལུགས་བཞིན་མི་དཔོན་རྣམས་ཀྱིས་བསུ་བ་གྱིས། སོགས། ཟེར་བ་འབྱོར། མདོ་སྨད་ནས་བཟུང༌།
བསུ་བ་དང༌། བཀུར་སྟི་ཆེན་པོ་རིམ་པར་བྱུང༌། རྒྱ་བོད་ཀྱི་ལམ་དུ་འགྲོ་དོན་ཆེན་པོའང་ཐོགས་མེད་དུ་མཛད། ཟླ་བ་བརྒྱད་པའི་ཚེས་བཅུ་གཉིས་ལ་རྒྱལ་པོ་གཤེགས་པར་མཁྱེན་ནས་སྒྲིབ་སྦྱོང་ཆོ་ག་མཛད། ཟླ་བ་བཅུ་གཅིག་པའི་ཚེས་བཅོ་བརྒྱད་ལ་ཕོ་བྲང་ཆེན་པོར་བྱོན། མཆོད་པའི་བྱེ་བྲག་དུ་མས་ཕེབས་བསུ་བྱས། རྒྱལ་བུ་རཏྣ་ཤྲཱི་བློན་པོ་དང་བཅས་པས་བཀུར་སྟི་ཆེན་པོ་བྱས། རྒྱལ་པོ་བཙུན་མོར་བཅས་ལ་དབང་མཛད། རྒྱལ་བུ་ལའང་བར་ཆད་འབྱུང་བར་མཁྱེན་ནས་བློན་པོ་ལ་གསུངས། ཏི་ཤྲཱི་ཆེན་པོ་ཀུན་དགའ་རྒྱལ་མཚན་གྱིས་ཆོས་རྗེ་གདན་དྲངས།
བཞུགས་གདན་ཆོས་རྗེ་གོང་དུ་བཀུར། དེ་རྗེས་རྒྱལ་བུའང་གཤེགས་ནས་སྒྲིབ་སྦྱོང་མཛད། དེའི་ཕོ་བོ་ཐོ་ག་ན་ཐི་མུར་ཟེར་བ་རྒྱ་ནག་ཆེན་པོ་སྨན་རྩེའི་ཡུལ་དུ་བཞུགས་པ་ཟླ་བ་དྲུག་ནས་རྒྱལ་སར་བསྐོས་ན་སེ་ཆེན་དང་མཉམ་པ་རྩིས་པ་རྣམས་ཟེར། ཆོས་རྗེས་ཀྱང་ལུང་བསྟན། བྱ་ལོ་ལ་སྨེ་རྩེ་ནས་ཕོ་བྲང་ཆེན་པོར་ཕེབས་པའི་བསུ་བ་ལ། མི་བྱེ་བ་ཕྲག་དུ་མ་འཚོགས་པའི་ཁྲོམ་ལ་སུས་ཀྱང་ལམ་མི་ཕྱེད་པ་ལ། ཆོས་རྗེ་ཐུགས་རྗེའི་བདག་ཉིད་ཞྭ་ནག་གསོལ་མ་ཎིའི་དབྱངས་མཛད་ཅིང་བྱོན་པས་ཁྲོམ་ཐམས་ཅད་ཀྱིས་ཕེབས་ལམ་ཕྱེ། རྒྱལ་པོ་ཆེན་པོ་ཉིད་གུར་ཆེན་མོའི་མདུན་དུ་བྱོན་ནས་ཕེབས་བསུ་དང་གུས་པ་ཆེན་པོས་ཞབས་ལ་བཏུགས། རྒྱལ་པོ་བཙུན་མོ་བློན་པོའི་ཚོགས་དང་བཅས་པ་ཐམས་ཅད་ཀྱིས་ཆོས་ལུགས་སུ་དབང་ཁྲིད་ཞུས། འཇིག་རྟེན་ལུགས་སུ་གྲོས་དྲིས།
ཆོས་འཇིག་རྟེན་གྱི་རེ་ས་ཐམས་ཅད་ཆོས་རྗེ་རིན་པོ་ཆེ་ལ་བྱས། འབུལ་དང་བཀུར་བསྟི་བསམ་གྱིས་མི་ཁྱབ། སྐབས་ཤིག་མི་དཔོན་འགའ་འཁྲུགས་པ་ལ། ཆོས་རྗེས་ཞལ་ཏ་གནང་བས་ཉན། ཟླ་བ་དྲུག་པའི་ཚེས་བརྒྱད་ལ་ཕོ་བྲང་ཆེན་པོ་ཤོང་ཏོར་རྒྱལ་པོ་ཁྲི་འདོན་བྱས། ཤིས་བརྗོད་མཛད། ཆོས་རྗེ་ཉིད་དེར་བཞུགས་རིང་རྒྱལ་ཁམས་བདེ་བའི་ཁག་ཁུར་མཛད། ཉེ་གནས་གྲགས་བརྩོན་བོད་དུ་འབུལ་བ་སྐྱེལ་བར་བརྫངས། ཕོ་བྲང་ཆེན་པོར་ཡོན་མཆོད་གཉིས། ཆོས་དང་འཇིག་རྟེན་གྱི་གསུང་འཕྲོས་མང་དུ་མཛད།
ཤིང་ཁྱི་ལོར་སྤྱན་རས་གཟིགས་ཀྱིས་ལུང་བསྟན་པས། བོད་ལ་འབྱོན་པའི་ཞུ་བ་མཛད་པས། རེ་ཞིག་བྱོན་ནས་ལོ་གཉིས་ནས་འདིར་ཕེབ་པར་ཞུ་གསུངས་པ་ལ་ཞལ་བཞེས་མཛད། ཚལ་པ་སི་ཏུ་དགེ་སྦྱོང་ཆེན་པོ་ལ་གོ་བོ་ཤྲཱིའི་མིང་དང་ཤེལ་ཐམ། མཚུར་ཕུ་སོགས་ཀརྨ་པ་ལ་གཏོགས་པའི་ལྷ་སྡེ་མི་སྡེ་རྣམས་དར་རྒན་དུ་ཕུལ། བོད་སྤྱི་ལ་ཕན་པའི་འཇའ་ས་གསུམ། བསྟན་འགྱུར་བཞེངས་པའི་ཆ་སྐྱེན་སོགས་འབུལ་རྫོང་རྒྱ་ཆེར་མཛད། མཆོད་ཡོན་རྟེན་འབྲེལ་འགྲིགས། འགྲོ་དོན་ཆེ། སྐུ་ཁམས་བཟང༌།
བོད་སྤྱི་ལ་དར་རྒན་ཚལ་པ་ལ་གནང་སྦྱིན་སོགས་དང་བཅས་ཡར་བྱོན། ལམ་དུ་ལྷ་ཁང་བཞེངས། བཙོན་བཀྲོལ་བ། འཁྲུགས་པ་སྡུམ་པ། དབང་བསྐུར་ཆོས་སྦྱིན་སོགས་འགྲོ་དོན་དཔག་མེད་མཛད། ཤིང་ཕག་ཟླ་བ་བརྒྱད་པར་འདམ་དུ་ཕེབས། ཕེབས་བསུ་བོད་ཀྱི་བླ་དཔོན་ཀུན་འཛོམ་སར་སྐུ་སྐྱོས་ལ་འཇའ་ས་གསུམ་པོ་བསྒྲགས། གཟན་ཆ་ཆུང༌། སྐུ་སྐྱོས་ཆེ་བས་ཐམས་ཅད་དད། གསེར་དངུལ་གྱིས་བསྟན་འགྱུར་པོ་ཏི་བརྒྱ་དྲུག་བཅུ་བཞེངས།
ལྷ་ས་བསམ་ཡས་སོགས་སུ་བྱོན་མཆོད་འབུལ་དཔག་མེད་མཛད། སླར་ཡང་གདན་འདྲེན་གསེར་ཡིག་སྔ་ཕྱི་གཉིས་སླེབས། བསམ་ཡས་མཆིམ་ཕུར་ཟླ་བ་དྲུག་བཞུགས། གུ་རུ་རིན་པོ་ཆེ་སོགས་ཞལ་གཟིགས་ནི་རྟག་པར་  འབྱུང༌། ཚེ་ཆུ་བཏོན། མེ་བྱི་ལོར་སླར་ཡང་གདན་འདྲེན་གསེར་ཡིག་པ་གསུམ་པ་སླེབས། འཇའ་ས་ནི། དཀོན་མཆོག་གསུམ་གྱི་བྱིན་རླབས་ལ་བརྟེན་ནས། ཐའི་ཧོར་ཐའི་ཧུ་དེད་ཀྱི་ཨེ་ཇི། ཆོས་རྗེ་རིན་པོ་ཆེ་ཀརྨ་པའི་དྲུང་དུ།
ན་ནིང་བླ་མ་ཡར་བྱོན་དུས་ཐུགས་དགོངས་བཟང་པོའི་སྒོ་ནས་རང་རེ་ལ་ཕན་པའི་བྱ་བ་བཟང་པོ་སྒྲུབས་ནས་མྱུར་དུ་ཕྱིར་འབྱོན་པར་ཞལ་གྱིས་བཞེས་ཤིང༌། བླ་མ་བྱོན་ནས་ལོ་གཉིས་སོང་བ་ལ། བླ་མས་གསུངས་པའི་ཆོས་དྲན་ཅིང༌། བླ་མ་ལ་མོས་གུས་དང་དད་པ་ཡོད་པའི་དོན་ལ། སྔར་ཡང་གདན་འདྲེན་གྱི་གསེར་ཡིག་པ་བཏང་ན་ཡང༌། ད་བར་དུ་འདིར་ནམ་ཆགས་ཕེབས་ཀྱི་ཚིག་ཁ་གསལ་མ་ཐོས་པའི་དོན་ལ། ཡང་བླ་མ་གདན་འདྲེན་པ་ལ་དགེ་བཤེས་དོན་རིན་གྱི་མགོ་བྱས་གསེར་ཡིག་པ་རྣམས་བཏང་ཡོད་པས། རང་རེ་ལ་བསམས་ནས་བསྟན་པའི་ཞབས་ཐོག་ལ་དགོངས་ཏེ་མྱུར་དུ་འབྱོན་པ་བླ་མ་མཁྱེན། གལ་ཏེ་མྱུར་དུ་མ་བྱོན་པར་གསུང་ཐོག་ཏུ་མ་ཕེབས་ན། དད་པ་དང་ལྡན་པའི་བུ་སློབ་རྣམས་ཀྱི་ཡི་ཆད་པ་དང༌།
གཞན་ཡང་ཆོས་ལ་ལོག་པ་རྣམས་ཀྱིས་ཐོས་ནས། ཁོང་ལྟ་བུ་གསུང་ཐོག་ཏུ་མ་ཕེབས་ན་གཞན་རྣམས་གང་ན་བདེན་ཟེར་ཅིང་བསྟན་པ་ལ་གནོད་པས། གསེར་ཡིག་འདི་རྣམས་སླེབ་པ་དང་ངེད་ལ་བསམས་ནས་བསྟན་པའི་ཞབས་ཐོག་དང་སེམས་ཅན་གྱི་དོན་ལ་དགོངས་ནས་མྱུར་དུ་འབྱོན་པ་བླ་མ་མཁྱེན། ཡི་གེ་གཟིགས་པའི་རྟེན། ནམ་བཟའ་ཆ་ཚང་མ་གཅིག ། གསེར་བྲེ་ཆེན་གཅིག ། མཆོད་པའི་ཆས་བསྐུར་བདོག ། བྱི་ལོ་ཟླ་བ་དང་པོའི་ཚེས་བཅུའི་ཉིན་ཏའི་ཏུ་ནས་བྲིས་ཟེར་བ་ཕེབས། དེ་ནས་བོད་ཀྱི་བླ་དཔོན་ཐམས་ཅད་ཀྱིས་ཞབས་ཏོག་བཀུར་སྟི་བཅས་བྱི་ལོ་ཟླ་བ་བརྒྱད་པར་འདམ་དུ་བྱོན། ཏི་ཤྲི་ཆེན་པོའི་ལུགས་ཀྱི་སྐྱེལ་བསུ་དང་རྫོང་བ་གྱིས་ཞེས་འཇའ་ས་ཕེབས་ཀྱང༌།
གསེར་ཡིག་པའི་ཆ་རྐྱེན་མ་རྟོགས་གཟན་ཆ་ཅི་ཡང་མེད་པར་མཛད་པས་བོད་དང་བོད་ཆེན་པོའི་མི་དཔོན་འཇའ་མོ་ཐམས་ཅད་ལྷག་པར་དད། རིམ་པར་བྱོན་པས་སླར་ཡང༌། གོང་མས་མགྱོགས་བསྐུལ་ཞུ་ཡིག་ཏུ། མྱུར་བོར་བྱོན་འདིར་ཉི་མ་སྔ་ཕྱི་ལའང་བླ་མ་ཕེབ་པ་ལ་ཁྱད་ཆེ་བ་ཡིན། ཟེར་བ་སོགས་འབྱོར། གླང་ལོ་ཟླ་བ་གསུམ་པའི་ཚེས་གཅིག་ལ་ཕོ་བྲང་ཆེན་པོར་བྱོན། ཕེབ་བསུ་སོགས་མཐོང་བཀུར་སྔར་བས་ཀྱང་ཆེ། རྒྱལ་པོ་ཉིད་ཀྱང་ཕོ་བྲང་ནང་མཱི་སྒོར་བསུ་བ་ལ་བྱོན། ། གུས་པས་ཕྱག་དང་ཞལ་མཇལ་གྱི་འབུལ་བ་བྱས། ཞག་མང་པོར་དབང་ཆོས་མཛད།
སྐབས་ཤིག་རྒྱལ་པོ། བློན་པོ་ཐའི་ཤྲཱི། ཆོས་རྗེ་རིན་པོ་ཆེ་སྟེ་ཡོན་མཆོད་གསུམ་གྱིས་བསྟན་པའི་སྐྱོང་བྲན་དང་རྒྱལ་ཁམས་བདེ་ཐབས་ཀྱི་བཀའ་གྲོས་རྒྱ་ཆེར་མཛད། བསམ་ཡས་ནས་བཞེས་པའི་ཚེ་ཆུ་རྒྱལ་པོ་ལ་གནང༌། གསེར་བྲེ་བཞི་སོགས་འབུལ་ཆེན་མཛད། དབྱར་ཐན་པ་ཆེན་པོ་བྱུང༌། གོང་མ་ནས་ཆར་འབེབས་གནང་དགོས་ཞུས་པས། ཆར་ཆེན་པོ་བབས། ཀར་སྡེ་དུ་མ་བཙུག ། མཚུར་ཕུ་སོགས་དབུས་གཙང་རྣམས་ལ་འབུལ་སྐྱེལ་ཡང་ཡང་བརྫངས།
ས་གཡོས་ཆེན་པོ་འབྱུང་བར་མཁྱེན་ནས་མཆོད་ཡོན་ཐམས་ཅད་ཐང་དུ་གཟིམ་གུར་མཛད་ནས་བཞུགས་པས་ཉེས་སྐྱོན་མ་བྱུང༌། རྒྱ་དང་མདོ་སྨད་ཀྱི་བནྡེ་འགའི་སྤྱོད་ངན་ལ་བརྟེན་ནས་ཆོས་མི་དགའ་བའི་མི་དཔོན་རྣམས་ཀྱིས་དགོན་སྡེ་མང་པོ་བཤིག ། བཙུན་པ་ངན་པ་རྣམས་མི་སྐྱར་ཕབ་ཁྲལ་དམག་གི་ལུང་བསྒྲགས་པ་ལ། ཕོ་བྲང་གི་ཁྲིམས་ར་ཆེན་པོ་འུ་མོན་གདོང་དུ་བླ་མ་མི་དཔོན་ཐམས་ཅད་འཚོགས་པའི་སར། ཆོས་རྗེ་རིན་པོ་ཆེ་བྱོན་ནས་ཁྱིའུ་ལ་བཞུགས་ཏེ་ཁྱོད་རྒྱལ་བློན་རྣམས། ཏི་ཤྲཱིས་གཙོ་མཛད། ངེད་ཆོས་པ་རྣམས་དབང་མེད་དུ་བོས་ནས། འདིར་བསྟན་པའི་བྱ་བ་མི་སྒྲུབ་པའི་ཁར་བསྟན་པ་བསྣུབས་ལུགས་འདི་འདྲ་བྱེད་པ་ཅི་ཡིན། ངེད་ཚོ་ཚེ་འདིའི་ལྟོ་གོས་མ་ཕྱིས་པར་ཁྱེད་ཚོ་ལ་ཞུར་ཡོང་སྙམ་མམ། སྔོན་གྱི་སེ་ཆེན་རྒྱལ་པོ་ལ་སོགས་གོང་མ་ཚོས་བྱ་བ་ནོར་ནས་ད་ཁྱེད་ཚོས་མཆོས་པ་ཡིན་ནམ།
རྒྱལ་པོའི་སྐུ་ཚེ་དང་རྒྱལ་ཁམས་ཀྱི་ཁག་ཁྱེད་བློན་པོ་རེ་རེ་ཙམ་གྱིས་ཐེག་ན་ཁུར། ངེད་ཐམས་ཅད་བོད་དུ་འགྲོ་བ་ཡིན། ཞེས་སོགས་བཀའ་བཀྱོན་མང་པོ་བྱོན་པས་ཐམས་ཅད་སྐྲག་ནས་ལྷ་ཁང་རྣམས་གསོས། བནྡེ་བཟང་ངན་ཐམས་ཅད་དར་རྒན་འདོན་པའི་འཇའ་ས་བསྒྲགས། བོད་ཆོལ་ཁ་གསུམ་ལ་དཀར་ཐོག་མེ་ཏོག་ལོ་གསུམ་ཕྱེད་འཇག་གི་འཇའ་ས་དང༌། དེའི་རྒྱབ་གནོན་ཆོས་རྗེའི་བཀའ་ཤོག་དང་བཅས་པ་བསྒྲགས། རྒྱལ་པོའི་ཞལ་ནས། བླ་མཆོད་གཞན་ཐམས་ཅད་ལ་སྦྱིན་བདག་དང་ས་ཆའི་ཞལ་ཏ་ཞུ་རྒྱུ་འདུག ། ཁྱེད་ལ་དེ་འདྲ་མེད་དམ་གསུངས། ངེད་ལའང་ཀོང་པོའི་རྒྱལ་ཁམས་མི་ཁྱིམ་འབུམ་ཕྲག་ཙམ་ཡོད་གསུངས་པས།
འོ་ན་དེའི་མི་དཔོན་ལ་ངེད་ཀྱིས་གནང་སྦྱིན་སོགས་བྱེད་ཞུས་པས། དེ་ངེད་རང་གིས་ཐུགས་རྗེ་ཆེན་པོ་ལ་གསོལ་བ་བཏབ་ནས་ཆོས་ཀྱིས་འདུལ་བ་ཡིན། ཡུལ་དེ་མི་དཔོན་གྱིས་འདུལ་མི་ནུས་གསུངས། སླར་ཡང་ནག་ཕྱོགས་ཀྱི་བློན་པོ་ངན་པས་གནམ་མཆོད་ལ་གནོད་པ་བྱས་པས། ཆོས་རྗེ་རིན་པོ་ཆེའང་ཅུང་ཟད་ཐུགས་ཆད། སྟག་ལོ་ཟླ་བ་གསུམ་པའི་ཚེས་བརྒྱད་ལ་རྒྱལ་བློན་ཀུན་འཛོམ་སར། རྣལ་འབྱོར་ང་ནི་ནམ་མཁའི་སྤྲིན་དང་འདྲ་གར་འགྲོ་མི་ཤེས་པས་རྒྱལ་པོས་གཙོ་མཛད་ཁྱེད་རང་རང་གི་ཆོས་ཀྱི་དོན་སྒྲུབ་པར་འདོད་པ་རྣམས་མྱུར་དུ་སྒྲུབས་ཤིག་གསུངས་ཀྱང༌། བོད་དུ་འབྱོན་གསུངས་པའི་འཕྲོ་ཡིན་དེར་འབྱོན་དགོངས་པ་ཡིན་འདུག་བསམ་པ་མ་གཏོགས་སྐུ་འདའ་བའི་གསུང་དུ་མ་གོ། ས་ཡོས་ལོ་ཐན་པ་ཆེན་པོ་བྱུང་བ་ལ་ཀུན་གྱིས་ཆར་འབེབས་མཛད་པར་གསོལ་བ་བཏབ་པས་ཆར་ཆེན་བབས། ཆུ་ཚན་ཁར་སྐུ་ཁྲུས་མཛད།
ཁུ་བ་རྣམས་འཁོར་སློབ་སྐྱེལ་བསུ་དང་བཅས་པར་འཐུང་བ་ན་བྱིན་རླབས་ཀྱིས་ཉམས་རྟོགས་ཁྱད་པར་ཅན་སྐྱེས་པ་སོགས་རྟགས་ཆེན་པོ་མངོན་དུ་གྱུར། དེ་ནས་ཕོ་བྲང་ཤང་ཏོར་མ་ཕེབས་ཀྱི་བར་དུ་འཇའ་ཚོན་དང༌། མེ་ཏོག་གི་ཆར་རྒྱུན་མ་ཆད། འཁོར་རྣམས་ཀྱིས་ཅི་ཡིན་ཞུས་པས། ཆོས་རྗེ་རིན་པོ་ཆེའི་ཞལ་ནས་དགེ་བའི་བཤེས་གཉེན་གཅིག་གཤེགས་འདོད་པ་ཡིན་འདུག་གསུངས། ཕོ་བྲང་དུ་རྒྱལ་པོ། དཔོན་མོ། བློན་པོའི་ཚོགས་ཐམས་ཅད་ཆོས་ཀྱི་བདུད་རྩིས་ཆར་བབས་པས་ཐམས་ཅད་ཚིམས་པར་མཛད། བློན་ཆེན་ཐའི་ཤྲཱིས་ཕྱག་འཚལ་ནས་སྐུ་མྱ་ངན་ལས་མི་འདའ་བར་གསོལ་བ་བཏབ་ཀྱང་ཞལ་གྱི་མ་བཞེས། གོ་བོ་ཤྲཱི་དཀོན་མཆོག་རིན་ཆེན་གྱིས་ཆོས་རྗེ་གཤེགས་ན་སྐུ་སྐྱེ་བ་ཕྱི་མ།
ཡུལ་ཁམས་གང་དུ་འཁྲུངས། གང་དུ་འབྱོན་ཡོང༌། བདག་ཀྱང་ཞབས་དྲུང་དུ་སྐྱེ་བའི་སྨོན་ལམ་འདེབས་ཞུས་པས། ངེད་ཤར་ཕྱོགས་ཀོང་པོའི་རྒྱལ་ཁམས་དང་ཉེ་བ་ཤིག་ཏུ་འདུན་པ་གཏོད་འོང༌། ཁྱེད་རང་དེར་འདུན་པ་གཏོད་གསུངས། སློབ་མ་ཚོས་ཞལ་ཏ་ཞུས་པས། ཆོས་ལ་བརྩོན་པར་གྱིས། བོད་ཀྱི་གདུལ་བྱ་ཀུན་ལའང༌། སྔོན་ཕག་ལོ་ནས་བྱི་བ་ལོའི་བར་སྔར་ཁ་ཏ་བྱས་ཚར་དཔོན་སློབ་མྱུར་དུ་འཕྲད་པར་བྱའོ་གྱིས་གསུངས། དགུང་གྲངས་ང་དྲུག་བཞེས་པ་ས་ཡོས་ཟླ་བ་དྲུག་པའི་ཚེས་བཅུ་བཞིའི་ཉིན་མ་ཕྱེད་ཡོལ་ཉིན་བདེ་མཆོག་གི་བློས་སླངས་ལ་ཕྱག་བསྐོར་མཛད་ནས་བཞུགས་ཏེ་ཐལ་སྦྱར་བཅས་བཀའ་བརྒྱུད་བླ་མ་དང་ཡི་དམ་དཔའ་བོ་མཁའ་འགྲོ་མང་པོ་བྱོན་འདུག་པས།
མཆོད་པ་ཕུལ་གསུངས། ཆོས་རྗེ་ཉིད་ཀྱིས་བདེ་མཆོག་གི་བདག་འཇུག་བཞེས་པར་མཛད་ནས་བདུད་རྩི་ཕྱག་མཆོད་གནང༌། བདུད་རྩི་དེ་ཀུན་ལ་དྲོངས་གསུངས་ནས་ཐམས་ཅད་ལ་བཀྱེ་བར་མཛད། བདེ་མཆོག་གི་རྩ་སྔགས་གསུང་བཞིན་ཌཱ་མ་རུ་དཀྲོལ་ཏེ། རྣལ་འབྱོར་ང་ཞིང་ཁམས་གཞན་དུ་འགྲོ་བས་ཁྱེད་རྣམས་ཆོས་ལ་བརྩོན་པར་མཛོད། ཅེས་གསུངས་ཏེ་དེ་ཉིད་དུ་གཟུགས་སྐུའི་དཀྱིལ་འཁོར་ཆོས་དབྱིངས་སུ་ཐིམ་པའི་ཚུལ་བསྟན། སང་ཚེས་བཅོ་ལྔའི་དགོང་མོ་ཟླ་བ་ཤར་པའི་ཚེ་ཟླ་བའི་ནང་ན་ཆོས་རྗེ་རིན་པོ་ཆེ་ཞལ་བསྟན་པ་སྒོ་སྲུང་གིས་མཇལ་བས། རྒྱལ་པོའི་ཉན་དུ་གསོལ་གཞན་རྣམས་ལ་སྦྲན་པས་རྒྱལ་བློན་སོགས་ཕལ་ཆེར་གྱིས་མཇལ། རྒྱལ་པོས་དེ་ལྟ་བུའི་ཐང་སྐུ་བཞེངས་ནས་རང་བྱུང་ཟླ་ཞལ་མ་ཞེས་སྐུ་དངོས་དང་བྱིན་རླབས་མཚུངས་པར་བྱེད། དེ་སྐབས་བོད་དུ་རྟོགས་ལྡན་གྲགས་སེང་བས་ཀྱང་ཟླ་བའི་སྟེང་དུ་ཆོས་རྗེ་ཕར་ཚུར་བཞུད་པར་གཟིགས་ཤིང་རྩེ་ལྔའི་སློབ་དཔོན་སེང་གེ་སོགས་སྒོམ་ཆེན་ཉི་ཤུ་ཙམ་དང༌།
སྔོན་ཉིད་ནས་སྲོག་བསྐྱབས་པའི་སོག་པོ་དཔོན་གཡོག་གསུམ་དང༌། སྔོང་ཧུད་དཔོན་གཡོག་རྣམས་སོ་སོར་མཇལ་ཚུལ་མི་འདྲ་བ་རེ་རེ་བསྟན་པ་བྱུང༌། གདུང་ཞག་བཅུ་བཞིར་རྒྱལ་པོའི་འབྱོར་བ་ཆེན་པོས་མཆོད། དེ་ནས་ཙན་དན་དང་ཨ་ག་རུ་ནག་པོས་སངས་རྒྱས་དང་འཁོར་ལོ་བརྒྱུད་རྒྱལ་གྱི་གདུང་ལྟར་སྦྱངས། འཇའ་ཚོན་གྱི་ནམ་མཁའ་ཁྱབ་པའི་གསེབ་ནས་ཆོས་རྗེའི་སྐུ་མང་དུ་སྣང་བ་ཕལ་ཆེར་གྱིས་མཐོང༌། ཚངས་བུག་ཏུ་བདེ་མཆོག ། སྨིན་མཚམས་སུ་ཆོས་འབྱུང་བསྣོལ་མ་ཡི་གེ་ལྔ་དང་བཅས་པ། སྲིན་མཛུབ་ལ་ཐུགས་རྗེ་ཆེན་པོ་སོགས་ལྷ་སྐུ་ཡིག་འབྲུ་ཕྱག་མཚན་དུ་མ་དང༌། ཡུངས་འབྲུ་ལྟ་བུའི་རིང་བསྲེལ་ཁ་དོག་ལྔ་ལྡན་དཔག་ཏུ་མེད་པ་བྱོན་ཏེ་རྒྱ་ཧོར་མི་ཉག་གི་ཡུལ་ཐམས་ཅད་དུ་མཆོད་པའི་ཞིང་མཆོག་ཏུ་གྱུར་ཏོ།། སློབ་ཚོགས་ནི།
ཉིད་ཀྱི་བླ་མ་ཀུན་ཀྱང་གུས་པ་ཚད་མེད་པས་ཆོས་ཚུར་གསན་པ་དང༌། གསང་ནེའུ་གུང་གསུམ། ཆོས་བདེ་ཟུར་གསུམ་སོགས་ཀྱི་གདན་ས་པ་སྔ་ཕྱི་དང༌། ཞྭ་དམར་གྲགས་སེང༌། མཁས་གྲུབ་གཡུང་སྟོན་པ། ཨོ་རྒྱན་པའི་སྤྲུལ་སྐུ། གྲུབ་ཐོབ་བསམ་རིན། བྲམ་ཟེ་མགོན་པོ། རྟོགས་ལྡན་མགོན་རྒྱལ། རྒྱལ་བ་རི་ཁྲོད་བ།
རྟོགས་ལྡན་ཀུན་གཞོན། ཕུག་པོ་ཆེ། ལྷ་རྗེ་རྣམ་གཉིས། ཆུ་སྒོམ་པ། ཁོ་ཡེ་དགེ་སློང༌། ཁུ་ཡོར་རྟོགས་ལྡན། རྟོགས་ལྡན་ཁྲག་སྐྱུག ། རྟོགས་ལྡན་ཏྲེ་ཧོ། རྟོགས་ལྡན་ཀྲེ་བོ། ཧོར་རྟོགས་ལྡན།
རྫ་རས་གཉིས། ཡེ་རྒྱལ། ལྷ་ཕུ་བ། བླ་མ་དར་ཞྭ། རྟོགས་ལྡན་དབང་བཟང༌། རྟོགས་ལྡན་མགོན་ཡེ། ཉེ་གནས་དགེ་འདུན་དཔལ། ཉེ་གནས་ཡེ་རྒྱལ། སྟག་ཞིག་རས་པ། ནགས་མགོ་རིན་འབྱུང༌།
དྭགས་པོ་ཤིག་ནད་པ། རྟོགས་ལྡན་ལྷ་རས་པ། གཙང་པ་ཚུལ་མགོན། ཤཱཀྱ་རྡོ་རྗེ། ཨ་བྲག་ཆོས་རྒྱལ། ཚོང་དཔོན་ཡོན་རྒྱལ། གཞོན་ནུ་འབུམ། ཤེས་རབ་རིན་ཆེན། རྫོགས་ཆེན་པ་ཚུལ་བློ། ཧེ་རུ་ཀ་པ།
ལྡོང་སྟོན་གཞོན་ནུ། རྡོ་རྗེ་རིན་ཆེན། ཞ་ལུ་དྷརྨ་པ། བླ་མ་དར་འབྱུང་མཁན་རྫ་པར་བ། མཁན་གྲོ་མོ། བླ་མ་ཤེས་དོན། རྒྱལ་སྲས་ཀུན་བྱམས། སློབ་དཔོན་འཇམ་ཉན། སེང་གེ་རྒྱལ་མཚན། མངོན་པ་བ།
སྨན་ལུང་པ། གོ་ཤྲཱི་དྷརྨ་རཱའ་ཛཱ། རྟ་རྣ་གསོད་རིན་གོ་ཤྲཱི་ཀུན་རྒྱལ། ཏའི་དབེན་གོ་ཤྲཱི། ཚལ་པ་སི་ཏུ་དགེ་སྦྱོང་ཆེན་པོ། གླིང་དྲུང་པ། རྒྱ་སྟོན་ཀུན་བརྩོན། ནེ་རིང་བ་ཤཱཀྱ་མགོན་པོ། གཡག་སྡེ་པན་ཆེན། མཁན་པོ་མཁས་བཙུན་སོགས་མཁས་པ་དང་གྲུབ་པའི་ཁྱུ་ཆེན་པོ་དང༌།
སྟག་ལུང་ཀུན་སྤང༌། ཀུན་མཁྱེན་དོལ་པོ། གཡའ་བཟང་བ། དུས་འཁོར་གྲགས་སེང༌། རྔོག་སེང་གེ་སོགས་ཆོས་ཀྱི་འབྲེལ་བའི་སྐྱེས་ཆེན་མང་པོ་སྟེ། གཞན་ཡང་དྭགས་ཀོང༌། དབུས་གཙང༌། མདོ་ཁམས་སོགས་ཡུལ་གྲུ་མང་པོའི་དབེན་གནས་དག་ན། འདིར་ཆོས་རྗེ་རང་བྱུང་པས་ལོ་གསུམ་དང་བཅུ་གཉིས་སོགས་བཞུགས། ཟེར་བ་སོགས་ཡུལ་གྲུ་རེ་རེ་ན་ཡང་མཐའ་ཡས་པར་སྣང་བས་ཐུན་མོང་གི་སྐུ་ཆེའི་མཐོང་བ་དང་ཤིན་ཏུ་མ་མཚུངས་པས་སྐུའི་བཀོད་པ་ཁོ་ན་མཐའ་ཡས་པ་ཞིག་བསྟན་པར་སྣང་ཞེས་ཀུན་མཁྱེན་དྷརྨ་ཀ་རས་གསུངས།
སྒྲུབ་བརྒྱུད་ཀྱི་སློབ་མ་ལ་བལྟས་ན་ཁྲིད་ཁོ་ན་བསྐྱངས་འདྲ། མཁས་པའི་སློབ་མ་ལ་བལྟས་ན་བཤད་པ་ཁོ་ན་མཛད་འདྲ། གྲུབ་གནས་ཚོ་ལ་བལྟས་ན་སྒྲུབ་པ་ཁོ་ན་མཛད་འདྲ། བསྟན་བཅོས་ལ་བལྟས་ན་ཐུགས་རྩོམ་ཁོ་ན་མཛད་པ་འདྲ་བ་བློས་གཞལ་དཀའ་བ་ཁོ་ནའི་ཕྱིར་སློབ་མའི་གྲངས་སོགས་འདི་ཙམ་ཞེས་ཚད་འཛིན་པ་སུ་ཞིག་གི་ནུས། མ་འོངས་དྲུག་པ་སེང་གེའི་མཛད་པ་བསྟན་ནས་ཀྱང༌། སྣང་མཛད་ཀྱི་བར་དུ་སྤྲུལ་པ་རྒྱུན་མི་ཆད་པ་དང༌། མགོན་པོ་ཀུན་ཏུ་གཟིགས་པའི་ཞིང་དུའང་འབྱུང་ཞིང༌། ཉིད་ཀྱི་འཁོར་དང་ཞིང་ཁམས་སོགས་ཀྱང་དེ་དང་མཚུངས་པར་དངོས་དང་ཤུགས་ནས་རྗེ་འདིས་ལུང་བསྟན་པར་སྣང་ངོ༌།། །། བཞི་པ་ཆོས་རྗེ་རོལ་པའི་རྡོ་རྗེའི་རྣམ་ཐར། བཞི་པ་ཆོས་རྗེ་རོལ་པའི་རྡོ་རྗེའི་རྣམ་ཐར་རགས་རིམ་ནི།
ཕོ་བྲང་ཤོང་ཏོར་ཟླ་བའི་དཀྱིལ་འཁོར་གྱི་སྟེང་ནས་འཛམ་གླིང་ལ་གཟིགས་ཏེ་སྐད་ཅིག་གིས་དགའ་ལྡན་དུ་ལྷའི་དྲང་སྲོང་ལེགས་སྐྱེས་སུ་གྱུར་པ་ན། རྒྱལ་བ་བྱམས་པས་ཁྱོད་འཛམ་གླིང་དུ་སྐྱོ་བར་མ་བྱེད་པར་ད་དུང་སེམས་ཅན་གྱི་འདྲེན་པ་ལ་སོང་ཞིག་ཅེས་སུ་ལུང་བསྟན་པ་དང༌། དེ་མ་ཐག་ཏུ་འཛམ་བུའི་གླིང་དུ་སེམས་ཅན་གྱི་དོན་བྱ་དགོས་དགོངས་ཚེ། རྟ་མགྲིན་སོགས་དཔའ་བོ་མཁའ་འགྲོའི་ཚོགས་ཀྱིས་བདུད་རྩི་དྲངས་ཤིང་རབ་གནས་མཐོར་བའི་གཟིགས་སྣང་སོགས་དང་བཅས། སུམ་པའི་ཡུལ་ལྷོ་ལུང་ཆེན་བཅོ་བརྒྱད་དང་མི་རིང་བ་རྔོད་ཨ་ལ་རོང་དུ་ཡབ་བསོད་ནམས་དོན་འགྲུབ་དང༌། ཡུམ་བརྩོན་འགྲུས་རྒྱན་ཞེས་གཞན་སྣང་དུ་སྐྱེ་བོ་ཕལ་པ་དམན་པའི་ཚུལ་བཟུང་བ་ལས་ལྕགས་འབྲུག་ཟླ་བ་གསུམ་པའི་ཚེས་བརྒྱད་ལ་སྐུ་བལྟམས། དེ་མ་ཐག་ཙོག་པུར་བཞུགས་ཏེ་ཡིག་དྲུག་དང་དབྱངས་གསུངས་པས་ཡབ་ཐེ་ཚོམ། ཡུམ་གྱིས་ང་ལ་ཉི་ཟླ་ཁོང་དུ་ཆུད་པ་དང༌། ཉི་ཟླས་ཕྲག་པ་བརྒྱན་པ་དང༌། ཆུ་ཆེན་ལ་ཟམ་པ་བཙུགས་པ་སོགས་ཀྱི་རྨི་ལམ་དང༌།
དངོས་སུ་སྐབས་འགར་ལུས་རང་དབང་མེད་པར་འཕར་བ་སོགས་ངོ་མཚར་མང་བས་ཐེ་ཚོམ་མི་དགོས་གསུངས། ལྟེ་བ་བཅད་ཚེ་དྲི་བཟང་གིས་ཡུལ་ཁྱབ་པ་བྱུང༌། དགུང་ལོ་གསུམ་པར་ཡུམ་ལ། ང་ཀརྨ་པཀྴི་ཡིན་འཛམ་གླིང་ན་གདུལ་བྱ་མང་དུ་ཡོད་པས་འོང་བ་ཡིན་ལྟོས་ཤིག་འཆི་མེད་འཁྲུལ་འཁོར་བྱའོ་གསུངས་ནས་མཛད། ངས་ཁྱོད་ཀྱི་ཁོག་ཏུ་འདི་ལྟར་བྱས་པས་ཁྱོད་འཕར་བ་དང་ཧུབ་བོ་བ་ཡིན། ཞོ་ཁ་བྲག་ཕྱི་ནགས་ཕུ་རྣམས་སུ་ཕྱིན་ནས་ལྟ་དགོས། གཤིན་རྗེ་དོང་ཁའི་འོག་ན་དམྱལ་བའི་ཟངས་ཁ་ཡོད་པ་ནས་སེམས་ཅན་མང་པོ་འདྲེན་དགོས་པ་ཡིན། འདི་རྣམས་ད་དུང་ཕ་ལ་མ་བཤད་གསུངས། ཁྱེད་ཀརྨ་པཀྴི་ཡིན་ན་རང་བྱུང་རྡོ་རྗེ་མིན་ནམ་ཞུས་པས།

དེ་གཉིས་གཅིག་ཡིན་ངའི་ཞལ་མཐོང་བ་ལ་ཡང་ངན་སོང་མེད། ད་དུང་རྒྱལ་པོའི་ཕོ་བྲང་གི་བར་དུ་འགྲོ། གདུལ་བྱ་མཐའ་ཡས་པ་གདུལ་རྒྱུ་ཡོད་གསུངས། སྐབས་ཤིག་ཡུམ་གྱི་མིག་ལ་ལིང་ཐོག་བྱུང་ནས་སྨྲེ་ངག་སྟོན་པས། མིག་ཞར་དོག་མེད། ཁྱོད་ཡེ་ཤེས་ཀྱི་མཁའ་འགྲོ་མ་ཡིན། གཟུགས་ངན་ཡང་བཟོད། ངེས་གནས་གཡར་བ་ལ་བཟང་པོ་མ་རྙེད་པ་མིན། སང་ཕོད་ད་ཚོད་ཁྱོད་ལ་ཕྱག་འཚལ་བ་མང་པོ་འོང༌། བྱི་བ་ལོ་ནས་ཁོ་བོ་ལ་གདུལ་བྱ་ཆེན་པོ་ཡོང༌། ཞེས་སོགས་གསུངས།
ཡང༌། དྭགས་ལྷ་སྒམ་པོར་འགྲོ་དགོས་ངའི་གདན་ས་བར་པ་ཡིན། བཀའ་བརྒྱུད་ཀྱི་ཕོ་ཁྲོམ་ཡང་དེར་བཞུགས་གསུངས་ནས་བྱོན། མཆོད་ཁང་དུ་ཡབ་ལ་ཁྱོད་ཀྱི་འདི་རྣམས་ཞལ་མཐོང་ངམ་གསུངས། མ་མཐོང་ཇི་ལྟར་ལགས་ཞུས་པས། བཀའ་བརྒྱུད་ཀྱི་བླ་མ་རྣམས་ལ་དཔའ་བོ་མཁའ་འགྲོ་དཔག་ཏུ་མེད་པས་བསྐོར་ནས་འདུག་གསུངས། འབའ་ནང་དུ་ཆུ་ཕྲན་ཞིག་ལ་ཡབ་ཀྱིས་ཁུར་ནས་བྱོན་པས། དེ་རིང་རང་རེ་དབྱུག་བརྡུང་འོང་སར་འགྲོ་བ་ཨེ་ཡིན་གསུངས། ཡབ་ཀྱིས་ཁར་ཐལ་བ་ཐོབ་ཞུས། འབྲི་ཁུང་དཔོན་སྐྱ་སོགས་མང་པོ་ཡོད།
སྔགས་པ་གཅིག་གིས་མོ་བཏབ་པས་དགྲ་མི་ཡོང་ཟེར། ཐོ་རངས་ཁ་དགྲ་བྱུང་ནས་མང་པོ་བརྡུང༌། ཁལ་མ་དང་ཆས་ཀ་འཕྲོག་པས། དཔོན་སྐྱ་ན་རེ། བུ་ཆུང་བདེན་པར་བྱུང་ཟེར་ཤ་ཞིག་བྱིན། དགུང་ལོ་ལྔ་པར་ནགས་ཕུར་བྱོན་དུས་ཆོས་རྗེ་གོང་མའི་དུས་མཆོད་བྱེད་པ་དང་འཛོམ་པས། ཁོང་རྣམས་ངའི་མཆོད་པ་བྱེད་ཟེར་ནས་རང་རེ་ལ་ཅི་ཡང་མི་སྟེར་བར་འདུག་གསུངས། གཅིག་གིས་ཁྱེད་ཀརྨ་པ་ཡིན་ན་བླ་མ་ཀུན་དགའ་བྱམས་པ་འདིར་ནམ་བྱོན་ཟེར། ཀུན་དགའ་བྱམས་པ་བྱོན་རྒྱུ་འདུག་པ་མ་མཐོང་རུས་ཐུམ་ཞིག་བྱུང་འདུག་གསུངས་པས། མི་གུས་པའི་རྣམ་འགྱུར་དང༌།
ཁྱོད་རང་བྱུང་རྡོ་རྗེ་ཡིན་ན་འདིས་མི་གནོད་ཟེར་ནས་དོམ་གྱི་ཁར་འཕངས་པ་ན། དོམ་དེས་ཞབས་ལ་ལྕེས་ལྡག་པ་བྱུང༌། མཚོ་རྫིང་འདི་ཨོ་རྒྱན་རིན་པོ་ཆེའི་སྒྲུབ་གནས་ཡིན་ཞབས་རྗེས་ཡོད། དེར་འགྲོ་ཞག་གསུམ་སྡོད་གསུངས་ནས་དེར་བྱོན་ནས་ཞབས་རྗེས་བསྟན། ངས་ཀྱང་བྱས་ན་འདི་འདྲ་འོང༌། ད་ལྟ་དུས་ལ་མ་བབས་གསུངས། བྲག་གསུམ་དུ་དཀར་དར་ཟེར་བ་ཞིག་གིས། ཁྱེད་ཀརྨ་པ་ཡིན་ན་ངའི་ཁང་པའི་སྒོ་ཤེས་སམ་ཟེར། ཤེས་གསུངས་ནས་གཞན་གྱིས་མ་བསྟན་པར་དེའི་ཁང་པའི་སྒོ་མཁྱེན་ཏེ་ནང་དུ་བྱོན་པས། ཁོ་ཤིན་ཏུ་དད་ནས་བསྙེན་བཀུར་བྱས་རྟ་གཅིག་ཕུལ།
འབུལ་བ་སྔ་མ་བྱེད་པ་འདི་ཡིན་པར་གྲགས། ནད་པ་ཞིག་ཅེས་ཀྱང་མ་ཕན་པ་ལ་བྱིན་རླབས་མཛད་དེ་ཞག་ཉེར་གཅིག་ན་ཕན་གསུངས་པས་དེ་ལྟར་གྱུར། སྐབས་ཤིག་ཡབ་དང་ཨ་གུ་རང་ཡུལ་དུ་སོང་བས་ཡུན་རིང་འགོར་སུ་ལ་དྲིས་ཀྱང་མ་ཚོར་ཟེར་བས་ཡུམ་དང་སྲིང་མོ་མྱ་ངན་བྱས་པས། ཞག་བཞི་ནས་སླེབ་ཡོང་མྱ་ངན་མི་དགོས་གསུངས་པས་དེར་སླེབས། ནད་པ་དུ་མ་ལ་བྱིན་རླབས་མཛད་པ་ཙམ་གྱིས་ཕན་པས་ཐམས་ཅད་ངོ་མཚར་དེ་ནས་རྟོགས་ལྡན་ཡེ་རྒྱལ་དཔོན་སློབ་ཀྱིས་མཇལ་ཏེ་ནགས་ཕུར་འབྱོན་པར་ཞུས་པས། ད་ལན་མི་འགྲོ་རྗེས་ནས་རྟ་བ་མང་པོ་བྱས་ནས་དར་ཕྱར་དུང་འབུད་ཅིང་ཡོང་བ་ཡིན་གསུངས། ཕྱིས་དེ་ཁོ་ན་ལྟར་བྱུང༌། དགུང་ལོ་དྲུག་པར་བྲག་ཕྱི་ལྷ་ཁང་དུ་བྱོན་ནས། ཆོས་རྗེ་རང་བྱུང་པའི་སྐུ་འདྲ་ལ་ཕྱག་རྒྱ་མཛད་དེ་ཕུ་བོ་ཁམས་བཟང་ངམ་གསུངས་གཞན་རྣམས་ལ་ཕྱག་མཛད་ཅིང༌། ཕྱག་དང་ཞེ་སའི་མཆོད་པ་འབུལ་གསུངས།
འགྲོ་མགོན་ལ། ཁྱོད་ཀྱི་ལག་ན་ངའི་ཞྭ་དང་ཞབས་རྗེས་ཡོད་ཁྱེར་ཤོག་གསུངས། མེད་ཞུས་ཀྱང་མ་གསན་པར་ཇོ་བོའི་ཞབས་རྗེས་ཕུལ་པས། འདི་མིན་ང་རང་གི་དེ་ཁྱེར་ཤོག་གསུངས། དེར་དབུ་ཞྭ་དང་ཞབས་རྗེས་ཕུལ་ནས་ཞབས་ཏོག་གིས་མཉེས་པར་བྱས། དེའི་སང་འགྲོ་མགོན་ལ། ང་སུ་ཡིན་ཤེས་སམ་གསུངས། མི་ཤེས་ཞུས་པས། དུས་གསུམ་མཁྱེན་པ་ཡང་ང་ཡིན། ཀརྨ་པཀྴི་ང་ཡིན།
རྒྱ་ཡུལ་དུ་ཕྱིན་ནས་ཧོར་བཏུལ་བ་ཡང་ང་ཡིན། ད་རུང་འདུལ་འཕྲོ་ཡོད། སྤྲིན་གྱི་མཐོང་ནས་བསྟན་པ་ཡང་ང་ཡིན། ངའི་བླ་མ་སྟོང་པ་ཉིད་ཡིན། ཁྱེད་རྣམས་ཀྱི་བླ་མ་ང་ཡིན་ང་ལ་སྤྲུལ་པ་གསུམ་ཡོད། གཅིག་བྱང་སེམས་བློ་གྲོས་རིན་ཆེན་གྱི་དྲུང་ན་ཡོད། གཅིག་ཤར་ཕྱོགས་མངོན་དགའ་ན་ཡོད། འཛམ་གླིང་འདིར་ང་རང་ཡོང་བ་ཡིན། ཞེས་སོགས་གསུངས། དེ་ལྟར་ལགས་ན་རྣམ་ཐར་ཞིག་གསུང་པར་ཞུ་ཞུས་པས།
བར་དོའི་རྣམ་ཐར་གོང་དུ་སྨོས་པ་རྣམས་གསུངས། གཅིག་གིས་ཞལ་དུ་ལེགས་པར་བལྟས་པས། ལྟོས་ཤིག་ལྟོས་ཤིག་ང་ལ་ལྟོས།། ད་རེས་མཐོང་བ་དོན་ལྡན་ཡིན།། དམུས་ལོང་རྣམས་ཀྱི་དཔལ་དུ་ཤར།། སངས་རྒྱས་བསྟན་པ་ནུབ་ནས་ཤར།། གསུང་ཡི་གེ་དྲུག་མའི་ཉི་མ་ཤར། ། གསུངས། སྔགས་པ་དཀོན་སྐྱབས་ཟེར་བ་ཞིག་ལ། ཁྱོད་ཀྱིས་ང་ལ་ཟངས་ཞིག་གི་ནང་དུ་མར་བཅུག་སྟེ་ཕུལ་བ་དྲན་ནམ་གསུངས།
དེས་ཅུང་ཟད་བསམ་བློ་བཏང་ནས། ཁྱེད་ལ་ཕུལ་བ་མི་དྲན་ཆོས་རྗེ་རང་བྱུང་རྡོ་རྗེ་ལ་ལུང་པ་འདིའི་མདའ་ཉི་ཟླ་ཐང་དུ་ཟངས་དང་མར་ཞིག་ཕུལ་དེ་ལགས་སམ་ཞུས་པས་དེ་ཀ་ཡིན་མོད་གསུངས་པས་དད། ཡོན་བདག་མགོན་པོའི་ཁང་པར་བྱོན་ནས་ལུང་བསྟན་དུ་མ་གསུངས། ཁྱོད་ཀྱི་ང་ལ་གོས་ཤིག་ཕུལ་གསུངས། སང་ཕོད་འབུལ་བ་ལགས་ཞུས་པས། སང་ཕོད་ང་ལ་འབུལ་མི་མང་པོ་ཡོང་གསུངས་པས་འཕྲུག་ཕྱམ་ཞིག་ཕུལ། དགུང་ལོ་བདུན་པར་ལྐོག་འཕྲང་དུ་འབྱོན་པར་ཞུས་པས། ཡབ་དང་ཁུ་བོས་མི་འགྲོ་ཟེར་བ་ལ། འགྲོ་བས་ཆོག་རྟ་མང་པོ་འབུལ་མི་ཡོད་གསུངས་པས་དེ་བཞིན་བྱུང༌། མེ་ཏོག་གི་འདབ་མ་ཞལ་དུ་བརླན་ཏེ་ཞལ་ཚོམ་ལྟར་མཛད་ནས་ཀརྨ་པཀྴི་ལ་འདི་འདྲ་བ་ཡོད་པ་ཡིན་གསུངས།
སྲས་པོ་ལྷུན་གྲུབ་ལ། ངའི་ཞྭ་ནག་ཁྱོད་ལ་ཡོད་ཁྱེར་ཤོག་གསུངས། མེད་ལགས་ཞུས་པས་ཡོད་ཁྱེར་ཤོག་གསུངས། སྔར་ཡབ་ཀྱི་རྟ་བརྒྱ་འབུལ་སོགས་བྱས་དུས་གནང་བའི་བྱིན་རྟེན་དབུ་ཞྭ་དེ་ཕུལ་བས། དཔལ་ས་ར་ཧའི་དབང་ཞུ་ཡིན་པས་ཐམས་ཅད་ལོང་ལ་ཕྱག་འཚོལ་གསུངས། དབུ་ལ་བཞེས་ནས་ཆོས་གསུངས་པས་ཐམས་ཅད་དད། དེ་ནས་སྙན་གྲགས་པས་ཁྱབ་སྟེ། རྟོགས་ལྡན་མགོན་རྒྱལ་དང༌། ཚལ་བས་ཇ་འདྲེན་སོགས་བྱུང༌། མཚུར་ཕུ།
བ་ཡོ་ལྐོག་ཕྲང༌། ནགས་ཕུ། ཀརྨ་སོགས་སུ་གདན་འདྲེན་ཁ་མ་འཆམ་པ་ན། ལྐོག་འཕྲང་དུ་འགྲོ་གསུངས་ནས་བྱོན། མེ་ཆེན་པོ་བུས་པའི་དྲུང་དུ་བཞུགས་ནས་རྒྱ་ཡུལ་གྱི་ཚད་པ་འདྲ་གསུངས། བདེ་བར་གཤེགས་སྐབས་ཟླ་བའི་སྟེང་ནས་ཞལ་བསྟན་པ་ལགས་སམ་ཞུས་པས། ངའི་སྙིང་རྗེ་དང་ཁོང་རང་རྣམས་ཀྱི་དད་པ་ལ་བརྟེན་ནས་མཐོང་བ་མང་པོ་བྱུང་འདུག ། དེའི་ཚེ་ཧོར་སོག་རྣམས་འདི་ལྟར་བྱེད་འདུག་གསུངས་ནས། དབུ་ཞྭ་ཕྱག་གཡོན་དུ་བཟུང་པུས་མོ་བཙུགས། གཡས་པའི་མཛུབ་མོས་ཟླ་བ་སྟོན་པའི་རྣམ་འགྱུར་མཛད།
དེ་ནས་བཞུགས་གདན་དུ་བཞུགས་ནས། ཟླ་བའི་སྟེང་ན་འདུག་པ་ཡང་ང་ཡིན། སེང་གེའི་སྟེང་ན་འདུག་པ་ཡང་ང་ཡིན། ཞེས་སོགས་གསུངས༌། ངེད་རྣམས་ལ་ཐུགས་རྗེས་གཟིགས་ནས་མི་བཞུགས་པར་གཤེགས་པ་ཅི་ལགས་ཞུས་པས། ང་ལ་བསམ་པ་བཟང་པོ་ཡོད་ཀྱང༌། སྙིགས་དུས་སེམས་ཅན་གྱི་བསོད་ནམས་ལ་མི་འགྲུབ་པར་འདུག་གསུངས། གཞན་དགའ་ལྡན་དུ་བྱོན་ཚུལ་ཡང་གསུངས། དེར་ཕུད་ཅིག་དྲངས་ཏེ། དགའ་ལྡན་ན་ཕུད་ཡོད་ལགས་སམ་ཞུས་པས་མྱོས་བྱེད་ཀྱི་ཆང་མེད།
ལྷའི་བདུད་རྩི་ཡོད་གསུངས་དེ་ནས་ཅོ་འདྲིའི་ཞུ་ཕོད་ཅུང་ཞིག་ཞུས་ཏེ། ལྷའི་བདུད་རྩི་ནག་པོ་དེ་བཟང་ཟེར་བ་  འདུག ། དེ་ལྟར་ལགས་སམ་ཞུས་པས། བདུད་རྩི་ནག་པོའམ་དེ་ངས་མ་མཐོང༌། དཀར་པོ་འོ་མ་ལྟ་བུ་རོ་མཆོག་སྣ་ཚོགས་བྲོ་བ་ཡིན་གསུངས༌། དགའ་ལྡན་ན་རང་རེ་མི་ཡུལ་གྱི་མཆོད་པའི་ཡོ་བྱད་གདུགས་ལ་སོགས་འདི་འདྲ་མེད་འགྲོ་ཞུས་པས། བླ་མ་པ་མི་ཡུལ་གྱི་འདོད་ཡོན་ཀུན་གཡས་ཆུང༌། དགའ་ལྡན་གྱི་མེ་ཏོག་རེ་རེ་ལའང་ལྐོག་འཕྲེང་ཙམ་ཡོད་དེ་ལ་སོགས་པ་བསམ་གྱིས་མི་ཁྱབ་པ་ཡོད་པ་ཡིན་གསུངས། ཡང༌། རང་རེ་མི་ཡུལ་གྱི་ཡར་ཆབ་གཙང་པོ་ཙམ་གྱི་ཆུ་ཡང་མེད།
ཀོང་པོ་གསང་དང་རྟ་མཆོག་གི་ཁང་པ་འདྲ་བ་ཡང་མེད་ཟེར། དེའི་རྒྱུ་མཚན་གྱི་རང་རེ་མི་ཡུལ་གྱི་སྒྱེད་རྡོ་རིང་མོ་ཅན་འདི་འདྲའི་རྡོ་ལེགས་པོ་ཡང་མེད་པ་འདྲ་ཞུས་པས། བླ་མ་པ། དགའ་ལྡན་གྱི་ཆུ་ཐམས་ཅད་བདུད་རྩི་ཡིན། མི་ཡུལ་གྱི་ཡར་ཆབ་གཙང་པོ་འདྲ་བ་མིན། དགའ་ལྡན་ས་རྡོ་འདི་འདྲ་མེད། ས་རྡོ་ཐམས་ཅད་རིན་པོ་ཆེ་སྣ་ཚོགས་ལས་གྲུབ་པ་ཡིན། བཅོམ་ལྡན་འདས་བྱམས་པ་མགོན་པོའི་གཞལ་ཡས་ཁང་ངམ། བྱང་སེམས་བློ་གྲོས་རིན་ཆེན་གྱི་ཕོ་བྲང་ངམ། སུམ་ཅུ་རྩ་གསུམ་ན་རྣམ་པར་རྒྱལ་བའི་ཁང་བཟང་སོགས་ལྷ་ཡུལ་གྱི་གཞལ་མེད་ཁང་རྣམས་རིན་པོ་ཆེ་སྣ་ཚོགས་ལས་གྲུབ་པ་ཡིན།
མི་ཡུལ་གྱི་མཁར་ཁང་འདྲ་བ་གཡས་ཆུང་གསུངས། ཡང༌། དགའ་ལྡན་ན་རྟ་རག་པ་འདྲ་བའི་རྟ་བཟང་པོ་ཡོད་དམ་ཞུས་པས། ཆོས་ལ་དུས་ཚོད་མེད་ན་བན་རྒན་འཆོལ་པ་ཡིན་དེ་ལ་མཛོད་གསུངས། དེ་ནས་རྟོགས་ལྡན་མགོན་རྒྱལ་གྱིས་དབང་ཆོས་མང་དུ་ཕུལ། ཡོན་ཏན་རིན་ཆེན་གྱིས་ཞིབ་ཆང་ཕུལ་སྐབས། ཁྱེད་རྣམས་ཉོན། ངའི་ཕ་བྱམས་པ་མགོན་པོ་ཡིན། སེམས་ཅན་ལ་ཕན་ཕྱིར་འོང་བ་ཡིན། ཞི་བ་བྱས་ན་དུས་གསུམ་མཁྱེན་པ་ཡིན།
དྲག་པོ་བྱས་ན་ཀརྨ་པཀྴི་ཡིན་གསུངས། ཡང༌། ཉིད་ཀྱི་སྐུའི་རིམ་གྲོ་ལ་ཅི་འདྲ་བྱས་ན་འཐད་ལགས་ཞུས་པས། ངའི་རིམ་གྲོ་བཅོམ་ལྡན་འདས་བྱམས་པ་མགོན་པོ་དང༌། སྤྱན་རས་གཟིགས་དང༌། འོད་དཔག་མེད་དང༌། གུ་རུ་པདྨ་རྣམས་ཀྱིས་བྱེད་ཅིང་ཡོད། ཁྱེད་རང་རྣམས་ཀྱང་གསོལ་བ་འདེབས་པ་སོགས་རིམ་གྲོ་བྱས་ཀྱང་འགལ་བ་མེད་གསུངས། རིགས་གསུམ་མགོན་པོ་རྟ་མགྲིན། གུ་རུ་རིན་པོ་ཆེ་སོགས་ཞལ་གཟིགས་ནི་མཐའ་ཡས།
སྐབས་ཤིག ། ང་ཀརྨ་པཀྴིས་ལུང་བསྟན་པ་ཡིན། ཁྱེད་རང་རྣམས་སྒྲུབ་པ་གྱིས། ཞྭ་ནག་པོ་ཅན་ལ་མོས་གུས་གྱིས་ གསུངས། ། ཡང་དབུ་ལ་ཕྱག་མཛུབ་གཏད་དེ། ། ང་མ་བརྗེད་པར་གྱིས་གསུངས། ཡང་ཕྱག་མཛུབ་སྤྱན་གཡས་པ་ལ་གཏད་ནས་ཅིས་ཀྱང་མ་བརྗེད་པར་དད་པ་དང་མོས་གུས་གྱིས་གསུངས། དབྱར་ཞིག་ཐན་པ་ཆེན་པོ་བྱུང༌། ཆར་འབོད་མང་པོས་ཆར་མ་ཕེབས་ཏེ། སློབ་དཔོན་སྒོམ་རིན་སོགས་དང་ཡུལ་མི་རྣམས་ཀྱིས་ཆར་འབེབས་ཞུས་པས།
ཡན་ལག་བདུན་གྱིས་གསུངས་ནས་བྱས་པས། དེ་ཚར་བ་དང༌། ང་ཀརྨ་པཀྴིའི་སྐྱེ་བ་ཡིན་ན་ཞག་གསུམ་གྱི་ནང་ན་ཆར་ཆེན་པོ་འབབ་པར་གྱུར་ཅིག ། མ་ཡིན་ན་ཆར་འབྲུ་གཅིག་ཀྱང་འབབ་པར་མ་གྱུར་ཅིག་གསུངས་པས་ཆར་ཆེན་པོ་བབས། ཚོགས་འཁོར་གྱི་གྲལ་དུ་རིན་བརྩོན་གྱི་ལྟ་སྒོམ་སྤྱོད་པའི་མགུར་ཞུས་པས། དབེན་གནས་རི་ཁྲོད་འགྲིམ་པ་ལ།། མཐའ་བརྒྱད་བྲལ་བའི་ལྟ་བ་གཅེས།། འཕོ་འགྱུར་མེད་པའི་སྒོམ་པ་གཅེས།། སྣ་ཚོགས་ལམ་ཁྱེར་སྤྱོད་པ་གཅེས།། ཞེས་གསུངས།
དེ་ནས་དགུང་ལོ་བཅུ་པར། སློབ་དཔོན་གུའི་གུང་བ་ལ། རྟོགས་ལྡན་གྲགས་སེང་གཤེགས་པ་ཨེ་ཡིན་ཞེས་ཡང་ཡང་གསུང་བ་ལ། དེ་འདྲ་མི་གསུངས་པར་ཞུ་སྐུ་ཁམས་བཟང་བ་ལགས་ཞུས་པས། སྐུ་ཁམས་ཨེ་བཟང་ཆ་མེད་ངའི་སྣང་བ་ལ་འདས་སྙམ་པ་བྱུང་གསུངས། དེ་སྐབས་གནས་ནང་དུ་རྟོགས་ལྡན་གྲགས་སེང་སྐུ་གཤེགས། རིན་བརྩོན་གྱིས་གདན་འདྲེན་ཞུས་པས་མ་ཕེབས་པ་ལ་ཁོ་ངུས་པས། མ་ངུ་རང་གི་སེམས་ལ་ལྟོས།། ཁ་དོག་གཟུགས་སུ་གྲུབ་པ་མེད།། སྣ་ཚོགས་མ་ངེས་ཅིར་ཡང་ཆར།།
བདེན་མེད་རྫུན་མེད་གློད་ལ་ཞོག ། གསུངས། ཡང༌། ཟང་ཟང་ནེ་རིང་པའི་ཞུ་ཡིག་ལན་དུ། འཁོར་འདས་དབྱེར་མེད་རྟོགས་ན་ལྟ་བ་ཡིན།། སྣང་སྟོང་ཟུང་འཇུག་རྟོགས་ན་སྒོམ་པ་ཡིན།། གང་ཤར་དབྱིངས་སུ་རྟོགས་ན་སྤྱོད་པ་ཡིན།། རང་སེམས་སངས་རྒྱས་སུ་རྟོགས་ན་འབྲས་བུ་ཡིན། ། གསུངས། རྟོགས་ལྡན་ཡ་རྒྱལ།
དགེ་བཤེས་བློ་གྲོས་སོགས་ཀྱི་ངེས་དོན་ཞུས་པ་ལ། དང་པོའི་ཐ་མལ་ཤེས་པ་འདི། ། ཆོས་སྐུ་ཡིན་པར་ཤེས་པར་མཛོད། ། ཅེས་སོགས་དང༌། གཞི་ལམ་འབྲས་གསུམ། ལྟ་སྒོམ་སྤྱོད་གསུམ་རྣམས་ཞུས་པས། རྡོ་རྗེའི་གསུང་ཚིགས་སུ་བཅད་པ་མཁས་པ་རྣམས་ཀྱི་དྲན་པའང་དཀའ་བ་ཁོ་ན་གསུངས། དེ་ནས་རྟོགས་ལྡན་ཡེ་རྒྱལ་ལས་དགེ་བསྙེན་གྱི་སྡོམ་པ་བཞེས་པ་སོགས། ཆོས་མང་དུ་གསན། གཞན་ཡང༌།
བླ་མ་ཤེས་རབ་དཔལ། སློབ་དཔོན་བློ་གྲོས་སེང་གེ ། སློབ་དཔོན་སྟོན་སྔོན་སོགས་ལ། རྒྱལ་བའི་བཀའ་འགྱུར་རོ་འཚལ་གྱི་གཙོས་མཐའ་ཡས་པ་གསན། རེ་ཞིག་བླ་མ་མགོན་རྒྱལ་བས། རྩེད་མོས་གྲུབ་ཐོབ་འོང་བ་ལགས་སམ་ཞུས་པས། ཕྱག་རྒྱ་ཆེན་པོ་མ་བསྒོམ་ཀྱང༌།། མཐའ་བྲལ་ངང་ལ་གནས་ཤིང་གདའ།། གཏུམ་མོའི་གདམས་པ་མ་བསྒོམ་ཀྱང༌།། བདེ་ཆེན་སེམས་ལ་འཆར་ཞིང་གདའ།།
ཞེས་སོགས་གདའ་བདུན་དང༌། འོང་བ་བརྒྱད་ཀྱི་མགུར་སོགས་གསུངས། རྩ་གསུམ་ལྷ་ཚོགས་ཀྱི་ཞལ་གཟིགས་གྲངས་མེད། ཟབ་དོན་ཐམས་ཅད་མངོན་དུ་གྱུར་པས་རྡོ་རྗེའི་མགུར་མཐའ་ཡས། དགུང་ལོ་བཅུ་གསུམ་པར་མཚུར་ཕུར་གདན་དྲངས་པས་ལམ་དུ་འགྲོ་དོན་དཔག་མེད་མཛད། བླ་མ་མཁས་གྲུབ་པས་ཆོས་ཀྱི་དྲི་བའི་ཡི་གེ་ཞིག་ཕུལ་ནས། འདིའི་ལན་ཅིག་གནང་རོགས་ཞུས་པས་ཅི་ཡང་མི་གསུངས། ཕྱག་འཚལ་ནས་ཡང་ཡང་ཞུས་པས། འདིའི་ལན་ཁྱོད་ལ་ལྷས་ལྕང་ཐང་དུ་བཏབ་ཚར་གསུངས་པས། དད་པ་བླ་ལྷག་ཏུ་སྐྱེས་ནས་ཞབས་ལ་གཏུགས་ཤིང་མཆི་མ་ཤོར་ཐེ་ཚོམ་ཟད།
སི་ཏུ་བྱང་རྒྱལ་གྱིས་བཀུར་སྟི་ཆེན་པོ་བྱས། ཏ་ཡིས་དབུས་གཙང་བདག་ནས་ལོ་བཞི་པར་གྲགས། ལྷ་སའི་ཇོ་བོ་མཇལ། དག་སྣང་དཔག་ཏུ་མེད། གུང་ཐང་དུ་དགེ་སྦྱོང་ཆེན་པོས་སྤྱན་དྲངས། ད་ནི་རྒན་པོ་ཤི་ཡང་སེམས་ལྷག་མེད་གསུངས། གནས་ནང་དུ་རྡོ་རྗེ་རྣལ་འབྱོར་མའི་ཚོགས་ཀྱིས་བསུ་བ་བྱས། མཚུར་ཕུར་ཕེབས། རྒྱལ་བ་སྲས་བཅས་བཀའ་བརྒྱུད་བླ་མ་མཐའ་ཡས་པ་ཞལ་གཟིགས། ཆོས་ཐམས་ཅད་སྒྱུ་མ་ལྟར་མངོན་དུ་གྱུར།
མཁན་རིན་པོ་ཆེ་དོན་འགྲུབ་དཔལ་དང༌། སློབ་དཔོན་བསོད་ནམས་འབུམ་ལས་དགེ་ཚུལ་གྱི་སྡོམ་པ་བཞེས། མཚན་དཔལ་ཆོས་ཀྱི་གྲགས་པ་ཞེས་གསོལ་འདུལ་བ་སོགས་མང་པོ་གསན། བདེ་བ་ཅན་གྱི་ཞིང་ཁམས་ཡང་ཡང་གཟིགས་ནས་མགུར་གསུངས། རྣལ་ལམ་དུ་ཨ་ཙ་ར་མང་པོ་བྱུང་བ། ཆོས་རྗེ་ཉིད་ཆོས་སྐྱོང་དུ་བྱས་ཏེ་གྲི་གུག་གིས་དེ་རྣམས་རྐེ་བཅད་པས་མགོ་རྣམས་སྡིག་སྒྲ་དང་བཅས་ནས་འགྲིལ་བ་བྱུང༌། ནད་ཡམས་ཡོད་པ་ཆད། བླ་མ་དར་རྒྱལ་ལ། ངས་སྒོམ་ཆེན་རྣམས་དགེ་སྦྱོར་ཅི་བྱེད་བལྟས་པས། ཁྱོད་འདི་འདྲ་བྱེད་འདུག །
གཞན་རྣམས་ཀྱང་དེ་དང་དེ་ལྟ་བུ་བྱེད་འདུག་སོགས་ཞིབ་པར་གསུངས། ཡང་རྣལ་ལམ་དུ་བདེ་བ་ཅན་དུ་བྱོན། ཚེ་དཔག་མེད་ཀྱི་བུམ་པས་དབང་སྐུར་བ་བྱུང༌། ཕུང་པོ་རི་བོ་ཆེ་ནས་མཁས་པ་དང་གྲུབ་པའི་དབང་ཕྱུག་ཆུ་བྲོད་རྒོད་སྒྲོས་བཅད་ཀྱང་མི་འབོ་ཞིང་ནུས་མཐུ་པད་འབྱུང་དང་ཕྱོགས་མཚུངས་པ་རྒྱལ་བ་གཡུང་སྟོན་པ་གདན་འདྲེན་དུ་བཏང་པས་བྱོན། ཆོས་རྗེས་ཞག་མང་པོར་ཞི་ཁྲོའི་ལྷ་ཚོགས་སྐར་ཚོགས་ལྟར་མངོན་དུ་གཟིགས། ང་རྒད་པོར་སོང་ཡང་ཆོས་རྗེ་གོང་མ་སྐུ་དྲིན་ཆེ་བ་ལ་བསམ་ནས་ཐག་རིང་པོ་ནས་འོང་བ་ཡིན་པས། ཆོས་རྗེས་གོང་མ་ཀུན་གྱི་ཡིན་ལུགས་ཤིག་གསུངས་པར་ཞུ་གསུངས་པས། ཆོས་རྗེས། རྗེ་དུས་མཁྱེན་དང༌། ཆོས་རྗེ་གོང་མ་གཉིས་ཀྱི་དུས་ནི་གསལ་སིང་ངེ་བ་མི་དྲན་པར་འདུག །
ང་ཀརྨ་པཀྴིའི་དུས་སུ་རྒྱ་མཚོ་ལ་ཐུག་གི་བར་གྱི་ཧོར་དང་སོག་པོ་སོགས་གདུལ་བྱ་མ་རུངས་པ་རྣམས་གང་ལ་གང་འདུལ་བགྱིས་ནས་ཐམས་ཅད་དབང་དུ་བསྡུས་ནས་ཟིལ་གྱིས་མནན་པ་ཀུན་ནི་ལེགས་པར་དྲན་གསུངས་པས། རྒྱལ་བ་གཡུང་སྟོན་པས་ཆོས་རྗེའི་ཞབས་ལ་འཇུས་ནས་བཤུམ། བླ་མ་འདིའི་དྲུང་ནས་དབང་ཆོས་དཔག་ཏུ་མེད་པ་གསན། ནུབ་ཅིག་བྱ་ཁྱུང་དུ་སྤྲུལ་ནས་དགའ་ལྡན་དུ་བྱམས་མགོན་མཇལ། དེའི་དྲུང་ན་ལྷའི་བུ་དྲི་མ་མེད་བྱ་བ་ཞིག་འདུག ། ཁྱོད་སུ་ཡིན་བྱས་པས། ང་གྲགས་སེང་ཡིན་ཟེར། ས་ཚོད་གར་སླེབ་བྱས་པས། ས་དང་པོ་པ་ཡིན་ཟེར་གསུངས། གཞན་ཡང་ཨོ་རྒྱན།
རི་བོ་ཏ་ལ། བདེ་བ་ཅན་སོགས་བྱོན་ནས་ཆོས་གསན་པ་དང་དེ་དག་གི་བཀོད་པ་ངོ་མཚར་བ་དང༌། རྒྱ་གར་གྱི་གྲུབ་ཆེན་མང་པོ་དང༌། བཀའ་བརྒྱུད་གོང་མ་མང་པོ་མཇལ་ནས་ཆོས་གསན་པ་སོགས་མཐའ་ཡས། སྐབས་ཤིག་བྱམས་པའི་དྲུང་དུ་བྱོན་པས་བྱམས་པའི་ཞལ་ནས། འཛམ་གླིང་ནས་འདིར་འོང་ཙ་ན་རིན་པོ་ཆེ་པདྨ་ལས་བརྫུས་ཏེ་སྐྱེ་བ་ཡིན་གསུངས། དེ་སྐྱེ་བའི་པདྨ་དེ་ངེས་པ་ཞིག་བྱ་དགོས་དགོངས་ཏེ་འདུན་པ་གཏད་པས་རིན་པོ་ཆེའི་པདྨ་ཁ་དོག་རྒྱས་པའི་རྩ་ན་འདུག ། འདུན་པ་དེ་གལ་ཆེ་འདུག་གསུངས། བླ་མ་དར་རྒྱལ་ལ་ཁྱོད་ལ་ད་ལྟའི་སྣང་བ་འདི་ཅིར་སྣང་གསུངས། སྒྱུ་མ་རྨི་ལམ་ལྷ་སྐུ་གང་དང་གང་བསྒོམས་པ་དེར་སྣང༌།
དྲན་པས་མ་ཟིན་ཚེ་སྣང་བ་རང་ག་མ་འདི་ཁོ་ན་གདའ། ཉིད་ལ་ཇི་ལྟར་སྣང་ཞུས་པས། ཁོ་བོ་ལ་དུས་རྟག་ཏུ་ཆུ་ཟླ་ལྟར་གསལ་སྟོང་འཛིན་པ་མེད་པའི་ངང་ནས་དག་སྣང་ཡེ་ཤེས་ཀྱི་འཁོར་ལོ་འབའ་ཞིག་ཏུ་ཡོད་པ་ཡིན། འགའ་ཞིག་གི་བསམ་པ་ལ་ཁོ་བོས་གཅིག་ཏུ་བསྡད་ན་ལེགས་སྙམ་པ་འདུག་སྟེ། ཁོ་བོ་རྒྱལ་ཁམས་ཐམས་ཅད་དུ་འགྲོ་དགོས་པ་ཞིག་ཡིན། ཁོ་བོ་གང་དང་གང་གིས་མཐོང་བ་དང་ཐོས་པ་ཐམས་ཅད་ཀྱང་དགའ་ལྡན་ནམ་བདེ་བ་ཅན་དུ་འདྲེན་པ་ལ་ཐེ་ཚོམ་མེད་པ་ཡིན་གསུངས། མནལ་ལམ་ལ་དབང་འབྱོར་པས། ཕྱག་དཔེ་གཟིགས་བཞེད་པའི་པོ་ཏི་མང་པོ་ཞལ་ཕྱེ་སྟེ་སྐུ་འཁྲིས་སུ་བཞག ། མནལ་ལམ་དུ་གཟིགས་པས་མནལ་སད་དུས་ཐམས་ཅད་ཐུགས་སུ་ཆུད་པ་འབྱུང༌། མནལ་ལམ་དུ་རིགས་ལྔའི་ཞིང་སྦྱོང་མཛད་པ་སོགས་དག་སྣང་ཞལ་གཟིགས་སྐད་ཅིག་རེ་རེའི་གཟིགས་པའང་བགྲང་བར་མི་ནུས་པ་འཕགས་ཆེན་རྣམས་ཀྱི་ཆོས་ཉིད་ཡིན་འདུག་ཅིང་རྣམ་ཐར་དུ་འཁོད་པ་ནི་མཚོན་པ་ཙམ་དུ་ཟད།
ཆོས་རྗེ་ཉིད་ཀྱིས། དང་པོར་ཕྱོགས་བཅུ་རེ་རེར་ལུས་ཀྱི་བཀོད་པ་བཅུ་བཅུ་བཀྱེ། དེས་སངས་རྒྱས་བཅུ་བཅུ་ལ་ཆོས་མི་འདྲ་བ་བཅུ་རེ་ཉན་པ་ལ་སྦྱངས་པས་དང་པོ་ནི་དཀའ་བ་ལྟར་བྱུང༌། འབད་རྩོལ་སྐྱེད་པས་མྱུར་དུ་འབྱོངས་ཏེ། ད་ལྟ་ནི་ཕྱོགས་བཅུ་རེ་རེར་ཡང་ལུས་ཀྱི་བཀོད་པ་གྲངས་མེད་འགྱིད་ཅིང་སངས་རྒྱས་གྲངས་མེད་མཆོད་ཆོས་གྲངས་མེད་འཛིན་པ་ལ་དཀའ་བ་མེད། མདོར་ན་ངའི་རྨི་ལམ་སྤྲུལ་བསྒྱུར་དང༌། སྒྱུ་མ་ཤིན་ཏུ་བྱང་བོས་སྒྱུ་མ་སྟོན་པ་ལ་ཁྱད་མེད་པ་ཡིན་གསུངས། རིག་གནས་མཐའ་དག་ལ་མཁྱེན་པའི་དཀྱིལ་འཁོར་རྒྱས་ཏེ་ཐ་ན་ཡིག་རིགས་ཁོ་ནའང་དྲུག་ཅུ་ཙམ་མཁྱེན་པར་གསུངས། ཕལ་ཆེར་མནལ་ལམ་གྱི་རྩལ་ཁོ་ནས་མཁྱེན་པ་ཤས་ཆེ། རྒྱ་ནག་གོང་མས་དབུས་འགྲོས་སླེབས་ནས་དྲིས་པས།
ཚལ་པ་སི་ཏུ་སོགས་ཐམས་ཅད་ཀྱིས་ཆོས་རྗེ་གོང་མ་ཡིན་ངེས་རེད་གླེང་འདུག་བྱས་པས། གོང་མ་ཕྱག་ཐལ་མོ་སྦྱར་ནས་མཆི་མ་བྱུང༌། འཁོར་ཐམས་ཅད་ཀྱང་དེ་ལྟར་གྱུར། བྱང་རྒྱུད་སོགས་སུ་འགྲོ་དོན་རྒྱ་ཆེར་མཛད། མེ་བྱ་ལོ་སྔར་གྱི་མཁན་སློབ་དང་གཞོན་ནུ་དཔལ་གྱིས་གསང་སྟོན་མཛད། དེ་དགེ་འདུན་ཉི་ཤུའི་དབུས་སུ་བསྙེན་པར་རྫོགས། ཤ་ཆང་གི་དྲི་ཙམ་ཡང་ཉེ་འཁོར་དང་གཟིགས་སར་མི་འགྲིམ། སྐུ་འཁོར་རྣམས་ལ་ཤ་ཆང་གི་སྟོན་མོ་མི་བྱེད་པ་སོགས་ཐེག་ཆེན་སོ་ཐར་དང་ཐུན་མོང་གི་འདུལ་བའི་བཅས་པ་ཤིན་ཏུ་ཕྲ་མོ་ཡན་ཆད་ལ་ནན་ཏན་མཛད། སྐུ་འཁོར་ཡང་དགེ་སློང་ཆོས་དང་ལྡན་པ་རིག་གྲོལ་གྱི་སྤོབས་པ་ཅན་ཁོ་ན་ཚོགས། དཔལ་ལྡན་བླ་མ་བསོད་ནམས་རྒྱལ་མཚན་དང་མཇལ།
ཕྱག་རྩེ་སྤྲོད་མཛད། ཆོས་འབྲེལ་གསན། སྐྱོར་མོ་ལུང་ལ་འབྲི་ནང་གིས་དམག་དྲངས་པའི་ཚེ་བྱོན་ནས་ཐམས་ཅད་ཟིལ་གྱིས་མནན་ཏེ་ཞི་བར་བྱས། སྙེ་ཐང་དུ་རྒྱ་གོང་མའི་སྐུ་རིམ་ལ་ཁྲོམ་ཚོགས་པ་ཁྲི་ཁྲག་མང་པོ་ཚོགས། ཁྲི་གསུམ་གྱི་དབུས་མར་ཆོས་རྗེ། གཡས་སུ་དཔལ་ལྡན་བླ་མ་རིན་པོ་ཆེ། གཡོན་དུ་གཞི་ཐོག་པ་བཞུགས། རྒྱ་ནག་གི་ཡུལ་ཁར་རྒྱ་ཁྱོན། དབྱིབས་མཐོ་དམན་སོགས་གསལ་སྣང་དུ་གཟིགས་ནས་སློབ་དཔོན་སྒོམ་རིན་ལ་གསུངས་པས་ཕྱིས་དེ་ཁོ་ན་ལྟར་བྱུང༌། དེ་ནས་རྒྱ་གོང་མ་ཇི་གིན་གན་གྱི་བརྒྱུད་པ་བཅུ་བཞི་པ་ཐོ་གན་ཐེ་མུར།
རྒྱལ་བུ་ཨ་ཡུ་ཏ་ར་ཧྭང་ཐེམ་ཚེ་ཞེས་པའི་ཆོས་རྒྱལ་བྱང་སེམས་ཡབ་སྲས་ཀྱིས་གདན་འདྲེན་གསེར་ཡིག་པ་འབྱོར། འཇའ་ས་ནི། ཚེ་རིང་གནམ་གྱི་ཤེ་མོང་ལ་བསོད་ནམས་ཆེན་པོའི་དཔལ་ལ་བརྟེན་ནས་རྒྱལ་པོ་ངེད་ཀྱི་ལུང་རོལ་པའི་རྡོ་རྗེ་ལ་གསོལ་པ། ངེད་ཀྱི་མགོ་བྱས་གདུལ་བྱ་མང་པོ་ལ་དགོངས་ཏེ། ཁྱེད་བོད་ཕྱོགས་སུ་སྐྱེ་བ་བཞེས་ནས་མཚུར་ཕུའི་དགོན་པར་བཞུགས་ཞེས་ཐོས། དེའི་དོན་ལ་སྔར་གྱི་ཡོན་ཏན་དང་ཕྲིན་ལས་ལ་བསམ་ནས། སེམས་ཅན་མང་པོའི་དོན་ལ་དིང་ཇུ་དང་དཀོན་མཆོག་རྒྱལ་མཚན་གྱིས་མགོ་བྱས་གསེར་ཡིག་པ་རྣམས་གདན་འདྲེན་དུ་བཏང་ཡོད་པས། ད་ལྟ་སྙིགས་མའི་དུས་འདིར་སྡུག་བསྔལ་གྱིས་གཟིར་བའི་སེམས་ཅན་ལ་དགོངས་ཏེ། འདི་ཕྱོགས་ཀྱི་སྐལ་པ་དང་ལྡན་པའི་གདུལ་བྱ་རྣམས་ལ་ཆོས་ཀྱི་བདུད་རྩིས་ཚིམ་པར་མཛད་པ་དང༌། ལམ་གོལ་ལམ་སྟོར་བའི་སེམས་ཅན་རྣམས་ཀྱི་འདྲེན་པ་མཛད་པའི་དོན་ལ།
རང་ཡུལ་སྤངས་ནས་སྐུ་ལུས་ཀྱི་ཚེགས་ལ་མི་ལྟ་བར་མྱུར་དུ་འབྱོན་པར་ཞུ་ཞིང༌། ཡང་ཐུབ་པས་གཞན་དོན་དུ་དགོངས་ནས་སྡུག་བསྔལ་དང་དུ་བླངས་ཏེ་ཡུལ་ཁམས་ཐ་དད་དུ་སེམས་ཅན་གྱི་དོན་མཛད་པ་ཐུགས་ལ་གསལ་མོད། སྐུ་ཁམས་ཀྱི་འཚོ་སྐྱོང༌། ཆོས་ཀྱི་བཤད་ཉན། བོད་ཕྱོགས་རྐྱང་པ་ལ་ཞེན་པར་མ་མཛད་པར། འདི་ནས་མངགས་པའི་གསེར་ཡིག་པར་དེར་སླེབ་པའི་འཐད་དུ་ངེད་ལ་བསམ་ནས། འདི་ཕྱོགས་སུ་མཇལ་དུས་སངས་རྒྱས་ཀྱི་བསྟན་པ་རྒྱ་ཆེར་ཅི་ནུས་སུ་དར་བར་བྱེད་ཅིང་སེམས་ཅན་མང་པོ་ཐར་ལམ་ལ་འགོད་པ་ལ་དགོངས་ལ། སྙད་མི་མཛད་པ་མྱུར་དུ་འབྱོན་པ་སློབ་དཔོན་ཆེན་པོ་རོལ་པའི་རྡོ་རྗེ་མཁྱེན། མཆོད་པའི་ཆས་དང་འཇའ་སའི་རྟེན་ལ་གསེར་བྲེ་གཅིག ། དངུལ་བྲེ་གསུམ།
གོས་ཕྱི་ནང་དགུ་ཚན་གཉིས་ཡོད། སྤྲེལ་ལོ་ཟླ་བ་༡༠ ཚེས་༡༡ ལ་ཏའི་ཏུ་ནས་བྲིས་པའི་འཇའ་ས་བཀྲ་ཤིས་པར་གྱུར་ཅིག ། བྱ་བ་སླེབས་དགུང་ལོ་བཅུ་དགུ་པ་ས་ཁྱི་ལོར་ལྷ་ས་གུང་ཐང་དུ་གདན་དྲངས། ཞབས་ཏོག་ཆེར་བྱས། ཟླ་བ་ལྔ་པར་མཚུར་ཕུ་ནས་ཕྱོགས་ཕེབས་ཆེན་པོར་བཏེགས། དབུས་གཙང་གི་མི་ཆེན་རྣམས་ཀྱི་བསུ་རྐྱེལ་ཞབས་ཏོག་བྱས། རྐོང་དགོན་དུ་ཕེབས། ཆོས་ཀྱིས་ཚིམ་པར་མཛད། ཆོས་རྗེ་གོང་མ་ལས་ཀྱང་ནོན་དང་ཐུགས་ཞིབ་ཆེ་བར་གྲགས། ལམ་གྱི་གྲོས་དང་སྐུ་རིམ་ཞུ་བར་བྱས་པ་མཁྱེན་ནས་ཁྱེད་རང་ཚོ་གྲོས་མང་མི་དགོས་ངའི་རྗེས་སུ་ཤོག་གསུངས།
ཆར་ཆེ་བས་ནག་ཆུ་ལ་མི་ཐར་ཟེར་བ་ན། ཆུ་ཆུང་དུ་འགྲོ་གསུངས་ཏེ་ཆུ་ཆུང་བར་བྱུང༌། གཞི་བདག་གི་ཆོས་ཡོན་དུ་ཆུ་བསྒྱུར་པ་ཡིན་གསུངས། གསར་ཡིག་པ་རྣམས་ཀྱིས་འུ་ལག་ཆིབས་པ་ཞུས་པས། སེམས་ཅན་ལ་གནོད་འཚེ་མི་བྱེད། ཁྱེད་རང་རྣམས་ཀྱང་འུ་ལག་མ་ཞོན་གསུངས། ཁལ་གཞོན་ཟ་མ་ཐམས་ཅད་ནང་ནས་གནང༌། ཟ་མ་འུ་ལག་མ་དགོས་པས་འཇའ་མོ་ཐམས་ཅད་དགའ། འབྱོན་ལམ་རྣམས་སུ་ཆོས་ཀྱི་ཆར་ཕབས། སྲོག་སྡོམ་དང་མ་ཎི་འབུམ་ཐེར་བྱེ་བ་དུང་ཕྱུར་སོགས་དགེ་རྒྱུན་མང་པོ་གཙུགས།
རྒྱ་འབུལ་སྟོང་འབུལ་ཁྲི་འབུལ་སོགས་མཐའ་ཡས། མཇལ་ཚད་ངན་སོང་དང་འཁོར་བ་གང་རུང་ལས་ཐར་པར་མཛད། ཞལ་གཟིགས་སོགས་ནི་རྒྱུན་མི་ཆད་པས་ཅི་སྨོས། རྒྱ་གར་གྱི་ཛོ་གི་ལྔས་བྱང་ཆུབ་ཤིང་ལ་ཀླུ་སྒྲུབ་ཀྱི་ཕྱག་བཟོའི་སྐུ་ཕུལ། དེ་མཆོད་ཡུལ་གྱི་གཙོ་བོར་མཛད་ནས་ཐུན་བཞིར་མཆོད་པ་དང་ཕྱག་བསྐོར་མཛད། དེས་སྐུ་འཁོར་ཐམས་ཅད་བསྐུལ་ཏེ་དགེ་བ་ལ་བརྩོན། ཛོ་གི་ལྔ་ཆོས་སྐྱོང་གི་སྤྲུལ་པར་གྲགས། རྫོགས་ཆེན་ཐོད་རྒལ་གྱི་རྟོགས་པ་མངོན་དུ་གྱུར་ཏེ། རང་སེམས་སྙིང་པོ་སྟོང་གསལ་ཀུན་ཏུ་བཟང༌།། གདོད་ནས་དག་པ་རྫོགས་པ་ཆེན་པོའི་དབྱིངས།།
གཞི་ལྔའི་གདངས་ལས་རང་གསལ་ཀུན་ཏུ་ཁྱབ།། འོད་ལྔའི་གདངས་ལ་རང་གནས་མཉམ་པར་བཞག། ཅེས་སོགས་གསུངས། བྱང་ལམ་ནས་འབྱོན་པར་ཞུས་ཀྱང་འགྲོ་དོན་ཆེ་གསུངས་ལྷོ་ལམ་ནས་བྱོན། དེ་སྐབས་ཏི་ཤྲིར་ཀུན་དགའ་རྒྱལ་མཚན་ཧོར་ཡུལ་དུ་གཤེགས། བཅུ་གཉིས་པའི་ཉེར་ལྔར་རྨ་ཆུ་གླིང་ཁུགས་སུ་བྱོན། དེར་ཆོས་ཁྲི་བརྩིགས་ནས་ཆོས་གསུངས། ཕྱིས་ཆོས་ཁྲིའི་རྩར་སྔར་མ་མཐོང་བའི་མེ་ཏོག་རྩ་བ་གཅིག་ལ་སྡོང་བུ་བརྒྱ། སྡོང་བུ་རེ་རེར་མེ་ཏོག་བརྒྱ་རེ། མེ་ཏོག་རེ་ལ་འདབ་མ་སེར་པོ་སྟོང་རེ་ལྟེ་བ་དམར་པོ་གེ་སར་སེར་པོ་ཡོད་པ་ཞིག་སྐྱེས།
ཐམས་ཅད་ངོ་མཚར། སྐྱུ་ར་སྟོན་པས་དེའི་རྣམ་པ་སྤར་དུ་བཏབ་ནས་ཕྱོགས་སུ་འགྲིམ་པས་འགྲོ་དོན་ཆེ། ཕག་ལོ་གཉིས་པའི་ཚེས་ལ་བྱ་ཁར། རྒྱལ་བུ་སང་ག་ཤྲཱིས་བསུས། ཆ་ག་པའི་ཉི་མ་འགྲིབ་པ་བྱུང་བ་ལ་བཀའ་ཤོག་བསྒྲགས་པས་ཞི། དམག་འཁྲུག་ཐམས་ཅད་ཞི་བར་མཛད། བཙོན་ཐམས་ཅད་གྲོལ་བར་མཛད། ཡུལ་ཕྱོགས་ཁ་ཅིག་གིས་ལོ་ཉེར་ལྔའི་བར་དུ་འཁྲུག་པ་ཆེ་ཆུང་ཐམས་ཅད་ཕུལ་ཏེ་བདེ་བར་འཇགས། གནང་བར་གསེར་སྲང་ཉིས་སྟོང་རྟ་བདུན་བརྒྱ་ཇ་ལྔ་བརྒྱ་སོགས་སོང༌། གོང་མ་ཆེན་པོ་ནས་མགྱོགས་བསྐུལ་ཡང་ཡང་སླེབས།
སྐབས་ཤིག་མགུར་ཆམ་ཞིག་བྱུང་བས། ང་གཉིད་མ་སྐྲོག་གསུངས་ནས་མནལ་སད་པ་དང་དངས་འདུག ། ཇི་ལྟར་མཛད་ཞུས་པས། པོ་ཏ་ལར་ཕྱིན། སྤྱན་རས་གཟིགས་ཀྱི་བུམ་ཆུ་གནང་བ་འཐུང་བས་ཕན་གསུངས། བྱི་ལོ་ཟླ་བ་བཅུ་གཉིས་པའི་ཚེས་བཅོ་བརྒྱད་ལ་ཕོ་བྲང་ཆེན་པོ་ཏའི་ཏུར་ཕེབས། གོང་མ་ཡབ་སྲས་གུས་པ་མཐའ་ཡས། རྒྱལ་པོ་ཡབ་སྲས་ཀྱི་གཙོས་ཐམས་ཅད་དབང་ཆོས་ཀྱི་ཚིམ་པར་མཛད། ལྷག་པར་རྒྱལ་བུ་ལ་རྒྱུད་རྒྱ་གཞུང་གི་བཤད་འགྲེལ་མང་པོ་གནང༌། ཉེས་ཅན་སྤྱི་ཐར་པའི་འཇའ་ས་དང༌།
ཁྱད་པར་རྒྱལ་བུ་ཆེན་པོས་བནྡེས་གོང་མ་ལ་ཕྱག་མི་དགོས་པར་བཀུར་བ་ལ་ཕྱིས་མི་དཔོན་རྣམས་ཀྱིས་བནྡེའི་ཕྱག་བླངས་པས་རྒྱལ་ཁམས་མ་བདེ་བ་དེས་ལེན། ཕྱིས་དེ་འདྲ་མ་བྱེད་ཟེར་བ་སོགས་བསྟན་པ་ཤེད་སྐྱེད་ཀྱི་འཇའ་ས་རྣམས་གནང་བོད་དུའང་སྒྲོགས་པ་ལ་བཏང༌། ཐུགས་བྱམས་པ་ཆེན་པོའི་བྱིན་རླབས་ཀྱིས་ངོ་ལོག་ཐམས་ཅད་ཞི། ནད་ཡམས་ཐམས་ཅད་ཆད། ལོ་ལེགས། རྒྱལ་བློན་འབངས་བཅས་ཐམས་ཅད་ལྷག་པར་དད། རྒྱལ་པོས་ཆོས་རྗེའི་ཇི་ལྟར་བཞེད་པ་རྣམས་སྒྲུབ། རྒྱལ་བུ་ཆེན་པོ་ནི་མཁྱེན་རྟོགས་ཟླ་མེད་པས་བསྟན་བཅོས་མཁས་པ་དགྱེས་ནུས་དུ་མ་མཛད། ལོ་གསུམ་བཞུགས། དེ་ནས་འབྱོན་པའི་ཞུ་བ་གོང་མ་ཡབ་སྲས་ལ་ཡང་ཡང་མཛད་པས།
མ་གནང་བར་ཞུ་བ་དྲག་ཏུ་ཕུལ། རྒྱལ་བུ་ཆེན་པོས་སྤྱན་ཆབ་བཏོན་ནས་བླ་མ་ཅིས་ཀྱང་བཞུགས་པ་ཐུགས་རྗེ་འཛིན་པར་ཞུ་ཞེས་གསུངས། རྒྱའི་དཔོན་ཆེན་རྣམས་ཀྱིས་ཕྱག་འཚལ་པུས་མོ་བཙུགས་ནས། བླ་མ་ལགས། སྔར་སྨན་ཙེ་ནས་ཀྱི་འདབ་སྒོ་ལོ་དགུར་ཆད། དངུལ་བྲེ་ལ་འབྲུ་འཇག་ལྔ་ལས་མེད། བླ་མ་ཁྱེད་བྱོན་ནས་ནད་ཡམས་ཆད། རྒྱལ་བུ་ཆེན་པོ་ལ་སྲས་འཁྲུངས། ངོ་ལོག་ཐམས་ཅད་ཞི། ད་ལྟ་དངུལ་བྲེ་ལ་ནས་འཇག་བརྒྱད་ཅུར་སོང༌།
གོང་མ་ཡབ་སྲས་ཀྱང་སྤྱན་ཆབ་བཏོན་ནས་ཞུ་བ་དང༌། ཐམས་ཅད་ཀྱིས་འབྲུ་འཕེལ་ཞིང་བཀྲ་ཤིས་པའི་བླ་མ་ཞེས་མཚན་གསོལ་བའི་སྐབས་འདིར། དེ་ཙམ་ཞུ་བ་ནན་ཅན་མཛད་ནས་བོད་དུ་ཅི་མཛད་དུ་འབྱོན། སྔར་བླ་མ་འཕགས་པ་དང་ས་ཆེན་རྒྱལ་པོ་ཡོན་མཆོད་བཞིན་སངས་རྒྱས་ཀྱི་བསྟན་པ་རིན་པོ་ཆེ་དར་རྒྱས་དང་རྒྱལ་ཁམས་བདེ་ཐབས་མཛད་ན་མི་འཐད་དམ་ཐུགས་བསམ་ལེགས་པོར་ཐོང་མཛོད། ཅེས་ཞུས་པའི་ལན་དུ། རྩེད་མོ་དེ་འཕྲོར་བཞག་ན་ལེགས། ངེད་ལ་གོང་མ་ཡབ་སྲས་ཀྱི་སྐུ་རིམ་དུ་དཀོན་མཆོག་ལ་གསོལ་བ་འདེབས་པ་མ་གཏོགས། རྒྱལ་ཁམས་ཀྱི་བྱ་བ་ལ་ཁ་གཏོགས་པའི་དགོས་ཆེད་ཤེས་སྒོ་གང་ཡང་མེད། བནྡེ་བྱ་བ་དེ་ཡུལ་གང་ལའང་ཞེན་ཆགས་མེད་པ་ཞིག་བྱུང་ན་བཟང་བ་ཡིན། ཅེས་སོགས་གསུངས་པ་རྣམས་མི་དཔོན་ཚོས་ཡི་གེར་འདེབས་ཤིང་འདུག །
དེ་ལྟར་ནན་ཏན་མཛད་པས་རེ་ཞིག་གནང་ཙམ་བྱུང་ནས། རྟ་ལོར་  བཏེག ། འབྱོན་ལམ་དུ་བསྟན་འགྲོའི་དོན་མཐའ་ཡས། ཟླ་ལམ་གཉིས་ཚུན་ཆད་ཕྱོགས་ཕྱོགས་ནས་མཇལ་མཁན་ཁྲི་ཕྲག་མང་པོ་ཕ་མ་རྒན་རྒོན་རྔ་མོང་ལ་བསྐལ་ནས་བྱུང༌། ཕལ་ཆེར་དད་མོས་ཀྱི་གོམ་པ་བདུན་རེ་བོར་ནས་ཕྱག་གསུམ་རེ་འཚལ་ཞིང་འོངས། སྐབས་ཤིག་ཐུགས་དམ་གྱི་ཁྲིག་དང་ཚ་དྲོ་གསོལ་ཚེ་མ་གཏོགས་བསྡུ་བ་རྣམ་བཞིས་ཚིམ་པར་མཛད། བྱིན་རླབས་བསྐྱར་དུ་མེད་པའི་ཁྲིམས་བཅས་ནས་བཤར་བས་ཞག་བཅུ་ན་རེ་ཞིག་རྫོགས་ཙམ་བྱུང༌། དེ་དུས་སྟོད་ཧོར་རྒྱལ་པོས་ཀྱང་གདན་འདྲེན་འབུལ་བ་མང་པོ་འབྱོར་རུང་མ་བཞུད། ནད་ཡམས་ཆེན་པོ་ཞིག་བྱུང་བ་ལ། སློབ་དཔོན་གུའི་གུང་པས།
འདི་ལྟ་བུ་ལ་ཐབས་འདྲ་མཆིས་སམ་ཞུས་པས། ཐབས་བྱའི་ང་གཉིད་མ་སྐྲོག་གསུངས། མནལ་བའི་ཚུལ་མཛད། སློབ་དཔོན་སྐུ་དྲུང་དུ་བཞུགས་པས་ཟིམ་ཁང་སྟེང་དུ་ཚེགས་སྒྲ་ཆེན་པོ་བྱུང༌། མནལ་སད་ནས་ཁང་སྟེང་འདིར་ལྟས་འདྲ་བྱུང་ངམ་གསུངས། བྱུང་ཞུས་པས། ནད་བདག་ཟང་ཟིང་མང་པོ་འདུག ། ངས་ས་འདི་ཐམས་ཅད་གཤོག་པས་ཁེབས་པའི་བྱ་ཁྱུང་ཆེན་པོར་སྤྲུལ་ནས། ནད་བདག་ཐམས་ཅད་ཟོས་ཤིང་ཡེ་ཤེས་ཀྱི་མེས་བསྲེགས་ནས་ཁང་སྟེང་འདིར་བབས་པ་ཡིན། སེམས་ཀྱི་སྤྲུལ་བསྒྱུར་ལའང་ཕྱི་རོལ་དུ་རྟགས་མཚན་འོང་བ་འདི་མཚར་བར་གདའ་ཨང་གསུངས།
ནད་ཡམས་ཐམས་ཅད་ཆད་པར་གྱུར། དབྱངས་ཅན་མས་ཞོ་བུམ་པ་གང་དྲངས་པ་གསོལ་བས་སྙན་ངག་མེ་ལོང་སོགས་ཐམས་ཅད་ཐུགས་སུ་ཆུད། ཡང་འབྲུམ་ནད་བྱུང་བའང་བྱ་ཁྱུང་ཆེན་པོར་སྤྲུལ་ནས་བཅད། ལྷ་སའི་ཇོ་བོར་དངུལ་བྲེ་བཅུ་གཅིག་ལས་བརྡུང་པའི་ཀོང་བུ། ལྷ་ཆེན་ལ་གསེར་བྲེ་ལྔའི་གསེར་ཤོག ། དངུལ་བྲེ་སོ་གཅིག་གིས་ཀོང་བུ་ལྔ་སོགས། དབུས་གཙང་ཁམས་གསུམ་གྱི་ལྷ་ཁང་འདུས་སྡེ་རྣམས་ལ་མཆོད་སྦྱིན་དཔག་ཏུ་མེད་པ་མཛད་པའི་དགོངས་པ་བཞིན་སློབ་དཔོན་ཆེན་པོས་ཕྱག་ལེན་ལ་ཐེམས་པར་མཛད་ཚུལ་རྒྱ་ཆེར་རྣམ་ཐར་ཆེན་པོར་མཇལ། ཙོང་ཁའི་ཡུལ་དུ་དཔལ་བློ་བཟང་གྲགས་པ་དགེ་བསྙེན་དུ་བསྒྲུབས་ཏེ་མཚན་ཀུན་དགའ་སྙིང་པོར་གསོལ་སྐྱེས་བུ་དམ་པར་ལུང་བསྟན། ཟུ་གུན་དུ་དགོན་པ་བཏབ། ཡང་མགུར་ཆམ་ཐུ་མོ་ཞིག་བྱུང་ཚེ་སློབ་དཔོན་ལ་ང་གཉིད་མ་སྐྲོགས་གསུངས་ནས་མནལ་ལོག་པའི་ཚུལ་གྱིས་པོ་ཏ་ལར་བྱོན།
སད་པ་དང་སངས་ཀྱིས་སོང༌། ལོ་རྒྱུས་རྒྱས་པར་གསུངས། སྐབས་ཤིག་ནམ་མཁའ་འཇའ་འོད་ཀྱི་ཁེངས་མེ་ཏོག་གི་ཆར་བབས་པ་སོགས་ཀུན་གྱི་མཐུན་སྣང་དུ་བྱུང་ཚེ། ཆོས་རྗེས་ང་ལའང་དག་སྣང་མང་པོ་བྱུང་རྒྱལ་བ་གཡུང་སྐུ་གཤེགས་པའི་ལྟས་མིན་ནམ་གསུངས་དེ་ཁོ་ནར་གཤེགས། དཔོན་མོ་པུཎྱེ་རྡ་རཱི་མཇལ་དུ་བྱུང་ནས། ཁོ་མོའི་རྨི་ལམ་དུ་སངས་རྒྱས་ཀྱི་སྐུ་རི་ཙམ་བཞེངས་དང་གྲུབ་པར་འགྱུར་ཞེས་པ་ཞིག་བྱུང༌། རྒྱལ་བུ་རཏྣའི་ཐུགས་དགོངས་རྫོགས་ཕྱིར་བཞེངས་པར་འདོད། དེ་འགྲུབ་ཐབས་ཆོས་རྗེ་ནས་མཁྱེན་ཞུས་པས། གཞན་ཐམས་ཅད་ཧ་ལས། ཆོས་རྗེ་ཞལ་མཛུམ་མཛད་ནས་ཐབས་ཡོད་གོས་དར་ལ་བཞེངས་གསུངས།
བཟོ་རིགས་མང་པོ་བསྡུས་ཏེ་བསྒོ་བ་ན་རྒྱ་ནག་གི་བཟོ་རིག་ཤེས་རབ་ཆེ་ཡང་དེ་འདྲའི་བཀོད་པ་བློར་མ་ཆུད་ནས་ཡང༌། ཆོས་རྗེ་ལ་ཞུས་པས་ཐམས་ཅད་ཀྱིས་ཆུ་རྡོ་དཀར་པོ་ཁུ་ཚུར་ཙམ་ཁྱེར་ལ་ཐང་ཕ་ཀིར་ཤོག་གསུངས། ཆོས་རྗེ་ཆིབས་པ་བཅིབ་ནས་བྱོན་པའི་རྟའི་རྨིག་རྗེས་ལ་རྡོ་སྒྲིགས། ཆགས་ཚད་དེ་དང་བསྟུན་ནས་དཔོན་མོས་གོས་ཆེན་འཕང་མེད་དུ་བཟོ་བོ་ལ་སྤྲད་ནས། སྐུ་ཤ་ཧོར་གོས་གསེར་མདོག་ལ་ན་བཟའ་གོས་དམར་སོགས་གོས་བཟང་འབའ་ཞིག་བསྒྲིགས་པའི་སྐུ། གཙོ་བོ་བཅོམ་ལྡན་འདས་སྙན་གཡས་གཡོན་གྱི་བར་དུ་འདོམ་བཅུ་གཅིག་ཡོད་པ་ཚད་དེས་མཚོན། གཡས་གཡོན་དུ་བྱམས་པ་( ཁ ) དང་འཇམ་དབྱངས་ ( ཀ ) བཞེངས་སྟབས། སྟེང་ནས་ལྷས་མཆོད་པ་པད་གདན་སོགས་ཐང་སྐུ་ལྟར་གོང་ཤམ་དང་ཤམ་བུ་ཟེའུ་ཁ་ཅན་བཀོད་པ་ཕུན་སུམ་ཚོགས་པ་ཟླ་བ་བཅུ་གསུམ་གྱིས་གྲུབ། ཆོས་རྗེས་རབ་གནས་མཛད་ཚེ་འཇའ་འོད་ས་གཡོ་མེ་ཏོག་གི་ཆར་སོགས་ངོ་མཚར་མང་ཀུན་གྱིས་  མཐོང༌།
དཔོན་མོས་དེ་ཆོས་རྗེ་ལ་ཕུལ་བ་བོད་དུ་གདན་དྲངས། མཛོ་ཉི་ཤུ་རྩ་གཉིས་ཀྱི་རྒྱབ་ནོན་པས་དེ་རེས་གསོར་བྱས་པས་མཛོ་ཞེ་བཞིའི་རྒྱབ་ཏུ་གདན་དྲངས། གཙོ་བོ་ཞོ་ཁར་བཞུགས། འཁོར་གཉིས་འབྲི་གདན་གཉིས་ལ་གནང༌། དེ་ནས་ཞ་ཇུར་བྱོན་དེར་བྱམས་ཆེན་གཉིས་སོགས་ལྷ་ཁང་སུམ་སྟོང་བདུན་བརྒྱ་ཡོད་པ་ལ། ལ་ལ་སངས་རྒྱས་བྱང་སེམས་ཀྱི་སྤྲུལ་པས་བཞེངས། ལ་ལ་རྒྱ་ནག་དང་ཧོར་གྱི་རྒྱལ་པོས་བཞེངས། མངའ་བདག་ཁྲི་རལ་གྱིས་བཞེངས་པའང་ཡོད་པར་གྲགས། དེར་ཡུ་གུར་མི་ཉག་སོགས་ཀྱིས་འབུལ་བ་རྒྱ་ཆེར་བྱུང་བ་ཐམས་ཅད་དེར་མཆོད་རྒྱུན་དུ་བཙུགས། དཔོན་མོ་པཎྱེས་ལུ་པན་ཤན་དུ་ལྷ་ཁང་ཁྱད་པར་འཕགས་པ་བཞེངས།
མཆོད་རྒྱུན་འཇག་ཉིས་སྟོང་གི་ས་ཆ། མི་སྡེ་དུད་ཁག་བརྒྱ་དང་བཅུ་བདུན་སོགས་དཔག་ཏུ་མེད་པ་ཕུལ། དེ་ནས་བོད་དུ་བྱང་ལམ་ནས་བྱོན་པས་ལམ་རྒྱུས་ཤེས་པ་མེད་པས་ཐམས་ཅད་སེམས་ལས་ཆེ་སྐབས། ཆོས་རྗེས་མདོ་སྟོད་དུ་འགྲོ་ལུགས་འདི་ལྟར་དགོས་གསུངས་ནས་བྱང་རྨ་བྱ་བྱ་བའི་གངས་གསེབས་དུ་ཞག་མང་པོར་ཕྱིན་པས་ནོར་ཆུག་མེད་པར་འདན་དུ་ཕེབས། རོང་པོ། ཁྱུང་པོ། དཀར་ཤོད། ནག་ཤོད། བརྒྱད་ཤོག་སོག་སྟོད་སྨད། ཀོང་པོ་སོགས་བན་སྐྱ་དཔག་ཏུ་མེད་པའི་དོན་མཛད།
མདོ་ཁམས་ཀོང་པོ་སོགས་ཀྱི་གཞི་བདག་གི་བསུ་བ་འོང་བ་མང་པོས་མཐོང༌། ཆུ་ཡིས་ཁྱེར་བ་དུ་མ་རྫུ་འཕྲུལ་གྱིས་བཏོན་གློ་ལམ་དཀར་ནག་བྱ་བའི་ལམ་འཕྲང་དམ་པོར་མཛོ་རྟ་ཁྱུ་དེད་བྱས་ནས་བྱོན། ཀོང་རལ་སུམ་དུ་མི་སྡེ་ཁྲི་ཕྲག་གི་ཕྱོགས་སུ་གཙང་པོ་ཡོ་ནས་ཡུལ་སྤོ་བ་ལ་ཐུག་པ་བདེན་པ་བརྗོད་པར་མཛད་པས་གཙང་ཆབ་ཕར་ལོག ། ཕྲག་དོག་ཅན་གྱི་མཐུ་མཁན་མང་པོས་སེར་བ་ཅོག་སྒོང་ཙམ་ཕབས་པ། ཆོས་རྗེས་ཕྱག་མཛུབ་གཏད་པས་ལྡོག ། ཡུལ་ཁམས་མང་པོར་འཁྲུག་རྩོད་སྡུམ་པ། བཙོན་དཀྲོལ་བ། ནད་ཡམས་བཅད་པ། ཆོས་དང་ཟང་ཟིང་གི་ཐམས་ཅད་ཚིམ་པར་མཛད་པ་རྣམས་སྨོས་ཀྱི་མི་ལངས། རབ་བྱུང་རྣམས་ཐོས་བསམ་སྒོམ་གསུམ་བྱེད་ཚུལ།
ཕལ་པ་རྣམས་ཀྱང་གནས་སྐབས་ཀྱི་བདེ་སྐྱིད་སྒྲུབས་ལུགས། ཐ་ན་སྤྲང་པོ་ཡན་ཆད་རང་རང་གི་བྱ་བཞག་འདི་དང་འདི་ལྟ་བུ་བྱེད་དགོས་ཞེས་ཞིབ་ལ་རྒྱས་པ་གནང༌། རྒྱ་གོང་མས་གདན་འདྲེན་བྱུང་ཡང་མ་བྱོན། འབུལ་བ་ཡང་ཡང་སླེབས། མདོར་ན་སྐུ་དྲུང་དུ་མང་དུས་འབུམ་ཕྲག་ཉུང་དུས་ལྔ་བརྒྱ་ཙམ་འཚོགས་པ་ལ། རབ་རྣམས་ཉམས་རྟོགས་ཁྱད་འཕགས་སྐྱེས་པ། འབྲིང་རྣམས་གཞུང་ལུགས་རྣམ་དག་གི་ཚིག་དོན་ཁོང་དུ་ཆུད་པ། ཐ་མ་རྣམས་ཀྱང་མ་ཎི་རྒྱུན་མི་ཆད་པར་བགྲང་དུ་བཅུག་གནང་སྦྱིན་དང༌། སྤྲོ་བ་སྐྱེད་པ་དང༌། མཚང་ནས་འབྲུ་བ་སོགས་གང་འདུལ་གྱིས་མ་ཎི་དུང་ཕྱུར།
བྱེ་བ། ས་ཡ། ཐ་མ་ཉིན་རེར་བརྒྱ་སྟོང་འདི་འདོན་གྱི་དམ་བཅའ་རང་རང་གི་ནུས་ཚོད་ལེན་པར་མཛད། ཐ་མའི་རབ་རྣམས་སྲོག་སྡོམ། འབྲིང་དུས་ཚོད་འདི་དང་འདིར་སྲོག་སྡོམ། ཐ་མ་སེམས་ཅན་འདི་དང་འདི་མི་གསོད་སྲོག་ཀྱིས་སྡོམ་པ་ལེན་པ་དང༌། དེ་བཞིན་གཤེགས་པའི་མཚན་བསྒྲགས་པ་སོགས་སྒོ་དུ་མ་ནས་ཐབས་དུ་མས་མཐོ་རིས་ཐར་པར་འགོད་པར་མཛད། ཐུགས་ཀུན་བརྗོད་པའི་ཆོ་འཕྲུལ་གྱིས་སྐལ་པ་བཟང་ངན་མཁྱེན། གསུང་རྗེས་བསྟན་ཆོ་འཕྲུལ་གྱིས་དེ་མཐུན་ཆོས་གསུངས། སྐུ་རྫུ་འཕྲུལ་གྱི་ཆོ་འཕྲུལ་གྱིས་སྐལ་ལྡན་གར་ཡོད་དུ་བྱོན།
སྐུ་འཁོར་རྣམས་དཀར་གསུམ་གྱི་འཚོ་བས་བསྐྱངས། དཔོན་སློབ་རྣམས་བཞུགས་པའི་ཤུལ་དུ། ཤ་དང་རུས་པ་གཟིགས་ན་བཀའ་བཀྱོན་ཞིང་ཆང་གི་དྲི་ཙམ་ཡང་སྒེར་ཁོང་དེར་བྲོ་བ་མེད་པ་སོགས་ཀུན་སྤྱོད་རྣམ་དག་ལ་འགོད་པར་མཛད། ཡེ་ནས་སངས་རྒྱས་དངོས་ཡིན་ཀྱང་གདུལ་བྱ་ལ་སྤྱོད་པ་རྣམ་དག་བསྟན་པའི་སླད་དུ། སྤྱོད་ལམ་རྣམ་བཞིར་ཕྱག་རྒྱ་ཆེན་པོའི་ངང་ལས་མ་གཡོས་བཞིན་ནམ་ལངས་ནས་ཉི་དྲོས་བར་ཏིང་ངེ་འཛིན་ལ་བཞུགས། དེ་ནས་ཉིན་ཕྱེད་བར་ཆོས་གསུངས། དེ་ནས་སྐུ་གསུང་ཐུགས་རྟེན་ལ་བརྒྱ་ཕྱག་མཛད་ཅིང་བཤགས་པ་མཛད། བསྐོར་བ་བརྒྱ་རྩ་མཛད་ཅིང་མ་ཎི་བསྒྲང་བ་སོགས་ཀྱིས་དུས་འདའ། སྲོད་ནས་མཐོ་རངས་བར་རྨི་ལམ་སྤྲུལ་སྒྱུར་གྱིས་སེམས་ཅན་གྱི་དོན་མཛད། འདི་ལྟ་བུ་ཁོར་ཡུག་ལས་བར་སྟོང་ཅུང་ཟད་ཀྱང་མི་འཇོག །
ཤི་དགེ་གསོན་རིམ་གང་ལའང་ཤ་ཁྲག་གི་སྟོན་མོ་མི་བྱ་དེ་ནི་མིང་དགེ་བར་བཏགས་ཀྱང་སྡིག་པ་རང་ཡིན་པས། ཟ་མཁན། གསོད་མཁན། འདྲེན་མཁན་གསུམ་ཀ་དམྱལ་བར་འགྲོ་གསུངས་ནས། ཡོན་མཆོད་ཀུན་ལ་དམ་བསྒྲགས་ཆེ་བར་མཛད། དགྲ་གཉེན་བསྟོད་སྨད་ལ་དབྱེ་བ་མི་མཛད་ཀྱང་ངན་སྤྱོད་སྡིག་ཅན་ལ་ཐུགས་གནག་པ་ལྟར་དང༌། ཆོས་པ་ལ་མཉེས་ཚུལ་གྱིས་དོར་ལེན་ལྟར་ཡང་མཛད། ཡོ་བྱད་ཅི་ཙམ་ཕུལ་ཀྱང་མཉེས་པའི་རྣམ་འགྱུར་མི་མཛད། གོ་རྟོགས་གང་རུང་ཆོས་མཐུན་རེའི་ཚིག་ཕུལ་ན་མཉེས་པར་མཛད། ཡོ་བྱད་ལ་ཆགས་པ་མེད་ཀྱང་ཕྲ་མོ་ཙམ་ཡང་ཆུད་ཟོས་མ་སོང་བར་མཆོད་སྦྱིན་མཛད།
ཆོས་ཐམས་ཅད་མཉམ་ཉིད་ཀྱི་ལྟ་བ་མངོན་དུ་མཛད་ཀྱང་རྒྱུ་འབྲས་ཕྲ་འུ་ལའང་གལ་པོ་ཆེ་མཛད། ཆོས་ཀྱི་གསུང་གླེང་མིན་པ་གསུང་མི་འབྱོན་པ་སོགས་མཁས་བཙུན་བཟང་པོའི་རྣམ་ཐར་བློའི་ར་བ་ལས་བརྒལ་བར་བཞུགས། བདག་ཉིད་ཆེན་པོ་དེ་སྐྱེ་འཆི་ལ་རང་དབང་ཐོབ་ཀྱང་རྟག་འཛིན་ཅན་རྣམས་འདུལ་བའི་དུས་མཁྱེན་ནས་ཐ་མའི་མཛད་པ་སྟོན་པར་བཞེད་ནས། ཀརྨར་ཕྱག་དཔེ་སོགས་ལ་དོ་དམ་སྔར་བས་ཆེ་བར་མཛད། ཆོས་གསུངས་པའི་ཞོར་དུ། རྒྱ་ཡུལ་དུ་ཡིན་ན་བླ་མ་དགེ་བཤེས་ཆེན་པོ་རྣམས་འདས་ནས་སྤུར་ཨ་ག་རུ་དང་ཙན་དན་གྱི་མེས་བཞུ་བ་ཡིན་འདུག ། སྔོན་ཆོས་རྗེ་གོང་མ་བདེ་བར་གཤེགས་དུས་ཙན་དན་ཨ་ག་རུ་ཤིང་རྟ་གང་བས་བཞུས་པ་ཡིན་འདུག ། བོད་འདིར་ཙན་དན་དང་ཨ་ག་རུའི་ཚབ་ཤུག་པ་འདི་ཡིན། བྱང་དུ་མེ་ཤིང་དཀོན་པོ་བྱུང་དོགས་ཡོད་ཤུག་པ་ཁོལ་གསུངས། ཙནྡན་དང་ཨ་ག་རུ་སོགས་ནད་པ་སོགས་ལ་གློ་བུར་དུ་མཁོ་མི་ཤེས་ཐམས་ཅད་ཁྱེར་ཤོག་གསུངས།
ནག་ཤོད་དུ་གཅིག་གི་ལག་པ་ཆག་འདུག་ཞུས་པས། དེ་ཀུན་རྔ་མ་ཆུང༌། གྱོད་ཆེན་པོ་ད་གཟོད་འབྱུང་དོགས་ཡོད་གསུངས། ཆོས་རར་སྙིགས་མའི་རྨུ་རྒོད་རྣམས་ལ་ལེགས་པའི་ལམ་བསྟན་ཀྱང་འཇུག་དཀའ། ངེས་འབྱུང་དང་སྐྱོ་བ་སྐྱེ་ཐབས་འདྲ་བྱས་ན་ཕན་པའང་སྲིད་གསུངས། རས་དཀར་བྱ་བས་ཕྱག་འཚལ་ནས། རིན་པོ་ཆེ་དེ་འདྲ་མི་གསུངས་པར་དབུ་ལོ་དཀར་ཡེར་གྱི་མ་སོང་བར་དུ་བཞུགས་པ་མཁྱེན་ཞུས་པས། ཆོས་ཉན་པ་རྣམས་ཀྱིས་སྨྱོན་པ་འདི་ཞེས་བཞད་གད་བྱས། སྐབས་ཤིག་འཇའ་འོད་ཤིན་ཏུ་གསལ་བ་བྱུང་བས། འཇའ་ལེགས་འོན་ཀྱང་དུས་མིན་གྱི་འཇའ་འདི་བྱང་སེམས་གཤེགས་བཞུད་བྱེད་པའི་ལྟས་སུ་སྣང༌།
སྔོན་ཆོས་རྒྱལ་འཕགས་པ་བདེ་བར་གཤེགས་དུས་སུ་གློ་བུར་འཇའ་འདི་འདྲ་བྱུང་བར་སྣང་གསུངས། ཆོས་རྗེའི་ཆིབས་རྐྱང་དཀར་དེ་རྩ་མ་ཟོས་པས། ན་བ་ཡིན་སྙམ་སྨན་དཔྱད་བྱས་པས། ཉིད་ཀྱི་ཞལ་ནས། བདག་པོ་དང་བྲལ་བས་མ་དགའ་བ་ཡིན་བཅོས་མི་དགོས་གསུངས། དགུང་གྲངས་ཞེ་བཞི་བཞེས་པ་ཆུ་ཕག་ཟླ་བ་བདུན་པའི་ཚེས་བཅོ་ལྔ་ལ་ཤག་སྟོད་ཟེར་བའི་ས་ཆར་སྲོད་ལ་སྐུ་གསུང་ཐུགས་རྟེན་ལ་བསྐོར་བ་ལྔ་བཅུ་རྩ་བདུན་མཛད་དེ་ཞལ་ནས། བྱམས་ཆེན་འཇམ་པའི་དབྱངས་དང་ཀུན་ཏུ་བཟང༌།། སྤྱན་རས་གཟིགས་དབང་མཐུ་ཆེན་ཐོབ་ལ་སོགས།། ཅེས་སོགས་མང་དུ་གསུངས། དེ་ནས་སྐྱ་རེངས་བར་མཉམ་པར་བཞག །
སྐྱ་རེངས་ཐ་མ་ཤར་སྐབས་སྤྲུལ་པའི་དཀྱིལ་འཁོར་ཕྱོགས་གཅིག་བསྡུས་ཏེ་ཆོས་ཀྱི་དབྱིངས་སུ་སྙོམས་པར་ཞུགས་པར་གྱུར། དེའི་ཚེ་སྒྲ་དང་ས་གཡོས་སོགས་ཆོ་འཕྲུལ་མཐའ་ཡས། ལ་རེས་བུད་མེད་སྔོན་མོ་མང་པོས་ནུབ་ཕྱོགས་སུ་གདན་དྲངས་པ་དང༌། ལ་རེས་འཇའ་འོད་ཀྱི་གོང་བུ་ཆེན་པོ་ཞིག་ནམ་མཁར་འཕགས་པ་སོགས་མཐོང་སྣང་མི་འདྲ་བ་དུ་མ་བྱུང༌། ཉེར་གཅིག་ལ་གདུང་བཞུས་པས་སྟེང་དུ་འཇའ་གུར་ཕུབ། ཀརྨ་རྒྱལ་བ་དཔལ་གྱིས་འཇའ་ནང་ནས་ཆོས་རྗེ་ཞལ་བསྟན་པ་མཇལ། དེར་མཆོད་རྟེན་བྱས་པས་ཀརྨ་སྐུ་འབུམ་དུ་གྲགས། རེ་སྐབས་ཀློ་རྣམས་ཀྱི་ནམ་མཁའ་ནས་ལྷོ་ཕྱོགས་སུ་བཞུད་པ་མཐོང་ནས་ཀོང་པོ་རྣམས་ལ་བཤད་པ་དང་དུས་འགྲིགས། དེ་ནས་གདུང་མཚུར་ཕུར་སྤྱན་དྲངས་པས། གང་དུ་གདན་དྲངས་པའི་ས་ཕྱོགས་དཔག་ཚད་གསུམ་ཚུན་ལ་འཇའ་འོད་དང་མེ་ཏོག་ཁ་དོག་སྣ་ལྔའི་ཆར་ཀུན་གྱི་མཐུན་སྣང་དུ་འབབ་པ་བྱུང༌།
མཚུར་ཕུར་གདུང་བྱོན་སྐབས་འཇའ་འོད་ཀྱིས་ནམ་མཁའ་གང༌། རྣམ་པར་དུ་རྫི་བོ་མང་པོ་ཡོད་པའི་པདྨ་སྐྱབས་ཟེར་བས་ཆོས་རྗེ་འཇའ་འོད་ཀྱི་ནང་ནས་མཇལ། དོན་རྒྱལ་བྱ་བས་སྐུ་སྐད་ཡན་མཐོང༌། གཅིག་གི་དབུ་ཞྭ་མཐོང༌། གཞན་རྣམས་ཀྱིས་འཇའ་འོད་ལས་མ་མཐོང༌། རྩེ་ལྷ་སྒང་དུ་དཔོན་སློབ་བདུན་བྱས་ནས་བྱོན་པ་མང་པོས་མཐོང༌། ལྷ་སའི་ཇོ་བོའི་དྲུང་དུ་བྱོན་པའང་མཐོང༌། མཚུར་ཕུ་སྒར་པ་ཕལ་ཆེར་གྱིས་ནམ་མཁར་བཞུགས་པ་མཐོང་བ་སོགས། མཐོང་ཚུལ་མཐའ་ཡས། ཁྱད་པར་ཉང་འདམ་གྱི་ཕྱོགས་སུ་སེང་གེ་ཆིབས་ནས་བྱོན་པ་བླ་མ་ཞིག་གིས་མཐོང༌།
རྗེ་དེའི་ནང་རྟེན་སྐུ་དང་དངུལ་གདུང་རྣམས་བཞེངས་སྐབས་ཉིན་མི་དང་མཚན་མི་མ་ཡིན་པས་མགར་བ་དང༌། བཟོ་བོ་རྣམས་སྔར་བས་ཤེས་རབ་རྣོ་ཞིང་ལག་བདེ་བ་དང་སྟོབས་ཉིས་འགྱུར་གྱི་ཆེ་བ་སོགས་བྱུང་བས་ཐམས་ཅད་ངོ་མཚར་བར་གྱུར་ཏོ།། རྗེ་འདིའི་སློབ་ཚོགས་ཀྱང༌། གཙོ་བོ་གྲུབ་པའི་དབང་ཕྱུག་ཆེན་པོ་ཆིག་བརྒྱུད་ཀྱི་གདམས་ངག་རྣམས་ཡི་གེར་བཀོད་པའི་ལུང་ཆེན་ཐོབ་པ་ཞྭ་དམར་མཁའ་སྤྱོད་དབང་པོ་དང༌། སློབ་དཔོན་ཆེན་པོ་གུའི་གུང་པ་རིན་ཆེན་དཔལ་དང༌། མཁན་ཆེན་མགོན་བློན་པོ་བློ་གྲོས་རྒྱལ་མཚན། མཚུར་ཕུ་ཀུན་སྤངས། ཀརྨ་དཀོན་གཞོན། འབྲང་བུ་རིན་པོ་ཆེ། རྟོགས་ལྡན་མཚོ་དཀར།
རས་དཀར་རི་ཁྲོད། ཡང་ངེ་སྒོམ་སེང༌། རི་ཁྲོད་སྒོམ་གྲགས། དོ་བོ་སངས་རིན། འགའ་ཚ་སྒོམ་ཆེན། ཆོས་སྐྱོང་དཔལ། ཕྱུག་མོ་བྱམས་སར། སི་ཏུ་དྲུང་ཆེན། ནང་པ་ཐུགས་རྗེ་རྒྱལ་མཚན། ཡོལ་ཡེ་དཔལ།
ཞྭ་དམར་པ། བླ་མ་བྲག་གོང་པ་སོགས་དང་ཆོས་ཀྱི་འབྲེལ་བའི་སྐྱེས་ཆེན་འབྲི་གུང་ཆོས་རྒྱལ། ཀུན་སྤང་ཡེ་རྒྱལ། འབྲི་གུང་ལོ་ཙཱ། ཟང་ཟང་ནེ་རིང༌། འབེ་བྱམས་ཆོས། ཀ་བཞི་རིན་དཔལ་མ་སེ་སྟོན་པ། ཡེ་ཤེས་རྡོ་རྗེ། ལྷོ་རིན་ཆེན་གྲགས་ཡོན། སྤང་མཁན་ཆེན་འོད་ཟེར་བླ་མ།
དཀོན་མཆོག་རྒྱལ་མཚན་རྒྱ་སྟོན་ཆོས་བཟང༌། བཀའ་བཞི་པ་གྲགས་རྡོར། ཐོ་ཀ་པ་ཆོས་འོད། རྗེ་རིན་པོ་ཆེ་བློ་བཟང་གྲགས་པ་ལ་སོགས་པའི་སྐྱེས་ཆེན་རྣམས་སོ།། །། ལྔ་པ་ཆོས་རྗེ་དེ་བཞིན་གཤེགས་པའི་རྣམ་ཐར། ལྔ་པ་ཆོས་རྗེ་དེ་བཞིན་གཤེགས་པའི་རྣམ་ཐར་མདོར་བསྡུས་ནི། རྗེ་གོང་མས་ལུང་བསྟན་པ་བཞིན་དེ་ཉིད་གཤེགས་པ་ནས་བཟུང་སྟེ། ཉང་འདམ་གྱི་ཕྱོགས་དེར་འཁྲུངས་ཁང་ལ་འཇའ་ཟུག་པ་དང༌། མི་མང་པོའི་རྨི་ལམ་དུ་ཆོས་རྗེ་དེར་བྱོན་པ་དང་ཉི་ཟླ་ཤར་བ་སོགས་ངོ་མཚར་བའི་ལྟས་རྒྱུན་མི་ཆད་པར་བྱུང་བས་ཐམས་ཅད་ཀྱང་ཆོས་རྗེ་རིན་པོ་ཆེ་ངེད་རང་གི་ཡུལ་འདིར་འཁྲུངས་པར་ཐག་ཆོད་འདུག་ཟེར་བ་བྱུང་ཞིང༌། དེར་ཡབ་སྔགས་པ་གུ་རུ་རིན་ཆེན་དང་ཡུམ་ལྷ་མོ་སྐྱིད་ལ་གཟིགས་པར་མཛད་དེ་ལྷུམས་སུ་ཞུགས།
དེའི་ཚེ་ཡུམ་གྱི་རྨི་ལམ་དུང་དཀར་མང་པོ་ཐུ་བ་གང་བར་བསྡུས་ཏེ་ཆེ་བ་ཞིག་འབུད་པར་བརྩམས་པ་དང༌། ཉི་ཟླའི་འོད་ཀྱིས་ཐམས་ཅད་གང་བ་དང་གསེར་གྱི་མེ་ཏོག་མཐུ་བ་སོགས་ངོ་མཚར་བ་མང་པོ་རྨིས། ལུས་ཡང་ཤིང་བདེ་ཟས་ཀྱི་སྲེད་པ་མེད། སྐབས་སུ་ཁོང་པ་ནས་ཡིག་དྲུག་དང༌། དབྱངས་གསལ་དང༌། ཨོཾ་ཨཱཿཧཱུྃ། གསུངས་པའི་སྒྲ་ཡང་ཡང་གྲགས། བུད་མེད་མང་པོ་དང་མཉམ་དུ་ཡུར་མ་བྱེད་སྐབས་ཀྱང་དེ་ལྟར་གསུང་བ་ཐམས་ཅད་ཀྱིས་ཐོས་ཏེ་གཡས་གཡོན་དུ་ལྟ་ཞིང་ཐེ་ཚོམ། ཡུམ་ངོ་ཚ་བ་དང་གཞན་ལ་མི་གྲགས་པའི་ཕྱིར་ཕ་ཚད་དུ་གཅིག་པུར་ཡུར་མ་བྱས་པས། གསུང་ཆེ་བར་གྲགས་པ་ཐམས་ཅད་ཀྱིས་ཐོས་ནས་སངས་རྒྱས་ཀྱི་རྣམ་འཕྲུལ་ངོ་མཚར་ཅན་ཟེར་ཞིང་ཕྱག་འཚལ།
ཁྱོད་ཀྱིས་ཅི་ཐོས་བྱེད་མི་ཉན་ཟེར། ཡབ་ལའང་རྨི་ལམ་ངོ་མཚར་བ་བྱུང༌། སྔར་ལུས་ལ་ནད་གཞི་ཞིག་ཡོད་པའང་སངས། ཁྱིམ་དེར་རྟག་ཏུ་འཇའ་ཟུག་པས་དེ་ཉིད་དུ་འཁྲུངས་པར་ཐམས་ཅད་ཀྱི་ཤེས། ཤིང་བྱི་ལོ་ཟླ་བ་དྲུག་པའི་ཚེས་བཅོ་བརྒྱད་ཀྱི་ཉི་ཤར་ལ་སྐུ་བལྟམས། མེ་ཏོག་གི་ཆར་དང་འཇའ་འོད་དང་དྲི་བཟང་ཡུལ་ཁམས་ཁྱབ་པ་བྱུང༌། འཁྲུངས་མ་ཐག་ཕྱག་གཉིས་ཀྱིས་ཞལ་ཕྱིས་ནས། རྒྱལ་བ་རྣམས་ལ་ཕྱག་འཚལ་ལོ། ། ཨོཾ་མ་ཎི་པདྨེ་ཧཱུྃ། ང་ནི་ཀརྨ་པཀྴི་ཡིན།
གསུངས། ཡབ་ལ་འགྲན་སེམས་བྱེད་པའི་སྔགས་པ་ཞིག་ཡོད་པ་དེའི་བུད་མེད་ཀྱི་རྨི་ལམ་དུ། བུད་མེད་རྒྱན་བཟང་མང་པོས་གཟིམ་ཁང་ལ་ཕྱག་སྐོར་དང་མཆོད་པ་བྱེད་པ་རྨིས་པས་དེ་ཕྱིན་གུས་པར་གྱུར། དེ་ལྟར་ལྷུམས་སུ་བཞུགས་པ་ཉིད་ནས་ཆོས་རྗེ་ཉིད་དེར་འཁྲུངས་པར་ཐམས་ཅད་ཡིད་ཆེས་པས། འཁྲུངས་མ་ཐག་ཀུན་གྱིས་བཀུར་སྟི་མཐའ་ཡས་ཤིང༌། ཟླ་ཕྱེད་ཙམ་ནས་མཁན་ཆེན་མགོན་བློན་གུའི་གུང་པས་ཇ་འདྲེན་དུ་བཏང་ནས། ཕྱེ་མར་ན་བཟའ་སོགས་སྐུའི་ཉེར་སྤྱད་རྣམས་ཕུལ། ཡུམ་གྱི་པང་ན་བཞུགས་པས་ཞལ་འཛུམ་དང་མཉེས་ཚུལ་མཛད་ནས་མཁན་ཆེན་གྱི་མཛུབ་མོ་ལ་འཇུས་ནས་པང་དུ་བྱོན། འཁྲུངས་ནས་ཟླ་བ་ལྔ་སོང་སྐབས་སློབ་དཔོན་ཆེན་པོ་གུའི་གུང་པ་ཉིད་བྱོན་ཏེ་མཇལ། ཇ་ཕུར་ཞུས་པ་ཕྱག་གིས་རེག་ཅིང་བཞད།
ལྐོག་འཕྲང་རི་ཁྲོད་དུ་གདན་དྲངས་ཏེ་བླ་མ་ཤཱཀ་འོད་དཔོན་གཡོག་སྐུའི་རིམ་གྲོ་པར་བཞག་པས་ཟླ་རེར་ཡུམ་རྒྱས་འབྲིང་བསྡུས་གསུམ་སོགས་ཀློག་ཅིང་རྣམ་འཇོམས་ཚེ་ཆོག་མ་ཆག་པ་མཛད། ཟླ་བ་དགུ་ལ་གཞན་ལ་མཇལ་ཀ་མ་གནང༌། འདི་དག་གི་ཚེ་གོག་ཡེ་མི་མཛད་གླང་ལོ་ཟླ་བ་དང་པོའི་ཡར་ཚེས་ལ་ཇི་ལྟར་མཛད་མ་ཚོར་བར་བཞེང་ནས་ཕར་ཆམ་ཚུར་ཆམ་མཛད་ནས་བཞད་ཅིང་འདུག་པ་ལ། གོག་མ་མཛད་པར་འབྱོན་ཐུབ་པ་ལགས་སམ་ཞུས་པས་འགྲོ་ཐུབ་གསུངས། ཡང་ཁང་པའི་ཀ་སློག་གི་བར་ལག་པ་ཐར་ཙམ་ཞིག་ལ་སྐུ་རྩེད་ཀྱིས་ཕར་ཐལ་ཚུལ་ཐལ་འབྱོན་པ་ལ། ཤཱཀྱ་འོད་ཀྱིས་དེ་ལྟར་མ་མཛད་སྐུ་བསྣད་འོང་ཞུས་པས། བླ་མ་པ་ཐུག་ཁྲལ་མི་དགོས་ང་རང་བདེ་མོར་འགྲོ་འགྲོ་ཡོད་པ་གསུངས། སེར་བ་བྱུང་དུས་སྡིགས་མཛུབ་མཛད་ཅིང་ཕུ་ཤར་མཛད་པས་ལྡོག་པ་ཡང་ཡང་མཛད། མཚུར་ཕུ། ཀརྨ།
ནགས་ཕུ་སོགས་ཕྱོགས་འདི་དང་འདི་ན་ཡོད་སོགས་ངེས་པ་དང་བཅས་ཏེ་གསུངས། འཁྲུངས་ནས་ལོ་གཅིག་དང་ཟླ་བ་གསུམ་སོང་ཙམ་ན། རྗེ་དུས་མཁྱེན། ཀརྨ་པཀྴི། རྗེ་རང་བྱུང༌། རྗེ་རོལ་པའི་རྡོ་རྗེ་རྣམས་གང་ན་བཞུགས་ཞུས་པས། ཐུགས་ཀར་ཕྱག་མཛུབ་གཏད་དེ་འདི་ན་གསུངས། ཁྱེད་ལགས་སམ་ཞུས་པས། ཡིན་ཡིན་གསུངས་ནས་བཞད། དང་པོ་མཚུར་ཕུར་འབྱོན་ནམ།
ཀརྨར་འབྱོན་ཞུས་པས། ངེད་ཀརྨར་འགྲོ་བ་ཡིན་གསུངས། སྒར་པ་ཉང་པོར་བྱོན་ནས་ཡུན་རིང་སོང༌། ད་བྱོན་རན་ཇ་འདྲེན་ལ་འགྲོ་ཞུས་པས། འགྲོ་མ་རན་གསུངས། དེ་ནས་ཟླ་ཕྱེད་ཙམ་ན་ཤཱཀ་འོད་ལ། ད་སོང་ཁྱེད་ལ་གསེར་ཞིག་སྟེར་བར་འདུག་གསུངས། སོང་བས་དེ་བཞིན་བྱུང༌། སློབ་དཔོན་ཆེན་པོ་སོགས་ཕེབས་ནས་མཇལ། བཞུགས་ཁྲི་ཆུང་ཆུང་ཞིག་ཡོད་པ་དེ་མཐོ་བར་གྱིས་གསུངས།
བྱས་པས་དེར་བཞུགས་ནས་ཐམས་ཅད་ལ་ཕྱག་འཚོལ་གསུངས་ཞིང་ཕྱག་དབང་ཡང་ཡང་མཛད་ཅིང་བཞད། དགུང་ལོ་གསུམ་པའི་དུས། སློབ་དཔོན་ལ། རང་རེ་རྒྱ་ནག་ཏུ་ཕྱིན་དུས། རྒྱལ་པོ་ཡུམ་སྲས་ལ་དབང་བསྐུར་མཛད་སྐབས། གསེར་བྲེ་དངུལ་བྲེ་སོགས་འབུལ་བ་བྱུང་ཚུལ་སོགས་ལོ་རྒྱུས་ཞིབ་ཏུ་གསུངས་པ་ལ། སློབ་དཔོན་གྱིས། ཞལ་བརྫུན་མི་མཛད་པར་ཞུ། རང་རེ་རྒྱ་ནག་ཏུ་བྱོན་པ་མ་མྱོང་ཞུས་པས། རྫུན་མིན།
རང་རེ་བྱི་བའི་ལོ་ལ་གུང་དུ་ཕེབས། ཞེས་སོགས་ལོ་རྒྱུས་མང་དུ་གསུངས་པས་སློབ་དཔོན་མཉེས། ཤཱཀ་འོད་ལ་ཚེ་དཔག་མེད་ཀྱི་སྐུ་འདྲ་དང་ངའི་སྦ་ལྕག་ཁྱེར་ཤོག་གསུངས། ངེད་ལ་མེད་ཞུས་པས། ཞོ་ཁ་ཐང་གི་གཟིམ་ཆུང་ན་སྒམ་ནང་དུ་ཡོད་གསུངས། ཤཱཀ་འོད་ཤིན་ཏུ་དགའ་ནས། བསོད་ནམས་རིན་ཆེན་བཏང་སྟེ་བླངས་ནས་ཕུལ། ཡང་ཁྲི་ཐོག་ཏུ་བཞུགས་ནས་བླ་མ་ཤཱཀ་འོད་ལ། ཁྱོད་ཀྱིས་ང་ལ་ཕྱག་འཚོལ་གསུངས། ཁྱེད་ལ་མི་འཚལ་ཆོས་འབྲེལ་མེད་ཞུས་པས།
ང་རྡོ་རྗེ་འཆང་ཡིན་ཁྱོད་ཀྱིས་ང་ལ་སྔར་ཆོས་ཞུས་པ་ཡིན། ཅིས་ཀྱང་ཕྱག་འཚོལ་གསུངས། དེ་ནས་ཕྱག་འཚལ་བས། ཡང་འཚོལ་གསུངས། མང་དུ་འཚལ་བས་བྱིན་རླབས་མང་པོ་མཛད། ང་ཡང་འཚལ་ལམ་ཞུས་པས། ད་སྡོད་གསུངས་མཉེས་ཚུལ་མཛད། ཤེས་རབ་བརྩོན་འགྲུས་བྱ་བའི་སྒོམ་ཆེན་ཆོས་རྗེ་གོང་མའི་ཞབས་ཏོག་ཡུན་རིང་བྱས་པ་ཞིག་མཚམས་ལ་ཡོད་སྐབས་སྤྲུལ་སྐུ་དང་ཨེ་མཇལ་བསམ་པས་རྨི་ལམ་དུ་མཇལ་ཆོས་གསུངས་པ་རྨིས་པས། མཚམས་ཧུར་འདོན་བྱས་ནས་བྱོན་ཏེ་མཇལ་བས་རྨི་ལམ་བཞིན་བྱུང་སྟེ་ཕྱག་ཕྱིར་འབྲང༌། སྐབས་ཤིག་ཕེབས་ལམ་དུ་རླུང་ཆེན་པོ་བྱུང་བ་ཕྱག་མཛུབ་གཏད་པས་ཞི།
མགྱོགས་པར་དགོངས་ནས་ཤཱཀ་འོད་ཀྱིས་བཅིབས་གོང་དུ་པང་ནས་འབྱོན་རྩིས་ལ། དེ་འདྲ་མི་ཉན་ང་ལ་བརྙས་པ་མ་བྱེད་གསུངས་ཁོང་རང་གཅིག་པུར་བཅིབས་ནས་བྱོན། དགུང་ལོ་ལྔ་པར་ནགས་ཕུ་ལ་བྱོན་སྐབས་ཤཱཀ་འོད་ཆབ་རོམ་ལ་འགྲད་ནས་རྩིབ་མ་གསུམ་ཆག་པ་ལ། ཕྱག་གིས་བྱིན་རླབས་མཛད་ནས་ཅི་ཡང་མི་ཏོ་གསུངས་པས། ན་བ་ཙམ་ཡང་མ་བྱུང༌། འདི་དག་གི་དུས། ཆོས་ཁྲིར་བཞུགས་ནས་ཆོས་གསུངས་པ་དང༌། དགོན་པ་འདེབས་པ་ཡིན་དང༌། ཟམ་པ་འཛུགས་པའི་ཚུལ་དང༌། ང་མདོ་ཁམས་སུ་འགྲོ་བ་ཡིན་གསུངས་ནས།
རྡེའུ་ཤིང་བུ་མང་པོ་མཛོ་རྟ་ཡིན་ཚུལ་སོགས་དགེ་བའི་སྐུ་རྩེད་ཁོ་ན་མཛད། གྲྭ་སློབ་དང་ཡོན་བདག་དུ་མ་མིང་མཁྱེན་ནས་གསུངས་པ་དང༌། འགྲུལ་པ་ནམ་སླེབས་སོགས་ལུང་བསྟན་པ་མང་པོ་རྣམ་ཐར་རྒྱས་པར་གསལ། ཁྱད་པར་དུ་གྲུབ་པའི་དབང་ཕྱུག་ཆེན་པོ་སྙིང་པོ་དོན་བརྒྱུད་ཀྱི་མངའ་བདག་ཞྭ་དམར་མཁའ་སྤྱོད་དབང་པོ་བྱོན་སྐབས། དགེ་བཤེས་ཤཱཀ་རྡོར་གྱིས། རྟོགས་ལྡན་དེ་རིང་འབྱོན་པ་ཡོད་ཟེར་ཡང་ཡང་ཞུས་པས། དེ་རིང་མི་འོང་སང་ཉི་དྲོས་ཙམ་ན་མཇལ་གསུངས། དེ་བཞིན་བྱུང་སྟེ། ང་བདེན་པར་ཨེ་འདུག་གསུངས། ཁོ་དད་ནས་བཤགས་པ་བྱས།
རྟོགས་ལྡན་ཞྭ་དམར་པས། འབུལ་བ་མང་པོ་དང་སྔོན་གྱི་དབུ་ཞྭ་ཕུལ་ཡང་སྐབས་ཤིག་དེ་རིང་བླ་མ་མཁན་པོ་ཡོང་པ་ཡོད་གསུངས། ཅི་ཆ་ཞུས་པས། ཡོང་མི་འདི་འདྲ་བ་ཞིག་འོང་བར་ཡོད་གསུངས་ཞལ་ཡོ་བའི་ཚུལ་མཛད། གོས་དང་འབུལ་བ་འདི་འདྲ་བྱེད་གསུངས་པས། དགོངས་མོ་ཞལ་ཡོ་བའི་ཚུལ་དུ་བྱུང་ཞིང༌། གོས་དང་འབུལ་བ་སོགས་གསུངས་བཞིན་བྱུང༌། སྐབས་ཤིག་ནམ་མཁའ་ལ་གཟིགས་ནས་ཁྱེད་ཚོས་ཨེ་མཐོང་གསུངས། མ་མཐོང་ཅི་འདུག་ཞུས་པས། ཕྱག་མཛུབ་བཙུགས་ནས།
ཡ་ཀི་ན་རྡོ་རྗེ་འཆང༌། སྤྱན་རས་གཟིགས། འཇམ་དབྱངས། སྒྲོལ་མ་སོགས་འདུག་གསུངས། ཅི་འདྲ་འདུག་ཞུས་པས། སྐུ་མདོག་ཞལ་ཕྱག་འདི་དང་འདི་འདྲ་འདུག་གསུངས་སྐུའི་རྣམ་འགྱུར་མཛད། རེ་ཞིག་ཨ་མ་ཤི་ཨ་མ་ཤི་ཡང་ཡང་གསུངས་ནས་བསྔོ་བ་མཛད། དེ་ཡུམ་གཤེགས་པ་དང་དུས་མཚུངས། ཐན་པ་བྱུང་སྐབས་ཆར་འབོད་ཞུས་པས་ཟན་ལ་གཟུགས་བརྙན་བྱས་པ་ཅོག་རྩེའི་སྟེང་དུ་བཞག་ནས་ཆུས་བྲན་པས་ཆར་བབས། ཉིན་ཅིག་དངུལ་གྱི་སྤོས་ཕོར་ཞིག་ལ་གཟིགས་པས།
སློབ་དཔོན་གྱིས་བཞེད་ན་ཁྱེད་ལ་འབུལ་ཞུས་པས། ཁྱེད་ཀྱི་ཕུལ་མི་དགོས་ང་ལ་མི་ཆེན་པོས་ཕུལ་བ་ཡིན་གསུངས་པས་སློབ་དཔོན་ཤིན་ཏུ་མཉེས་ནས་བཞད། དེ་ནས་རྒྱ་ནག་རྒྱལ་པོས་ཞུ་ཡིག ། དབུ་ཞྭ། ཕྱག་ཕྲེང༌། གསོལ་ཞལ། ན་བཟའ་སོགས་ཀྱི་འབུལ་བ་དང༌། དབུས་ཕྱོགས་ཀྱི་གདན་འདྲེན་མཚུར་ཕུ་གོ་ཤྲི་སོགས་དང༌། ཀརྨ་སི་ཏུ་སོགས་མང་པོ་འབྱོར་རང་རང་གི་ཕྱོགས་སུ་འབྱོན་དགོས་ཞུས་པས། ངེད་སྔོན་ལ་ཀརྨར་འགྲོ་གསུངས།
མཚུར་ཕུ་གོ་ཤྲི་པས་ཅིས་ཀྱང་མཚུར་ཕུར་འབྱོན་དགོས། མི་འབྱོན་ན་ང་ཁྲི་ཐོག་ཏུ་སྡོད་པ་ཡིན་ཞུས་པས། ཁྱོད་ཀྱིས་ཅི་ཡང་མི་ཤེས། ང་གར་འགྲོ་ང་རང་ཤེས་མོད་གསུངས་ནས་བཀའ་བཀྱོན་མཛད། ཤེས་རབ་མེ་ལྕེས། ཁྱེད་རྩེད་མོ་རང་མཛད་འདུག་པས། རོལ་པའི་རྡོ་རྗེའི་སྐུ་སྐྱེ་མིན་པ་འདྲ་ཞུས་པས། རོལ་པའི་རྡོ་རྗེའི་སྐྱེ་བ་ང་མིན་ན་ཁྱོད་ཀྱིས་ལོག་ནས་ཚོལ་གསུངས། ཙ་རིའི་སྒོམ་ཆེན་རྣམས་ཀྱིས་སྒོམ་ཅིག་གནང་བར་ཞུ། ཞུས་པས།
གཞན་དུ་མ་ལྟ་རང་གི་སེམས་ལ་ལྟོས།། རང་གིས་རང་སེམས་བལྟས་པའི་ཚེ།། མཐོང་བའི་རྣམ་པ་ཅི་ཡང་མེད།། ལྟ་བ་སྒོམ་རྒྱུ་གང་ཡང་མེད། ། ཧེ་ཧེ། གསུངས། རྟོགས་ལྡན་མཚོ་དཀར་པས་རྗེ་རོལ་པའི་རྡོ་རྗེ་གཤེགས་དུས་ལ་ལས་འཇའ་འོད་ཀྱི་དཀྱིལ་ནས་མཐོང་བ་དང་ལ་ལས་སེང་གེ་ཆིབས་ནས་བྱོན་པར་མཐོང་སོགས་སྣང་ཚུལ་མང་པོ་བྱུང་བ་དེ་ཀུན་ད་དྲན་ནམ་ཞུས་པས། ངའི་སྙིང་རྗེ་དང་ཁྱེད་རང་ཆོས་དད་པ་ལ་བརྟེན་ནས་མཐོང་བ་ཡིན། ངས་ཀྱང་དྲན། ཁྱེད་ཀྱང་མཎྜལ་འབུལ་ཞིང་མཆི་མ་ཕྲི་ལི་ལི་འདུག་པ་དེ་ཡིན།
ལར་མཐོང་ལམ་ཐོབ་ན་སྐད་ཅིག་ལ་ལུས་བརྒྱ་སྟོན་ནུས་པ་ཡིན་གསུངས། བསོད་ནམས་རིན་ཆེན་གྱིས། དྲུང་བཞུགས་པ་ལ་དབང་ཐོབ་པ་ལ་དགུང་ལོ་དེ་ཙམ་ལས་མི་བཞུགས་པ་ཅི་ལགས་ཞུས་པས། ང་དབང་མ་ཆེ་བ་མིན་ཏེ་སྔོན་གྱི་སྨོན་ལམ་གྱི་སྟོབས་ཀྱིས་གང་ལ་གང་འདུལ་དུ་ལུས་བརྗེས་པ་ཡིན་གསུངས། ཡོན་བློས། ཁྱེད་ཀརྨར་བྱོན་མ་མྱོང་ཞུས་པས། ང་སྔར་ཀརྨར་ཕྱིན་ནས་འགྲོ་དོན་བྱས་པ་དྲན་གསུངས་པས། ཐམས་ཅད་མི་ཕྱེད་པར་དད། སྐབས་ཤིག་བསོད་རིན་ལ། ཕ་རིའི་སྐུ་དཀར་པོ་དེ་ཁྱེད་རྣམས་ཨེ་མཐོང༌།
ཁྱེད་ཀྱིས་མཐོང་བ་མིན་སྤྱན་རས་གཟིགས་ཀྱི་སྐུ་ཡིན། ངས་སྐད་ཅིག་རེ་རེ་ལ་རྒྱལ་སྲས་རྣམས་ཀྱི་སྐུ་གནམ་གྱི་སྐར་མ་ཙམ་མཐོང་གསུངས། དེ་དག་གི་སྐབས་སུ་རྟོགས་ལྡན་ཞྭ་དམར་རིན་པོ་ཆེ་དང༌། སློབ་དཔོན་ཆེན་པོ་རྣམས་ཀྱིས་བཀའ་ཆོས་རྒྱ་ཆེར་ནར་མར་ཕུལ། སངས་རྒྱས་གླིང་པས་མཇལ་ནས་ཆོས་རྗེ་གོང་མས་གནང་བའི་དར་ཁང་དང་གསེར་གྱི་པ་ཏྲ་ཕུལ། ངའི་ཕྱག་མཁར་སྦ་ལྕག་ཡོད་པ་དེ་ཁྱེར་ཤོག་གསུངས། མེད་ཞུས་པས། ཡོད་ཁྱེར་ཤོག་གསུངས། ཕྱག་ཏུ་ཕུལ་བས། ཁྱོད་ཀྱི་སྦ་ལྕག་བཅད་འདུག་ཨང་གསུངས་ཁོང་ཤིན་ཏུ་དད་ནས་ཞབས་ལ་གཏུགས།
དགུང་ལོ་བདུན་པ་ལ། མཁན་ཆེན་སྙག་ཕུ་པ་བསོད་ནམས་བཟང་པོ་དང༌། སློབ་དཔོན་རྒྱལ་མཚན་དཔལ་སོགས་ལས་དགེ་ཚུལ་གྱི་སྡོམ་པ་བཞེས། མཚན་དྷརྨ་ཤྲཱི་བྷ་དྲར་གསོལ། མཁན་སློབ་དེ་དག་དང༌། རྟོགས་ལྡན་ཡེ་ཤེས་དཔལ། བཀའ་བཞི་པ་རིན་ཆེན་དཔལ་སོགས་ལ་གསན་པ་རྒྱ་ཆེར་མཛད། ཆོས་ཀྱི་བགྲོ་གླེང་མཛད་པས་མཁས་པ་ཐམས་ཅད་ངོ་མཚར་སྐྱེས། ཀོང་པོའི་ཕྱོགས་སུ་འགྲོ་དོན་དཔག་མེད་མཛད་ནས་དགུང་ལོ་དགུ་པར་མདོ་ཁམས་ཀརྨའི་གདན་སར་བྱོན། གཞན་ཡང་འདན་མ།
གོ་འཇོ། འབོམ་ཉག་སོགས་སུ་བྱོན། རྡོ་རྗེ་དཔལ་བརྩེགས་སོགས་ཀྱིས་བསུ་བ་བྱས། སྐབས་ཤིག་ཉིད་ཀྱི་རྣམ་ཐར་ཞིག་གསུང་རོགས་ཞུས་པས། སྐྱེ་འཆི་མེད་པའི་སེམས་ལ་དབང་ཐོབ་ཀྱང༌།། དབང་མེད་འཁོར་བའི་འགྲོ་བ་བསྒྲལ་སླད་དུ།། སྙིང་རྗེའི་དབང་གིས་སྲིད་པར་ཉིང་མཚམས་སྦྱར།། སྲིད་པ་ཅི་སྲིད་མཛད་པ་རྒྱུན་མི་འཆད།། ངའི་རྣམ་ཐར་དེ་ལ་གྱིས་གསུངས། ཐན་པ་བྱུང་ནས་ཆར་འབེབས་ཞུས་པས།
ཨོཾ་སྭསྟི། བཅོམ་ལྡན་འདས་འཇིག་རྟེན་དབང་ཕྱུག་སྤྱན་རས་གཟིགས་ཀྱི་ལུང༌། དྷརྨ་ཤྲཱི་བྷ་དྲའི་གཏམ་འཁོམ་ཆེ་ཆུང་ཚུན་ཆད་ལ་ཡོད་པའི་ལྷ་འདྲེ་རྣམས་ལ་བཟློ་བ། སང་གོང་ཕན་ཆད་ནས་ཆར་གྱི་ཆིལ་གྱི་ཕོབ་ཅིག ། གལ་ཏེ་མ་ཕབ་ན་རྩ་ར་བྱེད་པ་ཡིན། ཡི་གེའི་རྟེན་རི་ལུའི་རྒྱུ་མ་གཟུངས་འདམ་དང་བཅས་པ་ཡོད་པས་བཀྲ་ཤིས་པར་གྱུར་ཅིག ། ཅེས་བཀའ་བསྒོ་བར་མཛད་པས་ཆར་བབས། དགུང་ལོ་བཅུ་གཉིས་པར་གདན་ས་ཆེན་པོ་མཚུར་ཕུར་ཕེབས། དབུས་གཙང་རྣམས་སུ་ཞབས་ཀྱིས་བཅགས། ཇོ་བོ་རིན་པོ་ཆེར་མཆོད་འབུལ་མཛད།
སླར་ཡང་ཀོང་པོའི་ཕྱོགས་སུ་བྱོན། ཆུ་རྟ་ལོར་འཕགས་པའི་གནས་བརྟན་བ་ཀུ་ལའི་རྣམ་འཕྲུལ་མཁན་ཆེན་སྙག་ཕུ་པ་དང༌། སློབ་དཔོན་ཡོན་ཏན་བློ་གྲོས་ཀྱི་གཙོས་སྡོམ་བརྩོན་སྡེ་སྣོད་འཛིན་པ་བརྒྱད་ཅུའི་དབུས་སུ་བསྙེན་པར་རྫོགས། བོད་དུ་དགེ་སློང་གི་ལས་གྲལ་ལ་མང་བར་གྲགས། སོ་སོའི་ཕྱག་གི་ཚེ་བར་བར་འཇའ་ལི་ལ་སྐུ་བརྟེན་པའི་ངལ་གསོ་མཛད་དགོས་པ་བྱུང་སྐད། འཇའ་འོད་དང་མེ་ཏོག་གི་ཆར་བྱུང༌། མཁན་ཆེན་འདི་ཆོས་རྗེ་གོང་མར་ཆོས་མང་དུ་གསན་ཞིང་རྗེ་དེ་བཞིན་གཤེགས་པའི་བླ་མ་ཡིན་ཀྱང་སློབ་མ་གཞན་ལས་དད། ལྷག་བསམ་མའི་བསྟོད་པ་མཛད། ཀློ་ལམ་ནས་བརྒྱུད་པུ་འབོར་ཕྱོགས་སུ་བྱོན། དེ་ནས་དབུས་ཕྱོགས་སུ་བྱོན་ནས་བསྡུ་བ་རྣམ་བཞིས་འགྲོ་དོན་རྒྱ་ཆེར་མཛད།
འདི་སྐབས་སྔར་གྱི་རྒྱལ་པོ་ཐོ་གན་ཐེ་མུར་གྱིས་ལོ་སོ་ལྔ་རྒྱལ་ས་མཛད། ཆོས་རྗེ་གོང་མ་ཕེབས་ནས་ལོ་ལྔ་ནས་རྒྱའི་ངོ་ལོག་བྱུང༌། ཐའི་ཇུས་རྒྱལ་ས་ཅུང་ཟད་དང༌། དེ་ནས་དཔལ་ཀརྨ་པ་ཉིད་ཀྱི་སྒྱུ་འཕྲུལ་ཏའི་མིང་གཡུན་ལོ་ཆེན་པོས་རྒྱ་ཧོར་མི་ཉག་ཐམས་ཅད་ཀྱི་རྒྱལ་པོ་མཛད། ཆོས་རྗེ་རིན་པོ་ཆེའི་སྙན་པ་གསན་པས་ཐུགས་ཕྲ་གོས་ཏེ་སྤྱན་འདྲེན་ཡང་ཡང་བཏང༌། འཇའ་ས་ཞུ་ཡིག ། རྟེན་དངུལ་བྲེ་ཆེན་གསུམ། གོས་ཡུག་མདོག་ཕྱི་བཅུ། ནང་དར་བཅུ། ཙན་དན་དུམ་ཅིག །
སྤོས་དཀར། ཀུའུ་ཧང་སྤོས། ཇ་དཀར་སོགས་རྒྱ་ཆེར་འབྱོར། ཕན་བདེའི་འགྲོ་དོན་འབྱུང་བར་མཁྱེན་ནས་ཞལ་བཞེས་མཛད། དབུས་གཙང་གི་སྐུ་རྫོང་སྐྱེལ་མ་དང་བཅས་དགུང་ལོ་ཉེར་གཉིས་པར་དབུས་ནས་བཏེག ། སོག ། ནག་ཤོད། སྒོམ་སྡེ། ལྷ་སྟེང༌། ཀརྨ།
ཉེ་སྟོད། སྨར་ཁམས། འབྲི་ཆུ། འདན་གླིང་ཚང་ནས་ཚུགས་སུམ་ཅུས་ཤིང་ཀུན་དུ་བྱོན། མགྱོགས་བསྐུལ་གདན་འདྲེན་ཡང་ཡང་སླེབས། དེ་ནས་འཇམ་ཚུགས་དྲུག་ཅུ་རེ་བརྒྱད་དང༌། ཆུ་ཆེན་སྣང་བ་སལ་ལེ་བར་ཉི་ཤུའི་ཚོད་གྲུར་བྱོན་ནས་ཕོ་བྲང་ཆེན་པོར་ཕེབས། གླང་པོ་ཆེ་སུམ་བརྒྱ་ཙམ་རྒྱན་གྱིས་སྤྲས་པ་དང༌། དགེ་འདུན་ཁྲི་ཚོ་སོགས་ཀྱིས་བསུ་བ་བྱས། མེ་ཕག་ཟླ་བ་དང་པོའི་ཉེར་གཅིག་ལ།
གོང་མ་ཉིད་ཀྱང་ཕོ་བྲང་ཕྱིའི་ལྕགས་རིའི་ནང་བར་བྱོན་ནས་གསེར་གྱི་འཁོར་ལོ་རྩིབས་སྟོང་ཡོད་པ་ཕུལ། གོང་མས་མངོན་མཁྱེན་ཡོད་ན་མཇལ་དར་གཅིག་པ་བསྣམས་འོང་དགོངས་ནས་ཕྱག་ཤུབ་ཀྱི་ནང་དུ་དུང་དཀར་གཡས་འཁྱིལ་ཞིག་བཅུག་ནས་ཐོག་མར་ཕུལ་བས། ཆོས་རྗེས་ཀྱང་སྐུ་འཕྲག་ནས་དུང་དཀར་གཡས་འཁྱིལ་ཞིག་བཏོན་ནས་གནང་བས་ལྷག་པར་དད། ཕྱིས་གཉིས་ཀ་ལ་གསེར་གཤོག་སྦྲོན་ནས་ཕུལ་བས་ད་ལྟ་གན་དྷོ་ལའི་མཆོད་རྫས་གཉིས་པོ་འདི་ཡིན་པར་གྲགས། མཇལ་ཁང་དུ་རྒྱ་ལུགས་གཡོན་ཆེ་བར་བྱེད་པས་ཆོས་རྗེ་གཡོན་ཕྱོགས་སུ་བཞུགས། སྐུ་འཁོར་རྣམས་ལ་གོས་བཞི་རེ་ལྷམ་རེ་མི་གྲགས་ལ་ཞྭ་ཐེབ་རེ་གནང༌། དེའི་ཕྱི་ཉིན་ཕོ་བྲང་ཆེན་པོར་གདན་དྲངས། བསུ་བར། གླང་ཆེན་དཀར་པོ་གཅིག་དང་གསུམ་ལ་གསེར་རྒྱན། གཞན་རྒྱན་ལྡན་གླང་ཆེན་སུམ་བརྒྱ་ཙམ།
དགེ་འདུན་ཁྲི་ཚོ་ལྔ་ཙམ་གྱི་ལག་ཏུ་མཆོད་རྫས་སྣ་ཚོགས། ཏའི་ཞིང་སྟོང་ཚོ་གསུམ། མི་ཆེན་འབུམ་ཚོ་གཅིག ། དམག་མི་འབུམ་ཚོ་བཅུ་གཉིས་གོ་ཁྲབ་མཚོན་ཆ་སྣ་ཚོགས་ཀྱིས་བསུས། ཕོ་བྲང་གི་སྒོར་གོང་མ་ཉིད་བསུ་བ་ལ་བྱོན། བསུ་བའི་བཀོད་པ་ཕྱིའི་དེ་ཙམ་ནང་ལའང་ཡོད་པ་དང༌། ལྷག་པར་གསེར་གྱི་ཁྲབ་རྨོག་ཅན་ཉིས་བརྒྱ་ཙམ་འདུག ། མཇལ་ཁང་སྒོ་རིམ་པ་ལྔ་ནང་མ་གསེར་འབའ་ཞིག་ལ་བྱས་པ། གསེར་ཐོག་གསེར་ཀ་ཅན་ཀ་བ་སོ་གཉིས་ཀྱི་རྒྱ་ཁྱོན་ཕྱོགས་བཞིར་སྒོ་གསུམ་རེ་ཡོད་པ་དེར། ཟས་སྣ་མང་པོའི་གུང་ཚིག་གནང་འབྱོན་དུས་གོང་མས་ཕོ་བྲང་གི་སྒོའི་བར་དང༌།
བསུ་བ་རྣམས་ཀྱིས་བཞུགས་གནས་བར་བསྐྱལ་དེའི་ཕྱི་ཉིན་གོང་མ་ཚུར་བྱོན་པ་བླ་མ་རྣམས་ཀྱིས་བར་སྒོ་དང་ཆོས་རྗེས་ནང་སྒོ་ནས་བསུས། གོང་མས། ཆིབ་སྒ་སྒྲོན་པ་གསུམ་གྱི་གཙོས་རྟ་ཡེ་དཀར་བཅོ་བརྒྱད། གསེར་བྲེ་བདུན། དངུལ་བྲེ་སུམ་ཅུ་རྩ་བདུན། གོས་ཆེན་ཡུག་བརྒྱ་ལྷག་ཙམ་ཇ་པར་སིག་སུམ་ཅུ། གསེར་གྱི་རྡོར་དྲིལ་བཅོ་ལྔ། གསེར་བུམ་གཉིས། དངུལ་བུམ་ལྔ། གསེར་དངུལ་ཏིང་མཉྫིལ་ཆ་པད་སྡེར་ལྔ་སོགས་མཆོད་ཆ་སྣ་ཚོགས།
གསོལ་ཞལ་སྡེར་སོགས་ཕུལ་ནས་གན་དྷོ་ལའི་འབུལ་བ་ཡིན་གསུངས། དེའི་ཕྱི་ཉིན་བླ་གྲྭ་རྣམས་ཕོ་བྲང་དུ་ཤོག་གསུངས་ནས་ཕྱག་རེ་རེས་ཆོག་པའི་ལུང་བྱུང༌། འབྲོང་བུ་གོ་ཤི། བཀའ་བཞི་པ་རིན་དཔལ། མཁན་མགོན་བློན་ཏེ་བླ་མ་གསུམ་ལ་སོ་སོར། དངུལ་བྲེ་ཕྱེད་གསུམ་པ་རེ། གསེར་གྱི་མཆོད་ཆ་རྒྱས་པ་རེ། ཕྱར་དར་གཏོར་ཆ། གོས་སྦྱར། གསོལ་ཞལ་སྡེར།
གོས་ཕྱི་ནང་བཅུ་གཉིས་རེ། ཆའུ་ཉིས་སྟོང་རེ་རྡོར་དྲིལ་ཆ་བཞི་རེ། ཕྲེང་དཀར་རེ་རྣམས་གནང༌། གྲྭ་པ་རབ་རྣམས་ལ་དངུལ་བྲེ་ཆེན་རེ། ཆའུ་བརྒྱ་རེ། གོས་ཡུག་དྲུག་རེ། དར་ཡུག་དྲུག་རེ། འབྲིང་རྣམས་ལ་དངུལ་བྲེ་སུམ་ཉིས་རེ། གོས་དར་ཡུག་དྲུག་རེ། ཆའུ་བཞི་བརྒྱ་རེ།
ཐ་མ་རྣམས་ལ་དངུལ་བྲེ་ཕྱེད་རེ། གོས་དར་ཡུག་བཞི་རེ། ཆའུ་སུམ་བརྒྱ་རེ་དང༌། གྲྭ་པ་ཐམས་ཅད་ལ་རྡོར་དྲིལ་ཆ་གཉིས་རེ། གོས་སྦྱོར་རེ། ཕྲེང་དཀར་རེ་རྣམས་གནང༌། དེའི་ཕྱི་ཉིན་གོང་མ་ཚུར་བྱོན་ནས། ཙན་དན་དཀར་པོའི་སྤྱན་རས་གཟིགས་ཕྱག་སྟོང་སྤྱན་སྟོང་བསྐྱང་ཁྲུ་དོ་ཡོད་པ་ཞིག་དང༌། ཤེལ་དངུལ་གྱི་མཆོད་ཆ་མཐའ་ཡས་པ་ཕུལ། དེ་ནས་ཟླ་བ་གཉིས་པས་ཚེས་ལྔ་ནས་བཅོ་བརྒྱད་བར།
རྒྱལ་རྒྱ་མ་མི་ཏྲ། རྡོར་དབྱིངས། ཆོས་དབྱིངས་གསུང་དབང༌། དགྱེས་རྡོར། རྗེ་བཙུན་མ། ཀུན་རིག ། སྨན་བླ། སྒྲོལ་ཆོག ། ཐུགས་རྗེ་ཆེན་པོའི་གཟུངས་སྒྲུབ་སོགས་དཀྱིལ་འཁོར་བཞེངས་ནས་ཉིན་རེ་བཞིན་གོང་མ་ཡབ་ཡུམ་བྱོན་པ་ལ། དབང་བསྐུར་རེ་མཛད།
དང་པོ་དབུ་བཙུགས་ནས་མཐར་མ་རྫོགས་ཀྱི་བར་དུ་ཉིན་ཐམས་ཅད་ལ་འཇའ་འོད་སྣ་ཚོགས་དང༌། མེ་ཏོག་གི་ཆར་སོགས་ངོ་མཚར་བའི་ལྟས་མཐའ་ཡས་པ་ཀུན་གྱི་མཐུན་སྣང་དུ་བྱུང༌། གོང་མ་མཆོད་ཡོན་གྱི་གནས་བརྟན་བཅུ་དྲུག་གི་ཞལ་གཟིགས། རྒྱའི་མི་དཔོན་གསུམ་གྱིས་ཀྱང་  མཐོང༌། ཤིང་སྡོང་ལས་བདུད་རྩི་བབས། ཤུགས་པ་ལ་གསེར་གྱི་མེ་ཏོག་སྐྱེས། ཉིན་རེ་བཞིན་ངོ་མཚར་མི་འདྲ་བ་སྣ་ཚོགས་བྱུང་བ་རྣམས་གོང་མའི་བཀས་རི་མོར་བཀོད་པ་དང་རྒྱ་ཧོར་བོད་ཡུ་གུར་ཏུ་རུཥྐ་སྟེ་ཡིག་རིགས་ལྔའི་ཁ་བྱང་བཏབ། དེ་འདྲ་སྒར་ཆེན་དུའང་ཡོད་པར་གསུངས་ཤིང་རྣམ་ཐར་ཆེན་མོར་ཡང་འབྱུང༌། འདིར་མང་དྲག་པས་མ་བྲིས། ཕྱག་ཆེན་ཆོས་དྲུག་གི་ཁྲིད་མཛད་ནས་གོང་མས་ཉམས་ལེན་མཛད་པས་ཉམས་རྟོགས་ཁྱད་པར་ཅན་འཁྲུངས་པའི་ཉམས་མགུར་ལྟ་བའི་སྐོར་སོགས་རྗེ་མི་བསྐྱོད་ཞབས་ཀྱིས་ལུང་འདྲེན་གནང་བའང་ཡོད།
གསེར་བྲེ་དགུ་དངུལ་བྲེ་བཅོ་བརྒྱད་སོགས་འབུལ་ཆེན་མཛད། གཞུའུ་ལའི་ཏཱ་བའུ་ཧྭཱ་ཝང་གསི་ཐྱན་ཏཱ་ཤན་ཙི་ཙའི་ཧ། སྟེ། དེ་བཞིན་གཤེགས་པ་རིན་པོ་ཆེ་ཆོས་ཀྱི་རྒྱལ་པོ་ནུབ་ཕྱོགས་ཀྱི་བྱམས་པ་ཆེན་པོ་ཞི་བ་དབང་ཕྱུག་གི་སངས་རྒྱས། ཞེས་པའི་མཚན་གསོལ། གསེར་སྲང་བརྒྱ་ལས་བརྡུངས་པའི་འཇའ་ས་གསེར་ཐམ་དང༌། ཤེལ་ཐམ་ཡིད་བཞིན་ནོར་བུ་ཕུལ། བླ་མ་གསུམ་ལའང་གོ་ཤྲཱི་ལས་ཀ་དང་གསེར་ཐམ་གནང༌། རྒྱ་བན་ནག་ཅན་སུམ་བརྒྱ་སོགས་བཙོན་ཤིན་ཏུ་མང་བ་རྣམས་ཆོས་རྗེ་ནས་ཞུུ་བ་ནན་ཏན་མཛད་པས་སྔ་རྟིང་ཙམ་མ་གཏོགས་ཐམས་ཅད་ཐར། བསྟན་པ་ཤེད་སྐྱེད་ཀྱི་འཇའ་ས་བསྒྲགས།
སྤྱིར་ཐའི་ཇུ་རྒྱལ་བསོད་ནམས་ཅན་དེས། བིརྦ་པ་དང་གནས་བརྟན་བཅུ་དྲུག་སྤྱན་དྲངས། སྐུ་གཤེགས་ལ་ཉེ་སྐབས་ཆོས་རྗེ་ཀརྨ་པ་གདན་འདྲེན་པར་བཞེད་པ་དེའི་སྲས་ཏའི་མིང་གཡུན་ལོ་ཆེན་པོས་སྤྱན་དྲངས་པ་སྟེ། དེའང་རྒྱལ་པོ་ཉིད་འཇམ་དཔལ་གྱི་སྤྲུལ་པ་ཡིན་ནའང་བྱ་བ་མང་པོས་གཡེང་བ་ན་བཙུན་མོ་སྒྲོལ་མའི་སྤྲུལ་པ་དེས་ཡང་ཡང་བསྐུལ་པས་དཔལ་ཀརྨ་པ་སྤྱན་དྲངས་ཐུབ་པ་ཡིན་ཕྱིར། ངའི་དགེ་བའི་བཤེས་གཉེན་ནི་བཙུན་མོ་འདི་ཡིན་ཞེས་རྟག་ཏུ་བསྔགས། སྤྱིར་གོང་མའི་བཞེད་པ་ཧོར་དུས་ལྟར་དམག་གི་བོད་ཁྲིམས་ཞབས་སུ་གཞུག་པར་འདོད་ཀྱང་ཆོས་རྗེ་རིན་པོ་ཆེ་ནས་ཆོས་བཞིན་བསྟན་པས་མཛད་མ་བདེ་ནས། བོད་ན་ཆོས་ལུགས་སྣ་ཚོགས་ཡོད་འདུག་པས་རྩོད་པ་འོང༌། དམག་བཏང་ན་ཆོས་རྗེ་མི་མཉེས་འདུག་པས། གསེར་ཐོག་གི་གྱོ་མོ་ག་ཆུར་ལུས་པ་རྣམས་སྐྱེལ་བ་དང་སྦྲག་རྟ་པ་ཁ་ཤས་གཏོང༌། ཆོས་ལུགས་ཁྱེད་རང་གི་ལུགས་སུ་དྲིལ།
ལོ་ལོ་ལྟར་དབུས་གཙང་ཁམས་ཕྱོགས་རྣམས་ཆོས་འཁོར་ཆེན་པོ་བསྐོར་བ་བྱེད་པས་གནང་བ་ཞུ་ཞུས་པས། ཆོས་རྗེའི་ཞལ་ནས། ཆོས་ལུགས་གཅིག་ཁོ་ནས་སེམས་ཅན་མོས་པ་སྣ་ཚོགས་མི་ཐུལ། སོ་སོའི་མོས་པ་བཞིན་སངས་རྒྱས་ཀྱི་ཐུགས་རྗེ་འཇུག་པ་ཡིན་གསུངས་ནས་མ་གནང༌། ཕྱིས་ཀྱང་གསེར་ཡིག་པ་བོད་ན་བཅོམ་པ་དང༌། ཕྲ་མ་དཀྲུག་སྐྱེལ་ལ་བརྟེན་རྒྱ་དམག་ཡོང་ལ་ཁད་ལ། ཆོས་རྗེ་རིན་པོ་ཆེ་ཐུགས་བྱམས་པ་ཆེན་པོས་ནི་ཁྱབ་ཁེ་གྲགས་དང་དབང་ཆེ་འདོད་པའི་རྣམ་རྟོག་མི་མངའ་ཐམས་ཅད་ཕན་བདེ་འབའ་ཞིག་དགོངས་པས་བཀའ་རིན་པོ་ཆེ་ཡང་ཡང་གནང་བས། རྒྱལ་པོས་ཀྱང་བླ་མའི་གསུང་སྤྱི་བོར་བླངས་ཏེ་དམག་བཤོལ་པས། རྒྱ་བོད་གཉིས་ཆར་འདི་ཕྱིའི་སྡུག་བསྔལ་ལས་བསྐྱབས་པའི་བཀའ་དྲིན་གཞལ་དུ་མེད་ཀྱང་བཀའ་དྲིན་གོ་བ་ནི་སུ་ཡང་མི་སྣང་ཞེས་སི་ཏུ་པཎ་ཆེན་གསུང༌། ཟླ་བ་བཞི་པར་རི་བོ་རྩེ་ལྔའི་ཀར་སྡེར་བྱོན།
རྒྱལ་པོ་ཡབ་སྲས་ཀྱིས་རྒྱ་མཚོའི་འགྲམ་བར་ཕེབས་སྐྱེལ་ཞུས། དེར་འཇམ་དབྱངས་སོགས་ཞལ་གཟིགས། རིན་ཆེན་དམར་པོའི་གཏེར་གསར་བརྡོལ། དེ་ནས་བོད་དུ་འབྱོན་དགོས་ཚུལ་གསུངས། རྒྱལ་པོ་ཆེན་པོས། ལར་འདིར་བྱོན་པ་སྐུ་དྲིན་ཆེ་སྟེ་ཡུན་རིང་མ་སོང་ཞབས་ཏོག་ཀྱང་ཆེར་མ་ཐེངས། སྤྱིར་བླ་མ་རྟག་ཏུ་འགྲོགས་ཀྱང་གསུང་མ་བསྒྲུབ་ན་བྱིན་རླབས་མི་འབྱུང༌། བཀའ་བཞིན་བསྒྲུབས་ན་བྱིན་རླབས་ལ་ཉེ་རིང་མེད་པ་ནི་ངས་གོ་བ་ཡིན། ཧོར་གྱི་དུས་ན་རྒྱལ་པོས་དབང་ཆེ་བྱེད་པར་འདུག ། ཁྱེད་ངེད་ཀྱི་བླ་མ་ཡིན་པས་ཁྱེད་དབང་ཆེ་བ་ཡིན་པས་རེ་ཞིག་འབྱོན་ལ་ནམ་གདན་འདྲེན་བྱུང་པའི་ཚེ་འབྱོན་པའི་ཞལ་བཞེས་མཛད་དགོས་ཞེས་གསོལ།
དེ་ལྟར་རྒྱ་ནག་ཧོར་ཡུ་གུར་མི་ཉག་སོགས་ལ་འགྲོ་དོན་མཐའ་ཡས་པར་མཛད། རིམ་པར་གདན་ས་བར་པར་གླང་ལོར་བྱོན། བཀའ་འགྱུར་རིན་པོ་ཆེ་ལས་བཞེངས། རིམ་པར་ཡར་བྱོན་ལམ་འཁོད་སྐྱེ་བོ་གནམ་མཚོ་ཚུན་འབྲེལ་ཚད་དོན་ལྡན་དུ་མཛད་ནས་ཅོག་ཙེ་ལར་ཕེབས་ཚེ། རྒྱ་ནག་གི་མངའ་ཐང་ལ་བལྟོས་ན་བོད་ཀུན་བསྡོམས་ཀྱང་རྒྱའི་མི་དཔོན་ཆུང་ངུའི་འབྱོར་བ་ལས་མེད་མོད། འོན་ཀྱང་སངས་རྒྱས་བསྟན་པའི་ཆེ་བའི་ཕྱིར། ས་སྐྱ། དགེ་ལྡན། འབྲི་གུང༌། སྟག་ལུང་སོགས།
བོད་ཡུལ་སོ་སོའི་ལུགས་གཉིས་ཀྱི་བདག་པོ་ཆེན་པོ་རྣམས་ནས་བསུ་བ་འབུལ་ནོད་རྒྱ་ཆེར་བྱས། རྗེ་ཙོང་ཁ་པ་ཆེན་པོས། ཇོ་བོའི་ཐུགས་དམ་རྟེན་བྱམས་པ་མེ་བརྡུགས་སུ་གྲགས་པའི་སྐུ་ཁྲུ་གང་གིས་གཙོས་འབུལ་བ་དང༌། སངས་རྒྱས་ཉིད་དུ་བསྟོད་བསྔགས། ཞབས་ལ་ཕྱག་བགྱི་བར་སྤྲོ་ཡང་ལོ་གསུམ་མཚམས་ཀྱི་དམ་བཅའ་ཞིག་བྱས་པས་སྒྲུབ་པར་མ་ནུས་གསུངས་པའི་ཞུ་ཡིག ། ཀུན་མཁྱེན་རོང་སྟོན་སོགས་ཀུན་གྱི་སངས་རྒྱས་སུ་བསྔགས་པའི་ཞུ་ཡིག་ཕུལ། འདམ་དུ་ས་གཡོས་ཤིན་ཏུ་ཆེ་བར་བྱུང་བས། ཆིབས་གཞོལ་ཏེ་ས་གནོན་མཛད་ནས་བཞུགས་པས་ཞི། མཚུར་དང་ལྷ་ལྡན་དུ་ཕེབས། ཇོ་བོ་རིན་པོ་ཆེ་ལ་མུ་ཏིག་གི་སྣམ་སྦྱར་སོགས་དབུས་གཙང་གི་སྡེ་དགོན་ཐམས་ཅད་ལ་མཆོད་སྦྱིན་རྒྱ་ཆེར་མཛད།
བདག་པོ་གྲགས་པ་རྒྱལ་མཚན་གྱིས་ནེའུ་གདོང་དུ་སྤྱན་དྲངས། དབུས་ཕྱོགས་ཀྱི་ལྷ་མིའི་སྡེ་ཀུན་ཚིམ་པར་མཛད། མདོ་སྨད་ཡོངས་ཀྱི་གདན་འདྲེན་དང༌། ཁྱད་པར་ཉིད་ཀྱི་ཞལ་སློབ་མཁས་པ་མི་ལྔ་ལ་རབ་སྒང་མཁས་པ་འཇམ་དབྱངས་གྲགས་པ་སྤྱན་འདྲེན་ལ་བྱོན། ཆོས་རྗེའང་མཉེས། ཁོང་གིས་དབུས་གཙང་གི་མཁས་པ་ལ་བརྒལ་བརྟག་འཕངས་ཀྱང་སུའི་ཡང་ལན་འདེབས་མ་ནུས། དེ་ནས་ཀོང་པོ་ཙ་རི་སོགས་ལ་བྱོན་ཏེ་སླར་དབུས་སུ་ཕེབས། དོལ་ཚལ་མིན་དུ་མཁན་སྙག་ཕུ་བ་དང་ལྷན་རྒྱས། ཚལ་པས་རྗེ་རང་བྱུང་པར་ཕུལ་བའི་དོལ་གྱི་མཆོད་གཞིས་རྣམས་མཁན་ཆེན་ལ་གནང༌། དེས་གཙུག་ལག་ཁང་བཞེངས།
མཚུར་ཕུའི་ཞིག་སོས་དང་བཀའ་འགྱུར་བཞེངས། བདག་པོ་སྣེའུ་པས་པོ་ཏ་ལ་ཕུལ་ནས་དེར་བཞུགས། རྒྱ་གོང་མ་ནས་འབུལ་ཆེན་ཐང་གསུམ་སླེབས། སྔོན་ཕོ་བྲང་དུ་བྱོན་སྐབས་གསོལ་དཀར་དུ་མེ་ཏོག་གན་དཀར་ཞེས་ཕྱི་ནང་སྒྲིབ་བྲལ་དར་ལས་སྲབ་པ་ཕུལ་ཡང་གསོལ་དཔོན་གྱིས་ཤད་ཆེས་པས་འཐོར། དེ་ནས་ཅུང་འཐུག་པ་ཁྱད་དཀར་དུ་མ་ཕུལ་བ་འགའ་རྗེ་ཆོས་ཀྱི་འབྱུང་གནས་སྐུ་ན་གཞོན་དུས་གཟིགས་ད་མི་སྣང་གསུང༌། དེ་ལ་ལྟོས་ན་ད་ལྟའི་ནང་དཀར་སོགས་སྙིགས་མར་འདུག་གསུངས། བཞེས་ཇ་ལ་པདྨའི་གེ་སར་དང་རྒྱ་མཚོ་ཕརའི་ཇ་ཕུལ་བར་གྲགས། གན་དྲིལ་ཞེས་གསེར་དམར་པོ་ལས་རྫ་མ་དང༌། གསེར་སེར་པོ་ལས་མགོ་རྡོར་བླུགས་པ་ཕ་ལམ་རྭ་རྩེ་དང་རྭ་ལོགས་སུ་ཕྲ་བྱས་པ་དང༌། ཟི་ཁྱིམ་ལས་དྲིལ་བུ་བྱས་པ་སོགས་ཁྱད་ནོར་དུ་མ་ཕུལ་བ་ད་ལྟའང་ཕྱག་ཏུ་དུ་མ་ཡོད་པར་གསུངས།
གན་དྲིལ་འདི་འདི་མིན་གོང་མ་རྒྱལ་རབ་གཞན་ལ་མ་བྱུང་བར་གྲགས་པའང་ཞར་འཕྲོས་སོ། ། མདོར་ན་གཞན་ལས་རྨད་དུ་བྱུང་བའི་ངོ་མཚར་གྱི་མཛད་པ་བརྒྱ་རྩ་བརྒྱད་བསྟན་པར་གྲགས་སོ།། སྐབས་ཤིག་སྒར་པ་ཁ་ཅིག་ནས་མི་སྲུན་པའི་སྤྱོད་པ་བྱུང་བ་ན། རྨ་སེ་རྟོགས་ལྡན་གྱིས་འདི་པ་ལ་བཀའ་བཀྱོན་རེ་ཙམ་ཞུ་ཞུས་པས། ཁོ་བོ་ལ་ཞེ་སྡང་སྐྱེ་མ་མྱོང་བས་ཁྲོ་མི་ཤེས་པར་འདུག ། འོན་ཀྱང་ཁྱོད་ཀྱི་བསམ་པ་གང་བ་ཞིག་མྱུར་དུ་བྱ་ཞེས་གསུངས་པ་འདིས་སྐུ་ཚེའི་འཕེན་པ་བཏང་བར་ངག་སྒྲོས་ལས་འཆད། མཐོང་ཐོས་དྲན་རེག་ཐམས་ཅད་ལ་ཐར་པའི་ས་བོན་བཞག་ནས་མདོ་ཁམས་གདན་འདྲེན་པ་རྣམས་ལའང་མྱུར་དུ་ཕྲད་པར་བྱའོ་གསུངས། གདུང་ལོ་སོ་གཉིས་པ་ཤིང་ལུག་ཟླ་བ་བརྒྱད་པར་སྐུ་འབྲུམ་བཞེས་པའི་ཚུལ་བསྟན་པ་ན། བརྟན་བཞུགས་ཕུལ་ཀྱང༌། མདོ་ཁམས་ཀརྨའི་ཉེ་ལོགས་སུ་འདུན་པ་གཏད་ཟིན་གསོལ་བ་ཐོབ་ཐུགས་རྗེས་འཛིན་པ་ཡིན་གསུངས་པ་དང༌།
གཟིམ་དཔོན་ལ་དཔེ་མཆོད་རྟེན་གསུམ་མ་འཐོར་བར་གྱིས་བདག་པོ་ཞིག་འོང་བ་ཡིན་གསུངས་ཏེ་ཟླ་བ་བརྒྱད་པའི་བཅོ་ལྔར་དགོངས་པ་ཆོས་དབྱིངས་སུ་བསྡུ་བར་མཛད། མཁན་བསོད་ནམས་བཟང་པོ་སོགས་ཀྱིས་མཆོད་པའི་བྱ་བ་མཛད། སྐུ་གདུང་རིན་པོ་ཆེ་བཞུས་པས་སྐུ་དང་རིང་བསྲེལ་དཔག་མེད་བྱོན། ཟླ་བ་དུ་མའི་བར་དུ་འཇའ་འོད་དང་མེ་ཏོག་གི་ཆར་རྒྱུན་མ་ཆད། དངུལ་གདུང་དང་སྣང་བརྙན་རིན་པོ་ཆེ་ཉིད་ཀྱིས་བཞེངས་པའི་གསེར་གྱི་བཀའ་འགྱུར་རྣམས་མཚུར་ཕུར་བཞུགས། གདུང་སྐལ་གོང་མ་ཆེན་པོ་ལ་ཕུལ་བ་རྣམས་ལ་ངོ་མཚར་གྱི་ལྟས་ལྷག་པར་རྒྱ་ཆེ་བར་གསུངས། ཞལ་སློབ་ཀྱང༌། སྙིང་པོ་དོན་གྱི་བརྒྱུད་འཛིན་བཀའ་བཞི་པ་རིན་ཆེན་བཟང་པོ། གོ་ཤྲི་སངས་རྒྱས་རིན་ཆེན། གོ་ཤྲི་བློ་གྲོས་རྒྱལ་མཚན།
གོ་ཤྲིར་རིན་ཆེན་དཔལ། གོ་ཤྲི་དོན་གྲུབ་འོད་ཟེར། གོ་ཤྲི་ཆོས་ཀྱི་རྒྱལ་མཚན། གོ་ཤྲི་ཤཱཀྱ་བཟང་པོ། སྤྲུལ་སྐུ་ཆོས་དཔལ་ཡེ་ཤེས། ངོམ་པ་བྱ་བྲལ། སྒམ་པོ་པ་ཆོས་རྒྱན། རྨ་སེ་རྟོགས་ལྡན། མི་ཉག་འཇམ་གྲགས། མི་ཉག་རྟོགས་ལྡན།
ཀོང་ནག་རལ་གྲི ། ལ་ཕྱི་པ་ནམ་མཁའ་རྒྱལ་མཚན་སོགས་སྐྱེས་བུ་དམ་པ་གྲངས་མེད་བརྒྱ་ཧོར་བོད་མི་ཉག་ཐམས་ཅད་དུ་བྱུང་ཞིང༌། གོང་མ་ཏཱའི་མིང་གཡུན་ལོ་ཆེན་པོ་དང༌། བཙུན་མོ་དམ་པ་གཉིས་ཀྱང་ཉམས་རྟོགས་ཡོངས་སུ་རྫོགས་པའི་སློབ་མའི་ཐུ་བོ་དང༌། གཞན་ཡང་སྤྱན་སྔ་བསོད་གྲགས། སྤྱན་སྔ་བསོད་ནམས་རྒྱལ་མཚན། འབྲི་ཁུང་དོན་རྒྱལ་བླ་པཎྜི་ཏ། ཆོས་རྗེ་ཤཱཀ་མང༌། ཇོ་དན་དབུ་ཡོན། ཞ་ལུ་སློབ་དཔོན་ཙནྡྲ་པ་སོགས་ཆོས་ཀྱི་འབྲེལ་བའི་སྐྱེས་ཆེན་རྣམས་ཏེ་མཐའ་ཡས་སོ།། །།
དྲུག་པ་ཆོས་རྗེ་མཐོང་བ་དོན་ལྡན་གྱི་རྣམ་ཐར། དྲུག་པ་ཆོས་རྗེ་མཐོང་བ་དོན་ལྡན་གྱི་རྣམ་ཐར་མདོར་བསྡུས་ནི། སྔོན་ཆོས་རྗེ་གོང་མས་མདོ་ཁམས་ཀརྨའི་ཉེ་ལོགས་སུ་འདུན་པ་གཏད་ཟིན་གསུངས་པ་དང༌། ཁམས་ཀྱི་གདན་འདྲེན་རྣམས་ལ་མྱུར་དུ་འཕྲད་པར་བྱའོ་གསུངས་པ་ལྟར་ཀརྨ་དང་ཉེ་བ་ངོམ་སྟོད་ཀྱི་སའི་ཆར། ཡབ་གོ་འཇོ་བསམ་གྲུབ་རྡོ་རྗེ་དང་ཡུམ་ལྡོང་བཟའ་པདྨ་མཚོ་གཉིས་ཀྱི་སྲས་སུ་མེ་སྤྲེལ་ཟླ་བ་གཉིས་པའི་ཚེས་བརྒྱད་ལ་སྐུ་འཁྲུངས་པ་ན་ཙོག་པུར་བཞུགས་ཏེ་ཡུམ་ལ་གཟིགས་ཅིང་བཞད། དྲི་བཟང་གིས་ཡུལ་ཁམས་ཁྱབ། ཡབ་ཀྱི་རྨི་ལམ་དུ་སྐྱེ་ཤིང་ཞིག་བཙུགས་པ་དཔག་བསམ་གྱི་ཤིང་དུ་གྱུར་ནས་ལོ་འདབ་ཀྱི་འཇིག་རྟེན་ཁྱབ་པ་བྱུང༌། ཡུམ་གྱི་རྨི་ལམ་དུ་ཕྲག་གོང་ཉི་ཟླས་བརྒྱན་པ། ཉི་ཟླ་ཁོངས་སུ་ཞུགས་པ། དུང་དཀར་བུས་པས་ཁམས་གསུམ་དུ་གྲགས་པ་སོགས་རྨིས་པ་རྣམས་ཕྱིས་བྱིས་པར་ཞུས་པས་རྨི་ལམ་བརྡ་བཀྲོལ་གསུངས།

ངོམ་པ་བྱ་བྲལ་མཁའ་སྤྱོད་ནམ་མཁའ་རྒྱལ་མཚན་ལ་ཡང་སྤྲུལ་སྐུ་འཁྲུངས་པའི་རྟགས་བྱུང༌། འཁྲུངས་ནས་ཟླ་གཅིག་དང་ཞག་བཞིའི་ཉིན་ཡབ་ཡུམ་སློང་མོར་བྱོན་པས། ངོམ་པ་བྱ་བྲལ་བ་གཟིགས་མ་ཐག་མཉེས་ཚུལ་མཛད། དབྱངས་གསལ་གསུངས། ཁོང་གིས་བྱིས་པ་ལ་ལྐོག་ཏུ་ཁྱོད་སུ་ཡིན་གསུངས་པས། བྱ་བྲལ་བའི་མཛུབ་མོ་བཟུང་ནས། ང་ནི་སྐྱེ་མེད་བརྗོད་པ་ཀུན་དང་བྲལ།། གནས་མེད་གནས་བྲལ་འཁོར་བའི་འགྲོ་བ་རྣམས།། མ་ལུས་ཐར་པའི་གནས་སུ་འདྲེན་པའི་ཕྱིར།། སྐྱེ་འགྲོ་ཀུན་གྱི་དཔལ་དུ་བདག་གྱུར་ཏོ།། ནམ་ཚར་བར་ཡུལ་གཞན་མི་སྤོ་འདུག།
ཞེས་པའི་ཚིག་འདི་རེ་ཞིག་གསང༌། ། གསུངས་པས་ཐེ་ཚོམ་བྲལ་ཏེ་ཞབས་ཏོག་མཛད། ཟླ་བ་བདུན་བཞེས་པ་ན་ཁྲི་ཐོག་ཏུ་བཞུགས་ནས་སངས་རྒྱས་ཀྱི་མཚན་མང་པོ་གསུངས། ཡིག་དྲུག་གི་སྒོམ་ལུང་མཛད། ཉ་ཁང་དུ་ཕེབས་སྐབས་ཞྭ་ནག་ཅན་གྱི་སྐུ་ལ་གཟིགས་ནས་བཞད། དེ་སུ་ལགས་ཞུས་པས། ཐུགས་ཀར་ཕྱག་མཛུབ་བཙུགས་ནས་ང་ཡིན་ང་ཡིན་གསུངས། བླ་མ་གཅོད་དིག་པ་ལ་དག་སྣང་མང་དུ་བྱུང་བས་དད་ནས་ཐམས་ཅད་ལ་བསྒྲགས། ཀརྨ་ནས་གཉེར་པ་ཇ་འདྲེན་ལ་འོངས་བས་མིང་ནས་བོས་ཕྱག་ནས་གནང་བས་ནས་འབྲུ་བདུན་ཟུག ། འབྲུམ་ཡམས་ཆད།
རྒྱལ་བ་རྒྱ་མཚོ་ཞལ་གཟིགས། སྔོན་གནས་རྗེས་དྲན་དང་མ་འོངས་ལུང་བསྟན་དུ་མ་གསུངས་པས་ཐམས་ཅད་ཡིད་ཆེས། དྲུང་པས་ཐོག་མར་མཇལ་དུས། ངས་ཕྱག་མདུད་བྱིན་པ་དེ་ཡོད་དམ་གསུངས། སྔོན་ཆོས་རྗེ་གོང་མ་གཤེགས་ཁར་ཕྱག་མདུད་གཞན་དང་མི་མཚུངས་ཞིག་གནང་པ་དེ་ཕུལ་བས་བཞེངས། སྐུ་ལ་ཚད་པས་མཉམ་པ་བྱུང༌། སྔོན་ལུང་བསྟན་དུ་དགོངས་ནས་སྤྱན་ཆབ་ཤོར། ཞལ་གཟིགས་མང་དུ་བྱུང༌། མཁན་ཆེན་མགོན་བློན་པ་ལ་ཐུགས་རྗེ་ཆེན་པོས་ལུང་བསྟན་ནས། ངའི་བླ་མ་ཁམས་སུ་ཡབ་ཡུམ་འདི་དང་འདི་འདྲ་བ་ལ་འཁྲུངས་ཡོད་པ་འདྲ་གསུངས་ནས་བྱོན།
སྤྲུལ་པའི་སྐུས་ཀྱང་ངའི་ཕྱི་གཞིས་ཡོང་གི་ཡོད་གསུངས། ཡང་དགོན་དུ་མཇལ་ནས་ཇ་གྲལ་དུས་ཀརྨ་ཀུན་སྤངས་པས་ཁྱེད་རང་གི་ཐུགས་འཐད་པ་ཞིག་ལ་གསོལ་རས་གནང་བར་ཞུ་ཞུས་པས། སྟོན་པ་གསུངས་ནས་གནང༌། ཡུམ་འདའ་བ་ན་དགའ་ལྡན་དུ་འཕྲད་དོ་གསུངས། ལྷ་སྟེང་དུ་ཟླ་བ་འོ་བརྒྱལ་བ་ན། རྒྱ་ནག་རྒྱལ་པོའི་ཞལ་རས་འདྲ་གསུངས། གོ་འཇོ་བདག་པོས་ཞྭ་ནག་ལ་བལྟས་པས། འདི་རྒྱ་ཞྭ་མིན་ཧོར་དུས་ཀྱི་ཞྭ་ཡིན་གསུངས། དགུང་ལོ་གསུམ་མ་ཟིན་ཙམ་ཡིན་ཡང་སྐྱ་སེར་ཁྲི་ཕྲག་མང་པོ་ལ་ཆོས་འབྲེལ་ཐོགས་མེད་དུ་གསུངས་པས་ཐམས་ཅད་ཀྱི་འདྲ་བར་ཐོས། གཞན་ལ་ཀུ་རེ་དང་ཅོ་འདྲིའི་རྣམ་པས་ཆོས་ཀྱི་ཚིགས་བཅད་ཐོགས་མེད་དུ་གསུངས་ཤིང་སུས་ཀྱང་ལན་ལོན་པར་མི་སྤོབས།
དགའ་ལྡན་སོགས་དག་པའི་ཞིང་གི་བཀོད་པ་མཐའ་ཡས་པ་གསུངས། རབ་འབྱམས་ཕྱོགས་བཅུ་མའི་བསྟོད་པ་མཛད་པས་ཐམས་ཅད་ངོ་མཚར་སྐྱེས། རས་ཆུང་རྡོ་རྗེ་གྲགས་པ་དང༌། སང་ག་ལཀྵའི་རྣམ་འཕྲུལ་སྙིང་པོ་དོན་གྱི་རྒྱུད་འཛིན་མཁས་པ་དང་གྲུབ་པའི་ཁྱུ་མཆོག་སོག་དབོན་རཏྣ་བྷ་དྲ་དང༌། ཞྭ་དམར་ཆོས་དཔལ་ཡེ་ཤེས། འཇམ་དབྱངས་གྲགས་པ། མཁན་ཆེན་སྙག་ཕུ་བ་སོགས་ཡོངས་འཛིན་དུ་བཞེས་ནས། བཀའ་བསྟན་འགྱུར་འགྲེལ་པ་འགྲེལ་བཤད། བཀའ་བརྒྱུད་གོང་མ་དང་རྒྱལ་སྲས་ཐོགས་མེད་སོགས་ཀྱི་བཀའ་འབུམ། དབང་རྒྱུད་མན་ངག་སོགས་གསན་པ་མཐའ་ཡས།
དེ་དུས་ཀརྨར་དགེ་ལུགས་ཀྱི་སྔགས་ཆོག་མང་པོ་འདོན་པ་ལ། ཆོགས་དབུར་ཕེབས་སྐབས་འདི་འདྲ་དགོས་དོན་ཅི་གསུངས། ངེད་རང་གི་ཡིག་ཆ་མི་འདུག་ཞུས་པས། ཡིག་ཆ་ངས་བརྩམ་ཆོག་གསུངས་ནས། རྡོར་དབྱིངས། སྡོམ་པ། ཕག་མོ་སོགས་མང་དུ་མཛད། མགོན་པོའི་རྔ་འཆམས་དང་དབྱངས་སོགས་ལྷག་པའི་ལྷས་གནང་བཞིན་གསར་དུ་མཛད། སེར་བ་དང་རླུང་ནག་སོགས་ལ་སྡིགས་མཛུབ་གཏད་པས་ཞི། སངས་རྒྱས་བྱང་སེམས་དང་བླ་མ་ཡི་དམ་མཁའ་འགྲོ་ཆོས་སྐྱོང་སོགས་ཀྱིས་ཞལ་གཟིགས་མཐའ་ཡས་པ་རྣམ་ཐར་ཆེན་མོར་གསལ།
དགུང་ལོ་དགུ་པར་མཁན་ཆེན་སྙག་ཕུ་བ་དང༌། སོག་དབོན་རིན་པོ་ཆེ། ཆོས་ཀྱི་རྒྱལ་མཚན་སོགས་ལས་དགེ་ཚུལ་གྱི་སྡོམ་པ་བཞེས། མཚན་ཆོས་གྲགས་དཔལ་བཟང་པོར་གསོལ། བསྙེན་རྫོགས་ཀྱི་མཁན་པོའང་ཞུས་པས་ཞལ་བཞེས་ཡོད་མོད་ཕྱིས་དགུང་ལོ་ཉི་ཤུར་ཉེ་བ་ན་གཅིག་གིས་སྤྲུལ་པའི་སྐུ་བསྙེན་པར་རྫོགས་ཟིན་ཞེས་བརྫུན་ཞུས་པས་ཞལ་ངོ་ནག་ཏིང་མཛད་ནས་ཞག་གསུམ་ནས་བདེ་བར་གཤེགས་སྐད། ཆོས་རྗེ་ཉིད་སྔོན་ཡུལ་འཁོར་སྲུང་དང༌། དྲང་སྲོང་དགའ་བྱེད་དང༌། དྲང་སྲོང་དཀའ་ཐུབ་ཅན་སོགས་སུ་སྐྱེ་བ་བཞེས་པའི་རྣམ་ཐར་གསུངས། རྒྱ་གོང་མའི་གདན་འདྲེན་གསེར་ཡིག་པ་རྣམས་ཀྱིས་མཇལ་འབུལ་རྒྱ་ཆེར་ཕུལ། ལྷ་སའི་ཇོ་བོའི་དྲུང་དུ་ཀུན་མཁྱེན་རོང་པོ་སོགས་སྐྱ་སེར་ཁྲི་ཕྲག་དུ་མ་ལ་ཆོས་འཁོར་བསྐོར།
ཀུན་མཁྱེན་ཤིན་ཏུ་དད་ནས་གཟིགས་སྣང་དང་མཐུན་པར། སྟེང་ན་ལྷའི་གདུགས་དཀར། སོགས་བསྟོད་པ་མཛད། ཆོས་རྗེས་ཀྱང་ང་ལ་སངས་རྒྱས་སློབ་མར་ཡོད་པ་ཡིན་གསུངས་ཚུར་ལའང་ཆོས་དུ་མ་གསན། མདོ་ཁམས། ཀོང་པོ། ལྷོ་རོང༌། དབུས་གཙང་སོགས་ཀྱི་གདུལ་བྱ་མཐའ་ཡས་པ་རྣམས་ཆོས་དང་ཟང་ཟིང་གིས་ཚིམ་པར་མཛད། ཆུ་དཀོན་སར་བདེན་ཚིག་བརྗོད་པས་ཆུ་མིག་གསར་དུ་བརྡོལ། ཞལ་གཟིགས་ཤིན་ཏུ་མང་པ་ལ་བརྟེན་ནས་སྒྲུབ་ཐབས་དང་བསྟོད་པ་མང་པོ་མཛད།
བཀའ་འགྱུར་གསེར་ལ་བཞེངས། བསྟན་འགྱུར་གོས་དར་གྱི་ན་བཟའ་དང་བཅས་པའང་བཞེངས། གཞན་དག་གི་སྐྱེ་བ་སྔ་ཕྱི་མང་པོ་ལུང་བསྟན། དགུང་ལོ་སོ་བདུན་པར་རྩེ་ལྷ་གང་དུ་བཞུགས་སྐབས་ལྐོག་འགྱུར་གྱི་ལྟས་ཤེས་པ་རྣམས་ཀྱིས་སྐུ་ཀེག་ཤིན་ཏུ་ཆེ་ཟེར་བར་སློབ་དཔོན་སངས་རྒྱས་སེང་གེས་བརྟན་བཞུགས་ཕུལ་བ་ན། ད་ལོ་ངེད་ལ་སྐྱོན་མི་ཡོང་ཟླ་བ་དགུ་ངེད་རང་གི་ཁག་ཐེག་གསུངས། དེ་ནས་གསའ་ཕུར་བྱོན་ཕྱག་དཔེ་རྣམས་ཕྱག་དམ་གྱིས་མནན། ཞྭ་ནག་དང་བསྲེ་འཕོའི་ཞལ་གདམས་ཀྱི་ཕྱག་དཔེ་སོགས་གོ་ཤྲི་རིན་པོ་ཆེར་གཏད་དེ་ལུང་བསྟན་བཀའ་རྒྱ་ཅན་མཛད། ངེད་མ་སླེབས་པར་རྟེན་འདི་རྣམས་རྒྱ་མ་ཉམས་པར་གྱིས། ཤམྦྷ་ལ་དང་མ་ཁ་པ་རྩོད་པར་ཡོད་པས་རིགས་ལྡན་གྱི་གྲོགས་ལ་འགྲོ་དགོས་པར་ཡོད་གསུངས། བརྟན་བཞུགས་ཀྱི་གསོལ་བ་བཏབ་ཀྱང་མ་གནང༌།
མགུར་དུ་མ་མཛད་ཅིང་ཁྱད་པར་ཀ་བཞི་སེང་ཆེན་མ་བྱང་ནས་དབུ་ཚུགས་གསུངས་ཏེ་ཡང་ཡང་བཞེངས། ས་གཡོ་བ་དང་ཉི་ཟླ་ལ་འོད་མེད་པ་དང༌། འདབ་ཆགས་ཐམས་ཅད་སོ་སོའི་སྡེ་ཚན་དུ་མ་འདུས་ནས། མི་བཟོད་པའི་ཅ་ཅོ་དང་འཕུར་ལྡིང་བྱེད། སྔར་བཀའ་ལུང་གནང་བའི་ཟླ་བ་དགུ་སོང་བའི་ཆུ་བྱ་ལོ་གསར་ཚེས་ཀྱི་ཚེས་བརྒྱད་ཀྱི་སྔ་དྲོ་ད་ནི་ཁོ་བོ་ཡང་བཀའ་བརྒྱུད་གོང་མའི་གྲལ་དུ་སྡོད་པ་ཡིན་པས། སངས་རྒྱས་ཐམས་ཅད་འདུས་པའི་རིན་པོ་ཆེ།། ཐུགས་རྗེའི་བདག་ཉིད་མཐོང་བ་དོན་ལྡན་ལ།། གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས།། ཞེས་གསོལ་བ་ཐོབ་ཅིག་གསུངས་ཏེ་སྤྲུལ་པ་ཕྱོགས་གཅིག་ཏུ་བསྡུ་བའི་ཚུལ་བསྟན། སྐུ་གདུང་རིན་པོ་ཆེ་ཞུགས་སུ་ཞུས་པས་འཇའ་དང་མེ་ཏོག་གི་ཆར་བབས།
ཐུགས་ལྗགས་སྤྱན་གསུམ། རིང་བསྲེལ་ཆུ་ཤེལ་གྱི་མདོག་ཅན། དུང་དཀར་གཡས་འཁྱིལ་གྱི་རྣམ་པ། རིང་བསྲེལ་ཁ་དོག་ལྔ་ལྡན་ཆེས་མང་བར་བྱོན་ནོ།། རྗེ་དེའི་སློབ་ཚོགས་བཟང་ལ་མང་པའི་གཙོ་བོར། གོ་ཤྲི་དཔལ་འབྱོར་དོན་གྲུབ། ཀུན་མཁྱེན་འཇམ་དཔལ་བཟང་པོ། ཀུན་མཁྱེན་རོང་སྟོན། སྟག་ལུང་ཞབས་དྲུང་སོགས་མང་དུ་བྱོན་པ་ལས་སྔ་མ་ནི། དགུང་ལོ་ལྔ་བཞེས་དུས་ཆོས་རྗེས་མཁར་ཆེན་དཔལ་གྱི་དབང་ཕྱུག་དང་ཞི་བ་འོད་ཀྱིས་སྤྲུལ་པར་ངོས་འཛིན་མཛད།
བཅུ་བཞི་པར་མཁན་ཆེན་མགོན་བློན་གཤེགས་པའི་གོ་སར་གུའི་གུང་པར་མངའ་གསོལ། སྐུ་སྐྱེ་བ་ཕྱི་མའི་འདྲེན་པར་དགོངས་ཏེ། བཀའ་བསྟན་འགྱུར་གསར་སྙིང་གི་དབང་ལུང་བོད་འདིར་བཞུགས་སོ་འཚལ་ཞུ་བར་མངགས། གོང་མ་ཏཱ་མིང་ཅིང་ཐུང་རྒྱལ་པོས་གུ་ཤྲཱིའི་ལས་ཀ་འཇའ་ས་གསེར་ཐམ་ལས་ཞྭ་མཐོན་མཐིང་རྣམས་ཕུལ་ཀྱང༌། ལས་ཞྭ་ཆོས་རྗེ་ཉིད་དང་རྣམ་འགྱུར་འདྲ་བས་འགལ་བར་གཟིགས་ནས་རྡོ་རྗེ་འཆང་གི་ནང་རྟེན་དུ་བཞུགས། ཆོས་རྗེས་སྐུ་གདུང་གི་མཆོད་རྟེན་དང་སྐུ་ཚབ་བཞེངས་པ་དང༌། གསེར་ཐོག་གི་ཞིག་གསོ། རྒྱལ་ཚབ་ཏུ་བཞུགས་ནས་སྒར་གྱི་འཛིན་སྐྱོང་སོགས་ཀར་བསྟན་གྱི་ཁུར་བཞེས་པའི་མཛད་པ་རྒྱ་ཆེ་ཞིང་མཆོག་གི་སྤྲུལ་པའི་སྐུའི་ཡོངས་འཛིན་དམ་པར་གྱུར་ཏོ།། །། བདུན་པ་ཆོས་གྲགས་རྒྱ་མཚོའི་རྣམ་ཐར། བདུན་པ་ཐམས་ཅད་མཁྱེན་པ་ཆོས་གྲགས་རྒྱ་མཚོའི་རྣམ་ཐར་མདོར་བསྡུས་ནི།
ཆོས་རྗེ་མཐོང་བ་དོན་ལྡན་གྱིས་ཞལ་ཆེམས་བཀའ་རྒྱ་བཅུ་གསུམ་དང་བཅས་པ་གོ་ཤྲཱི་ཆེན་པོར་གནང་བ་ལས། བྱང་ཕྱོགས་སྤྱི་ལྷ་ཞེས་བྱ་བར་སྤྲུལ་སྐུ་འབྱོན་པར་ཡབ་ཡུམ་དང་བཅས་ལུང་བསྟན་ཅིང༌། མཚུར་ཕུ་འཇམ་དབྱངས་ཆེན་པོས་ཀྱང་ཇ་གྲལ་ཅིག་ཏུ་ངའི་རྨི་ལམ་ལྟར་ན་ད་རེས་སྤྲུལ་སྐུའི་ཡབ་ལ་དཔལ་གྲུབ་བྱ་བ་ཞིག་ཡོང་བ་འདུག་གསུངས། ཀུན་མཁྱེན་བན་སྒར་པས་ཀྱང་མཚུར་ཕུ་ནས་ཤར་ཕྱོགས་དྲང་པོར་སྤྲུལ་སྐུ་འབྱོན་ཞེས་ལུང་བསྟན་པ་ལྟར། རྔོད་སྤྱི་མདའ་ཞེས་པར་ཡབ་གྲགས་པ་དཔལ་གྲུབ་དང༌། ཡུམ་ལྷ་མོ་སྐྱིད་གཉིས་ཀྱི་སྲས་སུ་ཤིང་ཁྱི་ཟླ་བ་དང་པོའི་ཚེས་བཅོ་ལྔའི་སྔ་དྲོ་འཇའ་འོད་དང་མེ་ཏོག་གི་ཆར་སོགས་ངོ་མཚར་བའི་ལྟས་དུ་མ་དང་བཅས་སྐུ་འཁྲུངས། དེ་མ་ཐག་ཨ་ལ་ལ་གསུངས་ཤིང་བཞད། སྐུ་ལ་མེ་ཏོག་གི་རྣམ་པ་མང་པོ་དང༌། དབུ་ལྟག་ཏུ་རྡོ་རྗེ་འཆང་གི་སྐུ། ཐུགས་ཀར་ཙ་རིས་ཀྱིས་ཨ་ཡིག །
གསང་གནས་སུ་ཆོས་འབྱུང་དང་འཁོར་ལོ། ཞབས་ལ་འཁོར་ལོ་སྟེ་སྐུ་ལ་རང་བྱོན་དྲུག་གསལ། གསང་ཆབ་འོ་མར་འབབས་དྲི་བཟང་གི་ངད་ཀྱིས་ཐམས་ཅད་ཁྱབ། ཞག་བདུན་ན་གསུང་མང་པོ་བྱོན་པ་ཡབ་ཡུམ་སོགས་དེར་ཡོད་པ་རྣམས་ཀྱི་གོ་ལུགས་དུ་མ་བྱུང༌། ཡབ་ཡུམ་གྱིས་གསང་བར་དམ་བཅས་ཀྱང༌། ཉིད་ཀྱི་ཐུགས་རྗེའི་རང་འོད་མཁའ་ལ་ཉི་མ་ཤར་བ་ལྟར་བཤད་མཁན་མེད་ཀྱང་སྤྱི་ནང་དུ་བྱ་བྲལ་ཕོ་མོ་གཉིས་ལ་ཆོས་རྗེ་སྐུ་འཁྲུངས་ཟེར་བའི་གྲགས་པས་ཁྱབ། ཕྱོགས་ཕྱོགས་ནས་མཇལ་དུ་འདུས་པས་གསང་བར་རྔོ་མ་ཐོག ། སྙེ་པོ་གདན་ས་པ་ཆོས་དཔལ་འབྱོར་གྱིས་ཐོས་ནས་མཇལ་དུ་འགྲོ་བསམ་པ་ན་རྨི་ལམ་དུ་ཡུམ་གྱི་པང་ན་བཞུགས་འདུག་པ་ལ་དབུ་ཞྭ་སོགས་ཕུལ་བ་རྨིས་པས། བླ་མ་བསྒྲེས་པོ་ལ་རྔོད་ནས་སྐད་ཆ་འདི་འདྲ་འདུག་ཅི་བྱར་འོས་ཞུས་པས། ངའི་རྨི་ལམ་ན་སྤྱི་ལྷའི་ལ་ཁར་ཉི་ཟླ་ཤར་བ་རྨིས་པས་ཐེ་ཚོམ་མི་དགོས།
དྲུང་གོང་མའི་དབུ་ཞྭ་སོགས་ཁྱེར་ལ་སོང་གསུངས། ཕྱིན་པས་སྐུ་འཁྲུངས་ནས་ཞག་བཅོ་ལྔའི་ཐོག་ཏུ་སླེབས། ཁོང་གཟིགས་པས་བཞད། རྗེ་གོང་མའི་དབུ་ཞྭ་སོགས་ཕུལ་བས་ཕྱག་གིས་བཞེས། ཁྱེད་ཐམས་ཅད་མཁྱེན་པ་མཐོང་བ་དོན་ལྡན་ཡིན་ན་ང་ལ་བྱིན་རླབས་གནང་ཞུས་པས་ཕྱག་གཉིས་ཀ་སྤྱི་བོར་བཞག་སྟེ་བྱིན་རླབས་ཡང་ཡང་གནང༌། ཟླ་ངོ་གཉིས་བཞེས་པ་ན་རྔོད་པའི་སྐྱ་སེར་རྣམས་ཀྱིས་ཨ་རིག་ཐང་དུ་གདན་དྲངས། ཆོས་རྗེ་གོང་མའི་ཆོས་ཁྲི་ལ་བཞུགས་ནས་ཕྱག་རྟེན་ལ་རེག ། ཐམས་ཅད་ལ་བྱིན་རླབས་གནང་ནས་ཀུན་ལ་དལ་བུས་གཟིགས། ཕྱག་གཡས་པས་ཞལ་དཀྱིལ་ཕྱིས་ནས་མཉམ་ཞག་ལྟ་སྟངས་མཛད་དེ། སྐུ་གཟི་བརྗིད་དང་ལྡན་པར་བཞུགས་པས་ཐམས་ཅད་དད།
དེ་ནས་ཟླ་ངོ་གསུམ་བཞེས་པ་ན། ཁྱེད་ཀརྨ་པ་མིན་པ་འདྲ། རྗེ་གོང་མ་རྣམས་ཀྱིས་གསུང་འབྱོན་པ་དང་གྲུབ་རྟགས་མང་དུ་བསྟན་འདུག། ཉིད་མཐོང་བ་དོན་ལྡན་གྱི་སྐུའི་སྐྱེ་བ་ཡིན་ན་གསུང་གཅིག་འབྱོན་པར་ཞུ་ཞུས་པས། ང་ནི་ཀརྨའི་མིང་ཅན་ཏེ།། ང་ལྟའི་གང་ཟག་དཀོན་པ་ཡིན།། ང་དང་འབྲེལ་བ་གང་ཡོད་པ།། ངའི་མི་བསླུའི་སྨོན་ལམ་ཡོད།། བཅུ་གསུམ་ཟླ་བ་མ་རྫོགས་པར།། ཚིག་འདི་གསང་ཆེན་རྒྱ་དང་ལྡན།།
དེ་ནས་ཁོ་བོ་རྩོད་བྲལ་བའི།། རྟགས་རྣམས་རིམ་གྱིས་གསལ་བར་འགྱུར།། ཞེས་གསུངས། དེ་ནས་སྙེ་བོས་གདན་དྲངས། ཀརྨ་སི་ཏུའི་ཞུ་ཡིག་ལྕགས་མོ་དབོན་པོ་སོགས་ཀྱིས་ཕུལ་བས། ཞུ་ཡིག་བཞེས་ནས་ཀློག་ཚུལ་མཛད། དཔལ་ལྡན་རྡོ་རྗེ་གསུངས་ནས་ལྕགས་མོའི་པང་དུ་བྱོན། གཞན་ཡང་སྔར་སློབ་མང་པོས་མིང་གསུངས་པས། ཐམས་ཅད་སྔོན་དུས་དྲན་ནས་དད་པའི་ཡུས་ཀྱིས་ངུས། འཁྲུངས་ནས་ཟླ་ངོ་ལྔ་པར་སྐུ་མདུན་དེར་ཁ་ཅིག་ཐོ་ཅོ་འདྲ་བྱས་པས།
ཨ་ཧཾ་བདེ་སྟོང་སྒྱུ་མའི་རྩལ།། སྣ་ཚོགས་ཡེ་ཤེས་རོལ་པ་ལ།། བྱིས་པ་རྣམས་ཀྱིས་བདེན་པར་མཐོང༌།། ང་ནི་སྐྱེ་གནས་དང་བྲལ་་་་་་༌། ། གསུངས། དེ་ནས་ཟླ་བ་དགུ་བཞེས་པ་ན། གོ་ཤྲཱི་རིན་པོ་ཆེ་ནས་མཇལ། ཕྱག་རྟེན་རྣམས་ཕྱག་ཏུ་རིམ་པར་བཞེས། རྗེ་གོང་མའི་དབུ་ཞྭ་ཕུལ་བ་མནབས་ཤིང་རྡོར་དྲིལ་ཕྱག་གིས་བསྣམས་པད་ཀོར་དྲིལ་སྟབ་མཛད་པ་སོགས་ངོ་མཚར་བསམ་གྱིས་མི་ཁྱབ་པར་དགོངས་ཏེ། རང་བྱུང་ཀུན་མཁྱེན་ཆོས་ཀྱི་རྒྱལ་པོར་མཚན་གསོལ།
སྒར་ཆེན་འཛམ་གླིང་རྒྱན་གྱི་སེང་ཁྲིར་མངའ་གསོལ། གཅིག་གིས་བསྔོ་ཡིག་ཕུལ་བར་དགའ་ལྡན་དུ་སྐྱེ་བར་གྱུར་ཅིག་གསུངས། གཞན་གྱིས་ཅོ་འདྲི་ཞུས་པ་ན། ཐེ་ཚོམ་མི་དགོས་བཀའ་བརྒྱུད་བླ་མ་རྣམས་ཀྱིས་ཞལ་ལ་ལྟས། མཁའ་འགྲོ་ཆོས་སྐྱོང་གིས་ཕྲིན་ལས་སྒྲུབ་ཅིང་ཡོད། ས་ར་ཧ། བིརྦ་པ། ཀུ་ཀུ་རི་པ་གསུམ་ནམ་མཁར་བཞུགས་འདི་གསུམ་གྱི་རྣམ་ཐར་འཛིན་མི་ང་ཡིན་གསུངས་ནས་ཕྱག་མཛུབ་ནམ་མཁར་གཏད། ཡུམ་གྱིས་ཀྱང་དེ་རྣམས་མཇལ། མདོ་ཆེན་ཕུ་ན་གཅོད་ལ་འབྱོན་གསུངས།
གཅོད་ཇི་ལྟར་བྱེད་ཞུས་པས། སེམས་ཉིད་རྩད་ནས་གཅོད་པ་ཡིན་གསུངས། རྩད་ནས་ཇི་ལྟར་གཅོད་ཞུས་པས། སྒོམ་གྱིས་གསུངས། མི་ཤེས་ཞུས་པས། ནམ་མཁར་ཕྱག་མཛུབ་གཏད་དེ་མཐའ་དབུས་མེད་པ་ཅིག་ཡིན་གསུངས། ཡུམ་སྲས་བླ་ཡེ་ན་བཞུགས་དུས། ཡུམ་ལ། ཕྱག་འཚོལ་རྡོ་རྗེ་འཆང་དང་མི་ལ་སེང་གེ་ལ་ཆིབས་པ་ནམ་མཁའ་ལ་ཡོད་གསུངས། ཉིད་ནས་ཀྱང་ཕྱག་དང་མགུར་གྱི་ལད་མོ་མཛད།
ཡང་འཁྲུལ་འཁོར་མཛད་ཅིང་ཡུམ་ལ་ངས་ཁྱོད་ཀྱི་ལྟོ་བར་འདི་ལྟར་བྱས་པས་ཁྱོད་ཀྱི་ཧུབ་པོ་བ་ཡིན་གསུངས། ཙ་རི་ལ་འགྲོ་གསུངས། ཡུམ་གྱི་ཙ་རིར་འགྲོ་བའི་དོན་ཅི་ལགས་ཞུས་པས། གང་ཟག་བྱིན་རླབས་ནུས་པའི་གནས་ཡིན་གནས་སྒོ་ཡང་ཕྱེ་རྒྱུ་ཡོད། ཙ་རིའི་གདུལ་བྱ་ཁོ་བོས་སྐྱོང༌། ཁོ་བོའི་བར་ཆད་གནས་ཀྱིས་སེལ་གསུངས། ཡང་གཅིག་གིས་མཇལ་བས་ཨ་ལ་གསུངས། དྲུང་མཐོང་བ་དོན་ལྡན་གྱིས་གནང་བའི་མིང་ཞིག་ཡོད་ཞུས་པས་བཀྲ་ཤིས་ཡིན་གསུངས། གསའ་ཕུ་གང་ན་ཡོད་ཞུས་པས། གསའ་ཕུ་ཡ་ཀི་ཡིན།
ཕ་རི་ཤམ་པོའི་རི་ཡིན་གསུངས། གསའ་ཕུར་ངའི་མཆོད་རྟེན་ཡོད་མགྱོགས་པར་རྟ་རྒྱུག་ནས་འགྲོ་གསུངས། དེར་དྲུང་གོང་མའི་གསོལ་ལྕོག་སྟེང་འོག་ཅན་རྒྱུས་མེད་ཀྱི་མི་ཤེས་པ་ཅིག་ཡོད་པ་སྐུ་མདུན་དུ་བཞག་པས། སྟེང་མ་དེ་ཡར་ཁྱོག་གསུངས། ཐང་སྐུ་ལ་གཟིགས་ནས། མཐོང་བ་དོན་ལྡན་དང་འོད་དཔག་མེད་དང་སྤྱན་རས་གཟིགས་རྣམས་ང་ཡིན། འདི་སྒྲོལ་མ། འདི་ཕྱག་དྲུག་པར་འདུག་གསུངས། དེ་སྐབས་དགུང་ལོ་གསུམ་པ་ལྗགས་ཀློག་མ་ཕུལ་ཡང༌། ཡིག་དྲུག་དབྱངས་དང་བཅས་ཀློག་པར་མཛད།
དཔོན་མ་ཎི་བསྒྲོངས། ཁོ་བོ་སྤྱན་རས་གཟིགས་ཡིན། འཁོར་བ་འདྲེན་ཨོཾ་མ་ཎི་པདྨེ་ཧཱུྃ་གསུངས་ནས་དབྱངས་མཛད། དགེ་འདུན་ཁྲི་ཙམ་འདུས་པ་ལ་མ་ཎི་པད་དབྱངས་གསུངས་པས་ཐམས་ཅད་དད། ཞལ་གཟིགས་མཐའ་ཡས་ཤིང་ལྷག་པར་སྤྱན་རས་གཟིགས་མར་པ་མི་ལ་གསུམ་ཡང་ཡང་ཞལ་གཟིགས་དེ་གསུམ་ཉིད་ཡིན་པར་ཞལ་གྱིས་བཞེས། ཡོན་བདག་ལྷུན་གྲུབ་རྒན་གོག་གཉིས་མཇལ་དུ་ཡོང་བས་མིང་ནས་བོས་ཏེ་ཡར་ཤོག་གསུངས་གསོལ་རས་གནང༌། དགུང་ལོ་བཞི་པར་རྟ་མགྲིན་གླིང་གི་གནས་སྒོ་ཕྱེ། རྟ་མགྲིན་ཞལ་ཕྱག་ཐ་དད་པ་དུ་མ་བསྟན། ཐམས་ཅད་ཀྱིས་སྔགས་ཐོན་གསུངས་ནས་སྔགས་གསུངས་ཚོགས་འཁོར་མཛད། རྩི་མ་ལ་ཁར་ཆིབས་ཐོག་གཟིམ་ཡུར་བ་ན།
འཕྲང་ངན་པས་ཆིབས་པ་འགྲེད་འོང་ཞུས་པས། གཟིམས་སད་ནས་སློབ་དཔོན་པདྨ་གར་ཡོད་གསུངས། མི་ཤེས་འཕྲང་ངན་འདི་འདྲར་ཐུགས་སྒྲིམ་ཞུས་པས། སློབ་དཔོན་པདྨ་ང་རང་ཡིན་པས་ཆོག་འཕྲང་ངན་ཡང་སྐྱོན་མི་འོང་གསུངས། ཞིང་སྐྱོང་སྤྱན་སྔར་བྱུང་ནས་བླ་མ་བསམ་གཏན་པ་ལ་བསྟན་པས་ཁོང་གིས་ཀྱང་མཐོང༌། དགུང་ལོ་ལྔ་པར་གོ་ཤྲཱི་རིན་པོ་ཆེ་ནས་བཀའ་ཆོས་འབུལ་བའི་དབུ་བཙུགས། ཡི་གེ་ཕྱི་མོ་ཕུལ། རྗེས་གནང་ཞིག་གི་ཚེ་གར་ཞིག་མཛད་དགོས་ཞུས་པས། བཞེངས་ནས་སྟང་སྟབས་དང་པད་ཀོར་ཞིག་མཛད། སྔར་ངས་ཁང་དམར་དང༌།
ཟུར་མང༌། ཀརྨ་རྣམས་སུ་བྱས་པ་དེ་ཡིན། དེ་དུས་ང་ཆེན་པོ་ཡིན། ད་ང་ཆུང་ངུ་རེད་ཟིན་པས་མི་ཤེས་པར་གདའ་འོ་གསུངས། ཐན་པ་བྱུང་ནས་ཆར་འབེབས་ཞུས་པས། དཀོན་མཆོག་གསུམ་གྱི་བདེན་སྟོབས་ཀྱིས་ད་ལྟ་ཉིད་དུ་ཆར་ཕོབས་ཤིག ། གསུངས་པས་དེ་དགོངས་ནས་བཟུང་ཆར་བབས། ཀར་དཔོན་འགྲོ་དུས་སི་ཏུ་པ་ལ་ཞལ་ཏ་ཅིག་ཞུ་ཞུས་པས། ཁོང་ལ་གོ་ཆོད་པར་གྱིས་སྨྲོས་ཞལ་ཏ་དེ་ཡིན་གསུངས། དགུང་ལོ་ལྔ་པར་ཟླ་བ་དྲུག་པའི་སྐབས་ན།
བྱ་བྲལ་ཟུར་མང་བ་ཞྭ་ཁྲ་ཅན་ཨག་ཚོམ་དམར་པོ་ཡོད་པ་དེས་ཀརྨ་པ་མཁྱེན་ཟེར་བས་འཆི་འདུག་སྨོན་ལམ་བྱེད་གསུངས་ནས་བསྔོ་སྨོན་མཛད། ཕྱིས་དེའི་བསྔོ་རྟེན་འབུལ་མི་བྱུང་བས་དེ་སྐབས་ཤི་བར་འདུག ། བློ་བཟང་གི་མ་བདེ་བ་ཅན་དུ་དྲངས་པ་སོགས་བར་དོའི་དོན་མཛད་པ་མང༌། སྔོན་རྗེ་རང་བྱུང་པས་བཏུལ་བའི་ཀླ་ཀློའི་རྒྱལ་རྒྱུད་ཀླ་ཀློ་མང་པོ་མཇལ་དུ་བྱུང༌། ཀརྨ་པ་ཀརྨ་པ་ཟེར་ནས་དད་པའི་ཤུགས་སྐྱེས། རཏྣ་གླིང་པས་གཏེར་ནས་བཏོན་པའི་དམ་རྫས་དང་རྗེ་ཉིད་ཀྱི་ལུང་བསྟན་བཅས་ཕུལ། ཁོ་བོ་ལ་སྤྲུལ་པ་སྤྱིར་རྒྱ་བོད་ཀུན་ལ་མང་དུ་ཡོད། བྱེ་བྲག་པུ་རང་དུ་ཤཱཀྱ་བྱ་བ་དང༌། ཤམྦྷ་ལར་རྒྱལ་པོ། ཁ་ཆེར་ཉ་པའི་ཚུལ་གྱིས་འགྲོ་དོན་མཛད་པ་སོགས་དཔག་མེད་ཡོད་གསུངས།
རྟེན་སྒམ་ཆེན་པོ་བཞི་སྐུ་དྲུང་དུ་གདན་དྲངས་པས་གན་དྷོ་ལའི་སྒོ་ཕྱེ་གསུངས་གང་ལགས་ཞུས་པས་འདི་གསུངས་ནས་ཕྱེ་སྟེ་གྲུབ་ཆེན་པཀྴི་ལ་བྱོན་པའི་བཅུ་གཅིག་ཞལ་གྱི་སྐུ་གཟིགས་སུ་ཕུལ་ནས་སུ་ལ་བྱོན་པ་ལགས་ཞུས་པས། ཀརྨ་པ་མིན་པ་འདི་འདྲ་སུ་ལ་བྱོན་གསུངས་པ་སོགས་མངོན་མཁྱེན་གསུངས་པ་ཤིན་ཏུ་མང་བས་བྲིར་མི་ལངས། དགུང་ལོ་བརྒྱད་པར་སླར་ཡང་རཏྣ་གླིང་པས་གཏེར་བྱོན་ཚེ་རིལ་དང༌། རྟ་ནག་ཤོག་སེར་ལས། ཆོས་རྗེ་ཉིད་ཆོས་བདག་ཏུ་ལུང་བསྟན་པ་རྣམས་ཕུལ། བླ་མ། ཡི་དམ། མཁའ་འགྲོ ། ཆོས་སྐྱོང་གི་ཞལ་གཟིགས་འབྱམས་ཀླས་ཤིང་བསྟོད་པ་དང་གསོལ་འདེབས་ཀྱང་མང་དུ་གསུངས་པ་རྣམ་ཐར་ཆེན་མོར་མཇལ། གོ་ཤྲཱི་ཆེན་པོ་ལ།
སྡུག་བསྔལ་ཆོས་ཀྱི་དབྱིངས་སུ་དག། སྟོང་ཉིད་ཡེ་ཤེས་དབྱེར་མེད་ལ།། མ་འགགས་སྣ་ཚོགས་རོལ་པའི་རྩལ།། རང་བྱུང་ངའི་རྣམ་ཐར་ཡིན།། ཞེས་དོན་གྱི་རྣམ་ཐར་གསུངས། དེ་ནས་གྲུབ་ཐོབ་རྫོང་པའི་བརྒྱུད་པ་མཁས་པ་དང་གྲུབ་པའི་རྣམ་ཐར་ཚད་མེད་པ་ཀུན་མཁྱེན་བན་སྒར་འཇམ་དཔལ་བཟང་པོས་ཐོག་མར་མཇལ། ཚེ་དཔག་མེད་ཀྱི་སྐུ་བརྙན་ཕུལ་བས། ད་དུང་སློབ་དཔོན་པདྨའི་སྐུ་ཡོད་འདུག་པའང་ཕུལ་དགོས་གསུངས་པས་ཤིན་ཏུ་དད། དགུང་ལོ་དགུ་པར་ཀརྨར་བྱོན། གོ་ཤྲཱི་རིན་པོ་ཆེ་ནས་ཡོངས་རྫོགས་དགེ་བསྙེན་དང་སེམས་སྡོམ་ཕུལ་བའི་ཚེ།
འཇའ་འོད་དང་མེ་ཏོག་གི་ཆར་བབས། བསྟན་པའི་བདག་པོ་ཞལ་གཟིགས། རྩར་གཤིས་སུ་རི་བོང་གཅིག་ལ་ཆོས་གསུངས། དགའ་ལྡན་སྐུ་སྐྱེ་བར་ལུང་བསྟན། གཞན་ཡང་རྟེན་བཟང་ངན་སྣ་ཚོགས་པའི་ལུང་བསྟན་མང༌། ཚེམས་བརྗེས་པ་རྣམས་ལ་སྐུ་དང་ཡིག་འབྲུ་སྣ་ཚོགས་བྱོན། དགུང་ལོ་བཅུ་གཉིས་པར་ཇོ་བོ་གན་དྷོ་ལ་དང་ཐུབ་པ་ཆུ་ལོན་སོགས་ཀྱི་དྲུང་དུ། ཀུན་མཁྱེན་བན་སྒར་པས་མཁན་པོ། གོ་ཤྲཱི་ཆེན་པོས་སློབ་དཔོན་མཛད་དགེ་ཚུལ་གྱི་སྡོམ་པ་བཞེས། མཚན་ཆོས་གྲགས་རྒྱ་མཚོ་དཔལ་བཟང་པོར་གསོལ།
དེ་ཕྱིན་བསླབ་གཞི་ཕྲ་མོའང་ཁྱད་དུ་མི་གསོད་པར་ཕྱག་བཞེས་མཛད། ཆོས་འབྱུང་སྟེང་གི་ཕ་ཝཾ་ཞིག་ལ་ཞབས་རྗེས་དྲུག ། རྒ་ལོ་ཕྱུག་ཏུ་ཞབས་རྗེས་དྲུག ། ཆོས་ཁྲི་སར་ཀུན་གྱིས་མཐོང་བར་ཞབས་རྗེས་གཉིས་ཤིན་ཏུ་གསལ་བར་བཞག ། ཉིད་ཀྱི་ཞབས་རྗེས་ལྟ་ཅི་སྨོས། ཆིབས་ཆེན་ལྷུན་གྲུབ་ཟེར་བ་དེས་ཞབས་རྗེས་གཅིག་བྱུང༌། རྒྱ་ནག་རྒྱལ་པོ་ཆིང་ཧྭའི་ལུང་གིས། དབུ་ཞྭ་ཞྭ་ནག་ཁྱད་པར་ཅན་དང༌། མུ་ཏིག་གི་སྣམ་སྦྱར་ཡོལ་བ་བླ་བྲེས་སོགས་མཆོད་རྫས་མང་པོ། གསེར་བྲེ་གོས་དར་ཤིན་ཏུ་མང་པོ་འབྱོར།
སེ་ཆེན་བརྒྱུད་པ་རྒྱལ་བུ་དབང་སོགས་ནས་ཀྱང་འབུལ་བ་རྒྱ་ཆེར་སླེབས། ཆིབས་པ་ལྷུན་གྲུབ་འདས་པའི་སོ་ལ་དུང་དཀར་མཆིན་པ་དང་རྒྱུས་པ་ཐམས་ཅད་ཡིག་འབྲུ་དང་རིང་བསྲེལ་དུ་སོང་ཞིང་འཇའ་འོད་ཀྱིས་ཐམས་ཅད་ཁྱབ། སྨ་རི་དྭགས་སུ་བཞུགས་སྐབས་དགུན་སྒང་ཆེན་ལ་མེ་ཏོག་སྡོང་པོ་སྔོན་པོ་གཅིག་ལ་མེ་ཏོག་བདུན། རེ་རེ་ལ་གེ་སར་སེར་པོ་འདབ་མ་ཨུཏྤལ་ལྟར་སྔོ་བ་བཅུ་གསུམ་རེ་སྐྱེས་ཏེ་ཐམས་ཅད་ངོ་མཚར་དུ་གྱུར། མདོར་ན་ཀོང་པོ། ལི་ཐང༌། གནས་ནང༌། ཁ་བ་དཀར། དར་མདོ། ཨ་མདོ།
འབོམ་ཉག་སོགས་མདོ་ཁམས་སྒང་དྲུག་རྣམས་སུ་བྱོན། དགོན་པ་དང༌། སྒྲུབ་སྡེ་མང་པོ་གསར་དུ་བཙུགས། འཁྲུགས་རྩོད་ཐམས་ཅད་བསྡུམ་ཏེ། འཁྲུགས་ཆེན་རྣམས་ལོ་ཉེར་ལྔ་ཙམ་དང༌། ཇག་རྐུན་ལོ་གསུམ་སོགས་མི་བྱེད་པ་དང༌། མ་ཎི་དུང་ཕྱུར། བྱེ་བ། ས་ཡ་སོགས་ཀྱི་དམ་བཅའ་བྱེད་པའི་ཡུལ་སྡེ་དང་ཡོན་བདག་གྲངས་ལས་འདས་པ་བྱུང༌། གར་བྱོན་གར་བཞུགས་ཐམས་ཅད་དུ་འཇའ་འོད་དང་མེ་ཏོག་གི་ཆར་ལང་ལོང་དུ་བབས།
ཉིད་དང་ཐ་མི་དད་པའི་རྒྱ་བོད་གྲུབ་ཐོབ་རིག་འཛིན་སངས་རྒྱས་བྱང་སེམས་ཡི་དམ་མཁའ་འགྲོ་ཆོས་སྐྱོང་གི་ཞལ་གཟིགས་ལ་རྒྱུན་ཆད་མེད་པར་འབྱམས་ཀླས། བུ་སློབ་ཡོན་བདག་མང་པོས། ཆོས་རྗེ་ཉིད། ལ་ལས་བསྟན་པའི་བདག་པོ། ལ་ལས་རྟ་མགྲིན། ལ་ལས་རྒྱལ་བ་རྒྱ་མཚོ། ལ་ལས་འཁོར་བ་དོང་སྤྲུགས། དེ་བཞིན་དུ་རྡོ་རྗེ་རྣལ་འབྱོར་མ། འགྲོ་འདུལ་ཕྱག་བཞི། བཅུ་གཅིག་ཞལ།
འཇམ་དབྱངས་སོགས་སུ་མཇལ་བ་ཤིན་ཏུ་མང་སྐལ་ལྡན་རྣམས་ལ་ཟབ་ཁྲིད་མཛད་པ། རླུང་པ་རྣམས་ལ་རས་འབུད། ཕལ་པ་རྣམས་ཀྱང་དགེ་བ་སྣ་ཚོགས་པ་ལ་བཀོད་ནས་སྟོན་པ་གཉིས་པའི་ཕྲིན་ལས་ལྟར་མཛད་ནས་རིམ་པར་དབུས་སུ་ཆིབ་སྤྱོད་མཛད་པས། འདམ་གཞུང་དུ་དགུན་འབྲུག་སྒྲ་དང་ཆར་བབས། ཆོས་གྲར་ནས་ཀྱི་ཆར་པ་མངོན་སུམ་བབས། ཆུ་མིག་བརྡོལ། དེ་ནས་མཚུར་ཕུར་བྱོན་ལྷ་ཆེན་ལ་ས་གཡོས་ཀྱི་ཅུང་ཟད་གནོད་པ་ཞིག་གསོས་དང་རབ་གནས་མཛད་ཚེ་བཅོམ་ལྡན་འདས་ཞལ་གཟིགས། ལྷ་སར་བྱོན། སྣེའུ་རྫོང་པས་ལྷའི་འབྱོར་བ་ལྟ་བུས་བསུས། ཇོ་བོ་རིན་པོ་ཆེར་མུ་ཏིག་གི་སྣམ་སྦྱར།
ཇོ་བོ་མི་བསྐྱོད་པ་ལ་སྣམ་སྦྱར་གསེར་མདོག་སོགས་མཆོད་སྤྲིན་མཐའ་ཡས་པ་དང་སྨོན་ལམ་མཛད། ངོ་མཚར་གྱིས་ལྟས་མང༌། དེ་ནས་འདམ་གཞུང་གནམ་མཚོ་སོགས་སུ་བྱོན། སླར་ཞྭ་དམར་བཞི་པས་སྤྱན་དྲངས་ནས་སྣེ་གདོང་དུ་བྱོན། ཡར་རྒྱབ་དཔོན་གྱིས་བསུ་བ་དང༌། སྣེའུ་གདོང་དུ་སྤྱན་སྔ་པས་འབྱོར་པ་ཆེན་པོས་བསུས། བྱམས་གླིང་དང་ལོ་ཆེན་བསོད་ནམས་རྒྱ་མཚོས་མཇལ། ཡར་སྟོད་པ་དང་བྱ་བ་གཉིས་ཀྱི་འཁྲུགས་ཆེན་བསྡུམ། བྱར་ཁྲི་དཔོན་བཀྲ་ཤིས་དར་རྒྱས་ཀྱིས་འབྱོར་པ་ཆེན་པོས་བསུས་ཏེ་ཆོས་རྒྱལ་ལྷུན་པོར་ཕེབས། མི་ཕྱེད་པའི་དད་པ་ཐོབ་སྟེ་རྒྱལ་སྲིད་བློས་ཁྲོལ་ཏེ་འབུལ་ཆེན་གསུམ་ཕུལ་བའི་དང་པོ་ལ་ཆོས་ལྷུན་དགོན་པའི་ཐོག་དྲངས།
གཡེ། རོང༌། མོན་ཤལ་ཚུན་མངའ་ཞབས་ཀྱི་དགོན་སྡེ་ཐམས་ཅད་དང་གཉལ་སྡེ་དྲུག ། བྱར་ཆོས་སྡེ། ལྷོ་བྲག་མཁར་ཆུ་སོགས་ཆེ་ཕྲ་ཐམས་ཅད་ཕུལ། གཉིས་པར་རང་གི་སྲས་ཆོས་རྒྱལ་ནོར་བུ་དང༌། བཀྲ་ཤིས་རྣམ་རྒྱལ་མཆེད་གཉིས་དབུ་སྐྲ་ཕུལ་ནས་མངའ་ཞབས་ཀྱི་མི་སེར་ཐམས་ཅད་ཕུལ། གསུམ་པར་ཆོས་ལྷུན་ཤེལ་རྫོང༌། ཡང་རྩེ། ཤར་གཞིས་སོགས་རང་དབང་རྫོང་གཞིས་ཐམས་ཅད་ཕུལ།
ཟླ་ཕྱེད་རེ་ལ་འབུལ་ཆེན་དངོས་པོ་རེ་རེའང་ཁྲི་གྲངས་ཀྱི་མི་ཚད་པ་ཕུལ་ནས་སྨོན་ལམ་དང་གསོལ་འདེབས་མཛད། སྲས་ཆེ་བ་ར་ལུང་རྒྱལ་དབང་རྗེའི་སྐུ་སྐྱེར་མཚན་ཆོས་ཀྱི་གྲགས་པར་བཏགས་གོ་ཤྲཱིའི་ལས་ཀ་གནང༌། གཅིག་ལ་ཀརྨ་ཕྲིན་ལས་དུ་བཏགས་ནས་ཆོས་ལྷུན་གདན་སར་བསྐོས། སྔགས་མཚན་ཉིད་བཤད་གྲྭ་སྒོམ་གྲྭ་མང་དུ་བཙུགས་ནས་སོ་སོར་སློབ་དཔོན་བསྐོས། རྗེ་དུས་མཁྱེན་གྱི་ཡོན་བདག་མོན་གྱི་རྒྱལ་རྒྱུད་མོན་རྒྱལ་པོ་མཇལ་དུ་སླེབས། འབུལ་བ་རྒྱ་ཆེར་དང་སྲས་གཅིག་ཕུལ་ཏེ་མོན་དུ་དགོན་གནས་འདེབས་པར་ཞུས། གནས་ངོ་མཚར་རོང་གི་སྦྱིན་བདག་བགྱིད་པར་བྱས་རྡོར་འཛིན་བསྐོས། སླར་སྤྱན་སྔ་རིན་པོ་ཆེ་ནས་ཕེབས་བསུ་བཅས་ཟངས་རི་དང་ཐིལ་དུ་ཕེབས། དེ་ནས་བསམ་ཡས་མཆིམ་ཕུར་སྔོན་ཆོས་རྗེ་རང་བྱུང་བས་སྒྲུབ་སྡེ་བཙུགས་མཁས་པ་ཀློང་ཆེན་པ་བསྐོས་པ་དེ་ཉམས་གསོ་སྒྲུབ་སྡེ་གསར་དུ་མཛད་བླ་མ་བསྐོས། ལྷ་ལྡན་དུ་ཕེབས།
ལྷུན་རྩེ་རྫོང་པས་ཕྱག་ནས་ཞུས་པ་ལ་དེ་ནས་གནང་བས་རྫོང་ནང་དུ་སླེབ་ཐུམ་པོ་བྱས་ནས་ཕྱོགས་མེད་དུ་བཀྱེ། རྒྱལ་བ་བྱམས་པས་ལུང་བསྟན་ལན་གསུམ་དུ་ཇོ་བོ་ཤཱཀྱ་ནག་གྲོང་གི་དབུས་སུ་བཞུགས་པ་བསྟན་པ་སྤྱི་ཉམས་ཤིང་རྒྱན་གྱི་རྟེན་འབྲེལ་གྱིས་བོད་འབན་བཙུན་མང་བ་སྟེ། སྐུ་འཁོར་དགེ་འདུན་གཙང་སྡེ་བྱུང་ན་བསྟན་པ་རྒྱས་པར་འགྱུར་ཞེས་གསན་ཀྱང་གཞིས་ཀ་སྣེའུ་དྲུང་ན་རིམ་གསུམ་གྱི་སྦྱིན་བདག་ཡིན་རུང་གཞན་དབང་གིས་བཀའ་མ་སྒྲུབས་བཀའ་མ་བཅག་ཙམ་དུ་ཀརྨ་གྲྭ་ཚང་ཆོས་སྡེ་བཏབ། དེར་བདུད་ཀྱིས་དཀྲུགས་པའི་སེར་དམག་གཡུལ་ཤོམ་པ་ན། དད་ལྡན་དུ་མས་སྒར་པ་རང་ལ་ཉིས་སྟོང་ཙམ་འདུག་པས་ཕྱག་མཛོད་དུ་འབུལ་བའི་གྲི་ཁྲབ་ཀྱི་དོས་བཤིག་ནས་ལན་བྱ་བར་འོས་ཞུས་ཀྱང༌། འོ་སྐོལ་སུ་ལའང་གནོད་པ་མི་བྱེད་པ་སངས་རྒྱས་ཀྱི་རིང་ལུགས་པ་ཡིན་ཕྱིར། མཚམས་མེད་པའི་ལས་ཀྱིས་རྒྱལ་བསྟན་ལ་རྨ་མི་འབྱིན། ངའི་འཁོར་ཡིན་ན་ཅོག་གེ་སྡོད་ཅིག་གསུངས། ཕྱིར་ནང་སེར་དམག་ལྔ་བརྒྱ་ཙམ་རྨོག་མེད་པ་ལྷུང་བཟེད་མགོར་གྱོན་ནས་བྱུང་རུང་སྒར་ཆེན་རྣམས་བཀའ་བཞིན་གཡོ་མེད་དུ་བསྡད་པས་གནོད་མ་ནུས། ཆོས་སྡེ་མཁར་པས་རེ་གཉིས་ཟིན་མ་ཟིན་པ་རྣམས་བཤིག །
འདི་ཐོས་པས་སྐྱེ་བོ་ལྷ་མི་ཐམས་ཅད་ཡིད་འཁྲུགས། དྲུང་ཞྭ་དམར་པའི་ལྷ་འབང༌། བྱ་པ་ཁྲི་དཔོན། ཀོང་པོ་རྒྱ་བདག་ཐམས་ཅད། ས་སྐྱོང་དོན་ཡོད། ལྕགས་མོ་འོད་ཟེར་སོགས་མང་པོ་ནས་ཚར་གཅོད་བྱེད་པར་ཞུས་པས། ངེད་སུ་ལའང་ཕན་ལས་གནོད་པ་མི་བྱེད། ཁྱེད་གྲྭ་ཡོན་བདག་རྣམས་ཀྱང་ཆོས་བཞིན་བྱས་ན་ངེད་ཀྱི་དགོངས་པ་རྫོགས། ངེད་ལ་དམིགས་ནས་གཞན་གནོད་བྱས་ན་ངའི་ཞབས་ཏོག་མ་ཡིན་གསུངས་པས། ཁ་ཅིག་ལྷག་པར་དད།
ཞྭ་དམར་པའི་སྐུ་འཁོར་དང༌། ཁྲི་དཔོན་སོགས་ནས་ཁྱེད་བསྟན་པའི་བདག་པོས་བསྟན་པ་མི་སྲུང་ན་ངེད་ཚོ་ལ་འདྲ་ཉན་ཆུང་ཟེར་ནས་ཐུགས་ཆད་མཛད། ཁྲི་དཔོན་ནས་ཡར་གོང་སྣེ་གསུམ་དང་སྲིད་བཤིག་སྟེ་གཙང་སྲིད་མཛད་ནས་སྐྱི་ཤོད་དུ་དམག་བཏེག་པས། ཁོང་རྣམས་རྗེ་ཞྭ་དམར་ལ་སྐྱབས་ཞུས་པས། ཆོས་རྗེ་ཉིད་ལ་ཞུས་གསུངས་ལྟར་རྩེ་ལྷ་སྒང་དུ་ཕོ་ཉ་བཏང་བས་བཀའ་ཤོག་གནང་པས་ཁྲི་དཔོན་ཡི་ཆད་ཆེར་མཛད་ཀྱང༌། བྱེད་པོ་རྣམས་ཀྱི་ལུས་སྲོག་ལོངས་སྤྱོད་གནས་དང་བཅས་པར་མི་འཇིགས་པ་སྦྱིན། འཛམ་བུ་གླིང་གི་སྐྱེས་མཆོག་ནི།། ཉེས་པའི་ལན་ཡང་ལེགས་པས་ལྡོན།། ཞེས་པ་མངོན་དུ་མཛད། དེ་ནས་འབྲི་ཁུང་དུ་བསྟན་པའི་ཉམས་གསོ་དང་སྒྲུབ་སྡེ་བཙུགས།
རིན་པོ་ཆེ་ཁུ་དབོན་ལ་བཀའ་གནང༌། ཀོང་པོའི་གདན་འདྲེན་མང་དུ་བྱུང༌། ཁྱད་པར་ཆོས་རྗེ་ཁོ་ན་བསམ་ཞིང་ཀོང་ལུང་ཁ་ལོ་བསྒྱུར་ནུས་པ་ས་སྐྱོང་དོན་རྡོར་གྱི་གྲོགས་པོ་འབྲོ་ལ་ཧུ་རེས། ཆོས་རྗེ་རིན་པོ་ཆེ་ཁྱེད་འཇག་གི་སར་བྱོན་པ་ཡིན་ན་འཇག་ལ་བེ་རྒན་གྱི་མེ་ཡོད། ནས་རྒན་གྱི་ཆང་ཡོད། ཕག་རྒན་གྱི་ཤ་ཡོད། མ་བྱོན་ན་ཁྱི་རྒན་སྒུག་ཡུན་རིང་ན་བཤང་བ་གྲང་ཐག་ཆད་སྨྲ་བ་དེ་ཡོང་བ་ཡིན་ཟེར་བ་ཕུལ་དེར་ཁྲི་དཔོན་རྣམས་ཀྱིས་བལྟས་ནས་འབུལ་མ་ནུས་པར་ཞུ་ཡིག་གསར་དུ་བྱས་ནས་ཕུལ་བས། ཀོང་པོ་དེ་སྔར་མ་བཅོས་པ་ཅིག་ཡོད་པ་ཡིན། དེ་འགྱུར་འདུག་མི་འགྲོ་གསུངས། དངོས་དེ་ཀ་ཕུལ་བས་བཞད་ཅིང་འབྱོན་པའི་ཞལ་བཞེས་མཛད།
བྲག་དཀར་ལྟ་ཆུའི་གནས་སྒོ་ཕྱེ་ཞབས་རྗེས་བཞག ། ད་དུང་ཀུན་གྱི་མཐོང་སར་ཞབས་རྗེས་ཞུས་པས། འོ་ན་འདི་ན་ཡིག་དྲུག་འདུག ། གསུངས་ཕྱག་མཛུབ་ཀྱིས་བྲག་ལ་བྲི་ཚུལ་མཛད་པས་ཡིག་དྲུག་འབུར་དོད་དུ་ཁྱུར་གྱིས་བྱུང༌། ནགས་ཕུར་བྱོན་སྐབས་ཆིབས་ཆེན་གྭ་པ་གཅིག་ཤི་བས་རིང་བསྲེལ་དུ་མ་བྱུང༌། ཞོ་ཁར་འཕན་ཆེན་ཅུང་ཟད་ཉམས་པ་གསོས། སྔོན་བྱང་དུ་བྱོན་སྐབས་རྒྱ་གར་རྡོ་རྗེ་གདན་གྱི་མཧཱ་བོདྷི་ལ་མཆོད་རྫས་དང་བསྟོད་པ་སྨོན་ལམ་སྐྲྀ་ཏའི་སྐད་དུ་བྲིས་ནས་ཛོ་གི་འཆི་མེད་མགོན་པོ་བརྫངས། སྐབས་འདིར་རྡོ་རྗེ་གདན་པ་མ་ཧཱ་པཎྜི་ཏ་དཔལ་ལྡན་ཡིད་ཀྱི་ཤིང་རྟས་རྒྱ་གར་དུ་བསྟན་པ་སྤེལ་བར་འབྱོན་དགོས་པའི་ཞུ་ཡིག་འབྱོར། དེ་མཚུངས་མང་གྷ་དྷའི་རྒྱལ་པོ་དང་མ་ཧཱ་པཎྜི་ཏ་སྒྲ་གཅན་ཟིན་རྣམས་ཀྱིས་ཀྱང་སྤྱན་འདྲེན་ཞུ་བ་བྱུང༌། ཞུ་ཡིག་བོད་སྐད་དུ་བསྒྱུར་པ་རྣམ་ཐར་ཆེན་མོར་གསལ།
ངོ་མ་མཚུར་ཕུར་ཡོད་པར་གསུངས། བཀའ་ལན་ལེགས་སྦྱར་དུ་མཛད་པ་དང་རྡོ་རྗེ་གདན་དུ་མཆོད་པ་སོགས་གནང་སྟེ་བརྫངས། ཙ་རི་དང་ཙ་གོང་གི་ཕྱོགས་སུ་དགོན་པ་དང་སྒྲུབ་སྡེ་དུ་མ་བཏབ། རྒྱ་ནག་གོང་མ་སྔ་མ་གཤེགས་པའི་བསྔོ་ཞུས། ཕྱི་མ་ཁྲི་འདོན་གྱི་ཤིས་བརྗོད་ཞུ་བར་གསེར་ཡིག་དང༌། ཇ་བརྒྱ་ལྔ་བཅུ། མཛོད་གོས་བརྒྱ། ཙན་སྡོང་སུམ་ཅུ་སོ་གྲངས། དངུལ་རྐྱེན་གཉིས་སོགས་སླེབས། ཕོ་བྲང་གི་མི་ཆེན་སོ་སོ་ནས་ཀྱང་ཞུ་ཡིག་མང༌།
ཐམས་ཅད་ཀྱིས་རེ་བ་བསྐང༌། ཀརྨ་སོགས་སུ་སི་ཏུ་བཀོད་བཞག་མཛད། སྤྱིར་རྒྱ་ནག་རྒྱལ་པོའི་མ་གཏོགས་ལས་ཚན་བཀོད་བཞག་མི་ཆོག་ཀྱང༌། གོང་མ་ཏཱ་མིང་གིས་ཆོས་རྗེ་དེ་བཞིན་གཤེགས་པ་ལ་རྒྱ་བོད་ས་ཁད་འགྱངས་བས་ཆོས་རྗེ་ཉིད་ནས་ལྷ་མིའི་དཔོན་པོ་ཇི་འོས་བཀོད་བཞག་མཛད་པར་ཞུ། རྒྱབ་གནོན་ངེད་ཀྱིས་བྱེད་ཞུས་པས། ད་ཕྱིན་གོ་ཤྲཱི་དང་སི་ཏུ་བཀོད་པར་མཛད། སྨོན་ལམ་གྱི་ཆོ་ག་ཡན་ལག་ཉི་ཤུ་པ་མཛད་དེ། དུས་ཆེན་བཞི་དང་ཁྱད་པར་ཆོ་འཕྲུལ་གྱི་ཡར་ངོ་ལ་འཛམ་གླིང་ཙམ་ན་ཟླ་མེད་པའི་རྟེན་ངོ་མཚར་ཅན་གཞལ་དུ་མེད་པ་ལས་ཅི་རིགས་པ་བཤམས་རིན་པོ་ཆེ་ཨ་ལི་མིག ། ཤེལ་སྤྱད་ཁ་དོག་སྣ་ཚོགས། གསེར་དམར་སྨུག་སེར་གསུམ་སོགས་རིན་པོ་ཆེའི་མཆོད་རྫས་བོད་ཡུལ་དུ་སྔོན་མཐོང་ཐོས་མེད་པའང་དུ་མ་ཉིན་རེ་བཞིན་བརྗེ་ཞིང་བཤམས་སྔ་དྲོ་ཆོས་རྗེ་ཉིད་སྲབ་སྟན་ནས་གུས་ཕྱག་སོགས་མཛད་ཅིང་ད་ལྟ་ཆོས་སྤྱོད་དུ་ཡོད་པའི་སྨོན་ལམ་ཉིད་ཀྱི་ཞིང་སྦྱོང་འདི་ཆོས་རྗེ་ཉིད་ཁོ་ནས་གསུངས།
དེ་ཚེ་ཐམས་ཅད་ཀྱིས་ཉན་ཅིང་ཞལ་ལྟ་ཕྱི་དྲོ་སངས་རྒྱས་བྱང་སེམས་ཀྱི་སྐྱེས་རབས་དུ་མ། རྒྱ་བོད་ཀྱི་གྲུབ་ཆེན་རྣམས་བྱོན་ཚུལ། རྒྱ་བོད་ཧོར་གསུམ་སོགས་ཀྱི་རྒྱལ་པོ། བརྒྱ་བྱིན་དང་འཁོར་ལོས་སྒྱུར་བ་སོགས་པའི་ཚུལ་གྱིས་རྩེད་སྣ་སྣ་ཚོགས་མཛད། དེའི་ཚེ་སངས་རྒྱས་བྱང་སེམས་རྣམས་མངོན་དུ་འབྱོན་པའི་མཚན་མ་འཇའ་འོད་དང་མེ་ཏོག་གི་ཆར་སོགས་ངོ་མཚར་མཐའ་ཡས་པ་བྱུང༌། སྤྱིར་ཆོས་རྗེ་འདི་རྟག་ཏུ་སྐྱིལ་ཀྲུང་མཉམ་ཞག་ལྟ་སྟངས་ཀྱིས་བཞུགས་པ་ལས། འཇིག་རྟེན་གྱི་གཏམ་དྲི་མོལ་སུམ་འབྲེལ་ཕན་མི་མཛད། ཆོས་ཀྱི་འབྲེལ་གཏམ་ཅུང་ཟད་མ་གཏོགས་གསུང་ཆེར་མི་འབྱོན། གཟིམ་སྒར་གར་བྱོན་དུ་མཇལ་མཁན་མང་དུས་ཞག་གསུམ་ལྔ་བདུན་སོགས་ནས་ཞལ་མཇལ་ཇ་གྲལ་བྱིན་རླབས་ཙམ་མ་གཏོགས་ཕལ་ཆེར་ཐུགས་དམ་ཁོ་ནར་བཞུགས་པས། སྐྱོ་སེང་དང་རི་གཟིགས་ལ་མི་འབྱོན།
དེའི་ཕྱིར་ཐམས་ཅད་ཞལ་མཇལ་ཤིན་ཏུ་དཀའ་ཞིང་དཀོན་པའི་འདུ་ཤེས་ཀྱིས་ཆོ་འཕྲུལ་རིང་སྔ་དྲོ་སྒར་པ་ཐམས་ཅད་ཕྱི་དྲོ་ཁྲོམ་ཀུན་གྱིས་མཇལ་དུ་ཡོད་པས་དད་ཅན་རྣམས་ཞལ་མཇལ་ཁོ་ནའི་ཆེད་དུ་འོངས། ཐམས་ཅད་སྒར་པ་ལོ་སར་ཟེར་ནས་འདུས། ཕྱིས་རྒྱ་ཟམ་འབའ་ཞིག་ལ་བྱས་པའི་གུར་ཆེན་གནམ་སྔོ་ལེབ་ཞེས་ཁང་པ་ཀ་བ་བརྒྱའི་ཚད་ཡོལ་བ། སྐར་ཕིབས་སྒོ་ཟུར་གྱི་ལྕོག་གཎ་ཇིར། གསེར་བྱ་གསེར་འབྲུག་ཅན་བྱེད་ཆས་མཆོད་ཤོམས། གན་དྷོ་ལའི་ཐོག་ཏུ་ཏཱ་མིང་རྒྱལ་པོས་ཕུལ་བ་མུ་ཏིག་ཆེ་བ་ཐེ་བོང་ཙམ་ནས་ཆུང་བ་སྲན་མ་ཙམ་མདོག་དཀར་དམར་སེར་སྔོ་སོགས་བསྒྲིགས་པའི་གདུགས་བཅུ་གསུམ་བརྩེགས་པའི་བདུན་པ་ཡང་ཕོ་འདོམ་གཉིས་ཀྱིས་འཁོར་ཙམ་དང༌། དབུ་ཐོག་དང་སྐུ་རྒྱབ་སོགས་སུ་མུ་ཏིག་གི་བླ་བྲེ་ཡོལ་བ་སྐུ་མཉེ་བཞུགས་འབོལ་འཕན་ཆེན་སོགས་ཐམས་ཅད་མུ་ཏིག་ཁོ་ན་སོགས་མཆོད་རྫས་ཁྱད་པར་བ་རྣམས་བཤམས་ཚེ་དབུས་གཙང་རུ་བཞིའི་བདག་པོ་ས་སྐྱོང་དོན་ཡོད་རྡོ་རྗེ་སོགས་ཀྱང་ཧ་ལས་ཏེ་ལྷ་ཡུལ་དུ་མངོན་སུམ་སླེབས་འདྲའི་ངོ་མཚར་གྱིས་དྲི་བའི་སྤོབས་པ་ཙམ་ཡང་མེད་པ་དང༌། གཞན་ཡང་ཆེས་ཆེ་བར་གྲགས་པའི་བླ་དཔོན་རྣམས་ཀྱང་འདི་ཅི་རྨི་ལམ་མམ་མངོན་སུམ། རྣམ་སྲས་ཀྱི་ཁང་པར་སླེབས་སམ། མིག་འཁྲུལ་ཡིན་ནམ་ཞེས་བསམ་མནོ་ཡང་ཡང་གཏོང་དགོས་བྱུང་སྐད།
རྟེན་མཆོད་རྒྱས་པ་རྒྱ་ནག་གནས་བཅུ་སོགས་མཆོག་རྣམས་མཛོད་ནག་ན་བཞུགས་ཏེ་གོང་གི་དེ་རྣམས་བྱེས་མཛོད་རགས་བསྡུས་ཙམ་ཡིན་ཀྱང་འདི་སྐབས་མཆོད་ཤོམས་ཆེན་མོ་མི་ཐེ་བ་གན་དྷོ་ལའི་སྐོར་ཁོ་ན་ལ་རྟེན་སྒམ་རྒྱབ་ཚད་མ་བཅུ་དྲུག་ཙམ་ཡོད་པ་  དང༌། སྔོན་ཆོས་རྗེ་དེ་བཞིན་གཤེགས་པའི་དུས་རྒྱབ་ཚད་མ་སུམ་ཅུ་སོ་གཉིས་ཡོད་པར་གྲགས་ཤིང༌། ཕྱི་དུས་སུ་ནི་བདུན་བརྒྱད་ཙམ་དུ་སྣང་ཞེས་རྗེ་ཀུན་ཁྱབ་གསུངས། རྟེན་མཆོད་ཡོངས་ཀྱི་བྱུང་བ་ཇི་བཞིན་པ་ནི་ཆོས་རྗེ་རིམ་བྱོན་གྱི་ཡེ་ཤེས་ཀྱིས་མཁྱེན་པར་ཟད་མོད། གུའི་གུང་པ་སོགས་ཀྱི་རགས་པ་ཙམ་ལས་མི་མཁྱེན་པར་གྲགས། སྤྱིར་ཆོས་རྗེ་གར་བཞུགས་སུ་འཇའ་དང་མེ་ཏོག་གི་ཆར་ནི་རྟག་ཏུ་འབབས། ནད་ཡམས་འཁྲུགས་རྩོད་ཞི། སྐྱ་རྒྱལ། རྟག་ཏུ་མཇལ་མཁན་ཁྲི་ཕྲག་ལས་མི་ཉུང༌། ཉིན་མིས་བསྐོར་ལམ་ལས་མཚན་ལྷ་འདྲེས་བསྐོར་ལམ་བྱང་ཕུལ་ཆེ་ཁལ་མཛོ་གཟིམ་ཁྱི་གཟིམ་དྲིལ་སོགས་ཤི་ཡང་འཇའ་དང་མེ་ཏོག་གི་ཆར་དང་རིང་བསྲེལ་འབྱུང༌།
སྒར་དཔོན་རྣམས་ཀྱང་ཚོང་མི་བྱེད། ཡོ་བྱད་མི་བསོགས། ནང་བརྟག་རྒྱུད་གསུམ་དང་རྒྱུད་སྡེ་རབ་འབྱམས་ཀྱི་གར་ཐིག་དབྱངས་རྣམས་ཆིག་རྐྱ་ཕེར་ཞིང་བུ་སློབ་ཐམས་ཅད་བསྐྱེད་རྫོགས་ཀྱི་ཉམས་རྟོགས་དང་ལྡན། བུ་ཚ་འབྲིང་ཡན་ཆད། ཡིག་བཅུ། བཻ་རོ་ཙ་ན། ཡིག་དྲུག་སོགས་ཀྱིས་སྔགས་ཐུང་རབ་རྣམས་ཀྱིས་དུང་ཕྱུར་བཞི། འབྲིང་གསུམ། ཐ་མས་ཀྱང་གང་རུང་དུང་ཕྱུར་གཅིག་མ་ཐོན་ན་མི་གྲངས་སུ་མི་རྩི། གདན་ས་ཁག་སོགས་བླ་མ།
གོ་ཤྲཱི ། དཔོན་ཆེ་ཆུང་སོགས་སྒར་པ་གྲལ་པ་དང་བུ་ཚ་ཐམས་ཅད་ཤོག་དགོས་ནས་ཟླ་བ་གསུམ་རེ་ཙམ་གོ་ཤྲཱི་རེས་ཁྲིམས་དཔོན་བྱས་ནས་ཁྲིམས་པ་སུམ་ཅུ་ཙམ་རེས་མོས་སུ་བསྐོ། ཁྲིམས་རར་ཚུལ་དང་མི་མཐུན་པའི་སྡོད་ལུགས་སྤངས་ཏེ་མི་ཆེན་གྱི་སྡོད་ལུགས་ཁོ་ན་དང༌། ཕྱོགས་ཀྱི་ཞུ་འོས་རྣམས་མགྲོན་གཉེར། དཔོན་གཟིམ་དཔོན། གུའི་གུང་པ་ནས་རིམ་པར་ཞུ། འགྲོན་པོ་རྣམས་ཐོག་མར་ཁྲིམས་རེས་པས་གཞི་ལེན་བྱེད། སྒར་དུ་ཤ་མི་འགྲིམ། སྒར་ནང་དུ་ཤ་ཆང་མི་ཁྱེར་བུད་མེད་མི་འཇོག ། ཁྲིམས་རེས་པ་བརྗེ་དུས་ངའི་རིང་ལ་ཁྲིམས་ལ་འདས་རི་ཤིའི་མནའ་འབུལ།
དེའི་དབང་གིས་སྒར་པ་ཤིན་ཏུ་རྒྱ་ཆེ་ཡང་འཐབ་རྩོད་དང་གཡོ་ཁྲམས་མེད་པར་ཐམས་ཅད་དུལ། ཚེ་དཔག་རྟ་མགྲིན། དགོངས་འདུས། རྣམ་འཇོམས། མགོན་པོ་སྟེ་སྐུ་རིམ་ཁང་ལྔ། ལས་བྱེད་རྣམས་ཀྱིས་བྱེད་སྒོ། སྟན་གྱི་ཐོབ་ཆིབས་རགས་ཀྱི་དུས་སྐྱ་དར་རོལ་མོ་སོགས་སྔ་འགྲོ་རྣམས་དང་རྟ་དཀར་པོ་རེ་ལ་རྟེན་གན་དྷོ་ལ་བཀལ་པ་ལ་གསེར་ཐོག་ཕུབ་པ་རྣམས་མདུན་དང༌། ཆིབས་ཀྱི་རྒྱབ་ནས། གུའི་གུང་པ་སོགས་གོ་ཤྲཱི་བླ་མ་དཔོན་ཆེན་སོགས་གོ་རིམ་ངེས་ཅན་དུ་བྱོན། སྐུའི་གཡས་གཡོན་དུ་བསིལ་གཡབ་ཉི་ཟླ་ཁ་སྦྱོར་འཁྱེར།
ལས་འཛིན་པ་རྣམས་གཡོ་ན་གནོན་གཙག་ཞ་གཡོན་གནོན་གཙུག་ཞྭ་གུའི་གུང་སོགས་ལས་ཀ་ཅན་རྣམས་ལས་ཞྭ། བླ་མ་སྒ་ཤུབ་སྟན་དམར་ཐོག་པ་རྣམས་དང་དཔོན་ཆེན་རྣམས་གོས་ཟླམ་གཙུག་ཞྭ་སོགས་མི་ཆེན་ཁོ་ན་ཆིབས་རགས་སུའོ།། སྤྱིར་བསྒྲིགས་ཁྲིམས་ཤིན་ཏུ་དམ་པས་ཐོས་བསམ་སྒོམ་པ་སྨར། དགེ་སྦྱོར་མཐོ་བ་རྣམས་ཙོག་པུར་མཚམས་ལྟར་བཞུགས་པས་རི་པ་དང༌། དེ་བས་ཀྱང་དབེན་པ་ལ་ཡང་རི་པར་གྲགས། སངས་རྒྱས་མཉན་པ། ཟུར་མང་བྱ་བྲལ། རྒྱ་སྟོན་བྱ་བྲལ་སོགས་མང་པོ་རི་ཁྲོད་ལ་ཐེག་པའང་ཡོད། གཞན་རྣམས་ལ་དབུ་མཛད་རེ་བསྐོས་ཉིན་བཞིན་གཟིམ་གུར་གྱི་ཕྱི་ནས་ཡན་ལག་བདུན་པ་འབུལ། སྐུ་མཚམས་དངོས་མེད་དུས་ཞག་གསུམ་རེ་ནས་དམིགས་པ་རེ་ཞུ།
དེ་ལྟ་བུའི་ཆོས་སྒར་དེ་ལས་ཉམས་རྟོགས་ཀྱི་ཡོན་ཏན་དབྱར་མཚོ་ལྟར་རྒྱས་པ་ཆེས་མང་པས་རང་སྲས་གྲུབ་པ་ཐོབ་པས་ས་ཆེན་ཁྱབ་ཅེས་པ་དེ་བྱུང་སྟེ་སྨོན་ལམ་ཆེན་མོ་ལས་འཕྲོས་པའི་མཛད་སྤྱོད་ཟུར་ཙམ་སྟེ་ཞིབ་པར་རྣམ་ཐར་ཆེན་མོ་རྣམས་སུ་མཇལ། ཟིང་པོར་བྱོན་སྐབས་ཆར་པ་སྦྲང་རྩི་ལྟར་མངར་བ་བབས། ཕྱག་ནས་ཞུས་ཚེ་ས་ཐག་རིང་ཐུང་ལ་ཁྱད་མེད་པར་དེར་ཆར་ལྟར་འབབ་ཅིང་རྟེན་ལ་ཟུག་པ་ཤིན་ཏུ་མང་པོ་བྱུང༌། བྱར་ཁྲི་དཔོན་ཡབ་སྲས་དཔོན་གཡོག་བཞི་བརྒྱ་ཙམ་མཇལ་དུ་འོང་ནས་གསེར་སྲང་བརྒྱ་ཕྲག ། བྱི་རུའི་སྡོང་པོ་ཁྲུ་ཚད་སོགས་ཁྱད་ནོར་དུ་མ་དང༌། ཁྲི་དཔོན་ཉིད་སྤྱན་ཆབ་བཅས་གསེར་ག་སོགས་ལུས་བརྒྱན་ཐམས་ཅད་ཀྱང་ཕུལ། རབ་ཏུ་བྱུང་བར་ཞུས་ཀྱང་འཁོར་རྣམས་ཀྱིས་ཞུ་ནན་དང༌། རྒྱལ་སྲིད་ཆོས་བཞིན་བསྐྱངས་ན་ལམ་ཆོད་གཞན་ཕན་ཆེ་བར་བཀས་གནང༌། ལས་ནད་སྙུན་གཞི་དྲག་པོ་ཡོད་ཀྱང་བཤགས་པ་དང་མོས་གུས་དྲག་པོས་སངས། མཛོད་ནག་གི་རྟེན་མཇལ་ཆེན་མོ་ཞུས།
འབྲལ་མི་ཕོད་བཞིན་དུ་བཀའ་ལུང་གིས་ཕྱིར་ཐེག ། ཆོས་རྒྱ་དཀར་པོ་ལ་ཞིབ་ཆ་བྱས། སྔོན་རྗེ་རང་བྱུང་པ་སེང་གེ་ལ་ཆིབས་ཏེ་བྱོན་ནས་བཏུལ་བའི་ཀློ་གྲ་དཀར་གྱི་རྒྱལ་པོ་མཇལ་དུ་བྱུང༌། སྲོག་སྡོམ་དང་འབུལ་བ་ཕུལ། གཞན་ཡང་མ་ཎི་བགྲང་པ་དང༌། ཙ་རི་གནས་བསྐོར་ལ་ངན་པ་མི་བྱེད་པ་དང༌། འཁྲུགས་པ་མི་བྱེད་པ་སོགས་ཀྱི་དམ་བཅའ་ཕུལ། ལྷ་མོ་རང་བྱུང་མའི་བསྙེན་སྒྲུབ་བཙུགས་པས་རླུང་ཐོག་དང༌། གཏོར་ལེན་འཇིགས་རུང་མངོན་དུ་མཐོང་བ་སྙིང་ཚལ་ཁྲག་ཐུན་དུ་སླེབས་པ་སོགས་རྟགས་མཚན་ཆེས་མང༌། རྣམ་ཐོས་རིར་བཞུགས་སྐབས།
དབུས་གཙང༌། མདོ་ཁམས། བྱ་བ། སྤོ་རྡོད་སྐེ་གསུམ་སོགས་ཀྱིས་གདན་འདྲེན་དུས་གཅིག་སླེབས། སྤོ་བོར་བྱོན། སྔོན་ཕྱག་ལྕགས་བཙུགས་པ་ཤིང་རྩ་བ་གཅིག་ལ་འབྲས་བུ་མི་འདྲ་བ་གསུམ་སྨིན། འཇང་ས་ཐམ་རྒྱལ་པོས་འབུལ་ཆེན་དང་སྤྱན་འདྲེན་སླེབས། དུས་སྒྲིགས་ནས་ཕྱག་ནས་གནང་བས་ཆར་བཞིན་བབས་པ་དང་འབྲོ་ལ་ཧུ་རེས་ཀ་བ་ལ་ཕྱག་ནས་ཕྱེད་ཟུག་པ་དེ་འདྲ་དུ་མ་བྱུང༌། སྣུར་རྗེ་རྒྱལ་པོས་དུང་དཀར་མགོ་དགུ་ཕུལ། རྒྱ་ལའི་ནགས་གསེབ་སེང་ལྡེང་སྡོང་པོ་ལྔ་ཚོམ་ཡོད་པར་ལུང་བསྟན་བཙལ་བས་རྙེད་ནས་དབུས་མ་ལ་གཎྜི་མཛད།
ལྐོག་ཕྲེང་ནས་ཚེ་ཆུ་ཚེ་རིལ་གཏེར་ནས་བཞེས་གཏེར་ཚབ་བཞག ། གུ་རུ་ཞལ་གཟིགས་གདམས་པ་ལུང་བསྟན་དུ་མ་གསུངས། སྤྱིར་ཞལ་གཟིགས་ནི་རྒྱུན་མི་ཆད་པ་སྟེ་སྨོས་ཀྱི་མི་ལངས། བྱར་ཆོས་ལྷུན་དུ་བྱོན། བླ་མ་དཔའ་བོས་མཇལ། དྲོ་བོ་ལུང་དུ་སྒྲུབ་སྡེ་འདེབས་པར་བཀའ་གནང༌། འདི་སྐབས་ས་སྐྱོང་དོན་རྡོར་པས་སྣེལ་པའི་ས་ཐོབ་ནས་ལོ་ཤས་སོང་བ་དེས་འབྱོར་པ་ཆེན་པོས་བསུས། སེར་འབྲས་དགེ་གསུམ་གྱི་ཕེབས་བསུ་བཅས་ལྷ་སར་བྱོན། ཇོ་བོ་ལ་རྔ་ཆེན་མཐའ་འདོམ་ཉེར་བཞི་པ་དང་ཇོ་བོ་གཉིས་ཀ་ལ་ལྕགས་ཁྲ་བྲ་མིག་སོགས་ཕུལ། རྒྱ་སྟོན་དཔོན་གཡོག་གི་གསེར་ཀ་ཊོ་ར་གང་སོགས་འབུལ་ཆེན་མཛད།
སྨྱུག་ལར་མཁར་གསར་བྱས་པ་ལ། ནས་དཀར་ཀ་ཏོ་ར་གང་ཕུལ་ནས་ཕྱག་ནས་ཞུས་པས། གཞུ་སྙེའི་ལ་ཁ་ནས་གཏོར་བར་གནང་བས། སྨྱུག་ལར་སྒོ་ཕྱེ་ནས་བལྟས་པས་སྐྱ་ཆག་གེ་འདུག་པ་བསྡུས་པས་སྔོན་ལས་མང་མང་བ་བྱུང༌། ནས་ཁང་དུ་བཏབ་པས་ནས་འཕེལ། དེའི་བཀའ་དྲིན་སབ་ཕྱིར་གསེར་ཁང་ལ་ཡུམ་སྲས་ཀྱི་ཀརྨ་གྲྭ་ཚང་ལ་ཕོག་ནར་མར་འདེབས་པར་ཞུས། གཙང་དུ་གདན་དྲངས་ཆོས་སྡེ་རིས་མེད་ཀྱི་དགེ་འདུན་ཁྲི་ཕྲག་དུ་མས་བསུས། ལྷག་པར་པཎ་ཆེན་ཤཱཀྱ་མཆོག་ཤིན་ཏུ་དད་ནས་ཞབས་སྤྱི་བོར་བླངས། རིགས་གཞུང་རྒྱ་མཚོ་ལས་འཕྲོས་པའི་ཟབ་བཤད་ཟླ་བ་ཙམ་གནང༌། ཐུགས་རྒྱུད་གཅིག་པའི་ཞལ་བཞེས་དང་བཞུགས་ཁྲི་མཉམ་པར་མཛད།
པད་གླིང་གིས་མཇལ། གཏེར་བྱོན་དམ་རྫས་དང་ཆོས་རྗེ་ལུང་བསྟན་སོགས་ཕུལ། མོན་རྒྱལ་པོ། ཁ་ཆེ་རྒྱལ་པོ། བལ་པོ་རྒྱལ་པོ། པུ་རང་རྒྱལ་པོ། གུ་གེ་རྒྱལ་པོ། མང་ཡུལ་རྒྱལ་པོ། གློ་བོ་རྒྱལ་པོ། ལས་སྟོད་ལྷོ་བྱང་གི་རྒྱལ་པོ།
གཙང་སྟོད་རྒྱལ་པོ་སོགས་ཀྱིས་འབུལ་བ་དང་གསེར་ཡིག ། མཐའ་ནོར་ཁྱད་པར་ཅན་ཆེས་མང་སླེབས་དེ་དག་དོན་ལྡན་དུ་མཛད། སླར་ཀོང་པོར་བྱོན་པ་སོགས་བསྡུ་བ་རྣམ་བཞིས་འགྲོ་དོན་མཛད་པ་ནི་བོད་ཡུལ་ཙམ་དུ་མ་ཟད་རྒྱ་དཀར་ནག་སོགས་འཛམ་གླིང་ཕྲིན་ལས་ཀྱི་ཁྱབ་པར་མཛད། ཚད་མའི་བསྟན་བཅོས་རྒྱ་གཞུང་ཐམས་ཅད་ཀྱི་དོན་གསལ་ཞིང་བསྡུས་པ་ཡིག་ཆ་ལ་གཟིགས་པ་དང་བོད་གཞུང་གང་ལའང་མ་ལྟོས་པར་རང་སྟོབས་ཀྱིས་རིགས་གཞུང་རྒྱ་མཚོ་ཞེས་པ་ཤུགས་བྱུང་དུ་བརྩམ་པར་མཛད། མཁས་དབང་དྭགས་རམ་པས། འཇིག་རྟེན་གསུམ་སྒྲོན་ལ་ཞུ་བ་པོ་ང་འདྲ་ཞིག་མེད་པས་ལན། རིགས་གཞུང་རྒྱ་མཚོ་ངས་རྩོམ་པར་གསོལ། ཡི་གེ་རང་གིས་བྱས། རྗེ་ཐམས་ཅད་མཁྱེན་པ་དེ་གཞན་དང་མི་འདྲ། ཚད་མའི་གཞུང་ཙམ་སྐུ་འཁྲིས་སུ་མེད།
ཕྱག་དཔེ་ནི་མི་གཟིགས། རྟག་ཏུ་ལྟ་སྟངས་དང་ཏིང་ངེ་འཛིན་ལས་གཡོ་བ་མེད་པའི་ངང་ནས། བཀའ་ཆོས་སོགས་མཛད་སྐྱོང་ཟད་མི་ཤེས་པ་གནང་བའི་གསོལ་ལྕོག་གི་འཁྲིས་སུ་བདག་གིས་སྙུག་གུ་ནག་ཏུང་ངེ་བཟུང་ནས་བསྡད། གསེང་ནམ་བྱུང་དུ་ཐུགས་རྩོམ་ཞུས་པ་ན། གང་ན་ཡོད་གསུངས་པ་ཙམ་ལས་ཐོགས་པ་མེད་པར་སྤྱན་ལྟ་སྟངས་ཀྱི་ངང་ནས་ཤ་ར་ར་གསུངས། རང་གི་བློ་གྲོས་ཉི་ཚེ་བས་ཁོང་དུ་མ་ཆུད་པ་འགའ། ཅི་འདི་དག་ཞུས་པ་ན། རྩོམ་ཕྲོ་བཅད་དེ་ཅི་ཡང་མི་གསུངས། དེ་ནས་བླ་མའི་གསུང་ལ་ཡིད་ཆེས་དགོས་ཚུལ་སོགས་བཀའ་གནང༌། ཕྱིས་དེ་ལྟར་མ་ཞུས་པར་གང་གསུང་དེ་ཀ་བྲིས་པས་དེའི་རྩོད་སྤངས་སོགས་ཧ་ལས་པ་རེ་གནང་བ་ནི་མཁས་པའི་རྟོག་གེ་པ་སུས་ཀྱང་གསུང་སྒྲོས་གཅིག་གི་ཟུར་གྱི་ཆ་ཤས་ཙམ་ལའང་དཔྱོད་ཅིང་ཅོ་འདྲིའི་གོ་སྐབས་ནམ་ཡང་མི་རྙེད།
གོ་ལའི་རྩིས་ཀྱི་སྐབས་ཅུང་ཟད་གོ་ཚོད་ཞུས་པ་ན། དེ་འདྲ་མིན་པའི་རྒྱུ་མཚན་དང་བཅས་གསུངས་ནས་ཕྱག་གཡས་པ་ནམ་མཁར་ཅུང་ཟད་བསྐྱངས་ནས་ངེད་བགྲོ་གླེང་དེ་ལྟར་བྱེད་པ་ཡིན་གསུངས་ནས་ཞལ་འཛུམ་ཙམ་མཛད། ཆོས་རྗེའི་ཕྱག་བརྐྱང་པ་རྫོགས་པར་མཐོང་མཁན་སྐུ་མདུན་པ་ལའང་ང་ལས་མེད་གསུངས། གཟུར་གནས་མཁས་པས་བལྟས་ན་ཚད་མའི་བསྟན་བཅོས་འདི་མཚུངས་འཕགས་བོད་གང་དུའང་མ་བྱུང་བ་ཟུར་མང་མཁས་གྲུབ་ཀུན་ཁྱབ་པས་གསུངས། མངོན་རྟོགས་རྒྱན་འགྲེལ་འཇིག་རྟེན་གསུམ་སྒྲོན་ལས་འཁོར་ལོ་གསུམ་སྐབས་དེ་དེར་ངེས་དོན་ཡིན་ཀྱང༌། མཐར་ཐུག་དགོངས་པ་ངེས་འགྲེལ། གཟུངས་དབང་ཀླུ་སྒྲུབ་ཀྱི་དབུ་མ་ཚོགས་གསུམ་ལས་བསྟོད་ཚོགས། ཐོགས་མེད་ཀྱིས་བཀྲལ་བ་ལྟར་འཁོར་ལོ་ཐ་མ་ངེས་དོན་ཡིན་པར་ན་རོ་མཻ་ཏྲི་པ་ལོ་ཙཱ་བ་ཆེན་པོ་མཉམ་མེད་དྭགས་པོ། དཔལ་ཀརྨ་པ་རང་བྱུང་ཞབས་ཀྱིས་བཞེད་པ་དང༌། སྲོལ་གཉིས་དགོངས་པ་གཅིག་པར་བཞེད་པར་གྲགས།
དེ་ལྟར་བསྟན་འགྲོའི་དོན་བསམ་གྱིས་མི་ཁྱབ་པ་མཛད་ནས་དགུང་ལོ་ང་གསུམ་པ་མེ་སྟག་ལོ་གསར་ཚེས་ལ་ཞལ་མཇལ་དགོས་པ་ནན་ཞུས་བྱས་པས། ཁྱེད་ཚོ་འོ་མ་ནུར་གྱིས་མི་གཞོ་བར་བསད་པའི་ཤ་ཟ་བ་འདེམས་པ་ཡིན་ནམ་གསུངས། ཟླ་བ་དང་པོའི་ཚེས་བཅུ་གཉིས་ལ་ནང་མཇལ་དང༌། ཚེས་བཅུ་བཞིའི་ཉིན་ཁྲོམ་མཇལ་ཆོས་ཁྲིར་བྱོན་ནས་སྐྱ་སེར་འབུམ་ཕྲག་ལོངས་པ་ལ་ཁོ་བོའི་སྤྲུལ་པའི་སྐུ་བསྡུས་ཟིན་འདི་ལོངས་སྐུ་ཡིན་གསུངས་ནས་མུ་ཏིག་གི་རྒྱན་དྲུག་བཞེས་ཏེ་འཁོར་ལོས་བསྒྱུར་བའི་ཆ་བྱད་ཀྱིས་ཐམས་ཅད་ལ་ཞལ་བསྟན། སྤྲུལ་སྐུ་གང་དུ་འབྱོན་ཡབ་ཡུམ་དང་བཅས་གསལ་བར་ཕྱག་བྲིས་དྲུང་སི་ཏུ་པ་ལ་སྔ་ནས་གནང་ཟིན་མོད། དེར་དགོངས་མོ་ཞལ་ཆེམས་ཕྱག་བྲིས་མི་གསལ་ཙམ་ཞིག་གསོལ་ལྕོག་གི་སྟེང་དུ་གནང་སྟེ་མཐོ་རངས་ལོངས་སྐུ་ཡང་ཆོས་ཀྱི་སྐུ་འོད་གསལ་ཆེན་པོའི་དབྱིངས་སངས་རྒྱས་ཐམས་ཅད་དང་རྣམ་དབྱེར་མེད་པའི་ངོ་བོ་ཉིད་སྐུར་བཞུགས་སོ།། དེའི་ཚེ་ས་གཡོ་བ་དང་འཇའ་འོད་དང་མེ་ཏོག་གི་ཆར་ཆེར་བབས་ཀྱང༌། ཆོས་རྗེ་གར་བཞུགས་སུ་ངོ་མཚར་གྱི་ལྟས་རྒྱུན་དུ་འབྱུང་བས་གཞན་དག་ཐེ་ཚོམ་ཀྱང་མ་སྐྱེས། དེ་ནས་རྗེ་བཙུན་སྐྱབས་རྗེ་རིན་པོ་ཆེ་ནས་གསེར་ཞོ་རེའི་སེར་འགྱེད་སོགས་དགོངས་རྫོགས་རྒྱ་ཆེན་དང༌། སྒར་དང༌།
ས་སྐྱོང་དོན་རྡོར་སོགས་དད་འབྱོར་རྣམས་ཀྱི་དངོས་རྫས་ཀྱིས་མཆོད་སྦྱིན་ཆེན་པོ་རྗེ་ཕྲིན་ལས་ཞབས་སོགས་ཀྱིས་ཕྱག་ལེན་བཏབ། སྐུ་གདུང་རིན་པོ་ཆེ་ཞུགས་སུ་ཞུས་པས་རིང་བསྲེལ་ཁ་དོག་སྣ་ཚོགས་སྲན་རློན་ཙམ་མང་པོ་དང༌། ཁྱད་པར་སྐུའི་སྒལ་ཚིག་སྐུ་རྩིབས་བཅས་མ་ཉམས་པར་འབྲེལ་བ་ཉ་བྱུས་ཀྱི་ཁ་དོག་ལྟ་བུ་མགྲིན་པ་ཡན་གྱི་སྐུ་ཚིག་ཞལ་བཅུ་གཅིག་ཏུ་དོད་རྩིབ་རྣམས་རེ་རེའང་ཕྱག་མང་པོའི་རི་མོ་མཐིལ་དུ་སྤྱན་དང་བཅས་པ་སྟེ་སྤྱན་རས་གཟིགས་ཕྱག་སྟོང་སྤྱན་སྟོང་ཤིན་ཏུ་གསལ་བར་བྱོན་པ་རྩེ་ལྷ་སྒང་དུ་གསེར་གདུང་རིན་པོ་ཆེར་བཞུགས་སུ་གསོལ། རྗེ་བརྒྱད་པའི་བཀའ་ལས་དེ་ལྟ་བུ་ནི་རྒྱ་བོད་གང་དུ་སུ་ལའང་མ་བྱོན་པའི་རྟེན་མཆོག་ཏུ་སྣང་བས། ཕྱི་རོལ་དུ་ཞལ་ལྟར་ཡོང་ན་འགྲོ་དོན་ཆེ་བར་གསུངས། སྤྱིར་སངས་རྒྱས་རྣམས་ཀྱིས་སྐད་ཅིག་རེར་སེམས་ཅན་སྨིན་གྲོལ་བཀོད་པ་ནི་སྟོང་གསུམ་གྱི་རྡུལ་ཕྲ་རབ་ཀྱིས་མི་བསྒྲུན་ལ། གཞན་སྣང་དུ་སྐུ་གསུང་ཐུགས་བཏང་སྙོམས་སུ་གནས་པ་ལྟར་གྱི་ཚེའང་གདུལ་བྱ་གྲངས་མེད་པའི་དོན་མཛད་ན་ཆོས་འཁོར་བསྐོར་བའི་ཕྲིན་ལས་ཀྱི་ལྟ་ཅི་སྨོས། དེའི་ཕྱིར་བུ་སློབ་འདི་ཙམ་མོ་ཞེས་ཚད་འཛིན་མི་ནུས་ཀྱང༌། ཚུར་མཐོང་གི་ཡུལ་ཙམ་དུ་ན། རྒྱལ་ཚབ་བཀྲ་ཤིས་རྣམ་རྒྱལ།
ཞྭ་དམར་སྤྱན་སྔ་ཆོས་གྲགས། སི་ཏུ་བཀྲ་ཤིས་དཔལ་འབྱོར། ཕག་གྲུའི་སྤྱན་སྔ་ཚེས་གཉིས་པ། འབྲི་གུང་དབང་རིན་པོ་ཆེ། འབྲི་གུང་ཆོས་རྗེ་ཀུན་རིན་མཆེད་གསུམ། སྒམ་པོའི་སྤྱན་སྔ་གདན་ས་ཁག་ལྔའི་ཁྲི་ཟུར་རྣམས་སོགས་ཁྲི་གནོན་གྱི་སྐྱེས་ཆེན་རྣམས་དང༌། རྗེ་བཙུན་སྐྱ་སེ་རྟོགས་ལྡན། གྲུབ་ཆེན་ཆུ་ཕུར་པ། སངས་རྒྱས་མཉན་པ་གྲུབ་ཐོབ། བཞག་བླ་ཀུན་དགའ།
ཟུར་མང་བྱ་བྲལ། རྒྱ་སྟོན་བྱ་བྲལ། གསི་དཀར་ཀུན་སྤངས། བླ་མ་གྲགས་རྒྱལ་སོགས་གྲུབ་ཐོབ་རྣམས་དང༌། པཎ་ཆེན་ཤཱཀ་མཆོག ། མི་ཉག་རབ་འབྱམས་མགོན་པོ། ངོ་ཁྲོ་རབ་འབྱམས་དབང་ཕྱུག ། དུལ་མོ་བཀྲ་ཤིས་འོད་ཟེར། སྨྱུག་ལ་པཎ་ཆེན་ངག་དབང༌། ཀརྨ་ཕྲིན་ལས་ཆེན་པོ།
དྭགས་པོ་རབ་འབྱམས་ཆོས་རྒྱལ་བསྟན་པ། དྭགས་པོ་རབ་འབྱམས་གསུང་རབ་མང་ཐོས། སྡེ་མདུན་དབང་ཕྱུག་རྒྱལ་མཚན། དུས་ཞབས་ཤཱཀྱ་དབང་ཕྱུག ། ཀརྨ་བཀའ་བཅུ་པ། གཙང་ངེ་རབ་འབྱམས་པ། རྟའུ་ནོར་བཟང༌། ར་ཏི་མཁས་གྲུབ། དགེ་བཤེས་རབ་བཟང༌། ཉག་རོང་ཆོས་དཔལ།
ཨ་བ་སེ་གྲགས་པ། བྱམས་མགོན་པ་སོགས་དགེ་བའི་བཤེས་གཉེན་ཆེན་པོ་དུ་མ། དཔའ་བོ་ཆོས་དབང་ལྷུན་གྲུབ། མཁན་ཆེན་ཤཱཀ་བཟང༌། འགྲུས་ཁང་བསོད་ནམས་རྒྱ་མཚོ། ཁྲེ་ཁ་དོན་རྣམས། ར་སྒྲེང་བསམ་གླིང་པ། ཆམ་དགོན་གྲགས་དཔལ་སོགས་བསྟན་འཛིན་དུ་མ། འབྲོང་བུ་གོ་ཤྲཱི། གོ་ཤྲཱི་ཆོས་གྲགས།
ལྕགས་མོ་གོ་ཤྲཱི་འོད་ཟེར། འདན་མ་གོ་ཤྲཱི་བསོད་བཀྲས། ལྷོ་རོང་གོ་ཤྲཱི་ཀུན་རྒྱལ། གླིང་སི་ཏིང་འཛིན་འོད་ཟེར་སོགས་ལས་ཀ་ཅན་དུ་མ། དོམ་ཚ་ནང་སོ་ཆེན་ཤྲི་དུ་གང་སོགས་གསེར་ཡིག་པ་དུ་མ། བྱམས་ཆེན་སྣ་ཚོགས་རང་གྲོལ། འཇམ་དབྱངས་བཀྲ་ཤིས་རྣམ་རྒྱལ། ནང་ཡ་གཉིས་ཀྱི་གདན་ས་པ་སོགས་རྒྱལ་རིགས་མཁས་གྲུབ་དུུ་མ། བྱ་བཏང་ཐར་པ་རྒྱལ་མཚན། མ་ཎི་པ་ལྷུན་གྲུབ་རྒྱ་མཚོ་སོགས་ཡིག་དྲུག་གི་ཕྲིན་ལས་པ་དུ་མ།
ཆུ་དཀའ་ཐུབ་པ། གྲུབ་ཐོབ་ཚེམ་བུ་པ། རྟོགས་ལྡན་འདན་ཆུང་སོགས་སྦས་པའི་རྣལ་འབྱོར་དུ་མ། སྨྱུག་ལའི་ནང་སོ་འབྲོམ་པ། ཁྲི་དཔོན་བཀྲ་ཤིས་དར་རྒྱས་སོགས་ཁྱིམ་པའི་ཚུལ་ཅན་རྣལ་འབྱོར་དུ་མ་རྣམས་ནི་ཆོས་རྗེ་ཉིད་ཁོ་ནས་སྨིན་གྲོལ་དུ་མཛད་པ་དང༌། དད་ཐོབ་ཆོས་ཀྱི་འབྲེལ་བ་ནི། ལྷུན་བདེ་རབ་འབྱམས། འབྲི་ཁུང་མཁན་ཆེན། སྟག་ལུང་ཀ་དྲུག ། ཆོས་གྲྭ་ཆེན་པོ་འབྲས་གླིང༌།
རྩེ་དང༌། གསང་ཕུ། ནེའུ་ཐོག ། བདེ་སྐྱོར་ཟུལ་གསུམ། སེར་འབྲས་དགེ་གསུམ། བྱམས་ཆེན་ཆོས་ལུང་སོགས་དབུས་གཙང་གི་བླ་མ་རྣམས་དང༌། རྡོ་རིང་ཀུན་སྤངས། པ་པོམ་ཞྭ་དམར་རྣ་སྣ་བཀའ་བཅུ། མཁས་པ་མི་ལྔ། འགོས་ལོ་གཞོན་དཔལ།
ལོ་ཆེན་བསོད་རྒྱམ། ཆག་ལོ་རིན་ཆོས། ཞ་ལུ་ལོ་ཙཱ་བ་ཆོས་སྐྱོང་བཟང་པོ་སོགས་སྐད་གཉིས་སྨྲ་བ་དུ་མ། ཤར་རབ་འབྱམས་པ་ཤར་ཁ་རས་ཆེན། འཁྲུལ་ཞིག་སངས་བསམ། གཙང་སྨྱོན། དབུས་སྨྱོན། འབྲུག་སྨྱོན་ཀུན་ལེགས་སོགས་རྣལ་འབྱོར་གྱི་དབང་ཕྱུག་དུ་མ་སྟེ་རྒྱས་པར་རྗེ་བརྒྱད་པས་སྩལ་བའི་བུ་ཆེན་ཐོ་ཡིག་ཏུ་གསུངས་པ་རྣམས་སོ།། །། བརྒྱད་པ་ཀུན་མཁྱེན་མི་བསྐྱོད་རྡོ་རྗེའི་རྣམ་ཐར། བརྒྱད་པ་ཀུན་མཁྱེན་མི་བསྐྱོད་རྡོ་རྗེ་དབྱངས་ཅན་དགའ་བའི་རྣམ་ཐར་མདོར་བསྡུས་ནི།
ཆོས་རྗེ་གོང་མས་སྐུ་སྐྱེ་བ་ཕྱི་མ་མདོ་ཁམས་ཀརྨའི་ཉེ་ཕྱོགས་སུ་ཡབ་བྱམས་པ་དང་ཡུམ་བླ་མ་ཞེས་པར་འཁྲུངས་པའི་ལུང་བསྟན་ཕྱག་བྲིས་མཛད་ནས་སི་ཏུ་པ་དང་གོ་ཤྲཱི་གཉིས་ལ་གནང་བ་བཞིན། དོམ་ཆུ་རྒྱུད་གཡས་ལུང་ཀར་ཏི་ཕུག་པ་ཏམ་དུ། ཡབ་ཨ་བྱམས་དང་ཡུམ་བླ་མ་སྒྲོན་གཉིས་ཀྱི་སྲས་སུ་མེ་ཡོས་ཟླ་བ་གཉིས་པའི་ཚེས་བཅུ་ལ་ལྷུམས་སུ་ཞུགས་ནས་ཟླ་བ་བཅུ་གཅིག་པའི་ཚེས་བཞི་ལ་བལྟམས། ལྷུམས་སུ་བཞུགས་དུས་སྐར་ཁུང་ནས་སིལ་སྒྲ་དང་བཅས་པའི་འོད་ཀྱིས་ནང་གང་བ་དང༌། ཡུམ་གྱི་རྨི་ལམ་དུ་མེ་ཏོག་གི་ཐང་དུ་གུར་ཆེན་པོའི་ནང་དུ་སྐུ་གསུང་ཐུགས་རྟེན་ངོ་མཚར་བས་གང་བ་དུང་གི་མཆོད་རྟེན་ཁ་བ་ལྟར་འབབ་པ་གཅིག་ཏུ་ཕྱིན་ནས་རུས་པའི་རྒྱན་དྲུག་དང་བཅས་གར་བྱེད་པ། མཆོད་གྲལ་ནས་གསེར་གྱི་རྡོ་རྗེ་འོད་འབར་བ་ཞིག་བླངས་པ། བུད་མེད་རལ་པ་ཁམ་ཤ་རེ་བ་ཞིག་གིས་དུང་ཆེན་པོ་ཞིག་འབུད་ཅིང་འདུག་པ་དེ་བླངས་ནས་བུས་པས་སྐད་ཆེར་བྱུང༌། ཁྲི་ཐོག་ན་བླ་མ་ཞིག་འདུག་པ་ན་རེ། དུང་སྐད་དེ་རྒྱ་དབུས་ཐམས་ཅད་དུ་ཐོས་ནས་ཐལ་ཟེར། ཡབ་ཀྱིས་མ་ཎི་ལག་འཁོར་ཆེན་པོ་ཅིག་ཐོགས་ནས་ཁྲོམ་ལ་མ་ཎི་བསྐུལ་ཞིང་འདུག །
བླ་མ་དེས་དུང་གི་མདོ་འཛིན་བྱས་པའི་ཕྲེང་བ་ཞིག་གནང་ནས་མ་ཎི་བགྲོང་ཟེར། འདྲེན་བདོ་བ་ལ་མནལ་སད་པ་སོགས་ངོ་མཚར་བའི་ལྟས་མང༌། འཁྲུངས་མ་ཐག་སྤྱན་ཧྲིག་ཧྲིག་མཛད་ནས་ཀརྨ་པའོ་ཞེས་གསུངས། དེའི་ཚེ་ཁང་ཐོག་ཏུ་འཇའ་ཟུག ། མེ་ཏོག་གི་ཆར་བབས། དྲི་བཟང་ཞག་དུ་མའི་བར་དུ་བྱུང༌། ལྷ་རྣམས་ཀྱིས་བསྒྲགས་པས་སྙན་པས་ཕྱོགས་ཐམས་ཅད་ཁྱབ། དྲུང་སི་ཏུ་པ་ཕྱོགས་དེར་བྱོན་པ་ཡབ་ཀྱིས་མཇལ་ནས་ངེད་ལ་བྱིས་པ་ངོ་མཚར་ཆེ་བ་ཞིག་ཡོད་ཞུས་པས། སྔར་རྗེ་ཆོས་གྲགས་རྒྱ་མཚོའི་གནང་བའི་ཕྱག་བྲིས་རྟེན་སྒམ་ནས་བཏོན་ཏེ་གཟིགས་ནས། ཁྱེད་ཡབ་ཡུམ་གྱི་མིང་ཅི་ཟེར།
ཁང་པའི་ལྟག་འོག་ན་ཤུགས་ཕུང་དང་ཆུ་མིག་ཤར་དུ་བསྟན་པ་ཨེ་ཡོད་གསུངས། ཡོད་ཚུལ་ཞུས་པས། ཡབ་བྱམས་པ་དང་ཨ་བྱམས། ཡུམ་བླ་མ་མཚོ་དང་བླ་མ་སྒྲོན་ཞེས་ཕྱོགས་མཐུན་ཙམ་ཡིན་པ་འདྲ། ཟླ་བ་གསུམ་ལ་གསོང༌། རྟེན་བསྡུས་རིལ་བུ་བདུན། རས་ཁ་གང༌། ཇ་མར། གུ་གུལ་སོགས་བསྐུར་ནས་འདི་ཀརྨ་སི་ཏུ་པས་ན་བཟའ་དང་ཇ་འདྲེན་ཡིན་ཞུས། རིལ་བུ་དང་བདུག་པ་ཕུལ་དང༌།
སྤྲུལ་སྐུ་མིན་ན་ཅི་ཡང་མི་འོང༌། ཡིན་ན་རྟགས་ཤིག་སྟོན་པ་ཡིན། དེའི་ཚེ་མང་ན་ཚིག་བཞི་ཉུང་ན་གསུམ་གསུང་བ་ཡིན། དེ་བྱུང་ན་ཁྱོད་འདིར་ཤོག་གསུངས། ཡབ་ཀྱིས་དེ་རྣམས་བྱས་པས། ཇ་འདྲེན་ཡང་བག་འཕྱིས་ཙམ། ཨེ་མ་ཧོ་ང་ལ་ཐེ་ཚོམ་མ་བྱེད་དང༌། ང་ནི་ཀརྨ་པ་ཅེས་བྱ། གཞན་ཁ་ཤས་གསུངས་པ་མ་ཟིན། ཇ་སྐོལ་ཞིང་ཡོད་ཚེ་སྤྲུལ་སྐུ་འཁྲུངས་ནས་ཞག་བཅུ་གསུམ་ལོན་པ་དེ་བཞེངས་ནས་གར་མཛད།
དེ་ནས་ཞག་གཉིས་ན་དཔོན་ཉ་སྐྱབས་ཀྱིས་ངའི་ཕས་ཆོས་རྗེ་གོང་མ་སྐུ་ཆུང་དུས་ན་བཟའ་ཞིག་ཕུལ། ངེས་ཀྱང་སྤྲུལ་སྐུ་ལ་ན་བཟའ་ཞིག་འབུལ་ཞེས་ཕུལ་བས་ལེགས་སོ་གསུངས་ཟླ་བ་གཅིག་ལོན་དུས་སྒོམ་ཆེན་གསེར་ཕུ་པས་མཇལ། ཇ་ཞུས་ཚོགས་འཁོར་བྱས། ཁོང་རང་གི་ཌ་དྲིལ་ཕུལ་བས་དགྱེས་ཏེ་འཁྲོལ་ཞིང་ཐམས་ཅད་ལ་ཕྱག་དབང་མཛད། ཁྱེད་ཀརྨ་པ་ཡིན་ན་རྩེ་ལྷ་སྒང་དུ་ང་ལ་ཆོས་གནང་བ་དེ་གང་ཡིན་ཞུས་པས། ཕྱག་རྒྱ་ཆེན་པོ་དང་ནཱ་རོ་ཆོས་དྲུག་ཡིན་གསུངས། ཐམས་ཅད་ཀྱིས་ཀརྨ་པའི་སྤྲུལ་སྐུ་ཡིན་པར་ཡིད་ཆེས། ཨ་ཁུ་ཨ་ཐར་གྱིས། འདི་ཀརྨ་པ་ཡིན་ན་འདིས་མི་གནོད་ཟེར་ནས་བཙན་དུག་མར་ལ་སྦྱར་ནས་དྲངས་པས་མ་གནོད། གཅིག་གིས།
ལྡག་མིའི་བུ་ཀརྨ་པ་ཡིན་ན་ཅིར་ཐལ་ཡང་ཕྱག་མི་འཚལ་ཞེས་ཁ་ངན་འཕངས་པས་ཕྱིས་ཁྲོམ་ལ་ཕྱག་དབང་གནང་དུས་ཁོ་ལ་མ་གནང༌། ཁོ་དད་ནས་བཤགས་པ་བྱས། ཡུམ་བལ་འཁེལ་དུས་འཕང་བཟུང་ནས་འཁེལ་མ་བཅུག་པས། ཁྱོད་ད་ལོ་མི་ཁ་རྒྱང་གྲགས་ཟེར་ནས་ཐལ་ལྕག་བརྒྱབ་པས། ཨ་མ་རང་དལ་པོར་སྡོད་མ་ཎི་ཐོན། ང་ལ་བདག་པོ་ཞིག་མྱུར་དུ་འོང་ལ་ཡོད་གསུངས་བཞིན། རི་བོ་ཆེ་དང་ལྷོ་རོང་པའི་སྤྱན་འདྲེན་བྱུང༌། ཟླ་ངོ་བདུན་བཞེས་པ་ན་རི་བོ་ཆེར་བྱོན། བསྙེན་བཀུར་ཆེར་ཞུས། དེ་ནས་བཟུང་ལ་ལར་བསླབ་སྟོན།
ལ་ལར་མངོན་མཁྱེན། ལ་ལར་ཡིག་དྲུག་བསྐུལ་བ་སོགས་མཛད་པས་ཐམས་ཅད་དད། དེ་ནས་ལྷོ་རོང་བརྫོང་དུ་སྤྱན་དྲངས་པ་ལྟར་བྱོན། དོན་ལྡན་ཞབས་ཀྱིས་དབུ་ཞྭ་ངོས་འཛིན་མཛད། སྐབས་དེར་བྲག་གསུམ་ན་བླ་མ་ཨ་མདོ་བ་ཞིག་ལ་སྲས་རྟགས་མཚན་ཅན་ཞིག་བྱུང་བ་ཀརྨ་པའི་སྤྲུལ་སྐུ་ཡིན་རྒྱུར་བསྒྲགས་པས། སྒར་པ་ཕལ་ཆེར་དེར་འདུས་པ་ལ། ལོངས་སྤྱོད་ཀྱིས་མགུ་བར་བྱས། དེའི་རྐྱེན་གྱིས་རྒྱལ་ཚབ་རིན་པོ་ཆེ་ཡང་སྤྲུལ་སྐུ་ངོམ་དུ་འཁྲུངས་པ་དེ་ཡིན་པར་དགོངས་ཀྱང༌། སྒར་པ་མི་མང་གི་ཁ་ངོ་ཅུང་ཟད་གཟིགས་དགོས་ཀྱི་བྲག་གསུམ་དུ་བྱོན། ཨ་མདོའི་སྲས་རེ་ཞིག་སྐུ་མཚམས་ལ་བཞག་ནས།
ལྷོ་རོང་དུ་མཆོག་གི་སྤྲུལ་སྐུ་མཇལ་ངོས་འཛིན་དུ་མ་གནང༌། བླ་མ་བསོད་རིན་པས། ཁྱེད་ཀརྨ་པ་ཡིན་ན་ང་ལ་གསུང་ཞིག་འབྱོན་ཞུས་པས། ང་ལན་རེ་པདྨ་འབྱུང་གནས་ཡིན། ། ལན་རེ་ས་ར་ཧ་པ་ཡིན། ། སོགས་གསུངས། དགུང་ལོ་ལྔ་པ་ལ་ཨ་མདོའི་བུ་ཟུར་མང་སྐུ་སྐྱེ་ཡིན། ངའི་གྲྭ་པ་ཡིན་གསུངས། འོ་ན་རྩེ་ལྷ་སྒང་དུ་འདས་པ་དེ་ཡིན་ནམ་རྩར་གཤིས་སུ་འདས་པ་དེ་ཡིན་ཞུས་པས། རྩར་གཤིས་ན་འདས་པ་དེ་ཡིན་གསུངས༌།
རྒྱ་སྟོན་བྱ་བྲག་པས་མཇལ་ཨོ་རྒྱན་ཆེན་པོ་ཞལ་གཟིགས། སྒར་ནས་བླ་མ་ཡང་རི་བ་སོགས་སྤྱན་འདྲེན་ལ་འབྱོར། དེ་ནས་སྤྲུལ་པའི་སྐུའི་ཞབས་ཕྱིར་ལྷོ་རོང་གོ་ཤྲཱི་རི་བོ་ཆེའི་མི་སྣ་རྣམས་འབྱོན་པའི་སྔ་འཕར་བཏང༌། ནམ་ཟླ་དགུན་ཡིན་ཡང་འབྲུག་དང་ཁུ་བྱུག་ལན་གསུམ་གསུམ་གྲགས། སྒར་དཔོན་རྣམས་སྤྲུལ་སྐུ་སུ་ཡིན་མ་ངེས་བར་དུ་ཕྱག་མི་འཚལ་བའི་ཁྲིམས་བྱས་ཀྱང༌། དབང་མེད་དུ་སྣང་བ་འགྱུར་ནས་ཕྱག་དང་མཇལ་དར་ཕུལ། དེ་སྐབས་རྒྱལ་ཚབ་ལ་བུད་མེད་དཀར་མོ་ཞིག་གི་དུང་ཆེན་པོ་ཞིག་ཁྱེར་བྱུང༌། ངེས་འདི་ཕྱོགས་ཐམས་ཅད་དུ་བསྒྲགས་ཀྱང་ཁྱོད་ཀྱིས་ཚགས་བྱེད་མ་ཉན་ཟེར། བུད་མེད་དམར་མོ་ཞིག་གིས་ཁྱོད་རྫུན་མའི་ངག་ལ་ཉན་པ་ཟེར་བ་གཟིགས། ལྷོ་རོང་དང་རྒྱ་སྟོན་པའི་མངའ་ཞབས་རྣམས་ཀྱིས་ཀྱང་སྡིགས་པས།
སྒར་པ་རྣམས་རྒྱལ་ཚབ་རིན་པོ་ཆེ་ནས་གང་གསུང་ཡིན་ཞུས། དེ་ནས་མཆོག་སྤྲུལ་བྱ་ལོ་ཟླ་བ་གཉིས་པའི་ཚེས་བཅུ་བཞི་རྒྱལ་ཕུར་འགྲུབ་སྦྱོར་ལ་སྒར་དུ་སེང་ཁྲིར་ཕེབས་བཀྲ་ཤིས་ཀྱི་མངའ་གསོལ། སྒར་པ་ཐམས་ཅད་ངོ་མཚར་ནས་ངེད་རང་ཚོ་སྔར་དེ་འདྲ་འཁྲུལ་པ་ཅི་བྱུང་ངམ་ཞེས་གླེང༌། མཆོག་སྤྲུལ་ཆོས་རྗེས། སྟག་ཡོས་ལོའི་བར་བདེ་བ་ཅན་དང་བྱམས་པའི་དྲུང་དུ་བསྡད་སྐྱིད་པོར་བྱུང༌། དེ་ནས་རྒྱལ་བ་བྱམས་པའི་བཀའ་བཞིན་འདིར་འོང་པ་ཡིན། དམུ་རྒོད་ཀྱི་ཡིད་སྐྱོ་བར་བྱུང་གསུངས་དགུང་ལོ་བདུན་པར། བདག་གིས་བྱང་ཤམྦྷ་ལར་སོང༌། རིགས་ལྡན་ཆོས་རྒྱལ་སེང་གེ་ཞེས་བྱ་བ་དང། མདུན་ན་འདོན་རྣམ་གནོན་བཞུགས་པ་ཡིན་གསུངས་པ་མཚུར་ལུགས་བསྟན་རྩིས་དང་འགྲིགས།
ངའི་སྤྲུལ་པ་བསམ་གྱིས་མི་ཁྱབ། ད་ལྟ་དབུས་གཙང་ན་ཡང་བཅུ་དྲུག་ཙམ་ཡོད། ནུབ་ཕྱོགས་ན་བོད་སྟོན་གཅིག་ཡོད་པ་ང་རང་དངོས་ཡིན་གསུངས། དེ་ནས་གདན་ས་གོང་འོག་ཀུན་ཏུ་གཏམ་སྙན་གྱི་ཡི་གེ་དང༌། ཨོ་རྒྱན་ཆེན་པོས་བཏགས་པའི་མཚན་མི་བསྐྱོད་རྡོ་རྗེ་ཞེས་ཡོངས་སུ་གྲགས། ཨོ་རྒྱན་པདྨ། འཇམ་དབྱངས། སྒྲོལ་མ། སྤྱན་རས་གཟིགས། རྟ་མགྲིན།
ཀརྨ་པཀྴི། མི་ལ། དུས་མཁྱེན་སོགས་བཀའ་བརྒྱུད་གོང་མ་རྣམས་དང༌། ས་ར་ཧ། བིརྦ་པ་སོགས་རྒྱ་གར་གྲུབ་ཆེན་རྣམས་དང༌། བཅོམ་ལྡན་འདས་སོགས་སངས་རྒྱས་བྱང་སེམས་ཉན་ཐོས་རྣམས་  དང༌། བདེ་མཆོག་སོགས་ཡི་དམ་ལྷ་ཚོགས། མ་མགོན་དང་འཁོར་ལྔ་སོགས་ཆོས་སྐྱོང་གི་ཚོགས་ཏེ་ཞལ་གཟིགས་ནི་རྟག་པར་འབྱམས་ཀླས་པས་བརྗོད་ཀྱིས་མི་ལངས། ཞིབ་པར་རྣམ་ཐར་ཆེན་མོ་རྣམས་དང་མགུར་འབུམ་དུ་གསལ། བཀྲ་ཤིས་སྒང་དུ་ཕ་ཝང་ཞིག་ལ་ཞབས་རྗེས་བྱོན།
རྒྱལ་ཚབ་རིན་པོ་ཆེ་བཀྲ་ཤིས་རྣམ་རྒྱལ་ལས་ཐེག་ཆེན་སོ་ཐར་གྱི་སྡོམ་པ་བཞེས། མཚན་ཆོས་ཀྱི་གྲགས་པ་དཔལ་བཟང་པོར་གསོལ། རྟ་ནག་གི་དབང་ཕུལ་ཡི་གེ་འབྲི་ཀློག་སོགས་ཚེགས་མེད་དུ་མཁྱེན། བླ་མ་གཅོད་པ་འདི་རབ་ཏུ་བྱུང་དུས། ང་ཞྭ་ནག་ཅིག་གྱོན་ནས་དེར་ཡོད། མཁན་པོ་དྲུང་གོ་ཤྲཱི་ཡིན། ཁོང་ཚོ་རབ་བྱུང་བྱེད་མི་བཅུ་ཡོད་གསུངས་པས་དྲུང་པ་དང་བླ་མ་གཅོད་པ་ཐུགས་ཆེས། མགོན་འཆམ་ལ་གཡས་སྐོར་གཡོན་སྐོར་འདི་ཅི་ལགས་ཞུས་པས། ཆོས་གྲགས་རྒྱ་མཚོས་མཛད་པ་ཡིན། དོན་ལྡན་ཞབས་དུས་མེད།
པོ་ཏི། སྐུ་འདྲ་རྣམས་ཀྱི་འབྱུང་ཁུངས་སོགས་མངོན་མཁྱེན་གསུངས་པ་དཔག་ཏུ་མེད། འབང་ཆུང་ཐོད་ནག་གིས་ཆར་སེར་བཏང་བས་འབང་རྗེ་ཐོད་དཀར་ཞེས་བཏགས། དེར་ཡང་ཞབས་རྗེས་བྱོན། རྣམ་རྟོག་ཆོས་སྐུའི་ལེགས་བཤད་ དང༌། གནས་ལུགས་ངོ་སྤྲོད་དུ་མ་གནང༌། བདེ་བ་ཅན་དུ་སངས་རྒྱས་འོད་དཔག་མེད་སྐུ་མདོག་སེར་པོ་ཅན་དང་དགའ་ལྡན་དུ་བྱམས་པ་མཇལ། དེ་ནས་འདིར་སྐྱེ་སྲིད་བཟུང་བ་ཡིན་གསུངས། ཡང་བཅོམ་ལྡན་འདས་སོགས་ཞལ་གཟིགས། རྡོ་རྗེ་གདན་ཕྱི་རོལ་པས་བཟུང་ཟེར་གསུངས།
དེ་ནས་མདོ་ཁམས་ཤར་ཕྱོགས་སུ་བྱོན། རྗེ་བདུན་པ་ཞལ་གཟིགས་ཕྲལ་ཡུན་གྱི་བསླབ་སྟོན་དུ་མ་སྩལ། ཆོས་ཀྱི་གྲགས་པ་དང་ཕྱོགས་གླང་ཞལ་གཟིགས་ཆོས་ཀྱི་བགྲོ་གླེང་མཛད། འཁྲུངས་ཡུལ་དུ་གུ་རུ་རིན་པོ་ཆེ་ཞལ་གཟིགས། ང་ནི་པདྨ་འབྱུང་གནས་ཏེ།། ཁྱོད་ནི་རྒྱལ་བ་མཆོག་དབྱངས་སོ།། དབྱེར་མེད་རྡོ་རྗེ་འཆང་ཆེན་ཡིན། ། གསུངས། བྱམས་པ་ཞལ་གཟིགས་ནས་བྱམས་ཆོས་གསན། དགུང་ལོ་བརྒྱད་པ་ལ་ཟུར་མང་དུ་བྱོན།
སྤྱི་འབྱམས་སུ་ཞབས་རྗེས་བཞག ། སྡེ་གུ་དགོན་དུ་ཕེབས། འདིར་སྨྲི་ཏའི་རྣམ་འཕྲུལ་སྙིང་པོ་དོན་བརྒྱུད་ཀྱི་མངའ་བདག་འདན་མ་གྲུབ་ཐོབ་སངས་རྒྱས་མཉན་པ་བཀྲ་ཤིས་དཔལ་འབྱོར་དང་མཁས་པ་དང་གྲུབ་པའི་དབང་ཕྱུག་དུལ་མོ་བཀྲ་ཤིས་འོད་ཟེར་རྣམ་པ་གཉིས་ཀྱིས་མཇལ། འདན་མ་གྲུབ་ཆེན་པས་བྱང་ཆུབ་གླིང་དུ་གདན་དྲངས། ཞྭ་ཁྲ་ཅན་སྟོང་ཕྲག་ལྷག་གིས་བསུ་བ་མཛད། ཤར་ཁའི་རོལ་ཆེན་བཅོ་བརྒྱད་ཀྱིས་མཇལ་མཁན་ཚོགས། དེ་ནས་ཀམ་པོ་གངས་རར་ཕེབས། ཀ་ཀ་རི། འཇའ་ཚོན་གླིང༌། ཆོས་འབྱུང་གོང་འོག་རྣམས་སུ་ཞབས་རྗེས་རེ་རེ་བཞག །
རྒྱའི་གདན་འདྲེན་གསེར་ཡིག་པ་བླ་མ་བསོད་རིན་སོགས་བྱུང་བ་མངགས། འཇང་ས་ཐམ་རྒྱལ་པོས་གདན་འདྲེན་བྱུང་པས་རིམ་པར་བྱོན། བྱི་བ་ལོར་ཇ་ཀྭ་བཞིས་གཙོས་དམག་མི་ཁྲི་མཚོ་ཙམ་གྱིས་བསུ་བ་དང་བཅས་ཕོ་བྲང་དང་ཉེ་སྐོར་དུ་སྒར་ཕབས། གླང་ཆེན་ཐག་པ་བཅད་ནས་སྒར་དུ་ཕྱིན་ཏེ་ཕྱག་འཚལ། ཕྱི་ཉིན་སྔ་མོར་རྒྱལ་པོ་ཉིད་གྱམ་ཁྲིར་ཕེབས། ཁུ་བོ་དང་ནུ་བོ་གཉིས་གླང་ཆེན་རེ་རེ་ཞོན། གླང་ཆེན་གཅིག་ཡན་པར་ཁྲིད། རྟ་བ་མང་པོས་གདུགས་རྒྱལ་མཚན་སོགས་ཐོགས་པས་སྐོར་ནས་བྱུང༌། གུར་སྒོར་ཐམས་ཅད་བབས། ཕྱག་འཚལ།
ལ་ཁ་ཚ་སྨོན་གྱི་ལོ་ཙཱ་བྱས། སྐུ་ཁམས་ཞུས། འབུལ་བ་འཕུལ། གླང་པོ་ཆེས་ཕྱག་འཚལ་ཞིང་སྐད་ཆེན་པོ་བཏང༌། གླང་ཆེན་སྐད་འདོན་པའི་རྒྱུ་མཚན་དྲིས་པས། གླང་རྫིས་སངས་རྒྱས་བྱོན་པ་ལ་ཁོ་དགའ་བ་རེད་ཟེར། འཇའ་འོད་དང་མེ་ཏོག་གི་ཆར་བབས། ནུབ་རེ་བཞིན་སྒར་མཐའ་ནས་རོལ་མོ་ཕུལ། སྐུ་གཟུགས། མདོ་སྡེ།
རྒྱལ་བའི་རིང་བསྲེལ། རྒྱལ་ལག ། བསེ་རུ། གསེར་ཆས། ཆིབས་པ་སོགས་བཅོས་མར་ཕུལ། བསུ་བ་དང་བཅས་ཆོས་རྗེ་འགྱོག་ཁྲིར་བཞུགས་པ་དང་དཔོན་སློབ་རྣམས་ཕོ་བྲང་དུ་སྤྱན་དྲངས། རྒྱལ་པོའང་རྒྱལ་སྒོ་བར་མར་བྱོན་ནས་མཇལ་དར་ཕུལ། ཕོ་བྲང་དུ་གསེར་ཁྲིར་བཞུགས། སྐུ་འཁོར་རྣམས་ཀྱང་ཁྲི་དང་རྒྱ་ཁྲིར་བཞུགས། མདུན་ལྕོག་རྣམས་གསེར་དངུལ་གྱི་མེ་ཏོག་གི་བརྒྱན་ནས་གསོལ་ཇ་ཞུ་བ་དང་སྒྲག་རིན་ཆེན་གོས་དར་སོགས་བརྒྱ་འབུལ་ཕུལ།
གསོལ་ཟས་སྣ་ཚོགས་ཞུས། གསེར་གྱི་ནོར་བུ་ཀ་བ་གཉིས་ཁྱོན་ཙམ་སོགས་རྒྱལ་སྲིད་སྣ་བདུན་དང་མཛོད་ཁང་རྣམས་ལ་ཕྱག་ནས་ཞུས། བཙུན་མོ་གསུམ་གྱིས་རྒྱན་རྣམས་ཕུལ་ནས་སེམས་བསྐྱེད་ཞུས། རྒྱལ་པོས་སྐྱེལ་མ་བཅས་སྒར་དུ་ཕེབས། ཕྱི་ཉིན་ཡང་དེ་བཞིན་དུ་ཕོ་བྲང་གཅིག་ཏུ་སྤྱན་དྲངས། ལོ་བཅུ་གསུམ་པར་བོད་ལ་དམག་མི་བྱེད་པ་དང༌། ལོ་ལྟར་བུ་ཁྲལ་ལྔ་བརྒྱ་རེ་ཕུལ། དགོན་པ་བརྒྱ་འདེབས་པར་ཁས་བླངས། ཞག་བདུན་བཞུགས། དེ་ཡན་ཆད་འཇང་རྒྱལ་པོ་འདི་རྒྱལ་བསྟན་ལ་མི་གུས་པ་ཞིག་ཡིན་ཀྱང༌།
དེ་ནས་བཟུང་རྒྱལ་བསྟན་སྤྱི་དང་ཀར་བསྟན་ལ་མི་ཕྱེད་པའི་དད་པ་ཐོབ་པར་གྲགས། ལོ་བདུན་མཚམས་ནས་འབྱོན་པར་ཞལ་བཞེས། སྐྱེལ་མ་དང་བཅས་ཚུར་བྱོན། རྒྱལ་ཚབ་གཤེགས་པའི་དགོངས་རྫོགས་བསྒྲུབ་པར་དགེ་འདུན་ལ་གསེར་ཞོ་རེ་འབྱེད། དབུས་སུ་ཞྭ་དམར་པ་ལ་འབུལ་ཆེན་དང༌། གདུང་རྟེན་བཞེངས་རྒྱུར་གསེར་ཞོ་ལྔ་བརྒྱ། ཇ་ལྔ་བཅུ་ཟངས་ངོས་བཅུ་སོགས་དང༌། ཐུབ་ཆེན་གསེར་ཐོག་རྒྱུ་ཟངས་དོས་སུམ་ཅུ། གསེར་ཞོ་སྟོང་རྭ་ཅན། ཇ་བརྒྱ་སོགས་གནང༌།
མཁས་པ་མི་ལྔས་གདན་དྲངས་རབ་སྒང་དུ་བྱོན། ཉག་རོང་གྲུ་ཁར་ཞབས་རྗེས། ཕག་མོ་རིར་ཕྱག་མཛུབ་གསུམ་རྗེས་རྩལ། ཆོས་རྗེ་གོང་མས་སི་ཏུ་པར་ཡི་གེ་གནང་བར་གྲུབ་ཆེན་སངས་རྒྱས་མཉན་པ་བླ་མར་འོས་ཞེས་འདུག་པ་དང༌། རྗེ་ཉིད་སྐུ་ཆུང་དུས་ནས་ངའི་བླ་མ་འདན་མ་གྲུབ་ཆེན་ཡིན་གསུངས་པ་སོགས་ཀྱིས་སངས་རྒྱས་མཉན་པ་གདན་དྲངས། དགུང་ལོ་བཅུ་པར་དགེ་ཚུལ་གྱི་སྡོམ་པ་དང༌། སེམས་བསྐྱེད་སྲོལ་གཉིས། རྒྱུད་སྡེ་རྣམས་ཀྱི་དབང་སོགས་དང༌། འདུལ་བ་མདོ་སྡེ་རྒྱུད་མན་ངག་འགྲེལ་པ་སོགས་དང༌། ཕྱག་ཆེན་ཆོས་དྲུག་སོགས་མཐའ་ཡས་པར་གསན།
ཕར་ཚུར་འབུལ་ཆེན་བསྟབས་རེས་མཛད། འཛམ་ཐང་སོགས་སུ་རྟ་སྟོང་ཕྲག་སོགས་ཀྱི་འབུལ་བ་རྒྱ་ཆེ་སོག་ཡུལ་དུ་གདན་འདྲེན་བྱུང་ཡང་ད་རེས་དུས་ལ་མ་བབས་གསུངས། འདན་བྱང་ཆུབ་གླིང་དུ་བྱོན། སངས་རྒྱས་གཉན་པ་ནས་སྒར་པ་སྟོང་ཕྲག་གི་ཕོག་ཕུལ། ལོ་གསུམ་དུ་དབང་ལུང་ཁྲིད་གསུམ་གསན་པས་གདན་མ་གྲུབ་ཆེན་མཉེས། ང་ནི་ཁོ་བོ་ཤི་ཡང་མི་འགྱོད་གསུངས། ཡོས་ལོ་ཟླ་བ་དང་པོར་གྲུབ་ཆེན་ཞི་དབྱིངས་སུ་གཞོལ། དགོངས་རྫོགས་རྒྱ་ཆེར་བསྒྲུབ་པས་ཞལ་གཟིགས་ནས་གདམས་པ་མང་དུ་སྩལ། དེ་ནས་དུལ་མོ་བཀྲ་ཤིས་འོད་ཟེར་བསྟེན་པར་མཛད་ནས་གསན་པ་རྒྱ་ཆེར་མཛད། ཉི་སྟེང་དུ་བྱམས་པའི་སྐུ་ལ་ནས་བྲེ་གསུམ་གྱིས་ཕྱག་ནས་གནང་བར་བྲེ་བདུན་དུ་འཕེལ།
ནས་འབྲུ་མང་པོ་ཟུག ། དེ་ནས་དོམ་ཚ་ཧཱུ་ཙིང་སོགས་གསར་ཡིག་པས་མཇལ། མུ་ཏིག་གི་རྣམ་སྦྱར་དང་གསེར་ཡིག་འཇའ་ས་སོགས་ཕུལ། དོམ་ཚ་ན་རེ། ངེད་རྒྱ་ནག་ཏུ་རྟ་འབུལ་ལ་སོང་དུས་བརྫུན་མ་རེད་གསུངས་ནས་བཙོན་དུ་ཆུད་སྐབས། གོང་མས་གསེར་ཁང་དུ་རྗེ་ཉིད་ཞལ་གཟིགས། སངས་རྒྱས་ཡིན་ན་ཞབས་ལ་འཁོར་ལོ་སོགས་ཡོད་ཐང་བསམ་པ་ན་ཕྱག་ཞབས་ལ་འཁོར་ལོའི་རི་མོ་ཡོད་པ་བསྟན། དེའི་འདྲར་སྐུ་བཞེངས། བྱ་ཚེ་རིང་ལ་བྱ་ཚེ་རིང་ཁྲི་ཕྲག་མང་པོས་བསྐོར་བ་གཟིགས་པས་ང་བཙོན་ལས་ཐར་རྒྱལ་པོ་མཇལ་ཆོག་པ་བྱུང༌། བྱ་ཚེ་རིང་འདི་འདྲ་བོད་དུ་ཡོད་དམ་གསུངས།
མེད་ཞུས་རྗེའི་རྣམ་ཐར་ཞིབ་ཏུ་བྲིས་བྱུང་བས་སྔར་གྱི་གོང་མ་དང་ཀརྨ་པ་ཡོན་མཆོད་ཡིན་ཚུལ་སོགས་ཞུས་པས། ངེད་ལ་ཧུ་ཙིའི་ལས་ཀ་གནང༌། ཉི་མ་ནུབ་ཕྱོགས་ན་འོད་དཔག་མེད་ཀྱི་སྤྲུལ་སྐུ་ངེད་ཀྱི་དོན་དུ་བྱོན་པ་དེ་སྤྱན་འདྲེན་པ་ཡིན་ཞེས་དྲིལ་བསྒྲགས་སོང་ཟེར། དེ་ནས་ཉག་ཆུ་ལ་མཉན་པས་གྲུ་བླ་རྩེད་པས་རོང་ཚད་པ་ཅན་དུ་ཆུ་ལ་དར་ཆགས་ནས་སྒར་ཆེན་འགྲོ་ཆོག་པ་བྱུང་ཞིང་ཐོན་ནས་ཞིག ། དེར་ཞབས་རྗེས་བྱོན། ཆོས་རྗེ་ཉིད་ནམ་མཁའ་ལ་འཕུར་ནས་བྱོན་པ་རྒྱ་བོད་ཀུན་གྱིས་མཐོང༌། འདྲ་ཡུལ་དུ་ཞབས་རྗེས་གཅིག་བྱོན། སེངྒེ་དགོན་དུ་ཀརྨ་པཀྴི་སྐུ་འདྲ་ལ་གསུང་མོལ་མཛད། ཐའི་ཅན་སོགས་གསེར་ཡིག་པ་གདན་འདྲེན་དུ་བྱུང༌། འཇའ་སར།
ཉི་མ་ནུབ་ཕྱོགས་ན་ལྷ་རང་བྱོན་ཆོས་རྗེའི་དྲུང་དུ་ལུས་སྤོས་ཆུས་བཀྲུས། པུས་མོ་ས་ལ་བཙུགས་ནས་ཞུ་བ། ངེད་ཀརྨ་པ་སྙིང་ནས་འདོད་པ་ལ་སྐོམ་པ་ཆུ་འདོད་པ་ལྟར། ཁྱེད་དང་ང་ལས་འཕྲོ་ཡོད་པས། ལ་ཆེན་ཆུ་ཆེན་རྣམས་ལ་རྫུ་འཕྲུལ་གྱིས་བྱོན་ཤོག ། ཅེས་སོགས་དང༌། བཙུན་མོ། རྒྱལ། བློན་སོགས་ཀྱི་ཞུ་ཡིག་དང་འབུལ་བ་མང་པོ་དང༌། རྒྱལ་པོས་འབུལ་ཆེན་བཅས་ཕུལ་སྐབས།
ཁོ་བོའི་ལྟས་ལ་ཉི་ཟླ་ཆ་གཉིས་ཤར་ནས་གླིང་བཞི་གསལ་བ་ལ། ཆ་གཅིག་སར་ལྷུང་ཉམས་ཤར་བས་ད་ལན་ང་མི་འགྲོ་གསུངས། གསེར་ཡིག་པ་རྣམས་ཁྲོས་ནས་འབུལ་བ་རྣམས་མ་ཕུལ་ནས་སོང་བས་ལམ་དུ་གཞན་གྱིས་བཅོམ། རྒྱ་གོང་མའང་གཤེགས། སྤྱིར་གོང་མ་ཅིང་ངོ་རྒྱལ་པོ་འདི་རྗེ་ཆོས་གྲགས་རྒྱ་མཚོའི་སྤྲུལ་པ་ཡིན་པར་ཁོང་རང་གིས་ཀྱང་དྲན་ཞྭ་ནག་འདི་འདྲ་ཞིག་གྱོན་ནས་ང་ཀརྨ་པ་ཡིན་གསུངས་སྐད། ཆོས་རྗེ་བརྒྱད་པ་ཁྲི་འདོན་ཅུང་ཟད་འཕྱིས་པས་རྟེན་འབྲེལ་མ་འགྲིགས་པར་གྲགས། ཕྱག་མཛོད་དང་གསེར་ཡིག་པ་བགྲོས་ནས་བཙན་ཐབས་སུ་སྤྱན་འདྲེན་པར་ཤོམས་ཡང་དུས་མཁྱེན་སྐུ་འདྲ་དང་ཐུགས་རྗེ་ཆེན་པོ་རྣམས་ཀྱིས་གོང་མ་ལ་ཚེ་མེད་པས་མ་བྱོན་པར་ལེགས་ཞེས་ལུང་བསྟན་པས་སྐུ་འཁོར་ཉུང་བསྡུས་བཅས་བོད་དུ་གསང་ཐབས་ཀྱིས་བྱོན། ཨཙརྻ་ཞིག་སྒར་དུ་ལན་གསུམ་ཙམ་བྱོན་ནས་གདམས་ངག་མང་པོ་ཞུས་གསུངས་པ་དེ་མི་ཏྲྀ་ཛོ་གི་ཡིན་པར་གྲགས། ཚེ་གྲུབ་ཟླ་གསུམ་མཛད་པས་འཁོར་ལ་ཐུགས་མ་སུན་ན་ཅི་འདོད་བཞུགས་པའི་ཞལ་བཞེས་མཛད། བུ་ཆུ་ན་རྒྱལ་ཚབ་སྤྲུལ་སྐུའི་གཙུག་ཕུད་བཞེས།
མཚན་གྲགས་པ་དཔལ་འབྱོར་དུ་གསོལ། བདེ་མཆོག་ཕུག་ཏུ་ཞབས་འདྲེད་པས་ཕྱག་རྗེས་བྱོན། རྒྱལ་པོ་མཚན་ལྡན་ལ། ཁྱོད་ཀྱི་བུ་ངེད་ལ་ཕུལ་གསུངས། བུ་ཆུང་ཞིག་ཡོད་འབུལ་རྩིས་ཡིན་ཏེ། ད་ལྟ་ཆུང་ཆུང་ནུ་ཞོ་འཐུང་མཁན་ཡིན་ཚུལ་སོགས་ཞུས་པས། དེ་འདིར་ཁྱེར་ཤོག་གསུངས། དེ་ནས་ཉིན་རེ་བཞིན་དྲུང་མཁའ་སྤྱོད་དབང་པོ་དེ་ནམ་ཕེབ་ཁོ་ན་གསུངས། ཕྲུག་གུ་དེ་སྐུ་མདུན་དུ་ཁྱེར་བྱུང་བས། དཀོན་མཆོག་ཡན་ལག་ཏུ་བཏགས།
དབུ་སྐྲ་བཞེས་རྣལ་འབྱོར་དྲི་མེད་དཔལ་དེ་ད་ལྟ་བྱིས་པའི་ཚུལ་དུ་བྱུང་གསུངས་མཉེས་ཚུལ་སྐྱོ་ཚུལ་ལྟ་བུའང་མཛད། ན་བཟའ་ཕྱག་མདུད་སོགས་གནང་ནས་གཙང་སྦྲ་གྱིས་གསུངས་པ་ཙམ་ལས་ཡབ་ཡུམ་ལ་སྤྲུལ་སྐུ་ཡིན་ཚུལ་རེ་ཞིག་མ་གསུངས། ནུབ་གཅིག་མཚན་ཕྱེད་ཙམ་ན་རྟོག་མེད་དུ་སོང་སྐུ་འཁོར་རྣམས་ཀྱིས་སྐུ་སྟིམ་པར་གོ་ནས་སྐུ་རིམ་བྱས། རྟོག་མེད་དེ་ལས་སད་ནས་དབུ་མའི་སྐོར་མང་པོ་གསུངས། ད་ནི་དོན་འདི་ལ་རྔོག་ལོ་ཇོ་ནང༌། ས་པཎ། བུ་སྟོན། རོང་པོ་རྣམས་བྱོན་ཀྱང་མི་འཇིགས་གསུངས། དེ་ནས་བཟུང་ཐལ་རང་གཞན་སྟོང་དབུ་མའི་དོན་ཐམས་ཅད་ཐུགས་སུ་ཆུད། རྗེ་བཙུན་ངལ་བསོ་སོགས་བསྟན་བཅོས་དུ་མ་མཛད།
ཉེ་གནས་ཀྱི་མིག་ནད་ལ་རྟེན་འབྲེལ་གྱི་སྔགས་ཀྱིས་ཕན། སྔགས་དེ་ཕ་དམ་པས་གནང་བ་ཡིན་གསུངས། མོན་རྒྱལ་པོས་མཇལ། གསེར་ལྗང་རྡུང་གིས་པད་ཞུ་ཕུལ། དགུང་ལོ་ཉེར་གཅིག་པར་མཁན་ཆེན་ཆོས་གྲུབ་སེང་གེ་དང༌། སློབ་དཔོན་ཀརྨ་ཕྲིན་ལས་པ་ཆེན་པོ་སོགས་ལས་བསྙེན་པར་རྫོགས། རྒྱལ་བསྟན་མཐའ་དག་ལ་དེ་བཞིན་གཤེགས་པ་དང་ཐ་མི་དད་པར་གྱུར། མཚན་ཆོས་གྲུབ་གྲགས་པ་དཔལ་བཟང་པོར་གསོལ། མཁན་སློབ་ལས་བཀའ་ཆོས་མང་དུ་གསན། ལྷག་པར་སློབ་དཔོན་ལས་གཞུང་ཆེན་ཉེར་ལྔ་སོགས་གསན་པ་མཐའ་ཡས།
ཐམས་ཅད་བདེ་བླག་ཏུ་ཐུགས་སུ་ཆུད། དེ་དག་གི་བར་དུ་དབང་མན་ངག་མདོ་རྒྱུད་སྣ་ཚོགས་པ་གསན། གསན་ཡུན་ལོ་གསུམ་ལ་གསོལ་ཇའང་ཆེར་མི་བཞེས་པར་ཐུགས་བརྩོན་མཛད། སློབ་དཔོན་ནས་ཀྱང་མཁྱེན་བརྩོན་ལ་ཆེར་བསྔགས། མདོར་ན་ཐམས་ཅད་མཁྱེན་པ་ཞེས་མཚན་འབོད་པ་ཙམ་མིན་པར་མཁས་པ་དང་གྲུབ་པའི་དོན་གྱི་པཎྜི་ཏ་ཆེན་པོ་འགྲན་ཟླ་མེད་པ་སྟེ། མཁས་པ་རྣམས་ཟིལ་གྱིས་ནོན་ཏེ་དྲི་ལན་ཞུ་མི་ནུས་ཤིང་ཞུས་པ་རྣམས་ཀྱང་ཕྱིས་འགྱོད་པའི་གནས་སུ་འགྲོ་བར་གྲགས། སྤྱིར་དགུང་ལོ་བཅུ་ནས་ཉེར་གསུམ་བར་བྱང་ཆུབ་སེམས་དཔའི་སྤྱོད་པ་དང་ཐུགས་མཉམ་གཞག་གི་སྒོ་ནས་ཐོས་བསམ་ལ་གཙོ་བོར་མཛད་ཅིང་དེ་ནས་རྟག་པར་ཐུན་མཚམས་མ་གཏོགས་མཉམ་བཞག་གི་ངོ་བོ་མི་སྐྱོང་བ་ཐུན་ཚོད་གཅིག་ནམ་ཡང་བྱེད་མ་མྱོང་གསུངས། རྡོ་རྗེ་ཐེག་པའི་བསྐྱེད་རྫོགས་ཀྱི་ཡོན་ཏན་ཐམས་ཅད་མཐར་ཕྱིན། གདམས་ངག་བཏབ་པས་བྱིའུ་ཡང་མཆི་མ་འདོན་ཞིང་ཉན། རྡོ་ལ་ཕྱག་ཞབས་ཀྱི་རྗེས་བྱོན་པ་ནི་ཆེས་མང་བ་དང༌།
གཞན་གྱི་སྐྱེ་བ་སྔ་ཕྱི་སོགས་མངོན་མཁྱེན་གསུངས་པ་ཆེས་མང་བ་རྣམ་ཐར་ཆེན་མོར་གསལ། སངས་རྒྱས་བྱང་སེམས་དང་རྒྱ་བོད་ཀྱི་གྲུབ་ཐོབ་མང་པོ་མཇལ་ཞིང་དམ་ཆོས་གསན་པ་དང༌། སངས་རྒྱས་འོད་སྲུང་དུས་ཀྱི་པད་འབྱུང་ཡིན་ཟེར་དགེ་སློང་བསྒྲེས་པོ་ཞིག་མཇལ་ནས་གདམས་ངག་གསན། འོད་སྲུང་གི་དུས་ཀྱི་པདྨ་འབྱུང་གནས་ལགས་ན་ཡུལ་གང་དུ་པདྨ་ལས་འཁྲུངས་ད་ལྟ་གང་ན་བཞུགས་ཞུས་པས། ནམ་མཁའ་འདི་ད་ལྟ་གང་ན་གནས་འོད་སྲུང་གི་དུས་ཀྱི་ནམ་མཁའ་དེ་གང་ལས་བྱུང་ཟེར་ཏེ་མི་སྣང་བར་གྱུར། འོ་ན་སངས་རྒྱས་སྟོང་རེ་རེ་ལ་པད་འབྱུང་ཀྱང་སྟོང་འབྱུང་བར་འདུག་དགོངས་པ་ན་དེ་དེ་བཞིན་ཞེས་པ་གསན། སྤྱིར་ཞལ་གཟིགས་དག་སྣང་ལ་མཐའ་ཡས་ཤིང་རྡོ་རྗེའི་མགུར་གསུངས་པའང་རྗེ་བཙུན་ཆེན་པོ་མི་ལའི་མགུར་འབུམ་ཙམ་ཡོད། ཡར་རྒྱབ་དཔོན་ཆེན་རབ་ཏུ་བྱུང༌། ཀརྨ་ལོ་ཙཱ་རིན་ཆེན་བཀྲ་ཤིས་ལས་སྒྲ་དང་སུམ་རྟགས་སོགས་གསན། ལྷག་པའི་ལྷས་ལུང་བསྟན་ཉི་ཟླ་ལྟ་བུའི་ཐུགས་སྲས་གཉིས་ལས་ཟླ་བ་ལྟ་བུ་དཔའ་བོ་སྤྲུལ་པའི་སྐུ་ཕེབས།
ངོ་མཚར་བའི་ལྟས་མང༌། འདུལ་ཊཱིཀ་ཀྱི་དབུ་བརྩམས་ཚེ་རྣལ་ལམ་དུ་སངས་རྒྱས་བཅོམ་ལྡན་འདས་འཇིག་རྟེན་ཐམས་ཅད་འོད་ཀྱིས་ཁྱབ་པ་ཞིག་རྨིས། དབྱར་གནས་སོགས་འདུལ་བའི་ཕྱག་ལེན་རྣམས་དར་བར་མཛད། ཕྱག་ཡུལ་པ་སོགས་ཡོན་མཆོད་ཐམས་ཅད་གྲོས་མཐུན་པས་ཀོང་ཡུལ་གྱི་དགེ་དགོན་བརླག་པར་རྩམ་པ་ན། ཆོས་རྗེའི་ཞལ་ནས་ཁང་ཆུང་གཅིག་ལ་གནོད་པ་བྱེད་པ་དང་མགུལ་བྲེག་པ་ཁྱད་མེད་པའི་བཀས་བཟློག ། ཀོང་པོ་ནས་ཕྱག་ནས་མཛད་པ་འབྲི་གུང་དུ་ཕེབས་པ་བྱུང༌། ཚོགས་པར་བཅུ་གཅིག་ཞལ་གྱི་རྗེས་གནང་མཛད་སྒར་དུ་སྨྱུང་གནས་ཀྱི་སྲོལ་བཙུགས། པཎ་ཆེན་རྡོར་རྒྱལ་ལ་སྡེ་པ་བཅོ་བརྒྱད་ཀྱི་ལྟ་བ་སོགས་དྲི་བ་གནང་བ་ལ་ལན་ཆེར་འབུལ་མ་ཤེས། དེ་རྗེས་པཎ་ཆེན་ན་རེ། སྤྱིར་ངེད་རང་གཞུང་ལུགས་ལ་བྱང་ཁུལ་དང༌།
ཁྱད་པར་ཁ་སང་ནས་ལྟ་རྟོག་མང་དུ་བྱས་པ་ཡོད་ཀྱང་དེ་རྣམས་དྲི་བ་མི་གནང་འདུག་པས་མངོན་མཁྱེན་གྱིས་དགོངས་པར་འདུག་ཟེར། ཐན་པ་བྱུང་སྐབས་སྐུ་ཁྲུས་མཛད་པས་ཆར་བབས།

སངས་རྒྱས་མཉན་པའི་དངུལ་སྐུ་ལ་རབ་གནས་མཛད་པས་བཅོམ་ལྡན་འདས་དང་རྩ་གསུམ་ལྷ་ཚོགས་མང་པོ་ཞལ་གཟིགས། ར་སྒྲེང་དུ་ཤ་ར་བའི་ཕྱག་དཔེ་རྣམས་ཀོ་ཐུམ་ལྕགས་གཟེར་གྱིས་བསྡམས་པ་བདེན་སྟོབས་བརྗོད་པས་ཁ་རང་བྱེ་ནས་གཟིགས་རྟོག་གནང་སླར་རྒྱས་བཏབ། དེ་ལྟར་ཁམས་ཀོང་ཕྱོགས་སུ་བསྡུ་བཞིས་འགྲོ་དོན་རྒྱ་ཆེར་མཛད་ནས་དགུང་ལོ་སོ་གཅིག་པར་མཚུར་ཕུར་བྱོན། སྨྱུག་ལ་སོགས་སུ་གདན་དྲངས། དབུས་གཙང་གི་འཁྲུགས་པ་ཆིངས་མཛད། རྗེ་གྲོལ་མཆོག་པས་མཇལ། འདི་པ་སློབ་མའི་མཆོག་ཏུ་འགྱུར་རྒྱུ་ལ་རྟེན་འབྲེལ་ཅུང་མ་འགྲིགས་པར་གྲགས། ཆིབས་པ་ཞིག་ཤི་བར་རིང་བསྲེལ་མང་པོ་བྱུང༌། ཞང་གཡུ་བྲག་པས་བྱིན་གྱི་རླབས་པས་དབུ་མ་ཐལ་འགྱུར་བའི་ལུགས་སུ་བཞེད་ནས་འཇུག་ཊཱིཀ་མཛད་པར་ཐལ་འགྱུར་པའི་གཞུང་འཛུགས་པར་མཛད་ཅིང་མཐར་ཐུག་གི་ངེས་དོན་རྗེ་རང་བྱུང་ཞབས་ཀྱི་དགོངས་པ་གཞན་སྟོང་དུ་གནས་ཤིང་ཟླ་བའི་ཞབས་ཀྱིས་ཀྱང་བཞེད་ལ། འདི་ནི་གང་ཟག་ཕལ་གྱི་སྤྱོད་ཡུལ་མ་ཡིན་པར་གསུངས། རྒྱལ་ཚབ་སྤྲུལ་སྐུ་གཤེགས་པའི་དགོངས་རྫོགས་གནང༌།
དགུང་ལོ་བཞི་བཅུ་པར་རྗེ་ཉིད་ཞིང་ཁམས་གཞན་དུ་གཤེགས་པའི་གསུང་བྱོན་པ་ལ། ཞྭ་དམར་དཔའ་བོ་རྣམ་གཉིས་ནས་ཞབས་བརྟན་ཕུལ་བས་ལོ་བརྒྱད་བཞུགས་པར་ཞལ་གྱིས་བཞེས། རྗེ་དཔའ་བོ་ལ་བརྟན་བཞུགས་རྒྱས་པར་གནང༌། གནས་ཆུང་རྒྱལ་པོས་རྒྱུད་བསྐུལ་ནས་འབྲས་སྤུངས་པས་དམག་བསྡུས་ནས་སྒར་པ་བཀག་པའང་བྱུང༌། མཚུར་གྱི་ཞིག་གསོ་མཛད་ནས་གཙང་དུ་བྱོན། རྒྱལ་ཚབ་སྤྲུལ་སྐུར་བྱིན་རླབས་མཛད། སྤྲུལ་སྐུ་གོང་མ་དེ་སྒར་པས་སྟོད་སྨད་དུ་གདན་དྲངས་པས་སྐུ་ཚེ་མ་བྱུང༌། ད་རེས་ལོ་བཅུ་གཉིས་སུ་ཁྱེད་རང་ཚང་གི་ཞབས་ཕྱི་ཞུས་གསུངས། རྗེ་ཞྭ་དམར་སྒར་དུ་ཕེབས། སྐུ་གསུང་ཐུགས་རྟེན་སྐུ་ཆས་གྲྭ་པ་ཆིབས་སྒ་འཁོར་སོགས་གནང༌།
བཞུགས་ཁྲི་འདྲ་མཉམ་མཛད། ནང་རྟེན་ཐམས་ཅད་ཞལ་མཇལ་དང་རྩིས་སྤྲོད་ལྟ་བུས་ངོ་སྤྲད་མཛད། ཞྭ་དམར་ནག་དགོངས་པ་མཉམ་ཤིང་སྟོན་འཁོར་ཐ་མི་དད་པའི་ཞལ་བཞེས་བཅས། རྗེ་ཞྭ་དམར་ལྔ་པ་ལ་ཆོས་རྗེ་ཉིད་ཀྱང་རྡོར་འཕྲེང་གི་དབང་ཉེར་བརྒྱད་པོ་གསན་པར་མཛད། དོན་གྱིས་ན་འདི་སྐབས་རང་ནས་རྒྱལ་ཚབ་ཏུ་དབང་སྐུར་ཞིང་མཆོག་སྤྲུལ་ཕྱི་མའི་འདྲེན་པར་ལུང་བསྟན་པ་སྟེ། རྗེ་ཉིད་རི་ཁྲོད་མཛད་པ་དང་སྒར་པ་རྣམས་རྗེ་ཞྭ་དམར་པ་ལ་སྐྱབས་ཞུས་ན་ལེགས་ཚུལ་གསུངས། དེ་ནས་ཡར་ཀླུང་ཕྱོགས་ཀྱི་དམག་འཁྲུག་ཞི་ཕྱིར་གདན་འདྲེན་བྱུང་ནས་བྱོན་པས་འཁྲུགས་པ་ཞི། གདན་ས་ཐེལ་དུ་བྱོན་སྐབས་བཀའ་གདམས་པའི་དབུ་ཞྭ་སྣེ་རིང་བཞེས། དེ་ལ་གནད་ཀ་ཞིག་ཡོད་གསུངས། སྐུ་འདྲ་རིན་པོ་ཆེ་དང་གསུང་གླེང་གནང་གཞན་དག་གིས་ཀྱང་མཇལ།
གསང་སྔགས་རྙིང་མར་སྐུར་བ་བཏབ་པའི་རྩོམ་བྱང་ཆོས་རྗེའི་མཚན་གཡར་བ་དེ་ལན་གྱི་ཡི་གེ་མཛད། མགྲོན་གཉེར་དགེ་འདུན་རྒྱལ་མཚན་གཤེགས་པ་ལ་གདུང་རིང་བསྲེལ་མང་པོ་བྱོན་པས་སྐུ་འཁོར་རྣམས་ཀྱང་འདི་འདྲ་ཞེས་ཧ་ལས། ཡར་ཀླུང་དཔོན་སོགས་དུ་མས་ས་གཞིས་དང་རྫོང་ཕུལ་བ་མ་བཞེས། དགེ་ལུགས་པའི་དགེ་བཤེས་དུ་མ་ལ་རྗེའི་ལྟ་གྲུབ་བཤད་པས་དད། བྱིས་པ་ལྐུག་པ་ལ་གསང་ཆབ་བླུད་པས་སྨྲ་ཤེས་པར་གྱུར། སྐབས་ཤིག་ཕྱག་གཡས་ཅུང་ཟད་སྙུང་ཚུལ་བསྟན་ནས། ད་ནི་ང་ཡང་ཚེའི་རྟིང་པ་ཡིན། དྲི་དགོས་ཡོད་ན་དྲིས་གསུངས། ད་ལྟ་ངའི་ཞལ་ལ་ལྟོས་སྤུར་ཐལ་ཡིན་ཞེས་ཐལ་བ་འགམ་དགོས་པའི་དུས་འོང་གསུངས། ཐུགས་རྩམས་རྣམས་ཀྱི་མཐའ་བསྡུས།
འཇིགས་བྱེད་ཀྱི་ཁྲིད་ཡིག་བརྩམས་གྲུབ་པའི་དགའ་སྟོན་དུ་ཨེ་ཀ་ཛ་ཊིར་ཕེབས་ནས་ཚོགས་འཁོར་མཛད། དེ་སྐབས་རྗེ་ཞྭ་དམར་པ་དམག་འཁྲུག་གི་དུམ་ལ་འབྱོན་དགོས་བྱུང་ཞིང་རྐྱེན་མེད་པར་ཐུགས་མི་བདེ་བ་དང་ཚེམས་ཕུད་པ་རྨིས་རྗེ་དཔའ་བོ་སྤྱན་དྲངས། རྗེ་འདི་བས་ཀྱང་ཚེ་དཔག་མེད་ཀྱི་སྐུ་གཟུགས་མང་པོ་དབང་མེད་འགོམ་དགོས་བྱུང་བའི་རྨི་ལྟས་སོགས་བྱུང༌། སྐུ་འཁོར་རྣམས་ཀྱིས་ཞུས་ནས་ཙ་རི་ནས་བཏེག། དེ་སྐབས་ཞབས་སྙུང་ཐུ་བར་ཡོད་ཀྱང་སྐབས་ཤིག་བདེ་ནས་ཧར་བཞེངས་ཕར་ཅམ་ཚུར་ཅམ་མཛད། སྐུ་རབ་ཏུ་ཕེབས། ཕྱག་སྒམ་རྣམས་ཕྱེ་ནས། འདི་རྣམས་ཀརྨ་པའི་སྤྱི་རྫས་ཡིན། འདི་རྣམས་ཀརྨ་པའི་རུས་བུའི་སྣོད་ཡིན་གསུངས། མཇལ་དུ་བྱུང་ཚད་མ་བཀག་པར་ཐོང་གསུངས་ནས་མཇལ་ཀ་གནང༌།
ཀླུ་བདུད་ཀྱིས་གནོད་པ་ཤིན་ཏུ་ཐུ་བ་དེ་ཕྱོགས་སུ་སོང་ཚད་ཤི་བ་ཞིག་ཡོད་པ་དེའི་ཁ་གནོན་ལྷ་ཁང་བཞེངས་ཤིང་ཀླུ་ནད་ལྷག་མ་རྗེ་ཉིད་ཀྱིས་བཞེས་པས་ཕྱིས་གནོད་པ་མེད་པར་མཛད་ནད་པ་རྣམས་ཕན། རྗེ་ཞབས་ཆེར་སྙུང་པའི་ཚུལ་གྱིས་མདོ་ལེ་ལ་སྤྱན་དྲངས། མདོ་མི་དེ་ལ་གསོལ་བ་བཏབ་ཚད་ཀླུ་ནད་ལས་གྲོལ་བར་འགྱུར་བ་དེ་ད་ལྟ་མཚོ་དཀར་ན་ཡོད་པ་གྲགས། ཚོགས་རྫོགས་ཕྱིར་སྨན་པ་ཀུན་གྱི་སྨན་ནས་ཨེན་རྩམ་རེ་བཞེས། དབུ་རྒྱན་སོགས་ལོངས་སྐུའི་རྣམ་པ་མཛད། སྐུ་སྐྱེ་བ་ཕྱི་མའི་ལུང་བསྟན། ང་སྐྱེ་བ་འདི་ཡི་འོག་རོལ་དུ།། ཤར་ཏྲེ་ཤོད་གངས་ཀྱི་རང་བའི་སྟོད།། དཔལ་འཇིག་རྟེན་དབང་ཕྱུག་རང་བྱོན་དྲུང༌།། ཆུ་སྒྲ་བཅས་དམ་ཆོས་ཉན་པ་ཡོད།།
ས་དེ་དང་ཧ་ཅང་མི་རིང་བར།། དེར་སྐྱེ་བ་ལེན་པའི་མཚན་མ་མཐོང༌། ། ཞེས་དང༌། ཤར་ཏྲེ་ཤོད་གངས་ཀྱི་ར་བ་རུ།། མི་ཁོ་བོའི་ཕ་མ་རྣམ་གཉིས་མཐོང༌།། ཁྱེད་དབྱིངས་ན་བཞུགས་པའི་སྲུང་མའི་ཚོགས།། མི་ཁོ་བོའི་བསྟན་པའི་གཉེར་ཁ་མཛོད། ། ཅེས་དང༌། ཁོ་བོ་མྱུར་དུ་འོང་དེ་བར་ཐམས་ཅད་ཆོས་དང་མཐུན་པ་གྱིས། ཞེས་གསུངས་ཏེ།
དགུང་ལོ་ཞེ་བརྒྱད་པ་ཤིང་སྟག་ཟླ་བ་བརྒྱད་པའི་ཚེས་ཉེར་གསུམ་ལ་ཡར་ཀླུང་དུ་སྤྲུལ་པའི་དཀྱིལ་འཁོར་ཕྱོགས་གཅིག་བསྡུ་བར་མཛད། འཇའ་འོད་དང་མེ་ཏོག་གི་ཆར་སོགས་ངོ་མཚར་བའི་ལྟས་མཐའ་ཡས། སྐུ་གདུང་རིན་པོ་ཆེ་མཚུར་ཕུར་སྤྱན་དྲངས། ཞུགས་འབུལ་དང་དགོངས་རྫོགས་ཀྱི་མཆོད་འབུལ་རྒྱ་ཆེན་རྣམས་ཀྱི་ཐུགས་ཁུར་རྗེ་དཔའ་བོས་བཞེས། རྗེ་ཞྭ་དམར་ལྔ་པ་རྒྱལ་ཚབ་ཏུ་མངའ་གསོལ། དངུལ་གདུང་དང་སྣང་བརྙན་རིན་པོ་ཆེ་མཚུར་ཕུར་བཞེངས། ཆོས་རྗེ་ཐམས་ཅད་མཁྱེན་པ་དེས་བཀའ་བརྩམས་ཀྱི་བསྐོར་ལ་པོ་ཏི་ཉི་ཤུ་རྩ་བརྒྱད་ཡོད། ཆོས་སྡེ་དང་ལྷ་ཁང་རྟེན་གསུམ་གསར་བཞེངས་སྙིང་གསོ་ཆེས་མང་བར་མཛད་པ་རྣམ་ཐར་རྒྱས་པར་གསལ། བཤད་སྒྲུབ་ཀྱི་བསྟན་པ་འཛིན་པའི་སློབ་མ་ནི། ཆོས་རྗེ་ཉིད་དང་མཚུངས་པར་ཞལ་གྱིས་བཞེས་པ་ཞྭ་དམར་དཀོན་མཆོག་ཡན་ལག །
མཁས་པ་དང་གྲུབ་པའི་དབང་ཕྱུག་དཔའ་བོ་གཙུག་ལག་ཕྲེང་བ། རྒྱལ་ཚབ་གྲགས་པ་དཔལ་འབྱོར། སི་ཏུ་ཆོས་ཀྱི་གོ་ཆ། ངོ་ཁྲོ་རབ་འབྱམས་རྣམ་རྒྱལ། རབ་འབྱམས་རྣམ་རྒྱལ་གྲགས་པ། ཕྱོགས་གླང༌། ངོ་ཁྲོ་ཆོས་མཛད། ཀུན་དགའ་བཀྲ་ཤིས། བྱང་སེམས་ཉི་བཀྲས། རབ་འབྱམས་པ་སངས་རྒྱས་ཡེ་ཤེས།
རབ་འབྱམས་པ་བསོད་ནམས་བཟང་པོ། ཀརྨ་ཕྲིན་ལས་ལེགས་གྲུབ། ཐོབ་རྒྱལ་ཀརྨ་དོན་དམ། རིམ་གྲོ་བ་སངས་རྒྱས་དཔལ་གྲུབ། དབོན་རབ་འབྱམས་པ་རིན་ལེགས། དཔལ་ཁང་ཆོས་མཛད་ཀརྨ་ཕྲིན་ལས། ཟུར་མཁར་བློ་གྲོས་རྒྱལ་པོ། ཨ་གཉན་དཔོན་པོ། ལྷ་མཐོང་ལོ་ཙཱ། ཡང་རི་བླ་མ་རྟོགས་ལྡན་ཀུན་བཟང༌།
ཟུར་རི་བླ་མ་དོན་གྲུབ་རིན་ཆེན། གཡུང་རྟོགས་ལྡན་རིན་ཆེན་དགོན་པོ། ཆུ་བོ་རི་སངས་རྒྱས་སེང་ གེ ། ཤར་པ་ཡེ་ཤེས་དཔལ་བཟང༌། བྱ་བྲལ་རྒྱལ་མཚན་བཟང་པོ། བྱ་བཏང་ཐར་པའི་སྐུ་སྐྱེ། དབུ་མ་དཔོན་ཆུང༌། བླ་མ་མཐའ་ཕུ་པ། རབ་འབྱམས་དཔལ་འབར། ལྗང་པ་ཆོས་མཛད།
འཇའ་མོ་དགེ་སློང༌། བླ་མ་ཀརྨ་བསྟན་འཛིན། མཚོ་བྱེད་ཕན་བདེ་འོད་ཟེར། སྐུ་རབ་ལྷ་བཙུན་དོན་དམ། མདོ་རྒྱུད་རྒྱ་མཚོ་སྐུ་མཆེད། སྤྲུལ་སྐུ་ནམ་མཁའ་བཀྲ་ཤིས། ཀརྨ་སྲིད་བྲལ། བྱང་སེམས་ཀུན་དགའ་རིན་ཆེན། འབྲི་ཁུང་རིན་ཆེན་རྣམ་རྒྱལ། གདན་ས་ཐེལ་གྱི་སྤྱན་སྔ་པ།
ཀརྨ་བདུད་རྩི་སོགས་མཁས་ཤིང་གྲུབ་པའི་ཡོན་ཏན་དུ་མ་དང་ལྡན་པའི་སློབ་མ་ཆེས་མང་བའོ།། །། དགུ་པ་ཆོས་རྗེ་དབང་ཕྱུག་རྡོ་རྗེའི་རྣམ་ཐར། དགུ་པ་ཆོས་རྗེ་དབང་ཕྱུག་རྡོ་རྗེའི་རྣམ་ཐར་མདོར་བསྡུས་ནི། ཀུན་མཁྱེན་མི་བསྐྱོད་རྡོ་རྗེས། ང་སྐྱེ་བ་འདིའི་འོག་རོལ་ཏུ།། ཏྲེ་ཤོད་གངས་ཀྱི་ར་བའི་སྟོད།། དཔལ་འཇིག་རྟེན་དབང་ཕྱུག་རང་བྱོན་དྲུང༌།། ཆུ་སྒྲ་བཅས་དམ་ཆོས་ཉན་པ་ཡོད།། ས་དེ་དང་ཧ་ཅང་མི་རིང་པར།། སྐྱེ་བ་ལེན་པའི་མཚན་མ་མཐོང༌།།
ཞེས་སོགས་གསུངས་པ་ལྟར། ཡུལ་ཏྲེ་བོ་སྨད་དུ་ཡབ་ཨ་རྡོར་དང༌། ཡུམ་གླིང་བཟའ་ཨ་ལོད་ཀྱི་སྲས་སུ་སྤྲུལ་སྐུ་འཛིན་པར་མཛད་པ་ན། ཡུམ་གྱི་རྨི་ལམ་དུ་པང་པར་གསེར་གྱི་མཎྜལ་ལས་འོད་ཟེར་འཕྲོ་བ་དང༌། དུང་དཀར་བུས་པས་སྒྲ་ཕྱོགས་ཐམས་ཅད་དུ་ཁྱབ་པ་དང༌། ནམ་མཁར་འཕུར་ནས་ཁྲོམ་ལ་ཡིག་དྲུག་བསྐུལ་པ་སོགས་དུ་མ་རྨིས། ཡབ་ཀྱི་རྨི་ལམ་དུའང་སེང་ཕྲུག་སྔོན་པོ་པང་དུ་བླངས་པ་སོགས་བྱུང་ཞིང༌། གྲོང་གི་ནང་དུ་འཇའ་འོད་དང་མེ་ཏོག་གི་ཆར་དང་དྲི་བཟང་ངད་པ་དང༌། ཁང་པའི་ཕྱི་ནང་ཀུན་ཏུ་ཡིག་དྲུག་གི་རང་སྒྲ་གྲགས། སྐབས་སྐབས་རོལ་མོའི་སྒྲ་སྣ་ཚོགས་གྲགས་པ་ཉེ་འཁོར་རྣམས་ཀྱི་མངོན་སུམ་ཐོས།
ཡུམ་ལུས་སེམས་བདེ་བས་ཟས་མ་ཟོས་ཀྱང་བཀྲེས་པ་མེད་པ་བྱུང༌། མེ་འབྲུག་ཟླ་བ་བདུན་པའི་ཚེས་བདུན་གྱི་ཉི་ཤར་ལ་སྐུ་འཁྲུངས་མ་ཐག་ཞལ་རས་ཕྱག་གིས་ལན་གསུམ་ཕྱིས་ནས་སྤྱན་མི་འཛུམ་པར་གཟིགས་ཏེ་ང་ནི་ཀརྨ་པ་ཡིན་ནོ་གསུངས། སྐྱིལ་ཀྲུང་བཅས་ནས་ཡུན་རིང་དུ་བཞུགས། ཡབ་ཀྱིས་མཇལ་བས་བཞད་ཅིང་བཞེངས། ཨོཾ་ཨཱཿཧཱུྃ་དང་ཨཱ་ལི་ཀཱ་ལི་སོགས་གསུངས། སྐབས་ཤིག་ཡུམ་གྱིས་པང་ཁེབས་སྐུ་ལ་གསོལ་བས་ཨ་མ་ཨ་ཁ་གསུངས་ནས་རྒྱང་དུ་འཕང༌། སྐུ་དྲང་པོར་བསྲངས་ཏེ་བཞུགས། རེས་གར་དང་ཕྱག་རྒྱ་སྣ་ཚོགས་མཛད། ཀརྨ་པའི་སྤྲུལ་སྐུ་འཁྲུངས་སོ་ཞེས་ཉེ་འཁོར་བ་ཀུན་གྱིས་གླེང༌། མཚན་ནམ་མཁའ་རྒྱལ་པོར་གསོལ།
འཁྲུངས་ནས་ཞག་བཅོ་བརྒྱད་ཙམ་ནས་གཞན་ལ་མ་བརྟེན་པར་འབྱོན་བཞུད་མཛད་ཐུབ་པ་བྱུང༌། གོ་ཤྲཱི་ཆོས་སྐྱོང་བཀྲ་ཤིས་ཀྱིས་ཇ་ཞུས་དང་བཀྲ་ཤིས་ཁ་ཐགས་རྟེན་འདུས་རིལ་བུ་རྣམས་འབུལ་བར་བཏང་ཞིང་ཟླ་ངོ་གསུམ་ཙམ་ཕྱིན་སྐབས་མཇལ་དུ་ཕྱིན། མཇལ་དར་ཕྱག་གིས་བཞེས་ཤིང་ཕྱག་དབང་མཛད་པས་དད། དེ་ནས་མཚུར་ཕུ་ནས་ཞྭ་དམར་རིན་པོ་ཆེ་སོགས་ཀྱིས་བཏང་བའི་ཇ་འདྲེན་རྣམས་རིམ་པར་འབྱོར། དབུས་གཙང་ཁམས་གསུམ་ཐམས་ཅད་དུ་རྗེ་ཀརྨ་པའི་སྤྲུལ་སྐུ་འཁྲུངས་ནས་ངོ་མཚར་གྱི་སྣང་བ་སྟོན་ཏོ་ཞེས་གྲགས་པས་ཁྱབ། ཟླ་ངོ་བཞི་ཙམ་བཞེས་པ་ནས་བྲིས་སྐུ་སོགས་ལ་ཕྱག་ནས་ཞུས་ཚེ་ཨོཾ་ཨཱཿཧཱུྃ། ཞེས་དང༌། བསྔོ་བ་ཞུས་ཚེ། སངས་རྒྱས་ཐོབ་པར་གྱུར་ཅིག་གསུངས་པས་ཐམས་ཅད་ངོ་མཚར་དུ་གྱུར། སྒར་ཆེན་ནས་ཤང་དཀར་བ་སོགས་དགེ་སློང་མང་པོ་དབུ་ཞྭ་ན་བཟའ་ཕྱག་ཐམ་སོགས་ཉེར་མཁོ་རྣམས་འབུལ་དུ་ཕྱིན་པ་སླེབ་ཏུ་ཉེ་བ་ན་ཤང་དཀར་བ་གསུངས་ནས་ཕྱག་འཛུབ་ཀྱི་ཞག་གྲངས་རྩི་ཚུལ་མཛད།
རྟ་ལོ་ཟླ་བ་གཉིས་པར་འབྱོར་རྗེ་ཞྭ་དམར་གྱི་ཞུ་ཕྲིན་དང་སྐུའི་ཉེར་སྤྱད་རྣམས་ཕུལ། རྗེ་སི་ཏུ་པའང་ཕེབས། དབུ་ཞྭ་སྒྲོན་པས་ནམ་མཁར་འཇའ་གུར་བྱུང༌། མཇལ་མཁན་ཐམས་ཅད་ཞལ་མཐོང་བ་ཙམ་གྱིས་དད་པ་ཆེར་སྐྱེས། ལྷ་མགོན་སོགས་ངོ་མཁྱེན་པ་དང༌། མཛོ་མོ། མཛོ་མོ། མཛོ་མོ་ཞར་མ་གསུངས་པས་སང༌། རྒན་རྒོན་གཉིས་ཀྱི་མཛོ་མོ་ཞར་མ་ཕུལ་བ་སོགས་བྱུང་རྒྱལ་དུ་གསུངས་པ་རྣམས་ཐོག་ཏུ་འབབ་པ་དང༌། གལ་ཆེན་རིགས་ལུང་བསྟན་ཞུས་ཚེ་ཇི་ལྟར་གསུངས་པ་རྣམས་ཐོག་ཏུ་བབས་པས་ཐམས་ཅད་ངེས་ཤེས་འདྲོངས།
ཇོ་བོ་མེ་ཏྲི་པ་དང༌། ཨོ་རྒྱན་སོགས་ཞལ་གཟིགས། དྲུང་སི་ཏུ་པས་བཀའ་ཆོས་ཀྱང་ཅི་རིགས་པ་ཕུལ། རྗེ་བདུན་པའི་ཕྱག་དྲིལ་ཕུལ་ནས་འདི་མི་བསྐྱོད་རྡོ་རྗེ་དང་ཆོས་གྲགས་རྒྱ་མཚོ་སུའི་ཕྱག་དྲིལ་ལགས་ཞུས་པས། ཆོས་གྲགས་རྒྱ་མཚོའི་རེད་གསུངས། ལུག་ལོར་ཡང་རི་བ་དཔོན་སློབ་རྣམས་ཀྱིས་མཇལ། འབུལ་བ་དང་ཞུ་ཡིག་རྣམས་ཕུལ་བས་རྗེ་དཔའ་བོ་རིན་པོ་ཆེའི་ཞུ་ཡིག་ཕྱག་ཏུ་བཞེས་ནས་སྐུ་འཕག་ཏུ་བཅུག། དེ་སྐབས་ཞབས་རྗེས་གསལ་པོ་ཞིག་བྱོན། དབུས་སུ་བང་ཆེན་འགྲོ་སྐབས་ཞལ་ཏ་གནང་རྒྱུ་ཨེ་ཡོད་ཞུས་པས། ཞྭ་དམར་པ་ལ་མགྱོགས་པོ་བྱོན།
ཁྱེད་ང་ལ་རྩིས་མེད་པ་ཨེ་ཡིན་ཞུས་གསུངས། སྐབས་ཤིག་དེ་རིང་གཏམ་སྙན་ཡོང་བ་ཡོད་གསུངས་པ་ན། བང་ཆེན་འཁོར་ནས་རྗེ་ཞྭ་དམར་འབྲི་ཆུ་ཁར་ཕེབས་ཡོད་ཚུལ་ཞུས་པས་ཤིན་ཏུ་དགྱེས། བྱ་ལོ་ཟླ་བ་གཉིས་པར་སྒར་ཆེན་འབྱོར། ཕྱི་ཉིན་དགེ་སློང་དབུ་མ་རིག་པ་བཏང་ནས། ང་སྒར་དུ་ནམ་གདན་འདྲེན་རྒྱུ་ཡིན་གསུངས། དེ་ཕྲལ་རྗེ་ཞྭ་དམར་སྐུ་འཁོར་བཅས་ཕེབས་ནས་ཆོས་རྗེ་གོང་མ་ལ་ཇི་ལྟ་བ་བཞིན་ཕྱག་དང་བཀུར་སྟི་མཛད། རྒྱལ་ཕུར་འགྲུབ་སྦྱོར་ལ་སྒར་ཆེན་འཛམ་གླིང་རྒྱན་དུ་སྤྱན་དྲངས་ཏེ་སེང་ཁྲི་ཆེན་པོར་མངའ་གསོལ། རྟེན་སྒམ་སོགས་ཕྱག་རྫས་རྣམས་རིམ་པར་རྩིས་འབུལ་ཞུས་པས། སྐུ་ཆོས་སྣམ་སྦྱར་སོགས་ལ་ལྷག་པར་དགྱེས་ཚུལ་མཛད་སྐུ་ལ་བཞེས།
དབུ་སྐྲ་བསིལ་བ་ལ་ཐུགས་རིངས་པའི་ཞལ་ཏ་ཡང་ཡང་ཕེབས་པས་རྗེ་ཞྭ་དམར་པས་གཙུག་ཕུད་བཞེས། ཡོངས་རྫོགས་དགེ་བསྙེན་དང་བྱང་སྡོམ་ཕུལ། མཚན་དཔལ་ལྡན་མི་ཕམ་ཆོས་ཀྱི་དབང་ཕྱུག་ཏུ་གསོལ། དེ་ནས་བཟུང་སྟེ་ཆོས་རྗེ་གོང་མས་ཉིད་དང་མཚུངས་པར་ཞལ་གྱིས་བཞེས་ཤིང་མཁས་གྲུབ་བཙུན་གསུམ་གྱི་རྣམ་ཐར་བསམ་མི་ཁྱབ་པ་ཞྭ་དམར་ཅོད་པན་འཛིན་པ་ལྔ་པ་དཀོན་མཆོག་ཡན་ལག་ལས་རྒྱལ་བའི་བཀའ་འགྱུར་རོ་འཚལ་སོགས་མདོ་རྒྱུད་མན་ངག་གི་དབང་ལུང་རྒྱ་མཚོ་དང་བཀའ་བརྒྱུད་གོང་མའི་བཀའ་འབུམ་རྣམས་སོགས་གསན་པ་མཐའ་ཡས་པ་རྣམས་རིམ་པར་མཛད། སྔོན་གནས་རྗེས་དྲན་དུ་མ་གསུངས། ནང་སོ་དྲུང་ལ་རྣམ་རྟོག་ཆོས་སྐུ་ཡིན་གསུངས་པའི་གསུང་འཕྲོས་བགྲོ་གླེང་མཛད་པ་ལ་ནང་སོ་ནས་སྐུ་རྩེད་ཉམས་ཉུལ་ལྟ་བུས་བགྲོ་གླེང་ཕུལ་བས། ད་དེ་འདྲའི་བགྲོ་གླེང་སུའི་ལུགས་ཡིན་གསུངས་པས་སྐྲག་ཅིང་ཟིལ་གྱིས་ནོན་པ་བྱུང་གསུངས། བདེ་མཆོག་སོགས་ལྷ་ཚོགས་དུ་མ་ཞལ་གཟིགས། རྒྱ་འཇང་ཡན་གྱི་མཇལ་མི་དང་འབུལ་ཞབས་མཐའ་ཡས། བསྡུ་བ་བཞིས་འགྲོ་དོན་རྒྱ་ཆེར་མཛད་ནས་རིམ་པར་དབུས་སུ་བྱོན།
དགུང་ལོ་བཅུ་པར་ཡངས་ཅན་དང་མཚུར་ཕུར་ཕེབས། དེ་ནས་མཁས་གྲུབ་ཆེན་པོ་དཔལ་གཙུག་ལག་ཕྲེང་བས་གདན་འདྲེན་བྱུང་སྟེ་ལྷོ་བྲག་ཏུ་བྱོན། ཡབ་སྲས་མཇལ་ཕྲད་མཛད། དགུང་ལོ་བཅུ་གཅིག་པར་མཁན་པོ་རྗེ་ཞྭ་དམར་པ། སློབ་དཔོན་རྗེ་དཔའ་བོ་སོགས་ལས་རབ་བྱུང་གི་སྡོམ་པ་བཞེས། མཚན་དཔལ་ལྡན་མི་ཕམ་ཆོས་ཀྱི་དབང་ཕྱུག་རྡོ་རྗེ་གར་དབང་ཕྱོགས་ལས་རྣམ་པར་རྒྱལ་བའི་སྙིང་པོ་ཁྱབ་བདག་བསྟན་པའི་ཉི་མ་ཞེས་གསོལ། རྗེ་དཔའ་བོའི་དྲུང་ནས་ཕྱག་ཆེན་ཆོས་དྲུག་སོགས་དབང་ཆོས་མང་དུ་གསན་དབུས་གཙང་གི་ཕྱོགས་འགྲོ་དོན་རྒྱ་ཆེར་མཛད། རྡོ་ལ་ཞབས་རྗེས་བཞག ། དེ་ནས་ཙཱ་རི་དང་ཀོང་ཕྱོགས་སུ་བྱོན། དགོན་པ་ཆོས་སྡེ་རི་ཁྲོད་སྙིང་གསོ་དང་གསར་འཛུགས་མཛད་པ་དང༌།
ཞབས་རྗེས་དུ་མ་སྩལ། དགུང་ལོ་ཉེར་བཞི་པར་མཁན་པོ་ཞྭ་དམར་རྗེ་དང༌། སློབ་དཔོན་རྒྱལ་ཚབ་སྤྲུལ་སྐུ་སོགས་དགེ་འདུན་གྲངས་ལྡན་ལས་བསྙེན་པར་རྫོགས། གྲ་མ་གྲུ་བཞིར་བྱོན་སྐབས་ཆིབས་པའི་ཞབས་རྗེས་བྱོན། རྗེ་ཞྭ་དམར་རིན་པོ་ཆེ་དགུང་གྲངས་ང་དགུ་པར་བདེ་བར་གཤེགས་པའི་དགོངས་རྫོགས་རྒྱ་ཆེར་སྒྲུབ་གདན་སར་གོས་སྐུ་ཁམས་སུམ་མཛེས་རྒྱན་གྱི་བཟོ་མགོ་བཙུགས་སྐབས་ངོ་མཚར་བའི་ལྟས་མང༌། གཙང་སྡེ་མཆེད་རྣམས་ནས་གདན་དྲངས། སྡེ་པ་ལྷ་རྡོར་མཆེད་རྣམས་ཀྱི་བསུ་བ་ཆེན་པོར་བཅས་ལྷུན་རྩེར་ཕེབས། ལྷ་སྡེ་མི་སྡེ་ཐམས་ཅད་ཆོས་ཀྱིས་ཚིམས་པར་མཛད། མཚུར་ཕུར་བཅད་རྒྱ་ཡུན་རིང་ཙམ་བཞུགས། གོས་སྐུ་ཆེན་མོའང་ལེགས་པར་གྲུབ།
ཞྭ་དམར་མཆོག་སྤྲུལ་འཁྲུལ་བྲལ་འབྲི་ཁུང་སྐྱུ་རའི་གདུང་རིགས་སུ་འཁྲུངས་པ་སྒར་དུ་བསུ་བཀོད་ཆེན་པོས་སྤྱན་དྲངས། ཆོས་རྗེ་ཉིད་ཀྱང་བཞུགས་ཁྲིའི་སྟེང་ནས་བཞེངས་ཏེ་བྱིན་རླབས་དབུ་ཐུག་གནང་བ་སོགས་བཀུར་སྟི་ཆེར་མཛད། དཔལ་གར་དབང་ཆོས་ཀྱི་དབང་ཕྱུག་ཏུ་མཚན་གསོལ། རིམ་པར་ཡངས་ཅན་དུ་བྱོན་སེང་ཁྲིར་མངའ་གསོལ། དེ་ནས་ཙཱ་རིར་བྱོན་ཀ་ལ་དུང་མཚོའི་ལམ་འཕྲང་རྐང་འགྲོས་ཀྱིས་ཀྱང་ཐར་དཀའ་བ་ཀུན་ལ་ཆིབས་གཡག་མ་གཞོལ་བར་རྫུ་འཕྲུལ་ལྟ་བུས་བྱོན། སྤོ་ཀོང་ཕྱོགས་སུ་འགྲོ་དོན་རྒྱ་ཆེར་མཛད། རྒྱ་ནག་གོང་མ་ཏའི་མིང་དཔེན་ལི་རྒྱལ་པོ་དང་སོག་པོ་དང་འཇང་རྒྱལ་པོ་སོགས་ཆེན་པོ་རྣམས་ཀྱི་གསེར་ཡིག་དང་འབུལ་བ་རྒྱ་ཆེར་འབྱོར། རྒྱ་གར་ནས་ཛོ་གི་བཛྲ་ནཱ་ཐས་མཇལ་ཆོས་འབྲེལ་དང་རྒྱ་ནག་ཏུ་འགྲོ་བའི་ལམ་ཡིག་བཀའ་ཤོག་སྩལ། རྒྱ་ལ་སོགས། གནས་གཟིགས་བྱོན་སྐབས་ཕྱག་རྗེས་དང་ཞབས་རྗེས་དུ་མ་བཞག །
མཚོ་དཀར་སོགས་དབེན་གནས་རྣམས་སུ་སྐུ་མཚམས་ཡང་ཡང་མཛད། ལྷ་ཚོགས་དུ་མའི་ཞལ་གཟིགས། སླར་དབུས་གཙང་གི་གདན་འདྲེན་པ་ཡང་ཡང་བྱུང་བས་རིམ་པར་བྱོན། གཙང་སྡེ་ལྷ་དབང་རྡོ་རྗེ་སོགས་ཀྱིས་བཀུར་སྟིས་མཆོད། ས་སྐྱ་བདག་ཆེན་ཁྲི་རིན་པོ་ཆེ་ནས་ཀྱང་ཇ་ཞུས་པ་འབྱོར། རྗེ་ཏཱ་ར་ན་ཐ་ལ་དབང་ཆོས་དུ་མ་གནང༌། སླར་ཕེབས་ཁར་རྒྱལ་བ་རྒྱ་མཚོའི་རྦ་ལྕག་གིས་ཀ་ཊོ་ར་འབྲུས་བཀང་བ་ཡང་ཡང་དཀྲུགས་པ་གནང་ནས། འུ་ཅག་ཐུགས་རྒྱུད་གཅིག་པ་ཡིན་གསུངས། དེ་ནས་གསུང་རབ་གླིང་དུ་གན་དྷོ་ལའི་རྟེན་བཤོམ་གནང་སྟེ། གཞི་བྱེས་དགེ་འདུན་རྣམས་ཀྱི་སྨོན་ལམ་ཚུགས།
འདུས་པ་ཐ་མ་ལྟ་བུའི་རབ་བྱུང་བསྙེན་རྫོགས་སྒྲུབ་དགོས་ཆེས་མང་དུ་བྱུང་བས་བཀའ་དྲིན་སྩལ། དེ་ནས་རིང་པོར་མ་ལོན་པར་སྐུ་ཁམས་ཅུང་མི་བདེ་བའི་ཚུལ་བསྟན། སྐུ་རིམ་བརྟན་བཞུགས་ལྷོད་མེད་བགྱིས་ཀྱང་རྣམ་འཕྲུལ་དེ་ཉིད་ཀྱིས་མཛད་པར་ཞིག་ཟིན་པ་དང་སྐྱེ་བོ་རྟག་འཛིན་ཅན་རྣམས་འདུལ་སླད་དགུང་ལོ་ཞེ་བརྒྱད་པ་ཆུ་ཡོས་ཟླ་བ་དང་པོའི་ཉེར་བརྒྱད་ཀྱི་ཐོ་རངས་དགོངས་པ་ཆོས་དབྱིངས་སུ་སྙོམས་པར་ཞུགས་ཏེ་ངོ་མཚར་བའི་ལྟས་སོགས་འབྱུང་བ་ནི་གཞིར་བཅས། སྐུ་ཚེ་དེར་ཆོས་སྡེ་དང་རི་ཁྲོད་རྙིང་གསོ་གསར་འཛུགས་རྒྱ་ཆེར་མཛད་པ་དང༌། ཕྱག་ཆེན་ལྷན་ཅིག་སྐྱེས་འབྱོར་གྱི་ཁྲིད་ཡིག་རྒྱས་འབྲིང་བསྡུས་གསུམ། དབུ་མ་འཇུག་པ་དང༌། མངོན་པའི་འགྲེལ་པ་སོགས་གསུང་རབ་པོ་ཏི་བཅུ་སྐོར་བཞུགས། རྗེས་སྒྲུབ་དགོངས་རྫོགས་ཀྱང་ཇོ་བོ་རིན་པོ་ཆེར་གསེར་ཞོ་སུམ་བརྒྱ་ལས་གྲུབ་པའི་མཎྜལ་སོགས་དབུས་གཙང་ཁམས་གསུམ་རྟེན་གསུམ་ལ་མཆོད་པ་དགེ་འདུན་ལ་མང་འགྱེད་རྒྱ་ཆེ་བ་དང༌། དངོས་པོ་མཐའ་ཡས་པ་ལས་གྲུབ་པའི་གསེར་གདུང་མཆོད་རྟེན་ཆེན་པོ་འགྲན་ཟླ་བྲལ་བ་དང་སྣང་བརྙན་རིན་པོ་ཆེ་རྣམས་བཞེངས་ཤིང་སླར་ཡང༌། ཟངས་ཁལ་དྲུག་བརྒྱ་སོ་བདུན།
གསེར་ཞོ་ཉིས་སྟོང་དགུ་བརྒྱ། དངུལ་ཆུ་ཞོ་ཆིག་ཁྲི་བརྒྱད་སྟོང་བདུན་བརྒྱ་སོགས་ལས་བཤད་སྒྲུབ་གླིང་གི་ལྷ་ཁང་གི་གསེར་ཐོག་ལེགས་པར་བསྒྲུབས་ཏེ་བཟོ་བོ་རྣམས་ལའང་གསེར་ཞོ་ཆིག་སྟོང་ཉིས་བརྒྱ་སུམ་ཅུའི་རྩིས་ཀྱི་དངོས་པོ་བཟང་དགུའི་ཡོན་སྦྱར་བ་སོགས་ཆོས་རྗེ་དེ་ཉིད་ཀྱི་དགོངས་པ་ཡོངས་སུ་རྫོགས་པར་བྱས་སོ།། རྗེ་དེའི་ཞལ་སློབ་ནི། གཙོ་བོ་ཞྭ་དམར་ཐམས་ཅད་མཁྱེན་པ་ཆོས་ཀྱི་དབང་ཕྱུག ། དྭགས་པོ་བཀྲ་ཤིས་རྣམ་རྒྱལ་གྱི་སྤྲུལ་སྐུ། གློ་བོ་སྤྲུལ་སྐུ། རྗེ་ཏཱ་ར་ན་ཐ། སི་ཏུ་ཆོས་ཀྱི་རྒྱལ་མཚན། དཔའ་བོ་གཙུག་ལག་རྒྱ་མཚོ། འབྲི་ཁུང་རིན་ཆེན་རྣམ་རྒྱལ།
སྟག་ལུང་ཀུན་དགའ་བཀྲ་ཤིས། གྲུབ་ཐོབ་བློ་གྲོས་ནོར་ལྡན། རི་བོ་ཆེའི་མཚོ་སྐྱེས་རྡོ་རྗེ། ཀརྨ་གྲགས་རྣམ། ཏྲེ་ཧོ་བསླབ་གསུམ་རྒྱ་མཚོ། ཟུར་མང་ལེགས་བཤད་སྒྲ་དབྱངས་སོགས་ལུང་རྟོགས་རྒྱ་མཚོའི་ཡོན་ཏན་གྱིས་ཕྱུར་བུར་གཏམས་པའི་སྐྱེས་ཆེན་མང་དུ་བྱུང་ངོ༌།། །། བཅུ་པ་ཆོས་དབྱིངས་རྡོ་རྗེའི་རྣམ་ཐར། བཅུ་པ་རྒྱལ་མཆོག་ཆོས་དབྱིངས་རྡོ་རྗེའི་རྣམ་ཐར་མདོར་བསྡུས་ནི། ཆོས་རྗེ་གོང་མ་བདེ་བར་གཤེགས་ཁར་གར་དབང་ཐམས་ཅད་མཁྱེན་པའི་དྲུང་དུ་མཆོག་གི་སྤྲུལ་སྐུ་ཕྱི་མ་གང་དུ་བྱོན་པའི་བཀའ་ཤོག་ཞིབ་རྒྱས་གནང་བ་ལྟར། མདོ་ཁམས་རོལ་ཆེན་བཅོ་བརྒྱད་ལས་སྨད་རོལ་དེང་སང་འགུ་ལོག་ཏུ་གྲགས་པའི་ཡུལ་ན་ཡབ་དྷི་ཚ་ཁྱི་ཀུ་ཐར་  དང༌།
ཡུམ་ཨ་མཚོ་གཉིས་ཀྱི་སྲས་གསུམ་གྱི་ཆེ་བ་ནམ་མཁའ། འབྲིང་བ་ཨ་འབུམ། ཆུང་བ་རྗེ་འདི་ཉིད་སྟེ། ཤིང་འབྲུག་ནག་ཟླའི་ཉེར་བརྒྱད་ཉི་ཤར་དུས་ཡུམ་ལ་གནོད་པ་མེད་པར་འཁྲུངས། ལྷུམས་སུ་ཞུགས་དུས་ཡུམ་གྱི་རྣལ་ལམ་དུ་གུ་རུ་པདྨའི་སྐུ་འོད་ཟེར་དང་ལྡན་པ་ལུས་ལ་ཐིམ་པ་སོགས་ངོ་མཚར་དུ་མ་རྨིས་པས། ཡུམ་གྱིས་མཚན་ཨོ་རྒྱན་སྐྱབས་སུ་བཏགས། སྐུ་འཁྲུངས་མ་ཐག་ཙོག་པུར་བཞུགས་པ་དང༌། དེ་ནས་ཕྱོགས་ཕྱོགས་སུ་གོམ་རེ་འདོར་བ་དང༌། ཡིག་དྲུག་དང་རྡོ་རྗེ་གཅོད་པའི་སྙིང་པོ་གསུངས། དགུང་ལོ་གཅིག་བཞེས་སྐབས་བླ་མ་ཞིག་ལ་ཡུམ་གྱིས་དབང་ཞུས་ཀྱང་སྤྲུལ་པའི་སྐུ་ནས་གསན་མ་འདོད།
གུ་རུའི་སྤྲུལ་པ་ཁྱི་ཐུལ་དགའ་རབ་རྡོ་རྗེ་ཟེར་བ་ལ། འདི་ཁྱི་ཐུལ་མིན། རང་བྱུང་དགའ་རབ་རྡོ་རྗེ་ཡིན་གསུངས་ནས་ཕྱག་མཛད་དབང་དང་བྱིན་རླབས་ཞུ་བ་གནང༌། ཆོས་རྗེ་གོང་མ་ལྷ་བྲིས་ལ་ཆེར་མཁས་པ་མི་བཞུགས་པས། སྐུ་འཁོར་ལྷ་བྲིས་སྤྲུལ་སྐུ་ཕན་བདེ་སོགས་ཀྱིས་འཕྱས་པས། སླད་ནས་ཁྱོད་རྣམས་ལ་སྐྱེངས་པ་སྟེར་ རོ། ། ཞེས་གསུངས་པ་ལྟར། སྐུ་ཆུང་ངུ་ནས་ལྷ་སྐུ་བྲི་བ་དང༌། བལ་སྐུད་ཁ་དོག་སྣ་ཚོགས་པས་སིའུ་གྲུབ་པ་མཛད། བཀྲ་ཤིས་ཟེར་བས་རྒྱབ་ཏུ་ཁུར་ནས་སོག་མའི་པི་པི་བསྒྱུར་པས།
ང་ཀརྨ་པ་ཡིན་རྒྱ་གླིང་ལེགས་པར་བུས་ཅིག་གསུངས། ཐུགས་སྙིང་རྗེ་ཆེན་པོ་རང་འཁྲུངས་སུ་མངའ་བས། ལུག་གི་བལ་འབྲེག་སྐབས། འདི་འདྲ་སེམས་ཅན་ལ་གནོད་པ་མ་བྱེད་གསུངས་ཞིང་བཤུམ། སེམས་ཅན་རྣམས་ལ་ཡིད་བྱམས་པ།། མཛའ་བཤེས་དམ་པའི་སྐྱེ་བོ་བཞིན།། ཕྱུགས་ལུག་ཁྱུ་རྣམས་གང་དུ་ཡང༌།། མཐོང་བར་བྱས་པ་ང་ཡིན་ཞེས།། སྡུག་ཅིང་ཡིད་ལ་བབ་པར་གྱུར། ། གསུངས།
ཉིན་ཅིག་ཡབ་ཀྱིས་རྟ་པང་དུ་ཁྱེར་ནས་བྱོན་པས། རྟ་ལྕག་ངང་སྲབ་སྐྱོག་ང་ལ་གཏོད་གསུངས། ཕུལ་བས། བག་མེད་ཀུན་ཏུ་འགྲོ་བ་འདི༌།། ཡང་དང་ཡང་དུ་བསྐུལ་བྱས་ནས།། ཁ་ལོ་དག་ཀྱང་ལེགས་བསྒྱུར་པས།། ཐར་པ་ཞི་བའི་གྲོང་དུ་དེང༌།། འགྲོ་རྣམས་ཀུན་ཏུ་བསྐུལ་བ་ཡིན། ། གསུངས། ཡང་ཆུ་རྒྱུན་དང་ཆར་པའི་ཆུས་ཁྲུས་མཛད་ནས།
ལུས་ནི་དག་བྱེད་ཆུ་ཡིན་ཏེ།། གསུང་རབ་ཆུ་བོའི་རྒྱུན་གང་གིས།། ཡིད་ཀྱི་སྙོགས་པ་དག་པར་བྱེད།། ཞེས་སོགས་གསུངས། བཟའ་བཏུང་གི་ཚེ་ཡང་ཕྱག་ཕྲེང་བསྣམས་ཏེ་ཡིག་དྲུག་གསུངས། སྐབས་དེར་ཀརྨ་པའི་སྤྲུལ་སྐུ་འགུ་ལོག་གི་ཡུལ་དུ་འཁྲུངས་སོ་ཞེས་ཡོངས་སུ་གྲགས་པས། ལྕགས་མོ་བླ་མ་ཁུ་དབོན་གྱིས་གཡོ་སྒྱུས་ངན་བཤམས་ཀྱིས་འགུ་ལོག་དཔོན་པདྨ་དང༌། ཡབ་ཡུམ་བཅས་ལ་ནོར་མང་དུ་བྱིན་ནས་སྤྲུལ་པའི་སྐུ་ཡབ་ཡུམ་དང་བཅས་པ་ལྕགས་མོའི་བླ་མར་སྦྱིན་དགོས་བྱས་ནས་གདན། དགུང་ལོ་ལྔ་པར་དཀོར་རྫས་འདོད་ནས་རྨ་ཆུའི་ཕྱོགས་སུ་ཁྲིད། རྨ་སྤོམ་རའི་བསུ་སྐྱེལ་བྱས།
འཇའ་འོད་དང་མེ་ཏོག་གི་ཆར་བབས། རི་དྭགས་མང་པོ་རྗེས་སུ་འབྲངས། འབུལ་བ་མང་དུ་བྱུང་བ་རྣམས་ལྕགས་མོ་ཁུ་དབོན་གྱིས་ཧབ་ཐོབ་བྱས། སྐབས་ཤིག་ཀརྨ་པའི་སྤྲུལ་སྐུ་འབྲི་ཁུང་དུ་འཁྲུངས་ཟེར་བའི་སྦིར་གཏམ་བྱུང་བ་ན། ལྕགས་མོ་བ་རྣམས་ཀྱིས་རང་རེའི་ཁང་སྟེང་གི་ཕྲུག་གུ་ཕ་བུ་འདི་རྣམས་གར་འགྲོ་ཡང་སོང་ཟེར་ནས་ཁོ་རང་རྣམས་དབུས་སུ་ཆས། ཞྭ་དམར་ཐམས་ཅད་མཁྱེན་པ་ཙ་རི་མཚོ་དཀར་དུུ་བཞུགས་སྐབས་གཟིམ་དཔོན་མངོན་དགའ་ཞབས་ཕྱི་བཅས་གསང་ཁོ་གནས་བཏང་ཏེ། ཨོ་རྒྱན་ཆེན་པོས་རྡོ་རྗེའི་གསུང་གི་སྩལ་བའི་ཆོས་དབྱིངས་རྡོ་རྗེ་ཞེས་པའི་མཚན་དང༌། ཞབས་བརྟན་བདེན་ཚིག་དང༌། སྟན་དཀར་སོགས་དང་སྐུ་རིམ་སོགས་ཀྱི་ཕྱག་རིས་གནང༌། འཇང་ས་ཐམ་རྒྱལ་པོ་དང་དབུས་གཙང་རྣམས་ནས་ཇ་འདྲེན་དང་བཀུར་སྟི་རྒྱ་ཆེར་སླེབས།
དགུང་ལོ་བདུན་པར་ཡང་རི་དྲུང་པ་ཤག་རོག་པ་ཞེས་མེ་ཏོག་ཞུབ་ཅན་དགེ་སློང་དུ་བརྫུ་བ་དེས་ཚོགས་གུར་དུ་སྤྱན་དྲངས་ཤིས་པ་བརྗོད་པའི་ཁུལ་བྱས། དེ་ནས་རྒྱལ་ཟླའི་བཅུ་བཞི་ལ་ཞྭ་དམར་ཐམས་ཅད་མཁྱེན་པའི་སྒར་ཆེན་དང༌། ཟུར་ལྕོག ། ཉིན་བྱེད་སོགས་ཀྱི་དགེ་འདུན་སུམ་སྟོང་ལྷག་པ་དེར་ཕེབས། བཅོ་ལྔའི་ཉིན་རྒྱལ་ཕུར་འཕྲོད་ལ་ཡབ་སྲས་ལྷན་རྒྱས། ལོ་གསར་མཆུ་ཟླའི་ཉེར་གསུམ་ལ་གར་དབང་ཐམས་ཅད་མཁྱེན་པ་ཉིད་ཀྱིས་སྤོས་འཛིན་མཛད་དེ་སྒར་ཆེན་དུ་སྤྱན་དྲངས་སེང་ཁྲིར་མངའ་གསོལ་ཤིས་བརྗོད་མཛད། ཞྭ་ནག་གསེར་མདོང༌། ཕྱག་ཐམ། དབུ་གདུགས་སོགས་ཉེར་སྤྱད་དང་མཆོད་སྤྲིན་སྤྲོས། ཆོས་སྡེ་ཁག་སོ་སོ་ནས་ཀྱང་བཀུར་སྟི་བགྱིས།
དབུ་ཞྭ་སྒྲོན་ནས་བསྔོ་སྨོན་མཛད། ཞྭ་དམར་ཐམས་ཅད་མཁྱེན་པས། སྤྲུལ་པའི་སྐུ་ཡབ་ཡུམ་བཅས་ངེད་ལ་འབུལ་དགོས་ཚུལ་གསུངས་པ་ལ་ཡང་རི་དྲུང་པ་དང་ལྕགས་མོ་བ་བློ་མཐུན་གྱིས་སྤྲུལ་པའི་སྐུ་ཞྭ་དམར་ལ་གཏད་ན་དཀོར་རྫས་རྣམས་ལ་དབང་བྱ་མི་ཡོང་པར་དོགས་ནས་འབུལ་དུ་མ་འདོད། དེར་སི་ཏུ་རིན་པོ་ཆེ་ཕེབས་པ་ལའང༌། ཡང་ལྕགས་གཉིས་ནས་ཞིབ་མཇལ་གནང་དུ་མ་སྟེར། སོག་པོ་རྒྱལ་པོ་ཁོ་ལོ་ཇིས་ཡབ་སྲས་གདན་འདྲེན་བྱུང་བས། སོག་པོ་དང་སྒར་པས་སྤྲུལ་པའི་སྐུ་འཕྲོག་པར་དོགས་ནས་ཕྱོགས་གཞན་དུ་བྲོས་ཐབས་སུ་སྤྱན་དྲངས། སྐབས་དེར་ཚེ་དབང་བརྒྱ་རྩ་ཙམ་ལས་ཡབ་སྲས་ལྷན་རྒྱས་སུུ་ཕེབས་པའི་འབྲེལ་བཅད་པས་རྟེན་འབྲེལ་གྱི་སྒོ་ཐམས་ཅད་ཕྱིན་ཅི་ལོག་པར་གྱུར་ནས་ཀར་བསྟན་ལ་ཉམས་ཆག་ཆེན་པོ་བྱུང་བར་གྲགས། ཉིན་ཅིག་ཆུ་འགྲམ་ནས་རྡོ་མི་མགོ་ཙམ་ཞིག་བཅག་པས་ཁོག་ནས་འབུ་ལྗང་ཁུ་མང་པོ་བྱུང་བ་ལ་སེམས་ཅན་དམྱལ་བ་སྙིང་རེ་རྗེ་ཨོཾ་མ་ཎི་པདྨེ་ཧཱུྃ། གསུངས་ལྟ་སྟངས་མཛད་པའི་མོད་ལ་འཕོས།
དགུང་ལོ་བརྒྱད་པར་རྒྱུད་ནས་བཤད་པའི་འཁྲུལ་འཁོར་རྣམས་རྩལ་བཟོ་དང༌། སྐུ་གཟུགས་མང་པོ་བྲིས་འབུར་གྱིས་བཞེངས་པ་ཐམས་ཅད་མིག་གི་བདུད་རྩི་ཁོ་ན་གྲུབ། གོང་མ་དཔེན་ལའི་འབུལ་ཆེན་ཙན་དན་དཀར་པོ་རྒྱ་མ་ལྔ་བཅུ། ཕྱི་ནང་གི་གོས་ཡུག་ཉིས་བརྒྱ་སོགས་རྒྱ་ཆེར་འབྱོར། གཞན་ཡང་ཕྱོགས་ཀྱི་དད་འདུས་མང་པོས་མཇལ་འབུལ་རྒྱ་ཆེན་བྱས། འཇང་ས་ཐམ་རྒྱལ་པོས་གདན་འདྲེན་བྱུང༌། སྐབས་དེ་རྣམས་སུ་ཞྭ་དམར་ཐམས་ཅད་མཁྱེན་པའི་ཕྱག་ཕྲེང་ལ་གཅེས་སྤྲས་དང་གསོལ་འདེབས་སོགས་མྱུར་དུ་མཇལ་བའི་ཐུགས་སྨོན་ཁོ་ན་གནང༌། དབུས་གཙང་གི་ཞུ་ཡིག་ལེགས་པ་ལ་དཔེར་མཛད་ནས་རྩལ་རིས་མཛད་པས་ཡི་གེ་འབྲི་ཀློག་ལ་ཟླ་མེད་པར་གྱུར། འབུམ་ཉག་ཏུ་རྡོ་ལ་ཞབས་རྗེས་སྩལ། ཀམ་པོ་རྡོ་རྗེ་དཔལ་བརྩེགས་ཀྱིས་བསུ་བ་བྱས་གནས་ནང་དུ་བྱོན།
ཀོང་པོ་དང་རི་ཆབ་སོགས་ཀྱིས་འབུལ་བ་བྱུང༌། འཁྲུགས་རྩོད་རྣམས་བསྡུམ། འདི་སྐབས་འཕྲལ་དགོས་ཀྱི་འདོན་ཆོག་ཕལ་ཆེར་ཐུགས་འཛིན་མཛད། སླར་ཡང་འཇང་རྒྱལ་པོ་དང༌། སོག་པོ་རྒྱལ་པོས་གདན་འདྲེན་བྱུང་ནས་སོག་ཡུལ་དུ་བྱོན། རྒྱལ་པོ་ངའི་ཆིང་སོགས་སྐྱ་སེར་ཐམས་ཅད་སྲོག་སྡོམ་ལ་བཀོད། རི་ལ་མེ་ཤོར་བ་ཕྱག་ནས་གནང་བས་ཞི། དགུང་ལོ་བཅུ་གཅིག་པར་དབུས་ཕྱོགས་སུ་ཐེགས། ཕ་བོང་ཞབས་ཆེན་དུ་ཞབས་རྗེས་གཉིས་བྱོན། ཚེར་ལུང་དྲུང་པ་དང་གར་དབང་པས་སྤྱན་དྲངས་ནས་ཟུར་མང་དུ་བྱོན།
བདེ་མཆོག་གི་ཚོགས་དབུར་ཕེབས། དབུ་ཞྭ་སྒྲོན་སྐབས་དེ་དག་དུའང་ཀར་ཟུར་རྣམས་ཀྱིས་ཞྭ་དམར་གྱི་ཕྱོགས་བྱས་ནས་འཕྲོག་དོགས་ནས་ཡང་ལྕགས་གཉིས་ཀྱིས་དགྲ་ཟོན་ཆེར་བྱས། སྤམ་གཞུང་དུ་རྔོན་པའི་ཤ་ཁྱིས་རྐྱང་ཞིག་དད་པ་གཟིམ་གུར་སྒོར་སྐྱབས་ཞུ་བར་སླེབས་པ། གཡུང་ནོར་བཞིན་རྗེ་ཉིད་ཀྱིས་ཕྱག་དབང་གནང༌། ཕྱག་མདུད་བཏགས་ཚེ་ཐར་བར་མཛད་པས་ཤ་ཁྱི་དང་མ་བུ་ལྟར་གྱུར། རྔོན་པ་ལ་རིན་གནང༌། ཁོས་སྲོག་སྡོམ་ཕུལ། རིམ་པར་འབྱོན་ལམ་གྱི་སྐྱེ་འགྲོ་ཐམས་ཅད་ཆོས་དང་ཟང་ཟིང་གི་སྦྱིན་པས་དགེ་བཅུ་ལ་བཀོད་པ་སོགས་འབྲེལ་ཚད་དོན་ལྡན་དུ་མཛད། གཉེན་ཆེན་ཐང་ལྷ་ཉིད་བསུ་བར་བྱུང་བ་ཁྱེའུ་དཀར་པོ་ཟུར་ཕུད་ལྔ་ལྡན་ལག་ན་ཤེལ་གྱི་སྤོས་ཕོར་ཐོག་པ་ཞིག་ཕལ་ཆེར་གྱིས་མཐོང༌། གཟིམ་གུར་འཇའ་འོད་ཀྱིས་གང་མེ་ཏོག་གི་ཆར་བབས།
བསུ་བའི་བཀོད་པ་རྒྱ་ཆེར་བཅས་ཡངས་ཅན་དང་མཚུར་ཕུར་ཕེབས། སེང་ཁྲི་ཆེན་པོར་མངའ་གསོལ། མཚུར་ནང་གི་ལུང་པ་ཐམས་ཅད་འཇའ་འོད་ཀྱིས་ཁེངས་པ་སོགས་སྔོན་དེ་བཞིན་གཤེགས་པ་རྒྱ་ནག་ཕོ་བྲང་དུ་བྱོན་སྐབས་ཀྱི་ཆོ་འཕྲུལ་ངོ་མཚར་ཚུལ་མཐུན་པ་བྱུང༌། དགུང་ལོ་བཅུ་གཉིས་པར་རྟེན་གན་དྷོ་ལའི་དྲུང་དུ་རྗེ་དཔའ་བོ་གཙུག་ལག་རྒྱ་མཚོ་ནས་གཙུག་ཕུད་མཆོད་དེ་ཡོངས་རྫོགས་དགེ་བསྙེན་བསྒྲུབས། དཔལ་ལྡན་འཇིག་རྟེན་གསུམ་གྱི་འདྲེན་པ་སྐུ་བཞི་ལྷུན་གྲུབ་ཆོས་དབྱིངས་ཀུན་ཏུ་ཁྱབ་པའི་ཕྲིན་ལས་རྟག་པའི་རྡོ་རྗེ་འགྱུར་མེད་ཡིད་བཞིན་སྙིང་པོ་རྒྱས་པ་ཟླ་མེད་མངོན་པར་མཐོ་བའི་དཔལ་ཞེས་མཚན་གསོལ། བརྟན་བཞུགས་དང་སྒྲོལ་དཀར་རྗེས་གནང་གིས་སྣ་དྲངས་ཏེ་རྒྱལ་བའི་བཀའ་འགྱུར་རིན་པོ་ཆེ་དང༌། རྒྱུད་མན་ངག་འགྲེལ་བ་འགྲེལ་བཤད། དབང་རྗེས་གནང་བཀའ་བརྒྱུད་གོང་མ་རྣམས་ཀྱི་བཀའ་འབུམ་སོགས་ཟབ་ཅིང་རྒྱ་ཆེ་བའི་དབང་ལུང་ཁྲིད་གསུམ་མཐའ་ཡས་པར་གསན་པ་ནི་ཞིབ་པར་རྣམ་ཐར་རྒྱས་པར་གསལ། ཆོས་རྗེའི་ཞལ་ནས། རྣམ་འདྲེན་དཔའ་བོ་རིན་པོ་ཆེ་ལ།
ཉིད་སྐུ་ཚེ་ཇི་ཙམ་བཞུགས་འོང་ཞུས་པས། བདག་ལ་མངོན་ཤེས་སོགས་མེད་པས་མི་ཤེས་ལགས་ཞུས་པས། ཉིད་དགུང་ལོ་དྲུག་ཅུ་རེ་གསུམ་པར་བཞུགས་པ་དེས་ཁས་ཐེག་གསུངས། མདོ་སྡུད་པ་ཐུགས་དམ་ཆག་མེད་མཛད། གཙང་སྡེས་སྤྱན་དྲངས་པའི་འབྱོན་ལམ་དུ། མཚོ་མོ་ནག་རིང་ལ་མཚོ་རྫས་ཕུལ་བས་མཚོ་ནང་ནས་རོལ་མོའི་སྒྲ་གྲགས། ནམ་མཁའ་འཇའ་འོད་ཀྱིས་ཁེངས། ཟབ་ཕུ་ལུང་དུ་ཨོ་རྒྱན་ཆེན་པོ་འཁོར་བཅས་ཞལ་གཟིགས། གཙང་སྡེ་ཕུན་རྣམ་པས་བསུ་བ་ཆེན་པོས་རྣམ་གླིང་ཀླུ་སྡིང་དུ་སྒར་ཕབ། འབུལ་ཆེན་བསྟབ།
གསུང་རབ་གླིང་དུ་རྗེ་དགུ་པའི་ཕྱག་རིས་སྡེབ་རིས་མཇལ་བས་ལྷ་བཟོའི་བྲིས་པ་དང་མི་འདྲ་བ་ངོ་མཚར་ཆེ་བར་འདུག་གསུངས། ཡང་ལྕགས་གཉིས་ནས་ལྷོ་བྲག་སྒར་པར་ཐུགས་ཡུན་མང་པོ་ཞུས་པར་རྗེ་ཉིད་ནས་སླད་ནས་དེ་འདྲ་མི་བྱེད་པའི་བཀོད་འདོམ་གནང༌། པ་ནམ་དུ་བྱིས་པ་གཡུ་མདོག་ཅན་ཞིག་བྱུང་ནས་བཏུད་པ།
སྔོན་རྗེ་རང་འབྱུང་པས་དམ་ལ་བཞག་པའི་ཀླུ་བདུད་མཆེད་གསུམ་ལས་གཡུ་གར་ཅང་ཡིན་པར་རྗེ་དཔའ་བོས་གསུངས། གཙང་སྡེས་བསུ་བ་རྒྱ་ཆེན་པོས་བསམ་རྩེ་ཀླུ་སྡིང་དུ་ཕེབས། དབུ་ཞྭ་སྒྲོན། འབུལ་ཆེན་བསྟབས། ལས་ཞྭ་གོས་གསེར་ཐམ་སོགས་གནང༌། རྒྱལ་སྲས་ཀརྨ་བསྟན་སྐྱོང་དབང་པོས་མཇལ་མཆོད་སྤྲིན་སྤྲོས། འདི་སྐབས་ཀ་ལ་པའི་རི་མོ་གསན།
སྙན་ངག་ནི་རྗེ་དབོན་ནམ་མཁའི་ཐུགས་འཛིན་བྱེད་པ་གསན་པ་ཙམ་གྱིས་མཁྱེན། རྟེན་གསུམ་གྱི་སྐུ་རྒྱུ་དང་ཆག་ཚད་སོགས་ལ་མཁྱེན་པ་ཟླ་མེད། ཁ་ཆེའི་ལི་མ་ལ་ལྷག་པར་མཉེས། ཡབ་ཡུམ་དབོན་གཉིས་བཅས་ཡང་ལྕགས་གཉིས་ཀྱིས་གཙང་སྡེར་ཕྲ་མ་ཞུས་ནས་སྒར་ནས་དབྱུང་བར་བྱས། བྱང་པ་བདག་པོ་སོགས་ཀྱིས་མཇལ་འབུལ་སླེབས། རྒྱ་གོང་མ་ཏ་མིང་ཝན་ལིའི་གསེར་ཡིག ། ཕྱི་ནང་གི་གོས་ཡུག་བརྒྱད་ཅུ་སོགས་འབུལ་ཆེན་འབྱོར། ལྷོ་བྲག་ཏུ་རྗེ་དཔའ་བོས་འབུལ་ཆེན་བསྟབས། རོང་པོའི་རྫ་ལ་བྱོན་སྐབས་ཞབས་རྗེས་སྩལ། ས་སྐྱོང་ཁྲི་དྲུང་དཔོན་བློན་གྱིས་བསུ་བཀོད་ཆེན་པོས་སྣེའུ་གདོང་རྩེར་ཕེབས།
དེ་སྐབས་ས་ཐམ་རྒྱལ་པོས་གསེར་ཡིག་དང༌། རྒྱ་འཇང་གི་ཁྱད་ནོར་མང་པོ་ཕུལ་བ་སླེབས། ཙ་རི་ཕྱོགས་སུ་བྱོན། དགའ་མ་མོར། གནས་བརྟན་བཅུ་དྲུག་དགྲ་བཅོམ་ཁྲི་དང་དྲུག་སྟོང་བཞི་བརྒྱས་བསྐོར་བ་བཞེངས། སྤྱིར་གར་བྱོན་རྣམས་སུ་གདུལ་བྱ་ཐམས་ཅད་སྦྱིན་པ་གསུམ་གྱིས་ཚིམ་པར་མཛད། རི་ཁྲོད་འཛིན་པའི་ཁས་ལེན་ཞུས་ན་རྗེ་མི་ལའི་སྐུ་རེ་དང༌། ཡིག་དྲུག་དུང་འདོན་པའི་ཁས་ལེན་ཞུ་བ་རྣམས་ལ་འཕགས་པའི་སྐུ་རེ་ཕྱག་བྲིས་མཛད་པ་གནང༌། ཁྱིམ་པ་ཕལ་ཆེར་སྲོག་གཅོད་སྤོང་བའི་སྡོམ་པ་ལ་བཀོད་ཤ་ཆང་གི་མགྲོན་སྟོན་མི་བཞེས། གཞན་ལའང་མི་གནང༌།
ཚེ་རིང་འདོད་ན་སྲོག་གཅོད་སྤོང༌། བསོད་ནམས་འདོད་ན་དཀོན་མཆོག་མཆོད་གསུངས་པ་མ་གཏོགས་བོན་སྔགས་བོས་ནས་འདྲེ་མཆོད་གྱིས་མི་གསུངས། ཀོང་པོར་རིག་འཛིན་འཇའ་ཚོན་སྙིང་པོས་མཇལ། ཆོས་བདག་ཏུ་གཏེར་ལུང་བཞིན་དཀོན་མཆོག་སྤྱི་འདུས་དང་རྟ་ཕག ། གཏེར་རྫས་སོགས་ཕུལ། སྨྱུང་གནས་རས་ཆེན་སྐུ་ན་ཆེས་སྨིན་པས་ཁྱོགས་ལ་གདན་ནས། འཁོར་སྨྱུང་གནས་པ་བརྒྱ་ཕྲག་དུ་མས་བསྐོར་བ་མཇལ་དུ་བྱུང༌། ན་བཟའ་སོགས་གནང་སྦྱིན་དུ་མ་མཛད། རྗེ་དཔའ་བོ་སྐུ་བསྙུན་པ་ལ་རིམ་གྲོ་དང་བསྙུན་གཡོག་ཀྱང་ཆོས་རྗེ་ཉིད་ནས་མཛད། བསྙུན་ལས་གྲོལ།
བཀའ་ཆོས་ནི་ལོ་གྲངས་མང་པོར་ནར་མར་གསན་པས་སྨོས་མེད། ཡང་ལྕགས་གཉིས་ཀྱི་ངན་མཚང་རྣམས་རྗེ་དཔའ་བོ་ནས་བརྟོལ་བར་མཛད་པས། སྐུ་རབ་དང་གཙང་སྡེ་བཀའ་བགྲོས་ནས་གཉིས་ཀ་སོ་སོར་མཚམས་ལ་སྡོད་དུ་བཅུག ། ལྕགས་མོ་བ་གཞན་རྣམས་རང་ཡུལ་དུ་བརྫངས་ཏེ་སྒར་ཆེན་གྱི་གེགས་ཚོགས་རྣམས་རྒྱང་བསྲིངས། དེ་རྗེས་སྡེ་པ་སྤེལ་དམར་ནས་བསྐུལ་ཏེ་གཙང་སྡེས་ཡང་ལྕགས་གཉིས་བཙོན་དུ་བཟུང༌། ཞྭ་དམར་རིན་པོ་ཆེས་གནང་ཆ་བཅས་ཞུས་ཀྱང་རྩི་འཇོག་མེད་ཁར་གཙང་སྡེས་སྐུ་རབ་པ་ལ་དམག་དྲངས། ཆོས་རྗེ་ནས། ཞྭ་དམར་རིན་པོ་ཆེ་ལ་མྱུར་དུ་མཇལ་བའི་སྐལ་བཟང་སྩོལ་ཕྱིར་འབྱོན་པ་དང༌། སྐུ་རབ་པ་དཔོན་འབངས་ཉེས་མེད་རྣམས་ལ་འཇིགས་སྐྱོབས་གནང་དུ་གསོལ་ཞུས་པས། ཞྭ་དམར་ཐམས་ཅད་མཁྱེན་པ་བྱོན།
ཞྭ་དམར་ནག་དཔའ་བོ། ཏྲེ་ཧོ་བཅས་ཡབ་སྲས་ལྷན་རྒྱས་པའི་ལེགས་ཚོགས་བྱུང༌། ཆོས་རྗེའི་ཡབ་ཡུམ་དང་དབོན་གཉིས་ཀྱང་སྒར་དུ་ཆུད། གཙང་སྐུར་གཉིས་ལ་ཡབ་སྲས་ལྷན་རྒྱས་ཀྱིས་བཀའ་ནན་སྩལ་ཡང་གཙང་སྡེས་མ་ཉན། སྐབས་དེར་གཙང་སྡེ་རྒྱལ་བ་ལྟར་བྱུང་ཡང་བླ་མའི་བཀའ་བཅག་པས། མཐོང་ཆོས་འབྲས་བུ་ཅན་གྱི་ལས།། ཞིང་དང་བསམ་པའི་ཁྱད་པར་ལས།། གསུངས་ལྟར་ཡར་ལམ་གཙང་སྡེ་ཕུན་རྣམས་བྲུམ་པས་གྲོང༌། ཡབ་སྲས་གཙང་ཕྱོགས་སུ་གདན་དྲངས་ཀྱང་མ་བྱོན་པས། སྐུ་ཚབ་རྣམས་ནས་སྐུར་ཞུས་མང་པོ་བྱས།
ཡང་རི་དྲུང་པ་ཤག་རམ་འདི་འཕྲལ་དུ་ལུགས་གཉིས་འཛོམ་པ་ལྟར་སྣང་ཡང་སྔོན་སྨོན་ལམ་མ་དག་པའི་དབང་གི་ཞྭ་དམར་རིན་པོ་ཆེ་ལ་སྡང་དྲག་པས་ཡབ་སྲས་ལྷན་རྒྱས་དང་ལེགས་ཚོགས་ཀྱི་གེགས་ཆེན་ཡིན་པར་གྲགས། སྐབས་དེར་ཡུ་གུར་ནས་ཆ་གར་རྒྱལ་པོ་དང་ཁར་ཁའི་རྒྱལ་པོ་རྣམས་ཀྱིས་འབུལ་སྐྱེལ་འབྱོར། ཞྭ་དམར་རིན་པོ་ཆེ་ནས་སྐུ་ཆས་སྒར་གཞིས་གྲྭ་འཁོར་ཚང་མ་རྒྱལ་བའི་དབང་པོར་ཕུལ། རྒྱལ་ཚབ་སྤྲུལ་སྐུ་ངོས་འཛིན་མཛད། དེ་ནས་གཙང་སྡེས་ཡར་འདྲེན་དུ་སྤྱན་དྲངས་པས་ལྷན་རྒྱས་བྱོན། འབུལ་ཆེན་ཕུལ། དགུང་ལོ་ཉེར་གཅིག་པར། ཞྭ་དམར་རིན་པོ་ཆེས་མཁན་པོ་དང༌། དཔལ་གཙུག་ལག་རྒྱ་མཚོ་སློབ་དཔོན། སི་ཏུ་ཆོས་ཀྱི་རྒྱལ་མཚན་གྱིས་གསང་སྟོན་བཅས་དགེ་འདུན་གྱི་དབུས་སུ་བསྙེན་རྫོགས་མཛད།
ལྷ་ས་དང་གནམ་མཚོར་བྱོན་ནས་མཚུར་ཕུར་ཕེབས། ཞྭ་དམར་ནག་ལྷན་རྒྱས་ནས་ལྕགས་རི་བཞེངས་པའི་ས་འདུལ་བུམ་གཏེར་སོགས་མཛད། རྗེ་གར་གྱི་དབང་པོ་ནས་དབང་ཆོས་མང་པོ་གསན། རྗེ་དཔའ་བོ་ནས་བཀའ་ཆོས་འཕྲོ་རྣམས་གསན། ཆོས་རྗེ་ཉིད་ཀྱིས་ཕྱག་བྲིས་ལྷ་སྐུ་དུ་མ་སོགས་ཕུལ། སླར་ཡང་གཙང་སྡེས་སྤྱན་དྲངས་ཏེ་བྱོན། ཆིབས་བསུ་སེར་སྦྲེང་བཅས་རྒྱའི་རྩེར་ཕེབས། འབུལ་ཆེན་ཕུལ། བཙོན་ཐམས་ཅད་བཏོན། དེ་ནས་རིམ་པར་ས་སྐྱར་ཕེབས།
བདག་ཆེན་དང་ཞལ་འཛོམ་གནང༌། རྩིབ་རིར་གྲུབ་ཐོབ་རྣམས་ཞལ་གཟིགས། དིང་རི་གླང་འཁོར་དུ་ཐུགས་དམ་འཕེལ། དམ་པ་ཀུན་དགའ་ཞལ་གཟིགས། ཚེ་རིང་མས་བསུ་བ་བཅས་ཆུ་དབར་དུ་ཕེབས། རྗེ་མི་ལ་སྣམ་སྦྱར་བཞེས་པ་ཞལ་འཛུམ་ཅན་ཞལ་གཟིགས། གཙུག་ལག་ཁང་བཞེངས་པར་ཡབ་སྲས་གཉིས་ཀས་ས་རྡོ་སྐུ་རྒྱབ་ཏུ་བསྣམ་པ་མཛད། རི་མེ་ཤོར་བ་བདེན་ཚིག་གསུངས་པས་ཞི། དེ་ནས་ཞྭ་དམར་རིན་པོ་ཆེ་བལ་ཡུལ་གནས་གཟིགས་དང༌། ཆོས་རྗེ་གངས་ཏི་སི་ལ་གནས་གཟིགས་སུ་བྱོན།
ཞལ་གཟིགས་སོགས་ངོ་མཚར་བའི་ལྟས་མང༌། འབྲོག་པའི་དུད་འགྲོ་ཕུལ་བ་ཐམས་ཅད་ཚེ་ཐར་ལ་བཏང༌། སྐྱིད་གྲོང་དུ་བྱོན་སྐབས་ཞྭ་དམར་ཐམས་ཅད་མཁྱེན་པ་རྒྱ་གར་དུ་འབྱོན་པའི་སྤྲིང་ཡིག་འབྱོར་བས་ཆོས་རྗེ་ཉིད་ཐུགས་སྐྱོ་བའི་སྤྱན་ཆབ་ཕྱུང༌། རྗེ་དབོན་ནམ་མཁས་བཤོལ་ཐབས་བཀའ་གྲོས་ཞུས་བཞིན་ཞྭ་དམར་རིན་པོ་ཆེ་ལ་ཞུ་ཡིག་གསེར་བཅས་བསྐུར། དཔལ་མོ་དཔལ་ཐང་དིང་རི་གླང་འཁོར་དུ་ཡོན་བདག་ཚོགས་པ་རྣམས་ཀྱིས། འདི་ལྟར་རྒྱལ་པོའི་བླ་མཆོད་དུ་མི་བཞུགས་པར་གནས་ངེས་མེད་དུ་འབྱོན་པའི་ཅི་ཞུས་པས། སོ་སོར་ཚིགས་སུ་བཅད་པས་ལན་སྩལ། ཆུ་དབར་དུ་ཕེབས་ཐང་སྐུ་མང་པོ་ཕྱག་བྲིས་མཛད། ཞྭ་དམར་ཐམས་ཅད་མཁྱེན་པ་ཕེབས་བསུ་ལ་བྱོན་པས་སྤྲོ་བདེ་བཀྲ་ཤིས་སྒང་དུ་ཡབ་སྲས་མཇལ། མཚོ་མ་ཕམ་གྱི་ཆུ་རིན་པོ་ཆེའི་སྣོད་བཅས་ཕུལ་བས་ཁྲུས་མཛད།
རྗེ་ཞྭ་དམར་ནས་རྒྱ་བལ་གྱི་ཁྱད་ནོར་མང་པོ་གནང༌། རྗེ་ཞྭ་དམར་གྱི་ཕྱག་དཔེ་དང་དྲ་ཕེད་སོགས་ཆོས་རྗེའི་སྐུ་རྒྱབ་ཏུ་བསྣམས་ཏེ་ཆུ་དབར་དུ་ཕེབས། ལྷོ་བྲག་ནས་དཔའ་བོ་རིན་པོ་ཆེ་ཞི་བར་གཤེགས་པའི་ཡི་གེ་སླེབས་པས་ཆོས་རྗེ་ཉིད་ཐུགས་ཁྲལ་ཤིན་ཏུ་ཆེ་བར་མཛད། དེ་ནས་མི་རིང་བར་ཞྭ་དམར་རིན་པོ་ཆེའང་སྤྲུལ་སྐུ་ཕྱི་མ་གར་འབྱོན་གྱི་ཞལ་བཞེས་མཛད་ནས་དགོངས་པ་ཆོས་དབྱིངས་སུ་ཐིམ་པའི་ཚུལ་བསྟན། སྐབས་དེར་ཆོས་རྗེའི་ཞབས་ཕྱིར་རྗེ་ཏྲེ་ཧོ་རིན་པོ་ཆེ་བྱོན། སྐུ་གདུང་རིན་པོ་ཆེ་ཉིན་ལྟར་མཆོད་པ་བཅས་མཚུར་ཕུར་གདན་དྲངས། འཇང་རྒྱལ་པོས་དངུལ་སྲང་ཉིས་བརྒྱ་དང་མུ་ཏིག་གི་ཕྲེང་བ་དུ་མ་སོགས་དང་དད་ཅན་མང་པོས་དངོས་རྫས་བཅས་དགོངས་རྫོགས་རྒྱ་ཆེར་བསྒྲུབས། སྐུ་གདུང་རིན་པོ་ཆེ་བཞུགས་པའི་རིན་པོ་ཆེའི་མཆོད་རྟེན་ཆོས་རྗེ་ཉིད་ཀྱིས་ཕྱག་བསྟར་མཛད་དེ་བཞེངས། དེའི་ལྷ་ཁང་བཞེངས་པའི་ས་རྡོ་འང་སྐུ་རྒྱབ་ཏུ་བསྐྱེད། དགོངས་རྫོགས་སུ་ཐང་སྐུ་མང་པོ་ཕྱག་བྲིས་མཛད།
ཚོགས་པའི་ཇ་ཐུག་གི་ཆུ་ཡང་སྐུ་རྒྱབ་ཏུ་ལེན་པར་མཛད། སྤྲོ་བ་དྲིས་ནས་སྒྲུབ་པ་བརྒྱ་དང་བརྒྱད་ཆུ་དབར་དུ་བརྫངས། དབུས་གཙང་དུ་བསྟན་པའི་འཕོ་འགྱུར་ལ་གཟིགས་ནས་མདོ་ཁམས་སུ་འབྱོན་པའི་ཐུགས་འདུན་མཛད། སྐྱོ་ཤས་དང་ངེས་འབྱུང་གི་མགུར་མང་པོ་གསུངས། སོག་རྒྱལ་གདུག་པ་ཅན་ཨར་པ་ལང་དང༌། ཆོག་ཐུ་སོགས་ནས་མཇལ་ཁ་ཞུས་ཀྱང་མ་གནང་བས། བེ་རི་རྒྱལ་པོ་བོན་པོ་ཡིན་ཀྱང་སོག་པོའི་སྣེ་ལེན་མི་བྱེད་པ་དེ་ཀརྨ་པ་རང་ཡིན་འདུག་ཅེས་སྔར་ཕེབས་ལམ་བཀག་པ་ལ་བཤགས་པ་ཕུལ། དེ་ནས་ཞབས་ཐང་དུ་ཙ་རིའི་གནས་གཟིགས་ལ་ཕེབས། སླར་ལྷོ་བྲག་ཏུ་བྱོན་ནས་སྐུ་འདྲ་རྩ་རིས་མའི་དྲུང་དུུ་ཕྱག་འབུམ་མཛད། གཞན་ཡང་དབུས་གཙང་ཕྱོགས་མེད་དུ་མཆོད་མཇལ་དང་གདུལ་བྱ་ཐམས་ཅད་འབྲེལ་ཚད་དོན་ལྡན་དུ་མཛད།
མོན་རྒྱལ་པོ་སོགས་ཆེ་དགུ་རྣམས་ཀྱི་ཁྱད་ནོར་སྣ་ཚོགས་ཕུལ་བ་སོགས་སྨོས་ཀྱི་མི་ལངས། ལྷ་སར་ཕེབས་ཇོ་ཤཱཀ་སོ་སོར་ཕྱི་ནང་གི་བསྐོར་བ་འབུམ་ཕྲག་རེ་མཛད། ཇོ་བོ་རིན་པོ་ཆེ་ལ་དར་ལེབ་རྒན་ཁ་གསུམ་ཕུལ་བ་ཕྱི་ཉིན་ཇོ་བོ་རིན་པོ་ཆེ་ནས་ཕྱག་མདུད་གསུམ་གནང་བ་མགུལ་དུ་བཞེས། དད་ལྡན་རྣམས་ཀྱང་ཇོ་ཤཱཀ་རྣམ་གཉིས་ལ་དད་པ་ལྷག་ཏུ་འཕེལ་བས་ཕྱག་བསྐོར་སོགས་དགེ་ལས་ལ་བཀོད་པར་མཛད། ས་ཐམ་རྒྱལ་པོས་སྤྱན་འདྲེན་སླེབས། རྗེ་དབོན་གཉིས་ཀྱང་རིམ་པར་གཤེགས་པས། རྒྱལ་ཚབ་ཆེན་པོ་གྲགས་མཆོག་སྤྱན་དྲངས་ནས་རྗེས་སྒྲུབ་མཛད། ཨོ་རོད་བསྟན་འཛིན་ཆོས་རྒྱལ་གྱིས་དམག་དཔུང་གཙང་ཕྱོགས་སུ་ལྷག ། དེ་གོང་སོག་དམག་བྱུང་སྐབས་གཙང་སྡེས་ཞུས་ནས་རྒྱལ་ཚབ་ཆེན་པོ་གྲགས་པ་མཆོག་དབྱངས་ནས་ལྡོག་པར་མཛད་ཐུབ་ཀྱང༌། སྐབས་འདིར་ཡབ་སྲས་གཉིས་ཀ་ནས་བཀའ་ནན་སྩལ་ཀྱང་ལས་དབང་གིས་ལྡོག་མ་ཐུབ།
པཎ་ཆེན་རིན་པོ་ཆེ་བརྒྱུད་ནས་ལྔ་པ་ཆེན་པོར་ཞུ་དོན་ཕུལ་བ་ལ། པཎ་ཆེན་ནས་རྒྱལ་བའི་དབང་པོར་ཀར་དགེའི་དོན་ལ་ཐུགས་ཁག་མེད་པ་ཁོ་བོས་ཁག་ཐེག་ཅིང་ཀར་ལུགས་པ་འདི་དག་མཛད་པ་མི་མཁས་པས་ལན་ཚུལ་ཞུས་པས། ཀར་ལུགས་པ་རང་འཇག་ཆོག་པའི་བཀའ་ཤོག་ཕེབས་ཀྱང་ནག་ཕྱོགས་ཀྱིས་རྒྱུད་དཀྲུགས་པས་གཡུལ་འཁྲུགས་ཆེན་པོའི་མགོ་ཚུགས་པས་ལྷོ་བྲག་ཏུ་བྱོན། རྗེ་དཔའ་བོའི་སྤྲུལ་སྐུ་ཀུན་ཏུ་བཟང་པོ་ངོས་འཛིན་མཛད། སྐབས་དེར་རིམ་གྲོ་པ་ཀུན་ཏུ་བཟང་པོ་ལ་གསོལ་ཞོ་ཕོར་གང་སག་དྲིལ་སྨྱུ་གུ་ལྔ་ཤོག་སྟོང་དྲིལ་བ་རྣམས་གནང་ནས་ཉེ་གནས་དགོས་པའི་བཀའ་སྩལ། གཙང་སྡེས་བྱ་བ་ངན་པ་ལ་ཆོས་རྗེ་ཡང་ཐུགས་ཁྲེལ། བཀའ་བློན་དགའ་རེས་དྲུང་སྐོར་དེ་དག་གི་ཞབས་འདྲེན་བྱས་པའི་སྐོར་ལ་གཙང་པ་མི་ཐེ་བའི་དག་པ་ཕུལ་ཀྱང་དོན་དུ་མ་གྱུར། ཀོང་དམག་ཚོ་གཅིག་སླེབས་པ་ལ། ཆོས་རྗེས། ཁྱོད་རྣམས་སྔར་ཡང་སྡོད་མ་ཚུགས་པས་འདི་བྱུང༌།
ད་སྡོད་ཐུབ་པར་གྱིས་ལ་ཕྱིར་ལོག ། གལ་སྲིད་མི་ཉན་ན་མཚུར་ཕུས་གཙོས་པའི་ཀར་བསྟན་གྱི་ཁག་ཁྱེད་རང་ཚོས་ཁུར། ངེད་རྒྱལ་བ་ལྔ་པ་ཆེན་པོར་མགོ་འདོགས་པ་ཡིན་གསུངས་པས། ཀར་ལུགས་ཀྱི་བྱེད་ལྟེ་རྣམས་ཀྱི་ཁོག་པར་འདྲེ་ཞུགས་ཏེ། ཀརྨ་པས་གཙང་པ་བློས་བཏང་ཀར་བསྟན་གྱི་ཁུར་བོར་ཟེར་ནས། རྗེ་ལྔ་པ་ཆེན་པོས་ཀར་ལུགས་རང་འཇག་ཆོག་པའི་བཀའ་ཤོག་རྩི་མེད་དུ་བཏང་པར་གྲགས། ཆོས་རྗེ་ནི་རྒྱལ་པོའི་རྒྱལ་སྲིད་དུག་དང་འདྲེས་པའི་སྦྲང་རྩི་ལྟར་གཟིགས་ནས་ཀར་གཙང་ཆོས་སྲིད་གཅིག་ཏུ་བཞེད་ནས་དམག་འཁྲུགས་ཀྱི་བྱ་བ་ངན་པ་ལ་འཇུག་པ་ག་ལ་སྲིད། སྤྱིར་སྙིང་པོའི་བསྟན་པའི་ཁུག་སོ་འདི་ལྟ་བུར་འབྱུང་བ་ཨོ་རྒྱན་ཆེན་པོས་ཡང་ཡང་ལུང་བསྟན་པའི་ཕྱིར། སྐྱེ་འགྲོའི་སྐལ་པས་བྱ་ཐབས་མེད་པ་ཡིན། དེ་ནས་ལྷོ་བྲག་ཏུ་ཡབ་སྲས་གཉིས་སྐུ་མཚམས་ཅུང་ཟད་བཞུགས།
ལྷ་སྐུ་མང་པོ་ཕྱག་བྲིས་མཛད། དངོས་རྫས་ཐམས་ཅད་དབུལ་འཕོང་རྣམས་ལ་སྦྱིན་པར་བཏང༌། མཚུར་ཕུ། གནས་ནང༌། གཙང་ཉིན་བྱེད་གླིང་སོགས་སུ་བྱོན། རིམ་གྲོ་པ་དང་ཆོས་རྗེ་ཉིད་ཁམས་ཕྱོགས་ལ་འབྱོན་པའི་སྐར་གནོན་མཛད། ཆུ་ལུག་གསར་ཚེས་ལ་རྒྱལ་ཚབ་ཆེན་པོ་དང་རྡི་ཚ་སྐུ་སྐྱེ་བསྙེན་པར་རྫོགས། དཔའ་བོ་སྤྲུལ་སྐུ་རབ་བྱུང་མཛད། སྤྲེ་ལོར་སྟག་ལུང་བཀྲ་ཤིས་དཔལ་གྲུབ་ཕེབས་ཞལ་འཛོམ་མཛད། གཞུང་མཆོད་ཡོན་ནས་ཀར་ལུགས་ཀྱིས་དགེ་ལུགས་ཕྱོགས་ལ་ལོག་པ་མི་བྱེད་པའི་དབུ་རྩི་གནང་དགོས་ཕེབས་པ་ལ།
ཆོས་རྗེ་ནས། དེ་བྱེད་མི་དགོས། སྔར་ཀར་དགེའི་འགལ་བའི་ལས་ངེད་ཀྱི་ལོག་པ་བྱས་རེའི་མནའ་བྱེད་གསུངས་པས། གཙང་སྡེ་ཕུན་རྣམས་ཀྱི་སྐབས་སུ་སྐུ་རབ་པའི་དོན་ལ་བཀའ་བཅག་པས་ཐུགས་ཁྲེལ་ཞིང༌། དེ་སྐབས་གཙང་པ་དང་སྒར་ཆེན་ཐུགས་འདོད་མི་གཅིག་ངེས་པའི་ཕྱིར། ཆོས་རྗེས་སླད་ནས་ལོག་པ་མི་མཛད་པ་ལྟ་ཅི་སྨོས་སྔར་ཡང་ལོག་པ་མ་མཛད་དབུ་བསྙུང་གནང་ཆོག་དགོངས་པ་ལ་གཞུང་མཆོད་ཡོན་གྱིས་གོ་བ་ལོག་པར་གཟུང་ནས་ཐུགས་འཁྲུགས། དེ་ནས་སྐྱིད་ཤོད་པ་དང་སོག་དམག་གིས་སྒར་ཆེན་བསྐོར། ཆོས་རྗེ་ཉིད་དང་རིམ་གྲོ་པ་སྒར་ནས་ཐོན་ཏེ་མཁན་པ་ལྗོངས་སུ་བཞུད་པ་ན། དམག་མི་འགའ་རེས་ཤ་བར་མཐོང༌། འགའ་རེས་བྱ་རྒོད་དུ་མཐོང་རྗེས་སུ་རྒྱུག་ཀྱང་མ་ཟིན།
སྒར་ཆེན་དམག་གིས་གཏོར། གྲྭ་པ་ལ་ལ་རྨས། ལ་ལ་བསད། ཕལ་ཆེར་བྲོས་སྐབས་དེར་ཆོས་རྗེ་དཔོན་སློབ་ལྔ་བསམ་ཡས་སུ་ཕེབས་པ་དང༌། ལྷ་སར་ཕེབས་པ་དང༌། ཀོང་པོ་རྒོད་ཚང་དུ་ཕེབས་པའི་མཐོང་སྣང་མི་འདྲ་བ་དུ་མ་བྱུང༌། དམག་གིས་བཙལ་ཀྱང་མ་རྙེད། བྱ་སྤྲེལ་ལོ་མཚམས་སུ་ཞག་བཅུ་གཉིས་བར་ཆོས་རྗེ་དཔོན་སློབ་གཉིས་ལ་ན་བཟའ་གསོལ་ཆས་མེད་ཀྱང་ཨོ་རྒྱན་རིན་པོ་ཆེས་བདུད་རྩི་གནང་བས་སྐུ་བཀྲེས་པ་དང་བསིལ་བ་མ་བྱུང༌། རིམ་གྲོ་པ་ཀུན་ཏུ་བཟང་པོས་འདི་ནས་བཟུང་སྟེ་ལོ་གསུམ་སྐད་རག་མ་བཤིག་ཅིང་ལོ་སོ་ལྔའི་བར་དུ་ཞབས་ཕྱི་ཞུ་བ་ལ་ལྷོད་པ་མེད་པས། ཕྱིས་ཆོས་རྗེས་གདན་ཕྱེད་བསྟབས་ཏེ་ཉིད་ཀྱི་ཕྱག་བསྟར་མའི་རྟེན་གསུམ་མང་དུ་སྩལ་ཞིང་བརྟན་བཞུགས་མཛད་པ་སོགས་ཐུགས་ཀྱི་རྩིས་པོ་ཆེ་མཛད།
དེ་ནས་རིམ་པར་ཙ་རིར་བྱོན། ཡང་སྟེང་སྐོར་གྱི་སྐུའི་ཉེར་སྤྱད་སོགས་ཕུལ། ཀློ་མི་ཁྱིམ་བདུན་པར་བྱོན་སྐབས་སྦྲང་རྩི་སོགས་མང་དུ་ཕུལ། ཕར་གོས་དམར་ཡུག་གཅིག་དང་ལ་བ་ཞིག་གནང་ནས་འདམ་བཅུག་པས་སྲབ་འཐུག་ལྟ་ཞིང་ལ་བ་འདམ་པས། ཀློ་ནི་ཀློ་རང་རེད་གསུངས། གླ་བ་ཞིག་ཕུལ་བ་སྐུའི་རྗེས་སུ་འབྲངས། སྤྲེའུ་བརྒྱ་ཕྲག་གིས་མཇལ་རྩེད་མོའི་གཟིགས་ཕུལ། མཚོ་དཀར་དུ་བྱོན་ཞལ་གཟིགས་མང་མེ་ཁྱི་ལོ་གསར་ཚེས་ལ་ཀ་ནམ་སེ་བ་སྒང་དུ་ཕེབས། ཟང་ཟིང་འབུལ་བ་ཆར་ལྟར་བབས་པ་རྣམས་ཕྲལ་དུ་མཆོད་སྦྱིན་མཛད། ཞྭ་དམར་སྤྲུལ་སྐུ་འཁྲུངས་པ་མཁྱེན་ནས།
ཞབས་བརྟན། ལྗགས་མདུད། སྟན་དཀར། ཕྱག་ཕྲེང༌། ཡབ་ཡུམ་ལ་བཀའ་ཤོག་གསེར་སྲང་བཅས་བསྐུར་ནས་ཀརྨ་སྙིང་རྗེ་དང༌། ཀརྨ་དོན་གྲུབ་གཉིས་བརྫངས། ཕག་ལོར་ས་ཐམ་རྒྱལ་པོ་ནས་སྤྱན་འདྲེན་བྱུང༌། ཁ་བ་དཀར་པོར་བྱོན། འཇང་ས་ཐམ་རྒྱལ་པོའི་མདུན་ན་འདོན་ཀརྨ་སྟོབས་ལྡན་སོགས་ཀྱི་བསུ་བ་རྒྱ་ཆེན་པོ་དང་བཅས་རྒྱལ་ཐང་དུ་ཕེབས། རྒྱལ་པོ་ཀརྨ་འཆི་མེད་ལྷ་དབང་ཡབ་སྲས་བཙུན་མོར་བཅས་པས་ཆོས་རྗེ་ལ་ཤིང་བྱི་ལོ་གསར་གྱི་མཆོད་སྤྲིན་འབྱོར།
འབུལ་བ་མཐའ་ཡས། དབུ་ཞྭ་སྒྲོན་དགེ་བསྐུལ་མཛད། མེ་རྩེད་གཟིགས་མོ་ཕུལ། དེ་ནས་ལ་ཐོག་ཏུ་ཆོས་རྗེ་རས་དཀར་གྱི་གུར་དུ་ཁྲི་སྟན་བཀོད་པ་ཕུན་སུམ་ཚོགས་པར་བཞུགས་སུ་གསོལ་ནས། རྒྱལ་པོས་ཐོག་མར་མཇལ་རྟེན་དུ་གསེར་གྱི་འཁོར་ལོ། དུང་དཀར་གསེར་ཤོག་ཅན་སོགས་ཕུལ། ཞབས་སྤྱི་བོར་བླངས་ནས། ཡབ་རྒྱལ་པོ་ཀརྨ་མི་ཕམ་ཚེ་དབང་གཤེགས་པ་ཐུགས་རྗེས་བཟུང་ཞུས། ཕྱི་ཉིན་རྒྱང་གྲགས་གསུམ་ཙམ་དུ་ལམ་གྱི་གཡས་གཡོན་དུ་སྐྱེ་བོ་སྟོང་ཕྲག་མང་པོ་པུས་མོ་བཙུགས་ཏེ་རང་རང་གི་མདུན་དུ་ལྕོག་རྩེའི་ཁར་ཡོན་ཆབ་སྤོས་དང་མེ་ཏོག་བཤམས། ལག་པས་རོལ་ཆ་སྣ་ཚོགས་ཀྱི་སྒྲས་མཆོད་པའི་བསུ་བ་བཅས་བྷ་ཤེའི་སྐྱེད་ཚལ་དུ་སྒར་ཕབ།
དེ་ནས་ཕོ་བྲང་གི་ཕྱི་ནང་ལེགས་པར་བརྒྱན་ནས་བློན་པོ་ལྔ་ཙམ་གྱི་བསུ་བཀོད་ཆེན་པོས་ཕོ་བྲང་དུ་སྤྱན་དྲངས་ནས་གསེར་ཁྲིར་བཞུགས། གསེར་ཁོ་ནས་བཀྲ་ཤིས་རྟགས་བརྒྱད། རྒྱལ་སྲིད་སྣ་བདུན་དང༌། གསེར་བྲེ་དངུལ་བྲེ་གོས་དར་སོགས་འབུལ་ཆེན་ཕུལ། དབུ་ཞྭ་སྒྲོན། ཡིག་དྲུག་གི་བཟླས་ལུང་གནང༌། དམ་ཆོས་པད་དཀར་ནས་གསུང་ལྟར་འཕགས་པ་སྤྱན་རས་གཟིགས་ཀྱི་ཡོན་ཏན་རྣམས་བརྗོད་ཅིང་དེ་ནི་རྒྱལ་སྲས་གཞན་ལས་ཆེས་ལྷག་པའི་རྒྱུ་མཚན་  དང༌། ད་ནས་བཟུང་སྟེ་ཡི་དམ་འདི་དང་ཡི་གེ་དྲུག་པ་ཁ་ཏོན་དགོས་ཚུལ་སོགས་ཆོས་སྦྱིན་རྒྱ་ཆེན་པོ་རྩལ། དེ་ནས་བློན་པོ་ཆེ་དགུ་རྣམས་ཀྱིས་སོ་སོར་སྤྱན་དྲངས་ནས་བཀུར་སྟི་ཞུས། ཐམས་ཅད་འབྲེལ་ཚད་དོན་ལྡན་དུ་མཛད།
འབུལ་ཞབས་ལོངས་སྤྱོད་ཀྱིས་སྤྲིན་གཏིབས་པ་རྣམས་ཡར་མཆོད་མར་སྦྱིན་དུ་སྩལ། ཡི་གེ་དྲུག་པ་བསྐུལ། ཐམས་ཅད་ཆོས་དང་ཟང་ཟིང་གིས་ཚིམ་པར་མཛད། འཇང་རྒྱལ་པོ་འདི་རྗེ་བདུན་པ་ཡན་དུ་འཇང་རྒྱལ་པོ་འདི་གནམ་མཆོད་ཅིང་དམར་མཆོད་བྱེད་པ་ཞིག་ཡིན་ཀྱང༌། ཀུན་མཁྱེན་མི་བསྐྱོད་ཞབས་ཡུལ་འདིར་ཕེབས་དུས་གླང་ཆེན་གྱིས་ཕྱག་བྱས། ཆིབས་དུས་ས་ལ་ཉལ་བས་ལྷ་ཡིན་འདུག་བསམ་ནས་ཅི་གསུང་ལ་ཉན་པས་དགེ་བ་བཅུ་ལ་བཀོད་པ་ནས་བཟུང་ད་ལྟའི་བར་ཀརྨ་པའི་གདུལ་བྱར་གྱུར་པ་ཡིན། ཡུལ་དེར་མི་ཁྱིམ་ཁྲི་ཕྲག་བཅུ་གཉིས་ལྷག་ཙམ་ཡོད་པར་གྲགས། དེ་ནས་རྒྱལ་པོས་རིམ་གྲོ་པ་ཀུན་ཏུ་བཟང་པོ་སོགས་སྟོན་འཁོར་ཐམས་ཅད་ལ་དངོས་པོ་རྒྱ་ཆེན་པོ་བསྟབས་ནས། རྣམ་འདྲེན་དམ་པ་འདི་ལྟ་བུ་དབུ་ཐོན་དུ་སྤྱན་དྲངས་པ་ལེགས་ཚུལ་གྱིས་གསུང་བཟང་གནང༌། ཡབ་ཀྱི་དགོངས་རྫོགས་གསེར་ཞོ་བརྒྱ་སོགས་ཕུལ།
ལྷ་ལུས་ཐོབ་པའི་ལུང་བསྟན་སྩལ། རྒྱལ་པོས་ཡུན་དུ་བཞུགས་པར་ཞུས་ཀྱང་འདུ་རྫི་ལ་མི་དགྱེས་པས་རྒྱལ་ཐང་ཕྱོགས་སུ་བྱོན། བྱ་རྒོད་དགོན་དུ་སྤོ་འབོར་སྒ་འདན་སོགས་ཀྱིས་མཇལ་མཁན་ཤིན་ཏུ་མང༌། ཐམས་ཅད་ཆོས་དང་ཟང་ཟིང་གིས་ཚིམས་པར་མཛད། དེ་ནས་ཞྭ་དམར་སྤྲུལ་སྐུ་སྤྱན་འདྲེན་པར་དགོངས་ཏེ་སྐུ་ཆས་ཚང་མ་རིམ་གྲོ་པ་ལ་གནང༌། ཆོས་རྗེ་ཉིད་མུ་ཏོའི་ཆ་ལུགས་མཛད་ནས་རྟ་གཅིག་ལ་ཉེར་མཁོ་བཀལ་ནས་གཅིག་པུར་འགུ་ལོག་གི་ཡུལ་དུ་བྱོན་པས། ཆོམ་རྐུན་པས་ཆིབ་པ་ན་བཟའ་སོགས་ཡོད་ཚད་ཕྲོག ། ཞབས་རྗེན་དུ་སློང་མོ་མཛད་ཅིང་བྱོན་པས་ཞབས་གཉིས་ཁ་བས་ཕྱིད་ནས་རྨ་བྱུང༌། གསོལ་ཞལ་དང་ན་བཟའ་མེད་པས་གཅིག་གིས་ཕོར་བ་དུམ་བུ་ལྔར་ཆག་ནས་སྐུད་པས་འཛེར་བ་ཞིག་ཕུལ། གཅིག་གིས་ཁོ་རང་གིས་ཕྱིང་པའི་གོས་ཕུལ་བས་དེ་དག་ལ་ལོངས་སྤྱོད་པར་མཛད།
ཁྱིམ་བདག་གཅིག་གིས་ཞབས་ཀྱི་རྨ་མ་སོས་པར་གསོལ་ཆས་དྲངས། ཉིན་ཅིག་གསོལ་ཞལ་ཆག་པོའི་ནང་དུ་ཐལ་བ་བྱུགས་ཏེ་བྱང་ཆུབ་སེམས་དཔའ་སྟག་མོ་ལུས་སྦྱིན་གྱི་བཀོད་པ་ཕྱག་བྲིས་གནང་སྟེ་ཕྱག་མཆོད་མཛད། དེ་ནས་རིམ་པར་བྱོན་པས་ཁ་ཅིག་གིས་ཤེས་ནས་མཇལ་མཁན་མང་དུ་བྱུང༌། འབྲོག་སྡེ་རྣམས་ཀྱི་རྟ་བརྒྱ་སྐོར་སོགས་འབུལ་བ་རྒྱ་ཆེ། ཞྭ་དམར་སྤྲུལ་སྐུས་མཁྱེན་ནས་ཉེ་དུ་ཞིག་བསུ་བར་བཏང་བ་འབྱོར། དེ་ནས་སྤྲུལ་སྐུ་ཉིད་ཕེབས་བསུར་བྱུང་ཏེ་ཕྱག་འཚལ་མུ་ཏིག་གི་ཕྲེང་བ་ཕུལ། ཆོས་རྗེ་ནས་སྤྲུལ་པའི་སྐུ་ལ་གསེར་དངུལ་སོགས་ཐུགས་ལ་གང་དགྱེས་པའི་དངོས་པོ་ཐམས་ཅད་གནང༌། ཉེ་དུ་རྣམས་ཀྱང་ནོར་གྱིས་ཚིམ་པར་མཛད། སྔོན་ཉིད་ཀྱི་འཁྲུངས་ཡུལ་དུ་བྱོན་པས། ཁང་པ་ཞིག་ཡུལ་སྡེ་རྣམས་འཐོར་བ་སོགས་འཁོར་བའི་མཚན་ཉིད་གཟིགས།
མེ་ཏོག་གི་ཚལ་ཞིག་ཏུ་མཛད་བཅུའི་བསྟོད་པ་འདི་གསུངས་ཏེ་གནས་ཚུལ་བཅས་རིམ་གྲོ་བ་ལ་སྤྲིང༌། ཕྱོགས་ཕྱོགས་ནས་མཇལ་མཁན་ཤིན་ཏུ་མང༌། སྔོན་རྐུན་མའི་ཕྲོག་པའི་ཆིབས་པའང་ཕྱག་ཏུ་འབྱོར། རིམ་གྲོ་པའང་ལི་ཡུལ་ནས་སྡོད་མ་ཚུགས་པར་འོང༌། ཡབ་སྲས་ལྷན་རྒྱས་ནས་བཀའ་ཆོས་ཅི་རིགས་པ་གནང༌། ཕ་བོང་ཞིག་ལ་ཞབས་རྗེས་བཞག ། རྗེ་དཔའ་བོའི་སྤྲུལ་སྐུའང་ངོས་འཛིན་མཛད། ཞྭ་དམར་སྤྲུལ་སྐུའི་གཙུག་ཕུད་བཞེས། འགའ་རེ་རབ་བྱུང་བསྙེན་རྫོགས་མཛད། གསོ་སྦྱོང་ནི་གར་དབང་དྲུག་པ་དང་རྗེ་འདིས་ཆག་མེད་མཛད་པ་ཡིན།
དགུང་ལོ་ལྔ་བཅུ་པར་རྒྱ་ནག་ནས་སྤྱན་འདྲེན་བྱུང་ཡང་མ་ཕེབས་པས། སླར་འབུལ་ཆེན་སླེབས། ཆུ་འབྲུག་ལོར་ལྔ་པ་ཆེན་པོ་རྒྱ་ནག་ཏུ་བྱོན་ནས་འདི་ལོ་ཡར་བྱོན་པ་ཡིན། ཤིང་ལུག་ལོར་ཆོས་རྗེས་མཁན་པོ། རིམ་གྲོ་པས་སློབ་དཔོན་སོགས་ཀྱིས་སི་ཏུ་སྤྲུལ་སྐུ་ཆོས་རྒྱལ་མི་ཕམ་ཕྲིན་ལས་རབ་བརྟན་བསྙེན་པར་རྫོགས། ལོ་དེར་འཇང་ཡུལ་གྱི་གྲྭ་པ་སྟོང་ཙམ་ལ་རབ་བྱུང་དང་བསྙེན་རྫོགས་གནང༌། དེ་ནས་ས་ཐམ་རྒྱལ་པོས་སྤྱན་དྲངས་མཆོད་ཡོན་ལྷན་རྒྱས་ནས་དབང་ཁྲིད་དུ་མ་སྩལ། འདི་སྐབས་མཚུར་ཕུ་ནས་རྒྱལ་ཚབ་ཆེན་པོ་ཞི་བར་གཤེགས་པ་དགོངས་ནས་སྤྲུལ་པའི་སྐུ་ཡང་འདི་ཕྱོགས་སུ་ཕེབས་པར་འདུག་གསུངས། ལྕགས་བྱི་ལོ་གསར་དུ་བཞད་སྐབས། ཆོས་རྗེ་ཀརྨ་པ།
ཞྭ་དམར། སི་ཏུ། དཔའ་བོ། ཕག་མོ། ཞབས་དྲུང༌། ཞྭ་སྒོམ་སྐུ་སྐྱེ་སོགས་ལ་རིམ་གྲོ་པས་ལོ་སར་སྟོན་མོ་ཞུས། ས་ཐམ་རྒྱལ་པོས་ཀྱང་ལོ་སར་ཕུལ། གོང་མ་ཤུན་རྩིས་ཞུ་ཡིག་དང་བང་མི་འབྱོར། ཞྭ་དམར་སོགས་མང་པོ་ལ་ཕྱག་ཆེན་དང་ཆོས་དྲུག་བློ་སྦྱོང་སོགས་ཞིབ་ཁྲིད་གནང༌། སླར་ཡང་གོང་མ་ཤུན་རྩི་བཙུན་མོ་སྲས་བློན་བཅས་པའི་འབུལ་བ་དང༌།
གོང་མ་ནས་ཐམ་ཀ་བརྗེ་བ་དང་ཏཱ་མིང་ཧུ་དབང་གི་དུས་ལྟར་བདག་རྐྱེན་ཡོད་ཚུལ་ཞུས་ཀྱང༌། ཐམ་ཀ་གསར་པ་ལེན་པའི་འཇིག་རྟེན་ཕྱོགས་ཀྱི་ཞུ་འདོད་ཅི་ཡང་མེད་གསུངས། སྐུ་འཁོར་རྣམས་ཀྱི་ཞུས་ཀྱང༌། དེ་འདྲའི་དགོས་པ་མེད། ཁྱེད་རང་ཚོ་གོས་ཆེན་འདོད་པ་ཡིན་འདུག་མོད། ངས་ཤེས་ན་རྒྱ་ཡུལ་འགའ་རེར་ཁྲག་མཚོ་འཁྱིལ་བ་མཐོང་གསུངས། ལྷག་པར་སི་ཏུ་སྤྲུལ་སྐུས་ཀར་བསྟན་ཉམས་ཆག་ཆེ་བ་ཐུགས་ཀྱིས་མ་བཟོད་ནས་བདག་རྒྱ་ནག་གི་རྒྱལ་བུར་སྐྱེ་བ་བླངས་ནས་བསྟན་པ་གསོ་ཆོག་པ་ཞུས་པས། དེང་སང་ཇི་ལྟར་བྱས་ཀྱང་བསྟན་པ་རྣམ་དག་ནི་མི་འོང༌། བསྟན་པའི་གཟུགས་བརྙན་ནི་དགོས་པ་མེད། དེ་འདྲའི་བསམ་པ་འཆང་ན་ངེད་དང་གཏན་ཏུ་མི་འཕྲད་པའི་གེགས་ཡིན་ཞེས་འགོག་པར་མཛད།
རྒྱལ་ཚབ་སྤྲུལ་སྐུ་ངོས་འཛིན་མཛད། དེའང་སྔོན་སོག་དམག་གིས་སྒར་ཆེན་བཅོམ། ཀར་དགོན་ཐམས་ཅད་བླངས་སྐབས། རྒྱལ་ཚབ་ཆེན་པོ་གྲགས་པ་མཆོག་དབྱངས་དང་རྗེ་ངག་དབང་བཀྲ་ཤིས་དཔལ་གྲུབ་གཉིས་ནས་ཐབས་མཁས་ཀྱིས་ཞུ་དོན་སྦྱར་བས། མཚུར་ཕུའི་གཙོས་བྱས་ཡངས་ཅན། ཉིན་བྱེད་གླིང༌། ལེགས་བཤད་གླིང༌། འོད་ཟེར་གླིང་སོགས་ཆོས་སྡེ་ཉེར་གཅིག་ཙམ་གནང་ཞིང་ཀར་སྡེ་ཀུན་གྱིས་འདྲེན་པ་མངའ་གསོལ་བས། མཚུར་ཕུ་རྩིས་བཞེས་དང༌། ཆོས་སྡེ་སོ་སོར་འགོ་འཛིན་བཀོད་བཞག་སྩལ།
བསྟན་པའི་མེ་རོ་གསོས། གཞུང་ས་ནས་ཕེབས་བསུ་བཅས་ལྷ་སར་ཕེབས། གཞུང་མཆོད་ཡོན་ནས་བསྙེན་བཀུར་རྒྱ་ཆེར་ གནང༌། ཆོས་རྗེ་ཀརྨ་པ་ཉིད་ཀྱང་མཚུར་ཕུའམ་ལྷོ་བྲག་ཙམ་དུ་བཞུགས་ཏེ་རྒྱལ་ཚབ་རིན་པོ་ཆེ་འདི་ཉིད་ཀྱིས་ཇི་ལྟར་མཛད་པ་ལྟར་གནང་ན་ཐུགས་དགྱེས་པའི་མཆོད་གནས་སུ་གསོལ་བ་འདེབས་པའི་གསུང་རྒྱལ་དབང་ལྔ་པའི་བཀའ་ཤོག་རྩལ་བ་སྟག་ལུང་ཞབས་དྲུང་བཀྲ་ཤིས་དཔལ་གྲུབ་ནས་ཕུལ་ཀྱང་སེམས་ཅན་རྣམས་ཀྱང་ལས་དབང་གིས་ལེགས་པ་ཞིག་འོང་མ་བཏུབ་པས། སྟག་ལུང་ཞབས་དྲུང་དང་ཆོས་སྡེ་རྣམས་ལ་བཀའ་སྐྱོན་ཆེར་བྱུང་སྐབས། རྗེ་འདི་ལྷ་སར་བྱོན་ནས་ཡིན་ལུགས་ཞུས། ཞབས་དྲུང་ནས་དབུ་མནའ་འབུལ་དགོས་བྱུང༌། དེ་རྗེས་གཞུང་མཆོད་ཡོན་དུ་དབྱེན་ཞུས་འགའ་རེ་སོང་བའི་དག་ཐེར་དུ་ལྷ་སར་བྱོན། ལྔ་པ་ཆེན་པོ་མཆོད་ཡོན་མཇལ་བས་ཐུགས་དག་པར་མ་ཟད་གནང་ཆ་མང་པོ་སྩལ། གཙང་སྡེ་དང༌།
ཨོ་རོད་རྒྱལ་མོའི་བསྔོ་རྟེན་འབྱོར། ལྔ་པ་ཆེན་པོ་རྒྱ་ནག་ནས་ཕེབས་སྐབས་ལྷ་སར་བྱོན་པས་རྩེ་ཤོད་ནས་སྐྱ་ཐབས་ཀྱི་བསུ་བ་བཅས་གོང་ས་མཇལ། ཐུགས་ཕེབས་པའི་གསུང་གླེང་མང་དུ་གནང། ཨོ་རོད་རྒྱལ་རྒྱུད་མཁན་ཧུ་ཐུག་ཐུས་མཇལ་དབང་ཞུས། ཕྱི་མ་འཁོར་དུ་སྐྱེ་བའི་སྨོན་ལམ་བྱས། རྗེ་འདི་ཀར་བསྟན་ལ་མཛད་པའི་ཕྱག་རྗེས་ཤིན་ཏུ་ཆེ་ཞིང་སྟག་ལུང་ཞབས་དྲུང་ཀྱང་དེ་དང་ཕྱོགས་མཚུངས་པའོ།། དགུང་ལོ་ཞེ་གཉིས་པར་ས་ཁྱི་ལོར་མཚུར་ཕུའི་ཞལ་རས་ལྷ་ཁང་དུ་བདེ་བར་གཤེགས། སྐྱེ་བ་ལ་རང་དབང་ཐོབ་ཅིང་དམ་ཚིག་རྣམ་པར་དག་པའི་དབང་གིས་བླ་མ་ཀརྨ་པ་ཆེན་པོ་བཞུགས་པའི་འཇང་ཡུལ་དུ་ཁྱིམ་བདག་ཞིག་གི་སྲས་སུ་འཁྲུངས་ཀྱང༌། ཆོས་རྗེ་ཉིད་ཀྱི་སྐུ་སྐྱེ་བ་ཕྱི་མའི་མཆོག་སྤྲུལ་ནམ་འབྱོན་ལ་མཚུར་ཕུའི་གདན་ས་འཛིན་དགོས་པའི་རྟེན་འབྱུང་དགོས་དབང་གིས་སྐུའི་རིགས་སྲས་ཡིན་པའི་ཞལ་བཞེས་ཀྱང་མཛད། འཁྲུངས་ནས་ཆེར་མ་སོན་སྐབས་སྔོན་གནས་རྗེས་དྲན་མཚུར་ཕུའི་ལོ་རྒྱུས་དུ་མ་གསུངས།
དགུང་ལོ་གསུམ་པར་ཁྲི་འདོན་མཛད། དགུང་ལོ་བརྒྱད་པར་དགེ་བསྙེན་གྱི་སྡོམ་པ་གནང༌། དཔལ་ནོར་བུ་བཟང་པོ་འགྲོ་འདུལ་ཀུན་ཏུ་དགའ་བའི་རྒྱ་མཚོ་རྣམ་པར་རོལ་པ་དགོས་འདོད་ཆར་དུ་འབེབས་པ་བཟང་པོའི་དཔལ་ཞེས་མཚན་གསོལ། ཞྭ་དམར། སི་ཏུ། རྒྱལ་ཚབ་རྣམས་ལ་ཆོས་རྗེ་ཉིད་ཀྱི་ཕྱག་གིས་གྲུབ་པའི་དམར་སེར་གྱི་ཅོད་པན་རེ་གནང༌། ཞྭ་དམར། སི་ཏུ། དཔའ་བོ། རྒྱལ་ཚབ།
ཕག་མོ་ཀརྨ་རིན་ཆེན། སྤྲུལ་སྐུ་ཆོས་སྐྱོང་བཟང་པོ། སྤྲུལ་སྐུ་བསྐལ་བཟང་སྙིང་པོ་སོགས་མང་པོ་ལ་བཀའ་འགྱུར་རིན་པོ་ཆེའི་ལྗགས་ལུང་སྩལ། རིག་འཛིན་མི་འགྱུར་རྡོ་རྗེས་ཐོག་མར་མཇལ་ཏེ་རང་གི་གཏེར་བྱོན་གསེར་གྱི་ཟླ་ཚེས་རང་གྲུབ་ཕུལ། གཏེར་སྟོན་ཚད་དང་ལྡན་པའི་ངོས་འཛིན་  གནང༌། འབུལ་བར་བྱུང་བའི་ཕྱག་རྫས་ཐམས་ཅད་མཆོད་སྦྱིན་རྒྱ་ཆེན་པོ་མཛད། དེ་ནས་ཞྭ་དམར་སྤྲུལ་སྐུ། རྒྱལ་ཚབ་སྤྲུལ་སྐུ། དཔའ་བོ་སྤྲུལ་སྐུ་རྣམས་ཁྲི་འདོན་དགོས་སྟབས་རིམ་པར་དབུས་སུ་བྱོན། ལམ་གྱི་ལྷ་སྡེ་མི་སྡེ་ཐམས་ཅད་ཆོས་དང་ཟང་ཟིང་གིས་ཚིམ་པར་མཛད།
སྤྲོ་ལུང་དུ་ཞབས་དྲུང་དང་མཇལ་ཐུགས་གཤིན་པའི་ནང་ལུགས་གསུང་འཕྲོས་སྨར། པོ་ཏ་ལར་བྱོན་ལྔ་པ་ཆེན་པོ་མཇལ། འབྱོན་ལམ་དང་ཆོས་ཀྱི་བཀའ་དྲི་མང་དུ་མཛད་པ་ལ། ཆོས་རྗེ་སྐུ་ན་སྒྲེས་པས་སྙན་ཐག་རིང་སྟབས་རིམ་གྲོ་བས་ལན་ཕུལ། གསོལ་སྟོན་དང་གནང་ཆ་བཟང་པོ་མཛད། ལྷ་སར་ཇོ་མཇལ་མཛད་པས་དག་པའི་གཟིགས་སྣང་མཐའ་ཡས། ཆོས་རྗེ་ཉིད་སྔོན་སྲོང་བཙན་སྒམ་པོར་གྱུར་ཅིང་ཇོ་བོའི་ཐུགས་ཀར་ཐིམ་པའང་དྲན། གོང་སའི་བཀས་སྒྲགས་སུ་ཕེབས་དེ་ནས་མི་རིང་བར་སྤྲུལ་པའི་སྣང་བརྙན་བསྡུ་བར་མཛད། དེའང་དགུང་ལོ་དོན་གཅིག་པ་ཤིང་སྟག་དབོ་ཟླའི་ཚེས་བཅོ་ལྔའི་ཐོ་རངས་ཆོས་ཀྱི་དབྱིངས་སུ་ཞི་བར་བཞུགས། དེ་སྐོར་གཟིམ་ཁང་ཐམས་ཅད་འོད་དཀར་པོས་ཁེངས་པ་སོགས་ངོ་མཚར་བའི་ལྟས་ནི་སྨོས་མ་དགོས།
སྐུ་གདུང་རིན་པོ་ཆེ་མཚུར་ཕུར་སྤྱན་དྲངས། ཐུགས་སྲས་སྤྲུལ་པའི་སྐུ་རྣམས་དང༌། རིམ་གྲོ་བ་ཀུན་ཏུ་བཟང་པོ་སོགས་ཀྱིས་འོད་ཞུ། དངུལ་གདུང༌། མཆོད་སྦྱིན། རབ་གནས་སོགས་དགོངས་རྫོགས་ཡང་དག་པར་སྒྲུབ་པ་ལ་གཞོལ་བར་མཛད་དོ། ། རྒྱལ་མཆོག་དམ་པ་འདིའི་རྣམ་ཐར་གྱི་མདོ་རྩ་ཐུགས་སྙིང་རྗེ་ཆེན་པོས་སེམས་ཅན་གྲོག་སྦུར་ཙམ་ལའང་གནོད་པ་བྱེད་པ་ལྟ་ཅི་སྨོས་བུ་གཅིག་པ་ལྟར་བརྩེ། ཁྱི་དང་སྤྲང་པོ་སོགས་འཕོང་རྒུད་ཉམ་ཐག་ཐམས་ཅད་ལ་ལྷག་པར་བརྩེ་བས་རང་ཉིད་ཀྱི་ཕྱག་གིས་སྦྱིན་པ་ལྷུག་པར་མཛད་ནས་ཚིམ་པར་མཛད། གནོད་བྱེད་ལ་ཁོན་མེད་པར་མ་ཟད་གནོད་ལན་དུ་ཕན་འདོག་ཅིང་བརྩེ་བར་མཛད། ཕྱག་རྒྱ་ཆེན་པོའི་རྟོགས་པ་ཡོངས་སུ་རྫོགས་ཏེ་སྣང་སྲིད་སྒྱུ་མ་ལྟ་བུར་གཟིགས་པས་སྐྱིད་སྡུག་དར་རྒུད་ལ་དགའ་སྡུག་གིས་སྣང་བ་གཏན་ནས་མི་མངའ།
ཡི་དམ་ཐུགས་རྗེ་ཆེན་པོའི་བསྐྱེད་རྫོགས་ཟུང་འཇུག་ལ་མཉམ་རྗེས་འབྲེལ་བའི་ངང་ནས་ཡིག་དྲུག་གི་བཟླས་པ་ཁོ་ན་མ་གཏོགས་དྲག་སྔགས་དང་མངོན་སྤྱོད་སོགས་ཐུགས་ལ་མི་འབབ། ཤ་ཆང་ལྗགས་ཐོག་ཏུ་མི་འཇོག ། ཟླ་ཕྱེད་གསོ་སྦྱོང་མི་ཆག ། རྟེན་གསུམ་བཞེངས་པ་དང་མཆོད་པའི་བྱ་བའི་དུས་འདའ་བར་མཛད་དེ་ཐང་སྐུ་ཕྱག་བྲིས་མཛད་པ་ནི་བགྲང་གིས་མི་ལངས་ཏེ། དེའང་ཞལ་སྔ་ནས། སྙན་ངག་དང་རི་མོ་བྲི་བ་ན་བོད་ཡུལ་དུ་ཁོ་བོ་ལས་ལྷག་པ་མི་ཡོང༌། ཁོ་བོ་སྤྱན་རས་གཟིགས་དགྱེས་པའི་མི་ཞིག་ཡིན་ཞེས་སོགས་གསུངས་ཏེ་མིག་གི་བདུད་རྩི་ལྟ་བུ་ཁོ་ན་ཕྱག་བསྟར་མཛད་དོ།། རྗེ་དེའི་སློབ་ཚོགས་ནི། རྟོགས་པ་དོན་གྱི་རྒྱུད་འཛིན་མཆོག་སྤྲུལ་ཕྱི་མའི་འདྲེན་པར་གྱུར་པ་ཞྭ་དམར་ཡེ་ཤེས་སྙིང་པོ། ཀར་བསྟན་འཛིན་པའི་ཕྲིན་ལས་ཟླ་མེད་དུ་གྲུབ་པ་རྒྱལ་ཚབ་ཆེན་པོ་གྲགས་མཆོག་དེ་དང་ཕྱོགས་མཚུངས་ཞབས་དྲུང་བཀྲ་ཤིས་དཔལ་གྲུབ།
སྐུའི་ཞབས་ཏོག་ཟླ་མེད་དུ་གྲུབ་པ་རིམ་གྲོ་པ་ཀུན་ཏུ་བཟང་པོ། སི་ཏུ་ཆོས་རྒྱལ་མི་ཕམ་ཕྲིན་ལས། དཔའ་བོ་ཀུན་ཏུ་བཟང་པོ། དེའི་སྤྲུལ་སྐུ་ཕྲིན་ལས་རྒྱ་མཚོ། རྒྱལ་ཚབ་སྤྲུལ་སྐུ་ནོར་བུ་བཟང་པོ། མཁས་གྲུབ་རཱ་ག་ཨ་སྱ། མཁའ་རེག་ཀརྨ་བསྟན་སྲུང༌། ཁྱབ་བདག་གྲུབ་དབང༌། ཕག་མོ་ཞབས་དྲུང༌། ཞྭ་སྤྲུལ་སྐལ་བཟང་སྙིང་པོ།
སྤྲུལ་སྐུ་ཀརྨ་ཆོས་ སྐྱོང༌། ས་ཐམ་ལྷ་བཙུན་ཀརྨ་རིན་ཆེན། རྒྱལ་སྲས་ཀར་ཕུན། ཀརྨ་བསྟན་སྐྱོང༌། ཀརྨ་བསམ་གྲུབ། ཀརྨ་ཆོས་འཕགས། ཀརྨ་དོན་གྲུབ། འབམ་ཆེན་དབོན། ཇོ་སྟན་མཁན་པོ། རི་བོ་ཆེའི་ཆོས་རྗེ།
རྡི་ཚ་སྤྲུལ་སྐུ། ནེ་རིང་ཆོས་རྗེ། ཡོལ་མོ་སྤྲུལ་སྐུ། ཟུར་མང་གར་སྤྲུལ་རིན་སྙིང༌། རྟོགས་ལྡན་བློ་གྲོས། བྱ་བཏང་བསྟན་རྣམ། ཆེ་ཚང་སྤྲུལ་སྐུ། རྩེ་ལེ་སྤྲུལ་སྐུ། ཚེ་ར་ལུང་དྲུང་པ། རྒོད་ཚང་སྤྲུལ་སྐུ།
ནོར་བུ་རྒྱན་པ། རིག་འཛིན་འཇའ་ཚོན་སྙིང་པོ། ཞབས་དྲུང་དཀོན་མཆོག ། གོང་ར་ལོ་ཆེན་སོགས་མཁས་ཤིང་གྲུབ་པའི་སྐྱེས་ཆེན་རྣམས་ལས་ཕལ་ཆེར་རྩ་སློབ་དང་འགའ་ཞིག་དམ་ཆོས་ཀྱིས་འབྲེལ་ཞིང་ཐུགས་ཡིད་གཅིག་ཏུ་འདྲེས་པའོ།། །། བསྐལ་པའི་ཁུག་སོ་རྩོད་དུས་འགྲོ་བའི་མགོན།། སྙིང་རྗེའི་མཐུ་ཡིས་ཟས་གཙང་སྟོན་མཆོག་ལྟར།། བསྟན་པའི་ཁུག་སོ་མཐའ་དམག་དུས་འཁྲུགས་ཀྱིས།། ཡངས་པའི་ས་ཆེན་རོ་ཡིས་དོག་པོར་གྱུར།། རྟེན་གསུམ་བཤིག་ཅིང་སྐྱེ་འགྲོ་ཉམ་ཐག་དུས།། སྙིང་རྗེའི་དབང་གིས་མགོན་མེད་སྐྱེ་འགྲོའི་མགོན།།
སྙིང་སྟོབས་བཟོད་པ་འགྲན་པའི་ཟླ་མེད་པ།། ཤཱཀྱའི་རྒྱལ་པོ་གཉིས་པ་འདི་མིན་སུ། ། ཞེས་སྨྲས་སོ།། བཅུ་གཅིག་པ་ཆོས་རྗེ་ཡེ་ཤེས་རྡོ་རྗེའི་རྣམ་ཐར། བཅུ་གཅིག་པ་ཆོས་རྗེ་ཡེ་ཤེས་རྡོ་རྗེའི་རྣམ་ཐར་མདོར་བསྡུས་ནི། དེ་ཡང་རྩོད་དུས་སྙིགས་མ་ལྔ་བདོ་བས་སྙིང་པོ་དོན་གྱི་བསྟན་པ་ཆེས་ཉམས་དམའ་བའི་སྐབས་སུ་སྙིགས་འགྲོ་ཉམ་ཐག་རྣམས་ལ་སྙིང་རྗེ་ཆེན་པོའི་གཞན་དབང་གིས་གཟིགས་པ་རྣམ་པ་ལྔས་བསམ་བཞིན་དུ་སྲིད་པར་སྐྱེ་བ་བཞེས་པའི་ཡུལ་མདོ་སྨད་སྨར་ཁམས་ཀྱི་ས་ཆར། ཡབ་ཡུམ་རིགས་དང་ལྡན་པའི་སྲས་སུ་མེ་ཕོ་འབྲུག་གི་ལོར་སྐུ་འཁྲུངས། དེའི་ཚེ་ནམ་མཁའ་འཇའ་འོད་ཀྱིས་ཁེངས་པ་དང༌། ཡི་དམ་ལྷ་ཚོགས་མང་པོས་ཞལ་གཟིགས་ཤིང༌། འདས་མ་འོངས་ད་ལྟའི་དུས་གསུམ་གང་ལའང་ཐོགས་པ་མེད་པའི་མངོན་ཤེས་གསུངས་པ་  དང༌།
རྫུ་འཕྲུལ་གྱི་རྣམ་པ་ཅི་ཡང་བསྟན་པས། རིག་འཛིན་མི་འགྱུར་རྡོ་རྗེ་གཙོ་བྱས། མི་དང་མི་མིན་ཀུན་གྱིས་ཆོས་རྗེ་ཀརྨ་པའི་མཆོག་གི་སྤྲུལ་པའི་སྐུ་འཁྲུངས་སོ་ཞེས་ཕྱོགས་མེད་དུ་བསྒྲགས་པས་སྒྲས་ཐམས་ཅད་དུ་ཁྱབ་པར་གྱུར། དེ་ནས་ཞྭ་དམར་ཅོད་པན་འཛིན་པ་བདུན་པ་དང༌། རྒྱལ་ཚབ་ནོར་བུ་བཟང་པོ་སོགས་ཀྱིས་དབུས་ཕྱོགས་སུ་སྤྱན་དྲངས་ཏེ་རིམ་པར་བྱོན་པའི་ཕེབས་ལམ་གྱི་སྐྱེ་འགྲོ་ཐམས་ཅད་ཡོངས་སུ་སྨིན་པར་མཛད་ནས། རྟ་ཐབས་ཀྱི་བསུ་བ་དང༌། སེར་སྦྲེང་བཅས་བདེ་ཆེན་ཡངས་པ་ཅན་གྱི་གཙུག་ལག་ཁང་ཆེན་པོར་ཕེབས། ཡབ་སྲས་གསེར་ཞལ་འཛོམས་ཏེ་ལྷན་རྒྱས་པས་རྟེན་འབྱུང་མཆོག་ཏུ་འགྲིགས། དེ་ནས་མི་རིང་བར་བསུ་བ་སེར་སྦྲེང་བཅས་འཇིག་རྟེན་དབང་ཕྱུག་རིམ་བྱོན་གྱི་བསྟི་གནས་འོག་མིན་མཚུར་ཕུའི་ཕོ་བྲང་དུ་ཕེབས། གཟའ་སྐར་འཕྲོད་སྦྱོར་བཟང་པོ་ལ་སེང་ཁྲི་ཆེན་པོར་མངའ་གསོལ་དང་ཤིས་པ་བརྗོད།
མཐོན་མཐིང་གསེར་གྱི་མདོངས་ཅན་གྱི་ཅོད་པཎ་དབུ་ལ་བཞེས་ཏེ་སྙིང་པོ་དོན་བརྒྱུད་ཀྱི་བསྟན་པའི་བདག་པོ་ཆེན་པོར་བཞུགས། རིགས་ཀྱི་བདག་པོ་གར་གྱི་དབང་ཕྱུག་ཞྭ་དམར་ཅོད་པཎ་འཛིན་པ་ཡེ་ཤེས་སྙིང་པོ་ལས་ཕྱག་རྒྱ་ཆེན་པོ་དང༌། ནཱ་རོ་ཆོས་དྲུག་སོགས་རང་ལུགས་ཀྱི་དབང་ལུང་ཁྲིད་གསུམ་དང༌། ཁྱད་པར་དུ་སློབ་དཔོན་ཆེན་པོ་པདྨ་སམ་བྷ་ཝའི་རྡོ་རྗེའི་གསུང་གིས་ཡེ་ཤེས་རྡོ་རྗེ་ཞེས་པའི་མཚན་གསོལ། རིག་འཛིན་མི་འགྱུར་རྡོ་རྗེའི་ཟབ་གཏེར་དང༌། སྟག་ཤམ་ནུས་ལྡན་རྡོ་རྗེའི་ཟབ་གཏེར་ཐམས་ཅད་དུ་ཆོས་ཀྱི་བདག་པོར་ལུང་བསྟན་པ་ལྟར་རྙིང་ལུགས་ཀྱི་དབང་ལུང་མན་ངག་མང་པོ་གསན་བསམ་མཐར་ཕྱིན་མཛད། གཞན་ཡང་མཁན་པོ་ཀརྨ་ཕྲིན་ལས་གསུམ་པ་དང༌། རྒྱལ་ཚབ་ནོར་བུ་བཟང་པོ་སོགས་དགེ་བའི་བཤེས་གཉེན་དུ་མ་ཡོངས་འཛིན་དུ་བཞེས་ནས་མདོ་རྒྱུད་མན་ངག་གི་དབང་ལུང་སོགས་གསན་པ་རྒྱ་ཆེར་མཛད། བཤད་པ་དང་གྲུབ་པའི་སྒོ་ནས་བསྟན་པའི་སྒྲོན་མེ་སྦར། གར་དབང་བདུན་པ་དགུང་བགྲང་རེ་བཞི་བཞེས་པ་ཤིང་ཁྱི་དབོ་ཟླའི་ཉེར་བདུན་ལ་བདེ་བར་གཤེགས་པའི་ཚེ།
དགོངས་རྫོགས་ཀྱི་མཆོད་འབུལ་དང༌། སྐུ་གདུང་མཆོད་རྟེན་བཞེངས་པ་དང༌། རབ་ཏུ་གནས་པ་དང༌། གདན་སའི་ཉམས་གསོ་མཛད་པ་དང༌། གཞན་ཡང་སྐུ་གསུང་ཐུགས་རྟེན་དུ་མ་གསར་བཞེངས་མཛད། ཏྲེ་ཧོ་རིན་པོ་ཆེ་ཀརྨ་བསྟན་འཛིན་དར་རྒྱས། གོང་ས་ལྔ་པ་ཆེན་པོའི་གཟིགས་པ་ཆེ་ཞིང་ཞབས་ཕྱིར་པོ་ཏ་ལར་བཞུགས་པ། ལྕགས་སྤྲེ་ལོ་ལྔ་པ་ཆེན་པོ་གཤེགས་ཀྱང༌། ཆོས་རྒྱལ་སྡེ་སྲིད་སངས་རྒྱས་རྒྱ་མཚོའི་དབུ་བླར་བཞུགས་དགོས་བྱུང་བ་ས་སྟག་ལོར་དགོངས་པ་ཁྲོལ་ནས་མཚུར་ཕུར་ཕེབས། ཆོས་རྗེ་ཡེ་ཤེས་རྡོ་རྗེ་མཇལ།
བཀའ་ཆོས་ཀྱང་ཅི་རིགས་པ་ཞུས། རྒྱལ་ཚབ་ནོར་བུ་བཟང་པོ་གཤེགས་པར་ཐུགས་དམ་གསོལ་འདེབས་མཛད། གནས་ནང་དུ་རྗེ་དཔའ་བོ་ཕྲིན་ལས་རྒྱ་མཚོ་མཇལ། སླར་མཚུར་ཕུར་བྱོན་སྐབས། ཆོས་རྗེ་ཀརྨ་པ་ནས། སྐུ་ཆས་ཕྱག་རྫས་ཚང་མ་གནང་ནས་ཕྱག་ནས་མཛད་ཏེ་འཐོར་མི་ཉན་གསུངས། བཀའ་བཞིན་བསྒྲུབས། རྗེ་དཔའ་བོ་ཕྲིན་ལས་རྒྱ་མཚོ་དགུང་ལོ་ལྔ་བཅུ་པ་ས་ཡོས་ལོར་ཞི་བར་གཤེགས་པའི་དགོངས་རྫོགས་བསྒྲུབས། འདི་གོང་ཤིང་ཕག་ལོར་གར་དབང་བརྒྱད་པ་བལ་ཡུལ་དུ་འཁྲུངས་ནས། ཞྭ་དམར་པའི་སྤྲུལ་སྐུ་ཡིན་ཚུལ་ས་ཆ་ཡུལ་རིས་ཀྱི་མིང་སོགས་སྔོན་གནས་རྗེས་དྲན་དུ་མ་གསུངས།
དེ་སྐབས་ཟག་མེད་ཀྱི་མངོན་པར་མཁྱེན་པ་ལ་དབང་འབྱོར་པ་ཆོས་རྗེ་ཀརྨ་པས། ཞྭ་དམར་པའི་ཡང་སྲིད་སྐུ་འཁྲུངས་པའི་ས་ཡུལ་གྱི་བཀོད་པ་ཤོག་ཁྲ་ཕྱག་རིས་མཛད་དེ་བང་མིའི་ལག་ཏུ་སྤྲད་ནས་མངགས་པས་བལ་ཡུལ་ཡོལ་མོ་གངས་རར་སྤྲུལ་པའི་སྐུ་འཁྲུལ་མེད་དུ་ངོས་ཟིན་པས། བལ་པོ་རྒྱལ་པོ་མནྟྲ་སིང་ཧ་མ་ལླས་འཕྲོག་ཐབས་སུ་ཡམ་བུར་སྤྱན་དྲངས་པས། ཆོས་རྗེ་ཡེ་ཤེས་རྡོ་རྗེའི་བཀའ་ལྟར་གཞུང་ས་ནས་སྡེ་སྲིད་སངས་རྒྱས་རྒྱ་མཚོས་མགོ་འདྲེན་དང་ཕྱག་མཛོད་རྒྱན་ལུ་མངགས་ཏེ་དགུང་ལོ་དྲུག་པར་ལྕགས་འབྲུག་ལོར་བལ་ཡུལ་ནས་རིམ་པར་སྤྱན་དྲངས་ནས་ཐོག་མར་གཙང་གཞུང་བརྒྱུད་ནས་ལྷ་སར་ཕེབས་དགོས་རྒྱུ་ལ། ཏྲེ་ཧོ་རིན་པོ་ཆེ་ནས། སྡེ་སྲིད་སངས་རྒྱས་རྒྱ་མཚོ་ལ་ཤང་བརྒྱུད་ནས་མཚུར་ཕུར་ཕེབས་ཆོག་པ་ཞུས་པས་དོན་སྨིན། ཟླ་བ་བདུན་པའི་ཚེས་ལྔར་ཆིབས་བསུ་བཅས་སྟག་སྣར་ཕེབས། གཟིམ་ཆུང་མངོན་དགར་ཞག་ཤས་བཞུགས། ཏྲེ་ཧོ་རིན་པོ་ཆེ་ནས་ཕྱི་ནང་གི་རྟེན་འབྱུང་ལེགས་ཚོགས་ཐམས་ཅད་བསྒྲིག་པར་མཛད། ཤང་བརྒྱུད་ནས་ཡངས་པ་ཅན་དང༌།
དཔལ་ས་སྤྱོད་འོག་མིན་མཚུར་ཕུར་ཆིབས་བསུ་བཅས་ཕེབས། ཡབ་སྲས་ཞལ་རྒྱས་ཀྱི་ལེགས་ཚོགས་འགྲིགས། ཆོས་རྗེ་ནས་སྤྲུལ་པའི་སྐུའི་གཙུག་ཕུད་བཞེས། དཔལ་ཆེན་པོ་ཆོས་ཀྱི་དོན་གྲུབ་རྒྱུད་སྡེ་རྒྱ་མཚོ་གར་གྱི་རྣམ་རོལ་ཕྱོགས་ལས་རྣམ་པར་རྒྱལ་བའི་སྡེ་ཞེས་པའི་མཚན་གསོལ། དཔལ་འབྱོར་སྲིད་ཞིའི་ཕུན་ཚོགས་ཀུན་གྱི་གཏེར། ། སོགས་ཀྱི་ཞབས་བརྟན། སྟན་དཀར་རྡོ་རྗེའི་རི་མོ་ཅན་སོགས་ཕུལ། ཞྭ་དམར་གྱི་ཅོད་པན་དབུ་ལ་གསོལ་ཏེ་སེང་གེའི་ཁྲིར་མངའ་གསོལ་ཤིས་པས་སྐྱོང་བར་མཛད། སི་ཏུ་ཆོས་རྒྱལ་མི་ཕམ་གྱི་སྐུ་སྐྱེ་གླིང་ཚང་དཔོན་མགོན་ལྷུན་པའི་སྲས་སུ་འཁྲུངས་ཤིང༌། ཆོས་རྗེ་ནས་ངོས་འཛིན་མཛད་ཅིང་མཚན་བཏགས་མོད་གླིང་ཚང་རང་གི་འདོད་ཕྱོགས་ས་སྐྱའི་ཆོས་སྒོར་བཙུག་པས་ཕྲལ་དུ་སྐུ་གཤེགས།
རྒྱུ་མཚན་དེས་བརྒྱུད་པ་འདིར་མ་ཆུད་ཅིང་སི་ཏུའི་གོ་སར་མ་འབྱོར་པས་སི་ཏུ་ན་རིམ་གྱི་གྲངས་སུ་མི་བགྲང་བར་གསུངས། དེའི་སྤྲུལ་པའི་སྐུ་ཀུན་མཁྱེན་ཆོས་ཀྱི་འབྱུང་གནས་ཀྱང༌། ཆོས་རྗེ་ཉིད་ཀྱིས་བསྟན་རྩིས་ཀྱི་རེའུ་མིག་ཞིག་གསར་བསྒྲིག་གནང་བར། སི་ཏུ་ལྕགས་འབྲུག་ལོ་བ་ཨ་ལོར་འབྱུང༌། ། ཞེས་བཀོད་པར་མཛད། དེ་རྗེས་ཁམས་སྨྱོན་སྐུ་སྐྱེ་དབུས་སུ་བྱོན་སྐབས་མཚུར་ཕུར། ཆོས་རྗེ་ཟིམ་ཆུང་ཆོས་དབྱིངས་ཕོ་བྲང་དུ་བཞུགས་པ་མཇལ། ཨ་ལོ་ཀུན་མཁྱེན་གྱི་ཞུ་འཕྲིན་སྙན་དུ་ཕུལ་སྐབས་ཉི་མ་ཤར་བ་དང་འགྲིགས་པས། ཆོས་རྗེའི་ཞལ་ནས། ད་ལན་རྟེན་འབྲེལ་ཤིན་ཏུ་ལེགས།
སི་ཏུ་རིན་པོ་ཆེ་སྡེ་དགེར་འཁྲུངས་ཞེས་ཏྲེ་ཧོ་ཆོས་རྗེ་ཡང་གསུང་གི་ཡོད་ཚོད་འདུག ། གསུང་བ་ཙམ་ལས་ཆོས་རྗེ་ཉིད་ཀྱིས་དེ་སྔོན་མཁྱེན་ནས་ཕྱག་བྲིས་སུ་བཀོད་ཟིན་པའི་སྒྲོས་མ་གནང༌། ཁམས་སྨྱོན་སྐུ་སྐྱེ་ཐོན་ཁར་སི་ཏུ་སྤྲུལ་སྐུ་ལ་རིལ་ནག་སི་ཏུའི་ཁུག་མ་གང་གི་ནང་དུ་མུ་ཏིག་མིག་མེད་རྡོག་གཅིག་བཅུག་པ་དང༌། སོ་འབྲང་འཁོར་ལོ། ཕྱག་མདུད་བཅས་བསྐུར་བ་གནང༌། ཕྱིས་བསྟན་རྩིས་ཀྱི་རིའུ་མིག་སི་ཏུ་ཉིད་ཀྱིས་གཟིགས་སྐབས། འཕགས་ཆེན་རྣམས་ཀྱི་དུས་གསུམ་གྱི་བྱེ་བྲག་སྐད་ཅིག་ལ་མ་འདྲེས་པར་སྒྲིབ་མེད་དུ་གཟིགས་པ་ཡིན་པའི་ཕྱིར་ཐ་ཤལ་ཁོ་བོ་ལྟ་བུའང་འཁོར་བར་འཕྱན་པའི་གནས་སྐབས་ཐམས་ཅད་དུ་གཟིགས་པ་དུས་ལས་མི་ཡོལ་ལོ་སྙམ་པའི་དཀའ་བ་ཐུག་མེད་དུ་འཕེལ། ཞེས་ཀུན་མཁྱེན་སི་ཏུ་ཉིད་ཀྱིས་གསུངས། གཞན་ཡང་ཟག་མེད་ཀྱི་མངོན་པར་མཁྱེན་པ་ལ་ཆགས་ཐོགས་མི་མངའ་བས། རྗེ་དཔའ་བོའི་སྐུ་སྐྱེ་གཙུག་ལག་དོན་གྲུབ་སོགས་སྤྲུལ་པའི་སྐུ་དུ་མ་ངོས་འཛིན་མཛད།
དིང་རིའི་སྒྲུབ་ཆེན་འགྱུར་མེད་རྣམ་རྒྱལ་སྤྱན་གཉིས་ལོང་བ་ལ་ཞལ་ཆབ་བཏབ་པས་དེ་མ་ཐག་ཤིན་ཏུ་གསལ་བར་གྱུར། ཤོག་ཤིང་གི་སྤིར་ཡུུ་ལ་ཕྱག་མདུད་མཛད་ནས་སླར་གོང་བུར་སྒྲིལ་བ་དང༌། དུས་གཅིག་ལ་གཟིམས་ཆུང་རེར་སྐུའི་བཀོད་པར་སྤྲུལ་ནས་བཞུགས་པ་སོགས་གྲུབ་པའི་ཆོ་འཕྲུལ་མཐའ་ཡས། གངས་ཅན་གྱི་ཡུལ་དུ་མཁས་པ་དང་གྲུབ་པ་ཀུན་གྱིས་གུས་པས་མཆོད། མཆོག་དམན་བར་མའི་སྐྱེ་དགུ་མ་ལུས་པ་ཐེག་པ་གསུམ་གྱི་བྱང་ཆུབ་དུ་སྨིན་པ་དང་གྲོལ་བར་མཛད། ཞྭ་དམར་ཅོད་པན་འཛིན་པ་དཔལ་ཆེན་ཆོས་ཀྱི་དོན་གྲུབ་རྒྱལ་ཚབ་ཏུ་མངའ་གསོལ་ཏེ་སྙིང་པོ་དོན་གྱི་བསྟན་པ་གཏད། སྤྲུལ་པའི་སྐུ་ཕྱི་མ་གང་དུ་འབྱོན་པ་ལུང་བསྟན་ནས། རྟག་འཛིན་ཅན་གྱི་གདུལ་བྱ་རྣམས་ཆོས་ལ་བསྐུལ་བའི་ཕྱིར་ཆུ་རྟ་ལོར་ཟླ་བདུན་པའི་ཚེས་བཅུ་གཉིས་ལ་སྤྲུལ་པའི་བཀོད་པ་ཕྱོགས་གཅིག་བསྡུ་བར་མཛད། དེ་སྐབས་ཉི་མའི་དཀྱིལ་འཁོར་དུ་འཇའ་སྤྲིན་གྱི་བསྐོར་བའི་དབུས་སུ་སྐུའི་བཀོད་པ་གཙོ་འཁོར་གསུམ་གྱི་རྣམ་པར་བསྟན་པ་སྐལ་ལྡན་ཀུན་གྱིས་མཐོང་བ་བྱུང༌། ཞྭ་དམར་ཐམས་ཅད་མཁྱེན་པ་དང་ཏྲེ་ཧོ་རིན་པོ་ཆེ་ནས་དགོངས་རྫོགས་མཆོད་འབུལ་དང༌།
སྐུ་གདུང་རིན་པོ་ཆེ་འོད་ཞུ་མཆོད་སྡོང་བཞེངས་ཤིང་བདེ་མཆོག་ལྷ་ལྔའི་སྒོ་ནས་རབ་ཏུ་གནས་པར་མཛད་དོ།། རྗེ་འདིའི་ཞལ་སློབ་ནི། གཙོ་བོར་དོན་བརྒྱུད་བསྟན་པའི་མངའ་བདག་ཞྭ་དམར་ཐམས་ཅད་མཁྱེན་པ་དཔལ་ཆེན་ཆོས་ཀྱི་དོན་གྲུབ་དང༌། གྲུབ་པའི་དབང་ཕྱུག་ཏྲེ་ཧོ་ཀརྨ་བསྟན་འཛིན་དར་རྒྱས། མཁན་ཆེན་ཀརྨ་དོན་ཡོད་སྙིང་པོ་སོགས་མང་དུ་བྱོན་མོད་ཀྱང་རྗེ་འདིའི་རྣམ་ཐར་རྒྱས་པ་དེ་སྔོན་བདག་གིས་མ་མཇལ་བས། འདི་ནི་ཞྭ་དམར་ཐམས་ཅད་མཁྱེན་པས་མཛད་པའི་རྣམ་ཐར་གསོལ་འདེབས་ཀྱི་དངོས་བསྟན་རྣམས་གཞིར་བཞག་ཤུགས་བསྟན་ཅུང་ཟད་ཀྱིས་མཚམས་སྦྱར། གཞན་ནས་ཕྲན་ཚེགས་གསལ་བ་རྣམས་ཀྱིས་ཁ་བསྐང་པའོ།། །། བཅུ་གཉིས་པ་ཆོས་རྗེ་བྱང་ཆུབ་རྡོ་རྗེའི་རྣམ་ཐར། བཅུ་གཉིས་པ་ཆོས་རྗེ་བྱང་ཆུབ་རྡོ་རྗེའི་རྣམ་ཐར་མདོར་བསྡུས་ནི། མདོ་སྨད་སྡེ་དགེའི་ས་ཆར།
བོད་ཆོས་རྒྱལ་གདུང་རྒྱུད་གྲུབ་ཐོབ་ཆེན་པོ་ཀརྨ་པཀྴིའི་དབོན་རྒྱུད་ཡབ་ཀརྨ་ཚེ་བརྟན་དང་ཡུམ་དཀར་མོ་སྐྱིད་ཀྱི་སྲས་སུ་ཆུ་ལུག་ལོར་སྐུ་འཁྲུངས། དེའི་སྔ་ལོ་ཙམ་དུ་ཡབ་རྫ་མ་འཚོང་དུ་སོང་བས་རིག་འཛིན་མི་འགྱུར་རྡོ་རྗེ་མཇལ་བས། གཏེར་སྟོན་ནས་ཁྲི་མཐོན་པོ་ཞིག་གི་སྟེང་དུ་བཞག ། ཁྱོད་ཀྱིས་རྫ་མ་འཚོང་མི་དགོས་གསུངས་ནས་རྫ་མ་ཐམས་ཅད་བཅག་ནས་བཏང་བའང༌། རྗེ་ཀརྨ་པའི་སྤྲུལ་སྐུ་སྲས་སུ་འཁྲུངས་པར་མཁྱེན་པའོ། ། བླ་མ་འདུལ་བ་ཞེས་པ་ཞིག་གིས་སྤྲུལ་པའི་སྐུར་ཁྲུས་ཞིག་ཕུལ་བས་མིག་ལ་ན་ཚ་ཆེན་པོ་བྱུང་བ་གཏེར་སྟོན་ལ་ཅི་ཕན་ཞུས་པས། ཁྱོད་ཀྱིས་རྒྱལ་བ་ཀརྨ་པ་ལ་ཁྲུས་བྱས་པས་དཔལ་ལྷ་མོ་ཁྲོས་ནས་མིག་ནང་དུ་ཚ་དང་ཐལ་བ་བཏབ་པ་ཡིན་གསུངས་ནས་ངོས་འཛིན་མཛད། འཁྲུངས་ནས་ཟླ་བ་གཉིས་ཙམ་སོང་སྐབས། ང་ཀརྨ་པ་ཡིན་གསུངས། དབུས་ནས་མགྲོན་གཉེར་ཕན་བདེ་རྒྱལ་བའི་དབང་པོའི་སྤྲུལ་སྐུ་ངོས་འཛིན་ལ་བརྫངས་པ་ལྷ་ཐོག་ཏུ་གཏེར་སྟོན་མི་འགྱུར་རྡོ་རྗེ་མཇལ་བས།
མཆོག་གི་སྤྲུལ་སྐུ་ཡོད་པའི་ས་ཆ་དང་ཡབ་ཡུམ་གྱི་མིང་བཅས་སྟོན་པར་མཛད་པ་བཞིན་སྤྲུལ་པའི་སྐུ་མཇལ། རྗེ་གོང་མའི་ཕུར་མདུད། སྐུ་འདྲ། ཕྱག་ཕྲེང་རྣམས་ངོས་འཛིན་མཛད།

ཚེས་བརྒྱད་ལ་སྐུ་སྲུང་ཕུལ། དེའི་རྗེས་ཞྭ་དམར་ཐམས་ཅད་མཁྱེན་པ་ནས་རྩལ་བའི་མཚན་དང༌། ཞབས་བརྟན་སྨོན་ལམ་སྐུའི་ཉེར་སྤྱད་སོགས་ཕུལ། དེ་ནས་སི་ཏུ་རིན་པོ་ཆེ་དང་སྡེ་དགེ་བླ་མ་སོགས་ཀྱིས་མཇལ། ཁྲ་ལེབ། ཟུར་མང༌། མཉན་པ་སོགས་སྤྲུལ་སྐུ་རྣམས་ཀྱིས་མཇལ། ཐ་སྐར་ཟླ་བའི་ཉེར་ལྔར་གཏེར་སྟོན་མི་འགྱུར་རྡོ་རྗེ་པདྨ་འོད་དུ་གཤེགས་པའི་དགོངས་རྫོགས་འབྱོར། དགུང་ལོ་བརྒྱད་པར་ཆོས་རྗེ་གླིང་པའི་བང་མི་དང་ཞུ་ཤོག་འབྱོར། ཡོས་ལོ་གསར་བཞད་ལ་སི་ཏུ་རིན་པོ་ཆེ་ནས་སྤྱན་དྲངས་ཏེ་ཆིབས་སུ་བཅས་ཨ་ལོ་དཔལ་འབྱོར་དགོན་དུ་ཕེབས། འབུལ་ཆེན་བསྟབས།
སི་ཏུ་རིན་པོ་ཆེས་བདག་གི་ལྷག་ལྷ་དང་སྲུང་མ་གང་ཡིན་ཞུས་པས། རྟ་མགྲིན་དང་ཞིང་སྐྱོང་ཡིན་གསུངས། ཆུ་འབྲུག་ལོར་དབུས་ནས་སྤྱན་འདྲེན་པ་སླེབས་པས་སི་ཏུ་དང་ཡབ་སྲས་ལྷན་རྒྱས་ཁྲུམ་ཟླའི་ཚེས་བདུན་ལ་འོག་མིན་ཀརྨར་ཕེབས། རིམ་པར་ལམ་གྱི་སྐྱེ་འགྲོ་རྣམས་འབྲེལ་ཚད་དོན་ལྡན་དུ་མཛད་ནས། ཞྭ་དམར་རིན་པོ་ཆེ་ཆིབས་བསུར་བྱོན་པ་འབའ་འབྲོམ་གཞུང་དུ་མཇལ། ཡབ་སྲས་གསུམ་ལྷན་རྒྱས་ཞལ་འཛོམ་པའི་རྟེན་འབྱུང་འགྲིགས། རིམ་པར་ཆིབས་བསུ། སེར་སྦྲེང་བཅས་འོག་མིན་མཚུར་ཕུར་ཕེབས། གཟའ་སྐར་འཕྲོད་སྦྱོར་དགེ་བར་གསེར་ཁྲིར་མངའ་གསོལ་མཐོན་མཐིང་གི་ཅོད་པན་བཞེས་ཀརྨ་པ་ཞྭ་དམར་སི་ཏུ་བཅས་པར་ཏྲེ་ཧོ་ཞབས་དྲུང་ནས་ཞབས་བརྟན་དང་འབུལ་ཆེན་བསྟབས། གསུམ་ཀའི་དབུ་ཞྭ་སྒྲོན།
གར་དབང་ཐམས་ཅད་མཁྱེན་པ་ནས་བཀའ་ཆོས་ཀྱི་ཐོག་མར་འཇམ་དཔལ་མཚན་བརྗོད་དང་བསམ་འགྲུབ་མའི་ལུང་གསུངས། དབང་གི་ཐོག་མར་གྲུབ་རྒྱལ་ཚེ་རྟ་ཟུང་འབྲེལ་གྱི་རྗེས་གནང་མཛད། དེ་ནས་བཟུང་སྟེ། རྒྱལ་བའི་བཀའ་འགྱུར་སོགས་མདོ་རྒྱུད་མན་ངག་རྒྱ་བོད་ཀྱི་མཁས་གྲུབ་རྣམས་ཀྱི་བསྟན་བཅོས་བཀའ་འབུམ་མང་པོ་དང༌། སྡོམ་པ་གསུམ་གྱི་བཀའ་དྲིན་གསར་རྙིང་གི་དབང་ལུང་ཁྲིད་རིམ་མཐའ་ཡས་པ་གསན་པའི་ཚུལ་ཞིབ་པར་རྣམ་ཐར་རྒྱས་པར་གསལ། རྨི་ལམ་སྤྲུལ་སྒྱུར་ལ་མངའ་བརྙེས་པས་ཤམ་བྷ་ལར་བྱོན་ནས་དུས་འཁོར་གྱི་དབང་ལུང་རིགས་ལྡན་དངོས་ལ་གསན་པར་གསུངས། མེ་སྤྲེལ་ལོ་ཆོས་གླིང་པས་མཇལ། རྩ་གསུམ་དྲིལ་སྒྲུབ་དང༌། བདུད་འདུལ་དྲག་མོའི་དབང་ལུང་སོགས་གསན། ཇོ་ཧང་གར་གྱིས་ལྷ་ས་བླངས།
ལྷ་བཟང་བཀྲོང༌། ས་ཁྱི་ལོར་རྒྱལ་ཚབ་དཀོན་མཆོག་འོད་ཟེར་གཙུག་ཕུད་བཞེས་ཁྲི་འདོན་མཛད། ལྷ་སར་བྱོན་སྐབས་ཚེ་རིང་དོན་གྲུབ་ཀྱིས་མཇལ་སྤྱན་རས་གཟིགས་ཀྱི་དབང་གནང༌། ལྕགས་བྱི་ལོར་རྒྱལ་པོའི་དཔུང་བཅས་གོང་ས་བསྐལ་བཟང་རྒྱ་མཚོ་པོ་ཏ་ལར་ཕེབས། ཇོ་ཧང་གར་རྣམས་བྲོས། འདི་སྐབས་ལྷ་སར་བྱོན། སྡེ་སྲིད་སྟག་རྩེ་དང༌། བཀྲ་ཤིས་རྩེ་བ་སོགས་ཀྱི་ཡར་འདྲེན་མཛད། ཁར་ཁ་དོན་ཝང༌། ཨ་ཕོ་དཔས་ལི།
ཆ་དཀར་སོགས་རྒྱ་སོག་གི་མི་ཆེན་རྣམས་དང༌། ཁང་ཆེན། མི་དབང་ཕོ་ལྷ་ཐའི་ཇི་ཡབ་སྲས་སོགས་བོད་ཀྱི་མི་བདག་རྣམས་ཀྱིས་མཆོད། མཚུར་ཕུར་ཀཿཐོག་རིག་འཛིན་ཆེན་པོ་མཇལ་དུ་བྱུང་བ་ལ་ཕྱག་ཆེན་ཆོས་དྲུག་སོགས་དང་དགེ་བསྙེན་གྱི་སྡོམ་པ་སྩལ། མཚན་ཀརྨ་བསྟན་པ་མཐས་རྒྱས་སུ་གསོལ། ཞལ་རས་ལྷ་ཁང་དུ་ཆོས་རྗེ་ཞྭ་དམར་ནག ། སི་ཏུ་རྒྱལ་ཚབ་བཅས་ཡབ་སྲས་བཞིས་ཨ་རཱ་གའི་ལུགས་ལྟར་པར་བུ་ཞག་ཤས་གསུངས་པས་རྟགས་མཚན་ངོ་མཚར་བ་བྱུང༌། དེ་རྗེས་ཡབ་སྲས་བཞི་ཀ་བལ་ཡུལ་དུ་བྱོན་པས། ཡམ་བུ་རྒྱལ་པོའི་ཕེབས་བསུ་བྱུང་སྟེ་དར་གྱི་མདོ་ལིར་སྤྱན་དྲངས། རྒྱལ་པོ་ཛ་གད་ཛ་ཡ་གླང་ཆེན་ལ་ཞོན་ནས་རུ་དར་དང་རོལ་ཆ་མང་པོས་བསུས་ཏེ་རྒྱལ་ཁང་དུ་བྱོན།
ཟས་སྣ་ཤིང་ཐོག་སོ་རྩི་མང་པོ་ཕུལ། གསེར་དངུལ་གྱི་མེ་ཏོག་མང་པོ་གཏོར་ཞིང་མེ་ཏོག་གི་ཕྲེང་བ་དབུ་དང་མགུལ་དུ་འབུལ་བ་དང༌། དྲི་བཟང་གི་ལྡེ་གུས་དཔྲལ་བའི་མཛོད་པུར་ཐིག་ལེ་བྱེད་པ་དང༌། གང་ཕུལ་ཐམས་ཅད་རྒྱལ་པོ་ཉིད་ཀྱིས་ཕུལ་ནས་ཡབ་སྲས་ཀྱིས་ཕྱག་གིས་བཞེས་དགོས་པ་ནི་རྒྱ་གར་གྱི་ལུགས་ཡིན་ཞིང་རྒྱལ་མཆོག་བཅུ་པས་མཛད་པ་ལྟར་ལེགས་ཞེས་སི་ཏུ་པཎ་ཆེན་གསུངས། དེར་དབྱར་དུས་ཡམས་ནད་དྲག་པོ་ཞིག་ལོ་ལྟར་འབྱུང་བ་སུས་ཀྱང་མ་ཕན་པ་དེ་གཅོད་དགོས་པའི་ཞུ་བ་རྒྱལ་པོས་མཛད་པས། རང་བྱོན་མཆེད་ལྔའི་ཡ་གྱལ་འཇིག་རྟེན་དབང་ཕྱུག་གི་སྐུ་བྱིན་ཆེན་ཞིག་ལ་ཞག་ཤས་ཁྲུས་གསོལ་དང་དགོངས་གཏད་མཛད། ཡབ་སྲས་བཞི་གྲང་ཆེན་ལ་ཆིབས་ཏེ་རྒྱ་གར་ཕམ་ཐིང་དུ་གྲགས་པ་ཡང་ལེ་ཤོད་དུ་ཕེབས། གྲོ་ལོད་དང་ཏྲག་ཤད་ཀྱི་བཟློག་པ་མེ་ཧོམ་མཛད། ཁོ་ཁམས་རྒྱལ་པོས་མཇལ། ཁོ་ཁམས་སྒྲོལ་མ།
སྟག་མོ་ལུས་སྦྱིན། མཆོད་རྟེན་རྣམ་གཉིས། སྙེ་ཤང་ཕུག་དང་རྗེ་བཙུན་མི་ལའི་ཞབས་རྗེས་སོགས་མཇལ། ཕྱག་མཆོད་སྨོན་ལམ་མཛད། དེ་ནས་ཡབ་སྲས་གཉིས་གླང་པོ་ཆེ་རེ་དང༌། སི་ཏུ་དང་རྒྱལ་ཚབ་རྟ་མཆོག་རེ་ཆིབས་ནས་གྲོང་ཁྱེར་གྱི་མཐའ་བསྐོར་ཞིང་ཁྲུས་ཆུ་འཐོར་བར་མཛད། དེ་ནས་རིང་ཞིག་གི་བར་ཡམས་ནད་ཞི་ཞིང་གྲོང་ཁྱེར་རྒྱས་པ་བྱུང༌། དབང་ཕྱུག་གི་ཟློས་གར་ཤོག་བུའི་རྟ་གླང་རྒྱུག་པ་སོགས་ལ་ལྟད་མོ་གཟིགས། བལ་ཡུལ་གྱི་རྒྱལ་བློན་འབངས་བཅས་ཀྱིས་མཆོད་ནས་ཐམས་ཅད་ལ་མཐོ་རིས་དང་ཐར་པའི་ས་བོན་སྩལ་ནས་རིམ་པར་གངས་ཏི་སེར་བྱོན། གློ་བོ་རྒྱལ་པོ་ཡབ་ཡུམ་དང་བཅས་པའང་སྤྲ་བདུན་དུ་མཇལ་དུ་བྱུང༌།
གངས་རིའི་ལྷོ་ཕྱོགས་དགྲ་བཅོམ་ལྔ་བརྒྱའི་ཞབས་རྗེས་སོགས་གཟིགས། རས་སྦར་བཏབ། འབྲོང་པ། གཙོ་གཟོ་ཕྱིན་གྱི་སྐྱེ་འགྲོ་ཐམས་ཅད་ཀྱི་རེ་བ་བསྐང༌། སྐྱིད་གྲོང༌། སྙེ་ནམ། དིང་རི། ལ་ཕྱི། བཀྲ་བཟང༌། ཅུང་རི་བོ་ཆེ་སོགས་སུ་སྒྲུབ་གནས་ལྷ་ཁང་རྟེན་གསུམ་ཐམས་ཅད་ལ་གནས་གཟིགས་མཛད་དབུས་གཙང་དུ་ཕེབས།
བདེ་ཆོས་ཡོངས་འཛིན་སྤྲུལ་སྐུ་ལ་དགེ་ཚུལ་དང༌། མཚན་ཀརྨ་ཐུབ་བསྟན་ངག་དབང་དགེ་ལེགས་བཟང་པོའི་དཔལ་དུ་གསོལ། བསམ་ཡས་སུ་ཕེབས་སྐབས། དཔེ་ཧར་དཀོར་མཛོད་གླིང་དུ་རྩི་དམར་ཁོག་ཞུགས་ཀྱིས་བསུས་ནས། རྒྱལ་ཁང་དུ་པེ་ཧར་ཁོག་ཞུགས་ཀྱིས་མཇལ། ཞལ་ཆབ་སོགས་བཏུང་ཞིང་ཕྲིན་ལས་སྒྲུབ་པར་ཁས་བླངས་ཀྱང༌། ཆོས་རྗེ་ནས། སེམས་ཅན་ལ་གནོད་པ་མི་བྱེད་པ་དེ་ཕྲིན་ལས་རང་ཡིན་གསུངས། ས་སྤྲེ་ལོ་མི་དབང་གིས་དཔུང་ཆེན་སླེབས། པོ་ཏ་ལ་བཅས་བཟུང༌།
དེ་སྐབས་ལྷ་སར་བྱོན་པས་རྩེ་ཤོད་ཀྱིས་ཆིབས་བསུ་བཅས་ལྷ་ལྡན་དུ་མི་དབང་གིས་མཇལ་འབུལ་ཆེན་བསྟབས། རྩེར་གོང་ས་སྐུ་ཞབས་ལ་མཇལ་ཐོན་སྦྲག་མ་ཞུས། གསན་ཏཱ་  ཞིང༌། ཏཱ་ལོ་ཡེ་སོགས་རྒྱའི་མི་དཔོན་རྣམས་ཀྱིས་མཆོད། རྗེ་དཔའ་བོ་གོང་མའི་དགོངས་རྫོགས་དང༌། དེའི་སྤྲུལ་པའི་སྐུ་དཔལ་ལྡན་དཔའ་བོའི་དབང་ཕྱུག་ཕྲིན་ལས་ཆོས་རྒྱལ་གཙུག་ལག་དགའ་བ་ཁྲི་དཔོན་མཛད། དབང་ལུང་ཁྲིད་གསུམ་སྩལ། སླར་ཡང་བལ་ཡུལ་ནས་རྒྱ་གར་རྩ་མཆོག་གྲོང་བར་ཞབས་ཀྱིས་བཅག ། རྗེ་ཏྲེ་ཧོ་ཞི་བར་གཤེགས་པའི་དགོངས་རྫོགས་བསྒྲུབས། རྒྱ་གོང་མ་ཆེན་པོའི་སྤྱན་འདྲེན་བྱུང་བར་འབྱོན་པར་ཞལ་གྱིས་བཞེས།
མི་དབང་དང་སྡེ་སྲིད་སོགས་ནས་འབུལ་ཆེན་དང་ཕེབས་རྫོང་བསྟབས། ཞྭ་དམར་ནག་ཡབ་སྲས་ལྷན་རྒྱས་མཚུར་ཡངས་ནས་བཏེག ། རྗེ་དཔའ་བོ་དང༌། མི་དབང་སོགས་བླ་དཔོན་རྣམས་ཕེབས་སྐྱེལ་བཅས་རིམ་པར་བྱོན། ཟུར་མང་སོགས་སུ་རོལ་པ་རྡོ་རྗེའི་སྤྲུལ་སྐུ། མི་འགྱུར་རྡོ་རྗེའི་སྤྲུལ་སྐུ། རས་ཆུང་སྤྲུལ་སྐུ་སོགས་རབ་བྱུང་ཉིས་བརྒྱ་བསྒྲུབས། གར་དབང་སྤྲུལ་སྐུ། རས་ཆུང༌། དྲུང་པ།
བྱ་བཏང་བསྟན་འཛིན་སོགས་ཉིས་བརྒྱ་བསྙེན་རྫོགས་གནང༌། དེ་རྗེས་སི་ཏུའི་རྗེ་དབོན་ཀརྨ། བསམ་གཏན། ཚབ་ཚ་བླ་མ་སོགས་བརྒྱ་སྐོར་བསྙེན་པར་རྫོགས། ཐམས་ཅད་མཁྱེན་པ་དྷརྨ་ཀ་ར་ལ་སྙིང་པོའི་བསྟན་པ་གཏད། རང་ལུགས་ཀྱི་བསྟན་པ་སྐྱོང་དགོས་ཚུལ་སོགས་ཞལ་བཀོད་ལྷུག་པར་སྩལ། སི་ཏུ་ནས་སོ་སོར་ཞབས་དབང་ཞུས་ཏེ། ཞྭ་དམར་ནག་ཡབ་སྲས་རྒྱ་ནག་ཏུ་བྱོན། དེ་ལྟར་མངའ་རི་སྐོར་གསུམ། དབུས་གཙང་རུ་བཞི།
མདོ་ཁམས་སྒང་དྲུག ། བལ་ཡུལ། རྒྱ་དཀར་ནག་སོགས་སུ་ཞབས་ཀྱིས་བཅག ། གདུལ་བྱར་གྱུར་པའི་སྐྱེ་འགྲོ་ཐམས་ཅད་མཐོང་ཐོས་དྲན་རེག་འབྲེལ་ཚད་དོན་ལྡན་དུ་མཛད་ནས་ཆུ་བྱི་སྨིན་ཟླའི་གནམ་གང་གི་ནམ་ལང་སྐབས་རྒྱ་ནག་གི་ཡུལ་དུ་རེ་ཞིག་སྐུའི་དཀྱིལ་འཁོར་ཆོས་དབྱིངས་སུ་བསྡུ་བར་མཛད་ཅིང་དེ་འཕྲལ་མགོ་ཟླའི་ཚེས་གཉིས་ལ་གར་དབང་བརྒྱད་པའང༌། ཞི་དབྱིངས་སུ་གཞོལ་བའི་ཚུལ་བསྟན། སྐུ་གདུང་རིན་པོ་ཆེ་འོད་བཞུ་དང༌། དགོངས་རྫོགས་མཆོད་འབུལ་དང༌། མཚུར་ཕུ་ལྷ་ཆེན་གྱི་དྲུང་དུ་སོ་སོའི་དངུལ་གདུང་བཞེངས་ཏེ། རྒྱལ་ཚབ་དང་སི་ཏུ་ལྷན་རྒྱས་ནས་རབ་ཏུ་གནས་པར་མཛད་དོ།། སྔོན་རྒྱལ་བའི་དབང་པོ་མདོ་ཁམས་ནས་སྤྱན་དྲངས་ཏེ་ཞྭ་དམར་ནག་ལྷན་རྒྱས་མཛད་པ་ནས།
བདེ་བར་གཤེགས་ཀྱི་བར་དུ་རྟག་པར་མཉམ་དུ་འབྱོན་བཞུགས་མཛད་པས་ཐུན་མོང་གི་ཞལ་སློབ་ཀྱི་གཙོ་བོ་བསྟན་པ་གཏད་ཅིང་རྒྱལ་ཚབ་ཏུ་མངའ་གསོལ་བ་སི་ཏུ་ཐམས་ཅད་མཁྱེན་པ་ཆོས་ཀྱི་འབྱུང་གནས། དཔའ་བོ་གཙུག་ལག་དོན་འགྲུབ། དེའི་སྤྲུལ་སྐུ་དཔའ་བོ་གཙུག་ལག་དགའ་བ། རིག་འཛིན་ཚེ་དབང་ནོར་བུ། རྒྱལ་ཚབ་དཀོན་མཆོག་འོད་ཟེར། ཏྲེ་ཧོ་ཆོས་རྗེ། བཀའ་བརྒྱུད་ཕྲིན་ལས་ཤིང་རྟ། ཡོངས་འཛིན་ཀརྨ་ཐུབ་བསྟན། ཆོས་མགོན་སྤྲུལ་སྐུ། སྡིང་པོ་ཆེའི་སྤྲུལ་སྐུ་སོགས་མཁས་པ་དང་གྲུབ་པའི་ཡོན་ཏན་གྱིས་ཐུགས་བརྒྱུད་གཏམས་པའི་སྐྱེས་ཆེན་མང་དུ་བྱུང་བའོ།། །།
བཅུ་གསུམ་པ་རྗེ་བཙུན་བདུད་འདུལ་རྡོ་རྗེའི་རྣམ་ཐར། བཅུ་གསུམ་པ་རྗེ་བཙུན་བདུད་འདུལ་རྡོ་རྗེའི་རྣམ་པར་ཐར་པ་མདོར་བསྡུས་ནི། གཏེར་ཁ་དུ་མ་ནས་ལུང་བསྟན་ཅིང་ཆོས་རྗེ་གོང་མ་བྱང་ཆུབ་རྡོ་རྗེའི་ལུང་བསྟན་ཕྱག་བྲིས་གུ་རུ་དྷརྨེནྡྲ་ལ་སྩལ་བ་དང༌། རིག་འཛིན་ཚེ་དབང་ནོར་བུ་པདྨ་ཁྱུང་རྫོང་དུ་བཞུགས་སྐབས་ཨོ་རྒྱན་རིན་པོ་ཆེས་ལུང་བསྟན་ཚིགས་བཅད་དྲུག་དང༌། སླར་ཡང༌། དགེ་རི་གཞུང་རིའི་ཉེ་བའི་ཕྱོགས་ན་འབྱོར་བས་ཆེར་དབེན་ཅིང༌།། རིགས་རུས་རྣམ་དག་དགེ་ལ་བརྩོན་ཞིང་དེ་ན་ཀརྨ་ཀ། ཞེས་སོགས་ལུང་བསྟན་པ་ལྟར། བོད་ཡུལ་དབུས་ལྗོངས་ཀྱི་ལྷོ་ཕྱོགས་སྙེན་ལྕ་བ་གྲོང་ཞེས་པར་རིགས་རུས་ཕུན་སུམ་ཚོགས་ཅིང་དགེ་ལ་བརྩོན་པའི་ཡབ་ཡུམ་རྣམ་པར་དག་པ་སོགས་གཟིགས་པ་ལྔས་བསམ་བཞིན་དུ་ཆུ་མོ་གླང་གི་ལོ་ཁྲུམས་ཟླ་བའི་ཡར་ཚེས་ལ་སྐུ་འཁྲུངས། ནམ་མཁའི་ནོར་བུ་མངོན་སུམ་དུ་གསལ་བ་ན་ཡིན་མིན་གྱི་རྟོག་དཔྱོད་བྱ་མ་དགོས་ཀྱང༌།
སྙིགས་མའི་འགྲོ་བ་ལོག་ཤེས་ཀྱིས་སླད་པ་དག་སོམ་ཉི་བསལ་ཕྱིར། རིག་འཛིན་ཆེན་པོར་ལུང་བསྟན་བྱུང་བ་རྣམས་ཀྱང་ཀུན་མཁྱེན་དྷརྨ་ཀ་རའི་སྙན་དུ་ཕུལ། ཤིང་སྟག་གནམ་ལོ་གསར་བཞད་སྐབས་ཀུན་བཟང་འཇིགས་བྲལ་སོགས་ཀྱིས་སྤྲུལ་སྐུ་ངོས་འཛིན་སྤྱི་བབས་ལྟར་བྱས་པས་འཁྲུལ་པ་མི་མངའ་བར་མ་ཟད་སྔོན་གནས་རྗེས་དྲན་དུ་མ་གསུངས་པས་ཐམས་ཅད་རྒྱལ་བ་ཀརྨ་པའི་མཆོག་གི་སྤྲུལ་སྐུ་ཡིན་མིན་ཐེ་ཚོམ་བྲལ་བའི་ངེས་པ་རྙེད་པས་སྙན་པ་ཕྱོགས་མེད་དུ་བསྒྲགས། དེ་སྐབས་རྡོ་རྗེ་བེར་ཅན་བྱིས་པའི་གཟུགས་དར་དཀར་གྱི་ན་བཟའ་ཅན་ཤེལ་གྱི་སྡེར་མ་མེ་ཏོག་གིས་བཀང་བ་བསྣམས་པ་ཞིག་གིས་གླུ་གར་རོལ་རྩེད་སྟོན་པ་གཟིགས་ནས་ཁྱོད་ཉིད་སུ་ཡིན་གསུངས་པས། ང་ནི་རྡོ་རྗེ་བེར་ནག་ཅན་ཞེས་བྱ་རྔམ་བརྗིད་ང་རོ་ཅན།། ཡེ་ཤེས་དབྱིངས་ལས་ཁྲོ་བོའི་སྐུར་སྟོན་ལས་བཞིར་དབང་བསྒྱུར་དོན་དམ་དུ།། ཉིད་ཀྱི་སེམས་ལས་གཞན་སྣང་གུད་དུ་མེད་པ་ལྟ་བའི་ཡང་རྩེ་མཆོག། ཅེས་གསུངས་ཤིང༌། མེ་ཏོག་འཐོར་བ་དང་ཧ་ཧའི་གད་རྒྱང་བསྒྲགས་པས་ཡུལ་མི་ཀུན་གྱིས་འབྲུག་སྒྲ་ལྟར་ཐོས་པ་བྱུང༌། སྐུ་ལ་མི་འགྱུར་བའི་བརྡ་རྟགས་ཐུགས་ཀར་སྨེ་བ་དབང་གི་མདོག་ཅན་དང་ལྗགས་ལ་ཨ་ཡིག་དཀར་པོ་རང་བྱོན་མངའ།
དེ་སྐབས་རྡོའི་རིལ་བུ་ཞིག་རྙེད་པ་ལ་རིང་བསྲེལ་མང་དུ་འཕེལ། སྐུ་ཆུང་ངུའི་དུས་ངོ་མཚར་ཅན་གྱི་གཟིགས་སྣང་སྣ་ཚོགས་དང༌། སྔོན་གནས་རྗེས་དྲན་མང་དུ་གསུངས་པ་རྣམས་བླ་མ་དྷརྨ་རཱ་ཛས་ཕྱག་བྲིས་སུ་བཀོད་པར་གསལ། ཕ་ཡུལ་བདུད་ཀྱི་བཙོན་ར་ལྟར་གཟིགས་ཤིང་སྟོད་ལུང་མཚུར་ཕུར་བྱོན་པ་ལ་ཐུགས་རིང་ཆེ་བའི་ཚུལ་མཛད། དགུང་ལོ་བཞི་པ་མེ་འབྲུག་རྒྱལ་ཟླའི་གཟའ་སྐར་བཟང་པོར་རྒྱལ་ཚབ་རིན་པོ་ཆེ་དང༌། གྲ་ཟུར་དཔོན་སློབ། སྔོན་གྱི་གསོལ་དཔོན་གཟིམས་མགྲོན་གྱི་གཙོས་ཕེབས་བསུར་འབྱོར་བས་ཤིན་ཏུ་མཉེས་པའི་ཚུལ་མཛད། རྒྱལ་རིར་ལོ་གསར་དགའ་སྟོན་བཅས་རྒྱལ་བ་དང་པོ་ལ་རྟ་ཐབས་ཀྱི་ཆིབས་བསུ་སེར་ཕྲེང་བཅས་འོག་མིན་མཚུར་ཕུར་བྱོན། ཐམས་ཅད་མཁྱེན་པ་བསྐལ་བཟང་རྒྱ་མཚོ་དང༌། མི་དབང་བསོད་ནམས་སྟོབས་རྒྱལ་དང༌།
བཀའ་བརྒྱུད་ཡབ་སྲས་རྣམས་ཀྱིས་དབུ་བྱས་བླ་དཔོན་ཆེ་དགུ་དང་ལྷ་སྡེ་མི་སྡེ་རྣམས་ཀྱིས་གུས་པས་མཆོད་སྤྲིན་བཅས་སེང་ཁྲི་ཆེན་པོར་མངའ་གསོལ། དཔལ་ལྡན་འཇིགས་མེད་བདུད་ཚོགས་འདུལ་བའི་རྡོ་རྗེ་ཕྱོགས་ཀྱི་གོ་ཆ་མི་ཤིགས་སྙིང་པོའི་དབང་ཕྱུག་ངེས་དོན་བསྟན་པའི་རྩ་ལག་ཕྲིན་ལས་རྒྱས་པའི་དཔག་བསམ་མངོན་པར་མཐོ་བའི་སྡེ་ཞེས་པའི་མཚན་གྱི་སྒྲ་དབྱངས་འོག་མིན་གྱི་བར་དུ་གྲགས་པར་གྱུར། མཁའ་འགྲོ་འབུམ་ཞུའི་ཅོད་པན་བཞེས་ཤིང་འབྲེལ་ཚད་དོན་ལྡན་གྱིས་རྒྱས་བཏབ། དེ་རྗེས་ངེས་པར་ཐམས་ཅད་མཁྱེན་གཟིགས་ཆེན་པོ་སི་ཏུ་བསྟན་པའི་ཉིན་བྱེད་ཀྱང་སྔོན་དམར་ནག་ཅོད་པན་འཛིན་པ་ཟུང་གིས་སྙིང་པོ་དོན་གྱི་བསྟན་པ་གཏད་པ་སོགས་ཀྱི་བཀའ་ལུང་རྗེས་སུ་སྒྲུབ་ཕྱིར་མདོ་སྨད་སྡེ་དགེའི་ཕྱོགས་ནས་རིམ་པར་བྱོན་པས་ཤིང་གླང་ལོར་མཚུར་ཕུར་ཕེབས་ཏེ་ཡབ་སྲས་ཞལ་རྒྱས་པས་རྟེན་འབྲེལ་ལེགས་ཚོགས་འགྲིགས། དངོས་པོའི་མཆོད་སྤྲིན་དཔག་ཏུ་མེད་པས་ཁྲི་འབུལ་བཅས་མཐོན་མཐིང་གི་ཅོད་པན་སྒྲོན། རྒྱལ་བའི་དབང་པོའི་སྐུ་གསུང་ཐུགས་ཡོན་ཏན་ཕྲིན་ལས་ཀྱི་བསྔགས་པ་ཡན་ལག་བདུན་པ་དང་ཤིས་བརྗོད་རྒྱ་ཆེར་མཛད་པས་རྒྱལ་བསྟན་སྤྱི་དང་བྱེ་བྲག་སྒྲུབ་བརྒྱུད་སྙིང་པོའི་བསྟན་པར་དཀར་པོའི་སྣང་བས་ཁྱབ་པར་གྱུར། ས་ག་ཟླ་བའི་ཚེས་བཅོ་ལྔར་ལྷ་ཆེན་འཛམ་གླིང་རྒྱན་གྱི་དྲུང་དུ་ཀུན་མཁྱེན་སི་ཏུ་རིན་པོ་ཆེ་ལས་རབ་བྱུང་དགེ་ཚུལ་གྱི་སྡོམ་པ་བཞེས་པས་ཐོག་དྲངས་མདོ་རྒྱུད་གསར་རྙིང་གི་དབང་ལུང་ཁྲིད་གསུམ་ཟབ་རྒྱས་མཐའ་དག་བུམ་པ་གང་བྱོའི་ཚུལ་དུ་གསན་ནས་རིགས་ཀྱི་བདག་པོར་བཞེས། རོལ་པའི་རྡོ་རྗེའི་ཆོས་སྐོར་གསན་སྐབས་བླ་མ་ཀུན་མཁྱེན་རྟ་མགྲིན་མར་གད་མདོག་ཅན་དུ་གཟིགས། གསང་མཚན་དབང་ཆེན་རྡོ་རྗེ་ཞི་བ་སྩལ་ཞེས་གསོལ། གཞན་ཡང་རིག་འཛིན་ཚེ་དབང་ནོར་བུ།
བཀའ་བརྒྱུད་ཕྲིན་ལས་ཤིང་རྟ། དཔའ་བོ་གཙུག་ལག་དགའ་བ་སོགས་མཁས་ཤིང་གྲུབ་པའི་ཡོངས་འཛིན་དུ་མ་ལས་གསན་པ་རྒྱ་ཆེར་མཛད། སླར་ཡང་ཀུན་མཁྱེན་དྷརྨ་ཀ་ར་ལྕགས་སྦྲུལ་ལོ་དབུས་ཕྱོགས་སུ་བྱོན་སྐབས་ཀུན་མཁྱེན་སི་ཏུས་མཁན་པོ་དང༌། དཔལ་གཙུག་ལག་དགའ་བས་སློབ་དཔོན་མཛད་དེ་མཚན་ཉིད་ལྡན་པའི་དགེ་འདུན་གྲངས་ལྡན་ལས་བསྙེན་རྫོགས་ཀྱི་སྡོམ་པ་བཞེས། ཆོས་དྲུག་སོགས་ཟབ་ཁྲིད་གདམས་ངག་གི་ལྷག་དུ་མ་གསན། ཨོ་རྒྱན་རིན་པོ་ཆེ། རྗེ་བཙུན་མི་ལ། མི་ཏྲ་ཛོ་ཀི ། གནས་བརྟན་ཆེན་པོ་ཀླུའི་སྡེ་རྣམས་ཞལ་གཟིགས་ནས་དམ་པ་ཆོས་ཀྱི་བགྲོ་བ་རྒྱ་ཆེར་མཛད་པ་སོགས་དག་པའི་གཟིགས་སྣང་འབྱམས་ཀླས། སྐབས་ཤིག་ལྷ་ལྡན་སྤྲུལ་པའི་གཙུག་ལག་ཁང་ཆེན་པོར་ཆུའི་འཇིགས་པ་བྱུང་སྟེ་ཐབས་གང་གིས་ཀྱང་བཟློག་མ་ནུས་ཚེ།
ཨོ་རྒྱན་རིན་པོ་ཆེས་བསྟན་པ་སྤྱི་ལུང་འོད་ཀྱི་དྲྭ་བ་ཅན་ལས་ལུང་བསྟན་པ་བཞིན། གཞུང་ས་ནས་སྤྱན་འདྲེན་བྱུང་བས་རྟ་ཐབས་ཀྱི་བསུ་བ་བཅས་ལྷ་སར་བྱོན། འགྲོ་བའི་མཆོད་སྡོང་ཇོ་བོ་ཤཱཀྱ་མུ་ནེའི་དྲུང་དུ་ཡན་ལག་བདུན་པ་སྔོན་དུ་འགྲོ་བས་གདེངས་ཅན་བསུ་བཟློག་སྨོན་ལམ་མཛད་པ་ཙམ་གྱིས་ཆུའི་འཇིགས་པ་ཞི་བར་མཛད། སྐྱབས་མགོན་འཇམ་དཔལ་རྒྱ་མཚོ་དང་མཇལ་འཕྲད་མཛད་ཅིང༌། པོ་ཏ་ལར་སྐྱིད་གྲོང་ཇོ་བོ་དང་བྱིན་རླབས་མཚུངས་པར་གྲགས་པའི་ཐུགས་རྗེ་ཆེན་པོ་འཕགས་པ་ཝ་ཏི་ལ་སྙན་ཤལ་ཕུལ་བ་འཕགས་པས་ཕྱག་གཡས་ཀྱིས་མངོན་སུམ་དུ་བཞེས་ཏེ། སྔོན་མཆོག་སྦྱིན་གྱི་ཕྱག་རྒྱ་ཉིད་ཕྱག་སྟབས་འགྱུར་ཏེ། ད་ལྟ་སྐྱབས་སྦྱིན་གྱི་ཚུལ་དུ་ཡོད་པ་འདི་ཀུན་གྱིས་མཐུན་སྣང་མངོན་དུ་གྱུར་པས་ངོ་མཚར་རྨད་དུ་བྱུང་བའི་སྙན་པ་ཕྱོགས་མེད་དུ་གྲགས། དགུང་གྲངས་སོ་དགུ་པ་ལྕགས་ཡོས་ལོར་མདོ་སྨད་སྡེ་དགེའི་ཕྱོགས་སུ་བྱོན་པའི་ཚེ། ཀུན་མཁྱེན་བསྟན་པའི་ཉིན་བྱེད་དཔོན་སློབ་ཧྲག་བསྡུས་ཕེབས་བསུར་བྱོན་པ། དེ་ནས་དཔལ་སྤུངས་གདན་ས་བར་དུ་ཉིན་བཞིན་སྒར་པ་ཚུགས་མལ་བབས་ཚེ་ལྟ་ཅི་སྨོས།
འབྱོན་ལམ་དུའང་ཆིབས་གོང་ནས་ཆོས་ཀྱི་བཀའ་མཆིད་ཁོ་ནས་དུས་འདའ་བར་མཛད། རྒྱལ་བའི་དབང་པོ་ནས་དབུ་མའི་ལྟ་བ་དང་ཐུགས་དམ་ཉིན་མཚན་ཁོར་ཡུག་མངའ་བའི་རྟོགས་འབུལ་མཛད། དཔལ་སྤུངས་སུ་བྱོན་ནས་གཟིམས་ཆུང་ཡིད་དགའ་ཆོས་འཛིན་དུ་བཞུགས། ས་དབང་སྡེ་དགེའི་འབུལ་ཆེན་སོགས་དངོས་འབུལ་མཐའ་ཡས། མདོ་ཁམས་ཀྱི་གདུལ་བྱ་ཐམས་ཅད་འབྲེལ་ཚད་དོན་ལྡན་དུ་མཛད་ནས་ཆུ་འབྲུག་ལོ་ཡར་བྱོན་པ་ན་ཀུན་མཁྱེན་སི་ཏུ་རིན་པོ་ཆེ་ཉིད། ཕེབས་སྐྱེལ་དུ་བྱོན། རྒྱལ་བའི་དབང་པོ་ནས་བླ་མ་སངས་རྒྱས་དངོས་སུ་གཟིགས་ནས་དད་གུས་དྲག་པོས་སྐུའི་དཀྱིལ་འཁོར་་་་་ལ་དབང་བཞི་བརྒྱ་རྩ་ལེན་པ་མཛད། ཕན་ཚུན་ཐུགས་ཡིད་འཕྲེང་བའི་རྣམ་འགྱུར་འབྲལ་མི་ཕོད་པ་ཙམ་དང་ཐུགས་གཤིན་པའི་གསུང་གླེང་སྣ་ཚོགས་ཀྱི་མཐར་དར་གྱི་གཡབ་གཡུག་སོགས་རྟེན་འབྱུང་ཕུན་སུམ་ཚོགས་པར་མཛད་ནས་འབྱོན་ལམ་གྱི་གདུལ་བྱ་ཐམས་ཅད་བསྡུ་བའི་དངོས་པོ་བཞིས་ཚིམ་པར་མཛད་ནས་རིམ་པར་མཚུར་ཕུར་ཆག་ཕེབས། གསན་བསམ་ཡང་རྒྱ་ཆེན་མཛད་མོད་གཙོ་ཆེན་སྒོམ་བྱུང་གི་མཁྱེན་གཉིས་ལ་མངའ་དབང་འབྱོར་བས་ཤེས་བྱ་ཐམས་ཅད་ཐུགས་སུ་ཆུད། གདུལ་བྱ་དབང་རབ་རྣམས་ནས་རྡོ་རྗེ་ཐེག་པའི་བསྐྱེད་རྫོགས་ཀྱི་གནད་གསང་སོགས་ཟབ་པ་དང༌།
དབུ་ཕར་འདུལ་མཛོད་ཀྱི་ཤེས་བྱ་སོགས་རྒྱ་ཆེ་བ་གང་དང་གང་ནས་དོགས་གཅོད་ཞུས་ཀྱང་ཐེ་ཚོམ་གྱི་དྲ་བ་གཅོད་པའི་གསུང་ལན་ཐམས་ཅད་དཔེ་ལ་མ་ལྟོས་པར་ཐོགས་མེད་དུ་ཤར་ཤར་གསུངས་པས་མཁས་པ་རྣམས་ང་རྒྱལ་བྲལ་ཞིང་སོམ་ཉི་ཟད། དཎྜིའི་གཞུང་སོགས་རང་བཞིན་བརྗོད་དང་དཔེ་དང་ནི། གཟུགས་ཅན་སོགས་དོན་རྒྱན་སུམ་ཅུ་རྩ་ལྔ་སོགས་སྙན་དངགས་སྡེབ་སྦྱོར་ལ་མངའ་བརྙེས་ཀྱང་གསུང་རྩོམ་ཞལ་གདམས་ཐམས་ཅད་གདུལ་བྱ་མཆོག་དམན་ཀུན་ལ་སྨན་པའི་ཐུགས་བསྐྱེད་ཀྱི་ཚིག་རྣ་བར་སྙན་ཞིང་དོན་གོ་བདེ་བ་ཁོ་ན་གསུངས། གསེར་དང་གསེག་མ་རོ་མཉམ་པ་སོགས་འཁོར་འདས་ཀྱི་དངོས་སྣང་ཐམས་ཅད་སྒྱུ་མ་རྨི་ལམ་ལྟ་བུར་ངེས་པར་མངོན་དུ་གཟིགས་པས་འཇིག་རྟེན་ཆོས་བརྒྱད་ཀྱི་དྲི་མ་གཏན་ནས་མི་མངའ། ན་བཟའ་གསོལ་ཆས་དག་ཀྱང་གང་བྱུང་གིས་ཆོག་ཤེས་མཛད་ཅིང༌། ལྷ་སའི་ཇོ་བོ་རིན་པོ་ཆེ་ལ་གསེར་ཞོ་ལྔ་བརྒྱ་ལས་གྲུབ་པའི་ཏིང་བདུན་དང༌། ལྷ་ཆེན་ལ་དངུལ་སྲང་ཉིས་བརྒྱ་ལྔ་བཅུ་ལས་བཟོས་པའི་ཏིང་བདུན་མཎྜལ། རྡོ་ཚད་དྲུག་ཅུ་ལས་མཐོང་གྲོལ་ལྷ་ཁང་བདེ་གཤེགས་མཆོད་རྟེན་རྣམ་བརྒྱད་རིན་པོ་ཆེ་ལས་གྲུབ་པ་དང༌། གསེར་ཞོ་ལྔ་བརྒྱ་ལས་གྲུབ་པའི་སྟོན་པའི་སྐུ་བརྙན། གསེར་དངུལ་སྲང་གྲངས་སྟོང་ཕྲག་དུ་མས་ཆོས་རྗེ་བཅུ་པའི་བཞེངས་པའི་དངུལ་གདུང་ལྷ་ཁང་གི་སྟེང་དུ་ཕུན་ཚོགས་མཁྱིལ་ལ་སྤན་བད་གན་ཇིར་དང་བཅས་བཞེངས་པ་སོགས་སྐུ་གསུང་ཐུགས་རྟེན་དང༌།
སློང་བ་པོ་ལ་ཉིད་ཀྱི་སྐུ་ལ་བཞེས་པའི་མནབ་གཟན་གསེར་ལྗངས་བརྡུངས་ཀྱི་མགུལ་སྲུང་དག་ཀྱང་སྦྱིན་པར་མཛད་ན་དངོས་པོ་གཞན་ལྟ་སྨོས་ཅི་དགོས། སྤྲང་པོ་རྣམས་ལ་གསེར་ཞོ་ལོན་པ་ཡང་ཡང་སྩལ་བའི་ལོ་རྒྱུས་བཀའ་འབུམ་དུ་གསལ། སྲིད་ཞི་ཡོངས་ཀྱི་གཙུག་རྒྱན་ཁམས་གསུམ་ཆོས་ཀྱི་རྒྱལ་པོར་གྱུར་ཀྱང་ཁེངས་པ་དང་ཆེ་བ་རྡུལ་ཙམ་མི་མངའ་ཞིང་སེམས་ཅན་མཆོག་དམན་ཐམས་ཅད་ལ་མ་གཅིག་པའི་བུ་ལྟར་ཐུགས་བྱམས་བརྩེ་ཆེན་པོས་བཅོས་མིན་དུ་ཁྱབ་པས་སྐུ་དྲུང་གི་བྱི་ལ་དང་བྱིའུ་རྣམས་མ་བུའི་ཚུལ་དུ་ཉི་མ་འདེ་ཞིང་སྡོད། སྤྱོད་འཇུག་ལས། སྨྲ་ན་ཡིད་ཕེབས་འབྲེལ་བ་དང༌།། དོན་གསལ་ཡིད་དུ་འོང་བ་དང༌།། ཆགས་དང་ཞེ་སྡང་སྤངས་པ་དང༌།། འཇམ་ཞིང་རན་པར་སྨྲ་བར་བྱ།། མིག་གིས་སེམས་ཅན་ལྟ་ན་ཡང༌།། འདི་དག་ཉིད་ལ་བརྟེན་ནས་བདག།
སངས་རྒྱས་ཉིད་དུ་འགྱུར་རོ་ཞེས།། དྲང་ཞིང་བྱམས་པའི་ཚུལ་གྱིས་བལྟ། ། ཞེས་དང༌། འདི་དག་མགུ་བྱས་མང་པོ་ཞིག། འདི་ལྟར་ཕུན་ཚོགས་ཕ་རོལ་ཕྱིན། ། ཞེས་དང༌། ཕན་པ་དཔག་མེད་མཛད་རྣམས་ལ།། སེམས་ཅན་མགུ་བྱ་མ་གཏོགས་པ།། གཞན་གང་ཞིག་གིས་ལན་ལོན་འགྱུར།། ཞེས་གསུངས་པ་ཉིད་ཕྱག་བཞེས་སུ་བསྟར་ཏེ།
ལོང་སྤྲང་མུ་ལྟོ་བ་ཉམ་ཐག་གཞན་དག་གིས་བརྙས་ཤིང་ཁྱད་དུ་གསོད་པ་རྣམས་ཀྱི་གན་དུ་ཞབས་ཀྱི་པདྨ་བཀོད་ནས་བྱམས་པའི་སྤྱན་གྱིས་གཟིགས་ཏེ་སྙན་པའི་གསུང་གིས་སྐུ་རྩེད་དང་ཉམས་མཚར་གྱི་ལོ་རྒྱུས་སོགས་ཐབས་མཁས་སྣ་ཚོགས་ཀྱིས་དེ་དག་གི་རྒྱུད་ལ་ཐར་པའི་ས་བོན་འདེབས་པར་མཛད་པ་དང༌། སྤྲང་ལོང་འཁྲུག་པ་བྱེད་པ་རྣམས་ལ་ཞལ་ཏ་གནང་བས་དུམ་པར་གྱུར་ནས་ཕན་ཚུན་བཤགས་པ་བྱེད་པ་དང༌། ཐ་མལ་སྐྱེ་བོ་གླེན་པ་རྣམས་ལའང་འདུས་བྱས་མི་རྟག་པ་དང༌། ཆོས་ཐམས་ཅད་སྒྱུ་མ་ལྟ་བུ་ཡིན་པར་གསུངས་པ་ན། ཅི་ཡང་མི་གོ་  འདུག ། སྒྱུ་མ་དེ་སེམས་ཅན་གྱི་རྒྱུ་མ་ཨེ་རེ་ཟེར་བའི་བླུན་པོ་རྣམས་ལའང་ཐབས་སྣ་ཚོགས་ཀྱིས་སྒོ་ནས་དགེ་བའི་ས་བོན་བསྐྲུན་པར་མཛད་པ་དང༌། ཚོང་པ་དག་ལ་རིན་པོ་ཆེའི་རིགས་དང་སྐུ་གསུང་ཐུགས་རྟེན་གྱི་རྒྱུ། རོལ་སིལ་ཏིང་དྲིལ་སོགས་ཀྱི་ནོར་ཉམས་གཅོད་ཚུལ་དང་རིན་ཐང༌། མོ་མ་དང་རྩིས་པ་དང་སྨན་པ་རྣམས་ལ་དེ་དང་དེའི་དོགས་གཅོད་དང་ཞལ་ཏ། ཐ་ན་ཧོར་རྒན་རྣམས་ལ་ཡི་གེ་འབྲི་ལུགས་ཀྱི་ཞལ་ཏ་སོགས་གདུལ་བྱ་མཆོག་དམན་བར་མ་ཐམས་ཅད་གནས་སྐབས་སོ་སོའི་ཡིད་ཀྱི་རེ་བ་ཁེངས་ཤིང་རབ་ཏུ་མགུ་བར་འགྱུར་བ་དང་མཐར་ཐར་པ་དང་ཐམས་ཅད་མཁྱེན་པའི་ལམ་དུ་ཐབས་མཁས་སྣ་ཚོགས་ཀྱི་དཀྲི་བར་མཛད་པ་ནི་འཕགས་ཆེན་རྒྱལ་བའི་སྲས་པོའི་རྣམ་ཐར་རྨད་དུ་བྱུང་བར་ངེས།
གཞན་ཡང་སྣང་སྲིད་ཐམས་ཅད་བླ་མ་དང་དཔེ་ཆར་ཤར་འབྱུང་བ་དང་འབྱུང་གྱུར་གྱི་སྒྲ་སྐད་ཐམས་ཅད་ཆོས་སུ་གསན་པ་དང༌། སྐུ་ལུས་ཀྱི་བཀོད་པ་དུ་མར་སྤྲུལ་པ་དང༌། ཟག་མེད་ཀྱི་མངོན་པར་མཁྱེན་པ་ལ་ཐོགས་པ་མེད་པས་སྔར་བྱུང་བ་དང་ཕྱིར་འབྱུང་འགྱུར་གྱི་ལུང་བསྟན་ལ་འཕྱུག་པ་མི་མངའ་བ་དང༌། མཚུར་ཕུ་ནས་སྤོ་བོ་རྒྱ་རྫོང་དུ་བླ་མ་དཔལ་དར་གྱི་རྟེན་གསུམ་ལ་རབ་གནས་མཛད་པའི་མེ་ཏོག་ཐོགས་མེད་དུ་ཕེབས་པ་དང༌། གཞན་དག་འཆི་འཕོ་དང་སྐྱེ་བའི་གནས་སྐབས་མཐའ་དག་ཇི་ལྟ་བ་བཞིན་གཟིགས་པ་དང༌། བདེ་ཆེན་ཡང་རིའི་རྩེར་བྱོན་སྐབས་གཉན་ཆེན་ཐང་ལྷ་འཁོར་དཔག་ཏུ་མེད་པའི་སྐོར་ནས་དངོས་སུ་མཆོད་པ་དང༌། ཇི་སྐད་དུ། ལྷ་ཡི་སྐད་དང་ཀླུ་དང་གནོད་སྦྱིན་སྐད།། གྲུལ་བུམ་དག་དང་མི་ཡི་སྐད་རྣམས་དང༌།། འགྲོ་བ་ཀུན་གྱི་སྒྲ་སྐད་ཇི་ཙམ་པར།།
ཐམས་ཅད་སྐད་དུ་བདག་གིས་ཆོས་བསྟན་ཏོ།། ཞེས་གསུངས་པ་ལྟར་རིགས་དྲུག་སོ་སོའི་སྐད་དུ་ཆོས་བསྟན་ནས་སྨིན་གྲོལ་ལ་བཀོད་པའང་བསམ་གྱིས་མི་ཁྱབ་སྟེ། སྐབས་ཤིག་མི་གཉིས་སྐུ་དྲུང་དུ་བྱུང་ནས་གཅིག་གིས་སྣ་བ་གཡས་པ་གཅད་དེ་མཎྜལ་དུ་ཕུལ། གཅིག་གིས་གསེར་སྡེར་མ་གང་གཏོར་ཞིང་བཀའ་ཆོས་ཞུར་བྱུང་བའི་ཚེ་འདི་གཉིས་ཆོས་ཀྱི་སྐལ་པ་ཡོད་པ་ཡིན་འདྲ་དགོངས་ཚེ་ནམ་མཁའ་ནས་པཎྜི་ཏའི་ཆ་བྱད་ཅན་ཅིག་གིས་འདི་གཉིས་ཐེག་ཆེན་གྱི་སྣོད་ལྡན་མིན་པར་གསུངས་པས་སྐྱབས་སེམས་དང་ཡིག་དྲུག་གི་ལུང་གནང༌། པཎྜི་ཏ་དེ་ཟླ་གྲགས་ཀྱི་སློབ་མ་གུ་ཧྱ་ཨིཎྜ་ཡིན་པར་གསུངས་ཤིང་དེ་ལས་གསོ་སྦྱོང་གི་གདམས་པའང་གསན། དེ་རྗེས་བྲ་བ་ཞིག་རྩྭ་ཆུན་ཞིག་ཁྱེར་ནས་མཎྜལ་གྱི་ཚུལ་དུ་བཞག་པའི་ཚེ། ཐུགས་དགོངས་ལ་སྲོག་ཆགས་ཕྲ་མོ་འདི་ཇི་ལྟར་ཡིན་དགོངས་ཚེ་ནམ་མཁའ་ནས་འདི་སློབ་མ་སྣོད་ལྡན་ཡིན་ཟེར་བ་བྱུང་བས། ཐུན་མོང་དང་ཐུན་མོང་མ་ཡིན་པའི་སྔོན་འགྲོ་བཅས་ཕྱག་ཆེན་གྱི་སྒོམ་ཁྲིད་བཏབ་པས། བྲ་བས་སྐྱིལ་ཀྲུང་བཅའ་མ་ཤེས་པས་རྐང་ལག་སོ་སོར་བླང༌། དེ་བརྣོལ་ནས་མེ་ཐབས་གྲུབ་ཆིང་གི་ཚུལ་བྱས།
སྐུད་པ་དུམ་བུ་ཞིག་གིས་སྒོམ་ཐག་དང་འཇག་མ་སོར་བཞི་པས་སྒོམ་ཤིང་བྱས་ནས་བསྒོམ་པས་འོད་གསལ་འཁོར་ཡུག་ཏུ་སོང༌། བྱ་རོག་མང་པོས་འཚེ་བ་བྱུང་བ་རྒྱལ་བའི་དབང་པོ་ཉིད་ཀྱིས་བསྐྲད་པའི་ལོ་རྒྱུས་དང༌། ཡང་ཆུ་སྟོད་ཟླ་བའི་ཚེས་བཅོ་ལྔ་ལ་འགའ་ཞིག་ལ་དཀོན་མཆོག་སྤྱི་འདུས་ཀྱི་དབང་མཛད་ནས་གཟིམས་ཆུང་ཉི་འོད་དུ་བཞུགས་སྐབས་ལྡུམ་རའི་མེ་ཏོག་ལ་སྟག་བྱེ་མ་ལྷེབ་དང༌། གསེར་སྦྲང་གཡུ་སྦྲང་མང་པོ་འཁོར་ཞིང་སྐད་སྙན་སྒྲོགས་སྐབས་སྤྲང་སློང་ཕ་མའུ་བཞི་བྱུང་བ་ལ་ཆོས་བཤད་ཅི་རིགས་མཛད། དེ་ནས་ཆར་བབས་པས་བྱིའུ་འཆིལ་པ་རྒན་པོ་ཞིག་ཆར་ཡིབས་སུ་འདུག་པ་ལ་ཁ་ཟས་གནང་བས་དེ་སྒྲུགས་ཤིང༌། ཅི་བྱེད་ཅི་བྱེད། ད་ཅི་ཕྱོགས་ཀྱི་སྤྲང་པོ་ངན་པ།། ལས་ངན་སྣ་ཚོགས་བྱེད་པའི་ཚོ་གཅིག། དམ་པ་ཆོས་ཀྱི་སྣང་བ་དེ་དག། ནམ་ཡང་དེ་ཚོར་བག་ཙམ་མ་མཆིས།།
ཆོས་བཤད་བྱས་རུང་ཉན་པ་མི་འདུག། ཅི་བྱེད་ཅི་བྱེད། ཅེས་སོགས་ཟེར་འདུག་པ་ལ། བྱིའུ་འཆིལ་བ་སྨྲ་མཁས་ཁྱོད།། ཁྱོད་གྲེ་ལྕེ་ཤིན་ཏུ་བདེ་བ་བྱུང༌།། བྱུང་ཀྱང་ངེད་ཀྱི་མེ་ཏོག་ཚལ་དུ་རྒྱུ་བའི་བུང་བ་དང་གསེར་སྦྲང་གཡུ་སྦྲང་སོགས་ལ་ཁྱོད་ཀྱིས་གནོད་པ་མ་བྱས་སམ་གསུངས་པས། ཁོ་ན་རེ། ལར་ཁྲ་སྡིག་ཆེན་ཁ་ལ་བྱིས་ རོ། ། བྱིས་སྡིག་མེད་ཁ་ལ་འབུ་རོ། ། ཟེར་མོད་ཀྱང༌།
དེ་རིང་ཚེས་བཅོ་ལྔ་ལ་གསེར་སྦྲང་སོགས་ལ་གནོད་ཚེ་བྱེད་པའི་ལས་ངན་ཅི་ལ་བསགས་ཕོད། ཁོང་ཚོ་ད་ལྟ་ཆར་པས་ཐུགས་བཞུགས་མ་སྤྲོ་བས་རང་རང་གི་གནས་སུ་སོང་བ་ལགས། སླར་ཉི་མ་ཤར་དུས་འབྱོན་པ་ཡོད། དེ་ཕྱིར་བདག་ལ་དམ་པའི་ཆོས་ཤིག་ཞུ་ཟེར་བ་ལ། ཁྱོད་ཀྱི་དེ་བདེན་པ་ཡིན་ནམ་གསུངས་པས། ངེད་ཆོས་ཞུ་བ་དང་ཁྱེད་ཀྱི་སྦྲང་མ་ལ་གནོད་པ་བྱེད་པ་གཉིས་ཆོས་དང་འགལ་བས་བརྫུན་ཞུས་གཡོ་ཁྲམ་ཅི་ལ་ཕོད་ཟེར་བ་ལ། ལས་རྒྱུ་འབྲས་ཀྱི་ཆོས་མང་པོ་གསུངས་པའི་སྐབས་ཞིམ་བུ་སེ་བོ་དེར་སླེབ་བྱུང་བས། བྱིའུ་སྐྲག་ནས་ཡར་ལང་ཙམ་མར་སྡོད་ཙམ་འདར་ཡང་ཡང་བྱེད་པ་ལ། ཞིམ་བུ་འདི་རྒྱུད་དུལ་བར་ཡོད་པས་ཁྱོད་རང་ཞེད་མི་དགོས། བར་དོར་འཇིགས་སྐྲག་མཐོང་སྣང་མང་པོ་ཡོང་པས་དེ་དག་སྒྱུ་མ་ལྟར་སྒོམ་དགོས་ཞེས་སོགས་ཟབ་ཆོས་མང་དུ་གནང་བས།
བྱིའུ་ན་རེ། ངེད་བྱིའུ་ཚོ་ལྟོ་ཉིན་རེ་བཞིན་ཚོལ་བས་གསོག་འཇོག་མི་བྱེད་པས་སེར་སྣ་མེད། ཁང་སྟེང་དུ་སྐད་སྙན་སྒྲོགས་ཤིང་གནོད་པ་མི་བྱེད་པ་འདི་ལ་ཕན་ཡོན་ཞིག་ལོས་ཡོད། བྱི་བ་ཟེར་བ་ལྷའི་ན་བཟའ་དང་ཡོ་བྱད་ཆུད་ཟོས་ལ་གཏོང༌། གཏོར་མ་དང་ཞིམ་ཚད་ཟ་བ་འདི་ལ་ཉེས་དམིགས་ཆེན་པོ་ཡོད་དམ་ཟེར་བ་ལ། རྩིག་སྤྱང་ཟེར་ནས་ཀུན་གྱི་ངན་དཔེ་འཇོག་པས་བཟང་པོ་ག་ལ་ཡིན་ཏེ། ཁྱེད་རང་བྱིའུ་རྣམས་ཀྱང་གསོག་འཇོག་མི་ཤེས་པ་ཡིན་པས་ལུང་མ་བསྟན་བྱ་བ་ཡིན། ཞིང་ལ་ས་བོན་བཏབ་སྐབས་ཁྱེད་ཚོས་བརྐུས་ཏེ་སྒྲུགས། སྦྲང་བུ་རྣམས་སྙིང་རྗེ་མེད་པར་ཟ། ལྷ་ཁང་གི་ནག་རྩི་རྣམས་བརྫོད།
རང་སྐྱོན་མི་མཐོང་བར་གཞན་སྐྱོན་སྨྲ་མི་རིགས་གསུངས་པས། མགོ་ཞུམ་ནས་བསྡད། ཡང་སྐེ་ཡར་བསྲིང་ནས་ཞུ་བ་ཞུ་ལེན་མང་དུ་བྱས་པའི་མཐར། ཆོས་རྗེའི་ཞལ་ནས། ཁྱོད་ང་ལ་བསྙད་བསྐོ་མཁན་འདྲ་མོའི་ཞེ་སུན་རང་བཏང་བྱུང༌། ད་ཆོས་རང་བྱེད་རྒྱུ་ཡིན་ན་འདི་ལྟར་ཉམས་སུ་ལོང་ཞེས་སྒོམ་ཁྲིད་གནང་ནས། རྒྱ་ཁྲ་ཧོར་བའི་བར་ཆད་མེད་པར་སྨོན་ལམ་མཛད་པས། བྱིའུ་ན་རེ། རྒྱ་ཁྲ་ཧོར་བ་ཁོ་ལ་འཇིགས་རྒྱུ་གང་ཡང་མེད། སྔར་ངེད་ཚོས་གཡག་རུའི་ནང་དུ་བསྡད་ནས་དཔའ་གཏམ་མང་པོ་བཤད།
དེ་ལས་འཆི་བདག་གཤིན་རྗེ་དེ་རང་འཇིགས་ཟེར། གུས་འདུད་བཅས་འཕུར་སོང༌། དེ་རྗེས་ཤིང་སྦྲུལ་ལོ་ཟླ་བ་བདུན་པའི་ཚེས་བཅུ་གསུམ་ལ་བྱིའུ་མང་པོ་འཛིངས་ནས་སྐྲོག་ཀྱང་མི་འབྲོས་བར་སྤུ་ཐུལ་ཐུལ་བྱེད་འདུག་པ་ལ། ནས་སྤར་གང་ཕྱག་གིས་དྲག་ཏུ་གཏོར་བས་བྱིའུ་རྣམས་འཐོར་གཅིག་མ་ཤི་ཙམ་འདུག་པས། ཆུ་ཐུར་མགོ་གང་གནང་ནས་རིམ་གྱིས་སོས་ནས་དྲི་སྨད་མཛད་པས། འཆིལ་པ་རྒད་པོ་དེའི་ནུ་བོ་ཡིན། ཁོང་གིས་སྔར་བཀའ་ཆོས་རྣམས་སེམས་ལ་ཕན་པར་བྱུང༌། ད་རུང་དེའི་འཕྲོས་རྣམས་ང་ལ་ཞུས་ཤོག་ཟེར་བཅས་པའི་དོན་རྣམས་ཚིགས་སུ་བཅད་དེ་ཞུས་པས། སྔར་ཁྱོད་ཀྱི་ཇོ་ཇོ་དེ་ཧ་ཅང་ལབ་རྒྱུ་མང་དྲག་པས་སུན་པོ་རང་བྱུང༌། ད་ལན་མདོར་བསྡུས་ཞིག་སྨྲོས།
ལྷག་ཏུ་ཞིམ་བུ་སེ་བོ་དེ་བཞིན་གཞན་ལ་གནོད་པ་མི་བྱེད་ཀྱང༌། ཞིམ་བུ་སེར་ཆུང་འདི་ཧ་ཅང་སྡིག་ལ་མི་རྔམས་ཀྱང་ན་ཕྲ་སྟབས་རྩེད་མོའི་སྣང་བས་ཁྱོད་རང་གཟུང་ན་ཐུགས་སུན་བཅོས་ཡོང་གསུངས་པས། བྱིའུ་ན་རེ། ཇོ་ཇོའི་སྔར་གྱི་ཆོས་འཕྲོ་རྣམས་ཞུས་པས་ལན་རྣམས་དང་གདམས་ངག་གནང་བས། བྱིའུ་ན་རེ། དོན་ཇི་བཞིན་རྟོགས་ལགས། ཞག་བདུན་སོང་མཚམས་རྟོགས་འབུལ་དུ་ཡོང་ཆོག་པ་དང་ཆོས་མིང་ཞིག་དགོས་ཟེར་བ་ལ། སྒྲུབ་བརྒྱུད་བསྟན་འཛིན་གྱིས་གསུངས། དེ་ནས་བྱིའུས་ཡན་ལག་བདུན་པ་ཞིག་བཏོན་ནས། ད་ནི་ཆོས་ཕྲལ་དུ་མ་སྒྲུབ་ན་མི་རྟག་པ་སོགས་ཆོས་ལ་བར་ཆད་མང་བས་རི་ཁྲོད་དུ་འགྲོ་ཟེར་ཧར་ཏེ་ལངས་ནས་འཕུར།
མདའ་རྒྱང་གང་ཙམ་སླེབས་སྐབས་གཤོག་སྐོར་ཞིག་བྱས་ནས། ཕོ་རྒོད་པོ་ཟེར་ན་ང་འདྲ་བ་ཅིག་ལ་ཟེར་བ་ཡིན་ཟེར། ཡང་འདོམ་ཉི་ཤུ་ཙམ་འཕུར་ནས་གཤོག་སྐོར་ཞིག་བྱས་ནས་འགའ་ཞིག་སྨྲ་འདུག་ཀྱང་མ་ཐོས་གསུངས། དེ་ནས་གནམ་དང་འདྲེས་ནས་མཐོང་རྒྱུ་མ་བྱུང་གསུངས། ཡང་སྐབས་ཤིག་རི་བོང་གཅིག་སྐུ་དྲུང་དུ་བྱུང་ནས་ཆོས་ཞུས་པས། ཁྱོད་རང་ཆོས་ཀྱི་ལས་འཕྲོ་ཡོད་མེད་དེ་རིང་རྨི་ལམ་རྒུགས་ཤོག་གསུངས་པས། ཕྱིར་ནང་ཁོ་ན་རེ་རྣ་བ་གཉིས་ཆད་པའི་ངན་ལྟས་ཞིག་བྱུང་ཟེར། ཁྱོད་ཀྱི་རྨི་ལམ་དེ་གཉིས་འཛིན་འཁྲུལ་བ་བྲལ་བའི་བཟང་རྟགས་ཡིན། བློ་མི་བདེ་ན་འདི་ལ་ལྟོས་གསུངས་ནས་མེ་ལོང་བསྟན་པས་ཁོ་ན་རེ། རེས་འགའ་འདི་འདྲ་བ་མཚན་མོ་ནམ་མཁའ་ལ་ཡོང་འདུག་པ་དེ་ཅི་ལགས་ཟེར་བ་ལ།
དེ་ནི་སྔོན་བྱང་ཆུབ་སེམས་དཔའ་རི་བོང་དུ་འཁྲུངས་སྐབས་ལྷ་རྣམས་ངོ་མཚར་སྐྱེས་ནས་ཁང་བརྩིགས་དང་ཟླ་བ་ལ་རི་བོང་གི་གཟུགས་བཀོད་པའི་ལོ་རྒྱུས་རྒྱས་པར་གསུངས། དེ་ནས་རི་བོང་དེ་མིག་ཕོར་གོག་ཙམ་བགྲད་ནས་ལག་པ་ཐལ་མོ་སྦྱར་ནས་ཆོས་ཞུ་བ་ལ། སྒོམ་ཁྲིད་བཏབ་པས་ཁོ་ལ་གནས་པ་བརྟན་པོ་བྱུང་ནས། ཉིན་གསུམ་པ་ལ་རྩྭ་ཉག་མ་གསུམ་མཎྜལ་གྱི་ཚུལ་དུ་ཕུལ་ནས་རྟོགས་འབུལ་ཞུས་སེམས་ཀྱི་ངོ་བོ་དེ་སྤྲོས་པའི་མཐའ་ཐམས་ཅད་དང་བྲལ་བ་བདེ་སྟོང་དབྱེར་མེད་ཀྱི་ངང་དུ་གནས་ཤིང༌། ཕྱིའི་ལུས་ཡོད་དུ་མི་ཚོར། ནང་དབུགས་ཕྱི་ནང་དུ་རྒྱུ་བ་མི་ཚོར། གསང་བ་རྟོག་མེད་ཀྱི་བདེ་བའི་ངང་དུ་གནས་ལགས་ཟེར། དེ་སྐབས་རླུང་ཆེན་ཞིག་ལངས་པས་རྩྭ་ཉག་མ་རྣམས་གར་སོང་ཆ་མེད་དུ་ཁྱེར། རི་བོང་ཡང་སྤུ་ཟིང་ངེ་བ་དང༌། ཆོས་རྗེ་ཡང་མནབ་གཟན་གྱི་ཞལ་འཐུམ་མཛད་ནས་བཞུགས།
ཐམས་ཅད་ཐལ་བ་ལོང་ངེ་བའི་དུས་དེར་མི་རྟག་དཔེ་དྲུག་གི་མགུར་གསུངས་པས། ཁོ་ན་རེ། དེ་དེ་ལྟར་དུ་ལགས་སོ། ། སྒོམ་གྱི་ངོ་བོ་དེ་ལ་ལྟ་རྒྱུ་ཅི་འདྲ་ཡོད་ཟེར་བ་དང༌། དུ་བ་ལྟ་བུ་ཞིག་མཐོང་ཟེར་བ་རྣམས་ལ། ངོ་སྤྲོད་དང་གདམས་ངག་སྩལ་ནས་རི་བོང་དེ་ལོག་སོང༌། ཕྱི་ཉིན་སྔ་མོར་འོངས་ནས་གཟིམས་སྒོ་ལ་སྦར་མོས་དྲག་ཏུ་བྲད་སྐབས། ཆོས་རྗེ་མྱུར་བར་བཞེངས་ནས་སྒོ་ཕྱེ་བས་སྐུ་དྲུང་དུ་སླེབས་བྱུང༌། ཁྱོད་ལ་ནང་རྩ་རླུང་གི་གེགས་དང་ཕྱི་ཉོན་མོངས་རང་མདངས་ཀྱི་ཆོ་འཕྲུལ་སོགས་མ་བྱུང་ངམ་གསུངས་པས། དེ་ལྟར་མ་བྱུང་སྟེ།
བདུད་བྱི་ལ་སླེབས་ནས་སྒོམ་དུ་མ་བཅུག ། འཐབ་ཅིང་རྩོད་དུ་བྱུང་བ་ལ་བཟོད་པ་བསྒོམས་ཀྱང་ཚོད་མེད་ཀྱི་ཞེ་སུན་བཏང་སྟེ་སྨྲ་ར་ཡང་གསུམ་ཙམ་བྱི་བ་བཅས་ནད་མ་ཐེག་པས་འདིར་ཡོང་བ་ལགས་ཟེར། ཆོས་རྗེའི་ཞལ་ནས། ཨ་ཁ་ཁ། དེ་བདུད་མ་རེད་སྔོན་ལས་ཤིག་རེད། ། ཅེས་སོགས་གསུངས་ནས་རི་བོང་གི་མཚམས་ཁང་དུ་ཕེབས་པས། ། དེར་བྱི་ལ་རྒྱ་འགྲུན་བསྡད་འདུག་པས། སྡིག་ཅན་ཁྱོད་ཀྱིས་རི་བོང་བྱང་ཆུབ་སེམས་དཔའི་ཐུགས་དམ་སྐྲོག་པའི་ལས་ངན་བསགས་འདུག་གསུངས་ནས་ཕྱག་གིས་ཐལ་ལྕག་གསུམ་བརྒྱབ་གསུངས། དེ་ནས་ཡང་རི་བོང་གིས། ཆོས་ལ་གནད་འགག་གང་ཆེ་ཟེར་བ་ལ།
གུ་རུ་བུངྔྷ་བོ་དྷི་སཏྭ་ལ་བློ་རྩེ་གཅིག་གིས་དད་པ་བྱེད་པ་གལ་ཆེ། ཞེས་སོགས་དང༌། ངེད་ཀྱང་འཕགས་མཆོག་སྤྱན་རས་གཟིགས་ཀྱི་སྙིང་པོ་ཡི་གེ་དྲུག་པ་ལ་བསྒོམ་བཟླས་བྱེད་པ་ཡིན། ཕན་ཡོན་ནི་མ་ཎི་བཀའ་འབུམ་དུ་གསལ། ཞེས་དང༌། ཕྱག་ཆེན་ངོ་སྤྲོད་ཞིབ་པར་བཏབ་པས་རི་བོང་སོང༌། ཕྱི་ཉིན་སླེབ་མ་བྱུང་བས། ཆོས་རྗེས་གཟིགས་སུ་བྱོན་པས། ཁོ་རང་རྡོ་ཕུག་ཏུ་མགུར་ཞིག་བྱེད་འདུག་པ་ལ། ཆོས་རྗེས་ཕག་ཉན་མཛད་པས།
གནས་རི་བོ་ཤནྟིའི་དགོན་པ་ན།། ཕྱི་འདུལ་ཁྲིམས་ཀྱི་ཀུན་སྦྱང་ཡོན་ཏན་བརྒྱན།། ནང་གསང་སྔགས་ཀྱི་དབང་བཞི་ཡོངས་སུ་རྫོགས།། མཉམ་མེད་སྒམ་པོ་པ་ལ་འདུད།། བདག་གཟའ་གཏད་བྲལ་བའི་རི་བོང་ང༌།། ད་བསམ་ཞིང་འཁོར་བའི་སྡུག་བསྔལ་དང༌།། དུས་སྔ་ཕྱི་མི་རྟག་ཚུལ་རྣམས་དྲན། ། ཞེས་སོགས་དང༌། བདག་ཚོགས་བསགས་རྣལ་འབྱོར་རི་བོང་ང༌།། ད་དུང་ལྟ་བའི་གདེངས་ཀྱི་གླུ།།
མཁའ་འགྲོས་ཀོ་ལོང་མི་འཚལ་ཞུ།། སྤྱི་བོར་མདོངས་གཅིག་ཡོད་པ་འདི།། དམ་ཆོས་གཅིག་ཤེས་ཀུན་གྲོལ་བརྡ།། རྣ་བ་རིང་པོ་གཉིས་ལྡན་འདི།། ཐབས་ཤེས་ཟུང་དང་ལྡན་པའི་ངང༌།། ཐར་པའི་ལམ་སྣ་སྙེགས་པའི་བརྡ།། མིག་གཉིས་ནམ་ཡང་མི་འཛུམ་པ།། ལྷ་མིག་མངོན་པར་ཐོབ་པའི་བརྡ།། སྣ་ནི་དལ་མེད་བསྐྱེད་པ་འདི།། ཡི་དམ་འགོག་བཟླས་འགྲུབ་པའི་བརྡ།།
སྨ་ར་ཕྱོགས་བཅུར་འཕྲོ་བ་འདི།། ཡོངས་ལ་སྙིང་རྗེ་ལྡན་པའི་བརྡ། ། ཞེས་སོགས་ནས། བརྡ་བཅུ་ལྡན་པའི་རིམ་པ་འདི།། ས་བཅུའི་དངོས་གྲུབ་ཐོབ་པའི་བརྡ།། འོན་ཀྱང་བསོད་ནམས་ཡེ་ཤེས་ཀྱིས།། ཚོགས་གཉིས་ཡོངས་སུ་རྫོགས་པ་དང༌།། འགྲོ་བ་ཀུན་ལ་ཕན་སླད་དུ།། ལུས་འདི་དུམ་བུར་བཏང་བར་བྱ།། སྔོན་ཚེ་ཐུབ་པའི་དབང་པོ་ཡིས།།
དབུ་ནི་སྟོང་ཕྲག་སྦྱིན་སྟོང་མཛད།། དེ་བཞིན་འགྱུར་མེད་ཡེ་ཤེས་བདག། མ་རྒན་མཁའ་མཉམ་སེམས་ཅན་ལ།། ཞུམ་པ་མེད་པའི་སྦྱིན་པ་གཏོང༌།། གླད་པས་རྒྱུ་གཟེར་ནད་སེལ་ཞིང༌།། སྙིང་གིས་སྨྱོ་འབོག་ནད་ལས་གྲོལ།། ཞེས་སོགས་ཟེར་ཞིང་ཐེ་ཚོམ་མེད་པར་མཆོངས་རྒྱུག་བྱེད་པ་ལ། དེར་ཆོས་རྗེས། རྣ་བ་གཉིས་ནས་ཕྱག་གིས་བཟུང་སྟེ། ཁྱོད་བྱོལ་སོང་གི་རིགས་སུ་སྐྱེས་ཀྱང་བྱང་ཆུབ་ཀྱི་སེམས་ཚད་མེད་པ་ངོ་མཚར་ཆེ་ལགས།
སང་ངེད་ཀྱི་རྩར་ཉམས་རྟོགས་ཀྱི་རིམ་པ་གསུང་བར་འབྱོན་པ་རིགས་སོ་གསུངས་ནས་གཟིམས་ཕུག་ཏུ་བྱོན་ནས་བཞུགས། སང་རི་བོང་མ་སླེབས་པས་གཟིགས་པར་བྱོན་པ་ན། བྱ་རོག་ཞིག་མགོ་སྒུར་ཞིང་ཤོག་པ་ས་ལ་བསྙལ་ནས། ཆོས་ཞུ་རྟེན་སྦལ་པའི་རོ་ཞིག་བཞག་ནས། ཀྱཻ། དྲང་སྲོང་རི་བོང་འགྱུར་མེད་ཡེ་ཤེས་ལགས།། བདག་ནི་ལས་ངན་བྱ་རོག་ལུས་བླངས་ཏེ།། ལོ་ཚགས་བགྲང་བྱ་སྟོང་དང་བརྒྱད་བརྒྱ་སོང༌།། བཀྲེས་ཤིང་ཕོངས་པའི་ངང་ནས་ཀུན་ཏུ་རྒྱུ།། བསྐལ་པ་བཟང་དུས་བསང་མཆོད་བགྱིད་པའི་ཚེ།།
མདའ་དར་སྣ་ལྔ་གཡབ་གཡུག་རྒྱབ་ནས་འབོད།། ངེད་ཅག་རྡོ་རྗེ་འགྲོས་ཀྱི་གར་དང་བཅས།། དེ་ཚེ་ཕྱེ་མར་ཆང་ཕུད་ལ་སོགས་འཐོར།། གཞན་ཡང་བཟའ་བཏུང་ཚོགས་ནི་བསམ་ལས་འདས།། བསྐལ་འབྲིང་དུས་སུ་བཏང་སྙོམས་ངང་དུ་དོར།། ཟས་ཀྱི་ལྷག་དང་ནོར་མི་ཉན་རིགས་སྟེར།། ད་ལྟ་དུས་ཀྱི་ཡང་མཐའི་སྐབས་འདི་རུ།། བཟའ་བ་བཏུང་བའི་རེ་བ་བཅའ་བ་ན།། མཐོ་དམན་ཀུན་གྱི་རྡོ་དབྱུག་ཆར་ལྟར་དབབ།། ཅེས་སོགས་ནས།
གཏན་བདེའི་གོ་འཕང་ཐོབ་པའི་ཆོས་ཤིག་ཞུ། ཟེར་བ་ལ། རི་བོང་གིས། བྱས་ཚད་ཐམས་ཅད་སྡིག་དང་འདྲེས་པ་ཁྱོད།། སྦལ་པའི་རོ་འདི་མ་རྒན་ཡིན་པའི་ཕྱིར།། འཁོར་བ་ཐོག་མ་མེད་པའི་དུས་དག་ནས།། མ་རུ་མ་གྱུར་འགྲོ་བ་གཅིག་ཀྱང་མེད།། དེ་ཕྱིར་འདི་དག་སྡིག་པ་ཚབ་ཆེན་ཏེ།། འདག་པའི་ཕྱིར་དུ་སྟོབས་བཞིའི་བཤགས་པ་གྱིས།། ཁྱད་པར་སྙིང་རྗེ་བྱང་སེམས་གཙོ་ཆེའོ།།
ཞེས་སོགས་དང་ལས་རྒྱུ་འབྲས་མང་དུ་བཤད་པ་ལ། ཆོས་རྗེའི་ཞལ་ནས། དེ་དེ་ལྟར་དུ་ཡིན་འདུག ། འོན་ཀྱང་ཁྱོད་ལ་ཆོས་ཀྱི་བློ་ཞིག་སྐྱེས་པ་དེ་ཡང་ལེགས་འདུག ། ད་ཕྱིན་ཆད་དབུག་བྲལ་གྱི་ཤ་མ་གཏོགས་སྲོག་བཅད་ནས་ཤ་ཟ་ཁྲག་འཐུང་མ་བྱེད་དེ་ལ་ཕན་ཡོན་ཅིག་ཡོད་དོ་གསུངས། དེ་ནས་རི་བོང་གིས་ཆོས་ཞུས་པས། སེམས་ཉིད་ལྷན་ཅིག་སྐྱེས་པ་ནི།། སེམས་ཀྱི་རང་བཞིན་ངོ་བོ་ཡིན།། སྣང་བ་ལྷན་ཅིག་སྐྱེས་པ་ཞེས།། དེ་ལས་བྱུང་བའི་རྣམ་རྟོག་ཡིན།།
ཉི་མའི་འོད་དང་ཙན་དན་དྲི།། ཞེས་སོགས་གསུངས། གཞན་ཡང་ངོ་མཚར་བའི་ལོ་རྒྱུས་ཆེས་མང་བས་འདིར་བྲི་བར་མི་ལངས། འདི་དག་གདུལ་བའི་དབང་པོ་བྱེ་བྲག་གིས་དགོངས་དོན་མཐའ་དྲུག་གི་ཚུལ་དུ་གནས་པས་བསམ་མི་ཁྱབ་པར་ངེས། མངོན་ཤེས་རྫུ་འཕྲུལ་སོགས་ངོ་མཚར་བའི་ལོ་རྒྱུས་མང་པོ་རྒན་རབ་ངག་རྒྱུན་དུའང༌། རླུང་ལྟར་གྲགས་པ་ཆེས་མང་མོད། འདིར་ནི་བཀའ་འབུམ་སོགས་ནས་འབྱུང་བ་མདོར་བསྡུས་པ་ཙམ་བཀོད་པའོ།། ཀརྨའི་གདན་སར་རབ་གནས་མཛད་སྐབས། ད་ལམ་རབ་གནས་འདིའི་སྦྱིན་བདག་ཟླ་ནང་ནས་བགྱིས་དགོས་གསུངས་པས། ཟླ་ནང་སྡེ་བས་ཀྱང་ཡོན་བདག་ཞུས་ཏེ་གསེར་དངུལ་སྤེལ་པའི་བུམ་པ་སོགས་དངོས་པོའི་མཆོད་སྤྲིན་སྤྲོས།
ཕྱིར་ཉིན་ཆར་ཆེན་པོ་བབས་པའི་ཐིགས་ཆུ་གཟིམས་ཆུང་གི་བླ་བྲེའི་སྟེང་དུ་འཁྱིལ་བ་ཟླ་ནང་གིས་ཕུལ་བའི་བུམ་པ་དེས་གཞལ་བས་བུམ་པ་བཅུ་བཞི་བྱུང་བ་རྟེན་འབྲེལ་ལེགས་གསུངས། ཁོ་བོ་ད་ལན་ཀརྨར་ཡུན་རིང་སྡོད་རྒྱུ་མ་བྱུང་བས་སླད་ནས་ཡུན་རིང་སྡོད་རྒྱུ་ཡོད་པ་བྱེད། ། ཅེས་དང༌། ཟླ་ནང་སྡེ་བས་མཇལ་ཕྱག་ཞུས་སྐབས། རང་རེ་གཉིས་མི་རིང་བར་འཕྲད་ཅིང་ཞིབ་ཆ་འབྱུང་བས་ཡིད་འཇག་གྱིས་གསུངས། དེ་ལྟར་སྤྲུལ་པའི་སྣང་བརྙན་དེའི་གདུལ་བྱ་མཐའ་ཡས་པ་སྨིན་གྲོལ་ལ་བཀོད་པའི་ཕྲིན་ལས་རེ་ཞིག་ཟིན་ནས་རྟག་འཛིན་ཅན་རྣམས་ཆོས་ལ་བསྐུལ་ཕྱིར་སྤྲུལ་པའི་སྒྱུ་འཕྲུལ་ཕྱོགས་གཅིག་བསྡུ་བར་བཞེད་ནས་སྙིང་པོ་དོན་གྱི་བསྟན་པའི་རྒྱལ་ཚབ་སི་ཏུ་རིན་པོ་ཆེ་པདྨ་ཉིན་བྱེད་དབང་པོ་ལ་གནང་ཞིང་མཆོག་གི་སྤྲུལ་པའི་སྐུ་ཕྱི་མ་གང་དུ་འབྱོན་པའི་ཡུལ་དང་ཡབ་ཡུམ་སོགས་ལུང་དུ་བསྟན་པའི་ཕྱག་བྲིས་ཕྱག་རྟགས་ཀྱིས་རྒྱས་བཏབ་པ་སྩལ། དེ་བར་གྱི་རྒྱལ་ཚབ་རྗེ་དབོན་ཀརྨ་དཔལ་གྲུབ་ལ་བཀོད་བཞག་མཛད། སྐུའི་རིམ་གྲོ་བ་གསོལ་དཔོན་ཀརྨ་དཔལ་ལྡན་དང་ཕྱག་མཛོད་ཀརྨ་ནོར་བུ་སོགས་ལ་གདན་སའི་ཁུར་འཛིན་རྗེས་སྒྲུབ་སོགས་སླབ་སྟོན་ཞིབ་རྒྱས་སུ་གདམས་ནས། དགུང་གྲངས་རེ་ལྔ་པ་མེ་སྦྲུལ་མཆུ་ཟླའི་ཉེར་བཞི་ལ་སྤྲུལ་པའི་སྣང་རྙན་རེ་ཞིག་བསྡུ་བའི་ཚུལ་བསྟན། དེ་སྐབས་ནམ་མཁའ་ལས་རོལ་མོའི་སྒྲ་དང་མེ་ཏོག་གི་ཆར་བབས།
རྟོགས་ལྡན་ཀརྨ་ཡན་ལག་སོགས་མོས་གུས་ཅན་རྣམས་ལ་སླར་ཡང་ཞལ་མངོན་དུ་བསྟན་ནས་བྱིན་རླབས་དབང་བསྐུར་མཛད་པ་སོགས་ངོ་མཚར་མཐའ་ཡས། དེར་དགོངས་རྫོགས་ཀྱི་མཆོད་སྦྱིན་རྒྱ་ཆེར་སྤྲོས་པ་དང༌། གསེར་རྡོ་ཚད་ཉིས་བརྒྱ་དང་བདུན། དངུལ་རྡོ་ཚད་བདུན་བཅུ་སོགས་ལས་གྲུབ་པའི་མཆོད་རྟེན་སྐུ་གདུང་རིན་པོ་ཆེ་དང་རིང་བསྲེལ་རྣམ་ལྔས་ཕྱུར་ཕུར་གཏམས་པ་དང༌། གསེར་རྡོ་ཚད་བརྒྱད་ཀྱི་གསེར་སྐོང༌། དངུལ་རྡོ་ཚད་བཅོ་ལྔའི་སྐུ་འདྲ་རིན་པོ་ཆེ་རྣམས་བཞེངས་པས་ལྷ་དང་བཅས་པའི་འགྲོ་བས་མཆོད་སྡོང་དམ་པར་གྱུར་པ་སྟེ། དེ་དག་གི་ཞིབ་ཆ་དེབ་ཡིག་ཆེན་མོར་གསལ་ལོ།། རྗེ་དེའི་བུ་ཆེན་སློབ་མའི་གཙོ་བོ། སི་ཏུ་པདྨ་ཉིན་བྱེད་དབང་པོ། འབྲུག་ཆེན་ཀུན་གཟིགས་ཆོས་ཀྱི་སྣང་བ།
དཔའ་བོ་གཙུག་ལག་ཆོས་རྒྱལ། རིག་འཛིན་རྡོ་རྗེ་དྲག་པོ། རས་ཆུང་སྤྲུལ་སྐུ་ཤེས་རབ་རྒྱ་མཚོ། གནས་མདོ་ཀརྨ་ཡན་ལག ། ཧེ་མ་རྒྱལ་སྲས་རིན་པོ་ཆེ། མཁས་གྲུབ་ཟུར་མང་ཀུན་ཁྱབ། ཡོངས་འཛིན་རིན་པོ་ཆེ། ལྷ་ལུང་གསུང་སྤྲུལ། ཁམས་སྤྲུལ་འཇིགས་མེད་སེངྒེ། ཆོས་ཀྱི་མགོན་པོ།
དོ་སྐྱ་སྤྲུལ་སྐུ། ལྷོ་པ་འཆི་མེད། དཔལ་སྤུངས་རྗེ་དབོན་རྣམ་གཉིས། དོན་གྲུབ་ཆོས་རྒྱལ། སྒ་ཁྲ་གཉན་སྤྲུལ་སྐུ་སོགས་མང་དུ་བྱོན་ཅིང་དེ་ཐམས་ཅད་ཀྱང་མཁས་པ་དང་གྲུབ་པའི་ཡོན་ཏན་གཞལ་བར་དཀའ་བའི་ཐུགས་རྒྱུད་ཕྱུར་ཕུར་གཏམས་པ་ཁོ་ན་སྟེ། སྒྲུབ་བརྒྱུད་སྙིང་པོའི་བསྟན་པ་རིན་པོ་ཆེ་ཡར་ངོའི་ཟླ་བ་བཞིན་འཕེལ་བར་མཛད་དོ།། །། བཅུ་བཞི་པ་རྒྱལ་དབང་ཐེག་མཆོག་རྡོ་རྗེའི་རྣམ་ཐར། བཅུ་བཞི་པ་རྒྱལ་དབང་ཐེག་མཆོག་རྡོ་རྗེའི་རྣམ་ཐར་མདོར་བསྡུས་ནི། རྗེ་བཙུན་བདུད་འདུལ་རྡོ་རྗེས། སྟག་ཚང་ངོ་མཚར་ཡིད་དུ་ལྷུང༌།།
སེང་གེ་དཀར་མོའི་འཛུམ་མདངས་སྟོན།། ཐབས་ཤེས་ལེགས་ཚོགས་ཆོས་དཔལ་ལྡན།། རྨི་ལམ་སྒྱུ་མའི་སྤྲུལ་པ་ནི།། ཨ་ཏི་ཁྱབ་བརྡལ་ཀློང་ཡངས་པོར།། རང་སྣང་མེ་ལོང་གཙང་མར་འཆར།། ཐེག་མཆོག་རྡོ་རྗེ་ཞེས་བྱར་འབོད།། ཅེས་སོགས་རྒྱས་པར་ལུང་བསྟན་པ་བཞིན་མདོ་ཁམས་ཟལ་མོ་སྒང་ཟླ་ཞང་ཡིད་ལྷུང་བཀྲ་ཤིས་མཐོང་སྨོན་ཞེས་པའི་ས་ཆར་ཡབ་མགོན་པོ་ལྷ་དར་དང་ཡུམ་བསོད་ནམས་ལྷ་མོ་གཉིས་ཀྱི་སྲས་སུ་མེ་སྦྲུལ་རྒྱལ་ཟླ་བའི་དབང་ཕྱོགས་ཚེས་བཅུའི་ཉིན་སྐུ་འཁྲུངས་ཏེ། དེའི་གོང་དུ་ཡུམ་གྱི་རྨི་ལམ་དུ་མཚུར་ཕུ་ཡིན་འདུག་ཟེར་བའི་གཙུག་ལག་ཁང་ཞིག་ཏུ་རྗེ་བཙུན་བདུད་འདུལ་རྡོ་རྗེ་ཞྭ་ནག་གསོལ་ཞིང་གསེར་ཁྲིར་བཞུགས་པ་མཇལ་བས་ཕྱག་འཚལ་བྱིན་རླབས་ཞུས་པས་དགྱེས་བཞིན་བྱིན་རླབས་གནང་མན་འཁོར་ཞིག་དང༌། མཆོད་ཞལ་ཤིང་འབྲས་ཀྱི་བཀང་བ་ཞིག་སྩལ་བའི་སྣང་བ་དང་གཉིད་སད་སྐབས་དགའ་བ་དཔག་མེད་སྐྱེས། གཞན་ཡང་སྐུ་པང་དུ་ཉི་མ་གསུམ་ཤར་བ་དང་ཁང་ཐོག་ནས་དུང་དཀར་བཅུ་བཞི་དུས་གཅིག་ཏུ་འབུད་པ་དང༌།
མངོན་སུམ་དུའང་ཟླ་བ་བཅུ་གཉིས་པའི་ནང་དུ་ས་ཆ་འདོམ་གང་གྲུ་བཞི་ཙམ་ལ་མེ་ཏོག་སྣ་ཚོགས་བཀྲ་བ་དང༌། སྐུ་འཁྲུངས་པའི་སྔ་ཕྱིར་འཇའ་འོད་སོགས་ངོ་མཚར་བའི་ལྟས་དུ་མ་དང་བཅས་པ་བལྟམས་མ་ཐག་སྐུ་དྲང་པོར་སྤྱན་གཟིགས་སྟངས་བཅས་ཞལ་ནས་དབྱངས་གསལ་གསུངས། མི་དང་མི་མིན་ཀུན་གྱི་དཔལ་ཀརྨ་པའི་མཆོག་སྤྲུལ་བྱོན་ནོ་ཞེས་ཕྱོགས་མེད་དུ་བསྒྲགས། འབྲུག་ཆེན་ཆོས་ཀྱི་སྣང་བས་ཆོས་རྗེ་གོང་མའི་ལུང་བསྟན་དང་མཐུན་པས་ངེས་པ་རྙེད་ནས་བསྔགས་བརྗོད་བཅས་གྲུབ་ཆེན་པཀྵི་དང་ཆོས་རྗེ་གོང་མས་ལུང་བསྟན་བཞིན། དཔལ་ལྡན་རིགས་ཀུན་ལྷུན་གྲུབ་ཐེག་པ་མཆོག་གི་རྡོ་རྗེ་ངེས་དོན་བསྟན་པའི་ཉི་མ་ཕྱོགས་ལས་རྣམ་རྒྱལ་ཀུན་ཏུ་དགའ་བ་རྒྱས་པའི་སྡེ་ཞེས་པའི་མཚན་གསོལ། མི་རིང་བར་སྒར་ཆེན་འཛམ་གླིང་རྒྱན་གྱི་ཞབས་འབྲེངས་ཆིབས་བསུའི་བཀོད་པ་ཕུན་ཚོགས་བཅས་འོག་མིན་ཀརྨ་བྱོན། དུས་མཁྱེན་གསུང་བྱོན་མའི་དྲུང་དུ། གྲུབ་པའི་དབང་ཕྱུག་སི་ཏུ་པདྨ་ཉིན་བྱེད་དབང་པོ་ལས་རབ་བྱུང་དགེ་ཚུལ་གྱི་སྡོམ་པ་དང༌། གསང་སྔགས་གསར་རྙིང་གི་སྨིན་གྲོལ་ཟབ་རྒྱས་རྣམས་རིམ་པར་གསན། མཐོན་མཐིང་གི་ཅོད་པན་བཞེས།
བོད་ཆེན་ཕྱོགས་ཀྱི་སྐྱེ་འགྲོ་ཐམས་ཅད་འབྲེལ་ཚད་དོན་ལྡན་དུ་མཛད་ནས་རིམ་པར་འོག་མིན་མཚུར་ཕུར་ཕྱག་ཕེབས། འབྲུག་ཆེན་ཆོས་ཀྱི་སྣང་བ་དང་སི་ཏུ་རིན་པོ་ཆེ་ནས་མཁན་སློབ་མཛད་དེ་བསྙེན་པར་རྫོགས། མཁས་ཤིང་གྲུབ་པའི་ཡོངས་འཛིན་མང་པོ་ལས་གསན་པ་རྒྱ་ཆེར་མཛད་དེ། རྒྱ་བོད་ཀྱི་ཡིག་རིགས། ལྷ་སྐུ་བྲིས་འབུར་བླུགས་ཚེམ་སོགས་བཟོ་རིགས་མཐའ་དག་ལ་མཁས་པ་བི་ཤྭ་ཀརྨ་ལྟ་བུ། རྩིས་རིགས་ཐམས་ཅད་ཐུགས་སུ་ཆུད་པས་རིགས་ལྡན་པད་དཀར་ལྟ་བུ། ཀ་ཙན་དབྱངས་གསུམ་སོགས་སྒྲ་རིག། སྙན་ངག ། སྡེབ་སྦྱོར། གསོ་བ་རིག་པ་སོགས་རིག་གནས་ཆེ་ཆུང་ཐམས་ཅད་ལ་མཁྱེན་རྩལ་ཕྱོགས་མེད་དུ་རྒྱས་ཤིང་ནང་དོན་རིག་པ་སྡེ་སྣོད་གསུམ་ལ་འཆད་རྩོད་རྩོམ་པ་དང༌།
ཟབ་ལམ་རྡོ་རྗེ་ཐེག་པའི་རྣལ་འབྱོར་གྱིས་ཟུང་འཇུག་རྡོ་རྗེ་འཆང་གི་གོ་འཕང་མངོན་དུ་མཛད་པ་གཞིར་བཅས་ནས་གཙུག་ལག་ཁང་གི་ཞིག་བསོས། ཚེ་དཔག་མེད་དང༌། གུ་རུ་རིན་པོ་ཆེ་སོགས་སྐུ་གསུང་ཐུགས་རྟེན་གསར་བཞེངས་དུ་མ་དང༌། ཁྱད་པར་དུའང་རས་བྲིས། ལུགས་མ། གོས་སྐུ་སོགས་བཟོ་བ་གཞན་གྱིས་བྱས་པ་མ་འདྲེས་པར་རྒྱལ་བའི་དབང་པོ་ཉིད་ཁོ་ནས་ཕྱག་བསྟར་མཛད་པ་མིག་གི་བདུད་རྩི་ལྟ་བུ་དུ་མ་དང༌། ས་ག་ཟླ་བའི་དུས་ཆེན་ལ་ཚེས་བཅུ་གསང་འདུས་དང་རྡོ་རྗེ་ཕུར་པའི་སྒྲུབ་ཆེན་གར་འཆམ་ཆེན་མོ་གསར་འཛུག་མཛད་པ་དང༌། རྒྱ་བོད་ཧོར་སོགས་ཡུལ་དང་སྐད་རིགས་ཐ་དད་པའི་ཆེ་དགུ་དྲེགས་པ་ཅན་རྣམས་ཀྱང་ཞལ་མཇལ་བ་ཙམ་གྱིས་དབང་མེད་དུ་དད་ནས་ཞབས་པད་སྤྱི་བོར་ལེན་པ་དང༌། གདུལ་བྱའི་རྒྱུད་ཚོད་ཁམས་དབང་དང་མཐུན་པའི་ཆོས་དང་ཟང་ཟིང་གི་སྦྱིན་པ་སོགས་བསྡུ་བ་རྣམ་བཞིས་འབྲེལ་ཚད་དོན་ལྡན་དུ་མཛད་པ་དང༌། ནག་ཅན་གྱི་བཙོན་པ་དང༌།
རི་དྭགས་གཡུང་བདག་རྣམས་ཀྱིས་སྲོག་སྐྱབས་པའང་སྨོས་ཀྱི་མི་ལངས། སྣང་སེམས་གཉིས་མེད་ཀྱི་དགོངས་པ་མངོན་དུ་གྱུར་པས་གྲུབ་པའི་སྒྱུ་འཕྲུལ་སྣ་ཚོགས་བསྟན་པའང་བརྗོད་ཀྱི་མི་ལངས་ཏེ། སྐབས་ཤིག་འདམ་གཞུང་དུ་ཕེབས་སྐབས་སྒར་ཆེན་དུ་དབུ་ཞྭ་སྒྲོན་ཅིང་ཆོས་སྦྱིན་མཛད་སྐབས་དེ་དང་དུས་མཚུངས་ཁ་ཅིག་གིས་བཙན་རྒོད་གནས་པའི་རི་ཞིག་ཡོད་པ་དེའི་རྩེར་སྐུ་འཁོར་ཉུང་ཤས་བྱོན་ནས་དམ་བཞག་མཛད་པར་མཐོང་བ་དང་མངའ་རི་སྐོར་གསུམ་དུ་བྱོན་སྐབས་མཚོ་འགྲམ་ཞིག་ཏུ་བཞུགས་སྐབས། ཁ་ཅིག་ནས་མཚོའི་དབུས་གཟིམས་གུར་སྔོན་པོ་ཞིག་ཕུབས་ནས་ཞག་བདུན་བཞུགས་པར་སྣང་བ་དང༌། དད་ལྡན་རྣམས་ལ་ལས་སྐུ་དར་ལ་བབས་པ་དང་ལ་ལས་སྒྲེས་ཉམས་ཆེ་བ་སོགས་མཇལ་ཚུལ་དུ་མ་དང༌། མཆོག་སྤྲུལ་རིན་པོ་ཆེ་རྣམ་གཉིས་སོགས་སྐུ་གམ་པ་རྣམས་ལའང་མཇལ་ཚུལ་སྣ་ཚོགས་དང༌། དབྱར་ཞིག་བྱང་འབྲོག་གིས་སྤྱན་དྲངས་ནས་འབྱོན་ལམ་རྐྱང་དུའི་ནང་དན་ཅན་ཁྲབ་རྫོང་ཟེར་བ་འབྱུང་པོ་མ་རུངས་པ་གནས་པའི་རི་གཟར་ཞིག་གི་ངོས་ནས་ཆིབས་གྱམ་གྱིས་བྱོན་སྐབས། ཐོ་འཚམ་པའི་ཕྱིར་ཕ་བོང་ཤིན་ཏུ་ཆེ་བ་གཅིག་དང་ཆུང་བ་མི་མགོ་ཙམ་དུ་མའི་རྦབ་ཆར་བབས་པ་བཞིན་བྱུང་བས་སྐུ་འཁོར་ན་ཡོད་པ་ཐམས་ཅད་འཇིགས་ནས་ཏབ་ཏབ་པོར་གྱུར་ཅིང་་་་་་་་ཀར་མཁྱེན་སྒྲོགས་པ་ན། རྒྱལ་བའི་དབང་པོས་སྤྱན་གྱིས་འབྲུ་ཚུགས་སུ་གཟིགས་པ་ཙམ་གྱིས་ཕ་བོང་ཆེན་པོ་དེ་རྟེན་མེད་སྤང་རི་གཟར་པོའི་ངོས་སུ་རང་ཚུགས་བཟུང་ནས་བསྡད། རྡོ་བ་གཞན་རྣམས་གར་སོང་ཆ་མེད་དུ་དེང་བ་དང༌།
ཙ་རི་མཚོ་ཀར་དུ་སྒྲོལ་མ་ཞལ་གཟིགས་སྐབས་སྣང་བརྙན་ཕྱག་བྲིས་སུ་བསྟར་བ་ད་ལྟ་དེར་ནང་རྟེན་དུ་བཞུགས་ཤིང༌། རྡོ་བར་ཞབས་རྗེས་མཛད་པ་དང༌། རྡོ་བའི་བཞུགས་ཁྲི་ས་འོག་ནས་བྱུང་བ་དང༌། དགེ་རྒྱལ་མཚོ་གྲང་དྲོ་ཟེར་བ་དེ་གནས་སྒོ་ཕྱེ་ནས་སྒྲོལ་མའི་བླ་མཚོར་ལུང་བསྟན་པ་དང༌། དེ་སྐབས་འཇའ་ཚོན་གྱིས་དྲ་བ་འཁྲིགས། ཤེལ་གྱིས་ཆར་བབས། སྒྲོལ་མ་དང་རྡོ་རྗེ་ཕུར་པ་ཞལ་གཟིགས། ཞབས་འབྲེང་དུ་སྦས་པའི་རྣལ་འབྱོར་རིག་འཛིན་ཆོས་རྒྱལ་རྡོ་རྗེ་ལ་བཀས་གནང་ནས་ཞབས་རྗེས་བྱོན། དེར་ཆུ་གནས་རྣམས་ལ་རིལ་ནག་ཕྱག་གིས་འཐོར་བར་མཛད་པ་དེང་སང་འཕེལ་ཞིང་རྡོ་བར་འགྱུར་ནས་ཀུན་གྱིས་དད་རྟེན་དུ་ལེན་པ་དང༌། ཀོང་པོར་བྱོན་སྐབས་ཉིན་ཅིག་ཐུགས་རྒྱལ་བཞེངས་པའི་ཚུལ་གྱིས་ཆིབས་སྟེགས་ཀྱི་རྡོ་བར་ཆིབས་ལྕག་གིས་བསྣུན་པས་གྲིས་གྲས་པ་ལྟར་མཛད་པ་སོགས་ངོ་མཚར་བའི་གནས་ཆེས་མང་ཞིང་ཞིབ་པར་སྐུ་གསུང་ཐུགས་ཀྱི་གསང་མཛོད་ལ་མངའ་དབང་འབྱོར་པ་བདག་ཅག་གི་འདྲེན་པ་སྐྱབས་རྗེ་མཆོག་སྤྲུལ་རྣམ་གཉིས་ཀྱི་དགོངས་པར་བསྟི་བར་སྣང་བས་སྐལ་ལྡན་དག་གསོལ་བ་གདབ་པར་འོས།
ཡེ་ཤེས་སྒྱུ་མའི་སྐུ་ཅན་ལ་འདས་འཁྲུངས་ཀྱི་མཚན་མ་མི་མངའ་ཞིང༌། ཆོས་གླིང་གཏེར་བྱོན་རྩ་གསུམ་དྲིལ་སྒྲུབ་ཀྱི་ཚེ་སྒྲུབ་མཛད་པའི་ཚེ་མདའ་སོར་གསུམ་ཙམ་མངོན་སུམ་རིང་བ་སོགས་ཚེ་ལ་དབང་བའི་རིག་འཛིན་བརྙེས་ཀྱང་གདུལ་བྱ་རྟག་འཛིན་ཅན་རྣམས་འདུལ་ཕྱིར་ཐ་མའི་མཛད་པ་སྟོན་པར་བཞེད་པའི་གསུང་ཅི་རིགས་པ་འབྱོན་པ་ན་དགུན་ཟླ་ར་བར་སེ་བའི་མེ་ཏོག་ཤར། བུ་ཆེན་རྣམས་ནས་བརྟན་བཞུགས་གསོལ་བ་ནན་ཏན་གདབ་རུང་རེ་ཞིག་མཛད་པ་དེས་གདུལ་བྱ་ཆེས་མང་བ་ཞིག་གིས་དོན་མཛད་པར་དགོངས་ཏེ་ཞལ་བཞེས་མ་མཛད། སྔོན་བར་སྐབས་ཤིག་གདུལ་བྱའི་ལས་དབང་གིས་སྙིང་པོའི་བསྟན་པ་ངལ་འཚོ་བ་ལྟ་བུའི་གནས་སྐབས་སུ་གྱུར་ཀྱང་ཀུན་མཁྱེན་དྷརྨ་ཀ་ར་ཡབ་སྲས་ཀྱིས་སྒྲུབ་བསྟན་གྱི་མེ་རོ་གསོས། དཔལ་པདྨ་ཉིན་བྱེད་དང་རྒྱལ་དབང་བཅུ་བཞི་པ་ཡབ་སྲས་ཀྱིས་གཞིར་བཞེངས་སུ་མཛད། སྙིང་པོ་དོན་གྱི་བསྟན་པ་འབྲུག་ཆེན་རིན་པོ་ཆེ་མི་ཕམ་ཆོས་ཀྱི་རྒྱ་མཚོ་ལ་གཏད་ནས་མཆོག་གི་སྤྲུལ་སྐུ་ནམ་བྱོན་རྒྱལ་ཚབ་ཏུ་དབུགས་དབྱུང༌། ཁྱད་པར་འོག་མིན་མཚུར་ཕུའི་བསྟན་པ་འཛིན་སྐྱོང་སྤེལ་གསུམ་གྱི་ཞལ་བཀོད་ཞིབ་གསེད་བདག་ཅག་གི་རྣམ་འདྲེན་རྗེ་དབོན་མཆོག་གི་སྤྲུལ་པའི་སྐུ་རྣམ་གཉིས་ལ་སྩལ་ནས་གཏད། དེར་མ་ཟད་སྐུ་གདུང་རིན་པོ་ཆེའང༌། ཁོ་བོའི་གདུང་ནི་གདུལ་བྱའི་སློབ་མ་རྣམས་ཆོས་སྲིད་ཀྱི་དཔལ་འབྱོར་བློ་ནས་བླར་འཕེལ་བ་དང༌། མ་འོངས་པར་མཆོག་གི་སྤྲུལ་པའི་སྐུའི་སྐུ་ཚེའི་རྟེན་འབྲེལ་གྱི་ཕྱིར་ཞུགས་ལ་མ་བཞེན་པར་ཧྲིལ་བུ་ཉིད་དུ་རིན་པོ་ཆེའི་མཆོད་རྟེན་གྱི་དབུས་སུ་བཞུགས་པར་བྱོས་ཞེས་གདམས་ནས་དགུང་བགྲང་དོན་གཅིག་པ་ས་འབྲུག་ཆོ་འཕྲུལ་ཟླ་བའི་ཉེར་གཅིག་ལ་གཟུགས་སྐུའི་སྣང་བརྙན་ཕྱོགས་གཅིག་བསྡུ་བར་མཛད།
དེ་སྐོར་སྔ་ཕྱི་ཀུན་ཏུ་སྔར་མ་མྱོང་བའི་དྲི་བཟང་རྒྱང་གྲགས་སུ་མནམ་པ་དང༌། ནམ་མཁའ་འཇའ་ཚོན་གྱི་ཕྲེང་བ་དར་ཡུག་སྣ་ལྔ་བརྐྱང་འདྲ་དང༌། མེ་ཏོག་གི་ཆར་དང་སྐལ་ལྡན་ཁ་ཅིག་གི་སྣང་བར་ལོངས་སྤྱོད་རྫོགས་པའི་ཚུལ་ཅན་དང༌། ཁ་ཅིག་གི་དགེ་བཤེས་སྒྲེས་པོའི་ཚུལ་ཅན་དང༌། ཁ་ཅིག་གིས་ཙོག་པུའི་བཞུགས་སྟངས་ཀྱིས་བདུད་རྩི་གསོལ་བ་དང༌། ཁ་ཅིག་གིས་མཁའ་འགྲོ་མ་དུ་མས་ལྷ་རྫས་ཀྱི་མཆོད་པ་འབུལ་བ་དང༌། ཁ་ཅིག་གིས་ཟླ་བ་གཉིས་པའི་ཚེས་བཅོ་ལྔའི་ནུབ་མོ་ཟླ་དཀྱིལ་དུ་གཙོ་འཁོར་གསུམ་གྱི་རྣམ་པ་ཤིན་ཏུ་གསལ་བར་སྣང་བ་སོགས་ངོ་མཚར་བའི་ཆོ་འཕྲུལ་མཐའ་ཡས། སྐྱབས་རྗེ་མཆོག་སྤྲུལ་སྐུ་མཆེད་ཀྱི་ཐུགས་འགན་ལྷུར་བཞེས་ནས། སྐྱེས་ཆེན་དུ་མ་དབུ་བཞུགས་ཀྱིས་འདུས་པ་རྒྱ་མཚོས་རྒྱུད་སྡེའི་དཀྱིལ་འཁོར་མང་པོ་ཞལ་ཕྱེས་པ་དང༌། ཇོ་ཤཱཀ་ཡིད་བཞིན་ནོར་བུ།
འཕགས་མཆོག་རང་བྱོན་ལྔ་ལྡན། ལྷ་ཆེན་འཛམ་གླིང་རྒྱན་སོགས་དབུས་གཙང་གི་རྟེན་གསུམ་དང༌། རིས་སུ་མ་ཆད་པའི་འདུས་པ་རྒྱ་མཚོ་རྣམས་ལ་མཆོད་འབུལ། མང་འགྱེད་སོགས་དགོངས་རྫོགས་རྒྱ་ཆེར་བསྒྲུབས་ཤིང༌། བཀའ་བཞིན་སྐུ་གདུང་རིན་པོ་ཆེ་ཉིད་ཀ་ཤི་ཀ་དྲི་བཟང་གིས་སྦགས་པས་ལེགས་པར་དབྱིབ་པ་ལ་ཆོས་གོས་རྣམ་གསུམ་དང་རང་རྟགས་ཀྱི་ཅོད་པན་གསོལ་ཏེ་སེང་ཁྲི་དབུ་གདུགས་སོགས་མཆོད་པའི་ཡོ་བྱད་གྱ་ནོམ་པ་དང་བཅས་བཞུགས་པའི་རིན་པོ་ཆེ་སྣ་ཚོགས་ལས་གྲུབ་པའི་མཆོད་རྟེན་མཚན་ཉིད་དང་ལྡན་པ་རིང་བསྲེལ་རྣམ་ལྔས་གཙོས་གཟུངས་གཞུག་གི་གོ་རིམ་ཇི་ལྟར་འོས་པ་བཞིན་ཕྱུར་ཕུར་གཏམས་ཤིང་བུམ་པའི་ནང་དུ་སྐྱབས་རྗེ་དོན་གྲུབ་སྤྲུལ་པའི་སྐུའི་ཕྱག་བསྟར་སྣང་བརྙན་དངོས་མཚུངས་མ་བྱིན་རླབས་ཀྱི་གཟི་འོད་འབར་བ་བཅས་མཆོད་སྡོང་དམ་པ་སྐྱེ་དགུའི་བསོད་ནམས་གསོག་པའི་ཞིང་མཆོག་འདི་བསྐྲུན་པར་མཛད་པ་སྟེ་ཞིབ་གསལ་རྣམ་ཐར་ཆེན་མོ་དང་དཀར་ཆག་ལས་རྟོགས་པར་བྱའོ།། མཁས་པ་དང་གྲུབ་པའི་སློབ་ཚོགས་མང་དུ་བྱོན་པ་ལས་གཙོ་བོར་སྙིང་པོའི་བསྟན་པ་གཏད་ཅིང་མཆོག་གི་སྤྲུལ་པའི་སྐུ་ཕྱི་མའི་ཡོངས་སུ་འཛིན་པ་ཆེན་པོར་བྱིན་གྱི་རླབས་པ་སྐྱབས་མགོན་འབྲུག་ཆེན་འཇིགས་མེད་མི་འགྱུར་དབང་རྒྱལ་དང༌། དེང་དུས་མཁས་པ་དང་གྲུབ་པའི་རྣམ་ཐར་འཛམ་གླིང་ཙམ་ན་འགྲན་པར་དཀའ་བ་ཀོང་སྤྲུལ་ཡོན་ཏན་རྒྱ་མཚོ། རིག་པ་འཛིན་པའི་སྐྱེས་བུ་ཆེན་པོ་མཆོག་གྱུར་གླིང་པ་དང༌། དཔལ་ལྡན་དཔའ་བོ་གཙུག་ལག་ཉིན་བྱེད་དབང་པོ། ར་གའི་མདངས་ཅན་གྱི་ཅོད་པན་འཆང་བ་སི་ཏུ་རིན་པོ་ཆེ་པདྨ་ཀུན་བཟང་དང༌།
རྒྱལ་ཚབ་ཡེ་ཤེས་བཟང་པོ། ཀར་བསྟན་འཛིན་སྐྱོང་སྤེལ་བ་ལ་འགྲན་ཟླ་བྲལ་བ་རྗེ་དབོན་ཆོས་དབང་སྤྲུལ་སྐུ་དང༌། དོན་གྲུབ་སྤྲུལ་སྐུ་རིན་པོ་ཆེ་སྐུ་མཆེད། སྒྲུབ་བརྒྱུད་ཀྱི་བསྟན་འཛིན་ཟླ་སྤྲུལ་ངེས་དོན་བསྟན་པ་རབ་རྒྱས་དང༌། ཆགས་མེད་སྤྲུལ་སྐུ་གསང་སྔགས་བསྟན་འཛིན་སོགས་བཀའ་བརྒྱུད་ཀྱི་སྐྱེས་ཆེན་ཆེས་མང་བ་དང༌། ཐམས་ཅད་མཁྱེན་པ་འཇམ་དབྱངས་མཁྱེན་བརྩེ་དང༌། མཁས་པའི་དབང་པོ་ཀླུ་འབུམ་དགེ་བཤེས་སོགས་གྲུབ་མཐའ་གཞན་གྱི་སྐྱེས་བུ་དམ་པའང་མང་དུ་བྱུང་བ་རྣམས་ཏེ་ཐམས་ཅད་ཀྱང་ལུང་རྟོགས་ཀྱི་ཡོན་ཏན་གཞལ་དུ་མེད་པ་དང་ལྡན་པའོ།། །། དེ་ལྟར་མཚུངས་མེད་བླ་མ་ཆོས་རྗེ་ཀརྨ་པ་རིམ་བྱོན་གྱི་ཐུན་མོང་གི་རྣམ་པར་ཐར་པའི་མདོ་འགག་ཀྱང༌། དྲང་པའི་དོན་བསམ་བཞིན་སྲིད་པར་སྐྱེ་བ་བཞེས་པའི་དབང་དུ་བྱས་པ་ནའང༌། རྒྱལ་བ་མ་ཕམ་པས།
བདག་སྲེད་མ་ལུས་ཤེས་རབ་ཀྱིས་བཅད་དེ།། སེམས་ཅན་སྲེད་ཕྱིར་བརྩེར་ལྡན་ཞི་ཐོབ་མིན།། དེ་ལྟར་བློ་རྩེ་བྱང་ཆུབ་ཐབས་བརྟེན་ནས།། འཕགས་པ་འཁོར་བ་མྱ་ངན་འདས་མི་གནས།། ཞེས་གསུངས་པ་ལྟར་བསམ་བཞིན་དུ་སྲིད་པར་སྐྱེ་བ་བཞེས་ཀྱང་ཆུ་ནང་གི་པདྨ་ལྟར་སྲིད་པའི་སྐྱོན་གྱིས་རྡུལ་ཙམ་ཡང་གོས་པ་མི་སྲིད་ཅིང་ཐོག་མར་ཡོངས་འཛིན་བསྟེན་པ་སྐད། སློབ་སྦྱང་མཛད་པ་སྐད། སྡོམ་གསུམ་བཞེས་པ་སྐད། ཡོན་ཏན་སྐྱེས་པ་སྐད་མཛད་པ་ཐམས་ཅད་ཀྱང་གདུལ་བྱ་འདུལ་བའི་ཐབས་མཁས་ཀྱི་མཛད་པ་ཁོ་ནར་ངེས་ཏེ། མངའ་བདག་མེ་ཏྲི་པའི་ཞལ་ནས། ཇི་ལྟར་དཔའ་བོ་ཐོགས་མེད་འགྲོ་བ་ཡང༌།།
དམན་པའི་དོན་ཕྱིར་ངལ་གསོ་རིམ་གྱིས་འཇུག། དེ་བཞིན་མཁས་པ་ཆགས་པའི་གནས་མེད་ཀྱང༌།། བློ་དམན་དོན་ཕྱིར་གྲུབ་མཐའ་རིམ་གྱིས་སྐྱོངས། ། ཞེས་དང༌། ཆོས་རྗེ་ཀརྨ་པ་ཉིད་ཀྱི་ཞལ་ནས། སྐྱེ་གནས་གྲངས་མཐའ་ཡས་པ་ཡི།། སློབ་དཔོན་སློབ་མའི་འབྲེལ་བ་དང༌།། དམ་ཆོས་རྣམ་པ་སྣ་ཚོགས་ཀྱིས།། ལུང་དང་བརྒྱུད་པ་དུ་མ་ཡིས།། གདུལ་བྱ་འདུལ་བྱེད་བསམ་མི་ཁྱབ།།
གནས་དགོན་གཙུག་ལག་ཁང་ལ་སོགས།། ཡ་མཚན་སྐུ་གསུང་ཐུགས་ཀྱི་རྟེན།། སྣ་ཚོགས་རྟེན་གྱིས་འགྲོ་བའི་དོན།། དཔག་ཏུ་མེད་པ་འབྱུང་བ་དང༌།། ཚེ་རབས་གོང་མའི་དགེ་ཚོགས་རྣམས།། བརྗོད་མི་ལངས་པས་འགྲོ་དོན་མཛད།། འཛམ་གླིང་འཇིག་རྟེན་འདི་ཉིད་དུ།། ད་རེས་སྐྱེས་པར་གྱུར་པ་ཡང༌།། དོན་མེད་འཁྲུལ་བས་སྐྱེས་པ་མིན།། ཚེ་རབས་མང་པོའི་སྦྱངས་སྟོབས་དང༌།།
རྟོགས་པ་དང་ནི་སྨོན་ལམ་སྟོབས།། ཡེ་ཤེས་རྒྱ་མཚོའི་མཐུ་སྟོབས་ཀྱིས།། ཐེག་ཆེན་རིགས་སུ་སྐུ་འཁྲུངས་ཤིང༌།། སངས་རྒྱས་རྣམས་ཀྱི་ཆེ་བ་འདོན།། འགྲོ་དྲུག་སེམས་ཅན་སྨིན་གྲོལ་མཛད། ། ཅེས་དང༌། ད་ལྟ་སྐྱེ་བ་འདི་ཉིད་ཀྱིས།། ཆོ་འཕྲུལ་རྣམ་འཕྲུལ་མཛད་སྤྱོད་དེ།། གཟུགས་ཅན་མི་ཡི་མཐོང་སྣང་ཙམ།། གཟུགས་མེད་འགྲོ་བའི་ཚོགས་རྣམས་ལ།།
སྨིན་གྲོལ་ཅི་མཛད་སུ་ཡི་ཤེས།། ཞེས་གསུངས་པ་ལྟར། སྐུ་སྐྱེ་བ་རེ་ལའང་དེ་ལྟ་བུའི་མཛད་པ་བསམ་གྱིས་མི་ཁྱབ་པའི་སྒོ་ནས་ཟག་པ་མེད་པའི་ཚོགས་གཉིས་ཚད་མེད་པ་བསགས་པའི་ཕྱིར་སྐུ་སྐྱེ་བ་སྔ་མ་སྔ་མ་བས་ཕྱི་མ་ཕྱི་མ་མཁྱེན་བརྩེ་ནུས་པའི་ཡོན་ཏན་ཇེ་ཆེར་འགྲོ་བ་ནི་གཟུ་བོར་གནས་པའི་བློ་ལྡན་སུས་ཀྱང་རྟོགས་སླ་ལ། དེ་ལྟར་དུ་མཐོང་བའི་ངེས་པའང་མེད་དེ། དུས་ཇེ་སྙིགས་སུ་སོང་བཞིན་གདུལ་བྱ་མ་དག་པའི་སྐལ་མཉམ་འབའ་ཞིག་གིས་རང་སྐྱོན་དུ་ཟད། ངེས་པའི་དོན་གྱི་དབང་དུ་བྱས་ན། བསྐལ་བ་གྲངས་མེད་པའི་སྔོན་དུ་སྐུ་གསུང་ཡེ་ཤེས་ལྔ་ལྡན་མངོན་དུ་མཛད་ཟིན་ནས། ཐུགས་བསྐྱེད་སྨོན་ལམ་ཡེ་ཤེས་བསམ་གྱིས་མི་ཁྱབ་པའི་མཐུས། བརྒྱ་བྱིན། ཚངས་པ།
ལྷ་རྔ། ཉི་མ། ནམ་མཁའ། སྤྲིན། ས་གཞི། ནོར་བུ་རིན་པོ་ཆེ་སོགས་ཀྱི་དཔེས་རྟོག་པ་དང་འབད་རྩོལ་མི་མངའ་བར་གང་ལ་གང་གདུལ་གྱི་འགྲོ་དོན་ཕྲིན་ལས་རྒྱ་མཁའ་ཁྱབ་ཏུ་དུས་འཁོར་བ་ཇི་སྲིད་པར་ལྷུན་གྲུབ་ཏུ་འབྱུང་བ་ཆོས་ཉིད་ཡིན་འདུག་ཅིང༌། སངས་རྒྱས་བྱང་སེམས་ནས་ངན་སོང་གི་འགྲོ་བའི་བར་གདུལ་བྱ་དག་མ་དག་གིས་སྣང་ཚུལ་ཡང་བསམ་གྱིས་མི་ཁྱབ་བོ། ད་ལྟ་གངས་ལྗོངས་འདིར་རང་ཅག་སྙིགས་འགྲོའི་འདྲེན་པ་རྒྱལ་བ་ཀརྨ་པ་ཞེས་ཡོངས་སུ་གྲགས་པའི་སྐུ་ཕྲེང་རིམ་བྱོན་གྱི་རྣམ་ཐར་ཀྱང་ཧྲིལ་ཏེ་མདོར་བསྡུས་ན། ཕྱི་སོ་སོ་ཐར་པའི་འདུལ་ཁྲིམས་ཉིས་བརྒྱ་ལྔ་བཅུ་སོགས་ཇི་བཞིན་ཕྱག་བཞེས་སུ་བཏབ་པས་ངུར་སྨྲིག་གི་རྒྱལ་མཚན་འཛིན་པའི་དགྲ་བཅོམ་ཆེན་པོ་དང༌། ནང་ཐུགས་བསྐྱེད་བསམ་མི་ཁྱབ་པས།
ཆགས་པ་མེད་པའི་སྦྱིན་པ། གོས་པ་མེད་པའི་ཚུལ་ཁྲིམས། འཁྲུག་པ་མེད་པའི་བཟོད་པ། གཡེལ་བ་མེད་པའི་བརྩོན་འགྲུས། གཡོ་བ་མེད་པའི་བསམ་གཏན། མཚན་མ་མེད་པའི་ཤེས་རབ། གཞན་དྲིང་མེད་པའི་ཐབས་མཁས། འགྲན་ཟླ་མེད་པའི་མཐུ་སྟོབས། ཚད་བཟུང་མེད་པའི་སྨོན་ལམ། ཆགས་ཐོགས་མེད་པའི་ཡེ་ཤེས་རྣམས་ཀྱི་ཕ་རོལ་ཏུ་སོན་པའི་སེམས་དཔའ་ཆེན་པོ་དང༌།
གཞི་རྒྱུད་དབང་གཞིས་སྨིན་ཅིང་ལམ་རྒྱུད་རྩ་རླུང་ཐིག་གསུམ་གཉུག་མ་སྒྲིབ་པ་བྲལ་བའི་ཡེ་ཤེས་ཀྱི་བདེ་བ་ཆེན་པོས་འཕོ་བའི་བག་ཆགས་ཡོངས་སུ་བཅོམ་པས་འབྲས་རྒྱུད་སྐུ་བཞི་ལྷུན་གྲུབ་བདེ་ཆེན་རྡོ་རྗེ་མངོན་དུ་མཛད་པའི་རྩལ་གདངས་སྣང་སྲིད་ཐམས་ཅད་ཕྱི་ནང་གཞན་གསུམ་དབྱེར་མེད་བདེ་བ་ཆེན་པོའི་འཁོར་ལོར་དབང་འབྱོར་པས་གྲུབ་པ་མཆོག་གི་རྩེ་མོར་སོན་པ་སྟེ་གསུམ་ལྡན་རྡོ་རྗེ་འཛིན་པ་ཡོངས་ཀྱི་ཡང་རྩེ་རྫོགས་པའི་སངས་རྒྱས་སུ་ངེས་པའི་ཕྱིར་འཕོ་འགྱུར་བྲི་གང་མི་མངའ་ཡང་དེ་ཚུལ་མཐའ་དག་གདུལ་བྱའི་སྣང་བ་ཁོ་ན་སྟེ། རྒྱལ་བ་བྱམས་པས། འཕགས་པས་འཆི་དང་ན་བ་དང༌།། རྒ་བའི་སྡུག་བསྔལ་རྩད་ནས་སྤངས།། ལས་དང་ཉོན་མོངས་དབང་གིས་སྐྱེ།། དེ་ལ་དེ་མེད་ཕྱིར་ན་མེད།། ཇི་བཞིན་ཡང་དག་མཐོང་བའི་ཕྱིར།། སྐྱེ་སོགས་རྣམས་ལས་འདས་གྱུར་ཀྱང༌།། སྙིང་རྗེའི་བདག་ཉིད་སྐྱེ་བ་དང༌།། འཆི་དང་རྒ་དང་ན་བར་སྟོན། །
ཞེས་དང༌། ཆོས་རྗེ་ཀརྨ་པ་ཉིད་ཀྱིས་ཀྱང༌། སྐྱེ་བ་མེད་ཀྱང་སྐྱེ་ཚུལ་སྟོན།། གནས་པ་མེད་ཀྱང་གནས་ཚུལ་སྟོན།། འགྲོ་འོང་མེད་ཀྱང་འགྲོ་དང་འོང༌།། འཆི་བ་མེད་ཀྱང་འཆི་ཚུལ་སྟོན།། ཞེས་སོགས་གསུངས་པས་མ་དག་པའི་གདུལ་བྱའི་སྣང་ངོར། བཅོམ་ལྡན་འདས་ཐུབ་པའི་དབང་པོས་མཛད་པ་བཅུ་གཉིས་བསྟན་པ་དང་ཆོས་མཚུངས་ཏེ། བཀའ་བརྒྱུད་གོང་མ་དག་གི་ཞལ་ནས་ཀྱང༌། བླ་མ་འདི་རང་རྒྱུད་ཀྱི་མེ་ལོང་ཡིན།།
སྐུ་འགྱུར་བ་མངའམ་མི་མངའ་ལྟོས།། ཇི་སྲིད་དུ་འདས་གྲོང་ཡོད་ཀྱི་བར།། ད་དུང་དུ་གུས་པར་རང་རྒྱུད་སྦྱོང༌། ། ཞེས་གསུངས་སོ།། ཁྱད་པར་དུའང་ཆོས་རྗེ་ཉིད་ཀྱིས་སྔོན་བྱང་ཆུབ་སེམས་དཔའི་སྤྱད་པ་སྤྱོད་པ་ན་ཐུགས་བསྐྱེད་སྨོན་ལམ་བསམ་མི་ཁྱབ་པའི་མཐུས། མཐོང་ཐོས་དྲན་རེག་ཐམས་ཅད་གྲོལ་བ་བཞི་ལྡན་གྱི་མངའ་བདག་ཆེན་པོར་ངེས་པ་སྟེ། བདག་ཅག་གི་འདྲེན་མཆོག་སྐྱབས་རྗེ་ཆོས་དབང་རིན་པོ་ཆེས། མཐོང་གྲོལ་ཅོད་པན་གཟི་འོད་འབར།། ཐོས་གྲོལ་མཚན་མཆོག་ཀརྨ་པ།། དྲན་མྱོང་རེག་གྲོལ་ཕྲིན་ལས་བཞིས།།
འཁོར་བ་དོང་སྤྲུགས་ཁྱོད་ལ་འདུད།། ཅེས་གསུངས་ཏེ། དེ་འང་ཆོས་རྗེ་ཀརྨ་པ་ཉིད་སྔོན་རི་རབ་ཀྱི་བྱང་ཕྱོགས་སུ་དྲང་སྲོང་དགོན་པ་སྐྱེས་ཞེས་བྱ་བར་གྱུར་ཚེ། རྒྱལ་བ་རྣམས་ཀྱིས་མཁའ་འགྲོ་མ་བྱེ་བ་ཕྲག་སུམ་ཅུ་རྩ་གཉིས་ཀྱིས་དབུ་སྐྲ་ཉག་མ་རེ་རེ་ལས་གྲུབ་པའི་ཅོད་པན་གྱིས་དབང་བསྐུར་བ་དེ་སྒྲིབ་པ་བསྲབས་པ་རྣམས་ཀྱི་ངོར་རྒྱལ་བའི་དབང་པོའི་སྐྱེས་རབས་ཀྱི་ཕྲེང་བ་ཐམས་ཅད་ཀྱི་དབུར་འབྲལ་མེད་དུ་ཡོད་ཀྱང་རང་རེ་མ་དག་པའི་གདུལ་བྱའི་མི་མཐོང༌། དེ་ལ་ཕན་གདགས་ཕྱིར་ངོ་བོ་དེ་མཚོན་བྱེད་རིན་པོ་ཆེ་སྣ་ཚོགས་ལས་གྲུབ་པའི་ཞྭ་ནག་པོ་གསེར་གྱི་མདོངས་ཅན་བཞེས་པ་ཡིན་ཅིང༌། མི་དང་ཞྭ་གཉིས་ཟུང་འཇུག་ཏུ། ། སུས་མཐོང་ཙམ་ལ་ངན་སོང་མེད། ། ཅེས་ཡོངས་སུ་གྲགས་པར་མ་ཟད། ཆོས་རྗེ་ཀརྨ་པ་ཉིད་ཀྱི་ཕྲིན་ལས་ཀྱི་བྱེད་པོར་དབང་བསྐུར་བའི་ཕྱིར། རྗེ་ཞྭ་དམར།
རྗེ་རྒྱལ་ཚབ། རྗེ་སི་ཏུ། རྗེ་དཔའ་བོ་རིན་པོ་ཆེ་རྣམས་ལའང་དབྱིབས་དེ་དང་འདྲ་བའི་ཅོད་པན་དབང་གི་མདོག་ཅན་འཆིང་བར་མཛད་པའང་དགོངས་པ་བརྡ་ཐབས་ལ་སོགས་ཀྱིས་འགྲོ་བ་འདུལ་བའི་ཐབས་ཁྱད་དུ་འཕགས་པའོ། ། མ་དག་པ་འགའ་ཞིག་རྒྱལ་བ་ཡབ་སྲས་རྣམས་ཀྱིས་དབུ་ཞྭ་སྒྲོན་པ་འདི་ཟང་ཟིང་བསྡུ་བའི་ཆེད་དུའོ་སྙམ་མོད། རྒྱལ་དང་རྒྱལ་སྲས་རྣམས་ཀྱིས་ཐུགས་བསྐྱེད་པ་དང་སྨོན་ལམ་གྱི་ཁྱད་པར་ལས་མཐོང་ཐོས་དོན་ལྡན་གྱི་ཕྲིན་ལས་བསླུ་མེད་དུ་འབྱུང་བ་ཞིག་མཁས་པ་ལ་རླུང་ལྟར་གྲགས་འདུག་པ་བླུན་པོ་སྐལ་མེད་རྣམས་ཀྱི་བློར་མ་ཤོང་བ་དེར་ཟད། ཅེས་ཀུན་མཁྱེན་དྷརྨ་ཀ་རས་གསུངས། མདོར་ན། བླ་མའི་ནང་ནས་བླ་མ་མཆོག་གྱུར།། སྐྱབས་གནས་རྣམས་ལས་འགྲན་ཟླ་བྲལ་བ།། ཞེས་གསུངས་པ་ལྟར་ངེས་པས།
མོས་བློས་ཡར་གཞལ་མ་དགོས་པའི་སངས་རྒྱས་མི་གཟུགས་སུ་བྱོན་པའི་བླ་མ་འདི་ལྟ་བུའི་ཞབས་པད་དངོས་སུ་བརྟེན་པའི་སྐལ་པ་ཅན་གྱི་རྗེས་འཇུག་རྣམས་ནས་ཀྱང་རང་འདོད་ཀྱི་འཁྲི་བ་སྤངས་ཏེ། ཚུལ་བཞིན་བསྟེན་པས་བླ་མ་མཉེས་པའི་ཐབས་ལ་འབད་དགོས་པ་ཡིན་འདུག ། ཚུལ་བཞིན་བསྟེན་པའང་མདོར་བསྡུས་ན་བཀའ་ཅི་གནང་དང་ཐུགས་དགོངས་ལ་གང་ཡོད་སྒྲུབ་པ་ལ་འདུས་པར་ཀོང་སྤྲུལ་རིན་པོ་ཆེས་གསུངས། རབ་སྒྲུབ་པའི་ཞབས་ཏོག ། འབྲིང་ལུས་ངག་གི་ཞབས་  ཏོག ། ཐ་མ་ཟང་ཟིང་གི་ཞབས་ཏོག་ཅེས་གྲགས་མོད། སེམས་ཅན་གྱི་ལས་ཚུལ་བསམ་མི་ཁྱབ་ཅིང་ཁམས་དང་དབང་པོ་ཐ་དད་པས་གང་ལ་གང་འདུལ་གྱི་ཕྲིན་ལས་མཚུངས་མེད་ཆོས་རྗེ་ཉིད་ཀྱི་ཇི་ལྟ་བ་བཞིན་མཁྱེན་པས་གདུལ་བྱ་རྗེས་སུ་འཛིན་པའི་ཐབས་ལ་མཁས་པ་མ་གཏོགས། རང་ཅག་རྣམས་ཀྱི་བློས་དཔྱད་པས་ཇི་བཞིན་ཤེས་པ་དང་བྱང་ཆུབ་ཀྱི་ལམ་དུ་འགྲོ་བར་དཀའ་བས་བླ་མའི་དགོངས་པ་དང་བསྟུན་ནས་མཉེས་པའི་ཐབས་ལ་མཁས་པར་བྱ་བ་ནི་གལ་པོ་ཆེ་ཡིན་འདུག། དེའང་ཇི་ལྟར་མཁས་པར་བྱ་ཞེ་ན། བཀའ་བརྒྱུད་གོང་མའི་ཞལ་ནས།
དེ་ཕྱིར་བློ་དང་ལྡན་པའི་སྐྱེས་བུ་ཡིས། ། བླ་མའི་དུས་ཐབས་བསྟེན་ལ་མཁས་པ་ནི། ། སྒྲུབ་ལ་མཉེས་པའི་དུས་སུ་སྒྲུབ་ལ་འབད། ། ལུས་ངག་ཞབས་ཏོག་མཉེས་དུས་དེ་ལ་འབད། ། སྒྲུབ་དང་ལུས་ངག་ཞབས་ཏོག་མི་མཉེས་ཤིང༌། ། ཟང་ཟིང་ཁོ་ནའི་ཞབས་ཏོག་མཉེས་དུས་སུ། ། ཅི་འབྱོར་ཟང་ཟིང་ཁོ་ནས་མཉེས་པར་བྱ། ། ཟང་ཟིང་ཁོ་ནས་མཉེས་པར་བྱེད་བདོ་ལ། ། དེ་མ་ཐག་ཏུ་སྒྲུབ་པས་མཉེས་པ་ན། ། སྐད་ཅིག་དེ་ལ་ཟང་ཟིང་ཞབས་ཏོག་གི །
འཕྲོ་བཅད་སྒྲུབ་པའི་མཆོད་པས་མཉེས་པར་བྱ། ། ཤིན་ཏུ་དབེན་པར་སྒྲུབ་པ་བྱེད་བདོ་ལ། ། བང་ཆེན་ལས་ཀ་སོགས་ཀྱི་མཉེས་པ་ནི། ། དེ་ཚེ་མཚམས་ལ་ཧར་འདོན་བྱས་ནས་ཀྱང༌། ། བང་ཆེན་ལས་ཀ་སོགས་ཀྱི་ཞབས་ཏོག་བྱ། ། ལས་ཀ་སོགས་ཀྱི་ཞབས་ཏོག་བྱེད་བདོ་ ལ། ། ལས་ཀ་བཞག་ནས་སྒྲུབ་པས་མཉེས་པ་ཡོད། ། དེ་ཚེ་ལས་ཀ་འཕྲོ་བཅད་སྒྲུབ་ལ་ཞུགས། ། ཅི་ནས་བླ་མ་མཉེས་བྱར་སོང་བ་ན། ། ལུས་ངག་ཟང་ཟིང་ཞབས་ཏོག་ཅི་བྱས་ཀྱང༌། །
སྒྲུབ་པའི་ཞབས་ཏོག་མཆོག་ཏུ་གྱུར་པ་ཡིན། ། དབེན་པ་བསྟེན་ནས་སྒྲུབ་པ་བྱེད་སྙམ་ཡང༌། ། བླ་མ་དམ་པ་དེ་ལ་མ་མཉེས་ན། ། སྒྲུབ་པའི་ཞབས་ཏོག་དེ་ཡང་ཆོས་བཞིན་དུ། ། སྒྲུབ་པའི་ཞབས་ཏོག་ཉིད་དུ་མ་སོང་བས། །་་་་་་་་་་་་་་་་་་་་་་་་་་་་་་་་་་་་་་་༌། ། སྒྲུབ་པ་ལྟར་སྣང་ཉིད་དུ་སོང་བ་ཡིན། ། ལུས་ངག་ཟང་ཟིང་སོགས་ཀྱི་ཞབས་ཏོག་ཀྱང༌། ། ཅི་ཡོད་ཕུལ་ཞིང་ཅི་དགོས་བསྒྲུབས་ན་ཡང༌། ། བླ་མ་དམ་པ་མཉེས་པར་མ་གྱུར་ན། ། ལུས་ངག་ཟང་ཟིང་སོགས་ཀྱི་ཞབས་ཏོག་དེ། །
དམ་ཆོས་སྒྲིབ་པའི་གཉེན་པོར་འགྲོ་བ་ཡི། ། ཞབས་ཏོག་གནད་དུ་སོང་བ་མ་ཡིན་ནོ། ། དེས་ན་བླ་མ་བསྟེན་ཅིང་སྒྲུབ་པ་ཡི། ། ཆོས་དེ་དམ་པའི་ཆོས་སུ་མ་སོང་བར། ། ཆོས་དེ་ལས་བསམ་ཕྲལ་དུ་སོང་བ་ཡི། ། བྱེད་ལོ་ཀུན་གྱི་རང་བརྒྱུད་མི་ཐུལ་པས། ། བླ་མ་བསྟེན་ཅིང་སྒྲུབ་པར་བྱས་པ་དེས། ། རང་གཞན་འགྲོ་བ་ཀུན་ལ་བྱམས་པ་དང༌། ། སྙིང་རྗེ་བྱང་སེམས་རིས་མེད་སྐྱེས་གྱུར་ནས། ། འགྲོ་ཀུན་བླ་མ་དཀོན་མཆོག་ཇི་བཞིན་དུ། །
སྤྱི་བོར་ཁུར་ནས་དད་ཅིང་མཆོད་བྱེད་ན། ། བླ་མ་བསྟེན་བསྒྲུབ་བྱས་པ་དེ་ཀུན་ཀྱང༌། ། དམ་ཆོས་སྒྲིབ་པའི་གཉེན་པོར་སོང་བ་ཡིན། ། བླ་མ་དམ་པ་དགྱེས་དང་མི་དགྱེས་ཀྱི། ། སྣང་ཚུལ་ཇི་ལྟར་སྟོན་པ་མཛད་ན་ཡང༌། ། བྱིན་རླབས་ཐུགས་རྗེའི་ནུས་པ་འཇུག་པའི་ཕྱིར། ། དེ་ཉིད་བྱིན་རླབས་ཡིན་པར་ཤེས་པ་ན། ། བླ་མ་ཐུགས་རྗེ་ཆེན་པོའི་རྩེ་ཤུགས་ཀྱིས། ། དབང་མེད་མི་དགྱེས་ཀ་མེད་འབྱུང་བ་ཡིན། ། སློབ་མའི་མོས་གུས་དྲག་སྔགས་ཟབ་མོ་དེས། །
བླ་མའི་ཐུགས་ཡིད་དབང་དུ་བསྡུས་ནས་ནི། ། རང་སེམས་སྒྲིབ་བྲལ་ཆོས་ཀྱི་སྐུ་ཉིད་དང༌། ། དབྱེར་མེད་བླ་མ་རང་གི་སེམས་ཉིད་ལས། ། གཞན་དུ་ཚོལ་མི་དགོས་པར་བསྟེན་ཆོག་པས། ། བླ་མ་ཉིད་དང་འབྲལ་བ་མེད་པ་ཡིན། ། དེ་ཚེ་དཔོན་སློབ་ཐུགས་ཡིད་གཅིག་འདྲེས་ཞེས། ། བླ་མ་དམ་པའི་གོ་འཕང་ཐོབ་པ་ཡིན།། ཞེས་གསུངས་པ་ལྟར་འབད་ན་དོན་ཆེ་ཞིང༌། གདུལ་བྱ་ཐ་ཤལ་བ་བདག་དང་བདག་འདྲ་བའི་བྱང་ཐང་གི་སེར་སྐྱ་ཕོ་མོ་རྣམས་ནས་ཀྱང་ཐབས་དང་རྣམ་པ་དུ་མས་ཞལ་གྱི་དཀྱིལ་འཁོར་དངོས་སུ་མཇལ་བ་ལ་འབད་ཅིང༌། མཇལ་རུང་མ་མཇལ་རུང་གདུལ་བྱར་གྱུར་པའི་བོད་འབྲོག་གི་སེར་སྐྱ་ཕོ་མོ་སྤྲང་ཕྱུག་ཀུན་གྱིས་དད་མོས་བརྟན་པོས་བཀུར་བསྟི་དང་རྗེ་འགྲོ་བའི་མགོན་པོ་སོགས་ཀར་མཁྱེན་ལ་བརྩོན་པ་དང༌།
ཀུན་མཁྱེན་བློ་གྲོས་མཐའ་ཡས་ཀྱི་ཞལ་ནས། བློ་སྙིང་བྲང་གསུམ་བླ་མ་རྗེ་ལ་གཏད།། ལུས་སེམས་རྗེ་བཙུན་བླ་མའི་བྲན་དུ་འབུལ།། བདོག་པ་ཐམས་ཅད་བླ་མའི་ཕྱོགས་སུ་གཏོང༌།། ལེགས་པ་ཅི་མཆིས་རྗེ་ཡི་སྲི་ཞུར་བསྔོ།། བྱ་བ་ཅི་བྱེད་སྐུ་ཡི་རིམ་གྲོར་བགྱིད།། བརྗོད་པའི་ཚིག་ཀུན་བཀའ་དྲིན་ཅན་ཁྱོད་བསྔགས།། ལུས་དང་སྲོག་ལ་འཕངས་པ་མ་མཆིས་པར།། དཔལ་ལྡན་བླ་མའི་བཞེད་པ་སྐོང་བགྱིད་པས།། ཚེ་འདིར་ཁྱེད་ཀྱི་གོ་འཕང་ལ་འགོད་ནས།།
འགྲོ་བའི་དོན་ཀུན་ཁྱེད་བཞིན་འགྲུབ་པར་ཤོག། ཅེས་གསུངས་པ་ལྟར་ཡིད་ལ་བརྣགས་པ་གལ་ཆེ་ཞེས་དྲེད་པོ་རང་ཉིད་ལ་སྨྲས་སོ།། །། དཔག་མེད་བསྐལ་པའི་སྔོན་དུ་སངས་རྒྱས་ཀྱང༌། ། ཐུགས་རྗེའི་དབང་གིས་སྲིད་ན་རྒྱལ་སྲས་ཚུལ། ། ལྷུན་གྲུབ་རྒྱུན་མི་འཆད་པའི་ཕྲིན་ལས་ཅན། ། ཞྭ་ནག་ཅན་གྱི་བླ་མར་གུས་ཕྱག་འཚལ། ༡ ། གང་ལ་སྲེད་དང་ལེན་པ་མི་མངའ་ཡང༌། ། རྒྱལ་བས་བླ་མེད་ཞིང་དུ་རབ་བསྔགས་ཕྱིར། ། སྒོ་གསུམ་དགེ་ཚོགས་འཁོར་འདས་ཞིང་འབྱོར་ཀུན། །
རྒྱུན་མི་འཆད་པར་མཆོད་པའི་སྤྲིན་དུ་སྤྲོ། ༢ ། དོན་ལ་བཤགས་བྱ་བཤགས་བྱེད་མ་དམིགས་ཀྱང༌། ། སོ་སྐྱེ་གཟུང་འཛིན་འཁྲུལ་པའི་ལས་དབང་གིས། ། ཐོག་མེད་དུས་ནས་ད་བར་བཅས་རང་ཉེས། ། ཇི་སྙེད་མ་ལུས་བཤགས་ཤིང་སྡོམ་པར་བགྱི། ༣ ། འཕགས་སྐྱེའི་བསོད་ནམས་སྤྱི་དང་ཁྱད་པར་དུ། ། སྲས་བཅས་རྒྱལ་བའི་རྣམ་ཐར་རྒྱ་མཚོ་དང༌། ། དཔལ་ལྡན་བླ་མའི་མཛད་ཕྲིན་བསམ་ཡས་ལ། །
དང་འདོད་ཡིད་ཆེས་བློ་ཡིས་རྗེས་ཡི་  རང༌། ༤ ། ཡང་དག་དོན་ལ་ཆོས་འཁོར་རྟག་གནས་ཀྱང༌། ། མ་སྨིན་འགྲོ་ལ་སྣང་བར་མི་འགྱུར་བས། ། འགྲོ་ཀུན་དམ་ཆོས་བདུད་རྩིའི་སྣོད་དུ་སྨིན། ། གང་འདུལ་ཆོས་ཀྱི་འཁོར་ལོ་བསྐོར་བར་བསྐུལ། ༥ ། དོན་དམ་གཙང་རྟག་བདེ་བདག་ཕར་ཕྱིན་སྐུ། ། རྟག་བརྟན་འཕོ་འགྱུར་མཚན་མ་མི་མངའ་ཡང༌། ། གདུལ་བྱའི་བློ་ངོར་སྤྲུལ་པའི་སྣང་བྱེད་མཆོག །
ནམ་ཡང་ནུབ་མེད་ཞབས་པད་རྟག་བརྟན་གསོལ། ༦ ། འདིས་མཚོན་བདག་གཞན་དུས་གསུམ་དགེ་ཚོགས་ཀུན། ། འགྲོ་ཀུན་གཏན་བདེའི་རྒྱལ་སར་འགོད་པའི་ཕྱིར། ། བྱ་བྱེད་ལས་གསུམ་འཁོར་གསུམ་ཡོངས་དག་གིས། ། བླ་མེད་བྱང་ཆུབ་སྙིང་པོར་བསྔོ་བར་བགྱི། ༧ ། བདག་སོགས་མཁའ་མཉམ་མ་གྱུར་ཡིད་ཅན་ ཀུན། ། དེང་བཟུང་བྱང་ཆུབ་བར་དུ་ཚེ་རབས་ཀུན། ། བླ་མ་མཆོག་གིས་འབྲལ་མེད་རྗེས་བཟུང་ནས། །
བཀའ་བཞིན་རྗེས་སུ་སྒྲུབ་ནུས་བྱིན་གྱིས་རློབས། ༨ ། འཁོར་ལོ་བཞི་དང་ལྡན་པའི་རྟེན་མཆོག་གིས། ། ལས་འབྲས་ཡིད་ཆེས་སྡོམ་དང་དམ་ཚིག་ལྡན། ། ཐོས་པས་མིག་ཡངས་བསམ་པས་ངེས་པ་རྙེད། ། བསྒོམས་པས་ཆོས་སེམས་འདྲེས་པར་བྱིན་གྱིས་རློབས། ༩ ། གྲུབ་མཐའི་བཞེད་སྲོལ་ཐ་དད་མང་ན་ཡང༌། ། སེམས་ཅན་མོས་པ་སྣ་ཚོགས་གདུལ་བའི་ཕྱིར། ། ཐམས་ཅད་མཉམ་མེད་ཐུབ་པའི་བསྟན་པར་གཅིག །
བཅོས་མིན་དག་སྣང་འབྱོངས་པར་བྱིན་གྱིས་རློབས། ༡༠ ། སྔོན་བྱོན་དམ་པས་དགག་སྒྲུབ་མང་པོ་རྣམས། ། མཁས་པའི་བགྱི་གསུམ་རྒྱལ་བསྟན་འཛིན་སྤེལ་སླད། ། དགོངས་གཞི་དགོས་དབང་ཇི་བཞིན་རྟོགས་དཀའ་བས། ། ཕྱོགས་རེར་ཞེན་པ་མེད་པར་བྱིན་གྱིས་རློབས། ༡༡ ། གྲུབ་མཐའི་ཁ་འཛིན་ཕྱོགས་ལྷུང་ཆགས་སྡང་གིས། ། རང་ཕྱོགས་སྐྱོང་བ་ཞབས་ཏོག་ཡིན་སྙམ་པས། ། མ་ཚོར་ཆོས་སྤངས་ངན་འགྲོའི་གཡང་ས་ཆེ། །
རྒྱལ་བསྟན་ཡོངས་ལ་མཛའ་བར་བྱིན་གྱིས་རློབས།  ༡༢ ། མི་རྟག་བསམས་པས་ཚེ་འདི་བློ་ཡིས་ཐོང༌། ། རྒྱུ་འབྲས་བསམས་པས་རྟེན་འབྲེལ་བླང་དོར་མཁས། ། ངེས་འབྱུང་བསམས་པས་ཆོས་བརྒྱད་འཆིང་ལས་གྲོལ། ། དམ་ཆོས་གནད་དུ་འགྲོ་བར་བྱིན་གྱིས་རློབས། ༡༣ ། བྱང་ཆུབ་སེམས་མཆོག་རྣལ་མ་མ་སྐྱེས་ན། ། ཐེག་པ་ཆེན་པོའང་ཚིག་གི་ལམ་དུ་ཟད། ། དེ་ཡི་རྩ་བ་ཚད་མེད་རྣམ་པ་ བཞི། །
བཅོས་མིན་རྒྱུད་ལ་སྐྱེ་བར་བྱིན་གྱིས་རློབས། ། དང་པོར་རང་རྒྱུད་དབུ་མས་བདེན་གཉིས་ངེས། ། བར་དུ་ཐལ་འགྱུར་དབུ་མས་སྤྲོས་མཚན་བཅད། ། ཐ་མར་ལྷན་སྐྱེས་ཡེ་ཤེས་མངོན་དུ་གྱུར། ། མཐའ་བྲལ་ལྟ་བ་རྟོགས་པར་བྱིན་གྱིས་རློབས། ༡༥ ། དང་པོར་སེམས་ཅན་ལ་དམིགས་སྙིང་རྗེ་བསྒོམ། ། བར་དུ་ཆོས་ལ་དམིགས་པའི་སྙིང་རྗེ་སྐྱེས། ། ཐ་མར་དམིགས་མེད་སྙིང་རྗེ་ཀློང་དུ་གྱུར། ། ཐེག་ཆེན་རྩ་བ་ཚུགས་པར་བྱིན་གྱིས་རློབས།
༡༦ ། དང་པོར་རྒྱུ་རྒྱུད་གནས་ཚུལ་ཐོས་བསམ་འབད། ། བར་དུ་ཐབས་རྒྱུད་སྨིན་གྲོལ་ལམ་ལ་བསླབ། ། ཐ་མར་འབྲས་རྒྱུད་སྐུ་བཞི་མངོན་དུ་གྱུར། ། ཐེག་མཆོག་སྐལ་པ་ལྡན་པར་བྱིན་གྱིས་རློབས། ༡༧ ། དང་པོར་བསྐྱེད་རིམ་བཅོས་མའི་བློ་ཡིས་བསྒོམ། ། བར་དུ་མཚན་ཉིད་བཞི་ལྡན་ངེས་པ་རྙེད། ། ཐ་མར་རྩོལ་མེད་ཚད་བརྒྱད་གྱད་དུ་གྱུར། ། བསྐྱེད་རིམ་བརྟན་པ་ཐོབ་པར་བྱིན་གྱིས་རློབས།
༡༨ ། དང་པོར་ཐབས་ལམ་ཟབ་མོས་བདེ་བ་སྐྱེད། ། བར་དུ་བདེ་བ་སྟོང་པའི་དབྱིངས་སུ་བསྟིམ། ། ཐ་མར་འཕོ་མེད་བདེ་ཆེན་རྡོ་རྗེ་གྲུབ། ། ཐུན་མིན་ཟབ་ལམ་དབང་འབྱོར་བྱིན་གྱིས་རློབས། ༡༩ ། དང་པོར་དབེན་གསུམ་སྒྱུ་ལུས་མངོན་པར་གྲུབ། ། བར་དུ་འོད་གསལ་གྱིས་སྦྱངས་དྲི་མ་ཟད། ། ཐ་མར་མི་སློབ་ཟུང་འཇུག་མངོན་དུ་གྱུར། ། རིམ་ལྔའི་སྐལ་པ་ལྡན་པར་བྱིན་གྱིས་རློབས།
༢༠ ། དང་པོར་རྩོལ་བཅས་དྲན་པས་རྩེ་གཅིག་བསྒོམ། ། བར་དུ་རྩོལ་མེད་གཉུག་མ་རང་བབས་བཞག ། ཐ་མར་སེམས་ཉིད་གཅེར་བུ་དྲི་མ་བྲལ། ། གནས་ལུགས་མངོན་དུ་འགྱུར་བར་བྱིན་གྱིས་རློབས། ༢༡ ། དང་པོར་ཆོས་ཉིད་མངོན་སུམ་སྒོ་འཕར་ཕྱེ། ། བར་དུ་འོད་གསལ་ཉམས་སྣང་གོང་དུ་འཕེལ། ། ཐ་མར་རིག་པ་སྐུར་སྨིན་ཚད་དུ་ཕེབས། ། ཆོས་ཉིད་ཟད་སར་འཁྱོལ་བར་བྱིན་གྱིས་རློབས།
༢༢ ། དང་པོར་དཔལ་ལྡན་བླ་མའི་རྣལ་འབྱོར་བསྒོམ། ། བར་དུ་བཅོས་མིན་མོས་གུས་ཁོང་ནས་འབར། ། ཐ་མར་ཐུགས་ཡིད་གཅིག་འདྲེས་བླ་མར་གྲུབ། ། ཉེ་ལམ་སྙིང་པོ་བགྲོད་པར་བྱིན་གྱིས་རློབས། ༢༣ ། མདོར་ན་ཟབ་མོ་ལྟ་བས་འཁོར་གསུམ་བྲལ། ། རྒྱ་ཆེན་སྤྱོད་པར་ཞུམ་དང་ཆོག་ཤེས་མེད། །

ཐེག་ཆེན་སྨོན་ལམ་རྒྱ་མཚོ་ཡོངས་ལ་ཞུགས། ། སྲས་བཅས་རྒྱལ་བའི་རྗེས་སློབ་བྱིན་གྱིས་རློབས།  ༢༤ ། རང་དོན་དག་གཉིས་ཆོས་སྐུ་མངོན་དུ་གྱུར། ། གཞན་དོན་གཟུགས་སྐུས་འཁོར་བ་ཇི་སྲིད་དུ། ། ལྷུན་གྲུབ་རྒྱུན་མི་འཆད་པའི་ཕྲིན་ལས་ཀྱང༌། ། རྒྱལ་བ་ཀུན་དང་མཚུངས་པར་བྱིན་གྱིས་རློབས། ༢༥ ། སངས་རྒྱས་བསམ་མི་ཁྱབ་པའི་བདེན་པ་དང༌། ། ཆོས་ཉིད་འགྱུར་བ་མེད་པའི་བདེན་པ་དང༌། ། ཆོས་ཅན་རྒྱུ་འབྲས་བསླུ་མེད་བདེན་པ་དང༌། །
དཔལ་ལྡན་བླ་མའི་བྱིན་རླབས་བདེན་མཐུ་ཡིས། ། ཇི་ལྟར་སྨོན་པའི་འདོད་དོན་མ་ལུས་པ། ། གེགས་མེད་མྱུར་བ་ཉིད་དུ་འགྲུབ་པ་དང༌། ། དགེ་ལེགས་ཕུན་སུམ་ཚོགས་པའི་བཀྲ་ཤིས་སྩོལ།། ཞེས་པ་རྒྱལ་བའི་དབང་པོ་དཔལ་ཀརྨ་པ་རིམ་བྱོན་གྱི་རྣམ་ཐར་མདོར་བསྡུས་འདི་ཉིད་གང་གི་སྐུ་ཕྲེང་བཅོ་ལྔ་པ་ཐམས་ཅད་མཁྱེན་གཟིགས། ༧ཀུན་བཟང་མཁའ་ཁྱབ་རྡོ་རྗེ་ཡབ་སྲས་རྣམས་ཀྱིས་ཞབས་རྡུལ་སྤྱི་བོས་རེག་ཅིང་སྐྱབས་འོག་ཏུ་འཚོ་བའི་བཀའ་འབངས་ཀྱི་ཐ་ཤལ་གྲྭ་རྒན་མ་ཎི་པ་ཀརྨ་ངེས་དོན་བསྟན་རྒྱས་པས། བསྟན་པ་སྤྱི་ལུགས་ཇོ་བོ་རྗེའི་བཞེད་པས་བདག་ཅག་གི་སྟོན་པ་ཤིང་གླང་ལོར་བལྟམས་ནས་བགྲང་བྱ་བཞི་སྟོང་བརྒྱ་དང༌། བདུན་པ་ལྕགས་ཡོས་ལོར་འོག་མིན་མཚུར་གྱི་གྷནྡྷོ་ལར་གཟིམས་ཆུང་ཀུན་ཁྱབ་ཕོ་བྲང་གི་འདབ་རོལ་དུ་རང་དང་རང་འདྲ་བློ་དམན་རྣམས་ཀྱི་དད་པའི་བག་ཆགས་གསོ་ཕྱིར་སྦྱར་བ་ལ་ཉེས་འགལ་མཆིས་ན་བཤགས་ཤིང་དགེ་བས་མཁའ་མཉམ་སེམས་ཅན་ཐམས་ཅད་དཔལ་ལྡན་བླ་མ་མཆོག་གིས་རྗེས་སུ་འཛིན་པའི་རྒྱུར་གྱུར་ཅིག། །། ཨོཾ་སྭ་སྟི། ཆོས་དབྱིངས་མཁའ་ལ་ཡེ་ཤེས་དཀྱིལ་འཁོར་རྒྱས། །
ཚད་མེད་ཕྲིན་ལས་འོད་སྟོང་ཞིང་ཀུན་ཁྱབ། ། དུས་གསུམ་རྒྱལ་བ་ཀུན་དངོས་ཀརྨ་པའི། ། སྐྱེས་རབས་རྨ་མེད་ཡིད་བཞིན་ནོར་བུའི་འཕྲེང༌། ། སྐྱེ་རྒུའི་གཏན་གྱི་དབུལ་བ་སེལ་བྱེད་མགོན། ། རིམ་པར་བྱོན་པའི་རྨད་བྱུང་རྣམ་ཐར་གང༌། ། རྒྱུ་སྐར་དབུས་ན་ཉིན་བྱེད་དབང་པོ་བཞིན། ། འཛིན་པའི་ཁྱོན་འདིར་ངོ་མཚར་ཁྱད་པར་འཕགས། ། གང་གི་གསང་གསུམ་ཡོན་ཏན་མཐའ་ཡས་པའི། ། འཇུག་པ་རྒྱ་མཚོ་དུས་གསུམ་ཞིང་ཀུན་ན། ། སྤྲོ་བའི་ཕ་མཐའ་ཉིད་ཀྱི་སྤྱོད་ཡུལ་ལས། །
རྒྱལ་བ་གཞན་གྱིས་དཔོགས་པར་ནུས་མིན་ཕྱིར། ། ཆ་ཤས་ཙམ་ཡང་བརྗོད་པའི་མཐའ་བྲལ་ཡང༌། ། སྐལ་ལྡན་དད་པའི་ཆུ་གཏེར་འཕེལ་བྱེད་ཅིང༌། ། བསོད་ནམས་དམ་པའི་མྱུ་གུ་རྒྱས་པའི་སླད། ། མཆོག་གི་རྣམ་ཐར་ཉུང་ངུར་བསྡུས་པའི་ཚུལ། ། རྫོགས་ལྡན་སྤྲིན་གྱི་དགའ་ཆར་དམ་པ་འདི། ། བཀའ་བརྒྱུད་ཆུ་བོ་ཡོངས་ཀྱི་འབྱུང་བའི་གནས། ། ཧེ་རུ་ཀ་དཔལ་ཐུགས་ཀྱི་འཁོར་ལོའི་གནས། ། ས་སྤྱོད་འོག་མིན་མཚུར་མདོའི་ཆོས་གྲྭ་ཆེའི༌། ། མཁན་པོ་ལུང་གི་གདམས་པས་རྒྱུད་ཕྱུག་ཤིང༌། །
རྒྱལ་བའི་གསུང་པའི་དེ་ཉིད་ཚུལ་བཞིན་རིགས། ། འདུལ་བ་འཛིན་པའི་རྒྱལ་མཚན་ཀུན་གྱིས་ཕུལ། ། གང་གི་བློ་གྲོས་ལྷ་ལམ་ཡངས་པ་ལས། ། རྒྱུ་སྐར་བདག་པོའི་གཟུགས་བརྙན་འཕོས་པ་བཞིན། ། སྐལ་ལྡན་བློ་ཡི་རྫིང་བུ་མཛེས་བྱེད་པའི། ། ངོ་མཚར་སྤར་གྱི་འཕྲུལ་འདི་བསྐྲུན་པའི་དགེས། ། མཁའ་མཉམ་མ་རྒན་དད་པའི་གྲུར་ཞུགས་ནས། ། བྱང་ཆེན་སྤྱོད་པའི་རྣམ་ཐར་རབ་རྫོགས་ཏེ། ། ཟུང་འཇུག་རྡོ་རྗེ་འཆང་ཆེན་ཀརྨ་པའི། ། གོ་འཕང་མཆོག་ལ་རིགས་པའི་རྒྱུར་གྱུར་ཅིག །
མངྒ་ལཱ་ཀྵར་ཏིཥྛནྟུ། ། མངྒ་ལཾ་བྷ་ཝནྟུ།། ཀརྨ་པ་བཅོ་ལྔ་པ་མཁའ་ཁྱབ་རྡོ་རྗེའི་རྣམ་ཐར། དུས་གསུམ་རྒྱལ་བ་ཀུན་གྱི་ཕྲིན་ལས་མ་ལུས་གཅིག་ཏུ་བསྡུས་པའི་རང་གཟུགས་འཇིག་རྟེན་དབང་ཕྱུག་དཔལ་ཀརྨ་པ་བཅོ་ལྔ་པ་དཔལ་ལྡན་ཀུན་བཟང་ཆོས་ཀྱི་ཉི་མ་ཆེན་པོ་ཕྲིན་ལས་མཁའ་ཁྱབ་རྟག་པའི་རྡོ་རྗེ་དེ་ཉིད་ཀྱི་གསང་བ་གསུམ་གྱི་ཡོན་ཏན་དང༌། རྣམ་པར་ཐར་པ་ནི་སོ་སྐྱེའི་བློ་ཡི་སྤྱོད་ཡུལ་དུ་ལྟ་ཅི། ས་ཆེན་པོ་ལ་བཞུགས་པའི་རྒྱལ་སྲས་རྣམས་ཀྱིས་ཀྱང་ཇི་ལྟ་བ་བཞིན་རྟོགས་པ་མ་ཡིན་ལ། དེར་མ་ཟད་བསྐལ་པ་བཟང་པོ་འདི་ཉིད་ལའང་འདས་པའི་སངས་རྒྱས་གཞན་ཕན་རྣམ་རོལ། མ་འོངས་སངས་རྒྱས་དྲུག་པ་སེངྒེ་སོགས་བྱོན་ཅིང་འབྱོན་པར་འགྱུར་བ་དང༌། ད་ལྟ་རྣམ་འདྲེན་བཞི་པའི་བསྟན་པ་འདིར་ཡང་མངོན་དགའི་ཞིང་ན་རྒྱལ་བ་མི་འཁྲུགས་པ། རི་བོ་ཏཱ་ལར་སྙིང་རྗེའི་རང་གཟུགས་འཇིག་རྟེན་དབང་ཕྱུག
ཟངས་མདོག་དཔལ་རིར་སྣང་སྲིད་ཟིལ་གནོན་པདྨ་ཀཱ་ར། འཕགས་པའི་ཡུལ་དུ་གྲུབ་པའི་སློབ་དཔོན་ཆེན་པོ་ས་ར་ཧ་སོགས་འཕགས་སྐྱེའི་རྣམ་འཕྲུལ་བསམ་བརྗོད་ལས་འདས་ཤིང༌། ཁྱད་པར་རང་ཅག་གངས་ཅན་ལྗོངས་འདིའི་མགོན་པོར་ལྷུན་གྱིས་གྲུབ་པའི་ཚུལ་ཡང༌། ཇི་སྐད་དུ། མདོ་ལས། ང་འདས་ལོ་ནི་ཉིས་སྟོང་ན།། གདོང་དམར་ཡུལ་དུ་བསྟན་པ་འབྱུང༌།། སྤྱན་རས་གཟིགས་ཀྱི་གདུལ་བྱར་འགྱུར།། དེའི་བསྟན་པའི་སྙིགས་མ་ལ།། བྱང་ཆུབ་སེམས་དཔའ་སེང་གེའི་སྒྲ།།
ཀརྨ་ཀ་ཞེས་བྱ་བ་འབྱུང༌།། ཏིང་འཛིན་དབང་ཐོབ་འགྲོ་བ་འདུལ།། མཐོང་ཐོས་དྲན་རེག་བདེ་ལ་བཀོད། ། ཅེས་དང༌། ཨོ་རྒྱན་སངས་རྒྱས་གཉིས་པས། སྤྱན་རས་གཟིགས་ཀྱི་ཕྲིན་ལས་སྐྱོང་བྱེད་ཅིང་༔ མཚུར་ཕུ་ཞེས་བྱར་དུས་གསུམ་མཁྱེན་པ་འབྱུང་༔ ཞེས་དང༌། སྤྱན་རས་གཟིགས་ཀྱི་གསུང་གི་རྣམ་འཕྲུལ་ལས༔ དགའ་ལྡན་གནས་ནས་སེམས་ཅན་དོན་དུ་འཕོས༔
དང་པོའི་གསང་སྤྱོད་དུས་གསུམ་མཁྱེན་ཞེས་གྲགས༔ དབང་རྟགས་རིགས་ཀྱི་ཅོད་པན་ཞྭ་ནག་འཛིན༔ སྐད་ཅིག་རེ་ལ་སེམས་ཅན་དཔག་མེད་འདྲེན༔ དེ་དག་མཐོང་ཐོས་དྲན་རེག་འགྲོ་བ་རྣམས༔ སྐྱེ་བ་དེ་འཕོས་འཕགས་པའི་དྲུང་དུ་སྐྱེ༔ ཞེས་དང༌། ཨོ་རྒྱན་མཆོག་གྱུར་གླིང་པའི་གསང་ལུང་ལས། ལོ་ཙཱ་རྒྱལ་བ་མཆོག་དབྱངས་བདག་ལ་གསོན༔ གསུང་གི་གནས་མཆོག་ཟླ་གམ་ཕོ་བྲང་དུ༔ མ་འོངས་ཁྱེད་ཀྱི་སྐྱེ་བ་ཉེར་གཅིག་འབྱུང་༔
སྤྱན་རས་གཟིགས་སྤྲུལ་དུས་གསུམ་ཀུན་མཁྱེན་པ༔ ཞེས་སོགས་སྐྱེས་རབས་ཀྱི་ཕྲེང་བ་རེ་རེ་ནས་ལན་གཅིག་མིན་པར་ཡང་ནས་ཡང་དུ་ལུང་གིས་བསྔགས་ཤིང༌། མཐུན་སྣང་ཙམ་དུའང་འདུལ་བ་རྣམ་བཞིའི་ཕྲིན་ལས་ཀྱི་སྒོ་དུ་མས་སྣང་བ་དང་མི་སྣང་བའི་འགྲོ་བ་ཀུན་ལ་རྣམ་པར་གྲོལ་བའི་ས་བོན་འདེབས་པ་དང༌། སྨིན་པ་དང༌། གྲོལ་བར་མཛད་པའི་བཀའ་དྲིན་འཇིག་རྟེན་ཀུན་དང་ཁྱད་པར་གངས་རིའི་ཁྲོད་འདིར་ཟླ་བ་ལྟར་གསལ་ཞིང་གྲགས་པ་ལས། བདག་ཅག་གི་འདྲེན་མཆོག་འཁོར་ལོའི་མགོན་པོ་རྒྱལ་དབང་བཅོ་ལྔ་པ་ཆེན་པོ་འདི་ཉིད་ཀྱི་ཕྱི་ནང་གསང་བ་དེ་ཁོ་ན་ཉིད་ཀྱི་རྣམ་པར་ཐར་པ་ལས་གདུལ་བྱ་སོ་སོའི་ལས་སྣང་དང་མཐུན་པའི་ཕྱིའི་རྣམ་པར་ཐར་པ་གཅིག་པུའང་དཔྱིས་ཕྱིན་པར་བརྗོད་པ་ལྟ་ཅི་བསམ་གྱིས་མི་ཁྱབ་པ་ཉིད་དུ་ངེས་མོད། འོན་ཀྱང་རང་ཉིད་ཀྱི་མཐོང་ཐོས་ལས་རྣམ་ཐར་རགས་རིམ་ས་བོན་ཙམ་བརྗོད་པར་བྱ་སྟེ། དེ་ཡང་གཏེར་ཆེན་ཆོས་ཀྱི་རྒྱལ་པོ་ཨོ་རྒྱན་མཆོག་གྱུར་གླིང་པའི་ལུང་བསྟན་ལས། ཐེག་མཆོག་མྱ་ངན་འདས་འོག་དགོས་པའི་མཚན༔ བདེ་བའི་བདག་ཉིད་རིག་པའི་རྡོ་རྗེ་དང་༔
ཨོ་རྒྱན་ཕྲིན་ལས་བསམ་གཏན་ལ་སོགས་འབྱུང་༔ ཞིབ་པར་མདོ་བྱང་གུད་སྦས་ལུང་བཞིན་ལ༔ ང་ཡི་སྤྲུལ་པ་ཀརྨའི་བསྟན་པ་ནི༔ བསྐལ་བཟང་བསྟན་པ་རྫོགས་པར་མི་རྫོགས་སོ༔ ཞེས་དང༌། བཅོ་ལྔ་པ་ལ་བསོད་ནམས་སྙན་གྲགས་འབྱུང་༔ ཞེས་གསུངས་ཤིང༌། མཆོག་དབྱངས་སྤྲུལ་པ་སྔགས་རིག་འཛིན༔ རྟའམ་ལུག་གི་ལོ་པ་ནི༔ མཁའ་ལ་མཁའ་ཡིས་རྒྱས་ཐེབས་ན༔
ཚེ་འཕྲང་གསུམ་སེལ་བསྟན་སྲོག་འཛིན༔ བོད་ཁམས་བསྟན་འགྲོའི་བདེ་སྐྱིད་སྤེལ༔ ཞེས་སོགས་ཨོ་རྒྱན་རྡོ་རྗེ་འཆང་གི་གཏེར་ལུང་རྣམས་དང༌། གྲུབ་ཆེན་ཆོས་ཀྱི་བླ་མ་ཀརྨ་པཀྴིའི་མ་འོངས་འབྱུང་འགྱུར་སྩལ་བའི་ལུང་བྱང་དང་མཐུན་པར་བསམ་བཞིན་སྤྲུལ་པའི་སྒྱུ་འཕྲུལ་ཉེ་བར་བསྟན་པའི་ཡུལ། གངས་ཅན་བོད་ཡུལ་གཡས་རུ་གཙང་གི་ཆར། མྱང་སྟོད་ཤེལ་དཀར་རྒྱལ་རྩེར་གྲགས་པ། ཡུལ་གྱི་དགེ་བཅུ་ཚང་བའི་ས་ཡི་ཐིག་ལེ་དྲན་མ་སྤེལ་གསར་བྱང་དུ་འབོད་པ་ན། སྔོན་དུས་ཀྱང་ཆོས་སྐྱོང་བའི་རྒྱལ་པོ་དང༌། བློན་པོ། མཁས་ཤིང་གྲུབ་པ་ཆེན་པོའི་ས་ལ་བཞུགས་པ་འཕགས་ཆེན་སྐྱེས་བུ་དམ་པ་རྒྱུན་མི་ཆད་པར་བྱུང་བ།
རླངས་ལྷ་གཟིགས་རལ་པའི་གདུང་ལས་ཆད་པ། ཡབ་རྣལ་འབྱོར་གྱི་དབང་ཕྱུག་སྐད་གཏོང་གྲུབ་ཆེན་ཧེ་རུ་ཀ་དམ་པ་སྙན་གྲགས་དབང་པོ་གཙོས་སྐུ་མཆེད་ལྔ་ལ། ཡུམ་རང་བཞིན་གྱི་དགེ་བ་ལ་གོམས་ཤིང་བུད་མེད་ཀྱི་ཡོན་ཏན་ཚང་བ། རུས་པ་བྱ་  ཉང༌། མཚན་སྐལ་བཟང་སྒྲོན་མ་བྱ་བའི་སྲས་སྲིང་སྐུ་མཆེད་དྲུག་གི་ཐ་ཆུང་སྐྱབས་མགོན་རིན་པོ་ཆེ་འདི་ཉིད་ལྕགས་ལུག་ཧོར་ཟླ་བརྒྱད་པའི་ཚེས་བཅུར་སྐུ་བལྟམས་པ་སྟེ། དེ་ཡང་ཐོག་མར་ཡུམ་གྱི་ལྷུམས་སུ་ཞུགས་པ་ནས་ཡབ་ཡུམ་གྱི་རྨི་ལྟས་རྒྱལ་ཆེན་བཞི་དང་རྟག་ཏུ་འགྲོགས་ཤིང་དུང་འབུད་པ་དང༌། མཆོད་རྟེན་འོད་འབར་བ་བརྩིགས་ཤིང་བསྐོར་བ་བྱེད་པ་སོགས་དང༌། དཔའ་བོ་མཁའ་འགྲོའི་རོལ་མོའི་སྒྲ་དང་བཅས་ཏེ་གསེར་གྱི་རྡོ་རྗེ་རྩེ་ལྔ་པ་ཁང་སྟེང་དུ་བབ་པ་སོགས་མཐོང་སྣང་ཁྱད་པར་ཅན་དང༌། ཡབ་རྗེ་གྲུབ་དབང་ཉིད་ཀྱིས་གཟིགས་སྣང་ཁྱད་པར་ཅན་གྱིས་རང་རེ་ལ་སློབ་དཔོན་ཆེན་པོའི་སྤྲུལ་པ་ཞིག་ཡོང་བ་འདུག་ཅེས་གསུངས་ཤིང༌། སྐུ་བལྟམས་པའི་ཚེ་ཡང་ཡུམ་ལ་གནོད་པ་མེད་པར་འཇའ་དང་མེ་ཏོག་གི་ཆར་སོགས་དགེ་ཞིང་ཤིས་པའི་མཚན་ལྟས་བསམ་གྱིས་མི་ཁྱབ་པ་དང་བཅས་སྐུ་བལྟམས་མ་ཐག་ཏུ་སྤྱན་གཉིས་ནམ་མཁའ་ལ་ཧྲིག་གེར་གཟིགས་པ་སོགས་མཐའ་དག་རེ་རེ་ནས་བརྗོད་པར་མི་ལོང་ཞིང༌།
ཡབ་ཡུམ་གྱིས་མཚན་དོན་གྲུབ་རྡོ་རྗེར་གསོལ། ཟླ་བ་རེ་རེ་བཞིན་ཡང་བྱིས་པ་གཞན་ལས་བསྐྱེད་ཆེ་ཞིང༌། སྨིན་མཚམས་སུ་མཛོད་སྤུ་དཀར་པོའི་མཚན་བཟང་དང་ལྡན་པ། བྱམས་སྙིང་རྗེ་ཐུགས་རྒྱུད་ལ་ལྷན་སྐྱེས་ཀྱིས་འབྱུངས་པའི་གསུངས་དང༌། མཛད་པ་ཁོ་ནས་མ་ཎིའི་ཚོགས་དཔོན་མཛད་པ་སོགས་འགྲོ་བའི་དོན་རང་ཤུགས་ཀྱིས་སྐྱོང་བ་ལས། སེམས་ཅན་ལ་གནོད་པ་ཕྲ་མོ་ཙམ་ཡང་མི་གནང་ཞིང༌། གཞན་ལའང་སྤང་བླང་གི་བསླབ་བྱ་འདོམས་མཁྱེན་པ་དང༌། སྐབས་སུ་སྔཽན་གནས་རྗེས་དྲན་གྱི་གཏམ་དང༌། ལྐོག་གྱུར་ལེགས་ཉེས་མངོན་སུམ་དུ་གཟིགས་པའི་གསུངས་གླེང་སོགས་ཆོས་ཁྲིད་སྡིག་པོ་ཆེ་རྣམས་ཀྱང་རང་ཤུགས་ཀྱིས་དད་ཅིང་ངོ་མཚར་བསྐྱེད་ནུས་པ་མཛད་ཅིང༌། སྐབས་ཞིག་རྩེ་ཆེན་དགོན་དུ་འཆམས་གཟིགས་ལ་གདན་དྲངས་ཏེ།
ཡར་ལམ་རྒྱ་མི་ཞིག་གིས་པང་དུ་བཟུང་སྟེ་ཁྲོམ་མང་རབ་ཞིག་དང་ལྷན་གཅིག་ཕེབས་པ་ན། མུན་རུབ་ཉེ་བར་ལམ་འོག་གཙང་ཆབ་ཞིག་གི་འགྲམ་དུ་བན་ཧྲུལ་སྤྲང་ཆས་ཁྲེས་པོ་ཁུར་བ་གསུམ་བཞི་དང༌། ལམ་གོང་གད་པ་ཞིག་ལ་ཀྱུང་ཀ་ལྟ་བུ་བྱ་ནག་མང་པོ་འུར་དིར་གྱིས་འཚོགས་པ་གཟིགས་ཏེ། ཡར་ཙམ་བྱོན་པ་དང༌། མུན་རུབ་སྟེ་ལམ་ཡང་མི་མཐོང་བར་གྱུར་པ་ན། ཕྱི་བཞིན་སྔོ་དམར་གྱི་མེ་ཆེན་པོ་ཡུལ་ལུང་ཡང་གསལ་སྙམས་བྱེད་པ་ཞིག་གིས་རྗེས་དེད་ནས་བྱུང་བ་ན། དེར་ཡོད་ཚང་མས་འདྲེ་བྱུང་ཞེས་འཇིགས་སྐྲག་གིས་སྐྱབས་འགྲོ་བཟླ་བཞིན་ཅི་བྱ་གཏོལ་བྲལ་གྱིས་ལམ་གར་ཐོབ་ཏུ་བྲོས་པའི་སྐབས། སྐྱེས་བུ་ཆེན་པོ་འདི་ནི་སྐུ་ན་ཕྲ་ཡང་ཐུགས་དཀྱིལ་ཆེ་བས་ཅུང་ཟད་ཀྱང་བག་ཚ་བ་མེད་པར་བྱམས་པའི་སྤྱན་གྱིས་གཟིགས་སྟངས་མཛད་པ་ཙམ་གྱིས་མེ་དེ་དག་སྐར་མ་བཞིན་ཐང་ཆེན་པོར་གང་བར་གྲམས་ཤིང༌། མཐར་ཇེ་ཆུང་གིས་ཡལ་བ་ལས། འབྱུང་པོ་གདུག་པ་ཅན་གྱིས་གནོད་འཚེར་བགྱིས་པ་གོར་མ་ཆགས་ནའང༌།
སྐྱེས་བུ་ཆེན་པོའི་ཐུགས་རྗེས་ཁྲོམ་ཚོགས་དེ་དག་གི་མི་རྟ་སུ་ལའང་གླགས་མ་རྙེད་ཅིང༌། དགུང་ལོ་ལྔ་ཡི་ངོ་ཟིན་ནས་སྐྱེས་ཐོབ་ཀྱི་ཤེས་རབ་འགྲན་ཟླ་མེད་པས་འདོན་ཀློག་མཁས་པ་དང༌། མ་བསླབ་པར་ཡང་དཔེ་ཆ་འདི་རིགས་ལ་གོ་རྒྱུ་ཞིག་ཡོད་པ་རེད་གསུངས་ཤིང་གོ་བ་ཐར་ཐོར་རྙེད་པ་སོགས་སྐྱེས་བུ་དམ་པའི་རང་མཚན་མངོན་སུམ་དུ་གསལ་བར་མཛད་ཅིང༌། དགུང་ལོ་དྲུག་བཞེས་པའི་མེ་བྱི་ལོར་འཇམ་མགོན་རྣམ་གཉིས་དང༌། གཏེར་ཆེན་མཆོག་གྱུར་གླིང་པ། རྗེ་བཙུན་དཔའ་བོ་རིན་པོ་ཆེ་སོགས་ལྐོག་གྱུར་གཟིགས་པའི་ཡེ་ཤེས་སྒྲིབ་པ་མེད་པ་རྣམས་ཀྱི་དགོངས་ཉམས་དང་རྩེ་མཐུན་པར་སྐྱབས་རྗེ་ཐམས་ཅད་མཁྱེན་པ་འབྲུག་ཆེན་མི་འགྱུར་དབང་གི་རྒྱལ་པོའི་དགོངས་པར་དཔལ་ལྡན་རང་བྱུང་མའི་མེ་ལོང་ལས་མཆོག་གི་སྤྲུལ་སྐུའི་གནས་ཡུལ་སྒོ་ཁྱིམ་རིགས་རུས་སྐྱེད་བྱེད་བཅས་མངོན་སུམ་བཞིན་གསལ་བར་སྟོན་ཅིང༌། འདོད་ཁམས་དབང་མོས་བསྐུལ་མ་ནན་ཏན་དུ་གནང་བ་བཞིན་ར་ལུང་དུ་ཕེབས་སྐབས་ངོས་འཛིན་མཛད་དེ། རེ་ཞིག་གསང་རྒྱ་དགོས་པའི་བཀའ་རྩིས་སུ་སྡོམ་ཡང་འཇིག་རྟེན་དབང་ཕྱུག་མཆོག་གི་ཟླ་ཞལ་གཙང་གི་ཕྱོགས་སུ་ཚེས་པར་གྱུར་ཏོ་ཞེས། བསྟན་པ་ལ་དགའ་བའི་ལྷ་རྣམས་ཀྱིས་མ་བཤད་པར་གྲགས་པས་ཁྱབ་པར་མཛདཔ་བཞིན། སྣང་བ་དང་མི་སྣང་བའི་སྐྱེ་བོའི་ཚོགས་ཉིན་རེ་བཞིན་ཡང་ཞལ་མཇལ་དུ་ལྷགས།
དབྱར་གྱི་ཆུ་གཏེར་བཞིན་འཕེལ་བར་གྱུར་ཏོ།། དེ་ནས་མེ་གླང་ལོར་རྗེ་དབོན་དོན་གྲུབ་སྤྲུལ་སྐུ་དཔོན་སློབ་རྣམས་ན་བཟའ་མཚན་གསོལ་གདན་ཞུས་སུ་ཕེབས་པ། ས་ག་ཟླ་བའི་ཚེས་༧ ཉིན་ཡབ་གཞིས་ཉེ་སྐོར་དུ་བཞུགས་སྒར་མཛད། ཚེས་བརྒྱད་གཟའ་སྐར་སྦྱོར་བ་ཕུན་སུམ་ཚོགས་པའི་སྔ་ཆར་འཁྲུངས་ཁང་སྟེང་དུ་རྒྱལ་མཚན་བཙུག ། ལྷ་བསང་དང༌། ཁྲུས་གསོལ་བཅས་ན་བཟའ་ཕུལ། བཞུགས་ཁྲིའི་སྟེང་དུ་བཞུགས་ཏེ་ཚེ་རིལ་ཕྱག་གིས་བཞེས་པ་དང་དུས་མཚུངས་པར་ཉི་འོད་དུ་ལ་ཆར་འདྲེས་མ་བབས་ཤིང༌། དབྱར་རྔ་ལྡིར་བ་སོགས་ངོ་མཚར་བའི་རྟེན་འབྲེལ་ཤིན་ཏུ་ལེགས་པར་བྱུང་ཞིང༌། ཆོས་དགུ་ཕེབས་གྱམ་དུ་གདན་འདྲེན་ཞུས་ཏེ་བཞུགས་སྒར་དུ་ཁྲི་སྟོན་མདོར་བསྡུས་བཅས་སྤྱན་དྲངས། ཚེས་བཅོ་ལྔ་ཉིན་རྒྱལ་རྩེ་རྫོང་བརྒྱུད་ཕེབས་པ་ན།
དེ་ཡི་ཉིན་ངོར་འོད་དཀར་པོ་ཤས་ཆེ་བའི་འཇའ་ཚོན་ཁ་དོག་སྣ་ཚོགས་མིག་མང་རིས་བཀྲ་བས་གར་བྱོན་སྔོན་རྗེས་ཀུན་ཏུ་གང་བ་དང༌། མེ་ཏོག་གི་ཆར་བབ་པ་སོགས་ཀུན་གྱི་མཐོང་སྣང་དུ་གྱུར། ཟླ་བ་ལྔ་པའི་ཚེས་གསུམ་ལ། སྐྱབས་མགོན་འབྲུག་ཆེན་རིན་པོ་ཆེ་དང༌། རྗེ་དབོན་ཆོས་དབང་རིན་པོ་ཆེ། འཇང་དྲུང་པ་སྤྲུལ་སྐུ་སོགས་བླ་སྤྲུལ་དགེ་འདུན་འདུས་པ་རྒྱ་མཚོས་ཆིབས་བསུ་སེར་སྦྲེང་ལྷ་མིའི་མཆོད་པའི་རྣམ་གྲངས་མཐའ་ཡས་པ་བཅས་གདན་ས་ཆེན་པོ་འོག་མིན་མཚུར་མདོའི་གཙུག་ལག་ཁང་གི་ཆོས་ཀྱི་ཁྲི་ཆེན་པོར་ཤིས་བརྗོད་མངའ་དབུལ་དང་འབྲེལ་བས། ༧དཔལ་ལྡན་ཀུན་བཟང་ཆོས་ཀྱི་ཉི་མ་ཆེན་པོ་ཕྲིན་ལས་མཁའ་ཁྱབ་རྡོ་རྗེ་ཕྱོགས་ལས་རྣམ་པར་རྒྱལ་བའི་སྡེ་ཞེས་དང༌། ༧གོང་ས་ཡས་ཕྱིན་རྩེ་ཤོད་སྐུ་ཚབས་དང་འབྲེལ། ༧བློ་བཟང་དོན་གཉིས་ལྷུན་གྲུབ་མཁའ་ཁྱབ་རྡོ་རྗེ་མཁྱེན་རབ་ཀུན་གྱི་འབྱུང་གནས་བསྟན་པའི་སྒྲོན་མེ་ཕྱོགས་ལས་རྣམ་པར་རྒྱལ་བའི་ལྷ་ཞེས་མཚན་གྱི་དྲིལ་བསྒྲགས། མཐོང་གྲོལ་ཅོད་པན་འཛམ་གླིང་གཡས་བཞག་དབུ་ལ་བཞེས་པ་ན་ཆེ་ཆུང་མཉམ་པ་རང་འགྲིགས་སུ་བྱུང་ཞིང༌།
སྐུའི་ཟིལ་དང་གཟི་བྱིན་བལྟ་བས་མི་ངོམས་པ་བཅས་འདུལ་བྱ་མཐའ་དག་སྐལ་བཟང་གི་དགའ་སྟོན་ལ་སྤྱད་ཅིང༌། མཐའ་དབུས་ཀྱི་སྐྱེ་རྒུ་མཆོག་ཕལ་རྣམས་ཀྱིས་དད་པའི་ལེགས་སྐྱེས་ཀུན་ཏུ་བཟང་པོའི་མཆོད་སྤྲིན་གྱི་བཀོད་པ་ལྟ་བུས་ཉིན་རེ་བཞིན་ཡང་སུམ་རྩེན་གྱི་དཔལ་ལ་འགྲན་པ་བཞིན་བྱུང་ངོ༌། ། ཟླ་བ་དྲུག་པའི་ཚེས་གཉིས་ཉིན་ལྷ་ཆེན་འཛམ་གླིང་རྒྱན་གཅིག་མདུན་མཆོད་སྤྲིན་གཟབ་རྒྱས་བཅས། མཁན་པོ་འབྲུག་ཆེན་ཐམས་ཅད་མཁྱེན་པ། ལས་སློབ་བདེ་ཆེན་ཡོངས་འཛིན་ཤེས་བྱ་ཀུན་མཁྱེན། དུས་གོ་བ་མཁན་ཆེན་རིན་ཆེན་དར་རྒྱས། ཁ་སྐོང་རྗེ་དབོན་རྣམ་གཉིས། གཅུང་སྤྲུལ་སོགས་ལས་ཀྱི་དགེ་འདུན་གྲངས་ཚང་བའི་དབུས་སུ་རབ་ཏུ་བྱུང་པའི་བསླབ་པ་བཞེས་པའི་མཚན་དུ་༧དཔལ་ལྡན་ཆོས་ཀྱི་ཉི་མ་ཕྲིན་ལས་སྣང་བ་མཁའ་ཁྱབ་རྡོ་རྗེ་ཕྱོགས་ལས་རྣམ་པར་རྒྱལ་བའི་སྡེ་ཞེས་གསོལ། རིམ་པས་རྒྱུད་སྡེ་སོགས་ཕྱག་དཔེ་ཐུགས་འཛིན་དང༌། ཕྱག་བྲིས་གཟབ་གཤར།
ལཉ྄་ཝར། འབྲུ་ཚ་སོགས་ཕུལ་བས་ཚེགས་ཆུང་ངུས་བྱང་ཆུབ་པར་མཛད། དགུང་ལོ་བརྒྱད་པར་ས་སྟག་ཟླ་བ་གསུམ་པའི་ཚེས་གཅིག་ལ་ཆོས་དབང་སྤྲུལ་སྐུ་རིན་པོ་ཆེས་མཛོད་ནག་རྟེན་གཏོར་ཉམས་གསོས་སྐབས། རབ་གནས་དང་མགོན་པོར་ཕྲིན་བཅོལ་ཐུགས་ཐོག་ནས་གནང་ཞིང་རྟེན་རྫས་སྙན་ཤལ་ལ་འདོད་གསོལ་ལྗགས་ཙམ་མཛད། ལོ་དེའི་ཟླ་བ་ལྔ་པའི་ཚེས་བཅོ་ལྔ་ལ་རབ་གནས་སེར་ཕྲེང་ཕེབས་པས་ཕྱག་ནས་ཟང་ཐལ་དུ་བྱོན་ཅིང༌། རྟེན་ཁ་ཤས་ཀྱི་ཐུགས་ཀར་ལེན་པ་དང༌། ནམ་མཁའ་གཡའ་དག་པ་ལས་མེ་ཏོག་གི་ཆར་དང༌། ས་གཞི་ལ་རོལ་མོའི་སྒྲ་གྲགས་པ་སོགས་བྱིན་ཆེན་ཕེབས་པའི་མངོན་རྟགས་ཡ་མཚན་པ་བྱུང་ཞིང༌། ཟླ་བ་བདུན་པའི་ཚེས་བརྒྱད་ལ་སྒྲོལ་དཀར་དུས་མཆོད་བཅས་དེ་ནས་བཟུང༌། ཡང་མར་ཚེས་བཅུ།
ཚེས་བཅོ་ལྔ། བཅོ་བརྒྱད། ཉེར་དགུར་མགོན་གསོལ་སོགས་སྐུ་ཚེ་རིལ་པོར་དུས་མཆོད་རིགས་མ་ཆགས་པར་མཛད། གདུལ་བྱ་གང་ལ་གང་མཚམས་ཀྱི་མོས་འདོད་ཡིད་བཞིན་སྤེལ་བའི་འགྲོ་དོན་དང༌། བར་མཚམས་ཀུན་ཏུ་རྣམ་གཡེངས་ཀྱི་གོ་སྐབས་མེད་པར་གཞུང་འགྲེལ་རིག་གནས་སྐོར་ལ་གསན་བསམ་  དང༌། རིས་མེད་པའི་རྩ་གསུམ་རབ་འབྱམས་ཀྱི་སྨིན་གྲོལ་རྒྱབ་བརྟེན་བཅས་པའི་ཆོས་ཀྱི་བདུད་རྩི་བར་མེད་དུ་གསོལ་བས་མཁྱེན་རབ་ཀྱི་རྩལ་རྫོགས་ཤིང༌། ཆུ་རྟ་ཟླ་བ་དང་པོའི་ཚེས་བརྒྱད་ལ་ལྷ་སར་གོང་ས་ཆེན་པོ་སྐུ་ཕྲེང་བཅུ་བདུན་པ་ཐུབ་བསྟན་རྒྱ་མཚོའི་ཞབས་པད་དུ་བཅར་བས། ༧ངག་དབང་ཆོས་ཀྱི་འབྱུང་གནས་མཁའ་ཁྱབ་ཏིང་འཛིན་རྡོ་རྗེ་ཞེས་པའི་མཚན་དང༌། ཤིས་བརྗོད་ཀྱི་ལེགས་སྐྱེས་རྒྱ་ཆེར་སྤེལ་བས་གཟེངས་བསྟོད། བསྟན་སྲུང་ཆེན་པོ་རྡོ་རྗེ་གྲགས་ལྡན་ནས་ཀྱང༌།
རྟེན་མ་དུང་ཕྱག་ཏུ་ཕུལ་ཞིང་གུས་པས་གཙུག་ཏུ་བཀུར། ཟླ་བ་ལྔ་པའི་ཚེས་ཉེར་བདུན་བྱང་རིགས་སྡེ་བཞིའི་འདོད་སྐོང་དུ་ཆིབས་བསྒྱུར་གནང་སྟེ་དད་ལྡན་གསོན་གཤིན་འབྲེལ་ཚད་དོན་ལྡན་གྱིས་བློ་ཡིད་ཚིམ་པར་མཛད། ཟླ་བ་བཅུ་པའི་ཚེས་བཅུ་ནས་མཁན་ཆེན་བླ་མ་བཀྲ་ཤིས་འོད་ཟེར་མདུན་ནས་སྐྱབས་རྗེ་རིན་པོ་ཆེ་དབུས་འདུས་པ་ཉི་ཤུ་སྐོར་གྱིས་རྒྱལ་བའི་བཀའ་འགྱུར་རོ་འཚལ་གྱི་ལུང་དང༌། རྩེ་ལེའི་བཀའ་འབུམ་སོགས་ཀྱི་ལུང༌། དཔའ་བོ་རིན་པོ་ཆེ་གཙུག་ལག་ཉིན་བྱེད་ལས་འཇའ་ཚན་པོད་དྲུག་གི་དབང་ལུང༌། སྔགས་གྲྭ་རིག་འཛིན་ཆེན་པོ་ལས་འཇམ་མགོན་སི་ཏུ་ཀུན་མཁྱེན་ཆོས་ཀྱི་འབྱུང་གནས་ཀྱི་བཀའ་འབུམ་ལུང་སོགས་གསན་བཞེས་དང༌། བར་མཚམས་སུ་བཀའ་བརྒྱད་བདེ་གཤེགས་འདུས་པའི་སྨན་སྒྲུབ་ཀྱི་རྡོ་རྗེ་རྒྱལ་པོ་གནང་བས། སྨན་རྣམས་ཁ་དོག་དྲི་རོ་ནུས་བཅུད་ཕུན་སུམ་ཚོགས་པ་དང༌། དད་མོས་ཅན་གྱི་ངོར་བཀའ་ཆོས་སྨིན་དབང་ཁྲིད་ལུང་སོགས་དང༌། གསོལ་འདེབས་ཞལ་གདམས་བསང་གསོལ་གསུང་རྩོམ་གནང་སྦྱིན་གྱིས་མཚོན་རེ་བ་ཡིད་བཞིན་བསྐང་བ་དང༌།
གནས་ནང་ཉམས་གསོ་ལ་རབ་གནས་གཟིགས་སྐྱོང་དང༌། ཤིང་སྤྲེལ་དགུང་གྲངས་བཅུ་བཞིར་སོན་པ་ན། ལི་ཐང་སྤང་ཕུག་དགོན་པའི་གཙུག་ལག་ཉམས་གསོས་གསར་བསྐྲུན་ལ་རབ་གནས་དགོངས་གཏད་དུས་ཚེས་བསྒྲིགས་ཏེ་རྟགས་ཐོན་དགོས་ཞེས་ཞུས་པས། ཞལ་བཞེས་ཀྱིས་དུས་ཐོག་ཁེལ་ཉིན་མཚུར་མདོའི་ལྷ་ཆེན་རྒྱ་ཕིབས་འོག་ཏུ་དགོན་དེའི་ཤོག་ཐང་རི་མོར་བྲིས་པ་ལ་སྐུ་རྩེད་ལྟ་བུས་འབྲས་དཀར་དྲི་བཟང་གིས་སྦགས་པ་འཐོར་བར་མཛད། སྤང་ཕུག་དགོན་དུ་ཀུན་གྱིས་མཆོད་སྤྲིན་གཟབ་རྒྱས་བཅས་དེ་རིང་རྟགས་མཚན་ཅི་འོང་ཞེས་གླེང་བ་ན་སྤྲིན་དཀར་གྱི་གསེང་ནས་འབྲས་སེར་གྱི་ཆར་པ་ཕྱི་ནང་ཁྱབ་པར་བབས་པ། དེ་ཕྱོགས་སྡེ་རིས་ཀུན་གྱི་མཐོང་སྣང་རྩོད་བྲལ་དུ་བྱུང་བས་ཐམས་ཅད་མི་ཕྱེད་པའི་དད་པ་ལ་བཀོད། སྐབས་སུ་བདུད་འདུལ་རྒྱལ་པོ། ཇོ་ལུགས་སྒྲོལ་དཀར། འཕགས་མའི་སྙིང་ཐིག་སོགས་ཀྱི་སྐུ་མཚམས་ལྗགས་བསྙེན་དང༌། ནག་ཚང་སོགས་ཀྱི་ཞུས་ངོར་བྱང་འབྲོག་ཏུ་ཆིབས་བསྒྱུར་གྱི་ཞོར་དུ་ཟབ་བུ་ལུང་སོགས་སྒྲུབ་གནས་རྣམས་སུ་གནས་གཟིགས་དང༌།
ཚོགས་མཆོད། བོད་ཡུལ་བདེ་བའི་གསོལ་སྨོན་བཅས་གནང༌། མེ་ཁྱིར་མདོ་སྨད་དུ་ཆིབས་བཏེགས། ལམ་བར་སོ་སོར་དད་འདུས་རྣམས་ཀྱི་འདོད་པ་བསྐང་སྟེ། ཟླ་བ་བཅུ་གཉིས་པའི་ཚེས་བཅུ་གཅིག་ལ་དཔལ་སྤུངས་སུ་ཆགས་ཕེབས། མེ་ཕག་ཟླ་བ་དང་པོའི་ཚེས་བཅུ་གཉིས་ནས་ཡང་ཁྲོད་དུ་རྗེ་འཇམ་མགོན་བླ་མའི་མདུན་ཕེབས་ཏེ། ཟླ་བ་གསུམ་པའི་ཚེས་གཉིས་བར། རང་ལུགས་རྩ་གསུམ་སྤྱི་དང༌། བཀའ་བརྒྱུད་སྔགས་མཛོད་སོགས་ཀྱི་དབང་ལུང་ཁྲིད་གསུམ་གསན་བཞེས་བར་མེད་དུ་མཛད། སྔོན་དུ་བརྡའ་ལྟས་ཀྱིས་བསྐུལ་མ་བྱུང་བར་བརྟེན་མ་མགོན་དམ་བཞག་ལ་དབྱངས་ཡིག་ཞིག་མཛད་པར།
འདི་སྐབས་ཆོ་འཕྲུལ་ཟླ་བའི་ཚེས་ཉེར་བདུན་ནུབ་ཐོ་རེངས་རྨི་ལམ་དུ་མི་ནག་པོ་གྲི་ཐོད་འཛིན་པ་ཞིག་གིས་ན་རེ། ཁྱེད་ཀྱིས་ང་ལ་དབྱངས་བརྩམས་པ་ལེགས། འོན་ཀྱང་ངེད་ལ་མཐོང་བ་དོན་ལྡན་གྱིས་བརྩམས་པ་འདི་ཡིན། འདི་ལྟར་བྲིས་ན་ལེགས་ཤེས་ཤོག་དྲིལ་སྨུག་པོ་ཞིག་བསྟན་བྱུང་བའི་ནང་ན་དབྱངས་ཡིག་འདུག་པ་བཞིན་སད་འཕྲལ་ཐུགས་ལ་འདུག་བཞིན་ཕྱག་བྲིས་ཀྱང་མཛད། ཚེས་བདུན་བརྒྱད་ལ་ལྷ་སར་ཁང་དུ་སྲོལ་གཉིས་ལས་བྱུང་བའི་སེམས་བསྐྱེད་བཞེས་ཏེ། དཔལ་ལྡན་མཆོག་གི་བློ་གྲོས་ལུང་རྟོགས་ཆོས་ཀྱི་ཉིན་བྱེད་ཕྲིན་ལས་གཟི་བརྗིད་རབ་ཏུ་རྒྱས་པའི་སྡེ་ཞེས་མཚན་གསོལ་བ་དང་ཆབས་ཅྀག་དབྱར་རྔ་ལན་གསུམ་ལྡིར་ཞིང་ཆར་ཆེན་པོ་བབས་པ་སོགས་རྟེན་འབྲེལ་ལེགས། དེ་ནས་དབྱར་ཁང་དུ་ཕེབས་ནས་ཟླ་བ་དྲུག་པའི་ཚེས་དགུ་བར་གདམས་མཛོད་སོགས་ཀྱི་དབང་ལུང་དང༌། རྒྱུད་ཀྱི་རྒྱལ་པོ་དུས་ཀྱི་འཁོར་ལོའི་དབང་ཆེན་བདག་པོ་ཆེན་པོའི་བར་རྫོགས་པར་གསན་པའི་གསང་མཚན། དཔལ་རང་བྱུང་བདེ་ཆེན་ཡེ་ཤེས་ལྷན་གཅིག་སྐྱེས་པའི་རྡོ་རྗེ་ཞེས་རིག་འཛིན་འཁོར་ལོས་བསྒྱུར་བའི་རྒྱལ་པོར་མངའ་གསོལ། བར་དེར་ལྷ་སར་ཁང་དུ་ཡབ་སྲས་ལྷན་རྒྱས་ཀྱིས་བཀའ་བརྒྱད་སྨན་སྒྲུབ་ཀྱང་མཛད།
དཔལ་སྤུངས་དབོན་རྒན་རིན་པོ་ཆེ་གཙོས་བླ་ལས་རྣམས་ནས་སི་ཏུ་རིན་པོ་ཆེའི་སྤྲུལ་སྐུའི་དོན་སྐོར་དགོངས་བརྟག་སྙན་སྦྲན་ཕུལ། ཟླ་བ་ལྔ་པའི་ཚེས་ཉེར་དགུ་ལ་དབྱར་ཁང་དུ་འཇམ་མགོན་རིན་པོ་ཆེའི་བཀའ་བཞིན་པཀྴིའི་ཕྱག་བྲིས་ཐུགས་དམ་མགོན་སྐུའི་ཞལ་ཕྱེས་པས། སེར་དྲག་དང་སྦྲག་ར་ཆེན་སྐོར་དུ་ཐོག་གསུམ་ཙམ་ལྷུང་བ་སོགས་འཚུབས་ལྷོང་གི་རྣམ་པ་ཕྲན་བུ་བྱུང༌། ཟླ་བ་དྲུག་པའི་ཚེས་ཉི་ཤུ་ལ་རྫོང་སར་དུ་ཕེབས། འཇམ་དབྱངས་བླ་མ་མཁྱེན་བརྩེའི་དབང་པོ་མཇལ་འཕྲད་གནང༌། ཚེས་ཉེར་གཅིག་ལ་ཐོག་མའི་ཆོས་ཀྱི་སྒོ་འབྱེད་དཀར་པོ་ལྷ་གསུམ་གྱི་དབང་ལུང་གསན། དེ་ནས་རྫོང་ཤོད་དུ་འཇམ་མགོན་རིན་པོ་ཆེ་དང་ལྷན་རྒྱས་ཀྱིས་ཕེབས། རྩ་གསུམ་ཚོགས་སྐོང༌། ཁྲོམ་ལ་སྨིན་དབང༌། ཡུལ་ལྷར་བསང་དང་གསེར་སྐྱེམས་སོགས་ཀྱིས་དེར་འདུས་ཀྱི་ལྷ་མིའི་འགྲོ་བ་རྣམས་དོན་ལྡན་དུ་མཛད།
གནས་གཟིགས་རི་སྐོར་ཕེབས་པས། གུ་རུ་ཡབ་ཡུམ་གྱི་སྒྲུབ་ཕུག ། ཀརྨ་པའི་གཟིམ་ཕུག་སོགས་ཕུག་པ་མང་པོར་མིང་འདོགས་མཛད། འཇམ་མགོན་རིན་པོ་ཆེས་ད་དུང་སྐྱབས་མགོན་ཆེན་པོ་གནས་འདིར་སླར་ཡང་ཚར་གཅིག་ཕེབས་རྒྱུ་ཡོང་བར་འདུག་ཅེས་ཐུགས་དགྱེས་ཚོར་གནང༌། དད་སྦྱིན་རྣམས་ཀྱི་ཞུས་ངོར་ཧོར་རོང་ཚ་བརྒྱུད། ལི་ཐང་སྤང་ཕུག་དགོན་དུ་ཕེབས། དེར་ཕྱོགས་ཀྱི་བྲག་ངོ་ཞིག་ལས་རྗེ་དུས་གསུམ་མཁྱེན་པའི་སྐུ་ཡི་རང་བྱོན་སྔ་ན་མེད་པ་ཞལ་ཕྱེས་པ་དང༌། བྲག་སྐམ་པོ་ལས་ཚེ་ཆུ་འོ་མའི་མདོག་ལྟ་བུ་ལྷུང་ལྷུང་བབ་པ་སོགས་ཀུན་ཀྱང་ངོ་མཚར་སྐྱེས་པར་གྱུར། དེ་ནས་རྩེ་ཤག་དྲུང་སྡེ་སོགས་ཀྱི་གདན་ཞུས་དང༌། ཉག་སྤྱི་བད་ལྷུན་གདན་ཞུས་བཅས་ལ་རི་ནུབ་བརྒྱུད་ཆིབས་བཏེགས།
ཏྲེ་ཧོ་ཨ་ཐུབ་དཔོན་སྡེ། བན་དགོན་སོགས་དགོན་ཁག་རྣམས་ཀྱི་འདོད་སྐོང་དང༌། ཁྱད་པར་རྗེ་དུས་མཁྱེན་དགུང་ལོ་བཅོ་ལྔའི་སྐབས་ཞབས་འདྲེན་བར་ཆད་ཞུས་པའི་བསྙན་དགྲ་གཙང་འགྲམ་གྲོང་པ་ལ་སྨོན་ཚིགས་ཀྱིས་སྤ་བཀོང་བ་ན། གལ་ཏེ་བཟོད་གསོལ་གྱིས་ཉམས་པ་སོར་ཆུད་པར་འདོད་ན་ཕྱི་མའི་དུས་སུ་ཁོ་བོའི་གནས་འདིར་ར་སྐད་གྲགས་པ་ཞིག་ཡོང༌། དེ་དུས་ང་ཉིད་གནས་འདིར་ཡོང་བས་དེ་ལ་གསོལ་བ་ཐོབ་ཅེས་མ་འོངས་ལུང་བསྟན་བསྩལ་བའི་ངག་རྒྱུན་བཞིན། དེ་ནས་ཙམ་གཙང་འགྲམ་གྲོང་དེར་མི་རབས་བརྒྱུད་མར་ལོ་རེ་བཞིན་ན་ཚ་ཤི་ཆད་རྒྱུན་མ་ཆད་པ་ཡོད་མུས་སུ། ར་སྟག་སྟེང་ཞེས་དུས་མཁྱེན་སྐུ་འབུམ་ཡོད་པའི་ཉེ་སྐོར་དེར་གཟུགས་མེད་པའི་ར་ཡི་སྐད་གསལ་བ་ཐམས་ཅད་ནས་གོ་རྒྱུ་ཡོད་པ་ལན་ཁ་ཤས་བྱུང་བ་དང༌། སྐྱབས་རྗེ་རིན་པོ་ཆེ་ཧོར་སྟོད་དུ་ཕེབས་པ་དུས་འགྲིགས་ཏེ། གོང་གི་ལུང་དོན་ཐོག་ཏུ་ཁེལ་བར་ཤེས་ཏེ། བེ་རི་དཔོན་སྡེ་ནས་གདན་ཞུས་ཀྱིས་གཙང་འགྲམ་གྲོང་དེས་བཟོད་གསོལ་ཕུལ་བས།
དེ་ནས་གཟུང་སྔོན་གྱི་མི་ཤིས་པའི་རྐྱེན་གྱི་འཕྲོ་ཆད་པར་གྱུར། རིམ་གྱིས་དཔལ་སྤུངས་སུ་ཕེབས་པ་དང༌། སྐྱབས་རྗེ་འབྲུག་ཆེན་རིན་པོ་ཆེའི་ཡང་སྲིད་རྒྱལ་དབང་མཆོག་གི་དགོངས་བརྟགས་དང༌། བོད་ནས་གསེར་བུམ་རྩེ་མཐུན་བྱུང་བར་བརྟེན། འཛི་སྒར་རིན་པོ་ཆེ་དང༌། གསང་གླིང་པ་བཅས་ནས་ཞབས་བསྐུལ་ཞུས་བཞིན། འབྲུག་ཆེན་མཆོག་གི་སྤྲུལ་སྐུར་ན་བཟའ་མཚན་གསོལ། རྟེན་འབྲེལ་མཇལ་དར་རྟེན་གསུམ་འབུལ་ཚན་བཅས་གནང་སྦྱིན་མཛད། ས་བྱི་ཟླ་བ་དང་པོའི་ཚེས་ཉེར་བདུན་ལ་ཡང་ཁྲོད་འཇམ་མགོན་རིན་པོ་ཆེའི་མདུན་ནས་རིན་ཆེན་གཏེར་མཛོད་ཆེན་མོའི་དབང་ཁྲིད་ཀྱི་སྟ་གོན་ནས་བརྩམ། བར་སྐབས་སུ་སྒྲུབ་ཆེན་དང༌།
དཔལ་སྤུངས་དགོན་གྱི་ལྷ་སར། གཟིམ་ཆུང་སྟེང་ཤོད་སོགས་སུ་རབ་གནས་གནང༌། དབྱར་ཁང་དུ་འཇམ་མགོན་རིན་པོ་ཆེ་ལས། སྒྲ། རྩིས། སྨན། སྙན་ངག་སོགས་རིག་གནས་རྣམས་ལ་འབྲེལ་འཇོག་དང༌། ཤེས་བྱ་ཀུན་ཁྱབ། མངོན་མཛོད། དབུ་མ་འཇུག་པ།
མངོན་རྒྱན། རྒྱུད་བླ། བདེ་མཆོག་རྩ་རྒྱུད། གསང་འདུས། དྲི་མེད་འོད། སྒྱུ་འཕྲུལ་གསང་བ་སྙིང་པོ་རྣམས་ཀྱི་བཤད་ཁྲིད་བཅས་གསན། ལྷག་བསམ་ནས་སྙན་ངག་ཕུལ་བས་དཔེ་བརྗོད་མཛད་དེ། འཇམ་མགོན་རིན་པོ་ཆེར་གཟིགས་ཕུལ་སྐབས། འཇིག་རྟེན་དབང་ཕྱུག་མཁྱེན་པའི་དོ་ར་ན།། ཤེས་བྱའི་ཆོས་ཀུན་མ་སྒྲིབས་ས་ལེར་འཆར།།
སློབ་དཔོན་མཁས་པའི་ཞལ་སྒོར་བརྒྱུད་ཙམ་གྱིས།། ཀུན་མཁྱེན་གཟིགས་པའི་གོམ་སྟབས་གཅིག་གིས་བགྲོད།། ཅེས་བསྔགས་བརྗོད་གནང༌། བུམ་སྒྲུབ་ཚེས་བཅུ་རྣམས་ཀྱི་ཚོགས་དབུར་ཕེབས། ཆར་ཤིན་ཏུ་ཆེ་བས་ཚེས་བཅུའི་གར་འཆམས་ཉིན་གཉིས་ལ་བྱས་པས། ཚེས་བཅུ་ཉིན་རྒྱལ་དབང་རིན་པོ་ཆེས་ས་འདུལ། བྱིན་འབེབས། གསེར་སྐྱེམས་རྣམས་ལ་འཆམས་ཕེབས་ཀྱིས་བྱིན་རླབས་གནང༌། ཚེས་བཅུ་གཅིག་ཉིན་གཏུམ་རྔམས་ཟིལ་གནོན་ཞབས་འཆམས་གནང་སྐབས་འཇའ་དང༌། མེ་ཏོག་གི་ཆར་བབ་པ་སོགས་བྱུང༌།
ཟླ་བ་བདུན་པའི་ནང་འཇམ་མགོན་རིན་པོ་ཆེའི་མདུན། ཞབས་བརྟན་དངོས་འབུལ་གཟབ་སྤྲོས་བཅས་ཆོས་མཚམས་ཀྱིས། ཕྱོགས་ཀྱི་འདོད་སྐོང་དུ་ཚབ་ཚ། བན་ཆེན། འདན་གཞུང་རྣམས་སུ་ཆིབས་བསྐྱོད་ཀྱིས་ས་གླང་ཟླ་བ་དང་པོའི་ཚེས་བརྒྱད་ལ་དཔལ་སྤུངས་སུ་སླར་འཁོར་ཏེ་རྫོང་སར་དུ་ཕེབས། སི་ཏུའི་འཁྲུངས་ཡུལ་ལི་ཐང་གི་ལུང་པའི་འགྲོ་ཚུལ། མདུན་རི། རྒྱབ་རི། ཆུ་དང་ཟམ་པ་ཡོད་ལུགས། ཁང་པའི་ཐོག་རྩག་སྒོ་དང་སྐར་ཁུང་ཡོད་ཕྱོགས་བཅས་ཤོག་ཁྲར་རི་མོ་མཛད་དེ།
དགོངས་བརྟག་བཞིན་ཡང་སྲིད་བརྩད་བཅད་དུ་སྤུང་སྤྲུལ། འབྲོང་བླ་བསྟན་འཛིན་ཆོས་རྒྱལ་བཅས་ལི་ཐང་ཚོ་གསུམ་འཇའ་པ་གྲོང་དུ་མངག་བཏང་གིས་དེར་ཡང་ཐུགས་དམ་བཞིན་བཙལ་མ་དགོས་པར་རྙེད། འཇམ་དབྱངས་བླ་མའི་མདུན་ནས་སྒྲུབ་བཏུས་སོགས་དབང་ལུང་ཁྲིད་གསུམ་གདམས་ངག་རྒྱ་མཚོ་ལྟ་བུ་ངོམ་མེད་དུ་གསོལ་སྟེ་ཐུགས་ནང་རོ་གཅིག་ཏུ་འདྲེས་པར་གྱུར། ཕར་ཚུར་ཞབས་བརྟན་འབུལ་ནོད་བཅས་མཛད། ཉིན་ཤས་བར་ཐུན་མོང་དང་ཐུན་མོང་མ་ཡིན་པའི་ནང་བརྩེའི་གསུང་གླེང་བཀའ་འདྲི་བསླབ་སྟོན་རིགས་ཞིབ་རྒྱས་སུ་གནང༌། སླར་ཡང་དཔལ་སྤུངས་སུ་ཕེབས། འཇམ་མགོན་རིན་པོ་ཆེ་ནས་གཞི་ལེན་གྱིས་བླ་མ་དགོངས་འདུས་སྒྲུབ་ཆེན། སྨན་སྒྲུབ་སོགས་ཡན་ལག་གི་སྒྲུབ་པ་ཀུན་ཚང་མཐའ་རྒྱས་སུ་དཔོན་སློབ་བརྒྱ་དང་བརྒྱད་ཡར་བརྒལ་གྱིས་ཞག་བཅུའི་ཁོངས་སུ་གྲུབ་པར་མཛད་ཅིང༌། མཐར་འཇམ་མགོན་རིན་པོ་ཆེ་ལས་སྒྲུབ་དབང་ཆེན་མོ་གསན། དེ་སྐབས་བར་གསེང་ཀུན་ཏུ་ཤངས་ཆོས་སྐོར་ དང༌།
སྒྲོལ་མ་རྣལ་འབྱོར་མ་སོགས་ཐུན་མོང་དང༌། གཏེར་མཛོད་བཀའ་རྒྱའི་སྐོར་ དང༌། རང་ལུགས་ཆོས་སྲུང་བཀའ་གཏད་སྲོག་དབང་སོགས་ཐུན་མོང་མིན་པའི་དབང་ཁྲིད་རྒྱབ་བརྟེན་བཅས་ཉིན་མཚན་འཁོར་ཡུག་ལྟ་བུའི་གསན་བསམ་མཛད། ཟླ་བ་ལྔ་པའི་ཚེས་བཅུ་ལ་སི་ཏུའི་ཡང་སྲིད་རིན་པོ་ཆེ་ཆིབས་བསུ་སེར་ཕྲེང་བཅས་དགོན་དུ་ཕེབས་པ་མཇལ་འཕྲད་ཀྱིས། ཚེས་བཅུ་གཅིག་ལ་དབུ་སྐྲ་གཙུག་ཕུད་བཞེས་ཏེ། མཚན་འདོགས་ཁྲིར་འདོན་མངའ་གསོལ་གནང་སྐྱེས་རྒྱ་ཆེར་དང༌། དགོན་གྱི་ཕྱི་ནང་བཅའ་སྒྲིགས་སྐུ་གཅར་ཡོངས་འཛིན་བསྐོ་བཞག་སོགས་ཕྱི་ནང་གི་གཟིགས་རྟོགས་ཉམས་སྨིན་བཅས་བཀའ་དྲིན་སྩལ་སྟེ། ཚེས་ཉེར་དྲུག་ལ་འཇམ་མགོན་རིན་པོ་ཆེ་དང་རྒྱལ་མཆོག་ཕན་ཚུན་བསྙེན་ཕྲེང་ཕུལ་བཞེས་དང༌། ཐུན་མིན་ཉམས་བཞེས་བཀའ་སློབ་བཅས་ཐུགས་ཕྲེང་ངང་ནས་མཇལ་དར་རྩེ་སྤྲོད། བཀྲ་ཤིས་སྨོན་ལམ་བཅས་མཛད་དེ་ལྷོ་ཁོག་བརྒྱུད་ཟུར་མོང་ནས་ཀརྨའི་གདན་སར་ཕེབས་ཏེ་བསྟན་འགྲོའི་སྤྱི་རིམ་ལུང་དོན་བཞིན་ཕུར་སྒྲུབ་རྒྱུན་འཛུགས་ཀྱི་ཡོ་བྱད་གནང་སྦྱིན་དང༌།
སྒྲུབ་ཆེན་སྨན་སྒྲུབ་སྦྲེལ་མའི་རྡོ་རྗེ་རྒྱལ་པོར་མཛད་དེ་ཁྲོམ་ལ་དབང་དང་མྱོང་གྲོལ་སྨན་འགྱེད་བཅས་གནང༌། མཁན་བླ་མ་བཀྲ་ཤིས་འོད་ཟེར་ཕེབས་པ་ལས་འགྲོ་དོན་བར་མཚམས་རྣམས་སུ་ཁྲིད་ལུང་དུ་མ་གསན་བཞེས་ཀྱིས། ཟླ་བ་དྲུག་པའི་ཚེས་གཅིག་ནས་ཆིབས་བཏེགས་ལྷོ་རྒྱུད་ནས་ནང་ཆེན་རྒྱལ་ཁབ་ཏུ་ཕེབས། ཆགས་མེད། མཉན་སྤྲུལ་སོགས་བླ་སྤྲུལ་འདུས་པ་རྒྱ་ཆེར་བཀའ་བརྒྱུད་སྔགས་མཛོད་དབང་ལུང་རྫོགས་པར་གནང་སྟེ་དིལ་ཡག་བརྒྱུད་ཆིབས་བསྒྱུར་གྱིས། འབྲོང་སྟོད་དུ་མཁའ་འགྲོ་གཏོར་ཆེན་ཕུལ་བ་ན། ཡུལ་ལྷ་གཏེར་སྲུང་ཆེན་པོས་གཡུ་དམར་རིན་ཐང་བྲལ་བ་ཕྱག་ཏུ་ཕུལ། དེ་ནས་རིམ་གྱིས་ལྷ་གདན་རྒྱལ་ཁབ་ཆེན་པོར་སྐྱབས་མགོན་རྩེ་དང༌། སྲིད་སྐྱོང་བཅས་པར་སྒེར་མཇལ་དང༌། སྟོན་པ་མཚུངས་མེད་ཇོ་ཤཱཀ་ཡིད་བཞིན་ནོར་བུར་སྟོང་མཆོད་གཟབ་སྤྲོས་བཅས།
མཆོད་རྟེན་ཁག་ལ་གནས་གཟིགས་གསོལ་སྨོན་ཐུགས་བསྐྱེད་བཅས་གནང༌། གནས་ཆུང་དུ་དགྲ་ལྷ་ཆེན་པོར་སྐུ་ཕེབས་ཞུས་པས་བཀའ་ལུང་བསྔགས་བརྗོད་བཅས་རིན་ཆེན་དང་པོའི་མཐེབ་སྐོར་ཕྱག་ཏུ་ཕུལ། དེ་ནས་གུང་ཐང་བརྒྱུད་བསམ་ཡས་སོགས་སྒྲུབ་གནས་ཁྱད་པར་འཕགས་པ་རྣམས་སུ་གནས་གཟིགས་སྟོང་མཆོད་ཚོགས་འཁོར་སོགས་ཚོགས་བསགས། བསྟན་འགྲོ་བདེ་ཐབས་ཀྱི་ཕྱི་ནང་གསང་བའི་རྟེན་འབྲེལ་ཐུགས་སྨོན་ཟབ་རྒྱས་གནང་བཞིན་གསང་གླིང་དུ་ཕེབས། འབྲུག་ཆེན་རིན་པོ་ཆེའི་ཡང་སྲིད་གསེར་ཁྲིར་མངའ་གསོལ་ལེགས་འབུལ་རྒྱ་ཆེན་དང༌། ཀར་འབྲུག་བསྟན་ལར་གཅིག་དྲིལ་སྔར་གྲོལ་བཞིན་ཉམས་སྨིན་བཀའ་སློབ་ཀྱིས་སྐྱོང༌། ལྕགས་ཡོས་ལོ་དེའི་ཟླ་བ་དགུ་པའི་ཚེས་ཉེར་གཉིས་ལ་དགོངས་ཉམས་དང་འབྲེལ་བས་དཔོན་སློབ་ཉུང་བསྡུས་ཀྱིས། ཉེ་བའི་འཐུང་སྤྱོད་དཔལ་གྱི་ཙཱ་རི་ཏྲ་ཡི་གནས་ཀྱི་སྙིང་པོ་མཆོད་ཀར་སྤྲུལ་པའི་ཕོ་བྲང་དུ་ཕེབས། གནས་གཟིགས་ཞིབ་ཆ་དང་འབྲེལ་བའི་མཚོ་སྒོར་རྒྱས་པ་དང༌། བདེ་མཆོག་ཡབ་ཡུམ་གྱི་ཚོགས་ཀྱི་འཁོར་ལོའི་འདུ་བ་ཁྱད་པར་ཅན་གནང༌།
དག་པའི་གཟིགས་སྣང་མཐའ་ཡས་པ་བྱུང་ཞིང༌། ཨེ་ཀ་ཛ་ཊྀའི་གནས་གཟིགས་སུ་ཕེབས་པ་ན་འབྱུང་བཞིར་རང་དབང་འབྱོར་བའི་བཀོད་པ་དང༌། རི་བྲག་ལ་ཟང་ཐལ་དུ་ཕེབས་པ་སོགས་རྫུ་འཕྲུལ་གྱི་བཀོད་པ་མཐོང་ཆོས་སུ་བསྟན་ཅིང༌། ཕེབས་ལམ་ཀུན་ཏུ་འཇའ་ཚོན་གྱིས་སྦྲེལ་བ་དང༌། ལྷ་ཡི་མེ་ཏོག་དཀར་པོ་འདབ་མ་བརྒྱད་ནས་བཅུ་དྲུག་བར་ཅན་གྱི་ཆར་བབ་པ་སོགས་དགེ་མཚན་རྨད་དུ་བྱུང་ཞིང༌། དེ་དག་གི་ཚེར་རྩ་གསུམ་སྒྲུབ་ཐབས་ཀྱི་བརྡའ་བྱང༌། མཧཱ་གུ་རུའི་སྐུ་ཚབ་ཡབ་ཡུམ་ཛྷི་ཀྵི་ལས་གྲུབ་པ། གནམ་ལྕགས་རྡོ་རྗེ། ལྷ་ལྕམ་པདྨ་གསལ་གྱི་གདུང་བཅས་མྱོང་གྲོལ་སྐོར་སོགས་ཕྱག་ཏུ་ཕོག་པ་བཅས། འདིས་མཚོན་ཟབ་གཏེར་གྱི་མཛོད་ཆེན་པོ་མངའ་བར་སྣང་ནའང་རྣམ་པ་ཀུན་ཏུ་རང་གི་ཡོན་ཏན་སྦྲུལ་གྱི་ཡན་ལག་བཞིན་སྦས་ཏེ་ང་ལྟ་བུ་རྨོངས་བརྟུལ་ཚུལ་འཆལ་སྐོར་སྲེད་འདོད་གདུང་ཅན་གྱིས་ཅི་ཡང་མི་ཤེས།
དུས་ངན་གྱི་བླ་གཟུགས་ལས་ངན་མཚང་བརྡོལ་བདག་འདྲས་མ་བྱུང་བའི་ཚུལ་ཁོ་ནས་དམན་སར་བཟུངས་ཤིང༌། ཆོས་བརྒྱད་བྲལ་བས་ལྟ་སྣང་ཙམ་དུའང་བཅོས་མིན་ཉིད་ལས། ཐོབ་དང་རྣམ་དཔྱོད་ངོམ་པའི་ཆེ་བ། ཚུལ་འཆོས་སོགས་མེད་པ་འདིའང་འཕགས་པའི་རྣམ་ཐར་བླ་ན་མེད་པ་ཞིག་གོ། དེ་ནས་ལྭ་བ་ཕུག་ཏུ་གནས་མཆོད་ལ་ཁྱུག་ཙམ་ཕེབས་རྩིས་ཀྱིས་དེར་སླེབས་པ་ དང༌། གློ་བུར་ཞབས་བསྐོར་ཕེབས་བཞེད་ཀྱིས་མི་ལྤགས་ཐང་ནས་བརྩམ། གངས་ལམ་ཤིན་ཏུ་ཉམས་ང་བ་རྣམས་སུ་གཅན་གཟན་དང༌། བྱིམ་པའི་རྐང་རྗེས་ལྟ་བུར་གསལ་བའི་ཤུལ་ལམ་དུ་ཞུགས་ཏེ་ཉེ་ཞོ་མེད་པར་ཕོ་བྲང་གཡུ་མཚོ། ལྟག་ཚང་རོང་སོགས་དཀྱིལ་འཁོར་གྱི་གནས་རྣམས་ཤིན་ཏུ་མྱུར་པོར་འཁོར་བར་མཛད་ཅིང༌། ལམ་དུ་གཅོང་རོང་ཡ་ང་བར་ཆུ་བོ་ཆེན་པོ་རྦ་ཀློང་མི་བཟོད་པ་ཞིག་གིས་ལམ་འགགས་པ་ན།
སཱ་ལའི་ལྗོན་པ་སྦོམ་ཞིང་ཡལ་ག་རྒྱས་པས་ཁྱོན་ཀུན་འགེངས་པ་ཞིག ། སྐྱེས་བུ་ཆེན་པོས་རལ་གྲི་གཡུགས་ཐེང་གཅིག་གིས་སྡུམ་མེར་བཏང་སྟེ། མི་བརྒྱ་ཕྲག་གིས་འདྲེན་དགོས་སྙམ་པའི་སྡོང་པོ་ཆེན་པོ་དེ་ཉིད་རང་གི་དཔུང་པའི་ཤུགས་ཀྱིས་དྲངས་ཏེ་ཟམ་པ་འཛུག་པ་ལས་ཞབས་གྲས་ཀུན་བདེ་བར་ཕྱིན་པར་མཛད་པ་དང༌། ཞིང་སྐྱོང་གནས་ཕྱོགས་མི་སུས་ཀྱང་གཏམ་སོགས་སྐད་ཆེར་བཤད་མི་ཕོད་པའི་ས་དེར་སླེབས་པ་ན་སྨུག་རླངས་ཤིན་ཏུ་འཐུག་པོས་ལམ་གཅིག་ནས་མཉམ་དུ་ཡོང་བའི་མི་སྔོན་རྗེས་ཀྱང་མི་མཐོང་བར་གྱུར་པ་ན། སྐྱབས་རྗེ་མཆོག་གིས་ཀི་མཛད་ཅིང་གཞན་རྣམས་ལའང་ཀི་བསོ་རྒྱབ་བཅོལ་སྟེ་ན་བུན་རྣམས་སྐད་ཅིག་གིས་བྱ་ཁྱུ་རྡོས་བཀྲོག་པ་བཞིན་མེད་པར་མཛད། དཔོན་གཡོག་ཀུན་གསོལ་ཆས་ཆད་པ་ན་དཔལ་ལྡན་ཞིང་སྐྱོང་དབང་པོས་རྩམ་ཞིབ་ཀྱི་ཕུང་པོ་བྱུར་བུར་སྤུངས་པ་སོགས་ཡ་མཚན་དད་མོས་འཕེལ་བའི་རྣམ་ཐར་བསམ་གྱིས་མི་ཁྱབ་པ་བཅས་གསང་གླིང་བརྒྱུད་ལྷ་གདན་དུ་གཞུང་སའི་ཞབས་བརྟན་ལ་ཕེབས། འདི་སྐོར་བསྟན་འགྲོའི་བསོད་ནམས་ཀྱི་སྐལ་པས་ཨོ་རྒྱན་དྷཱ་ཀིས་གསང་ལུང་བཞིན་རང་དོན་ཉེ་རྒྱུའི་སྤྱོད་པས་ས་ལམ་གཅིག་ཆར་དུ་རྫོགས་པའི་གྲོགས་སུ་གྱུར་ནའང༌། གཞན་དོན་ལྟར་སྣང་འབྱོལ་ཉོག་གི་སྤྱོད་པས་བསྟན་པ་རིན་པོ་ཆེར་མིག་ལྟོས་ལོད་རྐྱེན་དུ་དགོངས་པས་ཐུགས་ཉམས་སུ་བཞེས་བཞེད་གཏན་ནས་མ་གནང་བ་ན། ཕྱི་ཡི་འབྱུང་བ་ཆ་མ་སྙོམས། ནང་གི་ཟླ་ཉིའི་ཁམས་མ་ གཅིག །
གསང་བ་དྷཱ་ཀིའི་ལུང་དང་འགལ་བའི་བཀའ་ཆད་ཀྱིས། རླུང་རྣམས་རང་སོར་མ་ཚུད་པས་སྐུ་ཤིན་ཏུ་བལྟེམས་ཤིང་ཞིང་འདིའི་མཛད་པ་བསྡུ་རུ་ཉེ་བ་ན། ལྟོས་བཅས་བླ་མ་སློབ་འབངས་ཀུན་གྱིས་ལྷ་བླར་ལུང་ཞུས་དང་འབྲེལ་བས་ཞབས་པད་བརྟན་པར་གསོལ་བ་རྩེ་གཅིག་ཏུ་གཏབ་མཐར་ལུང་ལས་འགོངས་པའི་ཐབས་གཞན་མ་མཆིས་པས་རྟེན་འབྲེལ་གྱི་ཕྱག་རྒྱ་བཞེས་པས་སྐབས་དེའི་བར་ཆད་ལས་གྲོལ་བར་བྱུང་ཞིང༌། ཐབས་ལ་མཁས་པའི་མྱུར་ལམ་གྱི་གནད་མ་གོ་བར་རྟོག་གེ་ཚུ་རོལ་མཐོང་བ་རྣམས་ནི་མཁྲིས་ནད་ཅན་ལ་དུང་དཀར་སེར་སྣང་གི་དཔེས་ཐ་མལ་པ་བཞིན་ཁ་ཟེར་བ་དག་ལ། དམ་པ་འདི་ཉིད་ཀྱི་ཐུན་མོང་མིན་པའི་མཛད་པ་ལུང་རིགས་ཀྱིས་མངོན་གྱུར་སྒྲུབ་ཏུ་མཆིས་ ནའང༌། གསང་བ་བསྒྲགས་པར་མ་སྤོབས་ཤིང༌། སྐྱེས་བུ་དམ་པ་འདི་ལྟ་བུ་ཡིད་ལ་བྱས་པས་ངན་འབྲེལ་དུ་གྱུར་པའང༌། འབྲེལ་ཚད་དོན་ལྡན་དུ་འགྱུར་བའི་ཕྱིར། བདག་འདྲའི་མོས་ཞེན་དད་པས་སྒྲུབས་ཤིང་བསྟོད་པ་ནི་ཆགས་སྡང་བསྐྱེད་བྱེད་དུ་དོགས་ཤིང༌། དེ་ལས་རང་བཞིན་དུ་འཇོག་པ་ཉིད་ལེགས་པར་མངོན་ནོ།།
ཤིང་རྟ་ལོར་མཚུར་ཕུར་དགེ་འདུན་ཟུར་རིའི་འདུ་ཁང་གསར་རྒྱག་དང༌། ཕོ་བྲང་ཉམས་གསོ་བཅས་མཛད། དགེ་རྒྱལ་དཔལ་ང་རྒྱལ་བླ་དམ་པ་ནས་ཞབས་ཞུས་ཀྱིས་སྨན་གྱི་ནོར་བུ་རིན་པོ་ཆེ་ཡང་ཟབ་རིལ་བུ་དང༌། མང་སྦྱོར་ཆེན་མོ། དབང་རིལ་ཤེལ་དཀར་མཆོད་རྟེན་སོགས་བསྟན་འགྲོའི་སྨན་ཡོན་གྱི་སྒོ་གཅིག་ཏུ་ཕྱེས་ཤིང་སྦྱར་བར་མཛད། ལྷ་སར་ཇོ་ཁང་ཐོག་ཏུ་བསྟན་འགྲོའི་ཞབས་རིམ་ལུང་དོན་གཞུང་ཆེན་པོས་བཀའ་དང་མཐུན་རྐྱེན་གནང་བཞིན་སྒྲུབ་བརྒྱུད་ཡོངས་ཀྱི་བསྟན་སྲུང་ཚེ་རིང་མཆེད་ལྔའི་རྟེན་འཛུག་དང༌། བསྐང་གསོལ་རྒྱུན་འཛུག་རྣམས་མཛད། བར་དེར་རྗེ་དབོན་ཆོས་དབང་རིན་པོ་ཆེ་ཞི་བར་གཤེགས་པས་མཆོད་འབུལ་དགོངས་རྫོགས་གཞན་འགྲན་མེད་པར་གནང༌། ཤིང་ལུག་དགུང་གྲངས་ཉེར་ལྔར་ཕེབས་པ་ན། སླར་ཡང་འཇམ་མགོན་རིན་པོ་ཆེ་ལས་ཐུགས་དམ་དོགས་སེལ།
བཀའ་ཆོས་འཕྲོས་ལུས་གསན་བཞེས་དང༌། མཇལ་འདུན་བཅས་མི་འཕྲོག་པའི་དད་པས་ཁམས་སུ་ཕེབས་རྒྱུའི་ཐུགས་གཏན་གྱིས་ཟླ་བ་དྲུག་པའི་ཚེས་ཉེར་བདུན་ལ་ཆིབས་བཏེགས། འདི་སྐོར་ཐུགས་ཉམས་ཀྱིས་གསུངས་ཤོ་ལོ་ཀ་ཐར་ཐོར་འདུག་པ་མི་འཐོར་བའི་ཆེད་རིམ་བཞིན་བཀོད་པར་བྱ་སྟེ། ཟླ་བ་བདུན་པའི་ཚེས་ཉེར་གཉིས་ནག་ཆུར་ཕེབས་པ་ན། དུས་ཀྱིས་ཤུགས་ཀྱིས་བསྐྱེད་གྱུར་པའི།། འགྱུར་བ་སྣ་ཚོགས་འཕེལ་བཞིན་ཏེ།། རྟག་ཆད་འཛིན་པའི་རྣམ་ཐར་མཚོར།། རྣལ་འབྱོར་ཅན་གྱིས་རོལ་རྩེད་བསྒྱུར། ། ཞེས་དང༌། མཛེས་མའི་གདོང་གི་ཟླ་བས་ནི།།
ཡིད་ཀྱི་ཆུ་སྐྱེས་རྨོངས་བྱེད་ཅིང༌།། ཀུན་དཱ་ཡི་ནི་རྒྱུན་མཐའ་ཡས།། འཕེལ་འདིས་ལུས་ཅན་རྣམ་པར་བཅོམ།། ཞེས་གསུངས། ལམ་བར་གྱི་མཆོག་དམན་བར་མའི་འགྲོ་བ་རྣམས་ཀྱི་མོས་འདོད་བཞིན་མཐོང་གྲོལ་ཞྭ་མཇལ་དང་འབྲེལ་བས་ཞལ་སྟོན། དྲང་ངེས་ཆོས་ཀྱི་བདུད་རྩི་འགྱེད་པ་སོགས་ཐར་པ་དམ་པའི་སྒོ་སྐལ་ཅིར་ཡང་འགྱེད་བཞིན་དཔལ་སྤུངས་ནས་ཆིབས་བསུར་མགྲོན་གཉེར་སྔར་ལམ་ལྟར་མཁས་དབང་བླ་མ་བཀྲ་འཕེལ་མངགས་པ་སྒིས་སྣར་མཇལ་སྟེ་མཚམས་ཞུས་མཇལ་དར་སོགས་ཕུལ། དེ་ཕྱིན་མགྲོན་གཉེར་ཞབས་ཞུས་ཀྱིས། ནང་ཆེན། ཀརྨ་བརྒྱུད་ཟླ་བ་བཅུ་གཉིས་པའི་ཚེས་ཉེར་བདུན་ལ་དཔལ་སྤུངས་སུ་བྱོན་གྲུབ་ཏེ། ཚེས་ཉེར་བརྒྱད་ཉེར་དགུར་དགུ་གཏོར་ཚོགས་ཕེབས་གནང༌།
མེ་སྤྲེལ་ཟླ་བ་དང་པོའི་ཚེས་ལྔ་ལ་ཙཱ་འདྲའི་ཡང་ཁྲོད་དུ་འཇམ་མགོན་རྡོ་རྗེ་འཆང་ཆེན་པོའི་མདུན་ཕེབས། དཀོན་སྤྱིའི་ཚེ་དབང་དང༌། ཚོགས་འཁོར་བཅས་གནང༌། ཚེས་བརྒྱད་ལ་འཇམ་མགོན་རིན་པོ་ཆེར་ཞབས་བརྟན་ཕུལ། ཚེས་བཅུ་གསུམ་ལ་ཞལ་ནས། དུས་ཀྱིས་སྐྱེད་པའི་སྐྱེད་ཚལ་བཞིན།། ཨོ་རྒྱན་མཁའ་འགྲོའི་ཡེ་ཤེས་ཉི།། རང་བྱུང་ཀློང་ཡང་རྡོ་རྗེའི་གླུ།། མ་འདྲེས་རང་གི་མཁའ་ན་བཀྲ། ཨཧོ་ཡེ།
སྣོད་ལྡན་དུས་བབ་བྱིན་ལྡན་ཀྱང༌།། གསང་བ་བརྡའ་ཡི་རང་སྒྲ་འདི།། ཀུན་གྱིས་ཉམས་སུ་ལེན་པར་དཀའ།། དེ་ཕྱིར་མི་སྣང་དབྱིངས་ཀྱི་རྒྱ། དྷ་ཐིམ།། ཞེས་གསུངས། འདི་སྐབས་རྗེ་བླ་མའི་མདུན་ནས། བླ་མ་དགོངས་འདུས་དབང་ཆེན་ཡོངས་རྫོགས་ཞིབ་རྒྱས། གདམས་མཛོད་དང༌། རིན་གཏེར་ཁ་སྐོང་གི་དབང་ལུང༌།
འཇམ་མགོན་རང་གི་ཟབ་གཏེར་གསང་མཛོད་དང༌། བཀའ་འབུམ་ཡོངས་རྫོགས། ནང་བརྟག་རྒྱུད་གསུམ་གསུང་བཤད་ཞིབ་མོ་ཉམས་ཁྲིད་དང་འབྲེལ་བ། བསྟན་པའི་སྙིང་པོ་སྒྲུབ་བརྒྱུད་རིན་པོ་ཆེ་ཞེས་མཚན་དོན་མཚུངས་པའི་ཟབ་ཆོས་ནཱ་རོ་ཆོས་དྲུག་མཐར་ཐུག་རྣམ་ངེས་དབུ་མ་ཆེན་པོ། ངེས་དོན་འོད་གསལ་ཕྱག་རྒྱ་ཆེན་པོ། བློ་འདས་བྱར་མེད་རྫོགས་པ་ཆེན་པོ་རྣམས་ཀྱི་ཟབ་ཁྲིད་སྔོན་དངོས་རྗེས་གསུམ་ཚང་བ་རེ་རེ་ནས་ཉམས་བཞིས་ཀྱིས་སྒྲོ་འདོགས་ཆོད་པར་མཛད་ཅིང༌། གཞན་ཡང་ཉམས་མྱོང་མན་ངག་སྙན་བརྒྱུད་སྐོར་བཅས། གང་བཞུགས་ཐམས་ཅད་བུམ་པ་གང་བྱོའི་ཚུལ་གྱིས་མ་ལུས་པ་རྫོགས་པར་གསན་སྟེ་དོན་བརྒྱུད་རིན་པོ་ཆེའི་བསྟན་པའི་བདག་པོར་གདོད་ནས་གྲུབ་བཞིན། སླར་ཡང་ཡེ་ཤེས་དགོངས་བརྒྱུད་འཕོ་བའི་བྱིན་རླབས་ཀྱིས་ཡབ་སྲས་དགོངས་པ་དབྱེར་མེད་ཡེ་ཤེས་གཅིག་གི་རོལ་པས་སྙིང་པོ་དོན་གྱི་རྒྱལ་ཚབ་ཆེན་པོར་དབང་བསྐུར། དོན་བརྒྱུད་ཡིད་བཞིན་ནོར་བུའི་བསྟན་པ་རིན་པོ་ཆེ་ཕྱག་ཏུ་གཏད་པས།
དངོས་གྲུབ་རྣམ་གཉིས་ཉམས་འོག་ཏུ་ཚུད། འཁོར་འདས་ཐམས་ཅད་བསམ་མི་ཁྱབ་པའི་བརྗོད་བྲལ་བདེ་ཆེན་ལྷན་ཅིག་སྐྱེས་པའི་ཡེ་ཤེས་ཆེན་པོ་གཅིག་ཏུ་དབང་འབྱོར་བས། དཀྱིལ་འཁོར་རྒྱ་མཚོའི་སྤྲོ་བསྡུའི་བདག་ཉིད། ཆོས་ཀྱི་རྒྱལ་པོ། ངེས་པ་དོན་གྱི་སུམ་ལྡན་རྡོ་རྗེ་འཛིན་པ་ཆེན་པོ་ས་གསུམ་ན་འགྲན་ཟླ་དང་བྲལ་བའི་སློབ་དཔོན་ཆེན་པོའི་གོ་འཕང་མངོན་དུ་མཛད་པ་ཉིད་དོ། ། དེ་དག་གི་སྐབས་སུ་ཞལ་ནས། ཆོས་བརྒྱད་འཆིང་བ་དམ་པོས།། བློ་དམན་སྲིན་བུ་འཐུམ་ཀྱང༌།། གནས་ལུགས་རྟོགས་པའི་སེངྒེ།། འཇིགས་མེད་དབྱིངས་སུ་འཕྱོ་འགྲོ།།
འདིར་སྣང་འཁྲུལ་པའི་འཁོར་ལོ།། མིག་འཕྲུལ་སྒྱུ་མའི་གྲོང་ཁྱེར།། ཞེན་འཛིན་བདུད་ཀྱི་གཡབ་མོ།། བདེན་མེད་རྟོགས་པས་བཟློག་དང༌། ། ཞེས་དང༌། བདེ་ཆེན་རྡོ་རྗེའི་དཀྱིལ་འཁོར་ནི།། ལྷུན་གྲུབ་བཟང་མོའི་དབྱིངས་ན་གནས།། སྐུ་གསུམ་སྤྲུལ་པའི་སྒྱུ་འཕྲུལ་གར།། ལྷུན་གྲུབ་སྣང་བཞིའི་དབྱིངས་ན་བཀྲ། ། ཞེས་དང༌།
འགྱུར་བདེ་འཕོ་བའི་རང་བཞིན།། འཕོ་མེད་རྩི་ཡིས་འཆིངས་དང༌།། བདེན་མེད་སྨྲིག་རྒྱུའི་གྲོང་ཁྱེར།། འཁྲུལ་པའི་རྒྱ་མདུད་ཞིག་འདུག། ཅེས་གསུངས་ཤིང༌། བར་དེར་ཡུལ་བདག་ཆེན་པོ་རྨ་རྒྱལ་སྤོམ་ར་ནས། གསེར་རྡོག་རྡོ་རྗེ་ཕ་ལམ། གཟི་བྱེར་བཅས་དངོས་སུ་ཕུལ་བ་བྱུང༌། དད་སྦྱིན་རྣམས་ཀྱིས་ཞུས་ངོར་སྐྱབས་མགོན་རིན་པོ་ཆེ་ཉིད་ཕེབས་མ་གྲུབ་ཀྱང་དོན་གྲུབ་སྤྲུལ་སྐུ་དཔོན་གཡོག་ལ་ཐད་དུ་འདོད་སྐོང་ཕྱིར་མངགས་བཏང་མཛད། ཟླ་བ་བདུན་པའི་ཚེས་བཅུ་གསུམ་ལ་དཔལ་སྤུངས་ནས་ཆིབས་བཏེགས།
འཛི་སྒར་ལྷ་ཐོག་བརྒྱུད་ཀརྨ་དགོན་དུ་ཕེབས། ཟླ་བ་དགུ་པའི་ཚེས་དགུ་ལ་མགོན་གསོལ་རྒྱས་པ་གསུངས་ཤིང༌། མགོན་ནག་ཤོད་ཞལ་ཕྱེས་པ་ན། དག་པའི་གཟིགས་སྣང་མཐའ་ཀླས་པ་དང༌། ལས་མགོན་གྱི་རྟེན་གྲི་དངོས་སུ་ཕྱག་ཏུ་ཕུལ། དེ་ནས་ཟླ་ནང༌། ཟུར་མང་བརྒྱུད། སྐྱོ་ཐག་ཏུ་ཕེབས། གསལ་བསྟན་དུང་གསུམ་སྤྲུལ་སྐུ་རྣམས་གཙུག་ཕུད་བླངས་ཏེ་ཁྲིར་འདོན་མཛད། རག་ཤུལ་བརྒྱུད་སྒ་ཁོག་ཁྲ་བན་ལ་ཕེབས།
རིམ་གྱིས་འདན་གཞུང་ནས་མེ་བྱ་ཟླ་བ་དང་པོའི་ཚེས་བཅུ་གསུམ་ལ་དཔལ་སྤུངས་སུ་འཁོར། དེ་རྣམས་ཀྱི་ཚེར། ཞལ་ནས། སྣང་གྲགས་ཡེ་ཤེས་རོལ་མོའི་དབྱིངས།། བདེ་བ་ཆེན་པོའི་འདུ་བ་ལ།། གཉིས་འཛིན་འཆིང་བའི་མདུད་པའི་རྒྱ།། ཀ་དག་དབྱིངས་སུ་འཁོར་གསུམ་བྲལ། ། ཞེས་དང༌། བདེ་ཆེན་ལས་ཀྱི་ཕྱག་རྒྱས།། བློ་འདས་ཡེ་ཤེས་བསྟན་བྱུང༌།།
འཕོ་མེད་དང་ལ་ཞོག་དང༌།། ཚེ་འདིར་རིག་འཛིན་ཐོབ་འདུག ། ཅེས་དང༌། ཡང༌། ལོག་རྟོག་གཉིས་འཛིན་མདུད་པ།། མཚན་མེད་དབྱིངས་སུ་གྲོལ་སོང༌།། མི་གནས་ཡེ་ཤེས་ས་ལ།། ལྷུན་གྱིས་གྲུབ་པར་འདུག་གོ། ། ཞེས་དང༌། ཡང༌།
བདེ་ཆེན་ཕྱག་རྒྱ་བཞི་ཡིས།། གནས་སྐབས་བཞི་ཡི་ངོ་འཕྲོད།། སྐུ་བཞིའི་ཡེ་ཤེས་རང་ཞལ།། འཁྲུལ་མེད་མཐོང་བ་ང་སྐྱེད། ། ཞེས་དང༌། འོད་གསལ་དོན་གྱི་ཡེ་ཤེས།། རྣམ་ཀུན་མཆོག་ལྡན་གཟུགས་མཛེས།། ལྟ་སོགས་འཁོར་གསུམ་བྲལ་བར།། རྒྱུན་དུ་གཟིགས་མོ་མཛོད་དང༌།། ཞེས་སོགས་གསུངས་ཤིང༌།
བསྟན་འགྲོའི་དོན་གྱིས་སོ་སོའི་བློ་ཡིད་ཚིམ་པ་དང༌། དགོན་སྡེ་རྣམས་ལ་བསྙེན་བཀུར། གསོལ་རས། མགོན་ཁང་ཁག་ལ་སྤྱན་གཟིགས་ཕྲིན་བཅོལ་སོགས་མཛད། དོན་གྲུབ་སྤྲུལ་སྐུ་རིན་པོ་ཆེ་སྟོན་འཁོར་དབུ་ཐོན་གྱིས་དཔལ་སྤུངས་སུ་འཁོར། འཇམ་མགོན་བླ་མ་རིན་པོ་ཆེ་ཡང་དགོན་དུ་ཕེབས་ནས། ཡབ་སྲས་ཞལ་རྒྱས་པས་བཀའ་བརྒྱད་སྒྲུབ་ཆེན་ཁྲོམ་དབང༌། མར་མེའི་སྨོན་ལམ་བཅས་ཉིན་བཅུ་ཡི་ཁོངས་སུ་གྲུབ་པར་མཛད། དེ་ཡི་བར་སྐབས་སུའང༌། བདེ་ཆེན་མཆོག་ཏུ་མི་འགྱུར།།
ཟབ་གསལ་ཡེ་ཤེས་ཉི་མ།། སྙིང་གི་དཀྱིལ་ནས་ཤར་བྱུང༌།། བྱམས་པའི་འོད་འབུམ་བཀྱེས་དང༌།། ཡང༌། ཀུནྡཱ་བདེ་བའི་གྲོང་ཁྱེར།། ཤེས་རབ་ལྷ་མོས་བསྙེགས་པས།། མཆོག་ཏུ་མི་འགྱུར་ཡེ་ཤེས།། འཕོ་མེད་དབྱིངས་སུ་བཞུགས་སོང༌།། ཞེས་གསུངས། སི་ཏུ་རིན་པོ་ཆེ་ལ་ཚེ་དབང་བརྒྱ་རྩ་དང༌།
དཔལ་སྤུངས་བླ་བྲང་རྩེ་ཤོད་ཀྱི་མགོ་འཛིན་ཀླད་གཟིགས། དབུ་ཆོས་གཉེར་པ་སོགས་བསྐོ་བཞག ། འདུས་པ་ལ་དབང་དང་བསླབ་སྟོན་ཞལ་བཀོད་བཅས་བསྩལ། འཇམ་མགོན་རིན་པོ་ཆེ་དང་ཕན་ཚུན་མི་ཕྱེད་པའི་གསོལ་སྨོན་བཅས་ཐོན་ཕྱག་མཇལ་དར་ཕུལ་བཞེས་ཀྱི། ཟླ་བ་གསུམ་པའི་ཚེས་བདུན་ལ་སི་ཏུའི་ཡང་སྲིད། མཁན་བླ་མ་རིན་པོ་ཆེ་བཅས་ཕེབས་བསྐྱེལ་གྱིས། ལྷན་རྒྱས་གཞི་ཁྲེ་མར་ཞག་བཞུགས་མཛད། ཕྱིར་ནང་ཕན་ཚུན་མཇལ་དར་འབུལ་གནང་བཅས་ཐུགས་ཕྲེང་བཞིན་ཆིབས་བཏེགས། ཚེས་བཅོ་བརྒྱད་མདོ་གཞུང་དུ་ཕེབས་པ་ན། ཨེ་མ་ཉོན་མོངས་མི་བཟད་ཚེར་མ་དང་བྲལ་བསམ་གཏན་ཞི་བའི་ནགས་ཀླུང་དུ།།
བཟོད་པ་དམ་པ་བསིལ་བའི་རང་བཞིན་མཆོག་ཏུ་ལྡན་པ་ཚུལ་ཁྲིམས་ས་མཆོག་ དྲི་བཟང་འཐུལ།། སྦྱིན་པའི་ཡལ་འདབ་འཁོར་ཡུག་ཀུན་ཁྱབ་ཤེས་རབ་གྲིབ་བསིལ་མཛེས་པར་ གཏིབས་པ་བདེ་གཤེགས་ཚལ།། གང་དེར་བརྩོན་འགྲུས་རྐང་པས་བགྲོད་དེ་མཆོག་གི་བདེ་ཆེན་དམ་པ་ཕ་རོལ་ཕྱིན་ཐོབ་ཤོག། ཅེས་གསུངས་ཤིང༌། གཏེར་སྒར་ནས་རིམ་གྱིས་ཟུར་མང་རྣམ་རྩེར་ཕེབས། བར་དེར་ཁྲ་འགུ་བའི་ཕེབས་རྫོང་འབུལ་སྐྱེས་བཅས་བྱུང༌། ཞལ་ནས། ཤིན་ཏུ་ཞི་བ་ཡེ་ཤེས་ཁམས།། གར་ཡང་ཕྱིན་མེད་ཕྱ་ལེ་བ།། ལྷུན་གྲུབ་མཉམ་ཡངས་བདེ་བ་ཆེ།།
མེ་རྟོག་སྤྲོས་བྲལ་ཨེ་མ་ཧོ།། ཞེས་གསུངས། སྙན་བརྒྱུད་འཁོར་ལོ་སྡོམ་པའི་ཚོགས་གར་བཙུག ། བྱིན་རླབས་ཀྱི་ཟིལ་དང་ཉམས་སྣང་སྣ་ཚོགས་སུ་ཤར་བ་བྱུང༌། དེ་སྐབས་ཟླ་ནང་ནས་རྗེ་དབོན་དོན་སྤྲུལ་རིན་པོ་ཆེ་ཞི་བར་གཤེགས་པས་ཐུགས་གཡེངས་དགོངས་རྫོགས་མཆོད་འབུལ་གཟབ་རྒྱས་མཛད། ཟླ་བ་དྲུག་པའི་ཚེས་བདུན་ལ་ཟུར་མང་ནས་བཏེགས། ཚེས་ཉེར་གཅིག་ནང་ཆེན་སྒར་དུ་ཕེབས། ཀར་ལུགས་མགོན་པོ་རྒྱུན་འཛུག་གསར་བཞག་གི་རྟེན་གཏོར་བཅའ་སྒྲུབ་དང༌། དབང་ལུང་རྣམས་མཛད། ཚེས་ཉེར་དགུ་ནས་རིམ་གྱིས་ཕེབས་པའི་ལམ་བར་ཀུན་ཏུ་གཞན་དོན་ཕྲིན་ལས་ཉག་གཅིག་གིས་ཕན་བདེའི་དགའ་སྟོན་སྩལ་བཞིན་ཟླ་བ་དགུ་པའི་ཚེས་བཅུ་བདུན་ལ་གདན་ས་ཆེན་པོ་འོག་མིན་མཚུར་མདའི་གཞལ་མེད་ཁང་དུ་ཆག་ཕེབས་ཏེ།
ཕོ་བྲང་ཉམས་གསོ་གྲུབ་པར་གཟིགས་རྟོག་དང༌། མགོན་ཁང་བདུད་དཔུང་ཟིལ་གནོན་ཞལ་ཕྱེས་ཏེ་གཏང་རག་ལེགས་འབུལ་སྤྱན་གཟིགས་རྒྱ་ཆེར་འབུལ་གནང་དང༌། མགོན་ཁང་ཁག་ལ་དེ་མཚུངས་གཟབ་གསོལ་སྙན་ཤལ་སྤྱན་གཟིགས་བཅས་དང༌། འཚོགས་མང་ལ་ཕྱག་འགྱེད་དང༌། དགུ་གཏོར་ཆེན་མོའི་འཆམས་ཆས་ཡོངས་རྫོགས་སྤུས་ནམ་ལྡན་པ་གསར་བསྐྲུན་བཅས་གནང༌། ཆོས་དབང་རིན་པོ་ཆེའི་གདུང་ཞུགས་འབུལ་གདུང་རྟེན་གཟུངས་འཇུག་སོགས་དང༌། རྗེ་དབོན་དོན་གྲུབ་སྤྲུལ་སྐུ་རིན་པོ་ཆེའི་མཆོད་བསྔོ་དགོངས་རྫོགས་འཕྲོས་རྣམས་གྲུབ་པར་མཛད། ལྷོ་འབྲུག་ཆོས་རྒྱལ་ཀྲོང་སར་དང་སྨོན་ལམ་དབང་གིས་མཆོད་ཡོན་ཐུན་མིན་དུ་གྱུར་པས་ས་ཁྱི་ཟླ་བ་དང་པོའི་ཚེས་གཅིག་ནས་ལོ་ལྟར་ལོ་སར་ཞལ་སྒོ་དང༌། རྣམ་ཀུན་སྐྱབས་རྟེན་སོགས་འབུལ་མི་གཟིམ་སྒར་པ་མངགས་བཏང་ཆད་མེད་དུ་གྲུབ། འབྲུག་ཐིམ་རྫོང་ཨབ་རྒན་མི་ཕྱེད་པའི་དད་པས་ཞལ་མཇལ་དུ་ལྷགས་ཏེ།
འབྲུག་ཆོས་ཞལ་ཐང་སོགས་སྤམ་མཐོའི་དངོས་རྫས་གྱ་ནོམ་པ་འབུལ་བཞེས་དང༌། ཕར་ཡང་དལ་འབྱོར་དོན་ལྡན་གྱི་ཆོས་བཀའ་སོགས་ཀྱིས་སྨིན་པར་མཛད། ཕག་མོའི་དབང་ཆས་བཟང་གོས་ལས་བསྐྲུན་པ་ཆ་གངས་སུམ་ཅུ་སྐོར་གསར་སྦྱོར་དང༌། ལོ་དེའི་ཟླ་བ་བཅུ་པའི་ཚེས་ལྔ་ནས་རཏ་གླིང་ཚེ་གསང་ཕྱི་ནང་གསང་སྒྲུབ་ཀྱི་སྐུ་མཚམས་མཛད་པས། གུ་རུ་ཡབ་ཡུམ་གྱི་ཞལ་སྟོན། དབང་དང་གདམས་པས་རྗེས་སུ་བཟུང་བ་སོགས། རྣམ་ཀུན་དག་སྣང་སྣ་ཚོགས་འབྲལ་མེད་ཀྱི་ཡོན་ཏན་ངོ་མཚར་བ་ནམ་མཁའི་མཛོད་བཞིན་ལྷན་སྐྱེས་སུ་མངའ་བ་གདོན་མི་ཟ་བས་ཐམས་ཅད་མཁྱེན་པའི་རྣམ་ཐར་ལྟ་བུའི་བརྗོད་བྱས་ཕོངས་པ་ནི་མི་སྲིད་ནའང༌། གསང་བའི་གནས་རྣམས་བཀྲལ་བའི་བློ་གྲོས་ཀྱི་མིག་ཕྲ་བས་མཐོང་ཐོས་དེ་ཙམ་ལས་ཇི་བཞིན་འབྱེད་པའི་གོ་སྐབས་མ་རྙེད་ཅིང༌། ས་ཕག་ཟླ་བ་གཉིས་པའི་ཚེས་གཅིག་ནས་བདེ་མཆོག་ལྗགས་བསྙེན་དབུ་བཙུགས། ཚེས་བཅུ་བདུན་ལ་ཁམས་ནས་འཇམ་མགོན་བླ་མའི་ཕྱག་བྲིས་རྟ་ཤད་བཅས་འབྱོར་བཞིན་འཇམ་དབྱངས་མཁྱེན་བརྩེའི་ཡང་སྲིད་ཀྱི་དགོངས་བརྟགས་ཞུ་ལན་ཞིབ་དཀྲིགས་དང༌།
བཀྲ་ཤིས་ཉི་ཟླ་ཟུང་འཇུག་གཡས་སུ་འཁོར།། བཀྲ་ཤིས་ཆོས་ཀྱི་དུང་དཀར་གཡས་སུ་འཁྱིལ།། བཀྲ་ཤིས་གསེར་གྱི་འཁོར་ལོ་གཡས་སུ་འཁོར།། བཀྲ་ཤིས་རྣམས་ཀྱིས་རྟག་ཏུ་ཤིས་གྱུར་ཅིག། ཅེས་གསུངས། ཟླ་བ་གསུམ་པའི་ཚེས་བཅུ་ནས་སྐུ་མཚམས་གྲོལ་ཏེ། ཆགས་མེད་རིན་པོ་ཆེ་ལྔ་པ་གསང་སྔགས་བསྟན་འཛིན་ལས། གནམ་ཆོས་སྐོར་ཡོངས་རྫོགས་གསན་བཞེས་དང༌། འདུ་ཁང་སྟེང་གསར་བཟོའི་རྒྱལ་མཚན་འཛུག་ཆོག་གི་རབ་གནས། ཚེས་བཅུའི་འཆམས་ཆས་སུ་བ་སོའི་ཌཱ་རུ་གསར་བཞག །
ཟུར་རི་དྲུང་པར་གདན་སའི་མཁན་པོའི་བསྐོ་འཇའ་དང༌། ཉག་གཏེར་བསོད་རྒྱལ་ལ་ཞལ་འཕྲོས་སྨྲར་བ་བཅས་གནང༌། ཟླ་བ་དགུ་པའི་ཚེས་ཉེར་དྲུག་ནས་ཚིག་བདུན་བླ་སྒྲུབ་ལྗགས་བསྙེན་དང༌། མཚམས་རྒྱ་རིང་མཐུད་ཀྱིས་ཕག་མོའི་ཕྱི་ནང་གསང་གསུམ་བསྙེན་ཚད་ཁ་སྐོང་བཅས་མཐར་ཕྱིན་པ་ དང༌། ཆོས་དྲུག་སྔོན་འགྲོ་དངོས་གཞི་བཅས་ཉམས་བཞེས་སུ་གནང་སྟེ། དེ་ནས་ བཟུང༌། སྒྱུ་ལུས་དང་བར་དོ་དུས་རྒྱུན་ལམ་ཁྱེར་ལྟ་བུས་སྦྱང་ཁུལ་དང༌། འཕོ་བ་ཉིན་བདུན་རིང་ཐུན་རེ་མ་ཆགས་པར་སྦྱང་བས་ཉིན་གཉིས་ནས་རྟགས་ཐོན་པ་ཙམ་བྱུང༌། འོད་གསལ་དང་རྨི་ལམ་ཡང་རྒྱུན་ལྡན་སྐྱོང་ཁུལ་བྱས་པས་འོད་གསལ་ཟིན་ནམ་སྙམ་པ་ཐེང་གཅིག་གཉིས་དང༌། རྨི་ལམ་ངོ་ཤེས་པ་ཙམ་ལན་གཅིག་ལས་ཡོང་མ་མྱོང་བས།
བདག་འཆི་དུས་ཆོས་པའི་མལ་ན་ཐ་མལ་པའི་རོ་ལས་ཡོང་རྒྱུ་མེད་ངེས་རེད་དོ། ། ཅེས་གསུངས་ཤིང༌། ལྕགས་ལུག་ཟླ་༤ ཚེས་༡ ལ་དཔལ་སྤུངས་རི་ཁྲོད་ནས་འཇམ་མགོན་རིན་པོ་ཆེ་དགོངས་པ་ཆོས་དབྱིངས་སུ་མནལ་བའི་མཆོད་འབུལ་མཁན་འབྱོར་བས་སྐུ་མཆོད་གཟབ་རྒྱས་ཉིན་གསུམ་ལ་མཛད། དེ་སྐབས་འཇམ་མགོན་མཆོག་གི་ཡེ་ཤེས་སྐུས་བྱིན་གྱིས་བརླབས་པའི་རྣམ་པའང་བསྟན། ལྕགས་གླང་ཟླ་བ་དང་པོའི་ཚེས་བཅུ་གཉིས་ལ་འཇམ་མགོན་བླ་མའི་དགོངས་རྫོགས་འདུས་པ་ཞིབ་འཚོགས་ཀྱིས་བླ་མ་མཆོད་པ་སྟོང་མཆོད་དང་འབྲེལ་བའི་མཆོད་འབུལ་མཛད། ལོ་དེའི་ཟླ་བ་བཞི་པའི་ཚེས་བཅུ་གར་འཆམས་གནང་སྐབས་སྣང་སེམས་རོ་གཅིག་ཏུ་འདྲེས་ཤིང་གུ་རུ་རིན་པོ་ཆེ་དངོས་སུ་བྱོན་པའི་ཐུགས་ཉམས་དང༌། ཕྱིར་ནང་ཡང་འཇའ་གུར་ཁྱད་མཚར་བླ་གཡེལ་དུ་ཡུན་རིང་གནས་ཤིང༌། ཕྱོགས་མཚམས་ཀུན་ཏུ་འཇའ་རིས་མདོག་དབྱིབས་སྣ་ཚོགས་སུ་ཤར་བ་ཀུན་གྱིས་མཐོང་སྣང་དུ་གྱུར། ཨ་མདོ་སྐུ་འབུམ་རྒྱ་ཡག་ཨེར་ཐི་ནི་བྱོན་པ་དང་མཇལ་འཕྲད་ གནང༌། ཟླ་བ་དྲུག་པའི་ཚེས་ཉི་ཤུ་ལ་ཡངས་ཅན་དགོན་ཡུལ་རྣམས་ཀྱི་འདོད་སྐོང་དུ་ཆིབས་བཏེགས།
ཚེས་ཉེར་བཞི་ལ་ཡངས་ཅན་དགོན་དུ་ཞིང་སྐྱོང་བཀའ་གཏད་དང༌། ཀར་ལུགས་ཞིང་སྐྱོངས་གར་འཆམས་གསར་འཛུག་དང༌། སྡེ་ཡུལ་ཀུན་གྱི་རེ་བ་ཡིད་བཞིན་དུ་སྐོང་བར་མཛད། སླར་མཚུར་ཕུར་ཕེབས་ནས་འབྲུག་ཆེན་རིན་པོ་ཆེ་སོགས་ལ་རྒྱལ་བའི་བཀའ་འགྱུར་རིན་པོ་ཆེ་གཙོས་པའི་དབང་ལུང་སོ་སོའི་ཞུས་དོན་བཞིན་སྩལ། ཆུ་སྟག་ཟླ་བ་གསུམ་པའི་ཚེས་དགུ་ནས་ཐུགས་གསང་སྒྲུབ་ཆེན་དང༌། ཟླ་བ་དྲུག་པའི་ནང་བཀྲ་ཤིས་གསར་མར་མཁར་ནག་རྟེན་འཛུག ། གཞུང་ཞབས་བཀའ་བརྒྱད་བཟློག་པ་དང༌། བར་ལམ་ཀུན་ཏུ་འདོད་སྐོང་གི་མཛད་བྲེལ་རྒྱུན་མ་ཆད་པ་བཅས། ཟླ་བ་དགུ་པའི་ཚེས་བཅུ་དགུ་ནས་མཚམས་རྒྱས་སྔོན་འགྲོ་ནས་བརྩམ། དགྱེས་པ་རྡོ་རྗེའི་ལྗགས་བསྙེན་མཐར་ཕྱིན་པར་མཛད་པའི་བར་དུ།
ལོ་མཇུག་དགུ་གཏོར་ཚོགས་དབུར་ཕེབས། འཆམས་སྐུ་རྣམས་ཀྱི་ཞལ་མདངས་ལེགས་ཤིང་ལྷག་པར་མགོན་པོའི་ཞལ་དབྱིབས་གཞོན་ཤ་ཅན་ཀུན་གྱི་མཐོང་ཆོས་ངོ་མཚར་བར་གྱུར། ཆུ་ཡོས་ལོ་མགོར་གོང་གི་ལྗགས་བསྙེན་འཕྲོས་གནང༌། ཟླ་བ་གསུམ་པའི་ཚེས་བཞི་ཟུར་རིར་བཀའ་བརྒྱད་སྨན་སྒྲུབ། གཞན་ཡང་གཞུང་ཞབས་ཕུར་ཟློག་གི་གཙོས་རྐྱེན་སེལ་ཞབས་རིམ། ཕྱོགས་ཀྱི་འདུས་པ་རྣམས་ལ་སྔགས་མཛོད་སོགས་ཀྱི་དབང་ལུང་ཆོས་འབྲེལ་བར་མེད་དང༌། ཤིང་འབྲུག་ཟླ་བ་དང་པོའི་ཚེས་ཉེར་ལྔ་ནས་དབུ་བཟུང་བཀའ་བརྒྱད་སྒྲུབ་ཆེན་ཚེས་གཉིས་བར་མཛད། སློབ་འབངས་རྣམས་ལ་སྒྲུབ་དབང་རྒྱས་འབྲིང་བསྡུས་གསུམ། ཁྲོམ་དབང་བཅས་གནང་ཤིང༌། རྡོ་རྗེ་འཆང་འཇམ་མགོན་བླ་མའི་གསང་ལུང་བཞིན་ཕྱི་ནང་གསང་བའི་རྟེན་འབྲེལ་ཡང་མཛད་པས་ལམ་ལྷོངས་སུ་གྱུར།
ཟླ་བ་དྲུག་པའི་ཚེས་ལྔ་ནས་དགོངས་འདུས་ཚོགས་སྒྲུབ་སྨན་སྒྲུབ་སྦྲེལ་མ་ཉིན་བཅུ་བར་མཛད། ཟླ་བ་བརྒྱད་པའི་ཚེས་བཅུ་དྲུག་ལ་འབྲུག་སྐུ་ཞབས་ཀྲོང་སར་དཔོན་འཁོར་ཉུང་བ་བསྡུས་ཀྱིས་ཕེབས་པར་བཞེད་སྐོང་ དང༌། བར་མཚམས་སུ་རིན་ཆེན་གཏེར་མཛོད་ཆེན་མོའི་སྨིན་ཁྲིད་རྒྱབ་བརྟེན་བཅས་སྩལ་ཞིང༌། ཟླ་བ་བཅུ་གཉིས་པའི་ནང་དགུ་གཏོར་མཆོད་རྫས་མཐོངས་སྐོར་ཟླ་བྲལ་གསར་བཞེང་ཡང་མཛད། ཤིང་སྦྲུལ་ཟླ་བ་དང་པོའི་ཚེས་བཅུ་དྲུག་ནས་སྐུ་མཚམས་སྐབས། སོག་པོ་ཐོག་རྒོད་དཔོན་མོ་ནས་མངགས་གནང་བཞིན་གོས་སྐུ་ཤིན་ཏུ་སྤུས་ལེགས་འབྱོར་ ཞིང༌། བོད་ཁམས་བདེ་བའི་རྟེན་འབྲེལ་སྨོན་ལམ་གྱི་ཆེད་དུ་ཟླ་བ་ལྔ་པའི་ཚེས་བཅུ་དགུ་ལ་ལུང་བབ་བཞིན་གསང་སྟབས་ཀྱིས་ལྷ་སར་ཟླ་བ་དྲུག་པའི་ནང་འཁྱུགས་ཙམ་ཕེབས་སྟེ། ཟླ་བ་བདུན་པའི་ཚེས་བདུན་ལ་ཕྱིར་སླེབས། ཐུགས་དམ་བསྙེན་བཟླས་དང་འགྲོ་ཕན་ཕྲིན་ལས་ཡ་མ་བྲལ་བར་རྒྱུན་སྐྱོང་གིས། མེ་རྟ་ཟླ་བ་དང་པོའི་ཚེས་བཅོ་ལྔ་གནས་རྟེན་ཁག་ལ་མཆོད་འབུལ་གཟབ་རྒྱས་དང་འབྲེལ་བས་བསྟན་འགྲོ་སྤྱི་དང་བོད་ཡུལ་བདེ་བའི་སྨོན་ལམ་ཡང་ཡང་མཛད།
ཟླ་བ་གསུམ་པའི་ནང་ཐུགས་གསང་བུམ་སྒྲུབ་མཛད་པས་རིལ་བུ་འཕེལ་བ་སོགས་མྱོང་གྲོལ་གྲུབ་པའི་རྟགས་ཁྱད་པར་བ་བྱུང༌། ཟླ་བ་བརྒྱད་པའི་ཚེས་བཅུ་བདུན་ནས་སྐུ་མཚམས་ཀྱིས་སྒྲོལ་མ་དང༌། ཐུགས་དམ་མགོན་ཡང་དུ་མགོན་པོའི་ལྗགས་བསྙེན་བཅས་གནང་བ་ན། ནང་གཅིག་ཚག་སྒྲ་དྲག་པོ་བཅས་གཞོང་པ་རྣམ་དག་གི་གཏོར་མ་ཐོད་སྣོད་དུ་བཤམ་པ་ཉིད་ལིང་གིས་བསྐོར་བ་ཞིག་རྒྱབ་སྟེ་གཏོར་ཞལ་སྐྱབས་མགོན་མཆོག་ལ་ཕྱོགས་པ་དང༌། ཉམས་དང་རྨི་ལམ་ཀུན་མི་ནག་པོ་ཞིག་གིས་ལུང་བསྟན་པ་སོགས་རྟགས་ཐོན་པར་བྱུང་ཞིང༌། ལོ་མཇུག་དུས་གཏོར་འཚོགས་ཕེབས་ཀྱིས་འཆམས་དང་ཟོར་ལམ་སོགས་རྟེན་འབྲེལ་དགེ་བར་གྱུར། མེ་ལུག་ཟླ་བ་གསུམ་པའི་ཚེས་ལྔ་ཉིན་སྤྱི་སྒེར་ནས་སྐུ་ཀེག་ཐོག་ཕེབས་པ་ལ་ཞབས་བརྟན་ཟབ་རྒྱས་ལེགས་འབུལ་བཅས་ཞུས། བར་མཚམས་ཀུན་ཏུ་གཞུང་སའི་ཞབས་བརྟན། བསྟན་འགྲོའི་རེ་སྐོང༌། བླ་བྲང་ཕྱི་ནང་གཟིགས་སྐྱོང་བཅས་གནང་སྟེ།
ཟླ་བ་བཅུ་གཅིག་པའི་ཚེས་བཞི་ནས་སྐུ་མཚམས་ཀྱིས་རྒྱལ་ཁམས་རིས་མེད་བདེ་བའི་སྨོན་ལམ་གསོལ་འདེབས་འབུམ་ཐེར་གསུངས་ཀྱང་རྟེན་འབྲེལ་འབྲིང་སྨད་ལས་ཡོང་མ་ཐུབ། ཚེས་ཉེར་བརྒྱད་ནས་མ་མགོན་ལྗགས་བསྙེན་གྱི་ལོ་མཇུག་དུས་གཏོར་ཞབས་འཆམས་སྣེ་གསུམ་ལ་ཕེབས། འདི་ལོ་ནས་བཟུང༌། མགོན་པོའི་གོས་སྐུ་གཤམས་ཏེ། རྒྱལ་དབྱངས་བླ་གཡེལ་དུ་མཛད། ས་སྤྲེལ་ལོར་སྐབས་སུ་སྐུ་མཚམས་དང༌། བར་མཚམས་ཀུན་ཏུ་ཕྱོགས་ཀྱི་སེར་སྐྱ་རྣམས་ཀྱི་འདོད་སྐོང་གསོན་གཤིན་འགྲོ་དོན་ཆད་མེད་དང༌། ཟླ་བ་བདུན་པའི་ཚེས་བཅུ་ཉིན་སྐུ་ཚབ་བཅུ་གསུམ་སྤྱན་དྲངས་པའི་སྤྱན་སྔར་གསང་འདུས་ལེའུ་བརྒྱད་མ་དང༌། གསང་ཐིག་བླ་སྒྲུབ་བཅས་ཀྱི་ཚོགས་མཆོད་རྒྱས་པར་ཕུལ། རིན་ཆེན་གཏེར་མཛོད་ཆེན་མོའི་སྤར་གསར་བརྐོས་ཀྱི་ཉེར་བསྡོགས་མཛད།
འབྲུག་ནས་སྐུ་ཞབས་ཀྲོང་སར་གཟིམས་སྒར་ཆེད་མངགས་མདུན། ཛ་པན་ཡུལ་ནས་བསྐྲུན་པའི་གླང་ཆེན་མཆེ་བ་ཆེ་ལེགས་ལ། མཉམ་མེད་དོན་ཀུན་གྲུབ་པའི་མཛད་པ་བཅུ་གཉིས་འབུར་དོད་དུ་བརྐོས་པ་བཟོ་དབྱིབས་རྒྱུན་མ་སྲིད་ན་དཀོན་པ་ཕུལ་བ་ཕྱག་ཏུ་འབྱོར་བས་རྟེན་འབྲེལ་ཕུན་སུམ་ཚོགས་ཤིང་དུས་མཐའ་འདིར་ཡང་མཐའ་འཁོབ་ཡུལ་ནས་བདག་ཅག་གི་སྟོན་པ་ཐུགས་རྗེ་ཅན་གྱི་མཛད་པ་བཞེངས་པའི་ངོ་མཚར་གྱིས་ཐུགས་ཤིན་ཏུ་མཉེས། ཐུགས་རྩོལ་གནང་བའི་རོལ་མོ་སྤུས་ལེགས་ཉེར་གཉིས། སིལ་སྙན་ལེགས་པ་ཉི་ཤུ་བཅས་གཏན་བཞག་དང༌། གསར་རྙིང་ཚང་མར་ལུང་དང་སྒྲིལ་ཚལ་སོགས་གྲབ་མཚུངས་སྤུས་ལེགས་གསར་བཟོས་མཛད། ཟླ་བ་དགུ་པའི་ཚེས་ཉེར་གཅིག་ལ་གོང་མ་བདག་པོ་ཆེན་པོ་གནམ་དུ་གཤེགས་པ་དང༌། ཚེས་ཉེར་གཉིས་རྒྱལ་ཡུམ་སྐུ་ཚེའི་མ་ཟིན་པ་བཅས་ལ་ཐུགས་སྨོན་སྒྲིབ་སྦྱང་དང༌། བླ་མ་ཆོས་དབྱིངས་ནས་སྟོང་ནག་དགོན་པར་དགུ་ཆེན་གསར་འཛུག་ཡོད་པའི་སྙན་སྒྲོན་ཕུལ་བས་ཕོད་ཀ་གཅིག་དང༌། འབག་བདུན་བཅས་གསོལ་རས་སྩལ།
གདན་ས་ཆེན་པོའི་ཆོ་ག་ཕྱག་བཞེས་དབྱངས་རོལ་གར་འཆམས་སོགས་ལ་དག་ཐེར་ཞུས་དག་གནང༌། ༧གོང་ས་ཆེན་པོ་རྒྱ་ནག་ཕོ་བྲང་ནས་ཟླ་ཚེས་བཅོ་བརྒྱད་ལ་བོད་དུ་ཆིབས་བསྒྱུར་བཀའ་དྲིན་དང༌། ཕེབས་བསུའི་བཀའ་རྒྱ་བཅས་འབྱོར། ལོ་མཇུག་དུས་གཏོར་འཆམས་དང་ཟོར་འཛིན་རྟིང་ནན་བཅས་གནང༌། ས་བྱ་ཟླ་བ་གཉིས་པའི་ཚེས་བཅོ་བརྒྱད་ལ་ཉི་མའི་བྱང་ངོས་སུ་ཉི་གུར་འདྲ་བའི་འཇའ་བཀྲག་མེད་ཕྱེད་པ་ཞིག་ཡུན་རིང་ཤར་ཞིང༌། ཉི་མ་ཡབ་པ་དོག་དམར་ཞད་ཅན་དུ་བྱུང་བས། སྐྱབས་རྗེ་མཆོག་གི་སྐུ་ཚེའི་བར་ཆད་ཕྲན་བུ་དང༌། བོད་འདིར་དུས་ཟིང་གི་རྟགས་སུ་གཟིགས། ཚེས་ཉེར་ལྔ་ལ་སྐུ་ཁམས་རྙོགས་པས་སྔ་བར་དུས་མཆོད་དང༌། གསང་ཐིག་ཡུམ་བཀའི་ཚོགས་མཆོད་བཤགས་བསྐང་རྒྱས་པར་བཏང༌།
རྟེན་འབྲེལ་གསོ་བྱེད་གཞོན་ནུ་མའི་མཆོད་པ་ཕྱོགས་འཐུས་དང༌། བོད་ཡུལ་བདེ་བའི་རྟེན་འབྲེལ་སྨོན་ལམ་བཅས་གནང་བ་ན། ཁ་བ་བབས་ཤིང་ཤར་ཕྱོགས་ནས་འབྲུག་སྐད་དལ་སྙན་ལྡིར་བས་རྟེན་འབྲེལ་ཅུང་ཟད་སོར་ཆུད་པར་མངོན། བར་མཚམས་ཀུན་ཏུ་རྩ་གསུམ་ལྗགས་བསྙེན། འདོད་སྐོང་དབང་ལུང་འཆད་སྤེལ་འཁོར་ཡུག་ཏུ་གནང༌། ཟླ་བ་བཞི་པའི་ཚེས་བཅུའི་འཚོགས་དང་སྐུ་འཆམས་ལ་ཕེབས། ཟླ་བ་དྲུག་པའི་ཚེས་བཅུ་གཅིག་ལ་གོང་ས་ཆེན་པོའི་ཆིབས་བསུ་མཇལ་ཕྱག་ལ་ཆིབས་བཏེགས། ཟླ་བ་བརྒྱད་པའི་ཚེས་གཅིག་ཁྲ་ཚང་ལ་ཁར་ཞལ་མཇལ་ཕྱག་འབུལ་ཞུས། ཚེས་གསུམ་ནག་ཆུ་དབུ་དགུར་༧གོང་ས་ཆེན་པོ་ཕོ་བྲང་དུ་ཕེབས་འཕྲལ་དགྱེས་སྟོན་ལ་ཞབས་བཅར་དང༌། ཚེས་དྲུག་མཛད་ཆེན་གྲུབ་འཕྲལ་གཟིམ་ཆུང་དུ་ནང་མཇལ་ཞུས་པས་བདག་རྒྱན་ལེགས་པར་བཀའ་ཡི་དབུགས་དབྱུང་བཅས་བཀའ་དྲིན་སྩལ།
ཚེས་བརྒྱད་སྔ་བར་བཏེགས་ཏེ་ཟླ་བ་དགུ་པའི་ཚེས་དྲུག་ལ་མཚུར་ཕུར་ཕེབས། ཡར་མར་ལམ་འཁོད་ཀྱི་སྐྱེ་རྒུ་རྣམས་ལ་འགྲོ་དོན་ཆོས་སྦྱིན་གྱིས་ཡིད་ཚིམ་པར་མཛད། གཞུང་སའི་བཀའ་འབྲེལ་དགོན་གྱི་བསླབ་སྡོམ་ཞིབ་མཐར། བཅའ་ཁྲིམས་བཅས་དགོན་ཞོ་ལ་རྣམས་ལ་དམ་སྒྲགས་ཚན་ནན་གནང༌། ཟླ་བ་བཅུ་པའི་ཚེས་བཅུ་བཞི་ལ་སྐུ་མཚམས་ཀྱིས་བཞུགས་པར། ཟླ་བ་བཅུ་པའི་ཚེས་ཉེར་གཅིག་ལ་དཔའ་བོ་རིན་པོ་ཆེ་དགོངས་པ་ཞི་དབྱིངས་སུ་མནལ་བས་མཚམས་ཐོ་བསྡུས་ཏེ་གནས་ནང་དུ་ཉུང་བསྡུས་ཀྱིས་ཕེབས། ཐུགས་དམ་གསལ་འདེབས་དགོངས་རྫོགས་སྐོར་དང༌། སྔར་ལམ་གཟིམ་ཆུང་ནང་རྟེན་ཕྱག་དཔེ་ཁང་སོགས་ཐོ་བཀོད་ཐམ་འཛུགས་ཀྱི་དོ་དམ་གནང༌། ཚེས་ཉེར་ལྔ་སྐུ་གདུང་ཞུགས་འབུལ་ཞུས་པར་ལྗགས་མ་ཚིགས་པར་བྱོན། ཚེས་ཉེར་བདུན་ལ་ཡར་ཕེབས།
སྔར་འཕྲོས་ལྗགས་བསྙེན་མཚམས་རྒྱ་དང༌། བར་དུ་གཞུང་ཞབས་གྲུབ་ཐོབ་བཀའ་བརྒྱད་བཟློག་པ། ཟླ་བ་བཅུ་གཅིག་པའི་ཚེས་བཅུ་དྲུག་ནས་ཉིན་གསུམ་ལ་༧གོང་ས་ཆེན་པོ་ཕོ་བྲང་དུ་ཕེབས་པའི་དགའ་སྟོན་མཛད། ཟླ་བ་བཅུ་གཉིས་པའི་ཚེས་བཅུ་གསུམ་ལ་སྐུ་མཚམས་གྲོལ་སྟེ། ལོ་མཇུག་དུས་གཏོར་སོགས་སྔ་རྒྱུན་བཞིན་དང༌། ལྕགས་ཁྱི་ལོར། རྔ་འཁྱམས་ཡོངས་རྫོགས་ཀྱི་འཆམས་གོས་བཞི་བཅུ་ཞེ་གསུམ་གསར་ཚེམས་དང༌། རིན་གཏེར་ཞུ་དག ། ཕུར་པའི་ཞལ་འབག་གསར་བཟོ་གནང་བའི་གསལ་རབ་གནས། ཐུགས་གསང་སྒྲུབ་ཆེན་བཅས་མཛད།
བར་འཚམས་དབང་ཆོས་འདོད་སྐོང་ དང༌། ཟླ་བ་བདུན་པའི་ཚེས་ཉེར་བརྒྱད་ནས་སྐུ་མཚམས་བཞུགས་པར། ཟླ་བ་བརྒྱད་པའི་ཚེས་ཉེར་གཅིག་ལ་ཟུར་མོང་གཏེར་སྟོན་ཨ་སྒྲུབ་འབྱོར་བས། སྔོན་དུ་འཇམ་མགོན་རིན་པོ་ཆེའི་ཞལ་ནས་ཀརྨ་པའི་སྐུ་རབས་རེ་ལ་བར་ཆད་སེལ་ཞིང་ཕྲིན་ལས་སྤེལ་བའི་གཏེར་སྟོན་ཚད་མ་རེ་ཡོང་བ་རེད། དེས་ན་སྐྱབས་མགོན་རིན་པོ་ཆེ་རང་གི་སྐུ་ཚེ་མཛད་ཕྲིན་ལ་ཕན་པའི་དུས་བབས་ཀྱི་གཏེར་སྟོན་ཚད་མ་ཞིག ། ད་སྟེ་ཟུར་མང་ནང་ཆེན་ཕྱོགས་ནས་འབྱུང་བས་དེ་ལ་སྣེ་ལེན་རྟེན་འབྲེལ་མ་འཛོལ་བར་མཛོད་ཅེས་བཀའ་ཆེམས་བཞིན། ནང་ཆེན་ཁུལ་ནས་ཡིན་པའི་གཏེར་སྟོན་ཡིན་ཟེར་ཚད་ལ་རྣམ་ཀུན་འདྲི་ཞིབ་རེ་བྱེད་གིན་ཡོད་པས། དུས་དེར་ཡང་མཚམས་ཁོངས་སུ་ཚེས་ཉེར་བཞི་ལ་ངོས་འཕྲད་གནང་བས། རང་གི་རྨི་ལམ་ཉམས་སོགས་གང་ཅིར་ད་རེས་འདི་ལེགས་པོ་ཞིག་བྱུང་བས་རྟེན་འབྲེལ་མ་འགགས་ཙམ་དུ། གཟིམ་ཆུང་མདོར་ཟབ་གཏེར་ཕུར་པའི་ཆ་ལག་ཚེ་སྒྲུབ་ཀྱི་ཆོ་ག་ཞིག་གཏོང་བཅོལ་པ་ཡིན་ཞེས་གསུངས་ཤིང༌།
ཕྱིས་སུ་བདག་རང་ཆོས་དྲེད་མགོ་འཁྲེགས་སོང་གཤིས་གཏེར་རྫུན་མང་བས་ལྷྭམ་དཔེ་ཞྭ་འགེབས་ཀྱིས་ཟུར་མང་གཏེར་སྟོན་འདི་པ་འབྲུག་རྒྱལ་སོགས་ཀྱིས་རྩི་བསྐུར་རྒྱུ་སྟོབས་ཆེ་བས། སྣེ་ལེན་གནང་བ་ཙམ་ལས་གཏེར་སྟོན་ཚད་མ་རང་ཨེ་ཡིན་སྙམས་པའི་དོགས་གནས་ལས། ཞེ་གཏིང་གི་དད་འདུན་སོགས་གཏན་ནས་སྐྱེ་མ་མྱོང་བས། སྐབས་ཤིག་རྒྱལ་དབང་རིན་པོ་ཆེའི་མདུན་འཕྲོས་མོལ་ཞིག་གི་སྐབས། ཟུར་གཏེར་འདི་ཚད་མ་ཡིན་མིན་བཀའ་འདྲི་ཞུས་པས། གོང་གི་འཇམ་མགོན་རིན་པོ་ཆེའི་བཀའ་ཆེམས་དང༌། དེ་རྗེས་ཁོང་གི་གཏེར་ཆོས་ཚེ་སྒྲུབ་དེ་ཁོ་པས་ཉམས་བཞེས་གནང་བས། དུས་མི་རིང་བར་རྟགས་སྣང་ཐོན་པ་ཞིག་འདུག་སྟབས་ཁོ་བོ་ནས་ཚད་མར་བཟུང་བ་ཡིན་མོད། འོན་ཀྱང་ད་ཕྱིན་ཁྱེད་རང་གིས་ཀྱང་འདི་ཡི་མཚམས་སྒྲུབས་ཤིག་གྱིས་དང༌། དངོས་ཉམས་རྨི་ལམ་གྱི་འགྲུབ་རྟགས་ཡིད་ཆེས་སྐྱེ་བ་གཞན་ལ་ཡིན་མིན་དྲི་བརྩད་མི་དགོས་པ་ཞིག་འདུག་ཅེས་ཕེབས་པས།
དེ་ཕྱིན་གུས་རྨོངས་ནས་ཀྱང་དག་སྣང་ཅི་སྐྱེ་བྱེད་པ་ལས་ལོག་ལྟ་བྱེད་ཕོད་མ་མྱོང༌། ཚེས་ཉེར་དྲུག་ནས་ཚེ་གསང་གསུངས། བར་དེར་འཛི་སྒར་རིན་པོ་ཆེ་དཔོན་སློབ་དང་མཇལ་འཕྲད། སྐྱེས་རབས་ཞལ་ཐང་གསར་བཞེངས་གོང་ཤམ་བཟོས། རྒྱལ་ཚབ་རིན་པོ་ཆེ་སོགས་ལ་མི་ཏྲ་བརྒྱ་རྩ་གཙོས་དབང་ཆོས་གནང༌། ལོ་མཇུག་དུས་གཏོར་འཆམས་སོགས་གང་ལེགས་དང༌། མགོན་པོའི་སྦྱིན་སྲེག་ལ་ཕེབས་པའི་མེ་རྒྱ་སྨུག་མཐོང་མ་མྱོང་བ་ཞིག་འབར་བས་ཀུན་ཀྱང་ངོ་མཚར་སྐྱེས་པར་གྱུར། ལྕགས་ཕག་ལོར་ཕྱོགས་ཀྱི་དད་འདུས་རྣམས་ལ་དབང་ལུང་ཟབ་ཁྲིད་མོས་པ་བཞིན་སྩལ་སྐྱོང་དང༌། ཨ་མདོ་འཇམ་དབྱངས་བཞད་པ་རིན་པོ་ཆེ་དཔོན་སློབ་ཧྲག་བསྡུས་དྲུག་ཅུ་སྐོར་ཞལ་མཇལ་དུ་ཕེབས། རྒྱལ་དབང་རིན་པོ་ཆེ་ལ་མི་ཕྱེད་པའི་དད་པ་བརྟན་པོར་མཛད།
གོས་སྐུ་མཐོང་གྲོལ་ཆེན་མོའི་མཇལ་ཁ་གནང༌། ཟླ་བ་དྲུག་པའི་ནང་ཡངས་ཅན་དགོན་དུ་ཕེབས་ཏེ་ཞིང་སྐྱོང་རྟེན་མདོས་བཅའ་སྒྲུབ་དང༌། ཕྱོགས་དེའི་རེ་སྐོང་ཕན་བདེའི་བཙས་རྣམས་སྒྲུབ། གངས་དཀར་ཤ་མེད་ཀྱིས་དམ་ཚིག་གི་རྡོ་རྗེ་ཁྱད་པར་ཅན་དངོས་སུ་ཕུལ། མཚུར་མདོར་ཕོ་བྲང་ཉམས་གསོ་དང༌། གཞུང་གི་བསྟན་རིམ་རཏ་ཕུར་སྒྲུབ་ཆེན་སྨད་ལས་སྦྲེལ་མ་དང༌། ལོ་མཇུག་སྐུ་མཚམས་ཐུགས་དམ་དགུ་གཏོར་སོགས་སྔ་རྒྱུན་བཞིན་གནང༌། ཆུ་བྱི་ལོ་སར་ནས་གཞན་དོན་འཆད་རྩམས། བླ་བྲང་གི་གཟིགས་སྐྱོང༌། ཐུགས་དམ་ཉམས་བཞེས་བར་མེད་ དང༌།
ལྷག་པར་ཟླ་བ་དྲུག་པའི་ཚེས་བཅུ་གཉིས་ལ་ལྷ་ཆེན་སྐུ་ཧྲིལ་པོ། གུ་རུ་ཚེ་དཔག་སོགས་ལ་གསེར་ཞལ། ཉེར་སྲས་བརྒྱད་ཆོག་འབྲེལ་བའི་སྟོང་མཆོད། ལྷ་ཁང་ཁག་ལ་བརྒྱ་མཆོད་སྙན་ཤལ་བཅས་གངས་ཅན་བདེ་བའི་གསོལ་སྨོན་ནན་ཏན་དང༌། སྤྲང་སྟོན་སྤམ་མཐོ་དགེ་རྩར་འགྱུར་ངེས་གནང༌། ཟླ་བ་དགུ་པའི་ཚེས་བཅུ་དྲུག་ལ་འཇམ་མགོན་བླ་མའི་ཕྱག་མཛོད་ཚེ་རིང་དོན་གྲུབ་དཔོན་གཡོག་འབྱོར། འཇམ་མགོན་རིན་པོ་ཆེའི་ཟབ་གཏེར་གནམ་ལྕགས་རྡོ་རྗེ་རྩེ་ལྔ་ཁྱད་འཕགས། འཇམ་མགོན་རྣམ་གཉིས་མཆོག་གླིང་ལྷན་རྒྱས་ཀྱིས་སིང་དུ་གཡུ་མཚོ་ནས་བཞེས་པའི་གཏེར་གསེར་ཕག་མོའི་རང་བྱོན་ངོ་མཚར་ཅན་བཅས་ཕྱག་ཏུ་ཕུལ་བས། སྔ་ནུབ་རྟེན་འབྲེལ་ལ་ཟབ་གནད་ཀྱི་རྨི་ལྟས་ཀྱང་བྱུང་བས་ཐུགས་དགྱེས་ཚོར་གནང༌། ཟླ་བ་བཅུ་པའི་ནང་དམ་སྲི་ལངས་པའི་ལྟས་གཟིགས་པས་ཞབས་འཕར་ཕུར་ཟློག་དམ་སྲི་མནན་པ་བཅས་དང༌།
ལོ་མཇུག་དུས་གཏོང་ལ་མ་ཐུག་བར་སྐུ་མཚམས་དང༌། དགུ་ཆེན་སྔར་རྒྱུན་བཞིན་ལེགས་ལམ་དུ་གྱུར། ཟླ་བ་བཅུ་གཉིས་པའི་ཚེས་བཅུ་དྲུག་ལ་གངས་ཅན་མགོན་པོ་རྒྱ་གར་ནས་ཆིབས་བསྒྱུར་གྱིས་ཕོ་བྲང་ཆེན་པོར་ཞབས་འཁོད། ཆུ་གླང་ཟླ་བ་དང་པོའི་ཚེས་བཅུ་ནས་སྐུ་མཚམས་ཀྱིས་བཞུགས་པའི་ཚེས་བཅོ་ལྔར་དུས་མིན་འཆི་ཟློག་གི་གསོལ་སྨོན་དགོངས་ཀློང་ནས་རྡོལ་བཞིན་གནང༌། ཟླ་བ་གཉིས་པའི་ཚེས་ཉེར་བཞི་སྐུ་མཚམས་གཞེངས་ཏེ། འདོད་སྐོང་ཕྱག་ལས་རྩག་རྩིག་རིགས་གྲུབ་པ་དང༌། ཚེས་ཉེར་དགུ་ལྷ་གདན་དུ་ཕེབས། ཟླ་བ་གསུམ་པའི་ཚེས་བཞི་ནོར་གླིང་དུ་གོང་ས་ཆེན་པོའི་ཞབས་པད་དུ་བཅར་མཇལ་ཐོན་སྦྲག་མ་ཞུས། ཇོ་ཁང་དུ་སྟོང་མཆོད་གཙོས་ལྷ་རྟེན་ཁག་ལ་མཆོད་འབུལ་དང༌། དད་འདུས་རྣམས་ལ་སྣེ་ལེན་བཅས་གནང་སྟེ་གང་མྱུར་མཚུར་གདན་དུ་ཕེབས།
ཐུགས་གསང་མྱོང་གྲོལ་སྒྲུབ་ཆེན་དང༌། ཚེས་བཅུ་ཆེན་མོར་ཞབས་འཆམས་སོགས་ལེགས་ལམ་མཛད། ཟླ་བ་ལྔ་པའི་ཚེས་བཅུ་དྲུག་ནས་རིན་ཆེན་གཏེར་མཛོད་ཆེན་མོའི་སྨིན་བྱེད་གནང་སྟེ། ཟླ་བ་བདུན་པའི་ཚེས་བཅུ་ལ་མཐའ་རྟེན་མངའ་དབང༌། ཚེ་དབང་བཅས་གྲུབ་པར་མཛད། ཟླ་བ་བཅུ་པའི་ཚེས་དགུ་ལ་མཁའ་འགྲོ་དགྱེས་བྱེད་ཀྱི་རྟེན་འབྲེལ་ཞིག་བརྩམ་པས་དོན་ཆེན་སྲུབ་ན་ལེགས་ཚོགས་ཀྱི་གཟིགས་ཉམས་བྱུང་འདུག་པ། བསོད་ནམས་དབང་གིས་ཕྱག་ལེན་དུ་ཐེབ་པ་མ་གྱུར་རུང༌། ཐུགས་དམ་བཅད་རྒྱའི་ཁོངས་སུ་བཞུགས། གནས་སྐབས་དེ་ནས་དམ་གྲིབ་དབང་གིས་འཚུབས་གེགས་ཀྱི་རྣམ་པར་བྱུང་ཞིང༌། རྒྱལ་ཟླ་བཤོལ་བ་ཕྱི་མའི་ཚེས་ཉི་ཤུ་ནས་ཞབས་རིམ་རྟེན་འབྲེལ་ལ་ཉམས་གསོས་སུ།
མཁའ་འགྲོ་གསང་བ་ཀུན་འདུས་ཀྱི་སྐོང་ཆོག་མཛད། ཚེས་ཉེར་དགུ་འཆམ་གཟིགས་པས། འཚོགས་དང་ཞབས་འཆམས་ལ་ཕེབས་མ་གྲུབ། དེ་སྐབས་ཞལ་ནས། མཁའ་འགྲོ་ཁྲོས་པའི་རྒྱང་ལྟས་དང༌།། རྡོ་རྗེ་གཡུ་ཡིས་ལག་སྐྱོར་ནས།། ཆུ་ཆུང་ཞིག་ལས་བསྒྲལ་ནས་སླར།། ཆབས་པའི་ཉམས་འགྱུར་སྟོན་པ་མཐོང༌།། ཞེས་གསུངས། ཤིང་སྟག་ཟླ་བ་དང་པོའི་ཚེས་བཅུ་བདུན་ལ་ཐུགས་ཉམས་སུ་དཔའ་བོ་མཁའ་འགྲོའི་འདུ་བ་བསམ་གྱིས་མི་ཁྱབ་པའི་ཚུལ་གཟིགས་ཤིང༌།
སྙན་ལམ་ དུའང༌། ཀྲི་ན་པི་པ་ཏོ་བྷུན་ཌ། ། བི་ཨུ་ན་སི་ཙ་མུན་ཏ། ། དུར་དུམ་ཀུནྟུ་ཊི་ཨོ་ཡི། ། སུ་ཁཾ་གྷི་ཤོ་ན་མོན་ཊ། ། སིནྟུ་ཀུ་མ་ལ་ཕུ་ལ་ཤེ། ། ཏེ་ན་བྷུ་ཛ་ཛོ་ཎར་ཀུཾ། ། ཨེ་ཊ་ཛི་ཎ་རོ་ཥདུཾ། ། ཞེས་མཁའ་འགྲོའི་བརྡའི་གླུ་དེ་གསན་པའི་རྗེས་ཐོག་ཏུ། སླར་ཡང་ཨོ་རྒྱན་དང་ཕྲ་མེན་མའི་སྐད་འདྲེས་པའི་བརྡའ་ཚིགས་སྐབས་རེའི་ནང་དུ་བོད་སྐད་རྐང་པ་གསུམ་རེ་གསན་རྒྱུ་ཡོད་པའི་ཐུགས་ཉམས་ཤར་བ་ཕྱག་བྲིས་སུ་གཏབ་པ་ནི།
སྙིགས་དུས་པདྨའི་ཕོ་ཉར་མངགས་པའི།། སྐྱེས་བུའི་འགྲོ་དོན་རྟེན་འབྲེལ་མཐའ་མར།། བབ་པའི་དབང་གིས་བར་ཆད་མང་པོ།། དེ་སླད་ཌཱ་ཀིའི་ཚོགས་པ་ངེད་ཚོ།། མི་མོའི་ལུས་ལ་ཞུགས་པའི་རེག་བྱས།། རྩ་ཐིག་རླུང་གི་སྐྱོན་རྣམས་སེལ་ཞིང༌།། སྐལ་མེད་ཁྱེད་ཀྱིས་མཁའ་འགྲོའི་དཀྱིལ་འཁོར།། ཀུན་ཏུ་རྒྱུ་ཡི་ཚོགས་ཀྱི་སྟོན་མོས།། མགུ་བྱའི་གཡར་དམ་བླངས་པ་དྲན་ནམ།། དམ་བཅས་ཤེས་བཞིན་ཚིག་པར་བྱེད་པའི།།
བྱིས་པ་རེ་བླུན་ཕྱི་ཡི་བཤགས་པས།། ནང་གི་རྟེན་འབྱུང་སོར་ཆུད་མི་འགྱུར།། ཞེས་འདུག་པ་དང་ཆབས་ཅིག་ཀ་དག་དབྱིངས་སུ་སོགས་ཀྱི་སྐྱོ་གླུའང་མཛད། འདི་ནུབ་ཕྱི་དབུགས་ནང་དབུགས་ཆད་པ་ཐེང་བདུན་ཙམ་བྱུང༌། ཧ་ཧ། པཀྴིའི་གྲུབ་རྟགས་མིན་ཀྱང༌། མ་ཡེངས་རང་ངོར་བཞག་པའི་དྲིན་གྱིས་མ་སྨད་རྣམས་རེ་ཞིག་དྭ་ཡུགས་གསུམ་ལུས་ཙམ་བྱུང༌། ཞེས་གསུངས་ཤིང༌། ཟླ་བ་གཉིས་པའི་ཚེས་ཉེར་བརྒྱད་ནས་ཐུགས་གསང་སྒྲུབ་ཆེན་ལ་ཕེབས་པའི་ཉམས་སྣང་དུ། དབྱིངས་ལས་བཀའ་འདས་བུ་ཁྱོད་འཇིག་རྟེན་ཁམས་འདིར་ཡུན་དུ་མི་བཞག་ཅེས་ཟེར་ཞིང༌།
ཞག་བརྒྱ་དང་ལྔ་བཅུ་ཙམ་ལས་མི་བཞུགས་པའི་ཐུགས་ཉམས་ཤར་བས། ཞབས་བརྟན་ཚོགས་འབུམ་བསྐུལ་འབུམ་སོགས་སྒྲུབས་མཁའ་འགྲོའི་འཁུ་ལྡོག་གི་རྐྱེན་གྱིས་གློ་བུར་ཟླ་བ་བཞི་པའི་ཚེས་ཉེར་བཞིར་གདུང་སྲས་རྗེ་བཙུན་ཆོས་དབྱིངས་སྒྲོལ་མ་ཞི་དབྱིངས་སུ་གཞོལ་པས། ཕྱི་ནང་གི་རྟགས་མཚན་ཁྱད་པར་ཅན་བྱུང་ཞིང༌། དགོངས་རྫོགས་རླབས་པོ་ཆེ་མཛད། འདི་སྐབས་མི་ལས་འདས་པའི་རྟེན་འབྲེལ་གྱི་མཛད་སྒོ་མཁའ་འགྲོའི་བརྡའ་རུ་གཟིགས་ནའང༌། ཇི་བཞིན་སྐབས་སུ་ཁེལ་བ་མ་བྱུང་ཞིང༌། སྔ་མར་འབྲུག་པའི་ལོ་སར་འབུལ་མའི་གདོངས། རྨིས་ལྟས་སུ་ཤར་རིགས་ཟུར་གཏེར་མདུན། ལོ་ཟླར་མ་ངེས་པའི་གྲངས་སུམ་ཅུ་ལ་ཁམས་འཚོ་བའི་བརྡའ་སྟོན་དང༌། འཕར་རྩ་ཡང་རྩ་སྡོད་ལྟ་བུ་རྒྱུན་རིང་སོང་བས་དེ་ལ་སྐྱོན་ཡོད་མེད་དོགས་གཅོད་བཀའ་འདྲི་ཕེབས་ལེན་ལ།
རྩ་གསུམ་ཚོགས་སྐོང་སྟོང་ཕྲག་དང་འབྲེལ་བས་བླ་མ་མཁའ་འགྲོར་གསོལ་འདེབས་ཕུར་ཚུགས་སུ་བགྱིས་པའི་ཐོ་རེངས་ཤིག་ཏུ་ཉམས་མི་འདྲེས་པའི་སྣང་ལམ་དུ། བུད་མེད་མང་པོའི་ཚོགས་ཀྱིས་གླུ་ལེན་པའི་སྐད་ལ། རྟེན་འབྱུང་རབ་འབྲིང་ཐ་མ་ཡི་ངང་ཚུལ།། ལོ་དང་ཕྱེད་དང་ཟླ་བ་ཡི་གྲངས་ཅན།། སྣང་ངོར་ངེས་འགྲོ་གནས་ཚུལ་གྱི་གཤིས་ལ།། སྐྱེ་དང་འཆི་བའི་རང་བཞིན་ནི་མ་མཐོང༌།། ཁྱེད་རྣམས་མཐོང་ན་དམ་སྐོང་ལ་བསྒྲིམས་ཤིང༌།། པདྨའི་བཅུད་ཀྱི་བདུད་རྩི་ཡི་རོ་ལ།། ཕྱོགས་མེད་རོལ་པའི་སྒྱུ་རྩལ་ལ་སྦྱངས་ན།། ཅུང་ཟད་ཨོ་ཊི་བྷུ་ཁ་ཎི་པ་ན།།
ཙུ་ཏ་བྷི་ནོ་ཏྲི་དུ་ན་ཨ་ཛོ་ཛོ། ། ཨ་ལ་ལ་ཀཱུྃ་སིནྡྷུ།། ཞེས་ཐོས། དེའི་འཕྲོས་གླུ་ལེན་བཞིན་རྒྱང་རིང་དུ་རིང་དུ་སོང་ནས་མ་ཐོས་ཤིང༌། མི་ཉམས་འདི་ལས་སད་མ་ཐག་ཚིགས་བཅད་འདི་དག་ཡིད་ལ་འདུག་པས་ཡི་གེར་བཏབ་སྟེ་ཕུལ་བ་ལགས་ཤིང༌། དེ་ལ་རང་གིས་རྨོངས་དཔྱད་པ་གྱིས་ན་རྟེན་འབྲེལ་རབ་ལ་ལོ་སུམ་བཅུ་སོ་གསུམ། འབྲིང་ལ་ཕྱེད་ལོ་སུམ་ཅུ་སོ་གསུམ། ཐ་མར་ཟླ་བ་སུམ་ཅུ་སོ་གསུམ་ཨེ་ཡིན་བསམ་པ་དང༌། ཞབས་རིམ་དམ་ཚིག་སྐོང་བའི་ཆོག་སོགས་དང༌། གཞོན་ནུ་མའི་སྟོན་མོ་དང༌།
རིགས་ལྡན་མའི་བཅུད་ལེན་ཕྱོགས་མེད་བརྟེན་གནང་དགོས་རྒྱུའི་དོན་འདྲ་ཞིང༌། སྔགས་ཚིག་འདི་དག་གི་དོན་མི་གོ་འདུག་པས་ཞེས་སོགས་གཞན་ཡང་གནད་དོན་མང་ཙམ་གྱི་འཕྲོས་སུ། ཕྱག་རྩར་སྐྱོན་ཞུགས་པ་སྤྱིར་སྐུ་འཚུབས་ལ་ལོས་ལྟ་ཡང༌། ད་ལམ་གཟུངས་མ་རྣམ་གཉིས་དང༌། སྲས་མོ་རྣམས་ལ་ཅུང་འཚུབས་འདྲ་ཞེས་མཁའ་འགྲོའི་བརྡའ་ལུང་བཅས་ཕུལ་བ། ཐུགས་ཉམས་དང་ཤིན་ཏུ་མཐུན་ཅིང་སྲས་མོའི་དོན་མངོན་གྱུར་དུ་ཟིན་པ་བཅས། དེ་ཕྱིན་གཏེར་སྟོན་པར་ཡང་ཡིད་ཆེས་བློ་བརྟན་ཁེལ་བ་ཞིག་བྱུང་ཞེས་གསུངས་པ་དང༌། ཡང་ཞལ་ནས། ཟླ་བ་ལྔ་པའི་ཚེས་ཉེར་བཞིར་ནམ་སྨད་ཤར་ལྷོའི་བར་སྣང་ནས་སྐྱ་རེང་ལྟ་བུ་ཞིག་ཤར་བའི་སྣེ་རྒྱང་རིང་པོ་འདྲ་བ་ནས་ཚུར་ཨ་རིགས་ཀྱི་མི་རྒན་ཤ་སྐེམ་པ། གདོང་ཉག་ཅིང་སྣ་མཐོ་བ།
མདོག་སྨུག་པོ། འབྲུམ་ཆག་ཆེན་པོ་ཡོད་པ། མགོ་ལ་ཚར་ཞྭ་དང༌།

གོས་ཀྱང་སྐྱ་སློག་གྱོན་པ་ཤིང་གི་མལ་ཁྲི་སྐྱ་བོ་གྲུ་བཞིའི་ནང་སྐྱིལ་ཀྲུང་གིས་སྡོད་ཕ་ཞིག་ལིང་ལིང་གིས་ལྡིང་བཞིན་འོང་ནས་ཁོ་བོའི་མདུན་དུ་མར་བབ་བྱུང་བར། ཁྱོད་སུ་ཡིན་བྱས་པས་དེ་ན་རེ། བདག་ནི་རྒྱལ་པོ་ཤིང་བྱ་ཅན་ཡིན་ཟེར། འོ་ན་ཁྱེད་ཆོས་འཁོར་སྐྱོང་བའི་སྲུང་མ་ཡིན་པས་དེང་སང་གཏོར་མ་བསྔོ་མཁན་ཇི་ཙམ་ཡོད། ངེད་ཀྱིས་གཏོར་མ་བསངས་གསུར་བསྔོས་པ་རྣམས་ཁྱེད་ལ་ཐོབ་ཀྱི་འདུག་གམ་བྱས་པས། དེ་ན་རེ། སྔོན་ཚེ་རིག་འཛིན་གནམ་གྱི་སྐར་མས།། འདོད་རྒུ་འབྱོར་པའི་བརྔན་པ།། ལོངས་སུ་སྤྱོད་པར་མི་ཁམས།། ད་ལྟ་གངས་ཅན་འདི་ན།། ལྷོ་མོན་འབྲུག་གི་ཕྱོགས་སུ།།
བན་གྱི་གཏེར་སྟོན་བླ་མ་གཅིག་དང༌།། འདི་ན་ཁྱེད་རང་མ་གཏོགས།། ངེད་ཅག་འབྱུང་པོའི་སྡེ་ལ།། གཏོར་གསུར་ཐོབ་པར་བསྔོ་མཁན།། གཞན་པ་སུ་ཡང་མི་གདའ།། ཟེར་བར་དེ་ལྟ་བུ་ངེད་ནས་བསྔོས་པ་བཞིན་ཁྱེད་རྣམས་ཀྱིས་ཐོབ་ན། ཁོ་བོས་གཉེར་དུ་གཏད། ཕྲིན་ལས་བཅོལ་པ་ཐམས་ཅད་ཁྱེད་ནས་སྒྲུབ་ཀྱིན་ལོས་ཡོད་བྱས་པར། ཁོ་ན་རེ། ཁྱོད་རང་བྱང་ཆུབ་སེམས་དཔའི།།
ཐུགས་ལ་གཏད་པ་མི་འདུག། དོན་ཆུང་གལ་མེད་འགའ་ལ།། ངེད་ཚོ་གནད་ནས་གཟིར་ཞིང༌།། དོན་ཆེན་བརྣག་པའི་ལས་རྣམས།། ཡལ་བར་དོར་ནས་མི་བསྐུལ།། མདོ་མེད་མཛད་པར་ཡ་ཆ།། བཀའ་བཞིན་བྱེད་པ་ལགས་ཏེ།། སེམས་ལ་འབབས་པ་རང་མི་འདུག། ཟེར་ཞིང་ཁོ་སྔར་ལྟར་བར་སྣང་ལ་ལྡིང་ནས་བྱང་ཤར་ངོས་སུ་ཕར་ལིང་ལིང་བྱེད་ཅིང་སོང་བའི་ཤུལ་དུ། དུ་བ་ལྟ་བུ་སྔོ་སྐྱ་ལམ་ལམ་ཞིག་གིས་ནམ་མཁའ་ཁེངས་སྣང་ཤར་བའི་སྐབས་གཉིད་ཕལ་ཆེར་སད་པའི་ཉམས་སྣང་ལ།
གོང་གི་གཏེར་སྟོན་དེ་ཟུར་མང་གཏེར་སྟོན་བླ་མ་འབྲུག་ཕྱོགས་བཞུགས་ཡོད་པས་དེ་ཡིན་པར་འདུག ། གཏོར་མ་ཐོབ་པར་བསྔོ་མཁན་ངེད་གཉིས་ལས་མེད་པར་ག་ལ་སྲིད་ཀྱང༌། ལྷ་འདྲེས་ངོ་བསྟོད་ཆེས་པས་ཁྱད་མཚར། ངེད་ཀྱིས་དོན་ཕྲ་མོ་ལ་ནན་གྱིས་གཟིར་ཟེར་བ་ནི་སྦྱིན་བདག་གི་རྐྱེན་བཟློག་འདྲ་བགྱིས་པས་དེ་ཡིན་པར་འདུག ། གལ་ཆེན་ལ་ཡལ་བར་དོར་ནས་མི་བསྐུལ་བར་འདུག་ཟེར་བ་ནི། དམ་ལོག་དང༌། བསྟན་དོན་ཡིན་རྒྱུ་བའི་རང་དོན་གལ་ཆེའི་རིགས་ལ་མ་རྦད་པར་བྱང་ཆུབ་སེམས་ལ་བློ་སྦྱོང་བའི་ཁུལ་བྱས་པ་དེ་ལ་ཟེར་བ་ཡིན་པར་འདུག་སྙམས་པ་ཞིག་ཤར་བའི་སྐབས་ཉམས་དེ་སད་པ་དང་ནམ་ལངས་འདུག ། ཅེས་དང༌། བར་དེར་དད་འདུས་རྣམས་ཀྱི་མོས་པ་དང་འཚམས་པའི་དབང་ཁྲིད་ལུང་སོགས་ཆོས་སྦྱིན་བར་མེད་དུ་སྩལ་བའི་ནུབ་གཅིག ། ཡེ་ཤེས་མཚོ་རྒྱལ་ཡིན་རྒྱུའི་བོད་ཆས་ཅན་གྱི་མཛེས་མ་ཞིག་གིས་ཁུས་ནས་དབྱུང་བའི་གྲོགས་དག་སྩལ་ཞིང༌།
བརྡ་སྣང་ཁྱད་པར་བ་བཅས། འདི་ནི་འཇིག་རྟེན་དམ་ཚིག་མཁའ་འགྲོ།། ལྡོག་པའི་རྣམ་འགྱུར་བརྡའ་རུ་ཤར་རོ།། འདི་ལས་དངོས་གྲུབ་ཐོབ་པའི་སྐལ་པ།། ད་ནི་སྟོང་པས་བརྟེན་པར་མི་རུང༌།། ཞེས་སོགས་ཁ་ཡར་སྩལ་བའི་ཐུགས་ཉམས་དང༌། ལྷོ་འབྲུག་ཕྱོགས་སུ་སྦས་ཡུལ་ཨ་རྒྱ་གནས་ཞེས་པ་སྔར་རྗེ་བརྒྱད་པའི་དུས་སྒྲུབ་སྡེ་ཕྱག་འདེབས་མཛད་ཤུལ་བུ་ལེ་བླ་མ་ནས་ཉམས་གསོ་བྱས་ཡོད་པས་དགོན་གནས་མགོ་འཛིན། བྱིན་རླབས་རྟེན་ཡེ་ཤེས་སེམས་དཔའ་དང༌། དགོན་པར་མིང་བཅས་སྩལ་གནང་ཞུས་པ་དེ་བཞིན་ཞལ་བཞེས་བྱིན་རྟེན། ཡེ་ཤེས་སེམས་དཔའི་རྟེན་སོགས་མོས་འདོད་ལྟར་དང༌།
དགོན་པའི་མིང་ལ་ཀརྨ་ངེས་དོན་བསྟན་པ་དར་རྒྱས་ཕུན་ཚོགས་བསམ་གཏན་བདེ་ཆེན་གླིང་གི་སྡེ། ཞེས་གནང༌། ཟླ་བ་དྲུག་པའི་ཚེས་དྲུག་ལ་རྗེ་བཙུན་གཤེགས་མ་དེ་ཉིད་ཀྱིས་སྐྱེས་ཡུམ་སྐལ་བཟང་དཔལ་སྒྲོན་ཐུགས་གཡེངས་ཆེན་པོས་ཇི་གྱུར་ཡང་ཡང་གསོལ་བ་བཏབ་པ་ན། ཨེ་མ། ཤིན་ཏུ་སྟོབས་ཆེན་ཡེ་ཤེས་ཀྱི་སྣང་ཆ། ། གཞོན་ནུའི་ལང་ཚོ་འཛིན་པ་ཡི་བུ་མོ། ། སྒྱུ་མ་ལྟ་བུའི་སྣང་ཚུལ་དུ་ཤར་གྱི། ། དོན་ལ་མ་གྲུབ་བདེན་ཞེན་གྱིས་མ་ འཆིངས། ། འབྱུང་བ་ཆུ་ཡི་རྒྱ་མཚོ་ཡི་ཀློང་ནས། ། རྟེན་འབྱུང་དབང་གིས་ཆུ་བུར་ཞིག་ཤར་མོད། །
ཆུ་དང་ཆུ་བུར་ཐ་དད་དུ་མེད་པར། ། ཆུ་དང་རོ་གཅིག་དཔེ་དོན་ལ་སྦྱོར་འཚལ། ། སྣང་ཚུལ་ཙམ་དུ་རིགས་བཟང་གི་བུ་མོའི། ། སྒྱུ་མ་ཞིག་པའི་རྗེས་ཐོབ་ཀྱི་གནས་སྐབས། ། མ་དག་འཁྲུལ་པའི་སྣང་བ་འདི་ཟད་དེ། ། དག་པ་རབ་འབྱམས་དཔའ་བོ་དང་མཁའ་འགྲོས། ། མདུན་ནས་བསུ་ཞིང་དགའ་ལྡན་གྱི་ལྷ་ཡི། ། མཆོད་པ་དང་བཅས་རིག་འཛིན་གྱི་ཞིང་ཁམས། ། ནུབ་ཕྱོགས་པདྨོ་བཀོད་པ་རུ་གཤེགས་ནས། ། སྟོན་པ་པདྨོ་འོད་སྣང་གི་མཐའ་ཡས། །
ཐུགས་ཀའི་ཀློང་དུ་ཐིམ་པ་ཡི་མོད་ལ། ། རང་རིག་ཡེ་ཤེས་སངས་རྒྱས་ཀྱི་ཆོས་སྐུར། ། ཆུ་ལ་ཆུ་བཞིན་དབྱེར་མེད་དུ་འདྲེས་ནས། ། བླ་མེད་བྱང་ཆུབ་ཐོབ་པར་ནི་ངེས་སོ། ། དོན་དམ་གཉུག་མའི་གནས་ཚུལ་གྱི་གཤིས་ལ། ། དག་པའི་ཞིང་དང་སངས་རྒྱས་ཀྱི་བཀོད་པ། ། གཞན་དུ་མ་འཛིན་སྤྲ་འཆལ་གྱི་ཕ་རྒན། ། དོན་གྲུབ་རྡོ་རྗེའི་རང་རིག་གི་ཀློང་དུ། ། བུ་མོ་ཐིམ་པར་སྡུག་བསྔལ་གྱིས་ཅི་བྱ། ། ཕ་ཡི་དགོངས་པ་ཟག་མེད་ཀྱི་དབྱིངས་ལ། །
སྟོན་པ་པདྨོ་མཐའ་ཡས་དེ་བཞུགས་ཀྱི། ། ཉེ་རིང་བློ་ཡི་ངལ་བ་ནི་མ་ དགོས། ། ལས་སྨོན་གྱིས་སྦྲེལ་སྐལ་བཟང་གི་གཟུང་མ། ། རྨི་ལམ་ལས་ཀྱང་རྨི་ལམ་དུ་གྱུར་པའི། ། བདེན་མེད་སྒྱུ་མའི་འཁྲུལ་རྗེས་སུ་མ་འབྲང༌། ། ཡེ་ཤེས་སྒྱུ་མའི་རོལ་མོ་འདིར་གཟིགས་ནས། ། གཉིས་མེད་སྤྲོས་བྲལ་བདེ་ཆེན་གྱི་གོ་འཕང༌། ། ཁྲོབ་པར་བཟང་མོ་སྤྲོ་བ་ནི་སྐྱེད་ཅིང༌། ། བྱར་མེད་ཆོས་སྐུའི་རང་ཞལ་འདི་མཇལ་ནས། ། ཁྱེད་ཀྱང་གཏན་བདེ་སངས་རྒྱས་ཀྱི་གོ་འཕང༌། །
དལ་རྟེན་འདི་ལ་ཐོབ་པ་ཞིག་མཛོད་ཅིག ། དེ་སྐད་གཏད་མེད་སྤྲ་འཆལ་གྱི་ཕ་རྒན། ། སྨྱོ་བའི་རྫུན་རིས་བདེན་པ་ཡང་སྲིད་ཀྱི། ། མཛེས་མའི་སྙིང་གི་བཅུད་ཕུར་དུ་བསྟེན་ཕྱིར། ། གང་ཤར་ཡི་གེའི་ཕྲེང་བ་རུ་ཐལ་ལོ།། ཞེས་པའང་ཨ་མའི་འདོད་པ་སྐོང་སླད་གང་ཤར་གྱི་རི་མོ་མི་འདེབས་དཀའ་མེད་གྱུར་པས་མཁའ་འགྲོའི་ཚོགས་རྣམས་བཟོད་པར་མཛོད་ཅིག ། གུཧྱ། ཞེས་གསུངས་ཤིང་གནང༌། བར་ལམ་རྣམས་སུ་ཕྱག་ཆེན་རྒྱ་གཞུང་རྗེ་དགུ་པའི་བཀའ་འབུམ་སོགས་འཆད་སྤེལ་བརྒྱུད་མར་སྩལ་བ་དང༌། ཚེ་གསང་ལྗགས་བསྙེན་བཅས་མཛད།
ལྷོ་འབྲུག་ནས་སྐྱབས་མགོན་རིན་པོ་ཆེའི་ཞབས་བརྟན་སྒྲུབ་རྟེན་དངུལ་རྡིལ་བཅུ་བཞི་ཕུལ་བས། རྡོར་སེམས་ཚོགས་དང༌། དྲི་མེད་བཤགས་རྒྱུད་འབུམ་ཐེར། ཡིག་བརྒྱ་འབུམ་ཐེར་དགུང་གྲངས། མཁའ་འགྲོའི་ཚོགས་སྐོང་མེ་མཆོད་རྣམས་ཤིན་ཏུ་གྲངས་མང༌། རྡོར་སེམས་སྟོང་སྐུ་སོགས་བསྒྲུབས། ཡང་ཚེས་ཉི་ཤུ་ནུབ་མོ་ཐོ་རེངས་ཁར་ཉམས་རྨིས་འདྲེས་མར། སྔགས་སྲུང་མ་ཡིན་རྒྱུ་བའི་རྩིས་བྱེད་པ་གསང་གྲོགས་གཞོན་པ་བདེ་ལྡན་མ་ལྟ་བུ་ཞིག་ནས། ད་རེས་རྡོ་རྗེ་གཡུ་སྒྲོན་མར། མཉམ་སྦྱོར་གསང་བའི་པཱུ་ཛ་ཡི། །
དགའ་སྟོན་ཆེན་པོའི་འདུ་བ་ལ། ། ཅིས་ཀྱང་རོལ་ཅིག་སོགས་ཞུས་པའི་མུར་ཉམས་དེ་སད་པས་ཚིག་མཇུག་མ་གསལ་ཞེས་གསུངས། ཡང་ཚེས་ཉེར་གཉིས་ཉིན་ཚེ་གསང་དངོས་གྲུབ་བླངས་པའི་ནུབ་མོར། རྨི་ལམ་དུ་ཆུ་བོ་རྒྱས་པ་དང༌། ནེའུ་སེང་བཀྲ་བ་སོགས་ལེགས་ལྟས་དང༌། བུད་མེད་རྒན་མོ་ཞིག་ནས་འདི་སྐོར་གྱི་ཆུ་འདི་ལ་བ་ཚྭ་འདུག་པས་གཏན་ནས་བཏུང་མི་ཉན། ལྷོ་ཕྱོགས་ཀྱི་ཆུ་ཀླུང་ཆེན་པོའི་དཀྱིལ་དེ་ན་ཆུ་བ་ཚྭ་མེད་པ་གཅིག་འདུག་པ་དེ་བཏུང་རུང་ཙམ་ཟེར་བའི་བརྡའ་ཞིག་སྨྲས་བྱུང་བའི་དོན་ཇི་བཞིན་མ་ཤེས་ཀྱང༌། དམ་གྲིབ་ཡོད་པའི་ལུང་པར་མ་སྡོད་ཅེས་པའི་བརྡའ་ཡིན་ནམ་སྙམ་ཞེས་གསུངས། ཟླ་བ་དེའི་ཚེས་ཉེར་བཞི་སྤེན་པ་སྣར་མའི་འགྲུབ་སྦྱོར་ལ་སྐུ་མཚམས་ཀྱིས་ནམ་མཁའི་རྡོ་རྗེའི་གཏེར་གསར་རྡོ་རྗེ་ཕུར་པའི་ཆ་ལག་ཚེ་སྒྲུབ་འཆི་མེད་སྲོག་ཏིག་གི་ལྗགས་བསྙེན་གནང་བའི་ཟླ་བ་བདུན་པའི་ཚེས་གཉིས་ནུབ་རྨིས་ལྟས་འཚུབས་པ་དང༌། ཁྱད་པར་རིགས་སྲས་གསུམ་ལས་གཅིག་ཙམ་ཞིག་བཞུགས་རྒྱུ་རེད་ཨེ་ཡོང༌།
དེ་མིན་གནས་སྐབས་ཞིང་གཞན་དུ་འགྲོ་རྒྱུ་རེད་ཟེར་བའི་མཁའ་འགྲོའི་བརྡའ་ལུང་ཡིན་རྒྱུ་བ་བཅས་ཟར་ཟིར་ཤིན་ཏུ་མང་བ་ཞིག་བྱུང་བ་འདི་སྐོར་མཁའ་འགྲོའི་བརྡའ་དང༌། བདུད་ཀྱི་ཆོ་འཕྲུལ་གང་ཡིན་མ་ངེས་ཞེས་གསུངས་ཡང༌། དཔྱད་ན་གདུང་སྲས་གསུམ་གྱི་སྐུ་ཚེ་དངོས་ཡིན་པར་མི་སྣང་ཞིང༌། དད་དམ་གཙང་ཞིང་བསྟན་པའི་རྒྱལ་མཚན་འཛིན་ནུས་པ་ལ་ཡིན་པ་གོར་མ་ཆག་པས་ལུང་དོན་ལོགས་སོགས་གཏན་ནས་མི་སྲིད་ལ། ཚེས་བཞིར་མཚན་ལྟས་དགེ་ཞིང༌། ཐུན་མོང་མིན་པའི་ལུང་བྱང་ཀྱང་ཕྱག་ཏུ་ཕོག་པར་བྱུང༌། ཚེས་བཅུ་དྲུག་ཟླ་དགོན་ལ་སྐུ་ཐང་བཞི་བཅུ་ཞེ་གཉིས། སྤྱན་གཟིགས་གནམ་གཤམས་རྒྱལ་མཚན། ཕྱེ་ཕུར། ཀ་འཕན།
གོས་ཡོལ། དབང་གོས་རྒྱན་གཞི་སོགས་ཀྱི་འཆམ་གོས་ལྔ། སྟོད་ལེ་གསུམ། ཞལ་འབག་བཅོ་ལྔ། བརྒྱ་ཀོང༌། ཙཱ་དཱིའི་རྐང་གླིང་སོགས་གྱ་ནོམ་སྤམ་མཐོ་སྩལ། ཚེས་བཅུ་དགུར་ཐོ་བསྡུས་ཏེ་གླིང་ཁ་འོག་ཏུ་ཕེབས། སླར་ཡང་མཚམས་རྒྱའི་ཁོངས་སུ་བཞུགས། ཟླ་བ་བརྒྱད་པའི་ཚེས་ཉེར་གཉིས་ལ་སློབ་དཔོན་ལགས་གཙོས་ཆིབས་བསུ་སུམ་ཅུ་སྐོར་སོགས་སྔར་ལམ་ལྟར་ཕེབས་ཞུས་ཀྱིས་སི་ཏུ་རིན་པོ་ཆེ་དཔོན་འཁོར་ཁམས་ནས་འབྱོར་བ་ཕོ་བྲང་དུ་བཞུགས། ཚེས་ཉེར་ལྔར་ཐོ་བསྡུས་ཏེ་མཇལ་འཕྲད་བཞུགས་སྟོན་བཅས་ གནང༌།
ཚེས་ཉེར་བདུན་ནུབ་མོར། གླིང་ཁ་འོག་ལྟ་བུ་སྐྱེད་མོས་ཚལ་རྒྱས་པ་ཞིག་གི་ནང་དེར་ཁོ་བོ་དང༌། གཡོགས་རིགས་འདས་གསོན་མང་པོ་དང་བཅས་འདུག་སྐབས་ལྷོ་ངོས་ཀྱི་བར་སྣང་ནས་ཚུར་ངེད་ཀྱི་མགོ་ཐོག་ཏུ་སྤྲིན་དང་ན་བུན་གྱི་སྣམ་བུ་སྔོ་སྐྱ་སྲབ་མོ་ཞིག་ཏ་ལེར་བྱུང་བ་དེ་ལུང་པའི་ཕར་ཚུར་བར་ཟམ་པ་ལྟ་བུ་ཞིག་ཆགས། ངེད་རང་གི་ལུས་དེ་ཡར་བར་སྣང་དུ་བཏེགས་སྣང་ཞིག་ཤར་ནས་སྔ་མའི་སྤྲིན་དེའི་སྟེང་སླེབས་འདུག་པའི་མགོ་ཡི་ཐོད་དུ་འཇའ་གུར་འདྲ་མིན་སྣ་ཚོགས་ཤར་ཞིང་མེ་ཏོག་གི་ཆར་པ་ས་ལ་བབ་ཏུ་མེད་པའི་བར་སྣང་གི་དགུང་དུ་ལིང་ལིང་ཕར་བསྐྱོད་ཚུར་བསྐྱོད་བྱེད་པ་ལ་གཡོག་པོ་དེ་རྣམས་ངོ་མཚར་བྱེད་པ་དང༌། ནུབ་ཕྱོགས་ནས་མཚུར་ཕུ་དགོན་འདྲ་བའི་དགོན་པ་ལེགས་པོ་ཞིག་ནས་ངེད་ལ་བསུ་བའི་སེར་ཕྲེང་གི་བཀོད་ལ་རྒྱས་པར་བྱེད་འདུག་པ་རྨིས་པ་བཟང་ངན་ཅི་ཡིན་མ་ཤེས་ཞེས་གསུངས་ཤིང༌། ཡང་ཚེས་ཉེར་བརྒྱད་ནུབ་མོ་མཁའ་འགྲོ་མ་མང་པོ་བྱིའུ་མཆིལ་པའི་གཟུགས་སུ་བྱུང་བ་དང༌། གྲྭ་པ་དང་བྱིས་པ་ཁ་ཤས་ནས་དེ་རྣམས་ལ་རྩེད་འཇོའི་རྣམ་པས་ཁང་པའི་སྒོ་དང་སྐར་ཁུང་རྣམས་འགག་ནས་ངན་བྱེད་འདུག་པ་དང༌། རི་ངོས་ཤིན་ཏུ་གཟར་བར་རང་བྱེས་བགྲོད་ཀྱི་སྒར་པ་བབ་ཡོད་རྩིས་ ཡང༌། མུན་པ་རུབ་པའི་སྨག་གིས་མི་མཐོང་ཞིང་གཡང་སར་ལྷུང་གྲབ་ཡོད་སྐབས་མི་ཞིག་ནས་ཕྱི་གླིང་པའི་འཕྲུལ་མེ་ཞིག་སྤར་བྱུང་བའི་མཐུས་གསང་བར་མ་འགྲིལ་ཙམ་གྱིས་ཐར་པ་དང༌། འདིའི་ཚེས་སུམ་ཅུ་ཉིན་ཉི་མྱུར་སྤྲེའུའི་སྟེང་ཉི་འཛིན་ཡོད་པ་དེ་ཡིན་རྩིས་གྱིས།
ཡང་སྙིང་མི་མང་པོས། ད་ཉི་མ་བཟུང་སོང་ཟེར་ཞིང་རོལ་ཆ་ལྡིར་འདུག་ཀྱང༌། བཟུང་བ་དངོས་མི་མཐོང་འདུག་པར་བུད་མེད་ཞིག་ནས་ཤེལ་མིག་འདི་གྱོན་ནས་ལྟོས་དང་ཟེར་བྱུང་བ་བཞིན། ཤེལ་མིག་དེ་མིག་ལ་བཀབ་ནས་བལྟས་པས། ཉི་མ་འོད་ཟེར་ཤིན་ཏུ་ཆེ་ཞིང་དྭངས་པ་ལ། འོག་ནས་ཡར་རྨ་བྱའི་སྒྲོ་ཐིག་གི་དཀྱིལ་ལྟ་བུ་བྱས་ནས་ནག་ཐིག་གེར་གཟས་བཟུང་བ་མཐོང་རྒྱུ་འདུག་པའི་ངང༌། ཉི་མ་དེ་འོད་ཧྲིལ་ཧྲིལ་བྱེད་པ་སྐར་མདའ་བཞིན་རྒྱ་ལྷའི་རི་རྩེ་ནས་ནུབ་སོང་བའི་རྗེས་ནས་ཉི་མ་དེ་སླར་ལྟ་རྒྱུ་ཡོད་རྩིས་དང༌། ཉི་མ་དེ་ད་ལྟ་གཞུ་སྙེ་མོར་སྡོད་ཡོད་ཟེར་ཞིང༌། རྒྱ་ལྷའི་རི་ཡི་སྟེང་ནས་ཁོ་བོའི་ལག་པས་མར་མནན་ནས་ཡོལ་བའི་གོང་ནས་བལྟས་པ་བཞིན་བལྟས་ཀྱང་ཕར་ནང་དུ་རི་དེ་མཚུངས་མང་པོས་བསྒྲིབ་ནས་མ་མཐོང༌། ཞེས་གསུངས་པའང་མ་འོངས་འབྱུང་འགྱུར་མངོན་སུམ་དུ་གཟིགས་པའི་བརྡར་སྣང་ལ།
ཟླ་བ་བཅུ་གཅིག་པའི་ཚེས་ལྔ་ལ་ཕོ་བྲང་དུ་ཡར་ཕེབས། ཟླ་བཟང་སྤྲུལ་སྐུ་ལ་ཞལ་མཇལ་གནང༌། ལོ་མཇུག་དུས་གཏོར་ལ་འཚོགས་ཕེབས་ དང༌། སི་ཏུ་རིན་པོ་ཆེའང་རང་ཚེས་ཉེར་དགུ་ལ་ཚོགས་ཕེབས་མཛད། ཟླ་བ་གཉིས་པའི་ཚེས་དྲུག་ལ་སྐར་འཛིན་གྱིས་སི་ཏུ་རིན་པོ་ཆེའི་མདུན་ནས་བླ་མ་དགོངས་འདུས་གཞུང་པོད་ཡོངས་རྫོགས་ཀྱི་ལྗགས་ལུང་གསན། འབྲུག་ནས་བསྟན་པ་སྤྱི་བྱེའི་རྐྱེན་སེལ་ཞབས་བརྟན་ཡོན་སྦྱོར་བཞིན་ཡབ་སྲས་ལྷན་རྒྱས་ནས་རང་ཕུར་སྒྲུབ་ཆེན་ཁོངས་སུ་དབལ་མདོས་བཅས་ཚུགས་པར་མཛད། དཔའ་བོ་རིན་པོ་ཆེའི་མཆོག་སྤྲུལ་ངོས་འཛིན་གསལ་པོས་ཀུན་ཀྱང་ཡིད་གཉིས་བྲལ་བ་གྱུར། བར་མཚམས་ཀུན་ཏུ་འགྲོ་ཕན་ཕྲིན་ལས་སྒོ་མ་འགགས་པས་སྐྱོང་ཞིང༌། ཟླ་བ་བཞི་པར་ཚེས་བཅུའི་གར་འཆམས་དང༌། ཚེས་བཅུ་གཅིག་ཁྲོམ་དབང་ཞྭ་མཇལ།
ཚེས་བཅུ་གཉིས་ཀུན་རྩེ་ནས་གློ་བུར་ཉིན་འཚོགས་གོས་སྐུ་ཞུས་བཞིན་མཇལ་ཁ་བཏང༌། ཚེས་བཅུ་གསུམ་ལ་གདུང་སྲས་འཇམ་མགོན་མཆོག་སྤྲུལ་རིན་པོ་ཆེ་ཁྲི་འདོན་གྱིས་བཀའ་བརྒྱུད་ཡབ་སྲས་དྲུག་ལས། སི་ཏུ་དང་ཆེ་མཉམ་མངའ་གསོལ་འཇའ་ས་ཐཾ་ཀ་བཅས་གནང་ཞིང༌། དེ་བཞིན་ཕྱོགས་ཀྱི་བླ་སྤྲུལ་དགོན་ཁག་བཅས་པས་བརྩི་སྲུང་དང༌། སྐུ་ནར་མ་སོན་བར་རི་ཁྲོད་བླ་བྲང་བཅས་པའི་ཕྱི་ནང་གཟིགས་སྐྱོངས་དབུ་འདོན་ཆེ་བསྐུར་ཞབས་ཞུས་རིགས་རང་དངོས་དང་མི་གཉིས་པའི་ཁུར་བཞེས་གནང་དགོས་ཞེས་སི་ཏུ་རིན་པོ་ཆེ་ལ་སྒེར་བཅར་ཞལ་བསྒོས་དང༌། དེ་འབྲེལ་ཕྱག་མཛོད་སོགས་མདུན་འདུག་རྣམས་ལའང་བསླབ་སྟོན་བཀའ་ནན་བཅས་གནང༌། ཚེས་ཉི་ཤུ་རྒྱལ་ཐོ་ བཅས་ཉིན་བཅུའི་ཁོངས་སུ་བཀའ་བརྒྱད་སྒྲུབ་ཆེན་སྨན་སྒྲུབ་བཅས་ལེགས་ལམ་དུ་གྱུར། ཟླ་བ་ལྔ་པའི་ཚེས་བཅུ་གཉིས་ལ་སི་ཏུ་རིན་པོ་ཆེར་ལེགས་འབུལ་དང༌། འཇམ་མགོན་མཆོག་སྤྲུལ་རིན་པོ་ཆེར་སྐུ་སྐལ་བཅས་ཕུལ། ཚེས་བཅུ་དགུ་སི་ཏུ་རིན་པོ་ཆེ་སྟོན་འཁོར་ཆིབས་བཏེགས་ཕེབས་བསྐྱེལ་སོགས་སྔར་ལམ་ལྟར་གནང༌།
འདི་སྐབས་སི་ཏུ་རིན་པོ་ཆེ་ཡུན་ཙམ་ལྷིང་བཞུགས་ཐོག ། དོན་བརྒྱུད་རིན་པོ་ཆེའི་བཀའ་ཆོས་ནང་གནས་སྨིན་ཁྲིད་བཅས་གནང་བཞེད་ཐུགས་རེ་ཅི་ཆེ་ཡོད་འདུག་ནའང་མཛད་བྲེལ་གྱིས་ཆེ་བཞག་ཆུང་ཐོན་ལྟ་བུ་ཞིག་བྱུང་བར་སེམས་ཕྲེང་ཡང་སྐལ་བ་དེ་ཙམ་དུ་ཟད་ཅེས་གསུངས་ ཤིང༌། ཐུགས་དགོངས་རྫོགས་པ་ཞིག་བྱུང་མ་ཐུབ་པ་ནི་སྙིང་པོའི་བསྟན་དོན་ལ་བསོད་ནམས་ཀྱི་མཐུ་ཕྲ་བས་འབྱུང་འགྱུར་རྟེན་འབྲེལ་གྱི་བགོ་སྐལ་དུ་མངོན་ལ། ཚེས་ཉེར་ལྔ་ཕྱི་མའི་ཉིན་འཇམ་མགོན་མཆོག་སྤྲུལ་རིན་པོ་ཆེ་ཁམས་ཕེབས་ཆིབས་བསྐྱོད་ཀྱིས་ཚུགས་སའི་བར་ཡབ་སྲས་ལྷན་རྒྱས་ཀྱིས་ཞག་བཞུགས་མཛད། ཚེས་ཉེར་བདུན་ལ་བཀྲ་ཤིས་སྨོན་ལམ་བཅས་ཆིབས་བསྐྱེལ་གནང༌། ཟླ་བ་དྲུག་པའི་ཚེས་དྲུག་ལ་གནས་ནང་དུ་ཕེབས། རྗེ་བཙུན་དཔའ་བོ་རིན་པོ་ཆེའི་སྤྲུལ་སྐུ་ཁྲིར་འདོན་དང་ལེགས་འབུལ་སོགས་མཛད། ཟླ་བ་དགུ་པའི་ཚེས་ཉེར་གསུམ་འདིའི་ནུབ་ཐོ་རངས་ཕྱི་མའི་སྣང་ཚུལ་བརྡ་རུ་ཤར་བཞིན་ཡི་གེར་བཏབ་པར་མཛད། ཕྱིས་རྟེན་འབྲེལ་གྱིས་འདི་ཉིད་སོར་གནས་མ་བྱུང་བས་མེད་པར་བཅོལ། ཟླ་བ་བཅུ་པའི་ཚེས་བཅུ་གསུམ་དགོངས་འདུས་དབང་གི་སྣེ་སེལ་དང༌།
ཚེས་བཅོ་ལྔ་དགོངས་འདུས་ས་ཆོག ། ཚེས་བཅོ་བརྒྱད་ནས་བུམ་དབང་ཆེན་མོའི་འཇུག་པ་སོགས་སྒྲུབ་དབང་ཆེན་མོ་ཞིབ་རྒྱས་སུ་སྩལ། འདི་ནུབ་བུ་མོ་ཞིག་གིས་ཚེ་ཆུ་ཕུལ་བ་དང༌། གཏེར་སྟོན་པའི་སྐོར་གྱི་བརྡའ་སྟོན་བྱུང༌། འདི་སྐོར་དགོངས་འདུས་སྒྲུབ་ཆེན་ཚེར་ཉིན་བཞིན་དབྱངས་རོལ་སོགས་སྤྲོས་བཅས་མཛད་པས། ཉིན་སྔ་མ་གཉིས་སུ་ཤ་རྟའི་སྤྱན་འདྲེན་ལེ་ཚན་དབྱངས་གནང་བ། དེ་ཡི་ནུབ་མ་གཉིས་སུ་དགོངས་བཙན་ནས་མདུན་དུ་ཕན་ཚུན་བྱོན་པ་སོགས་ཆོ་འཕྲུལ་འདུག་པ། དེ་ཡི་ཕྱིར་ཉིན་བཙན་གྱི་སྤྱན་འདྲེན་དབྱངས་བཏང་བས་དེ་ཕྱིན་ཆོ་འཕྲུལ་ཞི་བ་སོགས་དབྱངས་གདངས་འདི་རིགས་རྩ་གསུམ་དགྱེས་པའི་དགོས་གནད་གལ་པོ་ཆེར་འདུག་ཅེས་གསུངས་ཤིང༌། ཚེས་ཉེར་དགུ་ནུབ་མོར་འཇམ་མགོན་རྡོ་རྗེ་འཆང་གི་ཡེ་ཤེས་ཀྱི་སྐུས་དགོངས་འདུས་ཀྱི་དབང་ཡོངས་རྫོགས་དངོས་སུ་བསྩལ་བ་སོགས་རྩ་གསུམ་ཞི་ཁྲོའི་ཞལ་གཟིགས་ལུང་བསྟན་དགོངས་ཉམས་ཁྱད་པར་ཅན་དང༌། སློབ་མ་རྣམས་ལའང་སྒོ་གསུམ་རྣལ་དུ་ཕེབས་ཤིང་བདེ་སྟོང་གི་ཉམས་དང་རྩོལ་མེད་ཀྱི་མོས་གུས་སྐྱེ་བ་སོགས་དང༌།
ཕྱི་རྟགས་སུའང་ལུང་པར་དྲོད་སྐྱེས་ཤིང་གནས་ཁང་བྱིན་ཆགས་པ་དང༌། མར་མེ་བརྒྱ་མཆོད་ཆུང་ངུའི་རིགས་རྣམས་ཀྱིས་ཀྱང་ཉིན་བདུན་བར་མཆེད་པ་སོགས་བྱིན་རླབས་འབེབས་པའི་རྟགས་སྣང་མཐའ་ཡས་པས། ཀུན་ཀྱང་ལྷ་དང་བླ་མ་ཟབ་ཆོས་བཅས་པར་དད་མོས་ཡིད་ཆེས་ངེས་ཤེས་སྐྱེས་པར་གྱུར། ལོ་མཇུག་དུས་གཏོར་ཚོགས་ཕེབས་སྐོར་སྔ་རྒྱུན་བཞིན་གནང༌། མེ་འབྲུག་ཟླ་བ་དང་པོའི་ཚེས་ནས་ཞབས་བརྟན་སོགས་རྒྱ་ཆེར་སྒྲུབ་གནང་དང༌། སངས་རྒྱས་མཉན་སྤྲུལ་སྐོར་ཕེབས་འབྱོར་ལ་མཇལ་ཁ་དང༌། དབང་ལུང་ཆོས་ཚན་འདོད་སྐོང་རིགས་དང༌། རྟ་ཕག་སྐུ་གསར་བཞེངས་དང༌། འབྲུག་ནས་གུ་རུའི་སྐུ་འབྱོར་བ་བཅས་ལ་གཟུངས་འབུལ་རབ་གནས་བཅས་གནང༌། ཟླ་བ་གསུམ་པའི་ཚེས་བཅུ་ལ་གཏེར་སྟོན་རིན་པོ་ཆེ་ཕེབས་པས་མཇལ་འཕྲད་དང༌།
དུས་མཆོད་མཛད། གཏེར་སྟོན་ལ་ཚེ་གསང་དོན་དབང་གནང༌། གུ་རུའི་སྐུ་ཚབ་ཁྱད་པར་ཅན་ཕྱག་ཏུ་ཕུལ་ཚེས་བཅུ་གསུམ་ལ་གཏེར་སྟོན་ནས་གཏེར་གསར་ཚེ་སྒྲུབ་ཡེ་ཤེས་སྲོག་ཏིག་དང་རྗེས་འབྲེལ་མཁའ་འགྲོའི་སུམ་བཟློག་ཞབས་བརྟན་དང༌། ཚེ་དབང་དོན་དབང༌། ཚེ་རྫས། ཚེ་རྒྱུད་ཤོག་སེར། དུང་དཀར་གཡས་འཁྱིལ་སོགས་དངོས་རྫས་ལེགས་སྐྱེས་བཅས་ཕུལ། ཚེ་རྒྱུད་ཤོག་སེར་ལས་གཏེར་སྟོན་རིན་པོ་ཆེ་ནས་ཕ་པའི་མ་བཞིན་ཕྱག་བྲིས་གནང་སྟེ་གྲུབ་པར་མཛད། ཚེས་ཉེར་བརྒྱད་ནས་མཚམས་ཐོ་བཞག་སྟེ། གཏེར་གསར་ཚེ་སྒྲུབ་གསུངས།
གཏེར་སྟོན་རིན་པོ་ཆེས་ཞབས་རིམ་སྐོར་དང༌། མཁར་ནག་ཀླུ་རྟེན་རྒྱ་བསྐྱེད་ཉམས་གསོས་ དང༌། ཀླུ་ཆོག་བཅས་ཉིན་གྲངས་མཛད་པ། འདི་སྐབས་མཁར་ནག་ལ་ཕོག་ཐུག་ཤོར་རྐྱེན་རྗེས་སོར་གཏེར་སྟོན་རིན་པོ་ཆེ་སྙུན་གཞི་དྭངས་མེད་འདའ་རྐྱེན་བཅས་འདིས་ཡོང་བར་འདུག་ཅེས་གསུངས་ཤིང༌། ཟླ་བ་དྲུག་པའི་ཚེས་བཅུ་བཞི་ལ་སྐུ་མཚམས་གྲོལ་སྟེ་ཅོག་གྲྭ་རིན་པོ་ཆེ་བདུན་པ་ངག་དབང་བསྟན་པའི་རྒྱལ་མཚན་ནས། འབྲུག་ལུགས་རྡོ་རྗེ་ཕྲེང་བའི་དབང༌། ཇོ་ནང་རིན་འབྱུང༌། བླ་མ་ཞང་གི་བཀའ་འབུམ་པོད་བཞི། ཡང་དགོན་པའི་རི་ཆོས་སྐོར་ཡོངས་རྫོགས། པད་དཀར་དང་ཆོས་སྣང་བཀའ་འབུམ།
ལས་འབྲེལ་གཟའ་པོད། ཤན་དམར། རྡོར་གླིང་བཀའ་ཐང་གནམ་ལྕགས་མ་སོགས་ཀྱི་དབང་ལུང་རིམ་ཅན་དུ་གསན། གཏེར་སྟོན་ནས་ཐུགས་སྒྲུབ་བར་ཆད་ཀུན་སེལ་སྒྲུབ་ཆེན་ཚུགས། ཟླ་བ་བདུན་པའི་ཚེས་བཅུ་དྲུག་ནས་གཏེར་ཆེན་སོགས་ལ་སྔར་བཞིན་དགོངས་འདུས་སྒྲུབ་དབང་ཡོངས་རྫོགས། ཕྱོགས་ཀྱི་དད་འདུས་རྣམས་ཀྱི་མོས་འདོད་བཞིན་སྔགས་མཛོད་སོགས་ཟབ་རྒྱས་ཆོས་ཀྱི་བདུད་རྩིའི་བགོ་བཤའ་ཚིམ་པར་སྩལ། བར་མཚམས་སུ་གཏེར་སྟོན་ཞབས་རིམ་རྐྱེན་སེལ་དབང་ཁྲུས་སོགས་ཀྱང་ཉིན་བཞིན་མཛད། དེ་ནས་གཏེར་སྟོན་རིན་པོ་ཆེ་འབྲུག་ཏུ་ཕར་ཕེབས་རྒྱུའི་དགོངས་བཞེད་སྐབས་རང་གི་སྐུ་ཚེར་རྗེ་བཙུན་དཔའ་བོ་རིན་པོ་ཆེ་དང་ངོ་མཉམས་ཀྱི་ཡབ་སྲས་འབྲིང་པོའི་འཇའ་ས་གདན་ཐོབ་སོགས་གནང་སྟེ་མངའ་གསོལ་བསྩལ། ཕྱོགས་མཐའ་ནས་ལྷགས་པའི་མཇལ་ཞུས་རྣམས་ཀྱི་སྣེ་ལེན་དང༌། བླ་བྲང་ཕྱི་ནང་མཛད་སྒོ་རིགས་ཀྱང་ཚགས་སུ་ཚུད་པར་གནང༌།
ལོ་མཇུག་དུས་གཏོར་ཆགས་མེད་དང༌། མེ་སྦྲུལ་ལོར་རྡོར་སློབ་ཟུར་པ་བླ་མ་ལེགས་བཤད་ལ་མཁན་པོའི་བསྐོ་འཇའ་དང༌། ཆོས་བཅུའི་རྩ་འཆམས་ལ་ཞུས་དག་མཛད། མགོན་སྐུ་མེ་འབར་མར་གསེར་ལྗང་བརྡུང་གི་གཞུགས་ཁང་ཕུལ། དགོན་དུ་སྒྲིབ་སྦྱང་ཆོ་ག་ཉིན་བཅོ་ལྔ། དགུ་གཏོར་འཆམས་འགྱེད་སོགས་ཀྱི་གཏན་བཞག་མ་རྩ་གནང༌། བྱང་གནམ་རུ་སྒར་དཔོན་ནང་གསོད་ཀྱིས་གཤིན་འདྲེ་མངོན་རྒྱུག་ཏུ་གྱུར་ནས་དེར་ཕྱོགས་མི་ནོར་ཀུན་ལ་གནོད་ཚབས་ཆེ་ཞིང་ཕྱོགས་ན་པ་བླ་སྤྲུལ་གདན་ཞུས་ཀྱིས་རིམ་གྲོ་སོགས་སྒྲུབ་པས། དེ་དག་ལའང་འདས་གྲོངས་སོགས་རྐྱེན་ཆགས་ཤིན་ཏུ་ཆེ་བས། སུས་ཀྱང་ཅི་བྱར་མ་རྙེད་པ་ན། སྐྱབས་མགོན་རིན་པོ་ཆེ་གདན་ཞུས་ཀྱི་ཟླ་བ་ལྔ་པའི་ཚེས་ཉེར་གཉིས་ལ་ཆིབས་བཏེགས།
ཟླ་བ་དྲུག་པའི་ཚེས་གཅིག་རྟ་རྫི་ལ་བསང་ཁྲུས་སོགས་མཛད། སོས་སྣ་ གཞུང་དེར་བཞུགས་པ་ན། དེ་ནུབ་ཐོ་རེངས་ཁར་བརྟན་སྐྱོང་རྡོ་རྗེ་གངས་དཀར་ཤ་མེད་ཀྱིས་རྡོ་རྗེ་འཛིན་ཁྱེད་མཁའ་འགྲོའི་ཚོགས་དཔོན་དུ་གཤེགས་རེ་རན་ནའང༌། ད་སྟེ་ལོ་ལྔར་འདི་ལ་བརྟེན་ནས་བཞུགས་པར་མཛོད། ། ཅེས་གྲི་ཐུང་རྩེ་ཤག་ཅིག་ཕུལ་བའི་ཐུགས་ཉམས་བྱུང་ཞིང༌། དེ་ལས་སད་པ་ན་སྔར་ནས་སྐུ་ཁམས་བྱིངས་མ་བདེ་བ་ཡོད་པ་སྐུ་ཡི་རྩིབས་ལོག་གཡོན་ཕྱོགས་གཅིག་ཏུ་བསྡུས་པ་བཞིན་བྱུང་འདུག་གསུངས་ཤིང༌། དེ་ནས་རིམ་གྱིས་ཤ་བྲག་ནས་ལུང་རིང་དུ་ཕེབས། ལམ་བར་སོ་སོའི་འདོད་སྐོང་དབང་ཆོས་ཞྭ་མཇལ་སོགས་གནང༌། དེར་སྒར་དཔོན་དེ་ཉིད་གསོན་ཁོགས་གཤིན་ཞུགས་ཀྱིས་ཀུན་ཀྱང་འཇིགས་སྣང་བཅས། སྔ་མའི་གསོན་དུས་ཇི་བཞིན་པ་ལྟ་བུ་ཞིག་བྱས་ཏེ་སྐུ་མདུན་དུ་བྱུང་བ་ན།
བྱམས་པ་ཆེན་པོའི་སྐྱབས་འོག་ཏུ་བཙུད། ལས་རྒྱུ་འབྲས་ནས་བྱང་ཆུབ་སེམས་བསྐྱེད་བར་གྱི་ཆོས་གསུངས། འདོད་ཡོན་ནམ་མཁའ་མཛོད་དུ་བྱིན་གྱིས་བརླབ་པ་བསྔོས་ཏེ་ཡིད་ཚིམས་པར་མཛད། མཐར་མ་དག་པའི་རྣམ་ཤེས་བླ་དང་ཕྲལ་སྟེ་དག་པའི་ཞིང་དུ་གནས་སྤར་བཅས། སྙིང་རྗེ་ཆེན་པོས་རྗེས་སུ་བཟུང་ནས། དེ་ཕྱིན་ཡིད་ལུས་རྒྱུན་ཆད་དེ་གསོན་གཤིན་ཐམས་ཅད་བདེ་བ་ལ་བཀོད། དེ་ནས་ཚུར་རིམ་གྱིས་ཕེབས་ཏེ་ཚེས་བཅུ་གཅིག་ལ་གནམ་མཚོར་སྔ་ལམ་བཞིན་མེ་མདའ་དང་གྲི་སྤུས་ལྡན་བཅས་ཕུལ། ལར་གནམ་མཚོའི་ཕྱོགས་འདིར་སྔ་ཕྱི་ལན་གཉིས་ཕེབས་འདུག་པར་སྔ་མར་ས་གཞི་ལས་གཡུ་འབྲུག་ཞིག་ཐོག་མེད་དུ་ནམ་མཁར་སོང་བ་དང༌། རྗེས་མར་ཡང་འབྲུག་དེ་མཚུངས་ཞིག་རྔ་མའི་འོག་ནས་སྨུག་རླངས་སྦྲ་ཆེན་ཙམ་གྱིས་བཏེགས་ཏེ་ཡར་མཐོ་ཙམ་རེ་ཕྱིན་པ་ དང༌། མར་ཅུང་ཟད་རེ་བབ་པ་སོགས་རྒྱུན་རིང་ཙམ་གྱི་མཐར་ནམ་མཁར་སོང་བར་གཟིགས།
ཁ་སྐད་ལ་འབྲུག་གྱེན་དུ་སོང་བ་མཐོང་ན་ལེགས། མཐུར་དུ་བབ་པ་མཐོང་ན་ངན་ཟེར་སྲོལ་བཞིན། གྱེན་དུ་འགྲོ་བ་ལའང་ཡུན་འགོར་ཞན་ལ་ལེགས་ཉེས་ལྟས་ལྟ་རྒྱུ་ཡོད་ངེས་འདྲ་ཞེས་གསུངས། ཚེས་ཉེར་དགུ་རྒ་ལོ་དགོན་པར་ཕེབས། དབང་དང་རབ་གནས་སོགས་གནང༌། ཟླ་བ་བཅུ་པའི་ཚེས་བཞི་ལ་བདེ་ཆེན་ཡངས་པ་ཅན་དུ་ཕེབས། ཞིང་སྐྱོང་རྟེན་མདོས་གསུངས། འདུས་པ་ལ་མང་འགྱེད་བསྙེན་བཀུར་གནང༌། ཚེས་ཉེར་གསུམ་ཕོ་བྲང་དུ་ཕེབས། ཚེས་ཉེར་བདུན་ནས་སྐུ་ཁམས་ཤིན་ཏུ་ལྕི་བས་འཕྲལ་མར་སྒྲུབ་སྡེ་ལྷུན་གྲུབ་ཕོ་བྲང་དུ་ཕེབས།
སྙེ་ཐང་ནས་མཁར་ནག་སྐུ་ལོག་མ་ལ་མཇལ་ཁ་དང་གསོལ་རས་བཅས་གནང༌། ཟླ་བ་བཅུ་གཉིས་པའི་ཚེས་ཉེར་བཞི་དགོན་དུ་འབྲུག་ཆེན་ཕེབས། ས་རྟ་ཟླ་བ་གསུམ་པའི་ཚེས་བརྒྱད་ནས་བཅོ་བརྒྱད་བར་བཀའ་བརྒྱད་སྒྲུབ་ཆེན་གསུངས་ཤིང༌། བར་མཚམས་སྔགས་མཛོད་དབང་ལུང་སོགས་ཆོས་སྦྱིན་འཛད་མེད་དུ་སྩལ། འདི་སྐོར་བཀའ་བརྒྱུད་སྔགས་མཛོད་ཆེན་མོའི་སྤར་བཞེང་བཞེད་གནང་ཡང༌། དེ་ངང་དུ་ལུས། འབྲུག་ཆེན་རིན་པོ་ཆེ་ནས་ཡབ་ཡུམ་བར་འགལ་འདུ་བསམ་མི་ཁྱབ་པའི་ཕྲིན་ལས་ཀྱང་སྐྱོང་བས་ཀར་འབྲུག་སྔར་གྱི་བཟང་སྲྀའི་རྗེས་སུ་ཉེ་བར་གྱུར། ལྷ་ཁང་གི་སྤྱན་གཟིགས་རིགས་གསར་ཚེམས་དང༌། ལྷ་ཆེན་ནང་གི་རྒྱལ་བ་རིགས་ལྔར་གདན་ཁྲི་གསར་བཀོད་དང་གཟུངས་འབུལ་བཅས་མཛད། སྨྲས་པ།
ཨོ་ཌི་ས་རར་མ་ཧཱ་ཌཱ་ཀི་ཐོག། མྱུར་འགྲོ་སྔོན་པོ་དཔལ་གྱི་རི་ལ་སོང༌།། ལྷན་སྐྱེས་དབུ་རྒྱན་བཅོས་པའི་ཐབས་མ་རྙེད།། དམ་རྫས་དམ་ཚིག་སྒྲོལ་མ་ལས་བཙུན་པས།། དུས་ཀྱི་འཕྲང་ལས་བསྟེན་པའི་སྐྱོར་མ་དང༌།། འཕོ་མེད་དགའ་བཞི་བསྐྱེད་རྟེན་མཐའ་རུ་ཕྱིན།། ཅེས་པའང་བར་སྐབས་ཀྱི་ཚིགས་སུ་བཅད་པའོ།། ཟླ་བ་དགུ་པའི་ཚེས་གཅིག་ལ། ཟུར་མང་གར་དབང་དང༌། གུས་ཕྲན་རྣམས་ཞལ་མཇལ་དུ་ལྷགས་པ་མཚུར་མདོར་སླེབས།
མགྲོན་གཉེར་བརྒྱུད་དར་བཏང༌། ཐབས་བསུ་ཐོག་རོལ་བཅས་གནང༌། ཚེས་གཉིས་རི་ཁྲོད་དུ་མཚན་དཔེའི་དཀྱིལ་འཁོར་མཇལ་ལ་རིངས་པས་ཕྱིན་སྟེ་ཞལ་མཇལ་དང༌། གསོལ་ཇ་བཞེས་འབྲས་བཅས་དགའ་སྟོན་ གནང༌། ཚེས་བཞིར་སོར་འབྲང་པཀྴིའི་གསེར་འཁོར་ཆེན་མོ་ཕྱག་སྤར་གནང་བའི་ཞབས་ཕྱི་ལ་བཅར་བས། གར་དབང་ལ་དགྱེས་རྩེད་ཀྱིས་ཡར་ལམ་འོང་ལུགས་སོགས་གསན་དོན་མེད་པར་མངོན་མཁྱེན་་་་་མེད་དུ་གསུངས། ཚེས་དགུར་དྭགས་ལྷ་སྒོམ་པོའི་མཆོག་སྤྲུལ་ཕེབས་པ་དང་མཇལ་འཕྲད་མཛད། ཚེས་བཅུ་གསུམ་གུས་པ་ཁོ་ནར་ཐོག་མའི་ཆོས་ཀྱི་སྒོ་འབྱེད་དམ་གྲིབ་ཉེས་པ་ཀུན་སེལ་གྱི་བཀྲུ་བྱ་བ་དང༌། རྗེ་ན་རིམ་ཐུགས་དམ་རྟེན་ལུང་བསྟན་སྒྲོལ་མ་ཞལ་ཕྱེས་པའི་མདུན་ཇོ་ལུགས་སྒྲོལ་དཀར་དབང་ལུང་ཞིབ་རྒྱས་བཅས་བཀའ་དྲིན་ཆེན་པོས་སྐལ་བཟང་དུ་ཐོབ། ཚེས་ཉེར་བདུན་ནས་བཀའ་བརྒྱུད་སྔགས་མཛོད་ཆེན་མོའི་དབང་ཁྲིད་ལུང་བཅས་སྩལ་གནང་གིས་ཟླ་བ་བཅུ་གཅིག་པའི་ཚེས་བཅུར་མཐའ་རྒྱས་ཀྱིས་གྲུབ་སྟེ།
རྒྱལ་བའི་བཀའ་འགྱུར་རིན་པོ་ཆེའི་ལྗགས་ལུང་དབུ་ཚུགས། ཚེས་ཉེར་ལྔར་ཀཿཐོག་སི་ཏུ་རིན་པོ་ཆེ་ཕེབས་པ་དང་མཇལ་འཕྲད་མཛད། ཚེས་ཉེར་དགུ་ལ་གུས་པས་ཞུས་ངོར་མ་མགོན་བླ་རྡོ་སྲོག་འཁོར་ཉིན་རྫོགས་སུ་གྲུབ་པར་རབ་གནས་བཅས་མཛད་པས་ཕྱག་ནས་རྣམས་སྟན་ལ་ཁབ་ཟུག་པ་བཞིན་འབྱར་བའི་ངོ་མཚར་ཁོ་བོ་ཅག་གི་མངོན་སུམ་དུ་གྱུར་ཅིང༌། བར་ལམ་དུ་རྗེ་དགུ་པའི་ཕྱག་ཆེན་ངེས་དོན་རྒྱ་མཚོ་དང༌། འཇམ་མགོན་བླ་མའི་ངེས་དོན་སྒྲོན་མེ་ཤན་སྦྱར་གྱི་ཞིབ་ཁྲིད་དང༌། ཆོས་སྐུ་མཛུབ་ཚུགས། མ་རིག་མུན་སེལ། ཆོས་དྲུག་བདུད་རྩིའི་ཉིང་ཁུ་རྣམས་ལྗགས་ཁྲིད། ཀར་ལུགས་དཀྱིལ་འཁོར་རྣམས་ཀྱི་ཕྱག་བཞེས། ན་སྲུང་མདུད་མདུད་ཚུལ་དང༌།
ཕྱག་འཚལ་ཚུལ་ཚུན་བཀའ་དྲིན་ཆེན་པོས་ཕ་མས་བྱིས་པ་སྐྱོང་བ་བཞིན་བསླབ་པར་མཛད། ཚེས་བཅོ་ལྔ་གཟའ་སྐར་ལེགས་པའི་ཉིན་ཐོག་མའི་ཆོས་འབྲེལ་ཕུལ་དགོས་བཀའ་ཕེབས་བཞིན། སངས་རྒྱས་རྡོ་རྗེ་འཆང་ལ་འབུལ་ནུས་ཀྱི་ཡོན་ཏན་སྤོབས་པ་བྲལ་བས་ཤིན་ཏུ་འཇིགས་ཀྱང༌། དམ་སྲིབ་ཉེས་སེལ་གྱི་སྐུ་ཁྲུས་དང༌། འཇམ་མགོན་ཟབ་གཏེར་གུ་རུ་དང༌། བཻ་རོའི་རྣམ་ཐར་ཞལ་གདམས་བཅས་ལུང་ཕུལ་མདོག་བྱས། ལོ་མཇུག་དུས་གཏོར་ལ་སྐུ་མདུན་དང༌། བཀའ་བཞིན་ཚེས་ཉེར་བརྒྱད་ཉེར་དགུ་ལ་དགོན་དུ་འཆམས་མཇལ་དང་འབྲེལ་འཇོག་འཚོགས་ལ་ཕྱིན་སྟེ། གནམ་སྟོང་དངོས་གྲུབ་ལེན་ཆོག་སྐབས་ཡར་སླེབས། ས་ལུག་ཟླ་བ་དང་པོའི་ཚེས་ནས་སྐུ་ཁམས་དངས་བསྐྱེད་ཆེ་བ་བྱུང༌།
བར་ལམ་བླ་བྲང་དུ་མེ་དོགས་དང་མཛོད་ཁང་རིགས་ལ་རྐུན་དོགས་ཀྱིས་ཤེས་ལན་གྲངས་ཕེབས་བཞིན་དོགས་ཟན་ངང་བཀའ་ཕེབས་ལྟར་བྱུང་བས་ཞུས་གནང་དང༌། གྱིད་སྒོ་སྐོར་ལ་གཟིགས་རྟོགས་ཉམས་གསོས། འཇའ་ཚོན་པོད་དྲུག་སོགས་ཆོས་ཚན་འདོད་སྐོངས་བཅས། ཟླ་བ་གཉིས་པའི་ཚེས་བདུན་ལ་རྒྱུད་འབུམ་གྲུབ་ནས་ཆོས་མཚམས་དང༌། འདི་སྐབས་གུས་ཕྲན་སྒྲུབ་ཁང་གཟིམ་ཆུང་ཤོད་དུ་ཡོད་པ་ལ། ནུབ་གཅིག་སྐུ་རྩེད་ཀྱིས་གུས་རྩར་ན་བཟའ་སོགས་རྒྱུན་ལྡན་དེ་རིགས་མཆོད་བཞིན་སྐུ་ལུས་གཟུགས་གཞན་དུ་བསྒྱུར་ཏེ་ཟངས་ཐལ་གྱིས་ཕེབས་པར་མར་མེའི་ངོགས་ཡུན་རིང་དུ་མཇལ་ཡང་ཞལ་གཏན་ནས་མ་ཚོར་བ་ན་སླར་ཡང་སྐུ་ལུས་སྔར་ལྟར་བསྟན་པ་བཅས་མངོན་སུམ་རྫུ་འཕྲུལ་ལ་མངའ་དབང་འབྱོར་བའི་ཆོས་ཚུལ་ཟུར་ཙམ་བསྟན་པའང་ཐུན་མོང་མིན་པའི་བཀའ་དྲིན་གྱིས་སྐྱོང་བའི་སྐལ་པ་བཟང་པོ་ཐོབ་ཅིང༌། ཚེས་བཅུ་དྲུག་ནས་སྐུ་མཚམས་ཀྱིས་ཟླ་བ་གསུམ་པའི་ཚེས་གཅིག་ལ་སྐུ་མཚམས་གྲོལ། ཕྱི་དྲོར་བཀའ་འགྱུར་རིན་པོ་ཆེའི་ལུང་འཕྲོས་རིམ་སྩོལ། བར་མཚམས་སུ་གུས་ནས། ཞྭ་དམར་མཁའ་སྤྱོད་དབང་པོའི་བཀའ་འབུམ།
ར་ཤག་མ་མོ་སྒེང་ཤར་གྱི་གཞུང་པོད། སྨན་བསྡུས་ཨེ་ཝཾ། འཆི་མེད་ནོར་ཕྲེང་མ་བུ། འཇའ་ཚོན་བཀའ་འབུམ། ཀློང་གསལ་གུར་དྲག་ཡེ་འབར་གཞུང་པོད་སོགས་བཀླགས་ལུང་མཎྜལ་ཕུལ་ཁུལ་ཞུས། ཚེས་ཉེར་བརྒྱད་ལ་རྒྱལ་དབང་མཆོག་གི་གསུང་འབུམ་བཀའ་རྒྱ་སྐོར་དང༌། ཚེས་ཉེར་དགུ་ལ་མ་མགོན་ཞལ་སྦྱོར་དབང་དང༌། ཟླ་བ་བཞི་པའི་ཚེས་བཅུའི་ཚེར་སྐུ་མཚམས་ཀྱིས་ཚེས་བཅུ་གཅིག་ལ་གཏེར་གསར་ཚེ་སྒྲུབ་དབང་ཆེན་བཅས་གུས་རང་ཁེར་རྐྱང་ལ་བཀའ་དྲིན་དུ་སྩལ། ཚེས་བཅུ་གསུམ་ལ་མི་སྣ་མཇལ་ཁ་དང༌། འདོད་སྐོང་སྣེ་ལེན་གནང༌།
ཟླ་བ་ལྔ་པའི་ཚེས་གསུམ་ཞབས་དྲུང་ཏེ་ལོ་རིན་པོ་ཆེ་ཞིང་གཞན་དུ་གཤེགས་པའི་དགོངས་རྫོགས་ཐུགས་སྨོན་མཛད། ཚེས་ལྔ་སྐྱེད་ཚལ་དར་གླིང་ཕོ་བྲང་དུ་ཕེབས། སྟག་རས་སྤྲུལ་སྐུ་སོགས་ཀྱི་ངོར་སྨིན་དབང་སོགས་བཀའ་ཆོས་བར་མེད་དང༌། ཚེས་བཅུར་བླ་གཞུང་གྲྭ་མང་སྤྱི་དང་དཔའ་བོ་རིན་པོ་ཆེ། གུས་ཕྲན་བཅས་པས་ཞབས་བརྟན་ཕུལ། ཕྱི་དྲོར་རྒྱལ་བཀའ་རིན་པོ་ཆེའི་འཕྲོས་མདོ་མང་ནས་གསུངས། ཟླ་བ་ལྔ་པ་བཤོལ་བའི་ཕྱི་མའི་ཚེས་བཅུ་ལ་རྒྱལ་བཀའ་རིན་པོ་ཆེ་ལེགས་པར་གྲུབ་པའི་སྨོན་ལམ་ཤིས་བརྗོད་བཅས་དང༌། གཏེར་སྟོན་རིན་པོ་ཆེའི་བླ་མ་དགོངས་འདུས་ཞལ་ཐང་རིགས་ལ་རྒྱབ་བྱང་དང༌། མེ་ཕྲེང་སྒོ་ནས་རབ་གནས་བཅས་མཛད། གུས་པས་བཀའ་བརྒྱད་གསང་རྫོགས།
ཞྭ་དམར་ལྔ་པའི་བཀའ་འབུམ། རྗེ་བརྒྱད་པའི་འདུལ་ཊཱིཀ ། ཇོ་ནང་རྗེ་བཙུན་བཀའ་འབུམ་ཡོངས་རྫོགས་ཀྱི་ལུང་དང༌། རྒྱུད་སྡེ་རབ་འབྱམས་ཀྱི་དབང་བཅས་ཕུལ་འདུན་བགྱིས། ཟླ་བ་བརྒྱད་པའི་ཚེས་བཅོ་ལྔར་གར་དབང་སྤྲུལ་སྐུ། གླ་བྲ་ནོར་སྤྲུལ་སོགས་ལ་རྗེ་བཅུ་བཞི་པའི་བཀའ་འབུམ་ལུང་ དང༌། སྨིན་གླིང་སྒ་རྗེའི་དབུ་མཛད་སོགས་ལ་ཞི་བྱེད་སྔ་ཕྱི་བར་གསུམ། གདམས་མཛོད་ལས་བཀའ་བརྒྱུད། རྙིང་མ། བཀའ་གདམས་སྐོར་རྣམས་ཀྱི་དབང་ལུང་ཡོངས་རྫོགས་སོགས་ཆོས་འཁོར་བར་མེད་དུ་བསྐོར་བར་མཛད།
སྒྲུབ་སྡེར་ཕོ་བྲང་ཞིག་གསོས་གསར་བཟོ་སོགས་་་་་་་་ཀྱི་བསླབ་སྟོན་གནང༌། གུས་པར་རྗེ་དགུ་པ་དང༌། རྒྱལ་དབང་ཉིད་ཀྱི་བཀའ་འབུམ་ཕྱག་དཔེ་བཞུགས་རིགས་ཡོངས་རྫོགས་ཀྱི་ལུང་སོགས། ཆོས་ཚན་གང་ཞུས་མཐའ་དག་སྐུ་ཚེགས་ལ་མི་ལྟོས་པར་རེ་བ་ཡིད་བཞིན་དུ་གང་བར་མཛད་པའི་བཀའ་དྲིན་ཚེ་རབས་སུ་གཞལ་བར་མི་ནུས་པར་ཐོབ། ཟླ་བ་དགུ་པའི་ཚེས་ཉེར་གཅིག་རི་ཁྲོད་དུ་ཕེབས། ཁང་པར་རབ་གནས་སོགས་དགའ་སྟོན་མཛད། ཚེས་ཉེར་ལྔ་ནས་གུས་པར་དབང་ལུང་སྩལ་འབུལ་སོགས་དང༌། ཡེ་ཤེས་སྙིང་པོར་སྔགས་མཛོད་སྤར་གཞི་བྲི་རྒྱུ་གནང་ཞིང༌། ལྷོ་གྲོ་བོ་ལུང་གི་ཉམས་གསོའི་ཐེབས་དང༌། སློང་ཡིག་བཅས་སྩལ་བར་མཛད།
སྐབས་ཤིག་སྒར་བསང་ཆེན་མོ་གསུངས་ཏེ་ཐང་ལྷའི་ནང་སླེབས་པ་ན་གློ་བུར་གཟིམ་ཆུང་དུ་གར་བྱུང་མེད་པའི་རླུང་འཚུབས་ཤིག་དང་སྦྲགས་བསང་མེའི་མེ་སྟག་ལྷ་ཤུག་དུད་པ་བཅས་ཁེངས་བྱུང་བས་མེ་སྟག་གིས་ན་བཟའ་བཞུགས་གདན་སོགས་ལ་ཕྲན་བུ་ཚིག་པའང་མངོན་སུམ་བྱུང་བ་སྒོ་དང་སྐར་ཁུང་སོགས་ལས་ནི་འོང་དོན་གཏན་ནས་མེད་པ་མ་ཟད་དེ་དག་ལ་སྐྱོན་ཕྲན་ཙམ་མེད་པ་འདིའང་ཡུལ་ལྷ་སོགས་མངོན་སུམ་ཞབས་པད་དུ་བཅར་བ་འདྲ་ཡང་འདི་རེད་ཅེས་གང་ཡང་མ་གསུངས་པས་བཀའ་འདྲི་ནི་ཞུ་མ་སྤོབས། བར་མཚམས་སུ། ཅོག་གྲྭ་རིན་པོ་ཆེ་ལས་བོད་མཁས་སྙན་འགྲེལ། ཤེལ་སྒང་ཕྲེང་སོགས་ཀྱི་ལུང་གསན། ཚེས་བདུན་གུས་པར་གསོལ་རས་གནང་སྐྱེས་དང་དབུགས་དབྱུང་བཅས་སྩལ་ཞིང༌། ལར་ནས་ཁྱེད་རང་ད་ལན་མི་རང་གཉིས་དོན་ལོ་ཤས་སྡོད་རྒྱུ་ཡོང་བ་ཞིག་གིས་རང་རེའི་དབང་ལུང་རྒྱུན་གང་ཡོད་ཐམས་ཅད་འབུལ་གནང་མཐར་ཕྱིན་པར་བྱུང་ན་པོ་པོ་ཡང་བློ་སེམས་བདེ་ཞིང༌། བསྟན་སྲིད་སྤྱི་བྱེའི་གལ་གནད་ཕན་ཐོགས་པ་ཞིག་ཡོང་བ་འདུག་ཅེས་སྔ་ཕྱི་ལན་གྲངས་གསུངས་ཀྱང༌། བདག་ཉིད་བསོད་ནམས་དམན་པས་གཞན་དབང་ཁོ་ནས་འདོད་དབང་དུ་བྱུང་ཐུབ་མ་སོང་ཐོག ། ད་རེས་ཁྱེད་རང་འགྲོ་རྒྱུ་བྱུང་བ་དེས་བསམ་པ་བཞིན་མ་བྱུང༌། འོན་ཀྱང་འཕྲལ་དུ་ཡར་ཕྱིན་ཐུབ་པ་ཞིག་གྱིས་དང༌།
ད་དུང་གཏེར་མཛོད་སོགས་དབང་ལུང་བྱ་འདུན་ཡིད་བཞག་བྱེད། ཁྱེད་ནས་ཀྱང་ཁམས་ཁུལ་ནས་སྟག་ཤམས། རཏ་གླིང་རྣམས་ཀྱི་ཆོས་བཀའི་དབང་ལུང་ཁྲིད་རྒྱུན་གང་བཞུགས་དང༌། རྗེ་གཉིས་པ། ། དྲུག་པ། བདུན་པ་བཅས་ཀྱི་བཀའ་འབུམ་སྐོར་དཔེ་ལུང་རྒྱུན་གང་རྙེད། སངས་རྒྱས་མཉན་པའི་བཀའ་འབུམ་པོད་གཉིས་ཀྱི་དཔེ་རྒྱུན། རང་ཚང་མ་མགོན་གྱི་རྒྱུད་ཡོད་དོ་ཅོག་གི་ལུང་རྒྱུན། གསར་རྙིང་རྒྱུད་འབུམ་ནང་མ་བཞུགས་པའི་རྒྱུད་དང༌། འཁོར་ལྔའི་གཞུང་འདིར་མེད་རིགས་ཀྱི་དབང་ལུང་དཔེ་བཅས་རྩོལ་སྒྲུབ་ཐོག །
རྒན་བུ་ལོ་ནས་མ་གཏུགས་ཀྱང༌། ནད་ཁམས་ཀྱིས་ཅི་འགྱུར་མ་ཤེས་པས། ཅིས་ཀྱང་ཁྱི་ལོ་ནང་ཡར་སླེབས་པ་ཞིག་རེམ་ཞེས་གསུངས་ཤིང་ཐུགས་ཕྲེང་ཚུལ་མཛད། རང་ནས་ཀྱང་དེ་བཞིན་གཞན་དབང་དུ་མ་གྱུར་ན་ཞུ་འོང་ཞུས་ཏེ་ཐོན་ཕྱག་མཇལ་དར་ཕུལ་བས། དར་ལན་གནང་ཞིང་དབུ་ཐོད་གཏུག ། ལག་པ་ནས་བཟུང་སྟེ་བཀྲ་ཤིས་སྨོན་ལམ་བཅས་སྩལ། བཀའ་བསྟན་འདི་ལ་སྒྲུབ་བརྒྱུད་རིན་པོ་ཆེ་ཞེས་མིང་དོན་མཚུངས་པའི་བྱ་བས་ཕན་ཆ་རྒྱ་མི་ཆུང་བའི་སེམས་བསྐྱེད་ཅི་ནས་ཀྱང་གྱིས་ཞེས་ཕེབས་པར། རང་ཡང་སེམས་ཕྲེང་ཞིང༌། སྐྱབས་གཅིག་ཐུགས་རྗེའི་ཉི་མ་དང་བྱེ་བའི་མྱ་ངན་གྱིས་སེམས་ཁོང་་་་་་་་་་ཚུད་པས་སྡུག་བསྔལ་ལ་བཟོད་གླགས་མེད་པ་ཞིག་བྱུང་རུང༌། རྟེན་འབྲེལ་གྱི་ཁྱད་ཡོད་སྙམ་སྟེ་ལགས་སོ་ཞུས་པ་ལས་གཞན་གང་ཡང་ཞུ་མ་ནུས་ཏེ་དགོན་དུ་ཕྱིན།
ཚེས་བརྒྱད་ལ་གཟིམ་ཆུང་ཁག་ལ་ཁྲུས་གསོལ་རབ་གནས་ཞིབ་མཇལ་བཅས་གྱིས་ཞེས་ཕེབས་བཞིན་དེ་རྩིས་བྱས། ཚེས་དགུ་སྔ་ཆར་འགྲོ་རྩིས་ལ། འདི་ནས་ལན་ཞིག་མ་ཡོང་བར་མ་འགྲོ་ཞེས་ཕེབས་བཞིན་སྒུགས་པས། ཉི་ཤར་ལ་བསྙེན་ཕྲེང་ངོ་མ་ལྷ་དར་གྱིས་ལྕིབས་ཏེ་གནང་བ་སྤྱི་བོར་ཕེབས་ཤིང༌། རང་གི་སྣག་སྙུག་དེའང་རི་ཁྲོད་དུ་དགེ་སློང་རྩར་ལུས་སོང་འདུག་པ་བཅས་རྟེན་འབྲེལ་ལེགས། ད་དུང་ལན་གཅིག་མཇལ་རྒྱུ་ཡོང་ལས་ཆེ་སྙམ་དགའ་གདུང་དང་བཅས་ལྷ་ས་བརྒྱུད་རང་ཡུལ་དུ་ལོག་པ་ན། ནག་ཆུ་ཙམ་དུ་སླེབས་སྐབས། ཕྱག་བྲིས་ཕེབས་པར། མཁྱེན་ནུས་བརྩེ་བའི་གཏེར་ཆེན་རིན་པོ་ཆེ།། སྙིང་གི་ནོར་བུ་དམ་པའི་ཞབས་དྲུང་དུ། །
ཞུ་མཆིད། ཁོ་བོ་རྣམ་གཡེངས་ཆུ་རླུང་དྲག་པོའི་རྦར།། འཕྱན་པས་ཞིབ་འབུལ་སྨྲེང་བར་མ་ལྕོགས་ཀྱང༌།། སྐྱེ་ཚེ་ཀུན་ཏུ་མཛའ་བཅུག་གིས་སྦྲེལ་བའི།། གདུང་བའི་སེམས་དང་ཐལ་མོའི་གར་སྟབས་ཀྱིས།། མགྲིན་མཆིད་ཕུལ་བཞིན་དགྱེས་བརྩེས་རྟག་འཛིན་ཅིང༌།། མཆོག་གི་ཞབས་བརྟན་བདག་ཀྱང་ཚེ་རིང་གནས།། ཀརྨའི་བསྟན་ལ་ལྷན་ཅིག་བྱ་བ་བྱེད།། མི་རིང་མྱུར་མཇལ་ཆོས་མཆོག་དགའ་སྟོན་ལ།། དལ་བདེ་སྐྱིད་པའི་ངང་ནས་སྤྱོད་པ་རུ།།
སྙིང་ནས་སྨོན་བཞིན་འགྲུབ་པའི་ཐུགས་བསྐྱེད་ཞུ།། གཏེར་སྟོན་ཞུ་ཡིག་ཐུགས་དགོངས་ཞིབ་གཟིགས་ཀྱིས།། སྒྲུབ་བྱ་དང་བཅས་གསུང་ལན་གནང་བར་མཁྱེན།། ཞུ་འདེགས་རྟེན་མཚོན་བཀྲ་ཤིས་ལྷ་དར་བཅས།། གྲོགས་མེད་ཁེར་ལུས་རྒན་བུ་ནད་པས་ཕུལ།། ཞེས་པ་སྐལ་པ་བཟང་པོའི་དཔྱིད་དུ་སྩལ་སོན་གྱུར། དཔའ་བོ་རིན་པོ་ཆེ། ཅོག་གྲྭ་སོགས་ལ་ཆོས་གླིང་སྐོར་དབང་ལུང་ཡོངས་རྫོགས་གནང༌། ཟླ་བ་བཅུ་གཅིག་པའི་ཚེས་དགུ་ལ་ཀཿཐོག་སི་ཏུ་རིན་པོ་ཆེ་ཕེབས། རྙིང་རྒྱུད་སྣ་སེལ་ཚུགས།
ཚེས་བཅུ་གཉིས་ནས་རྙིང་རྒྱུད་ལུང་དང་མཆོག་གླིང་རྫོགས་ཆེན་སྡེ་གསུམ་དབང་ལུང་ཁྲིད་བཅས་གསན། ཟླ་བ་བཅུ་གཉིས་པའི་ཚེས་ཉེར་གཅིག་ལ་གྲུབ་པས། མཎྜལ་ལེགས་འབུལ་རྒྱ་ཆེར་མཛད། སི་ཏུ་རིན་པོ་ཆེ་ལ་རྒྱལ་རྒྱམ་ལྷ་དགུའི་དབང་དང༌། སྦ་ལུགས། སྦ་མཁར་མའི་རྩ་གཞུང་སྐོར་གྱི་ལུང་དང༌། རྗེ་བཅུ་བཞི་པའི་སྐུ་གསུམ་ངོ་སྤྲོད་ཀྱི་ཁྲིད་ལུང་སོགས་མཛད། ཚེས་ཉེར་བདུན་ཀཿཐོག་སི་ཏུ་རིན་པོ་ཆེ་ཆིབས་བཏེགས། དགུ་གཏོར་སོགས་སྔར་བཞིན་གསུངས། ལྕགས་སྤྲེལ་ལོ་གསར་ནས་སྐུ་མཚམས་བཞུགས་མུས།
ཟླ་བ་གཉིས་པའི་ནང་མཛོད་ནག་ཤོད་དུ་གཏོར་སྒམ་ཆུང་ངུ་ཞིག་སྔར་ཡོད་བྱི་བས་གཏོར་བ། གཏོར་སྒྲོམ་གསར་བཟོས་གྱིས། རྟེན་གཏོར་གཟུངས་འབུལ་སོགས་ཕྱག་བསྟར་གྱིས་ཧོར་གོས་ཤུབས་སོགས་སྤུས་ནམ་ལྡན་པ་གསར་བཞེངས་ལ། གདན་འཁོར། གུར་འཁོར་སོགས་ཕྱག་བྲིས་ དང༌། ཡིག་ཆ་རྙིང་པ་རིགས་ཡིག་སྐྱོན་དང༌། མན་ངག་གབ་འཁྲུགས་སུ་ཡོད་པ་ལ། སླད་ནས་བསྟན་པའི་བཙས་སུ་ཟིན་ཐོ་གསར་པ་བལྟས་ཆོག་མར་མཛད། རབ་གནས་སོགས་གྲུབ་ནས་ཚེས་ཉེར་བདུན་ལ་མཛོད་ནག་ཤོད་དུ་གདན་འདྲེན་བཞུགས་སུ་གསོལ་སྟེ། ཚེས་ཉེར་བདུན་ཕྱི་མ་ནས་མཁན་པོ་སོགས་ལ་ཉིན་གསུམ་གཏོར་སྒྲུབ་འཚོགས་བཅོལ།
མི་ལའི་རྣམ་མགུར། དྭགས་པོའི་བཀའ་འབུམ། དུས་མཁྱེན་བཀའ་འབུམ། རྗེ་གསུམ་པའི་བཀའ་འབུམ་ལས་པོད་གསུམ། རྗེ་བརྒྱད་པའི་ཁྲིད་ཐུང༌། འདུལ་ཊཱིཀ ། དགུ་པ་དང༌། བཅུ་གསུམ་པ། བཅུ་བཞི་པ་རྣམས་ཀྱི་བཀའ་འབུམ། འཇམ་མགོན་བཀའ་འབུམ་སོགས་ཀྱི་ལུང་དང་དབང་ཁྲིད་སོགས་རྒྱལ་ཚབ།
དཔའ་བོ། ཅོག་གྲྭ་སོགས་ཀྱི་ཐུགས་བཞེད་བཞིན་བར་མེད་དུ་གནང༌། ཡངས་ཅན་དགོན་པ་ཉམས་གསོའི་རིམ་གྲོ་སོགས་ལ་ནན་ཞུས་ངོར། ཟླ་བ་དྲུག་པ་ཕྱི་མའི་ཚེས་བཅུ་གཅིག་ལ་མདོར་བསྡུས་ཀྱིས་ཕེབས་ཏེ། ཡངས་དགོན་ཞྭ་དམར་གཟིམ་ཆུང་དུ་བཞུགས། འདོད་སྐོང་རིགས་དང༌། ཚེས་ཉེར་གསུམ་ལ་སྡེ་སྤྱིའི་རིམ་གྲོ་སོགས་མཛད། རྒ་ལོ་དགོན་དུ་ཕེབས། སྨིན་ཁྲིད་བསླབ་སྟོན་སོགས་བློ་ཡིད་ཚིམ་པར་སྩལ་ནས་སླར་ཡང་ཡངས་ཅན་ཕེབས་ནས་རྟེན་མདོས་སོགས། ཚེས་ཉི་ཤུ་རྗེ་དུས་མཁྱེན་སྒྲུབ་གནས་རྟ་རྫིའི་དར་ཡོལ་ཕུག་ཏུ་ཕེབས།
ཐུན་བཞི་བསྔོ་སྨོན་སོགས་ཟབ་རྒྱས་དང༌། རྟ་རྫིར་གཞི་བདག་རྟེན་བཀོལ། དབུ་རིར་འབུམ་པར་ཞབས་བཀོད་ནས་བུམ་གཏེར་སོགས་གནང༌། སླར་མཚུར་ཕུར་ཕེབས་ཏེ་དར་གླིང་དུ་ཉིན་ཤས་ཐུགས་སོང་ལྟ་བུར་བཞུགས་ནས་ཟླ་བ་བརྒྱད་པའི་ཚེས་བཅུར་སྒྲུབ་སྡེར་ཕེབས། མཆོག་གླིང་སྐུ་ཚ་ཚང་གསར་བླ་ཆབ་སྤྲུལ་སྐུ་བསམ་གཏན་རྒྱ་མཚོ་ལས། མཆོག་གླིང་གཏེར་ཆོས་དེ་སྔ་དབང་ལུང་མ་གསན་རིགས་ཕྱག་དཔེ་གང་འབྱོར་གྱི་དབང་ལུང་རྣམས་དང༌། ཀློང་ཆེན་པའི་ངལ་སོ་སྐོར་གསུམ། གསུང་ཐོར་བུ། བྱང་གཏེར་བཀའ་བརྒྱད་རང་ཤར་སོགས་ཀྱི་ལུང་རྣམས་གསན། ལར་གལ་ཆུང་ཆོས་ལ་བྱེད་པའི་སྙིགས་དུས་ཀྱི་འདྲེན་པ་ཁེངས་སེམས་ཅན་ཕལ་གྱི་རྣམ་ཐར་དང་མི་འདྲ་བར།
གཞན་གྱི་ཡོན་ཏན་ཕྲ་མོ་ལའང་དགྱེས་ཚུལ་གྱི་གུས་འདུད་དང༌། ཆོས་ལ་ཆོག་ཤེས་མེད་པར་བསྟན་པ་རིན་པོ་ཆེའི་བཤད་སྒྲུབ། སྨིན་གྲོལ་རྒྱབ་བརྟེན་དང་བཅས་པའི་རྒྱུན་མི་ཉམས་ཤིང་སྤེལ་བའི་ཐུགས་བསྐྱེད་ཁོ་ནས་གསན་བསམ་ངོམས་པ་མེད་པར་མྱ་ངན་ལས་འདའ་བར་ཉེ་བའི་བར་དུ་ཟོལ་ཟོག་དམ་སེལ་སོགས་ཀྱི་སྐྱོན་དང་བྲལ་ཞིང༌། ཆོས་སྤྱོད་ཀྱི་རྣམ་ཐར་གཙང་མ་མངའ་ཕྱིན། རིགས་རུས་གྲགས་འབྱོར་ཙམ་ལ་མ་ལྟོས་པར་སྨིན་གྲོལ་གྱི་རྒྱུན་གང་ལ་མངའ་བའི་བླ་མ་ཐམས་ཅད་ཡོངས་འཛིན་དགེ་བའི་བཤེས་གཉེན་དུ་བཀུར་སྟེ་ཆོས་ཚུལ་བཞེས་རིགས་ཞིབ་པར་གསན་ཐོ་སོགས་སུ་གསལ་བ་ལས། འདིར་ཞིབ་པར་འགོད་དུ་མི་ལོང་ལ། དེ་ལྟར་གསན་ནས་ཀྱང་དེང་སོང་གི་ཆོས་ཞུས་པའི་དྲིན་རྩི་ཕར་ལ་བྱེད་ཅིང༌། ཆོས་དང་བླ་མ་ལ་དབང་ཟ་བ་དེ་ལྟར་མ་ཡིན་པ། བཤེས་གཉེན་རྣམས་ལ་བྱས་པ་བཟོ་བའི་གཏང་རག་ལེགས་འབུལ་གྱ་ནོམ་པ་སྤྲོ་བར་མཛད་ཅིང༌། ངོས་ལྐོག་མེད་པར་དམ་ཚིག་གི་གཞུང་དང་འབྲེལ་བས་གུས་འདུད་ཟོལ་མེད་ལྷུར་བཞེས་པ་ལས།
དག་སྣང་འབྱང་བས་ཀུ་རེའི་ཕྱིར་ཡང་སྐྱོན་དང་སྨོད་པར་ལྟ་བའི་ཚིགས་གཅིག་ཀྱང་འབྱོན་པར་མི་མངའ་ཞིང༌། གང་གསན་པ་དེ་དག་ཐོས་ལོ་ཙམ་དུ་མ་ལུས་པར། མཁྱེན་རབ་ཀྱི་འཇུག་པས་སྒྲོ་འདོགས་ཆོད་ཅིང༌། མན་ངག་གི་ངེས་ཤེས་འདྲང་བར་མཛད་པས། མཁས་གྲུབ་ཏུ་རློམ་པ་སུས་ཀྱང་མཁྱེན་རྟོགས་ཀྱི་གཏིང་མི་དཔོག་ལ། ཞབས་པད་དུ་བཅར་བ་ཙམ་གྱིས་ཁེངས་པ་བསྙིལ་ཞིང་མི་འཕྲོག་པའི་དད་པ་བསྐྱེད་པའི་ངོ་མཚར་རྣམ་དཔྱོད་མཚུངས་ཟླ་མེད་པ་མངོན་སུམ་དུ་གྲུབ་པ་འདི་དག་བྱུང་བ་སྟེ། དེ་ཡང་གཙོ་བོར་བསྒོམ་བྱུང་གི་ཤེས་རབ་ཀློང་བརྡོལ་དུ་གྱུར་པ་ཡིན་ཅིང༌། ཆོ་ག་ཕྱག་བཞེས་ཕྲ་མོ་ཚུན་ཡང་རང་རང་གི་ལུགས་ལྟར་ཞིབ་ཏིག་ནན་ཏན་གནང་བས་རྒྱུད་ལུང་མན་ངག་ཕྱག་བཞེས་ཡ་མ་བྲལ་བ་ལས། གང་བྱུང་དེས་ཆོག་གླུ་བརྒྱ་ངག་གཅིག་སོགས་མ་དགོས་པའི་ཚུལ་གཅིག་པུ་འདིའང༌། དེང་སོང་ཙམ་ན་བསྟན་པ་འདི་ལ་འགྲན་ཟླ་མེད་པའི་ཡོན་ཏན་དུ་མངོན་ནོ། །
ཟླ་བ་བཅུ་པའི་ཚེས་བཅོ་བརྒྱད་ལ་སི་ཏུ་རིན་པོ་ཆེ། འཇམ་མགོན་མཆོག་སྤྲུལ་རིན་པོ་ཆེ། གུས་ཕྲན་བཅས་པར་ཕྱག་བྲིས་སྩལ་གནང་ལས། གུས་པར་གསུངས་ཤོག་གནས་ཚུལ་ཞིབ་རྒྱས་མཐར། བུ་རིན་པོ་ཆེ་ལ་གཟིགས་སྐྱོང༌། ལྟ་གྲུབ་ལོད་མི་ཤོར་བ་དང༌། ཨ་ར་ཁ་ཆེ་མི་རེད་པ། སྒྲུབ་པའི་རྒྱལ་མཚན་གྱི་ཏོག་འོང་བབས་ཀྱི་བཀའ་དྲིན་གྱིས་ཀྱང་ཞུ་ཞུ་ཞུ། ཤིན་ཏུ་མཛའ་བའི་སྙིང་གི་ཉི་ཟླ་ཟུང༌།། ཤིན་ཏུ་དག་པའི་མཁའ་ལ་ཟུང་འགྲོགས་ཤིང༌།།
གདོད་ནས་འབྲལ་མ་མྱོང་བའི་རྟེན་འབྱུང་གིས།། དགྱེས་ཞལ་མྱུར་དུ་མཇལ་བའི་རྟེན་འབྲེལ་ཞུ།། ཞེས་ཕེབས་ཤིང༌། དེ་འབྲེལ་འཇམ་མགོན་སྤྲུལ་སྐུ་རིན་པོ་ཆེ་ལའང་ཕྱི་ནང་བཀའ་བསླབ་བཅས་གནང་འདུག ། ཟླ་བ་བཅུ་གཉིས་པའི་ཚེས་གཅིག་ལ་བླ་བྲང་སྐུ་མདུན་བཅས་པའི་འགྲོས་སྒོ་བཏང་ཐེབས་ལག་སྣེ་རིགས། ཕྱག་ཁང་ལས་བྱེད་སྐུ་མདུན་པ་རྣམས་ལ་རྩིས་བསྩལ་གྱིས་ཕྱི་ནང་མཚམས་དམ་པོར་བཅད། ཚེས་གཉིས་ནས་གཏེར་ཆེན་རྗེས་བཀའ་ལུང་བཞིན་དགོངས་འདུས་མེ་ཕྲེང་ལ་བརྟེན་པའི་ཚོགས་མཆོད་གཏེར་སྲུང་གཏོར་བསྔོས་བཅས་ནན་ཏན་ཐོབ། ཟབ་གཏེར་བརྡའ་བྱང་གཏེར་སྒྲུབ་ཀྱིས་ཐུགས་ཆེན་རྒྱུད་དང་སྒྲུབ་ཐབས་བཅས་སྟོད་ཆ་རིགས་ཕབ་ཟིན་མཚམས་ལུས་པ། ཚེས་གསུམ་བརྡའ་བཀྲོལ་རིལ་བུ་བཞེས་པས་ཡུད་ཙམ་དྲན་མེད་དུ་སོང་མཚམས། དེ་ལས་སད་འཕྲལ་བརྡའ་ཤར་བ་བཞིན་སྤ་ལེ་སྤོ་ལར་བྲིས་པས་རྒྱུད་རྫོགས་ཕྲིན་ལས་ཀྱི་བར་ཆ་རྣམས་ཀྱང་བྲི་ཐུབ་པར་བྱུང༌།
ཚེས་བདུན་ཕྱི་དྲོ་བརྡའ་འགགས་པས་བཤོལ། ཚེས་དགུར་སླར་ཡང་ཐོ་ཁ་གསོས་བཅུག་སྟེ། ཐུགས་ཆེན་ཡེ་ཤེས་སྒྲོན་མེ་ཐུན་གཉིས་རེ་དཔེའི་སྟེང་ནས་གསུངས་ཤིང༌། དཔེ་གཞན་རྣམས་མཆོད་གཞིའི་སྟེང་དུ་བཀོད་ནས་སྒྲུབ། གནམ་གང་ལ་བཏང་རག་ཁྱུག་ཙམ་དང༌། བསང་བཅས་གསུངས་ནས་མཚམས་ཅུང་ཟད་ལྷོད་པར་མཛད། འདི་དོན་ཞིབ་པར་མ་མངོན་ཀྱང༌། བསྟན་འགྲོ་གེགས་ཆགས་ཆེས་པས་རྟེན་འབྲེལ་མཐར་ཕྱིན་བྱུང་ཡོད་མ་འདྲ། ལྕགས་བྱ་ཟླ་བ་དང་པོའི་ཚེས་ནས་སྔར་འགྲོས་མཚམས་རྒྱ་དེ་མུས་སུ་སྒྲོལ་ཕུར་ལྗགས་བསྙེན་དང༌། ཚེས་བཅུ་ནས་ཀྲོང་སར་ཞབས་རིམ་ཚེ་གསང་སྒྲུབ་ཆེན་མཛད་ནས་མཚམས་ཐོ་བླངས།
ཟླ་བ་གསུམ་པའི་ཚེས་བརྒྱད་ནས་རི་ཆེ་གནམ་ལྕགས་སྤྲུལ་སྐུ། ཀོང་པོ་བདེ་དགོན་བླ་མ་སོགས་ཕྱོགས་ཀྱི་དད་འདུས་རྣམས་ཀྱི་འདོད་སྐོང་དུ། རྗེ་དགུ་པའི་གསུང་འབུམ་སོགས་དབང་ལུང་ཁྲིད་གསུམ་རྒྱུན་མ་ཆད་པར་སྩལ། འབྲུག་ཆེན་ཁྱུགས་ཙམ་ཕེབས་ཏེ་མཇལ་འཕྲད་གནང༌། ཟླ་བ་དྲུག་པའི་ཚེས་གཉིས་ལ་དཔའ་བོ་རིན་པོ་ཆེར་ཕྱག་བྲིས་གནང་རྒྱུའི་བསླབ་སྟོན་སྩལ། སྒར་གྲྭ་མང་ནས་ཞབས་བརྟན་ཕུལ་ཞིང༌། སྣ་མཁར་བ་སྤྱི་ནས་གདན་ཞུས་དང༌། ཕྱག་མཛོད་ནས་ནན་ཏན་ཞུས་ངོར། ཟླ་བ་བདུན་པའི་ཚེས་བཅུ་བདུན་ལ་སྣ་མཁར་དུ་ཕེབས། འོང་སྐོར་སོགས་ལ་འདོད་སྐོང་དུ་གཟིགས་མོ་དང༌།
ཚེས་བཅུ་དགུར་ཡུལ་ལྷའི་རྩེར་གཞི་བདག་རྟེན་བཀོལ་དང༌། སྤྱི་རིམ་སོགས་གནང་ནས་ཟླ་བ་བརྒྱད་པའི་ཚེས་བཞི་ལ་རི་ཁྲོད་དུ་ཕེབས། འདི་ནས་གཟུང་སྐུ་ཁམས་མ་བདེ་བ་ཆེ་ཙམ་གྱིས། དྭངས་དུ་བ་སྣ་ཚོགས་ལས། དྭངས་བསྐྱེད་ཐོན་པ་གཏན་ནས་མ་བྱུང༌། ཚེས་བརྒྱད་ལ་དཔལ་སྤུངས་ནས་བྱམས་མགོན་རིན་པོ་ཆེའི་ཕྱག་བྲིས་དང༌། གནང་རྟེན་རྙིང་རྒྱུད་ཕྱག་དཔེ་ཚར་གཉིས་བཅས་བང་མི་ཆེད་བཏང་འབྱོར། དགའ་ལྡན་བྱམས་པའི་ཞིང་བཀོད་སོགས་ལྷ་བྲིས་པ་མགོན་ལུར་བྲི་རྒྱུར་བསྩལ་སྟེ་བསླབ་བཀོད་གནང༌། ཚེས་ཉེར་དྲུག་དགོངས་འདུས་ཞལ་ཐང་བཅུ་གསུམ་ཁ་སྐོང་ལ་རྒྱབ་བྱང་དང༌། ཚེས་ཉེར་དགུ་ཞལ་སྦྱོར་བླ་རྡོ་སྲོག་འཁོར་ཆ་གཉིས་གྲི་སྙིང་དུ་བཅུག་སྟེ་སྦྱང་ཁྲུས་རབ་གནས་བཅས་མཛད།
ཟླ་བ་བཅུ་པའི་ཚེས་བཞི་ནས་མཚམས་རྒྱའི་རྣམ་པས་བཞུགས་ཤིང༌། ཚེས་སུམ་ཅུ་ལ་ཕྱག་ཁང་མེ་ཤོར་སྐྱོན་ཤིན་ཏུ་ཆེ་བ་བྱུང་ཡང༌། ཞལ་ནས། ཁྱུང་ཚད་ཐབ་ནས་མེ་རྐྱེན་བླ་བྲང་གི།། ཕྱག་ཁང་ལྟེ་བ་རྗེས་མེད་ལྟ་བུར་འབར།། ཡིག་ཆ་ཕྱར་དང་ལོ་གསར་ཆས་རྣམས་དང༌།། དབུ་གུར་ཆེན་མོ་ལ་སོགས་འཇའ་བཞིན་ཡལ།། དཀོན་མཆོག་དྲིན་གྱིས་གཙུག་ལག་ཁང་དངོས་ལ།། སྐྱོན་མེད་བྱུང་ཞིང་རྒྱུ་གྱོང་ཆེར་ཕོགས་ཀྱང༌།། རྩ་རྩེའི་ཟིལ་མཚུངས་རྨི་ལམ་ལྟ་བུ་ལ།།
བདེན་འཛིན་ཆགས་སེམས་བོར་ནས་ལོ་འགའ་ཐལ།། འོན་ཀྱང་གཉིས་སྣང་བག་ཆགས་མ་ཟད་པས།། དགུ་ཆེན་ཕྱིར་དར་རྒྱུ་གྲོ་འགྲོ་རྡིལ་ཚད་༡༦༠ སྐོར།། ལོ་གསར་ཆས་བཅས་ད་ལྟ་འཚབས་བཞིན་དང༌།། སོགས་གུས་ཕྲན་ལ་ཕྱག་བྲིས་ཕེབས་བཞིན། ཟླ་བ་༡༡ པའི་ཚེས་གསུམ་ནས་ཕྱག་ཁང་ཕྱི་ནང་ཉམས་གསོའི་མགོ་ཚུགས། ཕོ་བྲང་ཐོག་གི་ཨར་སྒ་བཅས་པར། མཚུར་ ནང༌། ཤེ་མ། མི་སེར།
གྲྭ་མང༌། སྐུ་ངོ་སོགས་ཐམས་ཅད་ལ་ཁང་པ་སོ་སོར་ཤོག་ཁྲ་བཅས་བསྒོས་ནས་འཕྲལ་ཐོན་དགོས་པའི་བཀོད་ཁྱབ་དང༌། འདི་རིགས་ལས་འཇུག་མ་ལུས་པ་ཞིག་བྱུང་ན་ཞེས་སོགས་ཐུགས་ཁུར་དང༌། ཡུན་རིང་མི་བཞུགས་པའི་གསུངས་ཚིག་རྒྱུན་ཆགས་སུ་གནང༌། དགུ་གཏོར་ཕྱར་དར་ཚེམས་རྒྱུ་དང༌། ལོ་གསར་ཆས་འཁོར་གསར་སྒྲིགས་རྣམས་ཀྱི་ལས་མགོ་བཙུག ། ཅོག་གྲྭ་རིན་པོ་ཆེ་ལ་དགོན་དུ་ཁྲུས་དང་རབ་གནས་གནང་བཅོལ། ཚེས་བཅུ་བཞི་ནས་མཚམས་ཐོ་བཞག་སྟེ་ཐུགས་སྒྲུབ་བར་ཆད་ཀུན་སེལ་གསུངས། ཟླ་བ་བཅུ་གཉིས་པའི་ཚེས་གཅིག་ལ་དངོས་གྲུབ་ལེན་ཆོག་བཅས་ཐོ་ནང་མ་བསྡུས། སྡེ་རྒྱལ་ཐའི་ཇི་སོགས་ལ་མཇལ་ཁ་དང་ཆོས་འབྲེལ་འདོད་སྐོང་བཅས་དང༌།
ཚེས་གཉིས་བླ་བྲང་ལས་བྱེད་རྣམས་ལ་ཕྱི་ནང་ལས་དོན་བཀའ་བསླབ་ཞིབ་པར་གནང༌། ཚེས་གསུམ་ཐོ་ཁ་གསོས་ནས་བླ་མ་དགོངས་འདུས་བསྙེན་པ་གསུངས་ཤིང༌། ཞབས་བརྟན་མཁའ་འགྲོ་གསང་འདུས་སོགས་ཚུགས། བླ་བྲང་ནས་ཀྱང་ཞབས་རིམ་ཧུར་བསྐྱེད་ཞུས། འདི་སྐོར་འཇམ་ཚུལ་སོགས་ཞབས་གྲས་ནང་མ་ལ། ཁམས་ཕྱོགས་གསེར་ལྡན་འབབ་པའི་འགྲམས། མི་རྩ་ཧྲག་ཅིང་ཆོས་དང་ལྡན་པའི་རིགས་རྒྱུད་དུ་སྐྱེ་བ་ལེན་པར་འདུག་ཅེས་ལན་ཁ་ཤས་གསུངས་ཤིང༌། སྔོན་དུ་གུས་རང་ཞབས་དྲུང་དུ་ཡོད་སྐབས་བླ་བྲང་ལས་བྱེད་སོགས་ལ་ཐུགས་སུན་ཚུལ་གྱིས། ད་ནི་ལས་ངན་ལུས་ངན་དགོན་གོག་འཁོར་ངན་འདི་འདྲའི་ལུས་སུ་ནམ་ཡང་མི་སྐྱེ་བར་ཤོག་ཅེས་ཕེབས་པར། སུས་ནས་དེ་འདྲའི་ཐུགས་བསྐྱེད་གཏན་ནས་མི་གནང་བར་ཅིས་ཀྱང་ཞུ་ཞེས་ཞུས་པར།
ཨ་ཅང་སེམས་ཆད་པས་ཁ་ནས་ཐལ་བ་རེད། ཚེ་འདིས་སྐྱེ་བ་ཆད་པ་ཞིག་ཨེ་ཐོན་བསམ་ཡང་དེ་ནི་ཐོན་མ་སོང༌། དེས་ན་ལུས་རྟེན་གཞན་དུ་སྲིད་པར་སྦྱོར་ཡང་བག་ཆགས་ངན་གོམས་ཀྱིས་བསྟན་པ་འདི་ལ་སླར་འཁོར་བ་ལས་གང་དུ་འགྲོ་ཞེས་གསུངས་པར། འོ་ན་སྐུ་ཚེ་འདི་རྗེས་སྐྱེ་བ་གང་འདྲ་ཞིག་ཏུ་བཞེས་ཡོང་དར་ན་ཞུས་པས། ཁམས་ཕྱོགས་དེ་ས་སྐྱིད་ཁྱད་པར་ཁམས་པའི་མི་དེ་ཕོ་རུས་ཆེ་ཞིང་མི་རྩ་བཟང་བར་འདུག ། དེ་འདྲ་ཞིག་ཏུ་སྐྱེས་ན། ཁོ་བོ་རྩལ་ཤེད་མ་རྫོགས་པར་ཀརྨ་དགོན་ལྟ་བུར་སྡོད་རྒྱུ་བྱུང་ན་ལེགས་པོ་ཞིག་ཡོང་བ་མི་འདུག་གམ། ལར་སྔར་ལོ་ནས་ཕྱི་མའི་སྣང་ཚུལ་ཐར་ཐོར་ཞིག་ཤར་འདུག་པ་ཡི་གེར་བཀོད་ནས་རྟེན་སྒམ་རྟ་སྒམ་འདི་ནང་ད་ལྟ་བཞག་ཡོད་ཅེས་ཕེབས་པ་ལ་བཀའ་འདྲི་ཞུ་འདུན་ཆེ་ཡང༌། ཞིབ་པར་ཞུ་ནུས་པ་མ་བྱུང༌། ཚེས་བཅུ་གསུམ་ལ་དཔལ་སྤུངས་བོད་མི་ཕྱིར་སློག་གདོངས།
གུས་རྩར་ཕྱག་བྲིས་ཕེབས་ནང༌། གནས་ཚུལ་ཕྲན་བུ་ཞུ་རྒྱུ་མཆིས་ཀྱང༌། རྒྱ་མ་གྲོལ་བས་དེར་ཟད་ཅེས་འདུག་པའང་སྐུ་མྱ་ངན་ལས་འདའ་བའི་ཚུལ་སོགས་ཡིན་པར་འདུག་ཅིང༌། ཚེས་བཅོ་བརྒྱད་ལ་ཐོ་བསྡུས་ཏེ་ཀ་གདུང་འདྲེན་མི་སོགས་ཁྲོམ་རིགས་ཕྱག་ཞབས་སུ་བཏང༌། ཕྱར་དར་གསར་པ་རིགས་ལེགས་གྲུབ་བྱུང་ཞིང༌། ལོ་མཇུག་དུས་གཏོར་ཚེས་སུམ་ཅུ་བཏང་རག་བཅས་དགུ་ཆེན་གྲུབ། ཆུ་ཁྱི་མཚུར་ཟླའི་༡ ཚེས་གཅིག་ལ་ཐོ་རེངས་སྙན་གསན་རྒྱ་གླིང་སོགས་ཁ་ཤར་ཕྱོགས་སུ་བསྐོར་ཏེ་བཏང་བཅོལ་མཛད། ཉི་མ་རྩེ་ཤར་ཕྱིས་ནང་མཚམས་ཐོ་བཞག ། མཚམས་འོག་ཏུ་ཡོད་པའི་མདུན་འདུག་སྐོར་ནས་དར་བཏང་སོགས་བྱས། ཐུན་བཞི་ཆགས་མེད་མཛད་ཅིང༌།
ཚེས་ལྔ་ནས་ཐོར་ཐུན་སྲོད་ཐུན་གཉིས། སྔ་དགོང་ཐུན་གཉིས་རྣམས་ལ་བཀའ་རྒྱ་ཅན་གྱི་བསྙེན་པ་གསུངས། འདི་སྐོར་ནས་སྐུ་ཁམས་ལྷག་པར་མ་བདེ་བ་བྱུང༌། སྒྲུབ་སྡེ་ནས་དམ་གྲིབ་ཉེས་སེལ་གྱི་སྒོ་ནས་བཀྲུ་བྱ་བ་གླུད་བསྔོ། དམ་གླུད་སོགས་གྲངས་མང་དང༌། དགོན་པར་ཞབས་འཕར་བཀའ་འགྱུར་དག་ཚར་ཚུགས། མཚུར་ལུགས་ཆོ་འཕྲུལ་གཤོལ་ཟླ་ཕྱི་མའི་ཚེས་བདུན་ལ་མཚམས་ལྷོད་ནས། དགོན་གྱི་རྒྱུད་སྡེ་བློ་འདོན་སྒྲོལ་མ་ཚེ་རིང་མ་སོགས་འདོན་རྒྱུག་བླངས་ཤིང༌། བཅའ་བསྒྲིགས་སྐོར་རྒྱུན་དུ་དོ་དམ་གནང་མུས་སུ། དབུ་ཆོས་རིགས་ལ་སླར་ཡང་བཀའ་ནན་གནང༌།
འཚོགས་མང་ནས་རྣམ་འཇོམས་གཟུངས་འུར་འདོན་གནང་ཤིང་བསྙེན་བཀུར་ཟབ་རྒྱས་སུ་སྩལ། བར་མཚམས་སུའང་ཕྱོགས་ན་འབྱོན་པའི་སྐུ་གཅར་ཞུ་མི་རིགས་ལ། མཇལ་ཁ། དབང་ལུང་ཁྲིད་སོགས་འདོད་སྐོང་རིགས་མ་ཆགས་པར་མཛད། ཟླ་བ་གཉིས་པའི་ཚེས་གཅིག་ལ་རྒྱལ་ཚབ་རིན་པོ་ཆེ་ཕེབས། སྔོན་དུ་དབང་ལུང་གང་བཞུགས་ཕལ་ཆེར་བུམ་པ་གང་བྱོའི་ཚུལ་དུ་གནང་གྲུབ་པའི་སྐུ་ཡོན་མཎྜལ་གཟབ་རྒྱས་དང༌། ཞབས་བརྟན་བཅས་ཕུལ། ཚེས་དྲུག་ཕོ་བྲང་ཉམས་གསོས་ལ་དགོན་དུ་བསང་གསོལ་ཨརྒ་སྤོ་ཆོག་བཅས་ལ་དགེ་སློང་འཇམ་ཚུལ་མངགས་བཏང་མཛད། ཚེས་བཅུ་དྲུག་ལ་སྐུ་ཞབས་ཀྲོང་སར་ཞབས་བརྟན་དུ་ཚེ་སྒྲུབ་གསུངས། ཨར་ལས་རྣམས་ལ་གསོལ་རས་སོགས་རྒྱ་ཆེར་སྩལ།
ཕྱག་ཁང་ཉམས་གསོ་དང་བླ་བྲང་བཏང་ཐེབས་བཅས་པའི་ལག་སྣེ་ཕོངས་མེད་དུ་གནང༌། ཟླ་བ་གསུམ་པའི་ཚེས་བཅུར་སྒྲུབ་གྲྭར་གསང་ཐིག་ཡབ་བཀའ་དང་འབྲེལ་བར་འཇའ་ཚོན་མཁའ་འགྲོ་གྲིབ་སེལ། ཡུམ་ཀའི་ཚོགས་བསྐང་བཤགས་དང་འབྲེལ་བའི་ཚོགས་འཁོར་བཅས་བཏང༌། ཚེས་བཅུ་གཅིག་འབྲུག་ནས་ཀྲོང་སར་ཨ་ཞེ་གཤེགས་པའི་སྒྲིབ་སྦྱང་སྲེག་སོགས་མཛད། གྲྭ་མང་ནས་ཞབས་བརྟན་ཕུལ། ཚེས་བཅུ་བདུན་ལ། སི་ཏུ་རིན་པོ་ཆེ། ཟུར་མང་གར་དབང་བཅས་ལ་ཕྱག་བྲིས་དང༌། ཞབས་བརྟན་ཡིག་བརྒྱ། དམ་གྲིབ་ཉེས་སེལ།
གདུགས་དཀར་བཅས་གྲངས་མང་སྒྲུབ་དགོས་ཁམས་ཕྱོགས་ཀར་དགོན་ཁག་ལ་ཞབས་འཕར་འགྲུབ་ཐབས་གསུངས་ཤིང༌། དེ་མཉམ་འཇམ་མགོན་སྤྲུལ་སྐུ་རིན་པོ་ཆེ་དང༌། ཀཿཐོག་སི་ཏུ་རིན་པོ་ཆེ། གུས་ཕྲན་བཅས་པར་ཕྱག་བྲིས་སྩལ་འབྱོར་བཅས་གུས་པར་ཕེབས་ཚོགས་འཇམ་ཚུལ་ནས་བྲིས་པར་དེང་སྐབས་ཡིག་འབྲི་མ་ཐུབ་པས་གཞན་ཚུལ་ཞིབ་པར་འབུལ་ཐུབ་མ་སོང་ཞེས་སོགས་ཡིག་མཐའ་འདུམ་འཕྲོས་སུ་ཕྱག་བྲིས་ངོ་མར། ཕ་རྒན་བདག་ཀྱང་ཡུན་རིང་སྡོད་དཀའ་བས། སྔར་འཕྲོས་ཡིད་འཇོག་འཕྲལ་བསྐྱོད་གྲུབ་དགོས། ཁོ་བོའི་སྐྱེ་བ་གཞན་ཚུན་སྐྱབས་འཇུག་བསླབ་རེམ། ཨཱཿཞེས་གནང་འདུག་པའང་མ་འོངས་ཡོངས་སྤྲུལ་ཚུན་གྱི་ལུང་བསྟན་དུ་མངོན། ཚེས་བཅོ་བརྒྱད་འཇམ་ཚུལ་སོགས་ནས་ཟབ་བདུན་རྡོ་རྗེ་མཁའ་འགྲོའི་གདུགས་དཀར་གཏོར་ཟློག ། ཚེས་བཅུ་དགུ་ཞབས་འཕར་གྲོ་ལོད་གཏོར་མ་འཕངས།
དུས་མཆོད་རྣམ་སྲས་ལུས་པ་གསུངས། ཚེས་ཉེར་གཉིས་ཨ་སྒ་བརྡུང་མི་རིགས་ལ་མང་འགྱེད་སྩལ། ལས་སྣེ་རྣམས་ལ་གཙུག་ལག་ཉམས་གསོ། ཕྱི་ནང་དོ་དམ། དགོན་གྱི་བཅའ་བསྒྲིགས་བཅས་ཞབས་ཏོག་ངོས་ལྐོག་ཐུབ་པའི་ནན་ཏན་དགོས་རྒྱུའི་ཕྱི་མཐའ་གཟིགས་པའི་བཀའ་བཀོད་ཞིབ་ལྷུགས་སུ་སྩལ། གམ་འཁོད་རྣམས་ཀྱི་ཡིད་གསོས་སུ་རེ་ཞིག་མི་སྐྱོན་པའི་ཚུལ་གསུངས་ཤིང༌། ཚེས་ཉེར་ལྔ་དུས་མཆོད་བར་ཆད་ཀུན་སེལ་གྱི་ཕྲིན་ལས་འབྲིང་པོ་བཏང༌། ཐུགས་དགྱེས་པའི་རྣམ་འགྱུར་བཅས་མཛད་པར་ཕྱི་ནང་འགྲུབ་རྐྱེན་རེའང་བྱུང་བས་སྐུ་ཁམས་ཅུང་དུབ་པ་བྱུང༌། འདི་ཉིན་ནས་ཁ་བ་ཆེར་བབས་ཤིང༌། ཡུལ་ལུང་གི་ཁ་དོགས་ཉམས་པ་སོགས།
དེར་ཕྱོགས་རང་བཞིན་གནས་མཇལ་ཡོང་བའི་མི་རྣམས་ཀྱང་དོན་མེད་དུ་སྙིང་སྟོང་བློ་མི་བདེ་བ་ཞིག་ཡོང་གིན་འདུག་ཟེར། ཡང་དགོན་རྗེ་དྲུང༌། རྩེ་སྤྲུལ་བཅས་པའི་ཞུ་ཡིག་རེ་འབྱོར་བར་སོ་སོར་གསུང་ལན་གནང༌། ཚེས་ཉེར་དྲུག་ཡང་སྐུ་ཁམས་དེ་མུས་ཀྱིས་ཐུགས་དམ་ཞལ་འདོན་སྐོར་སོགས་མ་ཆགས་པར་གནང་མུས་ལས་ཧ་ཅང་ཞན་པའི་བསྙུང་གཟེར་སོགས་གང་ཡང་མེད་པར། ཕྱག་བྲིས་སོགས་ཞལ་ཐང་ཆུང་ངུ་མང་པོ་ཡོད་པའི་སྒམ་ལས་ཐང་ཆུང་རྣམས་ཁ་ཕྱེས་གསུངས་ཏེ་ཉེར་གནས་རྣམས་ལ་ལྟར་བཅུག ། རིན་པོ་ཆེ་རང་གིས་ཀྱང་ཕྲན་བུ་རེ་གཟིགས་ཚུལ་མཛད། ད་དོན་འགྲུབ་པ་རེད། འཕྲོ་བརླག་མ་ཤོར་བ་བསྡུས་ཞེས་གསུངས་ཏེ་གཟུགས་སྐུ་བསྡུ་བའི་བརྡར་མཛད། ཕྱི་དྲོར་ཀཿཐོག་སྤྲུལ་སྐུ་ཀུན་བཟང་སྐུ་མདུན་དུ་བཅར་བས་ཐུགས་དགྱེས་ཉམས་ལྷག་པར་གནང༌། འདི་ཉིན་ཡང་འགྲུལ་རྐྱེན་བཅས་སྐུ་ཁམས་དུབ་པས་གསུང་འཕྲོས་གནང་དཀའ་བ་ཙམ་གྱིས།
འཇིག་རྟེན་འདིར་སྣང་གི་བྱ་བཞག་ལ་ཟིན་པ་མེད་ཚུལ་དང༌། ཕྱི་ནང་གི་གནས་སྣང་འགྱུར་བ་གང་ལ་དགོངས་ཀྱང་ཡུན་དུ་བཞུགས་པ་ལ་དགོས་དོན་མི་སྣང་ཞིང༌། དོན་བརྒྱུད་ཀྱི་བསྟན་པའི་རྩ་བ་ཉག་ཕྲ་བས་ཐུགས་ཕྲེང་ཅུང་ཟད་ལས། གཞན་ཐུགས་དགོངས་ལྷག་མ་མེད་ཚུལ་གྱི་བཀའ་ཕེབས་པས། བློ་མ་བདེ་ཡང་འཕྲལ་དེར་ཞིང་གཞན་ལ་གཟིགས་རྒྱུའི་དགོངས་པ་མ་རྟོགས་པས་སླད་ནས་ཞབས་བརྟན་གསོལ་འདེབས་ཞུ་རྩིས་ཀྱིས་རང་གནས་སུ་ལྡོག ། དགོངས་མོར་ཐུགས་དམ་སོགས་རྒྱུན་བཞིན་གསུངས་ཤིང༌། དགེ་སློང་འཇམ་ཚུལ་ལ་ཞལ་ཆེམས་ཕྱག་བྲིས་བཀའ་རྒྱ་བཅས་དེ་ཡི་སྔོན་ཙམ་ནས་གནང༌། དེ་ནུབ་སྲོད་ལ་ཞལ་ལག་བཅས་མཛད་དེ་གཟིམ་ཕྱི་ཙམ་དུ་གྱུར། སྐུ་གསང་ལ་བྱོན་ནས་ཚུར་ཕེབས་བཞུགས་གདན་ལ་འཁོད་པ་དང་བསྙུན་གཞི་འཕར་བའི་རྣམ་པར་བསྟན་ ཅིང༌། དེ་འཕྲལ་ལྷ་ཐོག་ལྷ་རྗེ།
མཚུར་རྩིས་པ། རུ་ཨེམ་ཆི་རྣམས་ནས་སྨན་བཅོས་སོགས་ཕུལ་ཡང་ཅི་བྱ་མེད་པར་ནམ་ཕྱེད་བྱི་བའི་ཆུ་ཚོད་དང་པོར་ཟིན་པ་དང༌། ཞབས་སྐྱིལ་ ཀྲུང༌། སྐུ་གཡས་ཕྱོགས་སུ་ཅུང་ཟད་བསྙེལ་སྟབས་ཀྱིས། ཟག་པ་ཀུན་ཟད་ཞི་བ་འོད་གསལ་མཐའ་དབུས་མེད་པ་ཆོས་སྐུ་ཆེན་པོའི་དབྱིངས་སུ་སྙོམས་པར་ཞུགས་པར་གྱུར་ཏོ། ། འདི་ནི་ལམ་དུས་རྣལ་འབྱོར་པ་རྣམས་ཐུགས་དམ་གསལ་འདེབས་སོགས་ཀྱིས་འཆི་བ་འོད་གསལ་མ་བུ་འདྲེས་པའི་རང་ངོར་རྩོལ་བཅས་ཀྱིས་མཉམ་པར་འཇོག་པ་ལྟ་བུ་མ་ཡིན་པར་ཁང་ཁྱིམ་སོགས་གནས་ནས་གནས་སུ་འགྲོ་བ་བཞིན། མཆོག་གི་སྤྲུལ་སྐུ་འདི་སྣང་བསྡུས་པའི་དེ་མ་ཐག་པར་རང་བཞིན་ལྷུན་གྱིས་གྲུབ་པའི་འཁོར་ཚོགས་རིག་འཛིན་མཁའ་འགྲོའི་ཚོགས་ཀྱིས་གདན་དྲངས་ཏེ་འོག་མིན་ཆེན་པོ་སོགས་དག་པའི་ཞིང་དུ་ཏ་ལེར་བྱོན་པ་ནི་འཕགས་ཆེན་རྣམས་ཀྱི་ཆོས་ཉིད་དེ། དེས་ན་འདི་ནུབ་དགོན་དུ་ཡོད་པ་ཁ་ཤས་ཀྱི་ན་བུན་གསེབ་ནས་འོད་དཀར་པོ་སྣམ་བུ་བརྐྱང་བ་ལྟ་བུ་སྒྲུབ་སྡེའི་ཡང་ཐོག་ཏུ་ཟུག་པ་མཐོང་འདུག་པའང་ཞིང་ཁམས་གཞན་གྱི་སྟོན་པར་གཤེགས་པར་མངོན་མོད། འོན་ཀྱང་འཕགས་ཆེན་རྣམས་ཀྱི་རྣམ་ཐར་ནི་མིག་འཕྲུལ་བཞིན་བསམ་མི་ཁྱབ་པའི་གནས་ལ་དབང་འབྱོར་བའི་ཕྱིར། གཞན་སྣང་ཙམ་དུ་སྐུ་ཡི་གཟི་བྱིན་ཞལ་རས་འཛུམ་མདངས་སོགས་མ་ཉམས་པར་འོད་གསལ་ཆོས་སྐུའི་དབྱིངས་སུ་ཐུགས་དམ་ལ་བཞུགས་པས།
ཞག་གསུམ་གྱི་རིང་བཅས་བཅོས་མེད་པ་དེ་གར་བཞག ། འཇམ་མགོན་རྡོ་རྗེ་འཆང་གི་བཀའ་ལུང་བཟློག་མེད་མངོན་དུ་གྱུར་ཏེ། དམ་གྲིབ་རང་གི་རྐྱེན་གྱིས་གློ་བུར་དུ་གཤེགས་སྟབས། སྨིན་གླིང་རྡོར་སེམས་ཀྱི་དཀྱིལ་འཁོར་མཆོད་པ་བཤམས་ཏེ། གཟིམ་ཆུང་སྒོར། མཁན་བླ་མ་ལེགས་བཤད་ཕུན་ཚོགས། ཀཿཐོག་སྤྲུལ་སྐུ་ཀུན་བཟང༌། དགེ་སློང་འཇམ་ཚུལ། དྲུང་ཟུར་སྤྲུལ་སྐུ་རྣམས་ནས་འཇམ་འདོན་གྱིས་བླ་མ་རྡོ་རྗེ་སེམས་དཔའི་ངོ་བོར་བཤགས་སྦྱངས། ཚོགས་བསགས།
དབང་ལེན་སོགས་ཞུས། ཉེར་དགུའི་ཐོ་རངས་ནས་བསྟན་པ་བུ་གཅིག་པའི་རྒྱུད་དང༌། བཏགས་གྲོལ་རིགས་བཀླགས་ཤིང༌། ཐུགས་རྗེ་འགྲོ་དོན་ལ་བསྐུལ་བའི་གསོལ་འདེབས་སྨོན་ལམ་རིགས་ནན་ཏན་དུ་བྱས་པས། དེ་སྐབས་ཤར་ཕྱོགས་ནས་རི་ཉིལ་བ་ལྟ་བུའི་ཐུག་ཆོམ་འུར་ལྡིར་གྱི་སྒྲ་ཆེན་པོ་ཤར་ནས་ཤར་དུ་བརྒྱུད་དེ་སོང་བ་ལྷོ་རྒྱུད་ཚུན་ཁམས་དབུས་ཀྱི་མི་ཀུན་གྱིས་ཐོས་གསལ་དུ་གྱུར་པའང༌། འོད་གསལ་ལས་བཞེངས་ཤིང་སྤྲུལ་པའི་སྐུ་རིན་པོ་ཆེ་ཤར་ཕྱོགས་བོད་ཆེན་པོའི་ལྗོངས་སུ་ཕེབས་པར་ཐུགས་བརྩེ་གཏད་པའི་བརྡའ་བྱུང་བ་དང་བསྟུན། སྐུ་གདུང་རིན་པོ་ཆེར་གཟུངས་སྔགས་ཀྱིས་སྒྲུབ་པའི་བུམ་ཆུས་ཁྲུས་གསོལ་དང༌། རྒྱུད་དགུ་སོགས་ཀྱི་གནས་ཡིག་རྣམས་མ་འདྲེས་པར་ཕུལ། ཀ་ཤི་ཀ་ཡི་རས་གཙང་མ་ག་བུར་སོགས་སྨན་སྣ་དྲི་བཟང་པོས་སྦགས་པས་སྐུ་ཡི་ཆ་ཐམས་ཅད་ལེགས་པར་དཀྲིས། དབུ་ལ་མཐོང་གྲོལ།
ཕྱག་ཏུ་རྡོར་དྲིལ་སོགས་ལོངས་སྤྱོད་རྫོགས་པའི་ཆས་རྣམས་ཕུལ་ཏེ་ཚོམས་ཆེན་འོག་མར་གདན་དྲངས་ཤིང་མཆོད་པའི་རྣམ་གྲངས་དུ་མ་བཅས་ཉིན་ཤས་བཞུགས་སུ་གསོལ། འདུས་སྡེ་བྱིངས་སོགས་ཉེར་འཁོར་གྱི་དད་འདུས་སློབ་རིགས་རྣམས་ནས་གདུང་མཇལ་དང༌། རང་རང་འབྱོར་འཁོས་གང་ལྕོགས་ཀྱི་མཆོད་འབུལ། དབང་ལེན། ཐུགས་ཡིད་བསྲེས་ཤིང་མཉམ་པར་བཞག་པ་དང༌། གསོལ་འདེབས། སྨོན་ལམ་སོགས་བྱས། ལྷ་གདན་སོགས་ཕྱོགས་འགྱང་གི་མི་རྣམས་ཀྱི་མཐོང་ཆོས་སུ། མྱ་ངན་ལས་འདས་པའི་ནུབ་མོ་ཚེས་ཉེར་དྲུག་ནས། མཚུར་ཕུའི་སྟེང་ཕྱོགས་ཀྱི་ནམ་མཁར་འཇའ་ཚོན་གྱི་གུར་མིག་མང་རིས་སུ་བྲིས་པ་མངོན་གསལ་དུ་བྱུང་འདུག་པ་དང༌།
སླད་ནས་དད་ལྡན་དམ་ཚིག་ཅན་ལ་བྱིན་རྟེན་གདུང་ཚྭ་ཉར་བ་ལས་རིང་བསྲེལ་དངོས་སུ་འཕེལ་བ་སོགས་སྐུ་གདུང་རིན་པོ་ཆེས་ཀྱང་གྲོལ་བ་བཞི་ལྡན་གྱི་ཕྲིན་ལས་མཐའ་ཡས་པས་སྣང་བ་དང་མི་སྣང་བའི་འགྲོ་བ་གྲངས་ཀྱི་མི་ལང་བའི་དོན་མཛད། མཐར་གདུང་ཚྭ་འབུལ་རྒྱུ་སོགས་མ་འོངས་གདུལ་བྱའི་བསོད་ནམས་ཀྱི་ཞིང་དུ་ཡུན་དུ་བཞུགས་པའི་བཅའ་ཚགས་ལེགས་པར་བསྡམས་ཏེ་མཆོད་པའི་བཀོད་པ་བཅས་ཡང་དག་པར་བྱས་ཤིང༌། གདན་ས་ཆེན་པོའི་གཙུག་ལག་ཁང་དུ་འདུས་སྡེ་ཚོགས་མང་ནས་དགུང་ཚིག་མ་ཡོལ་བར། བླ་མཆོད་དང༌། རང་ལུགས་དཀྱིལ་འཁོར་རྣམས་ཀྱི་སྒྲུབ་མཆོད་བསྟར་ཆགས་སུ་མཛད། གདུང་མདུན་དུའང་དམ་ལྡན་སློབ་ཚོགས་རྣམས་ཀྱིས་བདུན་ཕྲག་སོ་སོར་སྨིན་གླིང་རྡོར་སེམས། དགོངས་འདུས་སྐོང་ཆོག ། རྒྱལ་རྒྱམ་ལྷ་དགུ། པདྨ་བཛྲ། ཐུགས་སྒྲུབ་སྔགས་གསོ།
ཀར་གླིང་ཞི་ཁྲོ། རྔོག་ལུགས་ཀྱཻ་རྡོར་ལྷ་དགུ། བླ་སྒྲུབ་བདེ་ཆེན་ཐིག་ལེ་དང་འབྲེལ་བའི་མགུར་མཚོ་སོགས། འཁོར་ལོའི་མགོན་པོའམ་མཆོད་ཅིང་གསོལ་བ་གདབ་པ་དང༌། ཐུགས་དམ་གནད་བསྐུལ་གྱི་སྨོན་ལམ་བཅས་ནན་ཏན་དུ་མཛད། བླ་བྲང་གཞུང་ནས་གོང་མའི་དགོངས་རྫོགས་མ་དེབ་བཞིན། ཆོས་འཁོར་ཆེན་པོ་རྣམས་དང༌། ཁམས་དབུས་ཀྱི་བླ་སྤྲུལ་ཆེ་ཕྲ། དགོན་སྡེ་རྣམས་ལ་དགོངས་རྫོགས་མཆོད་སྦྱིན་ཚོགས་བསགས་བཅས་གནང་ཞིང༌། དེ་འབྲེལ་འཇམ་མགོན་སྤྲུལ་སྐུ་རིན་པོ་ཆེ་སོགས་ཁམས་དབུས་ཀྱི་སློབ་རིགས་སོ་སོས་མཆོད་འབུལ་མཁོས་བསྟུན་གང་ལྕོག་རྒྱ་ཆེར་དང༌།
ཁྱད་པར་ལྷོ་འབྲུག་ཆོས་རྒྱལ་ཆེན་པོས་བཏང་ཕོད་གཞན་འགྲན་མེད་པའི་མཆོད་འབུལ་གཟབ་རྒྱས་དང༌། སྐུ་གདུང་རིན་པོ་ཆེ་ཡིད་བཞིན་དབང་གི་རྒྱལ་པོ་བཞུགས་ཡུལ་མཆོད་སྡོང་ཆེན་པོའི་ནང་ཤིང་ཙནྡན་དང༌། ཕྱི་གཡོགས་གསེར་དངུལ་རིན་པོ་ཆེའི་ཕྲ་ཚོམ། བཟོ་བོ་རྣམས་ལ་གླ་ཆས་གསོལ་རས་བཅས་ཕོངས་མེད་དུ་བསྩལ་བའི་མགོ་འཛིན་བན་ཆན་མཁན་པོ་དང༌། མཚུར་ཕུ་བླ་གཞུང་ནས་མཐུན་འགྱུར་བཅས་བསོད་ནམས་རླབས་པོ་ཆེ་ཡི་བཀའ་དྲིན་དོན་གཉིས་ལྷུན་གྲུབ་ཏུ་སྩལ་ཞིང༌། དེ་འབྲེལ་ལུང་ཟིན་མཁའ་འགྲོ་ཨོ་རྒྱན་མཚོ་མོ་ལགས་ནས་ཀྱང་སྒོ་གསུམ་བླ་མའི་ཞབས་ཏོག་ཏུ་དམིགས་པས་དམ་ཚིག་གཙང་ཞིང་ཐུགས་བཞེད་མཐར་འཆོལ་བར་མཛད་པ་ནས། སྐུ་གདུང་རིན་པོ་ཆེའི་མདུན་ཕྱག་ཆེན་སྔོན་འགྲོ་འབུམ་བཞི་ནས་རྩམ་ཆོས་སྤྱོད་སྒྲུབ་པ་ཉམས་ལེན་གཙོ་བོར་བཟུང༌། བདོག་པ་ཅི་མཆིས་ཡོད་དགུ་རྩལ་སྤྲུགས་ཀྱིས་་་་ཞག་ནང་འདྲ་སྐུ་རིན་པོ་ཆེ་གཞེངས་པས། དད་དམ་སྨོན་ལམ་མཐུ་ཡིས་བྱིན་བརླབ་གཟི་བྱིན་མཚུངས་པ་མེད་པ་བསྟན་འགྲོའི་བསོད་ནམས་ཀྱི་ཞིང་དུ་གྲུབ་པར་གྱུར་ཏོ། ། མདོར་ན་ཀུན་མཁྱེན་རྡོ་རྗེ་འཆང་ཉིད་ཀྱི་ཞལ་ནས།
ཁོ་བོ་སངས་རྒྱས་རྡོ་རྗེ་འཆང་འཇམ་མགོན་ཆོས་ཀྱི་རྒྱལ་པོའི་ཞབས་རྡུལ་སྤྱི་བོར་རེག་པའི་བཀའ་དྲིན་ལ་བརྟེན་ནས། རིག་གནས་དང༌། དབུ་ཕར་འདུལ་མཛོད། སྔགས་ཕྱི་ནང་གི་སྐོར་དུ་མའི་བཤད་རྒྱུན་དང༌། ཁྱད་པར་དོན་བརྒྱུད་ཀྱི་སྨིན་གྲོལ་ཚངས་སྤྲུགས་སུ་ཐོབ་ཤིང༌། ཐུགས་རྗེའི་ཡེ་ཤེས་བདག་རྒྱུད་ལ་འཕོས་པའི་དབང་ཆེན་ཐོབ། དེ་རྣམས་ཀྱང་གལ་ཆུང་ངུ་མ་བྱས་པར། རང་ལུགས་རྩ་གསུམ་གྱི་བསྙེན་པ་ཚད་ལྡན་མ་འགྲུབ་ཀྱང༌། དད་པའི་ཤིང་རྟ་ལ་བརྟེན་ནས་གསོལ་འདེབས་ཀྱི་ཚུལ་དུ་གྲངས་ཀྱི་བསྙེན་པ་གཙོ་བོར་བཏོན། བསྐྱེད་རྫོགས་ཀྱི་རིམ་པ་གོ་ཡུལ་མོས་པ་ལམ་བྱེད་ཙམ་རེ།
ཉམས་བཞེས་ཀྱི་བརྒྱུད་པ་མ་བཅད་པའི་ཞབས་འདེགས་སུ་རློམས་པའི་རེ་བ་བྱས། ཁྱད་པར་ཟབ་གསང་མཐར་ཐུག་བློ་འདས་ཕྱག་རྒྱ་ཆེན་པོ་དང༌། དེའི་མྱུར་ལམ་གྱི་ཁྱད་ཆོས་ཟབ་ལམ་ནཱ་རོ་ཆོས་དྲུག་ལའང་འབྲེལ་འཇོག་ཙམ་བགྱིས། གྲུབ་པའི་ལག་རྟགས་ཐོན་པ་མ་མཆིས་ཀྱང༌། རང་རྒྱུད་ཆོས་དང་འདྲེས་པས་བློ་ལས་སུ་རུང་ཞིང༌། སྤང་གཉེན་གཉིས་མགོ་མཉམ་པ་ཙམ་དང༌། ཀུན་རྫོབ་བྱང་སེམས་ལ་བློ་བརྟན་པས། སེམས་ཅན་བློས་སྤངས་དང༌། རྣམ་དཀར་ཅི་བགྱིས་རང་དོན་དུ་དམིགས་པའི་ཉེས་པས་མ་གོས་ཤིང༌། དགྲ་གཉེན་མགོ་མ་ཉམས་ཙམ་གྱི་བློ་མ་བཅོས་པ་ཤར།
དོན་གྱི་གནས་ལུགས་ལ་གོ་ཉམས་ལེགས་པར་རྙེད། བསྟན་པ་རྒྱ་མཚོ་མཐའ་དག་འགལ་མེད་དུ་གོ། འདིར་སྣང་ལ་བདེན་འཛིན་རགས་པ་ཞིག་པས་སྣང་བ་འདི་ཀུན་མདངས་ཀྱི་རྨི་ལམ་ལྟ་བུར་མཐོང༌། ནོར་རྫས་ཟང་ཟིང་དང༌། གཏམ་བཟང་ངན་ལ་ཞེན་བློ་མེད། སྒོ་གསུམ་གྱི་སྤྱོད་ལམ་གང་བྱས་ཐམས་ཅད་མཁའ་ལ་རླུང་དམ། ཆུ་ལ་རི་མོ་བྲིས་པ་བཞིན་ལས་བག་ཆགས་བསོགས་པའི་རྗེས་ངན་མི་དོད་ཙམ་སྣང༌། ཉམས་ལེན་གྱི་མཐིལ་གཤིས་ལུགས་བརྗོད་མེད་ཀྱི་རིག་པ་སོ་མའི་སྟེང་དུ། ཡེངས་མེད་ཙམ་དུ་འཇོག་པ་ལས། བློས་དཔྱད་དང༌།
དགག་སྒྲུབ་བཟོ་བཅོས་ཀྱི་ལྷན་པ་གདབ་མི་དགོས་པའི་ཁུལ་དུ་མཆིས། དེ་ལས་མཆོག་ཏུ་གྱུར་པའི་ཡོན་ཏན་ནམ་མཁའི་པདྨོ་བཞིན་དུ་གྱུར། དུས་ཟད་འདི་ལྟ་བུར་ཁོ་བོ་ཡང་བཀའ་བརྒྱུད་རྡོ་རྗེ་འཆང་གི་ཕྲེང་བའི་བཞུགས་གྲལ་གྱི་གཤམ་དུ་བཞག་ནས། དོན་རྒྱུད་ཀྱི་ཁུངས་སུ་བྱེད་པ་ཤར་ཚེ། རྒྱུད་ལ་སྡོམ་པ་གསུམ་ལྡན་དུ་ཚང་དགོས་མོད། ཚངས་པར་སྤྱོད་པའི་བརྟུལ་ཞུགས་བཟང་པོའི་དྲི་ཙམ་ལས་ཀྱང་རིང་དུ་གྱུར་ཅིང༌། ཉེས་བརྒྱའི་འདམ་དུ་ཚུད་པ་མཐོང་ཆོས་སུ་གྱུར་པ་འདི་ལྟར་ལགས། འོན་ཀྱང་གསང་སྔགས་མོས་པས་སྤྱོད་པ་ཙམ་གྱི་དབང་དུ་བྱས་ན། ཉོན་མོངས་རང་ག་མའི་ལུགས་སུ་མ་གྱུར་ཙམ་གྱི་ལྷ་སྔགས་ཆོས་ཉིད་དུ་ཤེས་པའི་རྒྱས་འདེབས་བག་རེ་བ་དང༌། ཀུན་རྫོབ་སྤྱི་སེམས་ཀྱི་དུས་གནད་གནང་བཀག་ཤེས་པས།
དགོས་པར་འབྲེལ་བ་མ་གཏོགས་རྡོ་རྗེ་ཐེག་པའི་ཚངས་སྤྱོད་ལ་བསྙེན་པ་ལྷུར་ལེན་པའི་ཁུལ་དུ་བྱས། ཞེས་གསུངས་པ་བཞིན་གོང་དུ་རགས་རིམ་ཙམ་སྨྲོས་པའི་རྩ་གསུམ་རྣམས་ཀྱི་སྨིན་ཁྲིད་ཇི་ལྟར་གསན་པ་དེ་རྣམས་ཀྱང་ཞུས་ལོ་ཙམ་དུ་མ་ལུས་པར། དེ་བཞིན་གཤེགས་པས་རྗེས་སུ་གདམས་པའི་བསླབ་པ་རིན་པོ་ཆེ་རྣམ་པ་གསུམ་ལ་ནན་ཏན་དུ་མཛད་ཅིང༌། སྡེ་སྣོད་གསུམ་གྱི་ཉམས་བཞེས་དང༌། ཁྱད་པར་རྡོ་རྗེ་ཐེག་པའི་རིམ་གཉིས་ཀྱི་ཏིང་འཛིན་ལས་སྐད་གཅིག་ཀྱང་གཡེལ་བ་མེད་པས་ལམ་གྱི་སྲོག་བཟུང༌། སྔ་ཕྱིར་བསྙེན་སྒྲུབ་མཛད་པའི་གྲངས་ཞིབ་པར་མ་ངེས་ཀྱང༌། བར་སྐབས་ཕྱག་ཐོར་བཀོད་པ་ནི། ཨོཾ་སྭསྟི། ཡེ་ཤེས་རྒྱ་མཚོར་རྟག་ཏུ་སྙོམས་ཞུགས་ཀྱང༌།། སྲིད་འགྲོ་ཉམས་ང་སྤྱན་གྱིས་མི་འདོར་ཞིང༌།།
རྡོ་རྗེ་གསུམ་གྱི་ཆོ་འཕྲུལ་མཁའ་འདྲ་བའི།། བདག་གི་བླ་མ་སྐུ་གསུམ་སྟོན་པར་འདུད།། སྒྱུ་མ་ཆེན་པོ་གཟུགས་སྐུར་བཞེངས་པའི་གར།། དུ་མའི་རྣམ་འགྱུར་ཞལ་ཕྱག་ཅིར་ཡང་སྟོན།། ཐབས་དང་ཤེས་རབ་འགྱུར་མེད་སྡོམ་པ་ཆེ།། བདེ་ཆེན་རྡོ་རྗེ་རྩ་གསུམ་ལྷ་ལ་འདུད།། བྱིས་པའི་སྐྱེ་བོ་ཉིང་འཁྲུལ་འཆིངས་བ་ཅན།། བསྐྱེད་རྫོགས་ཟབ་མོའི་ཆ་ཤས་ཕྲ་གྱུར་ཀྱང༌།། མོས་པའི་དད་པ་ཁོ་ན་གཞིར་དྲངས་ཏེ།། ལྷག་པའི་ལྷ་ཡི་སྙིང་པོ་ཉུང་ཟད་ཅིག།
བཟླས་པའི་རྣམ་གྲངས་ཙམ་ཞིག་སྤེལ་བ་འདི།། གང་ཟག་གཞན་ངོ་འབྲིད་ཕྱིར་མ་ཡིན་ཏེ།། རྨོངས་པ་བདག་གི་བརྗེད་ངེས་ངལ་གསོ་ཕྱིར།། རིམ་པ་བཞིན་དུ་ཡི་གེར་བཏབ་པ་ལགས།། ཞེས་པ་ནས་མཐར་ཆགས་སུ་སྩལ་བ་བྲིར་མི་ལོང་ཡང༌། རགས་བསྡུས། དགུང་གྲངས་བཅུ་གསུམ་བར་གུ་རུའི་ཐུགས་སྒྲུབ་བདུད་འདུལ་རྒྱལ་པོའི་བསྙེན་སྒྲུབ་ཞག་བཅོ་ལྔ་ནས། ལོ་བསྟར་རྗེ་བཙུན་གོང་མ་རྣམས་ཀྱི་སྔར་སྲོལ་བཞིན་ཇོ་ལུགས་སྒྲོལ་དཀར་གྱི་བསྙེན་སྒྲུབ་ཟླ་རེས་ཉུང་མཐའ་བརྟེན་པས་ཕལ་ཆེར་ཆགས་མེད། རང་ལུགས་མ་མགོན་གྱི་བསྙེན་སྒྲུབ་དེ་མཚུངས། རཏྣའི་ཚེ་སྒྲུབ་གསང་འདུས་བསྙེན་ཚད་མཐར་ཕྱིན་ལན་གྲངས་བརྒྱད།
འཕགས་མའི་སྙིང་ཐིག་བསྙེན་སྒྲུབ་ལན་གཉིས། ཟབ་བདུན་ཕུར་པའི་བསྙེན་སྒྲུབ་རྒྱས་པ། ཕྱག་ཆེན། ཆོས་དྲུག ། རྫོགས་ཆེན་དཀོན་སྤྱི་བཅས་པའི་སྔོན་འགྲོ་སོ་སོ་ནས་འབུམ་ལྔ། དཀོན་སྤྱིའི་ཕྱི་ནང་གསང་བ་ཡང་གསང་ལས་སྦྱོར་ཚེ་སྒྲུབ་བཅས་པའི་བསྙེན་ཆེན། ཁ་སྐོང་སྦྱིན་སྲེག་བཅས། བདེ་མཆོག་དང༌། ཕག་མོའི་ཕྱི་ནང་གསང་གསུམ། རྒྱལ་རྒྱམ་ལྷ་དགུའི་ཕྱི་ནང་གསང་བ་དྲིལ་སྒྲུབ་བཅས་རྟགས་ཐོན།
མར་ལུགས་དགྱེས་པ་རྡོ་རྗེའི་བསྙེན་ཆེན། སྨིན་གླིང་རྡོར་སེམས། ཆོས་དབང་བླ་མ་གསང་འདུས། ཀར་གླིང་ཞི་ཁྲོ། ཉང་གཏེར་བཀའ་བརྒྱད། ཆོས་གླིང་ཕུར་པ་རྣམས་ཀྱི་བསྙེན་སྒྲུབ་ཚད་ལྡན། སྔ་ཕྱིར་བླ་མ་དགོངས་འདུས་བསྙེན་སྒྲུབ་ལན་གསུམ། ཨོ་རྒྱན་གླིང་པའི་བཀའ་འདུས་ཆོས་ཀྱི་རྒྱ་མཚོའི་བསྙེན་སྒྲུབ་ལས་གསུམ། ཡོངས་དགེ་མི་འགྱུར་རྡོ་རྗེའི་ཟབ་གཏེར་གྲོ་ལོད་བསྙེན་བསྒྲུབ་ཆ་ཚང༌། འཇམ་དབྱངས་བླ་མ་པདྨ་འོད་གསལ་མདོ་སྔགས་གླིང་པའི་སྙན་བརྒྱུད་ཕུར་པ།
གཤིན་རྗེ། རྟ་མགྲིན། ཡང་དག ། བདུད་རྩི། ཕུར་པ། མ་མོ་བཅས་པའི་བསྙེན་སྒྲུབ་དང༌། གསང་ཐིག་ཕུར་པའི་བསྙེན་སྒྲུབ་ལན་གྲངས། འཇམ་མགོན་ཟབ་གཏེར་གྲོ་ལོད་ཧཱུྃ་སྒྲུབ་ཀྱི་བསྙེན་སྒྲུབ། གསང་ཐིག་ཡབ་བཀའ་ཡུམ་བཀའ་སོ་སོའི་བསྙེན་སྒྲུབ་ལས་གསུམ། རྩ་གསུམ་དགོངས་འདུས་བསྙེན་སྒྲུབ་ལས་སྦྱོར་ཚེ་སྒྲུབ་དང་བཅས་པ།
ཐུགས་སྒྲུབ་བར་ཆད་ཀུན་སེལ་གྱི་ཕྲིན་ལས་སྙིང་པོར་བརྟེན་པའི་སྔོན་འགྲོ་བཅས་བསྙེན་སྒྲུབ་ལས་གསུམ་ཡོངས་རྫོགས། དམ་གྲིབ་ཉེས་པ་ཀུན་སེལ། གཙུག་གཏོར་གདུགས་དཀར་ལྗགས་བཟླས་ཚད་ལྡན། ཟུར་གཏེར་ཕུར་པ་ཡང་གསང་བཅུད་དྲིལ་གྱི་བསྙེན་སྒྲུབ་ཐེང་གཅིག ། ཚེ་སྒྲུབ་འཆི་མེད་སྲོག་ཏིག་བསྙེན་སྒྲུབ་རྒྱས་བསྡུས་ལན་གསུམ་བཅས་དུས་གྲངས་རྟགས་ཀྱི་བསྙེན་པ་ཚད་དུ་འཁྱོལ་བར་མཛད། རྒྱུན་གྱི་ཐུགས་དམ་ཉམས་བཞེས་ཆགས་མེད་བཅད་དཀྲིགས་སུ་མཛད་པ་ཡང༌། ཐོར་ཐུན་ལ་ཕྱག་ཆེན་སྔོན་འགྲོའི་སྐྱབས་འགྲོ། མཎྜལ། མ་ནམ་བཞི་སྐོར། ཚིག་རྐང་དྲུག་པ་རྣམས་ཉེར་གཅིག་རེ།
ཡིག་བརྒྱ་ལྔ་བཅུ། ཡིག་དྲུག་བརྒྱ་བརྒྱད། གུ་རུའི་བླ་སྒྲུབ་བདུད་འདུལ་རྒྱལ་པོའི་བསྙེན་པ་སུམ་བརྒྱ་བརྒྱད། ཐུན་བཞིའི་བླ་མའི་རྣལ་འབྱོར་དང་འབྲེལ་བའི་ཀར་མཁྱེན་སུམ་བརྒྱ་བརྒྱད། ཕག་མོའི་བསྙེན་པ་སུམ་བརྒྱ་བརྒྱད། བདེ་མཆོག་བསྙེན་པ་སུམ་བརྒྱ་བརྒྱད། སྒྲོལ་དཀར་ཡིག་བཅུ་སུམ་བརྒྱ་བརྒྱད་རེ་བཅས། འཇམ་དབྱངས། སྨན་བླ། རྣམ་འཇོམས།
སྨེ་བརྩེགས། ཉང་གཏེར་མིག་འབྱེད། རྣམ་རྒྱལ་མ་རྣམས་ཀྱི་བསྒོམ་བཟླས་བསྙེན་པ་བརྒྱ་བརྒྱད་རེ། ཐེག་ཆེན་གསོ་སྦྱོང་བཅས། ནང་སྔ་གཏོར་མ་བརྒྱ་རྩ། བྲུལ་གཏོར། འབྱུང་བཞི། ཛམ་ལྷ་རིགས་གསུམ། ཆུ་སྦྱིན་བཅས་དང༌། དགོངས་མོར་གསང་སྔགས་ནང་གཏོར།
ཆོས་སྐྱོང་སྤྱི་སྒེར་གྱི་བསྐང་གསོལ། མ་མགོན་བསྙེན་པ་སུམ་བརྒྱ་བརྒྱད། བསུར་བསྔོ་དང༌། དགོངས་ཐུན་ཐུགས་དམ། ཕུར་པ་སུམ་བརྒྱ་བརྒྱད། གྲོ་ལོད་བསྙེན་པ་ལྔ་བརྒྱ། སེང་གདོང་བསྙེན་པ་བརྒྱ་བརྒྱད། རྒྱལ་རྒྱམ་གསང་སྒྲུབ་བསྙེན་པ་ཡོངས་བསྡོམས་སྟོང་ལྷག་རེ། ཚེ་གསང་བསྙེན་པ་སུམ་བརྒྱ་བརྒྱད། ཀུན་བཟང་སྨོན་ལམ་རྒྱལ་ཁམས་བདེ་བའི་སྨོན་ལམ་སོགས་བསྔོ་སྨོན་དང༌།
ཕུང་པོ་གསུམ་པའི་མདོ། སྤྱི་བཤགས་བཅས། ཡིག་བརྒྱ་བརྒྱ་རྩ་ལས་མི་ཉུང་བ། རྒྱུན་བར་ཐུགས་ལྕོག་དང་བསྟུན་པའི་ཡིག་དྲུག་སོགས་རྒྱུན་བཟླས་གནང་བ། མ་ཎི་དུང་ཕྱུར་ལྷག་ཙམ། སིདྡྷི་དུང༌། སྒྲོལ་མ་བྱེ་ཆེན་ལྔ། ཨ་མི་དྷེ་ཝ་བྱེ་ཆེན་གསུམ། མགོན་པོའི་བསྙེན་པ་བྱེ་བ་བཞི། གསོལ་འདེབས་དུས་གསུམ་སངས་རྒྱས་འབུམ་ཐེར་གསུམ་སོགས་གསུངས་ཤིང༌།
ཆོས་དྲུག་ལས་གཏུམ་མོའི་རླུང་སྦྱོང༌། སྒྱུ་ལུས། བར་དོ། རྨི་ལམ་འོད་གསལ་གཙོས། དེ་འབྲེལ་གསར་རྙིང་རྫོགས་རིམ་ཆུ་བོའི་རྒྱུན་གྱི་རྣལ་འབྱོར་ལྟར་ཉམས་བཞེས་བཅས། དེ་དག་ལ་བརྟེན་པའི་ལམ་རྟགས་ཀྱི་ཡེ་ཤེས་ཡོན་ཏན་རྣམས་ནི་དེ་བཞིན་གཤེགས་པ་ཉག་ཅིག་གི་སྤྱོད་ཡུལ་ལས། ཚུར་མཐོང་ཙམ་དུའང་རྩ་གསུམ་ལྷག་པའི་ལྷ་ཡིས་ཡེ་ཤེས་ཀྱི་སྐུས་དངོས་སུ་ཞལ་སྟོན། དབང་བསྐུར། གདམས་པ་སྩལ་བའི་ཚུལ་ནི། སྔོན་ལི་ཐང་པང་ཕུག་ཏུ་བཞུགས་སྐབས་གྲུབ་ཆེན་པཀྴིས་དངོས་སུ་གདམས་པར་སྩལ་བས་ཡོན་ཏན་མགོན་པོའི་སྐོར་མཛད་པ་ནས་བཟུང༌།
རྟག་པར་དག་སྣང་དང་མི་འབྲལ་བས། སྙན་བརྒྱུད་ཡི་གེ་མེད་པའི་ཆོས་སྐོར་མཐའ་ཀླས་པའི་གདམས་མཛོད་ཐུགས་རྒྱུད་ལ་རྫོགས་ཤིང༌། ཀུན་མཁྱེན་མཐོང་བ་དོན་ལྡན། རྗེ་མི་བསྐྱོད་ཞབས་དང༌། དབང་ཕྱུག་རྡོ་རྗེ་རྣམས་ལས་བཀའ་འབུམ་ཉེ་བརྒྱུད་དུ་གསན་པའི་ལུང་རྒྱུན་ཀྱང་བཞུགས་པ་ལས། རྗེ་དགུ་པའི་བཀའ་འབུམ་ཙམ་ལས་བདག་ཅག་བསོད་ནམས་ཀྱི་མཐུས་སྤེལ་མཛད་མ་གྲུབ་ལ། ཟབ་ལམ་ནཱ་རོ་ཆོས་དྲུག་གི་ཉམས་ཁྲིད་དཔལ་ལྡན་དུས་གསུམ་མཁྱེན་པས་དངོས་སུ་བསྩལ་བའི་མན་ངག་བྱིན་རླབས་ཀྱི་རྒྱུན་ཐུན་མོང་མ་ཡིན་པ་བཞུགས་པས། འདི་ལས་ཟབ་ཁྲིད་ཐོབ་པ་ཀུན་ལ་བྱིན་རླབས་དྲོད་རྟགས་དངོས་སུ་བསྐྱེད་པས་ཡིད་ཆེས་ཀྱི་ངེས་པ་སྟེར་ནུས་པ་དང༌། ཨོ་རྒྱན་ཡབ་ཡུམ་འབྲལ་བ་མེད་པས་རྟག་པར་བྱིན་གྱིས་བརླབས་ཤིང༌། སྨན་སྒྲུབ་གནང་བའི་སྐབས་ཤིག་སྨན་ཕུད་ལས་གུ་རུ་བདེ་བ་ཆེན་པོའི་སྐུ་རང་བྱོན་པ་རྒྱན་རྫོགས་ངོ་མཚར་ཅན་འཁྲུངས་པ་དང༌།
དཔལ་མགོན་པོ་བྲན་བཞིན་དུ་འཁོར་ཞིང་མ་བཅོལ་བར་ཡང་ཕྲིན་ལས་མཐའ་དག་སྒྲུབས་པ་སོགས་ཐུན་མོང་མ་ཡིན་པ་དང༌། ཐུན་མོང་བ་རྣམས་ཀྱི་ངོར་ཆུང་ངུའི་དུས་ནས་གཞན་སེམས་མཁྱེན་ཅིང༌། ལྷ་མིག་དག་པས་སྐྱེ་གནས་ཚེ་ཚད་སོགས་མངོན་སུམ་དུ་མ་འདྲེས་པར་གཟིགས་ཤིང༌། རང་ཉིད་ཀྱི་སྔོན་གནས་རྗེས་སུ་དྲན་པ་དང༌། མ་འོངས་པའི་འབྱུང་འགྱུར་བཅས་དུས་གསུམ་ས་ལེར་གཟིགས་པས་སྐྱེས་རབས་སརྒ་བཅུ་པ་དང༌། མ་འོངས་འདའ་བའི་ཞལ་ཆེམས་སོགས་ཐུན་མོང་མིན་པའི་བཀའ་ལུང་ངོ་མཚར་བ་ཀུན་གྱི་སྤྱོད་ཡུལ་དུ་གྲུབ་པ་འདི་ལྟར་ལགས་ཤིང༌། རྣམ་པ་ཀུན་ཏུ་རང་གི་ཡོན་ཏན་བུམ་ནང་གི་མར་མེ་བཞིན་གསང་བ་བསྲུང་བས་ཇི་བཞིན་མི་གསུངས་ཤིང༌། རྫུ་འཕྲུལ་གྱི་བཀོད་པ་སོགས་བསྟན་པར་མི་མཛད་ཀྱང༌། རང་བཞིན་ཞལ་འཕྲོས་སུ། ཁོ་བོའི་རྨི་ལམ་དུ་ཧོར་གླིང་འཁྲུགས་པ་ཆེན་པོ་ཞིག་བཀྱེ་འདུག་པ།

ཁོང་རྒྱ་ཚ་ཞལ་དཀར་ཡིན་སྣང་གིས་འཁོར་གསུམ་བཅས་གཡུལ་དུ་ཆས་འགྲོ་གི་འདུག་པར། སེམས་ལ་འཇིགས་སྣང་ཚད་མེད་ཞིག་ཡོད་འདུག་པས། དཔའ་ཡ་མེད་རྒྱ་ཚ་ཟེར་བ་འཇིགས་སྐྲག་བག་ཚག་ཏན་ནས་མེད་པ་ཞིག་ཡིན་དར་མི་འདུག་ཅེས་གསུངས་པའང་སྔོན་གནས་རྗེས་དྲན་ལས་མ་འདས་ཤིང༌། ཡེ་ཤེས་གཏད་ཙམ་གྱིས་བྱིན་རླབས་འཕོ་བའི་ཚུལ་ཡང་སྔ་ཕྱིར་སྐུ་མདུན་དུ་གཟིམ་ཁྱི་ཧ་བ་གཉིས་ཡོད་པ། ཤི་སོང་སྐབས་གཉིས་ཀ་ནས་ཐུགས་དམ་བཞུགས་ཏེ། གམ་སྡོད་ཀྱི་མི་རྣམས་ངོ་མཚར་གྱིས་ཧ་ལས་པར་གྱུར་པ་དང༌། ལྷ་ཁང་གི་ཀ་བ་ཡོ་བ་ཕྱག་མདས་སྲང་ཞིང༌། སྒྲུབ་སྡེའི་གཟིམ་སྤུག་ཤོད་དུ་མཆོད་གཏོར་རྣམས་བྱི་བས་ཟོས་པ་ལ་བཀའ་ཤོག་བསྒྲགས་པས་དེ་ཕྱིན་བྱི་བས་གནོད་པ་གཏན་ནས་མེད་པ་དང༌། སྐབས་ཤིག་ཚོགས་འཁོར་ཞིག་མཛད་སྐབས་ཚོགས་ཆང་ཕོར་བ་གང་དོ་གིས་མྱོས་མིན་ཞིག་གླེང་བས། རྡོ་རྗེ་འཆང་གི་ཞལ་ནས་ངེས་པར་བྱས་ན་ཆང་བྱས་ཀྱང་ཆུ་རེད། རྫ་བུམ་གང་དོ་བཏུང་ཡང་མྱོས་ཟེར་བ་ག་ལ་ཡོད་གསུངས་པས།
ཐམས་ཅད་ཀྱིས་ཆང་གིས་མི་མྱོས་པ་མི་སྲིད་ཅེས་ཞུས་པས། འོ་ན་ཁྱེར་ཤོག་དང་ཁོ་བོས་མི་མྱོས་པ་བྱ་ཡི་གསུངས་ནས། ནམ་རྒྱུན་ཆང་ཐིག་པ་གཅིག་མཆོད་པའི་སྲོལ་མེད་ནའང། དེ་ཉིན་ལྟར་སྣང་ཁ་ཕོ་རུས་གནང་བ་ལྟ་བུས་ཆང་རག་རྫ་བུམ་ཆེན་པོ་ཞིག་གི་གསུམ་སྟབས་གཅིག་ཏུ་གསོལ་བས། མཆོད་ཞལ་གང་བཞེས་པའི་ཉམས་ཙམ་ཡང་མེད་པ་ནི་སྔར་གྱི་གྲུབ་ཆེན་བིར་ཝ་པའི་རྣམ་ཐར་ལྟར་ལགས་ཤིང༌། ཡང་ཀཿཐོག་ཀུན་བཟང་སོགས་འདུས་པ་འགའ་ལ་གྲོ་ལོད་ཧཱུྃ་སྒྲུབས་ཀྱི་སྨིན་དབང་མཛད་སྐབས་དབང་རྫས་མར་མེ་མཚན་ཐུབ་ཆེན་པོ་སྡོང་བུ་ལྔ་སྤར་ཏེ་མར་ཁུ་ཞུ་བ་སྟེམས་ཀྱིས་ཁེངས་པ་མགོ་ཐོག་ཏུ་བག་ཙ། ཀུན་བཟང་ནས་ཐོ་ཕོག་པ་ལྟ་བུས་མར་མེ་རྒྱལ་དབང་རིན་པོ་ཆེའི་སྐུ་སྤང་ཐོག་ནས་ཁྲི་རྩ་བར་འགྲིལ་བྱུང་བ་ན། མར་ཁུ་ཐིག་པ་གཅིག་ཀྱང་མ་བོ་བར་ཡར་བཞེས་པ་དང༌། དུས་ཕྱིས་བྱང་ཆུབ་ཀྱི་སེམས་དཔའ་གཟུང་རང་དབང་ཐོབས་ཤིང༌། འདོམས་ཀྱི་སྦ་བ་སྦུབས་སུ་ནུབ་པ་སོགས།
རྩ་རླུང་དང་སྣང་སེམས་རང་དབང་བསྒྱུར་བའི་རྟགས་སུ་མངོན་པར་བཅས་ཞིབ་པར་བདག་འདྲས་བརྗོད་པར་ལྟ་ཅི་བསམ་པའི་སྤྱོད་ཡུལ་ལས་འདས་ཤིང༌། མ་དག་ལས་སྣང་འཁྲུལ་ཤེས་དབང་གིས་དམ་པའི་ཡོན་ཏན་ཕལ་ཆེར་སྐྱོན་དུ་མཐོང་བ་ལས་ཇི་བཞིན་སྟོན་ཀྱང་མཇལ་བར་མི་འགྱུར་རོ།། དེ་ལྟར་ཐོས་བསམ་སྒོམ་གསུམ་བསྙེན་སྒྲུབ་ཡན་ལག་དང་བཅས་པ་ལ་བརྩོན་པས་ལམ་རིམ་གྱིས་སྦྱང་པའི་ཚུལ་སྟོན་པ་དེ་རྣམས་ཀྱང་རང་དོན་གདོད་ནས་སྤང་རྟོགས་ཀྱི་ཡོན་ཏན་མཐའ་དག་མངོན་དུ་མཛད་པའི་ཕྱིར་གསར་དུ་བསྒྲུབ་པར་བྱ་བ་འགའ་ཡང་མེད་མོད། གཞན་དོན་འཇིག་རྟེན་འདི་ཡི་རྒུད་པ་སེལ་ཞིང་འགྲོ་རྣམས་བདེ་སྐྱིད་ཀྱི་དཔལ་ལ་སྤྱོད་པའི་ཕྱིར་དང༌། བདག་འདྲ་བླ་མིང་སྟོན་པར་ཁས་འཆེས་པ་དག་གིས་སྙན་གྲགས་ཟང་ཟིང་གི་ཕྱིར་དུ་འཆད་ཉན་ཅི་དགར་བྱ་བ་མི་དབང་བས། ཐོག་མ་ཉིད་དུ་བརྒྱུད་ལྡན་གྱི་བླ་མ་ལས་དབང་ལུང་ནོད་ཅིང་དམ་ཚིག་སྲུང་བ་དང༌། དེ་ཉིད་བསྙེན་སྒྲུབ་ཀྱིས་བདག་ཉིད་ལས་སུ་རུང་བར་བྱས་ཏེ། རིམ་གྱིས་འཆད་སྤེལ་བྱ་བ་ནི་བསྟན་པའི་རྒྱུན་དང༌། སྐྱེས་བུ་དམ་པ་སྦྱངས་པ་སྔོན་སོང་འདི་རྣམས་ཀྱིས་བསྙེན་སྒྲུབ་ཉམས་བཞེས་འདི་ཙམ་དགོས་ན། བདག་ལྟ་བུས་ཅིའི་ཕྱིར་མི་དགོས་ཞེས་བླ་སློབ་ཀུན་གྱི་མིག་ལྟོས་ལ་ཕན་པའི་མཛད་པ་སྟེ།
ཡོངས་འཛིན་དམ་པ་རྣམས་ལས་ཚིགས་བཅད་གཅིག་ཙམ་གང་གསན་པ་མཐའ་དག་ཉམས་སུ་བཞེས་ཤིང་དེ་དག་ཀྱང་ལན་རེ་འཆད་སྤེལ་མ་གྲུབ་པ་གཏན་ནས་མེད་ལ། ཁྱད་པར་རིས་མེད་གདུལ་བྱ་སྤྱི་དང༌། རང་ལུགས་ཆོས་སྡེ་བཅས་པའི་སློབ་རིགས་དད་འདུས་དབྱར་མཚོ་བཞིན་རྒྱུན་ཆད་མེད་པ་ལ་གཞི་བྱེས་ཀུན་ཏུ་སྐུ་ཁམས་འཁྲུགས་པ་ དང༌། སྐུ་མཚམས་བཅད་རྒྱ་དམ་པོའི་སྐབས་བཅས་ལས། སོ་སོའི་མོས་བསྟུན་གྱིས་ཞུས་ངོར། གཤིན་པོར་གནས་ལུང་སྒྲིབ་སྦྱང་བྱང་བསྲེག་བསྔོ་སྨོན་རིགས་དང༌། སྤྱི་དོན་ཁྲོམ་དབང༌། ཞྭ་མཇལ། སྒོམ་ལུང༌། རྐྱེན་སེལ།
ཐུན་མོང་བློ་ལྡོག་རྣམ་བཞི། ཀུན་རྫོབ་སེམས་བསྐྱེད་སོགས་ཀྱི་ཁྲིད་དང༌། དགེ་སྒྲུབ་སྡིག་སྤང་གི་བསླབ་བྱ་སོགས་རྒྱུན་ཆད་མེད་པར་སྩལ་ཞིང༌། གཙོ་བོར་རྒྱལ་བའི་བཀའ་འགྱུར་རིན་པོ་ཆེའི་ལྗགས་ལུང་ཚར་གཉིས། བསྟན་འགྱུར་ལུང་ཡོད་རིགས་པོད་སུམ་ཅུ་སྐོར་ཚར་གཅིག ། བཀའ་བརྒྱུད་སྔགས་མཛོད་ཆེན་མོའི་སྨིན་གྲོལ་རྒྱབ་བརྟེན་བཅས་ལན་ལྔ། རིན་ཆེན་གཏེར་མཛོད་ཆེན་མོའི་སྨིན་གྲོལ་རྒྱབ་བརྟེན་ཡོངས་རྫོགས་ལན་གཉིས། གདམས་ངག་རིན་པོ་ཆེའི་མཛོད་ཕལ་ཆེར་དང༌། བཀའ་རྙིང་གདམས་སྐོར་རྣམས་ལན་གྲངས་དུ་མ། ཤེས་བྱ་མཛོད་རྩ་འགྲེལ་བཤད་ལུང་ཚར་གཉིས།
འཇམ་མགོན་བཀའ་འབུམ་ཡོངས་རྫོགས་ཀྱི་སྨིན་ལུང་ལན་གསུམ། མི་ལའི་རྣམ་མགུར་ཚར་གཉིས། དྭགས་པོའི་བཀའ་འབུམ་ཚར་ལྔ། དུས་མཁྱེན་བཀའ་འབུམ་ཚར་གསུམ། རང་བྱུང་བའི་བཀའ་འབུམ་ལས་པོད་གསུམ་ཚར་གཉིས། ཕྱག་ཆེན་རྒྱ་གཞུང་དང༌། རྗེ་བརྒྱད་པའི་ཁྲིད་ཐུང་པོད་གཉིས་ཚར་གསུམ། འདུལ་ཊཱིཀ་ཚར་གཅིག ། རྗེ་དགུ་པ་དང༌། རྗེ་བཅུ་གསུམ་པའི་བཀའ་འབུམ་སྤར་བྲིས་ཁ་སབ་བཅས་ཚར་གསུམ།
ཐེག་མཆོག་རྡོ་རྗེའི་བཀའ་འབུམ་ཚར་གཉིས། རྒྱལ་དབང་རང་གི་བཀའ་འབུམ་ཚང་མ་ལན་གཉིས། དགོངས་འདུས་སྨིན་བྱེད་ཡོངས་རྫོགས་ལན་གཉིས། གཞུང་པོད་ལུང་ཡོངས་རྫོགས་ལན་གཅིག ། ཆོས་དབང་བླ་མ་གསང་འདུས་དབང་ལུང་ཕལ་ཆེར་ལན་གསུམ། རྡོར་གླིང་ཧཱུྃ་སྐོར་སྙིང་ཐིག་གི་དབང་ལུང་ཁྲིད་གསུམ་ལན་གཉིས། ཀར་གླིང་ཞི་ཁྲོའི་དབང་ཆེན་ལན་གསུམ། གཞུང་པོད་ལུང་ལན་གཉིས། སྨིན་དབང་འབྲིང་པོ་དང་གཏོར་དབང་སོགས་ལན་དུུ་མ། འཇའ་ཚོན་པོད་དྲུག་དབང་ལུང་ཡོངས་རྫོགས་ལན་བདུན།
ཆོས་གླིང་ཟབ་གཏེར་བཀའ་འབུམ་སྐོར་བཅས་དབང་ལུང་ལན་གཅིག ། སྟག་ཤམ་འོད་ཆོག་བདུད་འདུལ་དྲག་མོའི་དབང་ལུང༌། མཚོ་རྒྱལ་རྣམ་ཐར་བཅས་ཀྱི་ལུང༌། ཡོངས་དགེའི་གཏེར་ཆོས་སྐོར་གྱི་སྨིན་གྲོལ་ལུང་བཅས་ལན་དུ་མ། ཀློང་ཆེན་མཛོད་བདུན་ལན་གཉིས། སྲོང་བཙན་བཀའ་འབུམ། རྩེ་ལེའི་བཀའ་འབུམ།
ཆགས་མེད་རི་ཆོས། རྒྱབ་ཆོས་བཅས་དང༌། ཀར་གཅོད་སྐོར་ཡོངས་རྫོགས།
བཀའ་ཐང་ཤེལ་བྲག ། ཐང་ཡིག་སྡེ་ལྔ། བཀའ་གདམས་ཕ་ཆོས་བུ་ཆོས་སོགས་ཚར་གཉིས་རེ་བཅས་མཐོང་ཐོས་རག་རིམ་དང༌། དཀོན་སྤྱིའི་དབང་ལུང་ཁྲིད་གསུམ། ལྕེ་བཙུན་སྙིང་ཏིག་དབང་ལུང་ཁྲིད་གསུམ། ཀར་ལུགས་རྒྱུད་སྡེ་རྣམས་ཀྱི་དབང་ལུང་ལན་དུ་མ། གཞན་ཡང་དབང་ལུང་འདོད་སྐོང་རྒྱུན་ཆགས་མཛད་རིགས་རེ་རེ་ནས་སྨོས་སུ་མི་ལོང་ཞིང༌། ཕྱག་རྒྱ་ཆེན་པོ་སྔོན་དངོས་ཀྱི་ཁྲིད་དང༌། ནཱ་རོ་ཆོས་དྲུག་གི་ཟབ་ཁྲིད་རྣམས་ནི་ལན་གྲངས་དུ་མ་རྒྱུན་ཆགས་སུ་མཛད་པ་ལྟ་བུ་བཅས་མཐོང་ཐོས་དྲན་རེག་གི་འགྲོ་བ་མཐའ་དག་རྣམ་གྲོལ་ལ་འགོད་པའི་ཕྲིན་ལས་ཀྱི་ཕ་མཐའ་སུས་ཀྱང་གཞལ་བར་མི་ནུས་ལ། དེ་ལྟ་བུའི་སྨིན་གྲོལ་འབོག་པ་དེ་དག་འཆད་སྤེལ་ཉམས་བཞེས་ཀྱི་བརྒྱུད་པ་འཛིན་པའི་སློབ་མའང༌།
སི་ཏུ། རྒྱལ་ཚབ། དཔའ་བོ། ཏྲེ་ཧོ། འཇམ་མགོན་མཆོག་སྤྲུལ་རིན་པོ་ཆེ་སོགས་ཆོས་བརྒྱུད་འདི་ཉིད་ཀྱི་ཡབ་སྲས། གདན་ས་གོང་འོག་གི་གདན་འཛིན། ཆོས་བརྒྱུད་འཛིན་པའི་དགོན་སྡེ་ཆེ་ཕྲ་རྣམས་སུ་བཞུགས་པའི་གར་དབང༌། རས་ཆུང༌། ཁྲ་ལེབ། སངས་རྒྱས་མཉན་སྤྲུལ།
བྱ་བཏང་སོགས་བླ་སྤྲུལ་ཆེ་ཕྲ་རིགས་མ་ལུས་པ་ལྟ་བུ། བཀའ་བརྒྱུད་བསྟན་པའི་ཆུ་མགོ་དྭགས་ལྷ་སྒམ་པོའི་མཆོག་སྤྲུལ་རིན་པོ་ཆེ་དང༌། འབྲུག་ཆེན། ཡོངས་འཛིན། ཆོས་མགོན། ཅོག་གྲྭ་སོགས་དཔལ་ལྡན་འབྲུག་པའི་གདན་ས་ཕན་ཚུན་གྱི་བསྟན་འཛིན་སྐྱེས་མཆོག་དུ་མ། གསང་ཆེན་རྙིང་མའི་བསྟན་གཞི་ཆེན་པོ་སྨིན་གླིང༌། ཀཿཐོག་སོགས་ནས་སྔ་འགྱུར་བཀའ་གཏེར་གྱི་བརྒྱུད་འཛིན་མཁན་སློབ་དང༌། སྔགས་རིགས་འཛིན་པའི་སློབ་ཚོགས་འདུས་པ་གྲངས་ཀྱིས་མི་ལོངས་པ་བཅས། མདོར་ན་མངའ་རིས་དབུས་གཙང༌།
འབྲས་ལྗོངས། ལྷོ་མོན། སྤུ་ཀོང༌། བྱང་འབྲོག ། མདོ་ཁམས། རྒྱ་འཇང༌། ཧོར་སོག་ཚུན་གསུང་གི་བདུད་རྩིའི་སྨིན་གྲོལ་དུ་གྱུར་པ་བརྗོད་པར་མི་ནུས་ཤིང༌། སློབ་ཚོགས་དེ་དག་ཡུལ་རིས་དང་བཅས་པས་བསྐུལ་ངོར་སྩལ་བའི། གསོལ་འདེབས་སྨོན་ལམ། བསང་གསུར།
སྒོམ་བཟླས། ཟིན་བྲིས། ཁྲིད་ཡིག་ཞལ་གདམས་སོགས་དང༌། སླད་ནས་ཨོ་རྒྱན་རྡོ་རྗེ་འཆང་དང༌། འཇམ་མགོན་བླ་མ་རིན་པོ་ཆེའི་བསྟན་པའི་ཉམས་གསོའི་ཞབས་འདེགས་ཁོ་ན་ལ་ཐུགས་ཁུར་ལྷུར་བཞེས་ཀྱིས་མཛད་པའི་རིན་ཆེན་གཏེར་མཛོད་ཆེན་མོའི་དབང་ཟིན་སོགས། མཚམས་སྦྱོར། ཆོག་སྒྲིགས་ཅི་རིགས་མཛད་པ་བཅས། སྡེབ་ལེགས་ཀྱི་ཚིག་སྦྱོར་ཟབ་དོན་བྱིན་རླབས་ཀྱིས་མཛེས་པའི་གསུང་གི་གསང་བ་བསམ་མི་ཁྱབ་པ་ལས། སྐུ་ན་ཕྲ་དུས་ཀྱི་གསུངས་ཐོར་བུ་རྗེ་དབོན་རྣམ་གཉིས་ཀྱིས་བཀའ་དྲིན་ཆེན་པོས་ཐུགས་ཚགས་མཛད་པ་ལས། བར་དེར་གསུངས་རྩམ་མཛད་པ་ཕལ་ཆེར་ཞུ་བ་པོ་སོ་སོར་དེ་ཉིད་དུ་གནང་བ་ལས་སྐུ་མདུན་དུ་དཔེ་བཤུ་སོགས་ཀྱིས་ཉར་ཚགས་ཤེས་པ་ཡེ་མ་བྱུང་བས་ཕྱོགས་མཐར་སོང་རིགས་བསྡུ་ཐུབ་པ་མ་བྱུང་ཡང༌།
ཕྱིས་སུ་གསེར་རོང་ལྷ་རྩེ་བའི་དགེ་སློང་འཇམ་དཔལ་ཚུལ་ཁྲིམས་ནས་མི་ཕྱེད་པའི་དད་པ་བརྟན་པོས་སྐུ་ཚེ་མཐར་འཁྱོལ་ཞབས་པད་དུ་བཅར་  ཞིང༌། མཛད་ཆོས་རིགས་ལ་ཡི་གེ་བ་སོགས་ཀྱི་སྲི་ཞུ་ལྷོད་མེད་དང༌། རྒྱུ་མཚན་ཤེས་པས་སླར་ཡང་དཔེ་བཤུ་སོགས་ཀྱིས་ངལ་བ་ལ་མ་ལྟོས་པར་བསྡུས་ཤིང་ཉར་བས། བཀའ་འབུམ་དུ་གྲགས་པ་འདི་ཉིད་ནི་དགེ་སློང་རང་གི་བཀའ་དྲིན་ལས་བྱུང་ཞིང་དེ་འབྲེལ་བཀའ་འབུམ་འདི་ལ་ས་བཅད་ཞིག་གནང་གྲུབ་ཅེས་ཞུས་པར། ༡ གཞོན་ནུའི་དུས་ཀྱི་རྩོམ་ཐོར་བུའི་སྐོར་ཕྱོགས་གཅིག་ཏུ་བྱས་པ་དབྱར་གྱི་ནེའུ་སེང་སིལ་མ། ༢ བསྟོད་ཚོགས་སྐོར་དད་གསུམ་ཡིད་ཀྱིས་བསྐུལ་བའི་མགྲིན་རྔ། ༣ རྒྱལ་བ་རྣམས་ཀྱི་ཞབས་པད་ལ་བསྔགས་བརྗོད་བྱ་དཀའི་རྒྱན་གྱི་རེའུ་མིག་ཏུ་སྤེལ་བའི་སྐོར་བྱིས་པ་དགའ་བྱེད་མེ་ཏོག་ཆུན་པོ། ༤ རྣམ་ཐར་སྐོར་ངོ་མཚར་དཔལ་གྱི་བེའུའི་འཛུམ་ཕྲེང༌། ༥ བླ་མའི་རྣལ་འབྱོར་སྐོར་བྱིན་རླབས་སྤྲིན་གྱི་བླ་བྲེ། ༦ གསར་རྙིང་བཀའ་གཏེར་ལྷག་པའི་ལྷ་རྣམས་ཀྱི་སྒོམ་ཟླས་ཀྱི་སྐོར་སྣ་ཚོགས་ནོར་བུའི་ཆར་རྒྱུན།
༧ རྩ་གསུམ་སྒྲུབ་ཕྲིན་ཆོག་བསྒྲིགས་སྐོར་དངོས་གྲུབ་འབྱུང་བའི་བུམ་པ་བཟང་པོ། ༨ སྨིན་བྱེད་དབང་གི་མཚམས་སྦྱོར་སྐོར་རྡོ་རྗེ་བདུད་རྩིའི་ཆུ་གཏེར། ༩ རྩ་བ་གསུམ་སོགས་ཀྱི་བསྙེན་སྒྲུབ་ཉེར་མཁོའི་ཟིན་བྲིས་སྐོར་རྨོངས་པའི་མིག་འབྱེད་གསེར་གྱི་ཐུར་མ། ༡༠ བླ་མ་ལྷ་དང་མཁའ་འགྲོ་མཉེས་བྱེད་སྲེག་བླུག་གི་ཆོ་གའི་སྐོར་སྒྲིབ་འཇོམས་ཡེ་ཤེས་མེའི་གུར་ཁྱིམ། ༡༡ མཆོད་སྐོང་མདོས་ཀྱི་ཆོ་ག་སྣང་སྲིད་བདེ་ཆེན་རོལ་པའི་དཀྱིལ་འཁོར། ༡༢ དྲག་པོ་མངོན་སྤྱོད་ཀྱི་ལས་འཕང་མནན་དམོད་པའི་སྐོར་བསྟན་དགྲ་བརླག་བྱེད་རེག་འཇོམས་མེ་ཡི་སྤུ་གྲི། ༡༢ རྡོ་རྗེའི་ཆོས་སྐྱོང་རྣམས་ཀྱི་མཆོད་ཕྲིན་བསྟོད་བསྐུལ་སྐོར་དཔའ་བོ་རྣམ་པར་རོལ་པའི་དགའ་སྟོན། ༡༤ ཡུལ་གཞིའི་གནས་བདག་རྣམས་ཀྱི་བསང་གསོལ་མཆོད་ཕྲིན་སྐོར་ཡིད་བཞིན་རེ་བ་སྐོང་བའི་དཔག་བསམ་ལྗོན་ཤིང༌། ༡༥ ཡུལ་དམ་པ་རྣམས་ཀྱི་ཐུགས་རྗེ་བསྐུལ་བའི་གསོལ་འདེབས་སྐོར་ལྷ་ཡི་བུ་སྐྱ་རེངས་གཞོན་ནུའི་ཤིང་རྟ། ༡༦ བཀའ་བསྒོ་བདེན་ཚིག་སྐོར་རྡོ་རྗེའི་རི་དབང༌།
༡༧ རྒྱལ་བའི་སྲས་པོ་རྣམས་ཞི་དབྱིངས་ལས་འགྲོ་དོན་ལ་བསྐུལ་བའི་གསོལ་འདེབས་སྐོར་འགྲོ་མགོན་ཐུགས་རྗེ་བསྐུལ་བའི་ཕོ་ཉ། ༡༨ རིས་མེད་བསྟན་འཛིན་སྐྱེས་བུ་རྣམས་གར་འཁྲུངས་བརྟག་པ་དང་ངོས་འཛིན་སྐོར་གྱི་ཡི་གེ་ལྷག་བསམ་གཙང་མའི་མེ་ལོང༌། ༡༩ རིས་མེད་བསྟན་འཛིན་རྣམས་ཀྱི་མཚན་ཡིག་ཞབས་བརྟན་སྐོར་བསམ་འགྲུབ་ལྷ་ཡི་རྔ་བོ་ཆེ། ༢༠ གནས་ཡིག་དཀར་ཆག་གི་སྐོར་རྣམ་དཀར་རྒྱ་མཚོ་འཕེལ་བྱེད་ཟླ་བའི་དཀྱིལ་འཁོར། ༢༡ ཤིས་པར་བྱེད་པའི་མཆོད་བརྗོད་ཀྱི་སྐོར་རྫོགས་ལྡན་སྤྲིན་གྱི་ལྡིང་ཁང༌། ༢༢ ཡུལ་དམ་པ་རྣམས་དང་བར་མ་བཅས་ལ་ཕུལ་བའི་ཞུ་ཕྲིན་དང་འབུལ་ཡིག་ཆབ་ཤོག་གི་སྐོར་འཆི་མེད་བུ་མོའི་ཏམ་བུ་ར། ༢༣ བཅའ་བ་ཆོས་ཁྲིམས་ལ་སོགས་པ་གནང་བཀག་གདམས་པའི་ཡི་གེའི་སྐོར་ཚངས་པ་ཆེན་པོའི་སྒྲ་དབྱངས། ༢༤ ལོག་སྨོན་གྱི་རྒོལ་བ་ཕྱིར་བཅོས་ཀྱི་ཡི་གེའི་སྐོར་ངན་འགྲོའི་ཤུལ་ལམ་འགེགས་པའི་སྒོ་ཆེན། ༢༥ ཚོམས་བུ་ཚོགས་སུ་སྒྲུབ་པའི་སྐབས་སུ་ཉེ་བར་མཁོ་བའི་གཏོང་ཐུན་སྐོར་རྨ་བྱ་གཞོན་ནུའི་ཟློས་གར། ༢༦ ཉེ་བར་མཁོ་བའི་ཡི་གེ་སྣ་ཚོགས་འདུས་པའི་སྐོར་ཕན་བདེ་འཇོ་བའི་བང་མཛོད།
༢༧ གཞན་གྱི་དྲི་བ་ཁག་གི་ལན་ལྡོན་དུ་བྲིས་པ་སྦྲང་རྩིའི་ཆུ་རྒྱུན། ༢༨ ཞལ་གདམས་སུ་བཏགས་པའི་སྨྱོན་ཚིག་ནམ་མཁའི་སྤྲིན་སྒྲ། ༢༩ ཟབ་མོའི་རྣམ་བཤད་སྐོར་མདོ་སྔགས་དགོངས་བཅུད་སྙིང་པོར་དྲིལ་བ། ༣༠ དཔེ་ཐོག་བྲོ་བརྡུང་གི་སྣང་ཚུལ་སོགས་གང་དྲན་ཡི་གེར་བཏབ་པ་རང་མཚངས་སྟོན་པའི་གླུ་ཆུང་ནམ་མཁའི་མེ་ཏོག་གཞོན་ནུའི་ལྡིང་ཁང༌། ༣༡ དོན་གཉེར་ཅན་རྣམས་ཀྱི་ངོར་བྱས་པའི་སྨོན་ལམ་སྐོར་བསམ་འགྲུབ་ལྷ་ཡི་ལྗོན་ཤིང༌། ༣༢ ཐུན་མིན་བཀའ་རྒྱའི་སྐོར་གྲུབ་གཉིས་འདོད་འཇོའི་རྡོ་རྗེའི་རྒྱ་མདུད་བཅས་མཚན་བཟང་སོ་གཉིས་ཀྱི་གྲངས་ངེས་སུ་མཛད། གཞན་ཡང་གདན་ས་ཆེན་པོ་འོག་མིན་མཚུར་མདོའི་གནྡྷོ་ལར་སྔ་ཕྱིའི་ཉམས་གསོས་དང་འབྲེལ། དགུ་གཏོར། ཚེས་བཅུ། ཕུར་སྒྲུབ།
གྲྭ་ཚང་དུས་གཏོར་སོགས་ཀྱི་སྤྱན་གཟིགས་འཆམས་ཆས་སོགས་གསར་བསྐྲུན་དང༌། གསེར་ཟངས་ལས་གྲུབ་པའི་གུ་རུ་དང༌། སྐྱེས་རབས་དཔག་བསམ་འཁྲི་ཤིང་ཞལ་ཐང་སོགས་བྲིས་འབུར་གྱི་སྐུ་རྟེན་ཆེ་ཕྲ་བརྗོད་ལས་འདས་པ། གསུངས་རབ་ཀྱི་པུསྟ་ཀ་སྤར་བྲིས་ཁྱོན་བསྡོམ་སྟོང་ཕྲག་བརྒལ་བ། རིན་ཆེན་གཏེར་མཛོད་ཆེན་མོ་གཙོས་པའི་ཆོས་སྦྱིན་འཛད་མེད་སྤར་གྱི་འདུ་འགོད། ཡོངས་འཛིན་རྗེ་དབོན་རྣམ་གཉིས་ཀྱི་གདུང་རྟེན་སོགས་ཐུགས་རྟེན་དང༌། རིན་ཆེན་དང་པོ་ལས་གྲུབ་པའི་དཀྱིལ་འཁོར་པ་རྣམས་མཆོད་པའི་ཡོ་བྱད་བཅས་འབྱོར་ལྡན་ཁེངས་པ་འཕྲོག་པའི་རྟེན་བཞེངས་བསམ་གྱིས་མི་ཁྱབ་པ་དང༌། འོག་མིན་ཀརྨ། ཤར་ཕྱོགས་སྤུངས་རི་སོགས་ཕྱོགས་མཐའི་ཆོས་སྡེ་ཆེ་ཕྲ་ཀུན་ལ་མཆོད་ཐེབས། ཉམས་གསོ།
རྟེན་གསུམ་འདུ་འགོད་སོགས་རྒྱ་ཆེར་མ་གནང་བ་མེད་ཅིང༌། སྨན་སྡོང་དགོན། དགེ་རྒྱལ་དགོན་སོགས་ངེས་དོན་སྒྲུབ་རྒྱུད་ཀྱི་རིང་ལུགས་འཛིན་པའི་དགོན་སྡེ་ལྔ་ཙམ་གསར་འདེབས་ལ། བཀའ་ཕྱག་ཆུ་བོ་གཅིག་འདྲེས་ཀྱི་རྣམ་ཐར་གཙང་མའི་རྗེས་སུ་སློབ་པའི་བསླབ་གསུམ་གྱི་བཅའ་ཁྲིམས་ཉམས་པ་མེད་པའི་བཀའ་བཀོད་བཅས། དུས་དང་རྒྱུན་གྱི་སྒྲུབ་པའི་མཆོད་ཐེབས། རྟེན་གསུམ། ཡོ་བྱད་འདུ་ཁང་སོགས་ཀྱི་མཐུན་རྐྱེན་བཅས། དགོས་དགུ་ཡིད་བཞིན་སྩལ་ཞིང༌། ཐ་ན་དབུལ་པོ་སློང་མོ་བ་ཚུན་ལ་གསོལ་རས་སོགས་གཏན་པ་མེད་པའི་མཆོད་སྦྱིན་གྱི་སྒོ་འཕར་དུས་རྟག་ཏུ་འགྱེད་པར་མཛད་ཅིང༌། འཁོར་གྱི་ལོག་སྒྲུབ་དང་གདུལ་བྱའི་འདོད་མང་ལ་སྐྱོ་ངལ་མེད་པར།
མཆོག་དམན་ཀུན་དང་མཐུན་པར་སྤྱོད་པའི་ཐབས་མཁས་ཀྱིས་གཞན་སེམས་བསྲུང་ཞིང༌། རྣམ་པ་ཀུན་ཏུ་གསར་འགྲོགས་དང་ཕྲག་དོག་མེད་པས་ཕྱི་ཐག་རིང་བ་སོགས་བསྡུ་དངོས་བཞི་དང་འབྲེལ་བའི་རྒྱལ་སྲས་ཀྱི་སྤྱོད་པ་བསམ་མི་ཁྱབ་པས་དངོས་བརྒྱུད་ནས་བྱང་ཆུབ་ཆེན་པོའི་ལམ་ལ་སྦྱོར་བར་མཛད་པའི་ཕྲིན་ལས་བཅས། མདོར་ན་བཤད་སྒྲུབ་ལས་གསུམ་གྱི་འཁོར་ལོ་ཆེན་པོས་འབྲེལ་ཚད་དོན་དང་ལྡན་ཅིང༌། སྒྲུབ་བརྒྱུད་རིན་པོ་ཆེའི་བསྟན་པའི་མེ་རོ་གསོ་བའི་བཀའ་དྲིན་དང་རྣམ་ཐར་ཕྱི་མའི་དུས་འདི་ཙམ་ན་འགྲན་ཟླ་དང་བྲལ་བ་ཉིད་དོ།། །། སླར་སྨྲས་པ། གང་གི་རྩལ་ནི་སྐད་ཅིག་གཅིག་གིས་ཞིབ་མོར་འབྱེད་པའི་ཤེས་རབ་དང༌། ། མི་གཡོ་ཏིང་འཛིན་བྱེ་བ་ཕྲག་བརྒྱར་དབང་བསྒྱུར་དེ་བཞིན་འགྲོ་བའི་བློར། ། ཡང་ཡང་འབེབས་ལ་ངལ་བས་ཅི་བྱ་ཐུགས་རྗེའི་ཡེ་ཤེས་གཏད་ཙམ་གྱིས། ། དམིགས་པ་མེད་པའི་བདེ་ཆེན་སྩོལ་འདི་བདག་གི་བླ་མའི་རྣམ་ཐར་སྟེ། ། གང་ཞིག་བཅོས་ན་ལྕགས་ཀྱང་གསེར་ལ་རྡོ་ཡང་དངུལ་དུ་བསྒྱུར་ནུས་ཀྱི། །
མ་བཅོས་ཚུལ་ཁྲིམས་མཉམ་པ་ཉིད་ལས་མི་མཉམ་ཡོན་ཏན་མཁའ་འདྲ་བ། ། རྒྱལ་བ་དགྱེས་པའི་ཉིན་མོར་བྱེད་ལ་མཚན་མོར་རྒྱུ་དག་མིག་ཚ་ཡང༌། ། དུས་འདིར་འཆོས་བཞིན་བཟང་མཐར་ཕྱིན་ན་དེར་ཡང་བསྔགས་པས་མེ་ཏོག་འཐོར། ། ཀུན་ཏུ་ངལ་བས་མི་ཚེ་རིང་པོར་བླ་མ་བསྟེན་བྱས་ཆོས་མཉན་ ཅིང༌། ། གཞུང་མང་བརྒྱ་ཕྲག་སྦྱངས་མཐར་ཕྱིན་པས་ཁེངས་ལྡན་རྣམས་ཀྱིས་ཟླ་མེད་ པ། ། མ་བརྩོན་རིག་པའི་གམ་སྟབས་གཅིག་གིས་རྒྱལ་བའི་བསྟན་ལ་འཆད་རྩམ་ གྱི། ། འགྱིང་འགྲོས་ངོམས་འདིས་དེང་སོང་ཁྱེད་ལ་མཁས་རྣམས་ཕྲག་དོག་ཅིའི་མི་ སྐྱེ། ། འཁོར་བའི་འཇིགས་སྐྲག་ཤེས་བཞིན་ཤེས་ལ་དཔའ་བོའི་གམ་པ་ཕྱིར་མི་སྤོ། ། འགྲོ་བའི་སྡུག་བསྔལ་གཟིགས་ཤིང་གཟིགས་པས་ཐུགས་རྗེའི་ཕྱག་གིས་མི་ལྷོད་པར། ། བསྟན་དང་འགྲོ་བའི་དོན་ལ་དོན་གྱིས་བསྙེངས་པ་མེད་པའི་ཕྲིན་ལས་སྒོ། །
མཐའ་ཡས་འབྱེད་ལ་རྒྱལ་དང་རྒྱལ་བའི་སྲས་ཀྱི་ཕྲིན་ལས་ཁྱེད་ཀྱིས་བཟླུམས། ། དེ་སླད་ཁྱེད་ནི་འགྲོ་བའི་ཁུར་གྱིས་མྱ་ངན་མཚོ་ལས་ཡོངས་མི་འདའ། ། དེ་སྲིད་ཞི་བའི་བདུད་རྩིའི་ཆུ་གཏེར་འགྲོ་ཁམས་སྲིད་འདིར་མི་འཛད་ན། ། དྲེ་ཚུལ་ཤེས་པའི་མིག་བུ་ཕྲ་ཡང་ཀུན་ཏུ་ལྟ་འདོད་མོས་པའི་བློས། ། དེ་སྙེད་ཀུན་མཁྱེན་བླ་མའི་ཕྲིན་ལས་སྤེལ་བའི་བྱེད་པོར་བདག་འགྱུར་ཤོག། ཅེས་ཀུན་མཁྱེན་ཆོས་ཀྱི་རྒྱལ་པོ་བཀའ་དྲིན་མཉམ་མེད་རྗེ་བཙུན་འཁོར་ལོའི་མགོན་པོ་བཅོ་ལྔ་པ་ཆེན་པོའི་ཞབས་རྡུལ་སྤྱི་བོས་ནོས་ཏེ། གདམས་ངག་གི་བདུད་རྩི་ངོམས་མེད་དུ་བཏུང་བའི་སྐལ་བཟང་ཐོབ་པ་སློབ་བུའི་ཐ་ཤལ་ཤཱཀྱའི་དགེ་སློང་འཇམ་དབྱངས་མཁྱེན་བརྩེའི་འོད་ཟེར་རམ། བློ་གྲོས་མི་བཟད་བྱམས་པའི་གོ་ཆ་འོད་ཟེར་དྲི་མ་མེད་པའི་དཔལ་ཞེས་བགྱི་བས་སྒྲུབ་བརྒྱུད་མཆོག་གི་རིང་ལུགས་ལ་སྨན་པའི་བློས་བཀའ་འབུམ་ཡོངས་རྫོགས་སྤར་དུ་བཞེངས་པའི་ཉེ་ཐོག་དེར་འདི་ལྟར་སྦྱོར་ཞེས་རང་གི་ཉེ་གནས་ཀརྨ་ཕུན་ཚོགས་ནས་ནན་ཏན་གྱིས་བསྐུལ་བའི་རེ་བ་རྫོགས་སླད་དཔལ་སྤུངས་ཐུབ་བསྟན་ཆོས་འཁོར་གླིང་གི་རང་གནས་ལྷུན་གྲུབ་བསམ་གཏན་ཡིད་འོང་གླིང་གི་སྐྱེས་མོས་ཚལ་དུ་རབ་བྱུང་བཅུ་དྲུག་པའི་ནང་གསེས་ཆུ་བྱ་ལོའི་ཧོར་ཟླ་བདུན་པའི་དབང་ཕྱོགས་ཀྱི་ཚེས་བཅུ་གཟའ་སྐར་དགེ་བའི་ཉིན་གྲུབ་པར་བགྱིས་ཏེ་བྲིས་པ་སརྦ་དཱ་ཀ་ལྱཱ་ཎཾ་བྷ་བནྟུ། ཞེས་ཀར་རབས་རིམ་བྱོན་རྣམ་ཐར་སྤར་བསྐྲུན་ཞུ་སྐབས། ཞལ་བསྐང་ཆེད་དུ་མཁན་མིང་ཁྲ་འགུ་བས།
རྒྱལ་དབང་མཆོག་གི་གསུང་འབུམ་དཀར་ཆག་ལས་རྣམ་ཐར་སྐོར་ཟུར་བཀོལ་ཞུས་པ་ལགས། ༄༅། །རྒྱལ་མཆོག་བཅུ་དྲུག་པ་ཆེན་པོའི་རྣམ་པར་  ཐར་པ་བཞུགས་སོ།། ཐོག་མར་མདོ་སྔགས་ལུང་བསྟན་གྱི་ཆེ་བ་དང་བཅས་སྐྱེས་རབས་ཇི་ལྟར་བྱོན་  ཅིང༌། སྐུ་སྐྱེ་བ་བཞེས་པའི་ཚུལ་གྱི་སྐབས། དེ་ནས་སྐྱེས་ཆེན་རྣམས་ཀྱིས་ངོས་འཛིན་དང་འབྲེལ་བཀའ་བརྒྱུད་ཀྱི་གདན་ས་སོ་སོར་མངའ་གསོལ་ཁྲི་འབུལ་ཞུས་པའི་སྐབས། དགེ་བའི་བཤེས་གཉེན་རྣམས་ཀྱི་དྲུང་དུ་འབྲི་ཀློག་ནས་བརྩམ། ཕྱག་ཆེན་ཆོས་དྲུག་གི་བར། གསན་བསམ་ཇི་ལྟར་གནང་བའི་སྐབས། བསོད་ནམས་ཀྱི་ཚོགས་སྤེལ་བའི་ཕྱིར་ལྷོ་གནས། འཕགས་ཡུལ་གངས་རི་བཅས་ལ་གནས་གཟིགས་དང་འབྲེལ་མཆོད་འབུལ་གནང་བའི་སྐབས།
བསྟན་དང་འགྲོ་བའི་ཕན་བདེའི་ཕྱིར། རྒྱ་དཀར་ནག་བོད་ཀྱི་ཡུལ་ཁག་རྣམས་སུ་ཆིབས་ཞལ་བསྒྱུར་བའི་སྐབས། བསྟན་པའི་མེ་རོ་གསོ་བའི་ཕྱིར། རྒྱ་གར་དུ་བཙན་བྱོལ་བྱོན་ནས་གདན་ས་ཆེན་པོ་བཤད་སྒྲུབ་ཆོས་འཁོར་གླིང་གསར་དུ་བསྐྲུན་པའི་སྐབས། རྒྱ་གར། བལ་ཡུལ། འབྲས་ལྗོངས། འབྲུག་ཡུལ་བཅས་ལ་མཆོད་ཡོན་འབྲེལ་བའི་སྒོ་ནས་བཤད་སྒྲུབ་འཛིན་པའི་གདན་ས་གསར་བསྐྲུན་གནང་བའི་སྐབས། རྒྱལ་བའི་བསྟན་པ་རིན་པོ་ཆེ་ནུབ་ཕྱོགས་ཀྱི་ཡུལ་གྲུ་རྣམས་སུ་སྤེལ་བའི་ཕྱིར་ཆིབས་ཞལ་བསྒྱུར་ནས་ཕྲིན་ལས་བསྐྱང་བའི་སྐབས། ༄༅། །རྒྱལ་བའི་དབང་པོ་དཔལ་ཀརྨ་པ་རང་བྱུང་རིག་པའི་རྡོ་རྗེ་མཆོག་བརྒྱ་ཕྲག་ཕྱེད་ལ་ཟུང་གིས་འཕེལ་བའི་བགྲང་བྱར་བྱོན་པ་ཡན་གྱི་རྣམ་ཐར་བཞུགས་སོ།།
ཨོཾ་སྭསྟི། གང་ཞིག་དྲན་པས་འཁོར་བའི་གདུང་སེལ་ཞིང༌།། བསམ་ཀུན་ཡོངས་རྫོགས་མཛད་པ་གྲགས་དཀར་གྱིས།། ཁོར་ཡུག་རྒྱས་འགེངས་རྒྱལ་བའི་རྣམ་པར་ཐར།། ཡིད་བཞིན་ནོར་བུའི་ཚོགས་ལ་ཕྱག་བགྱིའོ།། གང་གི་མཁྱེན་པའི་ཡེ་ཤེས་མེ་ལོང་ངོགས།། ཇི་ལྟ་ཇི་སྙེད་ཟབ་དང་རྒྱ་ཆེའི་གཟུགས།། སྒྲིབ་བྲལ་དག་ཚང་འཆར་ཞིང་རྫོགས་གྱུར་པ།། རྒྱལ་དབང་རིག་པའི་རྡོ་རྗེས་དགེ་ལེགས་སྩོལ།། གངས་རིའི་ལྗོངས་འདིར་མི་མཆོག་ཀརྨ་པའི།།
མཚན་གྱི་རྔ་ཆེན་རྒྱུན་མི་འཆད་འདི་བཞིན།། འཛམ་གླིང་བྱེ་བ་བརྒྱར་ཡང་དེ་བཞིན་ཏེ།། བསམ་མི་ཁྱབ་པའི་ཡེ་ཤེས་གཅིག་གི་འཕྲུལ།། ཇི་སྙེད་སྣ་ཚོགས་ཤེས་བྱའི་རྗེས་འགྲོ་བའི།། ངོ་མཚར་ཕྲིན་ལས་རྒྱ་མཚོ་མི་ཟད་པ།། དེ་སྙེད་འཕགས་པའི་བློས་ཀྱང་མཚོན་མིན་ན།། སོ་སྐྱེའི་བློ་ཡིས་སྤྱོད་ཡུལ་ག་ལ་ཞིག། རིན་ཆེན་རིན་ཐང་མེད་པའི་ཁ་བྱང་བཞིན།། ཐོས་པས་དོན་ལྡན་ངེས་པར་མི་བསླུ་བ།། སྐྱེས་བུ་དམ་པའི་རྣམ་པར་ཐར་པའི་ཚུལ།།
ཉུང་ངུའི་ངག་གིས་རྣམ་པར་དབྱེ་བར་བྱ།། དེ་ལ་རྒྱལ་བ་ཐམས་ཅད་ཀྱི་ཕྲིན་ལས་ཀྱི་རང་གཟུགས་རྒྱལ་བའི་དབང་པོ་དཔལ་ཀརྨ་པ་སྐུ་ཡི་འཕྲེང་བ་ན་རིམ་དུ་བྱོན་པ་ལས་སྐྱེས་རབས་བཅུ་དྲུག་པ་རང་བྱུང་རིག་པའི་རྡོ་རྗེ་མཆོག་གི་རྣམ་པར་ཐར་པ་ཅུང་ཟད་འགོད་པ་ལ། སྤྱིར་རྒྱལ་བ་ཐམས་ཅད་ཀྱི་ཕྲིན་ལས་གཅིག་ཏུ་བསྡུས་ཏེ་གང་འདུལ་སྤྲུལ་པའི་ཟློས་གར་བསམ་གྱིས་མི་ཁྱབ་པའི་ཚུལ་དུ་བསྒྱུར་བར་མཛད་པ་ནི། ས་ལ་བཞུགས་པའི་བྱང་ཆུབ་སེམས་དཔའ་རྣམས་ཀྱིས་ཀྱང༌། ཇི་ལྟ་བ་བཞིན་འཆད་པ་དང༌། མཁྱེན་པའི་ཡུལ་ལས་འདས་པས་ན་སོ་སྐྱེ་དམན་པ་བདག་ལྟ་བུས་ཕྱོགས་ཙམ་ཡང་ཞུ་བའི་སྤོབས་པ་ག་ལ་སྐྱེ་ནུས། འོན་ཀྱང་དད་ལྡན་སྤྲོ་བ་བསྐྱེད་པའི་མིག་རྒྱན་ལྟ་བུར། གདུལ་བྱ་ཐུན་མོང་གི་སྣང་ངོར་བསྟན་འགྲོའི་དོན་རླབས་པོ་ཆེ་ཇི་ལྟར་བསྐྱངས་པ་དང༌། དམུ་རྒོད་རྣམས་འདུལ་བའི་ཕྱིར། ཐུན་མིན་རྫུ་འཕྲུལ་གྱི་བཀོད་པ་བསྟན་པའི་སྒོ་ནས་རྗེས་སུ་བཟུང་བའི་ཚུལ་ལས་བརྩམ་སྟེ།
བརྗོད་བྱའི་དོན་རྣམས་སྐབས་བརྒྱད་དུ་བསྡུས་ནས་བཀོད་པ་ལ། ཐོག་མར་མདོ་སྔགས་ལུང་བསྟན་གྱི་ཆེ་བ་དང་བཅས་སྐྱེས་རབས་ཇི་ལྟར་བྱོན་ ཅིང༌། སྐུ་སྐྱེ་བ་བཞེས་པའི་ཚུལ་གྱི་སྐབས་ནི། དེ་ཡང་སྟོན་མཆོག་ཐུབ་པའི་དབང་པོའི་དཔལ་གྱི་མགུལ་ནས་ལུང་གི་མེ་ཏོག་འཐོར་བ་འདི་ལྟར། མདོ་ཏིང་འཛིན་རྒྱལ་པོ་ལས། ང་འདས་ལོ་ནི་ཉིས་སྟོང་ན།། གདོང་དམར་ཡུལ་དུ་བསྟན་པ་འབྱུང༌།། སྤྱན་རས་གཟིགས་ཀྱི་གདུལ་བྱར་འགྱུར།། དེ་ཡི་བསྟན་པའི་སྙིགས་མ་ལ།། བྱང་ཆུབ་སེམས་དཔའ་སེང་གེའི་སྒྲ།།
ཀརྨ་པ་ཞེས་བྱ་བ་འབྱུང༌།། ཞེས་མ་འོངས་པར་བསྐལ་བཟང་གི་རྣམ་འདྲེན་དྲུག་པར་འཚང་རྒྱ་བར་འགྱུར་བ། བྱང་ཆུབ་སེམས་དཔའ་སེང་གེའི་སྒྲ་ཡི་རྣམ་འཕྲུལ་དུ་ལུང་བསྟན་པ་དང༌། ཡང་ཁྲོ་བོ་གནམ་ལྕགས་འབར་བའི་རྒྱུད་ལས། ཡོངས་སུ་དག་པའི་དཀྱིལ་འཁོར་དུ།། ཕྱོགས་བཅུའི་སངས་རྒྱས་གཅིག་བསྡུས་པའི།། ཚེ་འདིར་གྲུབ་པ་སྟོན་པའི་ཆེད།། ཀརྨ་པ་ཞེས་ཡོངས་གྲགས་འབྱུང༌།། ཞེས་དུས་གསུམ་སངས་རྒྱས་གཅིག་ཏུ་བསྡུས་པའི་རང་གཟུགས་སུ་ལུང་བསྟན་པ་དང༌། ཨོ་རྒྱན་སངས་རྒྱས་གཉིས་པས།
སྤྱན་རས་གཟིགས་ཀྱི་ཕྲིན་ལས་སྐྱོང་བྱེད་ཅིང་༔ མཚུར་ཕུ་ཞེས་བྱར་དུས་གསུམ་མཁྱེན་པ་འབྱུང་༔ དབང་རྟགས་རིགས་ཀྱི་ཅོད་པན་ཞྭ་ནག་འཛིན༔ སྐད་ཅིག་རེ་ལ་སེམས་ཅན་དཔག་མེད་འདྲེན༔ ཞེས་གདན་ས། ཅོད་པན་བཅས་ལུང་བསྟན་པ་དང༌། ཡང༌། ལོ་ཙཱ་རྒྱལ་བ་མཆོག་དབྱངས་བདག་ལ་གསོན།། གསུང་གི་སྤྲུལ་པ་ཟླ་གམ་ཕོ་བྲང་དུ།། མ་འོངས་ཁྱོད་ཀྱི་སྐྱེ་བ་ཉེར་གཅིག་འབྱུང༌།།
སྤྱན་རས་གཟིགས་སྤྲུལ་དུས་གསུམ་ཀུན་མཁྱེན་པ།། ཞེས་སྐུ་ཕྲེང་ཉེར་གཅིག་བར་འབྱུང་བར་ལུང་བསྟན་པ་དང༌། ཁྱད་པར་དུ་རྗེ་བཅུ་དྲུག་པ་ཆེན་པོ་བྱེ་བྲག་ཏུ་ལུང་བསྟན་པའི་ཚུལ་ནི། ཨོ་རྒྱན་མཆོག་གྱུར་བདེ་ཆེན་གླིང་པའི་གཏེར་ལུང་ལས། ཐེག་མཆོག་མྱ་ངན་འདས་འོག་དགོས་པའི་མཚན༔ བདེ་བའི་བདག་ཉིད་རིག་པའི་རྡོ་རྗེ་དང་༔ ཨོ་རྒྱན་ཕྲིན་ལས་བསམ་གཏན་ལ་སོགས་འབྱུང་༔ ཞེས་སོགས་ལུང་གིས་ཡོངས་སུ་བསྔགས་པ་ལྟར། ཐོག་མར་སྐྱེས་རབས་ཀྱི་དབང་དུ་བྱས་ན། དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་ང་རོ་སྙན་པའི་དྲུང་དུ།
ཕྱག་དར་ཁྲོད་ཀྱི་གོས་ཕུལ་ནས་དང་པོར་བྱང་ཆུབ་མཆོག་ཏུ་ཐུགས་བསྐྱེད་པ་ནས་བརྩམ། མ་འོངས་པར་བསྐལ་བཟང་གི་རྣམ་འདྲེན་ལྔ་པའི་རྒྱལ་ཚབ་ཏུ་དགའ་ལྡན་ལྷ་ཡི་གནས་སུ། ལྷ་ཡི་བུ་ལེགས་པ་སྐྱེས་ཞེས་བྱ་བར་སྐྱེ་བ་བཞེས་ནས། སླར་ཡང་འཛམ་བུའི་གླིང་དུ་གཟིགས་པ་རྣམ་པ་བཞིས་གཟིགས་ཏེ། མེ་ཏོག་ལྷ་ཡི་གྲོང་ཁྱེར་ཞེས་བྱ་བ་ན། ཡབ་རྒྱལ་པོ་སེང་གེ་སྟག་ཞེས་བྱ་བ་དང༌། ཡུམ་ལྷ་མོ་དགའ་བའི་ང་རོ་ཞེས་བྱ་བ་གཉིས་ཀྱི་སྲས་སུ་བྱོན་ནས། བསྐལ་བཟང་གི་རྣམ་འདྲེན་དྲུག་པ་སེང་གེའི་སྒྲ། ཞེས་བྱ་བར་མངོན་པར་རྫོགས་པ་སངས་རྒྱས་ནས། ལོ་བདུན་ཁྲིར་དམ་པའི་ཆོས་ཀྱི་འཁོར་ལོ་བསྐོར་བར་མཛད་པའི་བར།
བྱང་ཆུབ་སེམས་དཔའི་སྤྱོད་པ་རྒྱ་མཚོ་ལྟ་བུ་ལ་བརྩོན་པར་མཛད་ཅིང༌། བསྐལ་བཟང་གི་རྣམ་འདྲེན་འདིའི་བསྟན་པ་ལའང༌། རི་བོ་ཏ་ལར་སྙིང་རྗེའི་རང་གཟུགས་འཇིག་རྟེན་དབང་ཕྱུག ། རྒྱ་གར་འཕགས་པའི་ཡུལ་དུ་གྲུབ་པའི་སློབ་དཔོན་ས་ར་ཧ་དང༌། ཀླུ་ཡི་བྱང་ཆུབ་སོགས་པན་གྲུབ་མང་པོ་དང༌། བོད་གངས་ཅན་གྱི་ལྗོངས་འདིར་ཡང་ལོ་ཙཱ་བ་རྒྱལ་དབང་མཆོག་དབྱངས། པོ་ཏོ་བ་རིན་ཆེན་གསལ། ཤ་ར་བ་སོགས་མཁས་ཤིང་གྲུབ་པ་བརྙེས་པ་མང་པོ་དང༌། གཞན་ཡང་ཆོས་སྐྱོང་བའི་རྒྱལ་པོ་སྲོང་བཙན་སྒམ་པོ་སོགས་བསྟན་པའི་སྦྱིན་བདག་ཆེན་པོ་རྣམས་སུ་སྐྱེ་བ་བཞེས་ནས་བསྟན་དང་འགྲོ་བའི་དོན་རླབས་པོ་ཆེ་མཛད་པ་དང༌། ལྷག་པར་རྗེ་དུས་གསུམ་མཁྱེན་པ་ནས་བརྩམ།
རྒྱལ་དབང་མཁའ་ཁྱབ་རྡོ་རྗེའི་བར་སྐུ་ཕྲེང་ན་རིམ་དུ་བྱོན་ཏེ། མཐོང་ཐོས་དྲན་རེག་ཐམས་ཅད་འཁོར་བ་ངན་སོང་གི་སྡུག་བསྔལ་དང་བྲལ་ཞིང༌། མངོན་མཐོ་ངེས་ལེགས་ཀྱི་གོ་འཕང་ལ་འགོད་པར་མཛད་ནས། སླར་ཡང་ཆེས་སྙིགས་མར་གྱུར་པའི་སྐྱབས་དང༌། མགོན་དང་དཔུང་གཉེན་དུ་དགོངས་ཤིང༌། ཁྱད་པར་བོད་གངས་ཅན་གྱི་ལྗོངས་སུ་སངས་རྒྱས་ཀྱི་བསྟན་པ་རྨེང་མེད་དུ་བཅོམ་པ་ན། བསྟན་པའི་མེ་རོ་གསོ་བའི་ཐུགས་བསྐྱེད་ཀྱི་གོ་ཆ་བཙན་པོར་བསྒོས་ཏེ་སྐུ་ཡི་སྐྱེ་བ་བཞེས་པ་ན། ཐོག་མར་ལུང་བསྟན་པའི་ཚུལ་ནི། སྤྱིར་ཡང་ཀརྨ་པ་ནི། བོད་ཀྱི་སྤྲུལ་པའི་སྐུ་ཐམས་ཅད་ལས་སྔ་ཤོས་ཡིན་པ།
བོད་ཀྱི་མཁས་གྲུབ་ཐམས་ཅད་ཞལ་མཐུན་ལ། འཕགས་ཆེན་འདི་རྣམས་ངོས་འཛིན་གནང་བའི་ཚེ་ཡང༌། མོ་བརྟག་ལུང་ཞུ་ཙམ་མ་ཡིན་པར། སྐུ་ཕྲེང་སྔ་མས་འབྱུང་འགྱུར་མཁྱེན་པའི་ཡེ་ཤེས་ཀྱིས། གནས་དང༌། དུས་འདི་ལྟ་བུར་སྲིད་པ་ཉེ་བར་བཟུང་བའི་ངེས་པ་གཟིགས་ནས་ལུང་བསྟན་བསྩལ་བའི་ཤོག་དྲིལ་གནང་སྲོལ་ཡོད་པ་དང༌། དེ་ཉིད་ཁྱེར་ནས་བརྩལ་བས་མཆོག་སྤྲུལ་འཁྲུལ་བྲལ་ངེས་རྙེད་འགྱུར་བ་ལྟར། རྒྱལ་མཆོག་བཅོ་ལྔ་པ་ཆེན་པོས་མ་འོངས་གསལ་གཟིགས་ཀྱིས་ལུང་བསྟན་དུ་བསྩལ་བའི་ཞལ་ཆེམས་བཀའ་རྒྱ་བཅས། མང་དུ་ཐོས་པའི་དགེ་སློང་འཇམ་དཔལ་ཚུལ་ཁྲིམས་ལ་གནང་བ་འདི་ལྟར། འདི་ནས་ཤར་ཕྱོགས་གསེར་ལྡན་ཆུ་ཡི་འགྲམ།།
མདའ་བསྣུན་དཔའ་བོས་བཟུང་བའི་ལྗོངས་ཀྱི་ཆར།། ལྷུན་ཆགས་སེང་གེ་འགྱིངས་པའི་ཕང་པ་རུ།། དཔལ་གྱི་རི་ལ་ཨ་དང་ཐུབ་ཀྱིས་བརྒྱན།། ས་ཡི་ཁྱིམ་དུ་ཆོས་དཀར་རྗེའུའི་རིགས།། འཇིག་རྟེན་མཁའ་འགྲོའི་ལྷུམས་སུ་གནས་མལ་མཐོང༌།། གླང་གི་ཉའམ་བྱི་བ་ལོ་པ་ཞིག། ཨ་ཏི་ཁྱབ་བརྡལ་ཀུན་བཟང་མཁའ་དབྱིངས་ལས།། སྣང་རིག་ཟུང་འཇུག་ཡེ་ཤེས་སྒྲོན་མེ་ཆེ།། རང་བྱུང་ཁྱབ་བདག་རིག་པའི་རྡོ་རྗེར་འབོད།། ཅེས་པའི་ལུང་དོན་བཞིན་གདན་ས་ཆེན་པོ་མཚུར་མདོ་བོ་ལུང་གི་ཤར་ཕྱོགས།
མདོ་ཁམས་སྡེ་དགེའི་མངའ་ཁུལ། ཆུ་བོ་གསེར་ལྡན་ཏེ། ཡོངས་སུ་གྲགས་པ་འབྲི་ཀླུང་དལ་གྱིས་འབབ་པའི་འགྲམ། གླིང་རྗེ་གེ་སར་སྐྱེས་བུ་དོན་གྲུབ་བྱོན་པའི་སྐབས་སུ་སྐྱེན་པོའི་མདའ་ལ་རང་དབང་ཐོབ་པ། ཚ་ཞང་མདན་མ་བྱང་ཁྲས་སྐྱོང་བའི་ཡུལ་ལྗོངས་མདན་ ཁོག ། ཆོས་རྒྱལ་སྲོང་བཙན་སྒམ་པོས་བཞེངས་པའི་མཐའ་འདུལ་གྱི་གཙུག་ལག་ཁང་བཞིའི་ཡ་གྱལ། གླང་ཐང་བྱང་ཆུབ་སྒྲོལ་མའི་གཙུག་ལག་ཁང་གི་ཉེ་ཞོལ་དུ། ས་སྐྱོང་སྡེ་དགེའི་མདུན་ན་འདོན། ཆོས་ལ་དཀར་བའི་རྗེའུའི་རིགས། ཨ་ཐུབ་ཞེས་པའི་འཁྲུངས་གཞིས་སུ།
ཡབ་རྗེ་སྡེ་དགེ་ཆོས་རྒྱལ་ཆེན་པོའི་སྲས་ཀྱི་གོ་གནས་ཅན་ཚེ་དབང་ཕུན་ཚོགས་དང༌། ཡུམ་འཇིག་རྟེན་མཁའ་འགྲོ་མི་མོའི་ཚུལ་དུ་བཟུང་བ་སྐལ་བཟང་ཆོས་སྒྲོན་གཉིས་ལ་སྲས་བཞི་དང་སྲས་མོ་བཞི་བརྒྱད་ཡོད་པའི་མཆེད་བདུན་པར། རབ་བྱུང་བཅོ་ལྔ་པའི་ཤིང་ཕོ་A D ༡༩༢༤ བྱི་བའི་ཟླ་བ་དྲུག་པའི་ཚེས་༡༥ ལ་སྐུ་བལྟམས། ཡུམ་གྱི་ལྷུམས་སུ་བཞུགས་པའི་དུས་སུའང༌། ཡིག་དྲུག་གསུང་བའི་སྒྲ་གསལ་བར་ཐོས་པ་དང༌། ཟླ་༦ ཚེས་༡༤ ཉིན། ལྷུམས་སུ་མ་བཞུགས་པས་ཡབ་ཡུམ་རྣམས་ཐུགས་ཚབ་དགོས་པ་བྱུང༌། སླར་ཡང་ཡུམ་གྱི་ལྷུམས་སུ་བཞུགས་པ་སོགས་ངོ་མཚར་བའི་རྫུ་འཕྲུལ་བསྟན་པར་མཛད་པ་དང༌། རྫོགས་ཆེན་མཆོག་སྤྲུལ་ལྔ་པ་ཐུབ་བསྟན་ཆོས་ཀྱི་རྡོ་རྗེས། ཐོག་མར་ལྷུམས་སུ་བཞུགས་སྐབས་ནས་ཀྱང་བྱང་ཆུབ་སེམས་དཔའི་སྤྲུལ་པ་ཞིག་ཡིན་པར་ངོས་འཛིན་ དང༌།
སྐུ་བལྟམས་པའི་གནས་སྐྱེ་བོ་མི་ནག་པའི་ཁྱིམ་དུ་མ་ཡིན་པར། གཙང་ཞིང་དབེན་པ་སེང་གེ་རྣམ་རྫོང་གི་ངོགས་སུ་སྐུ་འཁྲུངས་དགོས་པར་ལུང་བསྟན་གནང་བ་ལྟར། གནས་དེ་ཉིད་དུ་སྐུ་འཁྲུངས་པ་ནི། ལྷུན་ཆགས་སེང་གེ་འགྱིངས་པའི་ཕང་པ་རུ་ཞེས་གོང་མའི་ཞལ་ཆེམས་དང་མཐུན་ཞིང༌། འཁྲུངས་པའི་དུས་ནམ་མཁའ་དང་བར་སྣང་ནས་ལྷ་ཡི་རོལ་མོ་དང་གླུ་དབྱངས་སྙན་པ་སྣ་ཚོགས་སྒྲོགས་པ་ཀུན་གྱིས་མཐོང་ཞིང༌། གཟིམ་གུར་འོད་ཟེར་དཀར་པོས་ཁྱབ་པ་དང༌། དེར་ཡོད་པའི་ཆུ་སྣོད་དང༌། ཡོན་ཆབ་སོགས་འོ་མར་འགྱུར་བ་སོགས་ངོ་མཚར་བའི་ལྟས་བཟང་བསམ་གྱིས་མི་ཁྱབ་པ་བྱུང༌། དགུང་གྲངས་བཞི་ལྔའི་སྟེང་ལ་སྐུ་རྩེད་ཚུལ་དུ། ཡབ་གཞིས་ཕོ་བྲང་ཡང་ཐོག་ནས་སྒོང་ང་ས་ལ་བརྡབ་པ་མ་ཆག་པ་དང༌།
ཡང་གསོལ་ཞོ་བླུག་པའི་ཞལ་དཀར་ཁ་བསྡམས་པ་སོགས་ངོ་མཚར་བའི་རྫུ་འཕྲུལ་བསྟན་པ་རྣམས་ཕྱིས་སུ་ཡབ་གཞིས་ཨ་ཐུབ་ཀྱི་གཡང་སྒམ་དུ་མཇལ་རྒྱུ་ཡོད། གཉིས་པ་སྐྱེས་ཆེན་རྣམས་ཀྱིས་ངོས་འཛིན་དང་འབྲེལ། བཀའ་བརྒྱུད་ཀྱི་གདན་ས་སོ་སོར་མངའ་གསོལ་ཁྲི་འབུལ་ཞུས་པའི་སྐབས་ནི། ངོས་འཛིན་གནང་སྐབས། སི་ཏུ་པདྨ་དབང་མཆོག་རྒྱལ་པོའི་གཟིམ་ལམ་དུ། རྒྱལ་དབང་མཁའ་ཁྱབ་རྡོ་རྗེ། ཕྱག་རྡོར་དྲིལ་བསྣོལ་ཐབས། ཞབས་རྡོ་རྗེའི་སྐྱིལ་མོ་ཀྲུང་གིས། འཁྲུངས་གཞིས་ཨ་ཐུབ་ཀྱི་གཟིམ་ཁང་ཐོག་ཏུ་བཞུགས་པ་གཟིགས་པ་དང༌། རྗེ་གོང་མའི་འདའ་ཀའི་ཞལ་ཆེམས་ཨང་ཡིག་ཏུ་ཡོད་པ་གཞན་གྱིས་ཤེས་མ་ནུས་ཀྱང༌།
དཔལ་སྤུངས་མཁྱེན་སྤྲུལ་རིན་པོ་ཆེས་ཞིབ་གཟིགས་ཀྱིས་གཏན་འབེབས་གནང་བ་གཉིས་དགོངས་པ་གཅིག་ཏུ་གྱུར་ནས་ངོས་འཛིན་གསལ་བར་བྱུང་ཡང༌། སྔར་ཞལ་ཆེམས་ཧ་ཅང་གསང་བ་དམ་པའི་ཉེར་ལེན་ལྟ་བུས། གཞུང་སར་སྙན་འབུལ་ཞུ་སྐབས་འགལ་རྐྱེན་ཕྲན་བུ་བྱུང་བའི་དབང་གིས་གསེར་ཁྲིར་མངའ་གསོལ་ཅུང་ཟད་ཕྱི་འགྱངས་དགོས་པ་བྱུང་ཡང༌། མཐར་ཡེ་ཤེས་ཀྱི་ཆོས་སྐྱོང་རྣམས་ཀྱིས་ཕྲིན་ལས་དུས་སུ་སྒྲུབ་པའི་རང་རྟགས་མངོན་སུམ་དུ་བྱུང་བས། གེགས་དང་བར་ཆད་ཐམས་ཅད་རང་ཞིར་གྱུར་ཏེ། ༧གོང་ས་སྐུ་ཕྲེང་བཅུ་གསུམ་པ་ཆེན་པོར་སྙན་འབུལ་ཞུས་སྐབས། གོང་གསལ་ངོས་འཛིན་རྣམས་དང་དགོངས་པ་གཅིག་དང་དབྱངས་གཅིག་ཏུ་གྱུར་ནས། ཡང་སྲིད་རྩོད་མེད་ཀྱི་བཀའ་གསལ་ཕེབས་ཏེ། ངོས་འཛིན་འཁྲུལ་བྲལ་དུ་གནང་ནས། དགུང་གྲངས་བདུན་པ་རབ་བྱུང་བཅུ་དྲུག་པའི་ལྕགས་ཕོ་རྟ་ཡི་ལོར།
བྱམས་མགོན་སི་ཏུ་རིན་པོ་ཆེ་དང༌། འཇམ་མགོན་ཀོང་སྤྲུལ་རིན་པོ་ཆེ་རྣམ་པ་གཉིས་ཆེད་ཕེབས་ཀྱིས། ཐོག་མར་སྐུ་ཚེ་༧ཞབས་པད་ཡུན་དུ་བསྟན་པའི་ཆེད་ཚེ་དབང་དང༌། ཁྲུས་གསོལ། ན་བཟའ་མཚན་གསོལ་དང༌། དགེ་བསྙེན་གྱི་སྡོམ་པ་ཕུལ། ལྕགས་ལུགས་ཟླ་༡ ཚེས་༢༧ ཉིན། དཔལ་སྤུངས་མཁྱེན་སྤྲུལ་རིན་པོ་ཆེ་དང༌། མཚུར་ཕུའི་གཟིམ་ཚབ་པ་བཅས་ནས་ཐོག་མར་ཁྲུས་གསོལ་གྱིས་དབུ་ཞྭ་འབུལ་བ་སོགས་རྟེན་འབྲེལ་གྱི་སྒོ་འཕར་ཟབ་དགུ་ཕྱེས་ཏེ་མཇལ་ཁ་གནང༌། ཚེས་༢༩ ཉིན་སངས་རྒྱས་མཉན་པ་རིན་པོ་ཆེས་མཇལ་ཁ་ཞུས།
ཟླ་༢ ཚེས་༡ ཉིན་ཆིབས་ཞལ་དཔལ་སྤུངས་ཕྱོགས་བསྒྱུར་བར་མཛད་དེ། མདན་རྣམ་རྒྱལ་གླིང་དུ་བཞུགས། དགོན་དེའི་དགེ་འདུན་པ་རྣམས་ནས་དད་མཇལ་ཞུས་ཤིང༌། མཎྜལ་རྟེན་གསུམ་བཏེག་འབུལ་ཞུས། དེ་ནས་གླིང་ཚང་གི་ཐབ་བསུ་དང་མཇལ་ཁ་ཞུས། ཟིས་ཕ་ཝ་ཏ་སོར་སྡེ་དགེའི་གཞུང་ཞབས་པ་རྣམས་ཆིབས་བསུ་དང་པོ་བཅར། རྨོག་མདར་ཆིབས་བསུ་གཉིས་པ་བཅར། ཕེབས་ལམ་རིམ་བརྒྱུད་ཀྱིས་སྡེ་དགེ་རྒྱལ་ས་ལྷུན་གྲུབ་སྟེང་དུ་ཕེབས། སྡེ་དགེ་ཆོས་རྒྱལ་ཚེ་དབང་བདུད་འདུལ་དང༌། ནང་ཆེན་བཙུན་མོ་གཡུ་སྒྲོན་གཙོས་གཞུང་ཞབས་མི་མང་བཅས་ལ་མཇལ་བཅར་བྱིན་རླབས་མཛད།
ཕེབས་ལམ་དུ་ལྕང་ར་ཕོ་བྲང་ནས་ཀུན་བཟང་རྩེས་གདན་ཞུས་མཇལ་ཁ་གནང་ནས། རྩེ་ཟུལ་མདོར་ཨ་ལོ་དཔལ་འབྱོར་དགོན་གྱི་ཕེབས་བསུ་དང༌། མགོན་ལྕེར་དགེ་འདུན་པ་རྣམས་ལ་མཇལ་ཁ་བསྩལ། མགོ་སེ་ལར་དཔལ་སྤུངས་ཀྱི་དགེ་འདུན་པ་རྣམས་ཀྱིས་གཙོས་ཆིབས་བསུ་སེར་སྐྱ་དྲུག་བརྒྱ་བརྒལ་བ་བཅར། གཞི་ཁྲེ་མ་ཞེས་པའི་ས་གནས་དེ། སྔར་ནས་རྟེན་འབྲེལ་གྱི་སྒོ་འཕར་གསར་དུ་ཕྱེ་ཞིང༌། ལེགས་པའི་དཔལ་ཕུན་སུམ་ཚོགས་པའི་གནས་ཡིན་པ་དེར། ཀན་ཏིང་ཏ་ཡི་སི་ཏུ་བྱམས་མགོན་པདྨ་དབང་མཆོག་རྒྱལ་པོ་ཆེད་ཕེབས་གནང་སྟེ། མཇལ་དར་འབུལ་བཞེས་གནང༌། དེ་ནས་ཟླ་༢ ཚེས་༨ ཉིན་དཔལ་སྤུངས་ཐུབ་བསྟན་ཆོས་འཁོར་གླིང་གི་གདན་ས་ཆེན་པོར་སྤོས་བསུ་གསེར་ཕྲེང་སོགས་ཀྱི་བཀོད་པ་རྒྱ་ཆེ་དང༌།
ཕྱི་ནང་ཐམས་ཅད་ཆག་ཆག་གདབ་ཅིང༌། གདུགས་དང་རྒྱལ་མཚན་སོགས་མཆོད་རྫས་བར་མེད་དུ་སྦྲེལ་བ་ དང༌། བསང་དུད་སྤོས་ཀྱི་ངད་པ་སོགས་སྤྲིན་བཞིན་གཏིབས་པའི་དབུས་ནས། འདུ་ཁང་ཆེན་མོར་གདན་ཞུས་ཀྱིས་མི་འཇིགས་གདོང་ལྔས་བཏེག་པའི་ཁྲི་འཕང་མཐོན་པོར་བཞུགས་སུ་གསོལ་བ་དང༌། ཆབས་ཅིག་སྐྱབས་མཆོག་སི་ཏུ་རིན་པོ་ཆེ་མཆོག་ནས་མཎྜལ་རྟེན་གསུམ་དང་སྦྲགས་༧ཞབས་བརྟན་འབུལ་བར་མཛད་ཅིང༌། སླར་ཚེས་༡༢ ཉིན་ཡིད་དགའ་ཆོས་འཛིན་གྱི་གཞལ་མེད་ཁང་ཆེན་པོར་སེང་གེས་བཏེག་པའི་ཁྲི་ལ་མངའ་གསོལ་ཟབ་རྒྱས་ཀྱི་མདུན་སར། མདོ་སྔགས་གཞུང་རིགས་ལ་གཟིགས་པའི་སྤྱན་རས་ཡངས་པ་རྣམས་ཀྱིས་རྒྱུད་དང༌། གཞུང་ཆེན་རྣམས་ཀྱི་ཚོགས་བཤད་འབེལ་བས་ཆོས་ཀྱི་མཆོད་པས་སྣ་དྲངས་ཏེ། མདོ་སྨད་ཁུལ་ཡོད་རིས་མེད་ཀྱི་བླ་སྤྲུལ་དགོན་སྡེ། དད་སྦྱིན།
རྒྱལ་བློན་དང་བཅས་པ་རྣམས་དང༌། ལྷག་པར་ཀཾ་ཚང་གི་རིང་ལུགས་འཛིན་པའི་བླ་སྤྲུལ་དགེ་འདུན་པ་རྣམས་ལྟ་ཅི་སྨོས། གྲུབ་མཐའ་བཀའ་བརྒྱུད་པ་ཡོད་དོ་ཅོག་ནས་ཁྲི་འབུལ་གྱི་བཀོད་པ་རྒྱ་ཆེན་པོ་ཕུལ་བ་དང་འབྲེལ། ཇི་སྲིད་འཁོར་བ་མ་སྟོང་བར་དུ་༧ཞབས་པད་བརྟན་པ་དང༌། ཟབ་ཅིང་རྒྱ་ཆེ་བའི་དམ་པའི་ཆོས་ཀྱི་འཁོར་ལོ་བསྐོར་བར་གསོལ་བ་འདེབས་པས་མཚོན། བསྟན་དང་འགྲོ་བའི་དོན་རླབས་པོ་ཆེ་འབྱུང་བའི་ཕྲིན་ལས་ཀྱི་སྒོ་བརྒྱ་ཕྱེ་བར་མཛད་དོ།། དེ་ནས་སྤྱིར་ཡེ་གདོད་མ་ནས་ཡོན་ཏན་ཐམས་ཅད་རང་ཆས་སུ་བཞུགས་མོད་ཀྱི། ཐུན་མོང་གདུལ་བྱ་རྣམས་ཀྱང་རང་རང་གི་བརྩོན་འགྲུས་དང༌། ཤེས་རབ་ལ་བརྟེན་ནས་གནས་སྐབས་དང༌། མཐར་ཐུག་གི་ཡོན་ཏན་ཐམས་ཅད་མངོན་དུ་བྱེད་དགོས་པར་གདམས་པའི་ཕྱིར།
དགེ་བའི་བཤེས་གཉེན་བཀྲ་ཤིས་ཚེ་རིང་གི་དྲུང་ནས་ཐོག་མར་འབྲི་ཀློག་སྦྱང་བའི་དབུ་ཚུགས་གནང་ཞིང༌། ས་ག་ཟླ་བའི་ཚེས་གཅིག་ཉིན་ཐུགས་རྗེ་ཆེན་པོ་དཔལ་གསང་བ་འདུས་པའི་ཚོགས་དབུར་ཕེབས། ཚེས་བཅོ་ལྔ་ཉིན་བཀའ་དབང་དང་མཇལ་ཁ་གནང༌། ཟླ་བ་དེའི་ཚེས་༢༢ ཉིན་སྒྲུབ་བརྒྱུད་བསྟན་པའི་ཆུ་མགོ་གཅིག་པུར་གྱུར་པ་འོག་མིན་ཐུགས་ཀྱི་གནས་མཆོག་མཚུར་མདོ་བོ་ལུང་གི་གཙུག་ལག་ཁང་གི་ཆོས་ཀྱི་ཁྲི་འཕང་མངོན་མཐོར་མངའ་གསོལ་བའི་ཕྱིར། སི་ཏུ་རིན་པོ་ཆེ་མཆོག་དང༌། དཔལ་སྤུངས་མཁྱེན་སྤྲུལ་རིན་པོ་ཆེ་བཅས་ལྷན་དུ་དཔལ་སྤུངས་ནས་ལྷན་རྒྱས་ཆིབས་བཏེག ། དཔལ་སྤུངས་ཀྱི་དགེ་འདུན་པ་རྣམས་ཀྱིས་ཕེབས་སྐྱེལ་ཞུས། ཕེབས་ལམ་རིམ་བརྒྱུད་ཀྱིས། གཏེར་སྟོན་དགོན་དང༌། སྐྱབས་ཆེ་དགོན།
རྒྱུན་ནེ་དགོན་སོགས་དགོན་སྡེ་རྣམས་སུ་ཞབས་ཀྱིས་བཅགས་ཤིང་མཇལ་ཁ་གནང༌། གདན་ས་བར་གྱི་ཕེབས་བསུ་དང་འབྲེལ། གདན་འདྲེན་ཞུས་ཀྱང་རེ་ཞིག་ཕེབས་རྒྱུའི་ཞལ་བཞེས་མ་གནང༌། དེ་ནས་དྲུང་རམ་དགོན། བླ་བོ་དགོན། རྡོ་དགོན་སོགས་རིམ་པས་ཕེབས་ཤིང༌། ནང་ཆེན་རྒྱལ་པོའི་མདུན་ཞབས་ཁ་ཤས་ནས་ས་ཚུགས་མང་པོ་བར་ཞབས་ཞུ་བཅར། དགའ་ལྡན་དགོན། ཟུར་མང་རྣམ་རྒྱལ་རྩེ། མཆོག་གླིང་དགོན།
གོ་ཆེ་དགོན་བཅས་ལ་ཕེབས། ཁྲ་འུག་གནས་མདོ་སོགས་ཕེབས་ལམ་དུ་མ་འཁེལ་བས་མཇལ་ཁ་ཞུ་བར་བཅར། སྐྱོ་བྲག་ཏུ་ཕེབས་ཤིང་ནང་ཆེན་གྱི་གདན་ཞུ་དང༌། མཚུར་ཕུ་སྒར་ཆེན་གཞུང་གི་ཕེབས་བསུའི་ཐོག་མ་དགེ་གཡོག་ཆོས་བཟང་ནས་མཇལ་ཁ་ཞུས། དེ་ནས་རིམ་པར་བྱོན་པས། ནང་ཆེན་རྒྱལ་སྲས་གཙོས་པས་ཆིབས་བསུ་ཞུས་ཏེ། ནང་ཆེན་རྒྱལ་སར་ཕེབས། ཕྱོགས་དེར་འཁོད་པའི་དགོན་སྡེ་སྤྱི་དང༌། ལྷག་པར་གདན་ས་བར་གྱི་བླ་སྤྲུལ་ཆེད་བཅར་ཞུས། དེ་ནས་དཔལ་ཁ་ལྡེར་མོ་དགོན་བརྒྱུད་དིལ་ཡག་དགོན་དུ་ཕེབས།
ཟླ་སྤྲུལ་དང༌། ས་བཅུ་སྤྲུལ་སྐུ་གཉིས་ཀྱིས་དབུས། བླ་སྤྲུལ་དགེ་འདུན་རྣམས་ལ་མཇལ་ཁ་གནང༌། སྒི་རྣ་དགོན་དུ་མཚུར་ཕུ་སྒར་ཆེན་བླ་གཞུང་གི་ཕེབས་བསུ་ཟབ་རྒྱས་དང་སྒར་གྲྭ་སྒྲིགས་ཤིང༌། དབུས་སུ་དབུ་གུར་ཚེ་འཕེལ་ཀུན་འདུས་ཕུབ་པའི་ནང་གདན་ཞུས་དང་འབྲེལ། སྒར་ཆེན་མཛོད་པ་སོགས་ནས་མཎྜལ་རྟེན་གསུམ་ཕུལ། རྒྱལ་དབང་མཆོག་ཀྱང་སྔར་འདྲིས་མི་བཞིན་ཞབས་བསུ་རྣམས་ལ་ཐུགས་དགོངས་དགྱེས་མཉེས་མཛད། གཞན་ཡང་དགེ་རྒྱས་རི་པ་སྟོད་སྨད་བར་གསུམ་སོགས་ཀྱི་བླ་སྤྲུལ་དགོན་སྡེ། ཡུལ་མི་མཆོག་དམན་ཀུན་ནས་དད་མཇལ་ལྟར་མཇལ་ཁ་གནང༌། ཚེས་༡༣ ཉིན་མཐོང་གྲོལ་ཞྭ་ནག་གི་ཅོད་པན་ཐོག་མར་སྒྲོན་འབུལ་ཞུ་སྐབས།
ནམ་མཁར་འཇའ་སྤྲིན་འཁྲིགས་ཤིང༌། མེ་ཏོག་གི་ཆར་བབས་པ་སོགས་ངོ་མཚར་བསམ་གྱིས་མི་ཁྱབ་པའི་རྣམ་ཐར་གྱི་ཡིད་ཅན་མཐའ་དག་གཏན་བདེར་འགོད་པའི་ལམ་སྣེ་ཐོག་མར་སྟོན་པར་མཛད། དེ་ནས་དཔལ་སྤུངས་མཁྱེན་བརྩེ་རིན་པོ་ཆེ་གདན་སར་ཕྱིར་ཕེབས་ཀྱི་མཇལ་བཅར་གནང་བ་བཞིན་ཐུགས་ལ་བཏགས། ཚེས་༡༥ ཉིན་སྒར་ཆེན་ཕེབས་བསུའི་བླ་གྲྭ་རྣམས་ནས་གསོ་སྦྱོང་བཞེས། འབྲོང་པ་ནས་བཟུང་ཕེབས་ལམ་རིམ་བརྒྱུད་ནག་ཆུར་ཞབས་སོར་འཁོད། ནག་ཆུ་རྫོང་ནས་མཐོང་གྲོལ་དབུ་ཞྭ་རིན་པོ་ཆེ་མཇལ་སྒྲོན་ཞུས། དེ་ནས་ཕེབས་ལམ་རིམ་བགྲོད་ཀྱིས། ཟླ་བ་བདུན་པ་ཚེས་བཅུ་དགུ་ཉིན་གཉན་ཆེན་ཐང་ལྷའི་མདུན་དུ་ཕེབས་པ་དང༌། རྟེན་རྫས་རྒྱ་ཆེན་དང༌། ལྷ་གཡག་དཀར་པོ་ཞིག་ཕུལ་བ།
མིས་ཁྲིད་པ་ལྟར་སྒར་ཁྲོད་ནས་ཐང་ལྷའི་རྟེན་མཁར་བར་ཤར་གྱིས་སོང་བ། རྟེན་རྫས་དངོས་སུ་བཞེས་པའི་རྟགས་མཚན་ངོ་མཚར་བ་བྱུང༌། ཚེས་༢༠ ཉིན་རྒྱལ་སྲས་འཇམ་མགོན་རིན་པོ་ཆེ་སྟོན་འཁོར་དབུས་ནས། དཔལ་སྤུངས་སུ་ཕེབས་པ་དང༌། ཞལ་མཇལ་བས་རྟེན་འབྲེལ་ལེགས་ཚོགས་ཀྱི་སྣང་བ་བརྟས། ལ་ཐོག་ལ་རྩེར་མཚུར་ཕུ་སྒར་ཆེན་གཞུང་དང༌། ཆོས་གོང་རྒྱལ་ཚབ་བླ་བྲང་གི་ཕེབས་བསུ་དང་པོ་བཅར། དེ་ནས་ཡག་ཆུ་ཁར་ཡངས་ཆེན་དགོན་དང༌། རྒ་ལོ་དགོན་གྱི་སེར་སྐྱ་རྣམས་ནས་མཇལ་ཁ་ཞུས། དེ་ནས་སྤིས་ཆུ་ཁར།
མཚུར་སྒར་བླ་གཞུང་གིས་ཕེབས་བསུ་གཉིས་པ་ལ་རྗེ་གོང་མའི་ཐུགས་སྲས་བྱམས་པ་རིན་པོ་ཆེ་མཆོག་དང༌། ཆོས་གོང་བླ་བྲང་གི་སྐུ་ཚབ་བཅས་བཅར། ཟླ་༨ ཆེས་༤ ཉིན་མཚུར་ཕུ་ལ་སྟེང་དུ། ཆོས་གོང་རྒྱལ་ཚབ་རིན་པོ་ཆེ་དང༌། གནས་ནང་དཔའ་བོ་རིན་པོ་ཆེ། གཞན་ཡང་མཚུར་སྒར་བླ་བྲང༌། ཆོས་གོང༌། གནས་ནང་བཅས་ཀྱི་དགེ་འདུན་པ་ཚང་མ་ཆིབས་བསུར་བཅར་ཏེ། རྟེན་འབྲེལ་དགེ་ལེགས་ཀྱི་འོད་སྟོང་འབར་བའི་སྣང་བྱེད་མགྲོན་དུ་འབོད་པའི་དགེ་མཚན་ཐོག་མར་འཆར་རོ།། དེ་ནས་ཚེས་༥ གཟའ་དང་རྒྱུ་སྐར་སོགས་ཕྱི་ནང་དུས་སྦྱོར་གྱི་རྟེན་འབྱུང་གི་སྒོ་བརྒྱ་ལྷུན་གྱིས་གྲུབ་པའི་ཉིན།
གདན་ས་ཆེན་པོ་འོག་མིན་ཐུགས་ཀྱི་གནས་མཆོག་མཚུར་མདོ་བོ་ལུང་གི་གདན་སར་༧ཞབས་སོར་དགོད་རྒྱུའི་ཐོག་མར་སྐྱེད་ཚལ་བསམ་འགྲུབ་གླིང་དུ། བླ་བྲང་གཞུང་གི་ཐབ་བསུ་དང་འབྲེལ་རྒྱལ་བ་རིགས་ལྔ་ཞེས་པ་ནས། འདུས་ཚོགས་ནོར་བུའི་ཕྲེང་བས་མི་མཐུན་པའི་ཕྱོགས་ཀུན་ལས་རྒྱལ་བའི་རྒྱལ་མཚན། ཕྱེ་མའི་ཕུར་མ། དར་ཆའི་རིགས་འཕྱར་ཞིང༌། འབུད་དཀྲོལ་བརྡུང་གསུམ་རོལ་མོའི་རིགས་སྣ་ཚོགས་པ་དང༌། རྨ་བྱའི་གདུགས་ལ་སོགས་པ་མཆོད་པའི་བྱེ་བྲག་དང༌། རྟེན་འབྲེལ་གྱི་རྫས་ཚེ་རིང་རྣམ་དྲུག་དང༌། རྗེས་འབྲེལ་གདོང་ལྔའི་དབང་པོས་གར་འཆམ་སོགས་ལྷ་དང་མི་ཡི་མཆོད་པའི་བྱེ་བྲག་དཔག་ཏུ་མེད་པས་མདུན་བསུས་ཏེ། རྒྱལ་བའི་དབང་པོ་དཔལ་ཀརྨ་པ་ན་རིམ་གྱི་བྱིན་གྱིས་བརླབས་ཤིང་ཞབས་ཀྱིས་བཅགས་པའི་གནས།
དཔལ་འཁོར་ལོ་སྡོམ་པའི་དཀྱིལ་འཁོར་འོག་མིན་ཐུགས་ཀྱི་གནས་མཆོག་མཚུར་མདོ་བོ་ལུང་གི་གཙུག་ལག་ཁང་གི་གཟིམ་དཀྱིལ་བཀྲ་ཤིས་ཁང་གསར་དུ་ཞབས་ཀྱི་རེ་ཁ་བཀོད་མ་ཐག ། དེར་འདུས་པ་ཀུན་གྱིས་མཎྜལ་རྟེན་གསུམ་དང་འབྲེལ་བརྟན་བཞུགས་ཕུལ། དེ་ནས་ཟླ་༩ ཚེས་ཉིན་ལྷ་ལྡན་དུ་ཆིབས་ཞལ་བསྒྱུར་ནས། ༧གོང་ས་སྐུ་ཕྲེང་བཅུ་གསུམ་པའི་མདུན་དུ་དབུ་སྐྲ་གཙུག་ཕུད་ཕུལ། འདི་སྐབས་༧གོང་ས་ཆེན་པོས་འབྲལ་མེད་ཅོད་པན་དབུ་ལ་བཞེས་པའི་གཟིགས་སྣང་གསལ་བར་བྱུང་བ་མ་ཟད། དབུ་ཞྭ་གཏན་ནས་གསོལ་མེད་ནའང༌། དེར་བཞུགས་བཀའ་བློན་ཁྲི་མོན་པས། དེ་རིང་མཆོག་སྤྲུལ་རིན་པོ་ཆེས་དབུ་ཞྭ་ཕུད་མ་སོང་ཞེས་ཡབ་རྗེ་ལ་གསུངས་པ་ནི། ཡེ་ཤེས་རང་སྣང་གི་ཅོད་པན་འབྲལ་མེད་དུ་བཞུགས་པའི་རྫུ་འཕྲུལ་མངོན་སུམ་དུ་བསྟན་པར་མཛད་ལ། དེ་སྐབས་༧གོང་ས་ཆེན་པོས།
རྒྱལ་བའི་དབང་པོ་ན་རིམ་གྱི་གསེར་ཁྲིར་མངའ་གསོལ་བའི་ཆེད་དུ། ཐུབ་བསྟན་རིག་གྲོལ་ཡེ་ཤེས་ཞེས་པའི་མཚན་དང༌། ཞབས་བརྟན་གསོལ་འདེབས་འཆི་མེད་བདུད་རྩིའི་བུམ་བཟང་ཞེས་པ་ལྗགས་རྩོམ་གནང་སྟེ་བསྩལ་བའི་ནང༌། མང་ཐོས་ཡོན་ཏན་ཀུན་གྱི་གཞིའམ་རྩ་བ་བསླབ་པ་གསུམ།། ལྷག་པའི་ཚུལ་ཁྲིམས་མཁན་སློབ་སྤྱན་སྔར་ཁས་བླངས་ཇི་སྲིད་འཚོར།། འདུལ་བ་ལུང་སྡེ་བཞི་ཡི་དགོངས་དོན་དམ་སྡོམ་ཚུལ་ཁྲིམས་ནི།། མིག་འབྲས་ལྟར་བསྲུང་གནས་བརྟན་འོད་སྲུང་ཆེ་དེའི་རྗེས་འགྲོར་ཤོག། ཞེས་གསུངས་པའང༌། རྗེ་གོང་མས་རྩ་རླུང་གི་གེག་སྐྱོན་ལམ་དུ་སློང་བའི་ཕྱིར། བླ་མ་དང༌།
ལྷག་པའི་ལྷས་གནང་བ་ཐོབ་ཅིང་ལུང་བསྟན་པ་ལྟར། ལམ་གྱི་གྲོགས་བསྟེན་པར་མཛད་པ་ལ་ཐུགས་ཡིད་མ་རང་བའི་གསུང་ལྟ་བུར་མངོན་ན་ཡང༌། དེ་ལྟར་མ་ཡིན་པར་བྱང་ཆུབ་སེམས་དཔའ་ཆེན་པོས་བདེན་པའི་ཚིག་དང༌། རྒྱལ་བའི་དབང་པོ་ཉིད་བཙུན་པའི་རྣམ་པར་ཐར་པ་འོད་སྲུང་ཆེན་པོ་དང༌། ཆོས་མཚུངས་པར་འབྱུང་བར་འགྱུར་བའི་མ་འོངས་གསལ་གཟིགས་ཀྱི་ལུང་བསྟན་དུ་བསྩལ་བའང༌། མངོན་སུམ་འདྲེན་བྱེད་ཀྱི་སྤྱོད་ཡུལ་དུ་གྱུར་པ་འདི་ཉིད་དང༌། ཡང༌། རང་ལུགས་མིག་ལྡོངས་འབྱུང་བྱའི་ལོག་རྟོག་དག། ལེགས་སེལ་ཐར་ལམ་མིག་བུ་གསལ་སྟོན་ཤོག ། ཅེས་དང༌།
བཀའ་བརྒྱུད་གཙང་མའི་རྣམ་ཐར་ཅི་མཆིས་པ།། སྔོན་བྱོན་རྣམ་ཐར་ཇི་བཞིན་མཐར་འཁྱོངས་ཤོག། ཅེས་གསུངས་པ། སྤྱིར་རྒྱལ་བའི་དབང་པོ་མཆོག་གྲུབ་མཐའ་རིས་མེད་ལ་གཟིགས་པའི་སྤྱན་རས་ཡངས་ཤིང༌། ལྷག་པར་རང་ལུགས་ཐུན་མོང་མ་ཡིན་པའི་ལྟ་སྒོམ་སྤྱོད་གསུམ་སོགས་ལ་ཧ་ཅང་གཅེས་སྤྲས་ཆེ་ཞིང༌། ཉམས་མེད་ཡུན་དུ་གནས་པའི་ཆེད་བསྟན་དོན་ཁོ་ནར་བརྩོན་པའི་ཕྱག་བཞེས་འདི་ལྟ་བུ་མཇལ་བའི་ཚེ། བདེན་གསོལ་སྨོན་ཚིག་གསུང་བར་མཛད་པ་པོ་མཆོག་ལའང་ཤིན་ཏུ་དད་པའི་སྤུ་ལོང་གཡོ་བའི་གནས་སུ་གྱུར་པའོ། ། ཟླ་༡༡ པའི་ནང་གདན་སར་སླར་ལྡོག་པར་མཛད། ཟླ་ཚེས་གཟའ་སྐར་དུས་སྦྱོར་ཏཏྐལ་ཤིན་ཏུ་དགེ་བའི་ཉིན་མཚུར་མདོ་བོ་ལུང་གི་སྤྲུལ་པའི་གཙུག་ལག་ཁང་དུ་མི་འཇིགས་སེང་གེའི་ཁྲི་ལ་མངའ་གསོལ་རྒྱས་པ་ཞུས་ཤིང༌། བྱམས་མགོན་ཏ་ཡི་སི་ཏུ་པདྨ་དབང་མཆོག་རྒྱལ་པོ་དང༌།
སྐྱབས་མགོན་འབྲུག་ཆེན་མི་ཕམ་ཆོས་ཀྱི་དབང་པོ། རྒྱལ་ཚབ་གྲགས་པ་རྒྱ་མཚོ། དཔའ་བོ་གཙུག་ལག་སྨྲ་བ་སོགས་སྐྱེས་ཆེན་དམ་པ་རྣམས་ཀྱིས་མངའ་དབང་ཤིས་བརྗོད་ཀྱི་མེ་ཏོག་འཐོར་བར་མཛད་ཅིང༌། ལུང་རིགས་ལ་གཟིགས་པའི་སྤྱན་རས་ཡངས་པ་རྣམས་ཀྱིས་སངས་རྒྱས་བྱང་སེམས་རྣམས་ཀྱི་རྟོགས་བརྗོད། ས་ལམ་གྱི་རྣམ་གཞག ། ཕུན་ཚོགས་ལྔ་ལྡན་དང༌། མཎྜལ་གྱི་བཤད་པ་སོགས་མཛད་ཅིང༌། བཀའ་བརྒྱུད་ཆེ་བཞི་ཆུང་བརྒྱད་དུ་གཏོགས་པའི་དགོན་སྡེ་ཁག་གིས་གཙོས། ལྷ་དང་བཅས་པའི་འགྲོ་བ་མཐའ་དག་གིས་དགྱེས་རྒུའི་སྲི་ཞུར་བརྩོན་པའི་ལེགས་འབུལ་དང་འབྲེལ། ༧ཞབས་པད་བསྐལ་པ་རྒྱ་མཚོར་བརྟན་པའི་རྟེན་འབྲེལ་གྱི་སྒོ་བརྒྱ་ཕྱེ་བར་ མཛད་དོ།།
གསུམ་པ་དགེ་བའི་བཤེས་གཉེན་རྣམས་ཀྱི་དྲུང་དུ་འབྲི་ཀློག་ནས་བརྩམ་ཕྱག་ཆེན་ཆོས་དྲུག་གི་བར། གསན་བསམ་ཇི་ལྟར་གནང་བའི་སྐབས་ནི། དེ་ནས་བཟུང་ལོ་བཞིའི་རིང༌། དགེ་བའི་བཤེས་གཉེན་ཆེན་པོ་འབོ་གངས་དཀར་རིན་པོ་ཆེའི་མདུན་ནས་ཐོས་བསམ་མཛད་པའི་ཚུལ་བསྟན། དེའི་སྐབས་སྔོན་གནས་རྗེས་དྲན་གྱི་སྐྱེས་རབས་ངོ་མཚར་བ་དུ་མ་གངས་དཀར་རིན་པོ་ཆེར་བསྩལ། དེ་ནས་དགུང་གྲངས་བཅུ་གཉིས། ཤིང་ཕག་ཟླ་༡༢ ཚེས་༣ ཉིན་སྐྱབས་རྗེ་བྱམས་མགོན་སི་ཏུ་རིན་པོ་ཆེས་དབུས། སྐྱེས་ཆེན་དམ་པ་རྣམས་ལས་ཟབ་ཆོས་སྤྱི་དང་ལྷག་པར་ཐུན་མིན་ནཱ་རོ་ཆོས་དྲུག་དང༌། ཕྱག་རྒྱ་ཆེན་པོ་སོགས་ཀྱི་གདམས་ངག་རྣམས་བུམ་པ་གང་བྱོའི་ཚུལ་དུ་གསན་པའི་ཕྱིར། ཆིབས་ཞལ་མདོ་ཁམས་སུ་བསྒྱུར་བར་མཛད།
ཚེས་༨ ཉིན་ཡངས་ཅན་སྤྱི་སོར་ཕེབས། སྔར་མེད་པའི་ཆུ་མིག་གསར་དུ་བྱུང་བ་དང༌། རྟ་རྫིའི་ཆུ་ཚན་དུ་ཕེབས་པས། ནམ་ཟླ་དགུན་ཁ་ཡིན་ཀྱང༌། སྦྲུལ་དུ་མ་ཞྀག་འོང་སྟེ། མགུལ་དང་སྐུ་པང་དུ་སྐུ་རྩེད་རྩེ་བའི་ཚུལ་མཛད། ཚེས་༢༩ ཉིན་ཐང་ལྷའི་རི་ཞོལ་དུ་ཕེབས་ནས་རྟེན་མཁར་དུ་བྱོན་སྐབས། ལྕགས་ལུག་ལོར་ཕུལ་བའི་ལྷ་གཡག་དཀར་པོ་དེ་ཉིད། ཐང་ལྷའི་རི་སུལ་ནས་བྱུང་སྟེ། ངར་སྒྲ་དང་བཅས་རྔ་མ་གཡབ་པ་སོགས་དགའ་བའི་རྣམ་འགྱུར་གྱིས་སྒར་གྱི་ཐད་དུ་བྱུང་ཞིང༌།
སླར་མི་མངོན་པར་གྱུར་པ་སོགས་ཀུན་གྱིས་མཐོང་བས་ཡ་མཚན་སྐྱེས། དེ་ནས་དབུ་མ་ཐང་དུ་རྫོགས་ཆེན་དགོན་ནས་གཅུང་དཔོན་སློབ་རིན་པོ་ཆེ་མཆོག་ཕེབས་བསུ་དང༌། རྟེན་འབྲེལ་ཞུ་མཁན་འབྱོར་བ་བཞིན། སྒར་ཆེན་བླ་གཞུང་གིས་ཀྱང་རྟེན་འབྲེལ་དང༌། སོ་སོར་མཇལ་ཁ་གནང༌། དེ་ནས་ནག་ཆུ་སོགས་ཕེབས་ལམ་རྣམས་ལ་དད་ལྡན་རྣམས་ཀྱིས་བསྐུལ་ངོར། དབུ་ཞྭ་མཐོང་གྲོལ་རིན་པོ་ཆེ་མཇལ་སྒྲོན་དང༌། བཀའ་དབང་སོགས་ཀྱིས་རེ་སྐོང་མཛད་བཞིན། དགུང་གྲངས་བཅུ་གསུམ་མེ་བྱི་ལོར། འབྲོང་པ་སྟོད་མའི་ས་མཚམས་མཚོ་འབུར་ཞེས་པར་ཕེབས།
དེར་ཆུ་ཆུང་ངུ་ཞིག་ཡོད་པ་དགུན་གྱིས་འཁྱག་པ་ཆགས་པའི་སྟེང༌། སྐྱབས་རྗེ་མཆོག་ཕེབས་སྐབས་ཞབས་རྗེས་བཞག་གནང་བ། སླར་འཁྱག་པ་བཞུས་ནས་ཀྱང༌། ཆུ་ཡི་སྟེང་དུ་ཞབས་རྗེས་གསལ་བར་མངོན་པ་སོགས་རྫུ་འཕྲུལ་གྱི་བཀོད་པ་ཁྱད་པར་ཅན་སྟོན་པར་མཛད་དོ།། དེ་ནས་བླ་ཚང་དགོན་དུ་ཕེབས་སྐབས་ཀྱང༌། ཞལ་དཀར་གསོལ་ཅོག་སྟེང་ནས་འཕར་ཏེ་ཞལ་བའི་ཐོག་ཤུགས་ཆེར་བརྡབས་ཀྱང་ཆག་གྲུམས་མ་བྱུང་བ་དང༌། དེ་ནས་ཟླ་༣ ཚེས་༥ ལ་སྒི་རྣར་ཕེབས། དེར་དཔལ་སྤུངས་ཀྱི་མགྲོན་གཉེར་དབུས་ཕེབས་བསུ་ཁག་དང༌། ནང་ཆེན་ས་ཆིགས་ཞབས་ཞུ་ཧོར་འདྲ་བཅས་སྐུ་བཅར་ལ་ཕྱག་དབང་བསྩལ། དེ་ནས་རི་པ་སྟོད་མ་དང༌།
བར་མར་ཕེབས་ནས་བཀའ་དབང་དང༌། དབུ་ཞྭ་རིན་པོ་ཆེ་མཇལ་སྒྲོན། དགོན་ལ་ཁྲུས་གསོལ་སོགས་གནང༌། འདི་སྐབས་ཧ་སག་མི་རིགས་ཀྱི་དམག་སླེབས་པས་སྡེ་དགེ་རྒྱལ་པོ་དང༌། ནང་ཆེན་རྒྱལ་པོ་ལྷན་ནས་བརྟག་ཞུ་སླེབས་པར། བསྟན་པ་སྤྱི་ཡི་ཞབས་རིམ་དང༌། དམག་ཟློག་ཏུ་གྲོ་ལོད་ཡས་ཟོར་གསུངས། སྦྱིན་བསྲེག་གི་ཧོམ་གྱི་མེ་སྦར་སྐབས་མེ་དཔུང་ཆེན་པོ་ཤར་ཕྱོགས་སུ་ཉིན་ལམ་མང་པོར་འགྲོ་བ་ཀུན་གྱིས་མཐོང༌། དེ་ནས་རི་པ་སྨད་མ་དང༌། སྟོང་ནག་བླ་ཆུང་དང་བླ་ཆེན་དགོན་དུ་ཕེབས།
བླ་ཆེན་དགོན་དུ་རབ་གནས་རྣམ་དག་དགོངས་གསལ་གསུངས་པའི། ཕྱག་ནས་ལས་རིང་བསྲེལ་འཁྲུངས་པ་ད་ལྟ་སྒར་ཆེན་རྟེན་ཁྲོད་དུ་བཞུགས། དེ་ནས་ཚངས་གསར་མགོན་པོ་དགོན། གནམ་དགོན། དཀར་ཆུང་དགོན་རྣམས་སུ་ཕེབས་ནས་བཀའ་དབང༌། དབུ་ཞྭ། རབ་གནས། རྟེན་ཁྲུས་སོགས་མཛད་དེ་འགྲོ་དོན་རྒྱ་ཆེར་བསྐྱངས། དེ་ནས་རྟ་རྣ་དགོན་དུ་ཕེབས་ཏེ། གྲུབ་ཆེན་ཡེར་པ་ཡེ་ཤེས་བརྩེགས་ཀྱི་གཟིམ་ཆུང་དུ་བཞུགས་པ་ན།
རི་པ་སྨད་མ་དགོན་དུ་བཞུགས་སྐབས་ཕུལ་བའི་སྤྱན་གཟིགས་རྣ་བ་གཅིག་ཡོད་པ་དེས་རྡོ་ལ་རྨིག་རྗེས་གསལ་བར་བཞག། དེ་ནས་འགྲོ་དོན་བསྐྱང་བཞིན་གད་ཆགས་དགོན་བརྒྱུད་རྫོང་མགོ་རི་ཁྲོད་དུ་ཕེབས། དེར་ཆུ་ཤིན་ཏུ་དཀོན་ཞིང་ཐག་རིང་ནས་འཁུར་དགོས་སྟབས། བླ་མ་བསམ་གཏན་རྒྱ་མཚོས་ཆུ་འབྱུང་བར་གསོལ་བ་བཏབ་པས། སྐུ་ཁྲུས་གསོལ་བ་དང༌། ཆར་ཟིལ་བུར་བབས། འཇའ་འོད་ཀྱི་གུར་ཕུབ་པས། ཕྱིས་སྐུ་ཁྲུས་གསོལ་བའི་གནས་དེ་ཉིད་ནས་རྒྱུན་འཆད་མེད་པའི་ཆུ་མིག་གསར་དུ་བྱུང༌། དེ་ནས་རིམ་ཕེབས་ཀྱིས་དིལ་ཡག་དགོན་དུ་ཕེབས་སྐབས། སྤྱན་གཟིགས་རྣ་བ་ལ་ཆིབས་ནས་རྫུ་འཕྲུལ་གྱིས་གཟིམ་གུར་གྱི་ཆོན་ཐག་དང༌།
ཡོལ་གོར་གྱི་སྟེང་ནས་ཕེབས་པས་དེར་ཡོད་ཀུན་གྱིས་མཇལ། དེ་ནས་ནང་ཆེན་རྒྱལ་པོའི་གདན་ཞུ་ལྟར། རྒྱལ་ཁང་དུ་ཕེབས། ཚེ་དབང་བསྩལ། དེར་མཁྱེན་སྤྲུལ་རིན་པོ་ཆེ་དབུས་སུ་ཕེབས་སྐབས་དང་འཁེལ་བས། དེའི་མདུན་ནས་ཡོན་དགེའི་དག་སྣང་པཀྵིའི་བླ་སྒྲུབ་དང་ཇོ་ལུགས་སྒྲོལ་དཀར་གྱི་བཀའ་དབང་གསན། དེ་ནས་ཇ་པ་དགོན་ཞབས་སུ་ཕེབས་སྐབས། དགོན་དེའི་རྒྱབ་རི་སྔར་གོང་མ་ཐེག་མཆོག་རྡོ་རྗེས་བཀའ་བསྒོ་དམ་བཞག་གནང་ཞིང༌། ལྷ་མགྲོན་དུ་མངའ་གསོལ་བའི་བཙན་རྒོད་ཕྱཱ་རྒྱལ་མེ་ཏྲི་ཡིན་པས། དེར་སྤྱན་གཟིགས་བཙན་རྟ་དམར་པོ་ཞིག་ཕུལ་བ་བདག་ཏུ་བཟུང་ཚུལ་གསལ་པོར་བསྟན་ཏེ།
མིས་ཁྲིད་པ་བཞིན་རི་རྩེ་དེར་སོང༌། དེ་ནས་ཟླ་༨ ཚེས་༡ ཉིན་གདན་ས་བར་པ་ཀརྨའི་དགོན་དུ་ཕེབས་ནས་གོང་མ་ན་རིམ་གྱིས་ཞབས་ཀྱིས་བཅགས་པ་ཀརྨའི་ཁྲི་དམར་ཞེས་པའི་སྟེང་དུ་བཞུགས་སུ་གསོལ་ཞིང་མངའ་གསོལ་ཀརྨའི་མཁན་སྤྲུལ་ནས་ཀ་རབས་ན་རིམ་གྱི་རྟོགས་བརྗོད་སོགས་ཆོས་ཀྱི་བགྲོ་གླེང་དང་འབྲེལ་མཎྜལ་རྟེན་གསུམ་ཕུལ་ཞིང༌། འདི་སྐབས་བཀའ་བརྒྱུད་གསེར་ཕྲེང་གི་སྐུ་བརྙན་འགའ་ཤས་དབུ་ཞྭ་ཕུད་པ་སོགས་སྐྱེས་བུ་དམ་པའི་རང་རྟགས་འགོག་མེད་དུ་བསྟན་པར་མཛད། སི་ཏུ་རིན་པོ་ཆེ་མཆོག་ཀྱང་གདན་ས་འདི་བར་ཆིབས་བསུར་ཕེབས། དེ་ནས་ལྷ་ཐོག་བརྒྱུད་རིས་མེད་ཀྱི་དགོན་སྡེ་སྤྱི་དང༌། ལྷག་པར་བཀའ་བརྒྱུད་ཀྱི་གདན་ས། སྐྱབས་རྗེ་དགོན་དང༌། དྲུང་རམ་སོགས་སུ་ཞབས་ཀྱིས་བཅགས་ཤིང་འགྲོ་དོན་རྒྱ་ཆེར་མཛད། སྐམ་ཐོག་གྲུ་བརྒྱུད་ཨ་ལོ་རྩེ་སུམ་མདོར་བཞུགས། སྡེ་དགེ་རྒྱལ་བློན་ལ་མཇལ་ཕྱག་གནང༌།
མེ་བྱི་ལོ་དགུང་གྲངས་བཅུ་གསུམ་ཟླ་༡༠ ཚེས་༥ ཉིན་དཔལ་སྤུངས་ཐུབ་བསྟན་ཆོས་འཁོར་གླིང་དུ་ཆིབས་བསུ་གསེར་ཕྲེང་མཆོད་པའི་ཡོ་བྱད་དུ་མས་སྔུན་བླངས་ཏེ། ཡབ་སྲས་ལྷན་རྒྱས་ཞབས་སོར་འཁོད་ཅིང་ཉིན་མཚན་ཁོར་ཡུག་ཏུ་ཕྱི་ནང་རིག་པའི་གནས་གཞུང་ཆེན་སྐོར་དང༌། རྒྱུད་སྡེ་རྒྱ་མཚོར་གསན་བསམ་གྱིས་དུས་འདའ་བར་མཛད་ཅིང༌། དགུང་གྲངས་བཅོ་ལྔ་པ་སྟག་ལོ་རྒྱལ་བས་ཆོ་འཕྲུལ་ཆེན་པོ་བསྟན་པའི་དུས་ཆེན་དཀར་ཕྱོགས་གྲལ་ཚེས་༦ ཉིན་སི་ཏུ་ཆོས་ཀྱི་འབྱུང་གནས་ཀྱི་ཐུགས་རྟེན་ཆོས་འཁོར་བཀྲ་ཤིས་སྒོ་མང་གི་མདུན་སར། སི་ཏུ་རིན་པོ་ཆེ་ཀརྨ་བཤད་སྒྲུབ་ཆོས་ཀྱི་སེང་གེ་ངེས་དོན་བསྟན་པའི་རྒྱལ་མཚན་མཆོག་གིས་མཁན་སློབ་སྦྲགས་མར་མཛད་ནས། ཚིག་སྔ་མ་དགེ་བསྙེན་གྱི་སྡོམ་པ་དང༌། བར་མ་རབ་བྱུང་དགེ་ཚུལ་གྱི་སྡོམ་པ་རྣམས་བསྩལ་ཏེ། དཔལ་ལྡན་རང་བྱུང་རིག་པའི་ཡེ་ཤེས་ལུང་རྟོགས་ཆོས་ཀྱི་ཉི་མ་ཕྲིན་ལས་དོན་ཀུན་གྲུབ་པའི་སྡེ་ཞེས་མཚན་ཕུལ་བར་མཛད། ཡང་ཚེས་༩ ཉིན་རྒྱ་ཆེན་སྤྱོད་པ་དང༌། ཟབ་མོ་ལྟ་བའི་སྲོལ་གཉིས་ལས་བྱུང་བའི་བྱང་ཆུབ་སེམས་དཔའི་སྡོམ་པ་གཉིས་སྟབས་ཅིག་ཏུ་གསན་ཏེ།
མཚན་བྱང་ཆུབ་སེམས་དཔའ་བློ་གྲོས་ཞི་བའི་སྙིང་པོ་གཞན་ཕན་ཆོས་ཀྱི་ཟླ་བ་ཞེས་གསོལ། གཞན་ཡང་ལྷོ་བྲག་མར་པའི་གསེར་ཆོས་ཕྱོགས་གཅིག་ཏུ་བསྒྲིགས་པ་བཀའ་བརྒྱུད་སྔགས་མཛོད་དང༌། སྒྲུབ་བརྒྱུད་ཤིང་རྟ་ཆེན་པོ་བརྒྱད་ཀྱི་གདམས་ངག་ཕྱོགས་གཅིག་ཏུ་བསྡུས་པ་གདམས་ངག་མཛོད་བཅས་ཀྱི་སྨིན་བྱེད་དབང༌། གྲོལ་བྱེད་ཀྱི་ཁྲིད། རྒྱབ་བརྟེན་ཀླགས་ལུང་བཅས་པ་དང༌། དཔལ་དུས་ཀྱི་འཁོར་ལོའི་དབང་ཆེན་སོགས་མདོར་ན་བུམ་པ་གང་བྱོའི་ཚུལ་དུ་གསན་བཞེས་གནང་ཞིང༌། དོན་བརྒྱུད་ཀྱི་རྒྱལ་སར་ཕེབས་སོ།། དེ་ནས་ལྷ་ཐོག་རྒྱལ་པོ་སྐུ་གཤེགས། དེར་ཆིབས་ཞལ་བསྒྱུར་ཞིང༌། ལམ་བར་དུ་ཁྲོ་རུ་དང༌།
འཛི་སྒར་རྣམས་སུ་ཕེབས། མཆོག་སྤྲུལ་ཡང་སྲིད་ངོས་འཛིན་གནང༌། ཚུར་ཕེབས་ལམ། མཛོ་རྫི། རྒྱུན་ནེ། སྐྱབས་རྗེ། དྲུང་རམ་སོགས་གདན་ས་རྣམས་སུ་ཕེབས་ཤིང་གང་ལ་གང་འདུལ་གྱིས་འགྲོ་དོན་བསྐྱངས་ཤིང་སླར་དཔལ་སྤུངས་སུ་ཕེབས། ས་སྟག་ཟླ་༩ ཚེས་༣ ཉིན་ཡབ་སྲས་ལྷན་རྒྱས་ལི་ཐང་ཕྱོགས་སུ་ཆིབས་ཞལ་བསྒྱུར་ཕེབས་ལམ་དུ་མཁྱེན་བརྩེ་རིན་པོ་ཆེས་གཙོས་རྫོང་གསར་དགོན་གྱིས་ཆིབས་བསུ་དང་འབྲེལ་གདན་འདྲེན་ཞུས། དབུ་ཞྭ་མཐོང་གྲོལ་རིན་པོ་ཆེ་མཇལ་སྒྲོན་སྐབས་མཁྱེན་བརྩེ་རིན་པོ་ཆེ་ཆོས་ཀྱི་བློ་གྲོས་ཀྱིས་དུས་གསུམ་མཁྱེན་པའི་སྐུ་མངོན་སུམ་དང༌། དབུ་ཞྭ་ཡང་དབུ་ལས་ཁྲུ་གང་ཙམ་འཕགས་པ་མཇལ།
དེ་སྐབས་རྫོང་གསར་དགོན་གྱི་ནང་རྟེན་རྣམས་མཇལ་ཁ་ཞུ་གནང་མཛད། དེ་ནས་ཕེབས་ལམ་རིམ་བརྒྱུད་ཀྱིས་ལི་ཐང་སྤངས་ཕུག་དགོན་དུ་ཕེབས་ནས། དུས་གསུམ་མཁྱེན་པའི་འདྲ་བརྙན་གསུང་བྱོན་མ་མཇལ་ཁར་ཕེབས་སྐབས། ལྷ་ཁང་གི་ཀ་བ་གཡས་གཡོན་གཉིས་ཀྱི་ཀ་གདན་རྡོ་བའི་སྟེང་དུ། རྒྱལ་དབང་མཆོག་དང༌། སི་ཏུ་རིན་པོ་ཆེ་ཡབ་སྲས་གཉིས་བཀའ་མོལ་གནང་བའི་ཚུལ་གྱིས་ཞབས་རྗེས་རེ་རེ་བྱོན། ཡང་བར་སྐོར་དུའང༌། གཟིམ་ཁྱིས་ལྡེར་མོའི་རྗེས་དང༌། ཆིབས་རར་ཆིབས་པའི་སྨིག་རྗེས་ཀྱང་བྱོན། ཡང་སྐོར་ལམ་དུ་སྐྱབས་མཆོག་རྣམ་གཉིས་ནས་སོ་སོར་ཞབས་རྗེས་རེ་བྱོན།
མཚོ་སྐོར་དུ་ཕེབས་སྐབས་མཚོ་ནང་ནས་དུང་དང་རྒྱ་གླིང་གི་སྙན་གསན་བཏང་བ་ཀུན་གྱིས་ཐོས་ཤིང༌། མཚོ་མཐར་ཡང་ཞབས་རྗེས་མང་དུ་བྱོན་པ་སོགས་ཐུན་མོང་གི་མཐོང་ཆོས་སུ་གྲུབ། དགོན་གྲྭར་མང་ཇ་དང་ཕྱག་འགྱེད་གནང་ནས། འབྲུག་ཞི་དགོན་དུ་ཕེབས། དབང་དང༌། ཁྲུས། རབ་གནས་སོགས་མཛད་ཅིང༌། དེར་རྨུ་ཏི་དང༌། ལྕགས་ཕུ་ཞེས་པའི་ཡུལ་ཚོ་གཉིས་སྔོན་གྱི་ཞེ་འཁོན་གྱིས་ལོ་བཅུའི་རིང་དམེ་འཁྲུགས་སྣ་ཚོགས་ཀྱིས་མི་གྲངས་༨༤ ཙམ་རྐྱེན་ལམ་དུ་བཏང་བ། དེའི་གྲོང་བདག་སོ་སོར་མཇམ་ཁ་བཅར་ནས།
མི་འཇིགས་སྐྱབས་ཀྱི་སྦྱིན་པས་བདེ་བའི་ལམ་དུ་བཀོད་པར་མཛད། དེར་ཡོངས་འཛིན་ཀརྨ་ཚེ་རིང་སྐུ་གཤེགས་ཞག་གཉིས་ཙམ་ཐུགས་དམ་མ་གྲོལ་བར་བཞུགས་པ་ངོ་མཚར་བའི་རྣམ་པ་བསྟན་དེར་ཚོགས་གཉིས་སྦྱང་སྤེལ་གྱི་གསུང་ཆོས་ དང༌། སྐུ་སྤུར་བསྲེག་བཞུས་ཡང་དག་པ་མཛད། སླར་རྫ་སྒོ་དགོན། ཕྱག་ཕྲེང་ལྷ་གོ་མཚོ་སྟོད་དགོན། བང་ར་དགོན་སོགས་སུ་རེ་སྐོང་མཛད་དེ། སྤངས་ཕུག་ཏུ་ཕེབས་སྐབས། དུས་མཁྱེན་གསུང་བྱོན་མའི་ལྷ་ཁང་འགྲམ་དུ་མཆོང་རྒྱུགས་མཛད་ཚུལ་བསྟན་པར་ཕྱིས་ཞབས་རྗེས་བདུན་བྱོན། དེ་ནས་ཟླ་༣ ཚེས་༡༢ ཉིན་དཔལ་སྤུངས་ཕྱོགས་སུ་ཞབས་བཏེག་ལི་ཐང་དགོན་ཆེན་དུ་ཕེབས། དེར་རྒྱ་ནག་ཏུ་ཕེབས་དགོས་ཚུལ་རྒྱ་གཞུང་གི་ཕོ་ཉའམ་གསེར་ཡིག་པ་སླེབས་ཀྱང༌།
སྲིད་ཀྱི་ཆེ་ཐབས་ཙམ་ལས་བསྟན་དོན་དང་ཆོས་ཀྱི་འགྲོ་དོན་དེ་ཙམ་མི་འབྱུང་བ་དགོངས་ནས། གནམ་གཤིས་སོགས་ཀྱིས་ངོ་ཕེབས་མ་གྲུབ་པའི་ལོ་རྒྱུས་དང་འབྲེལ་ཕོ་ཉ་ཕྱིར་བཏང་མཛད། ཟླ་༥ ཚེས་༦ ཉིན་དཔལ་སྤུངས་སུ་༧ཞབས་སོར་བཀོད། དེ་ནས་སྒྲུབ་ཐབས་ཀུན་བཏུས་དབང་ལུང་གསན་བཞེས་དང༌། མཁྱེན་སྤྲུལ་རིན་པོ་ཆེའི་མདུན་ནས་ཕྱག་དཔེ་གསན་སྦྱང་རིམ་པར་གནང༌། དེ་ནས་ལྕགས་འབྲུག་ཟླ་༩ ཚེས་༡༥ ཉིན་གདན་ས་མཚུར་ཕུ་སྟེ་དབུས་ལ་ཆིབས་ཞལ་བསྒྱུར། སི་ཏུ་རིན་པོ་ཆེ་དང༌། མཁྱེན་བརྩེ་རིན་པོ་ཆེ་གཉིས་ནས་ཕེབས་སྐྱེལ་སྐབས། ཡབ་སྲས་འབྲལ་མི་ཕོད་པའི་ཚུལ་གྱིས་སྤྱན་ཆབ་བསིལ་ཞིང་མཇལ་དར་འབུལ་བཞེས་མཛད། དེ་ནས་ཕེབས་ལམ་རིམ་བརྒྱུད་ཀྱིས།
ཟླ་༡༠ ཚེས་༨ ལ་མདན་ཁོག་ཏུ་འཁྲུངས་གཞིས་སུ་ཡབ་ཡུམ་ལྷན་རྒྱས་དང༌། གཅུང་དཔོན་དཔོན་སློབ་རིན་པོ་ཆེ་བཅས་ལྷན་འཛོམས་གནང༌། དེ་ནས་མདན་རྣམ་རྒྱས་གླིང༌། འབྲུ་ཚེ་བྷྲུྃ་དགོན། དྲན་ཐང་དགོན། ཞྭ་མགོན་དགོན་སོགས་བཀའ་བརྒྱུད་ཀྱི་གདན་ས་རྣམས་ལ་ཞབས་ཀྱིས་བཅགས་ཤིང༌། མཉན་པ་རིན་པོ་ཆེ་ཕེབས་བསུར་བཅར། བན་ཆེན་བསམ་འགྲུབ་ཆོས་གླིང་དུ་ཕེབས་ཤིང༌། མགོན་ཁང་དུ་མཉན་པ་རིན་པོ་ཆེས་གསར་བཞེངས་གནང་བའི་ཞིང་སྐྱོང་སྐུ་བརྙན་གྱིས་ཆིབས་པས་འཚེར་བས། ཞིང་སྐྱོང་གི་བསྐང་མདོས་གསར་འཛུགས་གནང༌།
ཚེས་བཅུའི་གར་འཆམས་སོགས་གཟིགས་འབུལ་ཞུས། དེ་ནས་ཁྲ་འགུ་དགོན་དུ་ཕེབས། ཚེ་སྒྲུབ་ཀྱི་གར་འཆམ་སོགས་གཟིགས་འབུལ་ཞུས། འདམ་དཀར་དགོན་དུ་ཕེབས་ལམ་རྒྱ་ནག་མ་ཎི། ཁྲ་ལེགས་རིན་པོ་ཆེས་དུང་འཁོར་གསར་བཞེངས་ལ་རབ་གནས་གནང༌། དེ་ནས་འདམ་དཀར། ཁྲ་འགུ། བན་ཆེན། བླའོ། ། བདུད་རྩི་མཐིལ་བརྒྱུད་རྣམ་རྒྱལ་རྩེར་ཕེབས།
དེར་རྩེ་གླིང་གཉིས་ཁ་མཆུ་ལོ་མང་བྱས་ཤིང༌། མི་གསོད་ཁྲག་སྦྱོར་གྱི་བྱ་ངན་རྒྱུན་རིང་བྱུང་བའི་འཁོན་པ་བསྡུམས་པར་མཛད་དེ། དགོན་ཁག་གཅིག་ཏུ་དྲིལ་བར་མཛད་པས། དེ་ནས་བཟུང་འཁོན་མེད་སྤྲིན་བྲལ་ཟླ་བ་ཡར་གྱི་ངོ་ལྟ་བུ་བྱུང༌། དྲུང་པ་མཆོག་སྤྲུལ་ཆོས་ཀྱི་རྒྱ་མཚོའི་དབུ་སྐྲ་གཙུག་ཕུད་བཞེས། དེ་ནས་གཏེར་ཆེན་མཆོག་གྱུར་གླིང་པའི་གདན་ས་རྩི་རྐེ་ནོར་བུ་གསུམ་མདོ་བརྒྱུད། སླར་ཀརྨ་དགོན་དུ་ཕེབས། དེར་ཞག་བཅོ་ལྔ་ཙམ་རིང་དད་ལྡན་རྣམས་ལ་སྨིན་གྲོལ་གྱི་གདམས་པ་རྒྱ་ཆེན་བསྩལ། སླར་ནང་ཆེན་རྒྱལ་ས་དང༌། དཔལ་ཁ་ལྡེར་མོ་དགོན།
དིལ་ཡག་དགོན་རྣམས་སུ་དད་ལྡན་རྣམས་ཀྱི་རེ་སྐོང་དང་འབྲེལ། སྒིས་སྣ་དགོན་དུ་ཕེབས། ཟླ་ ༦ ཚེས་༡༥ ཉིན་འདམ་གཞུང་ཨ་མྱེ་འབྲིང་རྒྱས་མདུན་ཕེབས། དེར་སྡེ་བརྒྱད་ཁེང་མདོས་སོགས་ཞབས་རིམ་སྒྲུབ་གནང་མཛད། སྤྱིར་གཞི་བདག་འདི་ཉིད་ཀྱིས་རྒྱལ་དབང་སྐུ་ཕྲེང་ན་རིམ་ལ་མི་མ་ཡིན་གྱིས་བཟོས་པའི་དངོས་པོ་ཁྱད་འཕགས་རེ་ཕུལ་བ་ལྟར། སྐབས་འདིར་ཡང་གཟི་ནོར་ཁྱད་འཕགས་རིན་ཆེན་རྨ་མེད་ཅིག་ཕུལ། དེ་ནས་ཕེབས་ལམ་རིམ་བརྒྱུད་འོ་ལུང་ཞེས་པར་ཟླ་༦ ཚེས་༢༠ ཉིན་མ་ཡུམ་དགོངས་པ་རྫོགས། ཐུགས་འཕྲེང་བའི་རྣམ་འགྱུར་གྱིས་འཕོ་བ་དང༌། སྐུ་གདུང་བསྲེག་སྦྱང་མཛད། དེ་ནས་བར་མཐའ་དང༌།
ནག་ཆུ་སོགས་བརྒྱུད་ནས་གང་ལ་གང་འདུལ་གྱི་ཕྲིན་ལས་སྐྱོང་བཞིན། ཟླ་༩ ཚེས་༡༠ ཉིན་གདན་ས་ཆེན་པོ་མཚུར་མདོ་བོ་ལུང་དུ་ཕེབས་པར། དཔའ་བོ་རིན་པོ་ཆེ། རྒྱལ་ཚབ་རིན་པོ་ཆེ། རྣམ་གཉིས་ཀྱིས་དབུས་དགོན་ཁག་རྣམས་ཀྱི་བླ་མ་ལས་སྣེ། གྲྭ་ཚང་བཅས་ཀྱིས་ཕེབས་བསུ་ཟབ་ཅིང་རྒྱ་ཆེ་བ་མཛད་དེ་ཞབས་སོར་བཀོད་དོ།། དེ་ནས་ཟླ་༡༠ ཚེས་༡༥ ཉིན་ལྷ་ལྡན་དུ་༧གོང་ས་ཐམས་ཅད་མཁྱེན་པ་སྐུ་ཕྲེང་བཅུ་བཞི་པ་ཐོག་མའི་མཇལ་ཕྱག་ཏུ་ཕེབས་ཤིང༌། གོང་མ་ན་རིམ་གྱི་ལམ་དོན་བཞིན་མཇལ་ཕྱག་ཞུ་སྒོ་སོགས་ལེགས་གྲུབ་ཀྱིས། སླར་རང་གནས་གདན་སར་ཞབས་སོར་འཁོད་ ཅིང༌། ཕྱག་དཔེ་གསན་སྦྱོང་གནང་བ་དང༌།
ཟུར་མང་བསྟན་སྤྲུལ་རིན་པོ་ཆེའི་དྲུང་ནས་ཆོས་གླིང་གཏེར་ཆོས་སྐོར་ཕལ་ཆེར་གསན། དེར་རྒྱུན་མ་བཞུགས་པ་རྣམས་བླ་མ་བསམ་གཏན་རྒྱ་མཚོའི་ཞལ་སྔ་ནས་གསན་བཞེས་དང༌། བཀླག་ལུང་རྣམས་མཆོག་སྤྲུལ་ཨོ་རྒྱན་རིན་པོ་ཆེ་དྲུང་ནས་གསན་བཞེས་མཛད་དོ། ། ཆུ་རྟ་ཟླ་༡ ཚེས་༢༦ ཉིན་ཕོ་བྲང་གསར་བཞེངས་དབུ་ཚུགས་སྐབས་མི་མ་ཡིན་གྱིས་ཕུལ་བའི་གསེར། རང་བཞིན་རྩིག་པའི་བར་ནས་རྙེད་སོན་བྱུང་བ་དང༌། ཆུ་ལུག་བར་ཕྱི་ནང་གི་རྟེན་ཁྱད་པར་ཅན་དུ་མ་གསར་བཞེངས་མཛད་དོ།། བཞི་པ་བསོད་ནམས་ཀྱི་ཚོགས་གོང་མཐོར་སྤེལ་བའི་ཕྱིར་ལྷོ་གནས། འཕགས་ཡུལ། གངས་རི་བཅས་ལ་གནས་གཟིགས་དང་འབྲེལ་མཆོད་འབུལ་གནང་བའི་སྐབས་ནི། ཤིང་སྤྲེལ་ཟླ་༢ ཚེས་༤ ཉིན་ལྷོ་གནས་སུ་ཆིབས་ཞལ་བསྒྱུར།
ཐོག་མར་གཞོང་པ་ལྷ་ཆུར་ཐུགས་སྒྲུབ་ཀྱི་སྒོ་ནས་ཚོགས་བརྒྱ་མཛད། དེ་ནས་སྙེ་ཐང་དུ་ཇོ་བོ་བཞུགས་ཁྲིར་ཇོ་བོའི་བླ་མཆོད་གསུང༌། དེ་ནས་གངས་རི་ཐོད་དཀར་དུ་ལོ་ཆེན་མདུན་ནས་ཞི་བྱེད་གཅོད་དང༌། སྙིང་ཐིག་གི་དབང་ལུང་འགའ་ཞིག་གསན། དེ་ནས་བསམ་ཡས་སུ་ཕེབས། གཡུ་ཞལ་ཁང་དུ་ཁ་རག་ཡོངས་འཛིན་རིན་པོ་ཆེ་མཆོག་ནས་མཁའ་འགྲོ་བསུ་ཟློག་དང་འབྲེལ་བརྟན་བཞུགས་ཕུལ། ཐུགས་སྒྲུབ་ཀྱི་ཚོགས་བརྒྱ་དང༌། མཆོད་འབུལ་རྒྱ་ཆེར་གནང༌། ཧས་པོ་རིར་འཛམ་གླིང་སྤྱི་དང༌། བོད་ལྗོངས་ཀྱི་ཡུལ་ལྷར་བསང་གསོལ་དང་ཕྲིན་བཅོལ་གནང༌།
དེ་ནས་ཕག་གྲུའི་གདན་ས་མཐིལ་ཀུན་ཏུ་བཟང་པོའི་ནགས་ཁྲོད་ཀྱི་རྟེན་མཇལ་མཛད་ཅིང༌། ཚོགས་མཆོད་ཀྱང་རྒྱ་ཆེ་བཅས། ཟངས་རི་ཁ་དམར་དུ་གཅོད་ཀྱི་ཚོགས་བརྒྱ། ཁྲ་འབྲུག་ཏུ་སྒྲོལ་མ་མཎྜལ་བཞི་ཆོག ། སྣེའུ་གདོང་རྩེར་མང་ཇ་ཕྱག་འགྱེད་ཡར་ལུང་ཤེལ་བྲག་ཏུ་གུ་རུའི་ཚོགས་བརྒྱ། རས་ཆུང་ཕུག་ཏུ་མང་འགྱེད། འཆོང་རྒྱས་རི་བོ་བདེ་ཆེན་དུ་དགེ་འདུན་སྟོང་ཕྲག་བརྒལ་བ་ལ་མང་ཇ་ཕྱག་འགྱེད། དེ་ནས་ལྷོ་བྲག་སྣ་བོ་ཅོག ། བྲན་པ་ཕྱག་རྡོར། ལྷོ་བྲག་ལྷ་ཁང་བཅས་སུ་གུ་རུའི་ཚོགས་བརྒྱ།
ལྷོ་བྲག་མཁར་ཆུར་རྟེན་མཇལ་དང་ལྷ་མོ་ལྕགས་ཕུར་ཅན། དཔལ་གྱི་ཕུག་རིང་དུ་ཚོགས་བརྒྱ། དེ་ནས་ལྷོ་བྲག་ཉི་ལྡེ་དགོན་དུ་རྟེན་མཇལ་དང༌། དགོན་གྲྭར་མང་འགྱེད། སྲས་མཁར་དགུ་ཐོག་ཏུ་ཕེབས། མར་མི་དྭགས་གསུམ་གྱི་བླ་སྒྲུབ་གསུང༌། ལྷོ་གྲོ་བོ་ལུང་དུ་ཕེབས། རྗེ་མར་པའི་བླ་སྒྲུབ་གསུང་སྐབས་གོང་མ་རྣམ་གསུམ་གྱི་ཞལ་གཟིགས་ཤིང༌། གདུང་ཤུགས་དྲག་པོས་གསོལ་འདེབས་ཀྱང་མཛད། སྟག་གཉའ་ལུང་བསྟན་ཕུག་ཏུ་ཕེབས།
མི་ལའི་བླ་སྒྲུབ་དང་འབྲེལ་བའི་ཚོགས་མཆོད་རྒྱ་ཆེར་གནང༌། འབྲུག་རྒྱལ་གཉིས་པ་འཇིགས་མེད་དབང་ཕྱུག་གིས་གདན་ཞུ་འབྱོར་བ་ལྟར། མོན་ལ་དཀར་ཆུང་ནས་མཚམས་པ་བརྒྱུད་འབྲུག་ཏུ་ཕེབས། ཞབས་རྗེ་ཐང་དང༌། ཐང་ཁ་སྦིར་རྣམས་སུ་ཚོགས་བརྒྱ་དང་འབྲེལ་མཆོད་འབུལ་གནང༌། འབྲུག་རྒྱལ་ཡབ་སྲས་ཞབས་གྲས་བཅས་ཆིབས་བསུར་བཅར། གསེར་ཕྲེང་རྒྱ་ཆེ་དང་བཅས་གུ་རུའི་སྐུ་རྗེས་ཡོད་པའི་ལྷ་ཁང་དུ་བཞུགས། དེ་ནས་རྒྱལ་བཙུན་ཕུན་ཚོགས་ཆོས་སྒྲོན་དང༌། པདྨ་བདེ་ཆེན་གཉིས་ནས་སོ་སོར་གདན་ཞུ་ཕུལ་བ་ལྟར། བཀྲ་ཤིས་ཆོས་གླིང་དང༌།
དབང་འདུད་ཆོས་གླིང་གཉིས་སུ་སོ་སོར་ཕེབས་ནས་གང་འདུལ་གྱི་སྨིན་གྲོལ་མཛད། དེ་ནས་བྱམས་པ་ལྷ་ཁང་དུ་རྒྱལ་སྲས་དབང་མོས་གདན་ཞུ་ལྟར་མཆོད་འབུལ་རྒྱ་ཆེ་གནང༌། བན་ཆེན་མཁན་པོའི་གདུང་རྟེན་ལ་རབ་གནས་མཛད། བུམ་ཐང་དུ་བཞུགས་རིང༌། དད་མཇལ་སྟོང་ཕྲག་མང་པོར་བཀའ་དབང༌། དབུ་ཞྭ་སོགས་སོ་སོར་རེ་སྐོང་གནང༌། འབྲུག་རྒྱལ་མཆོག་ལ་མར་མི་དྭགས་གསུམ་དང༌། མགོན་པོ། ཕུར་པ་བཅས་ཀྱི་གཏོར་དབང་གནང༌། སྐུ་རྗེས་ལྷ་ཁང་གི་གུ་རུའི་སྐུ་བརྙན་ཐོག་སོ་གཉིས་པ་ཅན་ལ།
རྗེ་ཉིད་ཀྱིས་སྙན་ཤལ་སྒྲོན་འབུལ་སྐབས་མཛོད་སྤུའི་ཐད་སྙན་ཤལ་བཞེས་པ་སོགས་ངོ་མཚར་བའི་མཛད་པ་བསྟན། དེ་ནས་བོད་ཟླ་༥ ཚེས་༡༥ ཉིན་བོད་ཕྱོགས་སུ་ཆིབས་ཞལ་བསྒྱུར་སྐབས། རྒྱལ་བློན་འབངས་དང་བཅས་པས་དད་གདུང་གིས་མཆི་མ་འདོན་པར་མཛད་ཅིང༌། ལྷག་པར་རྒྱལ་པོ་རང་ཉིད། རྗེ་ཉིད་དང་འབྲལ་བའི་གདུང་བ་མི་བཟོད་པས་གསུང་ཤུགས་ཆེན་པོས་བཤུམས་པར་མཛད་དོ། ། དེ་ནི་སླར་ཡང་མི་མཇལ་བའི་རྟགས་སུ་སྣང་ཞེས་རྗེ་ཉིད་ཀྱིས་གསུང་དེ་ནས་ལྷ་ལུང་དགོན་དགེ་འདུན་རྣམས་ལ་མང་འགྱེད་གནང༌། གུ་རུ་ལྷ་ཁང་གི་ཕྱི་ནང་རྟེན་རྣམས་མཇལ་ཁ་གནང༌། དེ་ནས་ཕེབས་ལམ་རིམ་བརྒྱུད་ཀྱིས་ཟླ་༦ ཚེས་༡༥ ཉིན་སྟོན་འཁོར་རྣམས་རང་གི་གདན་ས་དམ་པར་ཞབས་ཟུང་གི་རེ་ཁ་བཀོད་པར་མཛད། ཤིང་བྱ་ཟླ་༩ ཚེས་༡༡ ཉིན་བྱམས་མགོན་སི་ཏུ་རིན་པོ་ཆེ་གདན་སར་ཕེབས། ཟླ་༡༠ ནང་རྒྱ་ཆེན་བཀའ་མཛོད་དང༌།
གཅིག་ཤེས་ཀུན་གྲོལ་གྱི་དབང་ལུང་གསན་བཞེས་གནང༌། དེ་ནས་མེ་ཕོ་ཁྱི་ཡི་ལོར་དགུང་གྲངས་ཉེར་གསུམ་སྟེང་ཆོ་འཕྲུལ་ཟླ་བའི་ཚེས་༡༥ ཉིན་བྱམས་མགོན་སི་ཏུ་པདྨ་དབང་མཆོག་རྒྱལ་པོའི་དྲུང་ནས་གསོལ་བཞི་ལས་ཀྱི་སྒོ་ནས་དགེ་སློང་གི་སྡོམ་པ་བཞེས་ཏེ། བསྟན་འཛིན་གྱི་སྐྱེས་ཆེན་མང་པོའི་དབུས་སུ་བཙུན་པའི་རྣམ་ཐར་གྱིས་ས་སྟེང་ཁྱབ་བཞིན་པ་འདིའོ།། དེ་ནས་མེ་ཕག་གནམ་ལོ་གསར་འཆར་ནས་བཟུང་དགོན་གྱི་མཆོད་པའི་ཡོ་བྱད་ནང་རྟེན་རིགས་གསར་བསྐྲུན་དང་ཉམས་གསོ་ཅི་རིགས་གནང༌། དགེ་འདུན་པ་རྣམས་ལ། མཐོང་རྒྱུན་ཕྱག་བཞེས་དང༌། སྒྲིགས་ལམ་ཀུན་སྤྱོད་རྣམས་དག་བཤེར་འབྲེལ་གསར་འཛུགས་ཀྱང་གནང༌། སི་ཏུ་རིན་པོ་ཆེ་སྟོན་འཁོར་རྣམས་ཀྱང་མདོ་ཁམས་སུ་ཆིབས་བསྒྱུར་བསྐྱངས་པའི་རྗེས། ཟླ་༤ ཚེས་༡༥ ཉིན་གངས་རི་ཆེན་པོ་ཏི་སི་དང༌། རྒྱ་གར་འཕགས་པའི་ཡུལ་གྱི་གནས་གཟིགས་ཆེད་སྟོད་ཕྱོགས་སུ་ཆིབས་ཞལ་བསྒྱུར།
དགའ་བདེ་སོགས་བྱང་བརྒྱུད་ཡུལ་ཚོ་རེ་རེ་བཞིན་ལ་འགྲོ་དོན་བསྐྱངས་ཤིང༌། འབུ་དཀར་དང༌། སྨན་ལྡོང་དགོན་སོགས་ལ་ཕེབས། ཟླ་༩ ཚེས་ཤར་ལ་སྐྲ་བདུན་རྣམ་སྣང་དཀར་པོར་ཕེབས་གྲུབ་སྟེ། ཚོགས་མཆོད་རྒྱ་ཆེ་ཕུལ། དེ་ནས་ནེ་པལ་གྱི་ས་མཚམས་གློ་བརྒྱུད། ཟླ་༡༡ ཚེས་༡ ཉིན་སྤོགས་རར་ཕེབས། སྒར་ཆེན་གྱི་རྟེན་གྲི་( ཧོར་ཤན་པའི་རུག་རལ་འབར་བ་ ) བོར་བརླག་བྱུང་སྟེ། དེར་ཞག་བཅུ་བདུན་ཙམ་འདྲི་བརྩད་གནང་རུང་ཕྱིར་སོན་མ་བྱུང༌། ཕྱིས་ལུང་པ་དེ་ལ་མེས་འཇིགས་པ་བྱུང་ཡང༌།
བསྙེན་བཀུར་ཞུས་པའི་རྒན་མོ་ཅིག་ཡོད་པ་ལ་ཅི་ཡང་མ་གནོད། ཚེས་༢༣ ཉིན་འོ་སྐོལ་རྣམས་ཀྱི་སྟོན་པ་སྐུ་བལྟམས་པའི་གནས། ལུམ་འབི་ནིར་ཕེབས་ཏེ། མཆོད་འབུལ་རྒྱ་ཆེ་གནང༌། དེ་ནས་བལ་ཡུལ་དུ་ཕེབས། མཆོད་རྟེན་རྣམ་གསུམ་མདུན་རྒྱུད་སྡེ་རྣམས་དང་འབྲེལ། མཆོད་འབུལ་ཟབ་རྒྱས་གནང༌། ཨ་སུ་ར་དང༌། ཡང་ལེ་ཤོད་ཀྱི་བྲག་ཕུག་དག་ཏུ་གུ་རུའི་ཚོགས་བརྒྱ་དང་འབྲེལ་མཆོད་འབུལ་གནང༌། འདི་སྐབས་སྙེ་ཤངས་སོགས་བལ་ཡུལ་བྱང་བརྒྱུད་ཀྱི་སྐྱེ་འགྲོ་ཁྲི་ཕྲག་བརྒལ་བར་དབུ་ཞྭ་མཐོང་གྲོལ་རིན་པོ་ཆེ་མཇལ་ཁ་དང་བཀའ་དབང་སོགས་སོ་སོས་འདོད་པ་ལྟར་རེ་བསྐང་མཛད།
དེ་ནས་སྟོན་པས་ཆོས་ཀྱི་འཁོར་ལོ་བསྐོར་བའི་གནས་ཡུལ་ཝཱ་རཱ་ཎ་སཱིར་ཕྱག་ཕེབས། གནས་བཅུ་དང༌། སྟོན་པ་ཉེ་སྲས་བརྒྱད་མཆོད་པའི་ཆོ་ག་དང་འབྲེལ་མཆོད་སྤྲིན་རྒྱ་མཚོ་ལྟ་བུ་གནང༌། དེ་ནས་བསྐལ་བཟང་གི་སངས་རྒྱས་སྟོང་རྩ་གཉིས་མངོན་པར་བྱང་ཆུབ་པའི་གནས་རྒྱ་གར་རྡོ་རྗེ་གདན་དུ་ཕེབས། རྟེན་མཧཱ་བོདྷི་དང༌། བྱང་ཆུབ་ལྗོན་ཤིང་གི་དྲུང་དུ་མཆོད་སྤྲིན་ཟབ་ཅིང་རྒྱས་པ་དང༌། ཕྱག་བསྐོར་ཀྱང་མང་དུ་གནང་ཞིང༌། འཇིག་རྟེན་གྱི་ཁམས་སུ་ནད་མུག་མཚོན་བསྐལ་མི་འབྱུང་བ་དང༌། སངས་རྒྱས་ཀྱི་བསྟན་པ་རིན་པོ་ཆེ་དར་རྒྱས་ཡུན་དུ་གནས་པའི་ཐུགས་སྨོན་གང་ཟབ་གནང༌། གཞན་ཡང་དུར་ཁྲོད་བསིལ་བ་ཚལ་དང༌།
ཤ་བ་རིའི་སྒྲུབ་ཕུག་སོགས་སུ་ཕེབས་ཤིང་མཆོད་འབུལ་གང་ཟབ་སྤྲོས། དེ་སྐབས་འབྲས་ལྗོངས་ནས་ཀར་དགོན་ཁག་གསུམ་གྱིས་གདན་ཞུ་འབྱོར་བ་ལྟར། ཀ་ཏར་བརྒྱུད་ས་བྱི་ཟླ་༡ ཚེས་༣ ལ་འབྲས་ལྗོངས་སྒང་ཏོག་ཏུ་ཞབས་སོར་བཀོད་ཅིང༌། འབྲས་རྒྱལ་བཀྲ་ཤིས་རྣམ་རྒྱལ་མཇལ་ཕྲད་གནང༌། རྒྱལ་བློན་དགོན་ཁག་མི་མང་བཅས་པར་བཀའ་དབང༌། དབུ་ཞྭ་རིན་པོ་ཆེ་སོགས་འདོད་གཉེར་ལྷག་མེད་དུ་བསྐངས་ནས། སླར་རྡོ་གདན་དུ་ཕེབས། དེ་ནས་མཚོ་པདྨར་བཞུད། ལོ་དེར་པད་སྡོང་མཚོ་བསྐོར་མ་བྱོན་པར་སྐྱབས་མཆོག་མཚོ་བསྐོར་ཕེབས་པ་དང་ལྷན་དུ་པད་སྡོང་ཡང་ཕེབས་བསུའི་ཚུལ་གྱིས་བྱོན་ཅིང༌། སྙན་ཤལ་སྒྲོན་འབུལ་དང་འབྲེལ།
ཚོགས་དང་སྟོང་མཆོད་སོགས་རྒྱ་ཆེ་ཕུལ། དེ་ནས་ཁུ་ནུ་བརྒྱུད་ལམ་བར་གྱི་སྐྱེ་འགྲོ་རྣམས་ལ་སྨིན་གྲོལ་སོགས་གང་ལ་ཅི་མཚམས་བཀའ་དྲིན་བསྐྱངས་ཏེ། གངས་རིའི་མདུན་དུ་སླར་ལྡོག་པར་མཛད། འབྲི་ར་ཕུག་ཏུ་ཚོགས་མཆོད་དང༌། སྒྲོལ་མ་ལ་སྟེང་དུ་སྒྲོལ་ཆོག་གསུང༌། མཚོ་ཀ་པཱ་ལ་ཞེས་པར་སྔོན་བཙོག་གྲིབ་ལྟ་བུས་རྐྱེན། མཚོ་དར་གྱིས་བཅིངས་ཤིང་ཞལ་མི་ཕྱེ་བ། སྐབས་དེར་ཞལ་བྱེ་བ་དང༌། རྫུ་འཕྲུལ་ཕུག ། རྒྱང་གྲགས་ཕུག་དགོན།
ཁྲུས་སྒོ་སོགས་གནས་རྣམས་ཞིབ་མཇལ་དང༌། དགེ་འདུན་པ་གར་ཡོད་རྣམས་ལ་བསྙེན་བཀུར་མང་འགྱེད་དང༌། ཞབས་བསྐོར་གྲངས་མང་གནང་ཟིན་ནས། འབྲོང་པ་སེང་སྟོད་བརྒྱུད་བྲག་སྐྱར་ཕེབས། དགོན་གྱི་སྐུ་གསུང་ཐུགས་རྟེན་ཉམས་པ་སོར་ཆུད་དང་མི་ཉམས་གོང་འཕེལ་གནང༌། དེ་ཕྱོགས་དད་ལྡན་ཡུལ་ཁག་རྣམས་ཀྱིས་གདན་ཞུས་ལྟར་ཞབས་ཀྱིས་བཅགས་ཤིང༌། སོ་སོའི་འདོད་དོན་ལྟར་རེ་བ་བསྐངས་ཏེ། དགེ་རྒྱས་དགོན་དུ་ཕེབས་དབུ་ཞྭ་རིན་པོ་ཆེ་མཇལ་སྒྲོན་དང༌། ཁྲུས་གསོལ། རབ་གནས་སོགས་འདོད་སྐོང་རྫོགས་པར་མཛད།
སླར་འབུ་དཀར་དགོན་དང༌། སྨན་སྡོང་རྣམས་སུ་རིམ་གྱིས་ཕེབས། ཕེབས་ལམ་གྱི་སྐྱེ་འགྲོ་རྣམས་ཆོས་དང༌། ཟང་ཟིང་གིས་ཚིམ་པར་མཛད་ནས་ཕེབས་པས། རྒ་ལོ་དང༌། ཡངས་ཅན་རྣམས་སུ་འདོད་ཆོས་བསྩལ་ཏེ། ཟླ་༡༡ ཚེས་༡༧ ཉིན་གཞིས་ཡོད་བླ་བྲང་གིས་ཕེབས་བསུའི་བཀོད་པ་ཟབ་ཅིང་རྒྱ་ཆེ་བཅས་རང་གདན་མཚུར་ཕུར་༧ཞབས་པད་བཀོད་པར་མཛད་དོ།། ས་གླང་ལོར་སྐྱེད་ཚལ་དར་རྒྱས་ཆོས་གླིང་གསར་བཞེངས་དང༌། རྒྱལ་སྲས་འཇམ་མགོན་དཔལ་ལྡན་མཁྱེན་བརྩེ་འོད་ཟེར་མཆོག་མཚུར་ཕུར་ཆེད་ཕེབས་གནང་བར། རིན་ཆེན་གཏེར་མཛོད་ཆེན་མོའི་དབང་བསྐུར་གནང་བར་གསོལ་ནས།
ཟླ་༥ པའི་ནང་སྣ་སེལ་གྱི་སྐུ་རིམ་རྣམས་སྨིན་སྒྲུབ་ཀྱིས། ཟླ་༦ ཚེས་༢༧ གཟའ་སྐར་འཕྲོད་སྦྱོར་ཤིན་ཏུ་དགེ་བའི་ཉིན་དབུ་འཛུགས་གནང་སྟེ། ༧རྒྱལ་དབང་བཅོ་ལྔ་པ་ཆེན་པོའི་ཕྱག་བཞེད་ལྟར། རིན་ཆེན་གཏེར་མཛོད་ཆེན་མོའི་སྨིན་གྲོལ་རྒྱབ་བརྟེན་དང་བཅས་པ་གསན་བཞེས་ཀྱིས་ལྕགས་སྟག་ཟླ་༦ ཚེས་༢༤ ལ་མཐའ་བརྒྱན་པར་མཛད་ཅིང་བཀྲ་ཤིས་ལེགས་གྲུབ་བྱུང་སྟེ། གཞན་ཡང་ཕྱག་ཆེན་ངེས་དོན་རྒྱ་མཚོ། ཟབ་ལམ་ནཱ་རོ་ཆོས་དྲུག་སོགས་ཐུན་མོང་མ་ཡིན་པའི་ཟབ་ཆོས་སྐོར་རྒྱ་ཆེར་གསན་པ་དང་ཐུགས་གཏོད་པར་མཛད་པའི་དུས་འདའ། ལྷག་པ་དོན་བརྒྱུད་ཀྱི་གདམས་པ་ཕ་ནོར་བུ་ལག་ཏུ་ལྷག་མེད་སྤྲད་པ་བཞིན་ཕུལ་བཞེས་མཛད་པས། རྒྱལ་དབང་མཆོག་ནས་ཀྱང༌། རང་ཉིད་ཀྱི་རིགས་ཀྱི་བདག་པོར་མངའ་གསོལ་ཞིང༌།

བཀའ་བརྒྱུད་རིན་པོ་ཆེའི་བརྒྱུད་པ་གསེར་རིའི་ཕྲེང་བར་བཞུགས་སུ་གསོལ། ཐུགས་ཡིད་གཅིག་ཏུ་འདྲེས་པས་བླ་སློབ་དགོངས་པ་དབྱེར་མ་མཆིས་ཤིང༌། འཇམ་མགོན་རིན་པོ་ཆེས་༧རྒྱལ་དབང་མཆོག་གི་ཐུགས་དམ་ས་མཚམས་གསལ་བར་བསྟན་པའི་རྟོགས་མགུར་ཡང་གསུངས། ལྕགས་ཡོས་ལོར་འཇམ་མགོན་རྡོ་རྗེ་འཆང་སྟོན་འཁོར་ཆིབས་ཞལ་ཤར་སྡེ་དགེ་དཔལ་སྤུངས་སུ་བསྒྱུར་བས། ཡབ་སྲས་འབྲལ་མི་ཕོད་པའི་ངང་ནས་མཇལ་དར་འབུལ་རེས་གནང་སྟེ་བྱོན། དཔལ་སྤུངས་མཁྱེན་སྤྲུལ་རིན་པོ་ཆེའི་ཡང་སྲིད་ཆོས་ཁྲིར་གཟེངས་བསྟོད་མཛད་དོ།། ལྔ་པ་བསྟན་དང་འགྲོ་བའི་ཕན་བདེ་སྤེལ་བའི་ཕྱིར། རྒྱ་དཀར་ནག་དང་བོད་ཀྱི་ཡུལ་ཁག་རྣམས་སུ་ཆིབས་ཞལ་བསྒྱུར་བའི་སྐབས་ནི། ༧གོང་ས་སྐྱབས་མགོན་ཐམས་ཅད་མཁྱེན་གཟིགས་ཆེན་པོ་གྲོ་མོ་ནས་ལྷ་ལྡན་དུ་ཕེབས་པའི་ཆིབས་བསུའི་ཆེད་དུ། ཟླ ༦ ཚེས་༢༧ ཉིན་གདན་ས་ནས་ཆིབས་བཏེག ། ཟླ་༧ ཚེས་༨ ལ་ཟས་ཆོས་འཁོར་ཡང་རྩེར་༧གོང་ས་ཆེན་པོ་མཆོག་མཇལ་ཁ་དང་འབུལ་བ་སོགས་རྒྱ་ཆེ་བསྟར།
དགོན་དེའི་ལས་བྱེད་དང༌། གྲྭ་ཚང་རྣམས་ནས་བསྐུལ་ངོར། དབུ་ཞྭ་རིན་པོ་ཆེ་མཇལ་སྒྲོན་དང༌། བཀའ་དབང་བཅས་བསྩལ། འདུས་མང་སྤྱི་ལ་བསྙེན་བཀུར་མང་འགྱེད་བཅས་གནང༌། སླར་གདན་སར་ཞབས་སོར་བཀོད། དེ་ནས་ཟླ་༡༠ ཚེས་༩ ཉིན་སྙེ་མོ་འདུ་ཁུངས་ནས་གདན་ཞུ་བྱུང་བ་ལྟར། སྙེ་མོར་ཆིབས་བཏེག་སྟེ། ལྷ་བུ་དགོན་པ་དཀར་དགོན་སྙེ་མོ་སྒྱེ་མདོ་དགོན་སོགས་ལ་རིམ་ཕེབས་ཀྱིས་གང་ལ་དེ་འཚམས་དབང་དང༌། དབུ་ཞྭ་སྒྲོན་པ་སོགས་འདོད་ཆོས་བསྩལ།
དགེ་འདུན་པ་རྣམས་ལ་མང་ཇ་བསྙེན་བཀུར་ཟབ་རྒྱས་གནང༌། དེ་ནས་ཇ་པ་དགོན་རྙིང་དང༌། མར་རྐྱང་རྫོང་འགོ་དམངས་ཀྱིས་གདན་ཞུས་ལྟར་ཕེབས། ཁུལ་དེའི་འགོ་དམང་རྣམས་ལ་དབུ་ཞྭ་མཐོང་གྲོལ་རིན་པོ་ཆེ་མཇལ་ཁ་དང༌། ཁྲོམ་དབང་གནང་སྐབས་ཇོ་མོ་གངས་དཀར་བུད་མེད་མཛེས་མ་ལག་ན་མདའ་དར་ཐོགས་པ་དབང་ཞུ་བཅར་བ། སྒྲུབ་དཔོན་བསྟན་འཛིན་རིན་པོ་ཆེས་དག་སྣང་དུ་གཟིགས། ཁུལ་དེའི་ཞིང་པ་འགའ་ཞིག་ལ་ཆུ་ཡིས་གནོད་སྐྱོན་གྱིས་དཀའ་ངལ་ཆེ་བ་ལོ་ལྟར་བྱུང་ཞིང༌། གཞུང་ཆུ་ལ་ཤྭ་འོད་སོགས་ཀྱིས་རྐྱེན་པས་ཞིང་གི་ཕྱོགས་སུ་ཡོ་ནས། ཆུ་ལོན་སོགས་ཇི་ལྟར་བཟོས་ཀྱང་མ་ཐུབ་པས་ཅི་བྱ་གཏོལ་མེད་ལྟ་བུའི་སྐབས། སྐྱབས་རྗེ་མཆོག་ལ་སྐྱབས་འཇུག་གནང་ཐབས་ཞུས་པས།
འབྲུ་སོན་ཁལ་མང་པོ་ལ་ཕྱག་ནས་བྱིན་རླབས་གནང་སྟེ། ཆུ་ཡི་ཉེན་ཁ་ཡོད་པའི་ཞིང་ས་རྣམས་སུ་ས་བོན་འདི་ཉིད་བཏབ་ན། ཆུ་ཡི་ཉེན་ཁ་ལས་གྲོལ་བར་གསུང་བཟང་གནང་བ་བཞིན་བྱས་པས། དབྱར་དུས་ཆུ་བོ་བྲུགས་པའམ་རྒྱས་པའི་སྐབས། ཞིང་ས་མེད་པའི་ས་གནས་སྙེ་མོ་རུ་ཞེས་པར་མི་མང་གི་འདོད་དོན་བཞིན་ཆུ་བོ་དེ་ཕྱོགས་སུ་ཁ་འགྱུར་ནས་ཧ་ཅང་བཀའ་དྲིན་ཆེ་བ་བྱུང་ངོ༌།། དེ་ནས་ཆོས་སྡེ་དགོན་དང༌། ཆུ་བཟང་དགོན་སོགས་ཕེབས་ལམ་གྱི་སྐྱེ་འགྲོ་རྣམས་ཀྱི་རེ་འདོད་བསྐངས་ཏེ། ཟླ་༡༡ ཚེས༢༢ ཉིན་གདན་སར་༧ཞབས་སོར་འཁོད་ནས་ལོ་འཁོར་འབྲུམ་ནད་ཤུགས་ཆེར་བྱུང་བ་ཟློག་པའི་སླད་དུ། རཏྣ་གླིང་པས་གཏེར་འབྱིན་ཕུར་པའི་སྒོ་ནས་མནན་བསྲེག་འཕངས་གསུམ་གནང་བས་ནད་ཡམས་ཁ་དག་པར་མཛད་  དོ། ། ཆུ་འབྲུག་ཟླ་༢ ཚེས་༦ ཉིན་རྒྱལ་ཚབ་རིན་པོ་ཆེ་གྲགས་པ་རྒྱ་མཚོ་ཞི་བར་མནལ་བའི་དགོངས་རྫོགས་མཆོད་འབུལ་གནང༌།
དེ་ནས་གནམ་རུ་འདུ་ཁུངས་བཅུ་གསུམ། བར་མཐའ་སྡེ་གསར་བཅས་ནས་གདན་ཞུ་ཕུལ་བ་ལྟར། ཟླ་བ་ལྔ་པའི་ནང་ཆིབས་ཞལ་བསྒྱུར་ཏེ་ཡུལ་ཁག་སོ་སོར། བཀའ་དབང༌། ཁྲུས། རབ་གནས། མཐོང་གྲོལ་རིན་པོ་ཆེ་མཇལ་སྒྲོན། དགྲ་ལྷའི་བསང་གསོལ་དཔའ་བསྟོད། ཚོ་པའི་སྤྱི་རིམ་སོགས་གང་ལ་གང་འོས་ཀྱི་ཆོས་ཀྱིས་ཚིམ་པར་མཛད། ཤྭ་བ་བྲག །
ཟར་མོ་དགོན། དཀར་ཆུང་དགོན་སོགས་སུ་ཕེབས། དཀར་ཆུང་དགོན་དུ་བཞུགས་སྐབས་ཞལ་ལུད་གྱང་ལོགས་སུ་བོར་བར་གནང་བ། ཤོག་བུར་དྲིལ་ནས་དད་རྟེན་དུ་ཉར་བ་ལས་རིང་བསྲེལ་སྟོང་ཕྲག་བརྒལ་བ་འཁྲུངས་པ། ད་ལྟ་སྒར་ཆེན་རྟེན་ཁྲོད་དུ་བཞུགས་སུ་གསོལ། འདི་སྐབས་སྐྱབས་མཆོག་སི་ཏུ་རིན་པོ་ཆེ་ཟླ་༨ ཚེས་༢༥ ལ་སྐུ་གཤེགས་པའི་གནས་ཚུལ་འབྱོར་བས་ཐུགས་ཤིན་ཏུ་སྐྱོ་བའི་ཚུལ་བཅས་མཆོད་འབུལ་ཟབ་རྒྱས་གནང༌། དེ་ནས་དོལ་པ། གནམ་རུ་སོགས་ཡུལ་གྲུ་ཁག་གི་འདོད་སྐོང་དང་འབྲེལ། འཛི་རི་དགོན་སོགས་སུ་ཕེབས་ཤིང༌། ཟླ་༨ ཚེས་༡༧ ཉིན་རང་གདན་དུ་༧ཞབས་སོར་བཀོད།
ཆུ་སྦྲུལ་ཟླ་༣ ཚེས་༣ ཉིན་རང་གཞིས་སྣ་དཀར་ལ་ཆིབས་བསྒྱུར་བསྐྱང༌། ཡུལ་ལྷའི་རི་རྩེར་གནས་ཆེན་བྱིན་འབེབས་དང་འབྲེལ། ལྷ་སྲིན་དམ་བསྒྲགས་དང༌། རི་ཁྲུས། ཀླུང་ཁྲུས་སོགས་དང༌། བཀའ་དབང༌། དབུ་ཞྭ་རིན་པོ་ཆེ་མཇལ་སྒྲོན་་་་་་གང་ལ་ཅི་མོས་ཀྱི་འདོད་སྐོང་གནང་གྲུབ་ནས། སླར་སྐྱེད་ཚལ་དར་རྒྱས་ཆོས་གླིང་དུ་ཞབས་ཟུང་འཁོད། ཟླ་༤ ཚེས་༢༨ ཉིན་༧གོང་ས་ཐམས་ཅད་མཁྱེན་གཟིགས་ཆེན་པོ་མཆོག་གི་ཞལ་སྔ་ནས་འཇིགས་བྱེད་དབང་ཆེན་གསན་བཞེས་ཀྱི་ཆེད་དུ། ལྷ་སར་ཀུན་བདེ་གླིང་དུ་བཞུགས་ནས།
ཇོ་བོའི་སྐུ་མདུན་སྟོང་མཆོད་དང༌། ཚོགས་བརྒྱ་སོགས་མཆོད་འབུལ་ཟབ་རྒྱས་འབུལ་གནང་མཛད་ཅིང༌། ༧གོང་ས་ཐམས་ཅད་མཁྱེན་གཟིགས་ཆེན་པོའི་མཇལ་ཕྱག་ཞུས། འདི་སྐབས་འཇམ་མགོན་རིན་པོ་ཆེ་ཞིང་ཁམས་གཞན་དུ་གཤེགས་པའི་གནས་ངན་གསན་ཞིང༌། ཤིན་ཏུ་ཐུགས་འཕྲེང་བའི་རྣམ་པ་བཅས་དགོངས་རྫོགས་མཆོད་འབུལ་གང་ཟབ་མཛད། གཞན་ཡང་ཅོག་པོ་རི་སོགས་ལྷ་ལྡན་དུ་བཞུགས་སོ་ཅོག་གི་རྟེན་རྣམས་ལ་མཆོད་འབུལ་རྒྱ་ཆེ་དང་འབྲེལ་རྟེན་མཇལ་མཛད། ཟླ་བ་བརྒྱད་པའི་ཚེས་ཤར་ལ་འཇིགས་བྱེད་དབང་ཆེན་གནང་འགོ་ཚུགས་ཤིང་དབང་ཞུར་ཕེབས། སྔོན་གོང་མ་རིམ་བྱོན་བཞིན་༧གོང་ས་ཆེན་པོ་མཆོག་དང་ཆོས་དམ་ཟབ་འབྲེལ་དུ་གྱུར། སྐྱབས་རྗེ་ཡོངས་འཛིན་རྣམ་གཉིས་མཇལ་ཕྱག་ཞུས་ཤིང་མཛད་སྒོ་མཐའ་དག་ལེགས་གྲུབ་ཀྱིས། ཟླ་༨ ཚེས་༢༥ ཉིན་ཆིབས་བཏེག །
དཔའ་བོ་མཆོག་སྤྲུལ་རིན་པོ་ཆེས་དབུས་གནས་ནང་དགོན་གྱིས་ཕེབས་བསུ་གང་ཟབ་དང་བཅས་གནས་དགོན་དུ་ཞབས་སོར་བཀོད། བཀའ་དབང༌། དབུ་ཞྭ་རིན་པོ་ཆེ་མཇལ་སྒྲོན། ཁྲུས་གསོལ་རབ་གནས་སོགས་མཛད། རྟེན་འབྲེལ་དུ་ཨ་ཅེ་ལྷ་མོའི་ཟློས་གར་གཟིགས་དགའ་སྟོན་རྒྱ་ཆེར་མཛད། ཟླ་༩ ཚེས་༡ ཉིན་གདན་སར་ཕེབས། སྤྱིར་ཕྱོགས་ཕེབས་དང་གདན་སར་བཞུགས་པ་གང་ཡིན་རུང་བསྟན་པའི་མིག་རྒྱན་ཁོ་ན་གོང་འཕེལ་མཛད་རྒྱུའི་ཕྲིན་ལས་ཉག་གཅིག་ལ་བརྩོན་པར་མཛད། དེ་ནས་སྨིན་གྲོལ་གླིང་གཅུང་རིན་པོ་ཆེ་མཆོག་ནས་མཆོག་གླིང་གཏེར་ཆོས་སྐོར་དབང་ལུང་༧རྒྱལ་དབང་མཆོག་གི་དྲུང་ནས་གསན་བཞེས་གནང་རྒྱུ་གསོལ་བ་བཏབ་པ་བཞིན། ཤིང་རྟ་ལོ་གསར་གྱི་དགའ་སྟོན་དང་འབྲེལ། དབང་ལུང་དབུ་འཛུགས་གནང་སྟེ་ཟླ་བཞི་པའི་ནང་ཟབ་བདུན་ཕུར་པའི་ཚོགས་དབུར་ཕེབས་ཤིང༌།
དངོས་གྲུབ་ལེན་ཆོག་གིས་མཐའ་རྒྱན་ཏེ་གྲུབ། ཟླ་ལྔ་པའི་ནང་བཀའ་བརྒྱད་ཀྱི་སྒོ་ནས་སྨན་སྒྲུབ་ཚོགས་གནང་རྒྱུར། གཅུང་རིན་པོ་ཆེའི་བཀས་བསྐུལ་བ་བཞིན་སྒྲུབ་པ་འཚུགས་གནང་ཞིང་མཐའ་རྒྱས་ཀྱི་གྲོལ། འདི་སྐབས་དཔལ་སྤུངས་རི་ཁྲོད་གོང་གི་མཛོད་པ་ཡོན་ཏན་ངོ་གཡོག་མཇལ་བཅར་བྱུང་ཞིང༌། གོང་མ་ཞི་བར་མནལ་བའི་ཡང་སྲིད་ངོས་འཛིན་གནང་བསྐུལ་ཞུས་པའི་ཕྱིར་ཕེབས་བརྟག་ཡིག་ཏུ། ཇོ་བོ་ཤཱཀྱ་མུ་ནེའི་གཡོན་ཕྱོགས་སུ།། ཁྱིམ་བདག་འབྱོར་ལྡན་ཁྱིམ་སྒོ་ལྷོར་བསྟན་པ།། མི་ངོ་བཀྲ་ཤིས་རྟགས་ཀྱི་གྲངས་ལྡན་ཅན།། ཤེས་རབ་པདྨའི་མཚན་གྱི་སྒྲས་བསྟན་པར།། ཁྱིའུ་ཤིང་རྟ་ལོ་པ་རྟགས་མཚན་ཅན།།
བཻ་རོའི་རྣམ་འཕྲུལ་འཇམ་མགོན་བླ་མ་ཡི།། སྤྲུལ་པའི་ཡང་སྲིད་འཁྲུལ་མེད་ཡིན་པར་མངོན༌།། ཞེས་བསྩལ་འདུག་པ་འདི། དུས་འགྱུར་གྱིས་བརྟག་ཡིག་ངོ་མ་ལག་ཏུ་མ་ཐོབ་ ཀྱང༌། འཇམ་མགོན་སྐུ་གོང་འོག་གི་མདུན་ཞབས་པའི་ཡིད་ལ་ཡོད་པ་བཞིན་ཡི་གེར་བཀོད་པའོ།། ཡང་འབྲོང་གསར་བེ་ཧུ་གྲགས་པ་རྣམ་རྒྱལ་གྱིས། ཁོ་པས་གསར་བཞེངས་དགོན་འཛིན་བླ་སྤྲུལ་ཚད་ལྡན་ཅིག་མེད་པས་འདི་ཕྱིའི་སྐྱབས་སུ་འོས་པ་ཞིག་༧རྒྱལ་དབང་མཆོག་ནས་གསོལ་རས་གནང་དགོས་ཞེས་ཡང་ཡང་ཞུས་ངོར། སྤྱིར་སྐྱེས་བུ་དམ་པ་རྣམས་ལ་སྐུ་གསུང་ཐུགས་ཀྱི་རྣམ་འཕྲུལ་བསམ་གྱིས་མི་ཁྱབ་པ་འབྱུང་བ་བཞིན་དུ། ཤར་སྡེ་དགེ་དཔལ་སྤུངས་མཁྱེན་བརྩེའི་ཡང་སྲིད་ཅིག་ངོས་འཛིན་བྱ་རྒྱུ་ཡོད་ཅིང༌། དེ་དག་ཁྱོད་ཀྱི་དགོན་པའི་བསྟན་བདག་ཏུ་མངའ་གསོལ་ན།
བསྟན་འགྲོར་སྨན་ངོ་ཆེ་ཞེས་གསུངས་ཏེ། ངོས་འཛིན་བརྟག་ཡིག་འདི་ལྟར། གངས་ལྗོངས་ཡུལ་དབུས་ཐད་དྲངས་ནུབ་སྟོད་ཕྱོགས།། མྱུར་འགྲོའི་ཉིན་ལམ་གཉིས་སུ་བགྲོད་པའི་ཚུན།། ཁྱིམ་སྒོ་ཤར་བསྟན་ཁྱིམ་བདག་འབྱོར་དམན་ཏེ།། ཕ་མིང་ངག་གི་དབང་ཕྱུག་མགོན་པོའི་མཚན།། མ་མིང་ཨ་ཡ་ཏཱ་ར་ཆོས་ཀྱི་སྒྲོན།། ཟུང་གི་ཁྱིའུ་རྟགས་མཚན་ཁྱི་ལོ་པ།། རིགས་རུས་གཙང་ཞིང་དམ་པའི་རང་རྟགས་ཅན།། མཁྱེན་བརྩེ་དབང་པོའི་རྣམ་འཕྲུལ་བསྙོན་མེད་ངེས།།
ཞེས་བསྩལ་བ་ལྟར་ཡང་སྲིད་འཁྲུལ་མེད་རྙེད་དོ། ། འདི་སྐབས་རྒྱ་ནག་གཞུང་གིས་བཀའ་ལྟར། ༧གོང་ས་སྐྱབས་མགོན་ཐམས་ཅད་མཁྱེན་གཟིགས་ཆེན་པོས་དབུས། བོད་ཀྱི་བླ་ཆེན་དང༌། དཔོན་རིགས་ཆེ་ཁག་རྣམས་གདན་ཞུས་ལྟར། ཟླ་༥ ཚེས་༡༣ ཉིན་རང་གདན་ནས་ཆིབས་བཏེག ། ལྷ་ལྡན་དུ་ཕེབས་ཤིང༌། འབྲས་ལྗོངས་རྒྱལ་སྲས་བླ་མ་དོན་གྲུབ་རྣམ་རྒྱལ་ཆེད་བཅར་ཞུས། དེ་ནས་ཚེས་༡༥ ཉིན་བོད་ཀྱི་བླ་དཔོན་རྣམས་ལྷན་རྒྱས་ཞབས་བཏེག ། ཕེབས་ལམ་རིམ་བརྒྱུད་འབྲི་གུང་ཀོང་པོ་སོགས་བརྒྱུད།
སྤོའོ་སྟོང་འཇུག་རྫོང་ནས་ཆིབས་བསུ་བཅས་བླ་ཆེན་སྐུ་དྲག་ཁག་བཅས་རང་ཁུངས་ནས་བཞུགས་བསྒྲིགས་གསོལ་སྟོན་རྒྱ་ཆེར་ གནང༌། དེ་ནས་ཟླ་སྟེང་དགོན། གཡུ་རུ་དགོན་སོགས་བླ་གྲྭར་ཆོས་འབྲེལ་རྒྱ་ཆེར་ གནང༌། ཆབ་མདོར་དཔལ་སྤུངས་མཛོད་བླ་ཅོག་ག་ནས། སི་ཏུ་རིན་པོ་ཆེའི་ཡང་སྲིད་བརྩད་གཅོད་ཞུས། དེ་ནས་དར་རྩེ་མདོར་བརྒྱུད། ཁྲི་འདུར་ཕེབས། ༧གོང་ས་མཆོག་ དང༌། སྐྱབས་མཆོག་སོགས་གནམ་གྲུ་བརྒྱུད་པེ་ཅིན་དུ་ཕེབས། རྒྱ་གཞུང་གིས་དགའ་བསུ་རྒྱ་ཆེའི་རྣམ་འགྱུར་བསྟན་ཅིང༌།
པེ་ཅིན་ཕན་བདེ་ཞེས་པར་བཞུགས། གཞུང་ཞབས་རྣམས་དང་མཇལ་ཕྲད་གནང་ཞིང་མཛད་སྒོ་ཁག་ལ་དགོངས་འཆར་གནང་བ་སོགས་ཉིན་མཚན་ཁོར་ཡུག་ཏུ་མཛད་ཕྲིན་གྱིས་དུས་འདའ་བར་མཛད། དེ་སྐབས་རྒྱ་མིའི་དྲུང་ཡིག་ཞབས་ཞུར་ཆེད་འཛུགས་བྱས་པ་( ཝན་མན་ཕྲུའུ། ) ཞེས་པ་ནས་སྐུ་བཅར་ཞུ་བའི་སྐབས་བཞུགས་གདན་ལས། སྐུ་གཟུགས་མ་མཇལ་བར་ཉི་འོད་ཕོག་པ་ལྟ་བུ་ཞིག་མཐོང་ནས་གཟིམ་ཆུང་གི་ཕྱི་ལ་དོན་ཏེ། གསོལ་དཔོན་སྦྱིན་པ་ལ་སྐྱབས་རྗེ་མཆོག་གང་དུ་ཕེབས་པའི་སྐོར་དྲི་བ་བྱས་སྐབས། གང་དུའང་མ་བྱོན་པར་གཟིམ་ཆུང་དུ་བཞུགས་ཡོད་པའི་ལོ་རྒྱུས་བསྙད་པས། སླར་གཟིམ་ཆུང་དུ་སྐུ་བཅར་ཞུ་སྐབས་ཡིད་ནོར་མཆོག་བཞུགས་གདན་དུ་བཞུགས་པ་དང༌། དེར་ཉི་འོད་ཕོག་ཡུལ་གྱི་སྒེའུ་ཁུང་སོགས་གང་ཡང་མེད་པར་མཐོང་སྐབས་ཧ་ཅང་ཡ་མཚན་པའི་རྣམ་འགྱུར་གྱིས། སྤྱིར་ཁོ་རང་དམར་པོའི་ལྟ་བ་ལ་སྙིང་ནས་ཡིད་ཆེས་སྐྱེས་པ་ཞིག་ཡིན་མོད།
དེ་རྗེས་ཆོས་དང་ཆོས་བྱེད་པར་ཡིད་ཆེས་པའི་རྣམ་འགྱུར་དང༌། སྐྱབས་གནས་མཆོག་ལའང་བཅོས་མིན་གྱི་མོས་གུས་སྐྱེས། དེ་ནས་འབོ་གངས་དཀར་རིན་པོ་ཆེ་རྒྱུན་བཅར་ཞུས་ཏེ་ཆོས་ཀྱི་བགྲོ་གླེང་གནང༌། ཟླ་༩ ཚེས་༢༢ ཉིན་སི་ཏུ་རིན་པོ་ཆེ་བརྟག་ཡིག་ཞལ་གསལ་དང༌། འཁྲུངས་ཡུལ་དཔེ་བྲིས་བཅས་བསྩལ་ཞིང༌། གངས་དཀར་རིན་པོ་ཆེས་ཡི་གེར་དཔོད་དེ་དཔལ་སྤུངས་སུ་བང་མི་བཏང༌།
( བརྟག་ཡིག་འབྱོར་མཚམས་འདིར་འཛུད་དགོས། ) དེ་ནས་ཐེན་ཅིན། ནན་ཅིན། འུ་ཤིས།
ཧང་གྲུ་སོགས་སུ་ཕེབས། དེ་སྐབས་ཧ་ཤང་གི་དགེ་སློང་ཁ་ཤས་ལ་བཀའ་དབང་ཡང་གནང༌། དེ་ནས་བོད་ཕྱོགས་སུ་ཆིབས་བསྒྱུར་སྐབས། གཡག་རྔར་ནས་རྒྱ་རོང་ཁྲི་བཅུ་དཔོན་སོགས་རྒྱ་རོང་ཕྱོགས་ནས་གདན་ཞུ་ནན་ཆེར་ཕུལ་ཡང་ཕེབས་མ་གྲུབ། ཟླ་༡༢ ཚེས་༢༩ ཉིན་དར་རྩེ་མདོར་ཕེབས། ཤིང་ལུག་གནམ་ལོ་གསར་ཚེས་ལ་ཁྲི་བྱང་རིན་པོ་ཆེ་དང༌། གཅུང་རིན་པོ་ཆེ་བཅས་བཀྲ་ཤིས་བདེ་ལེགས་ཀྱི་མཇལ་དར་འབུལ་རེས་མཛད། ཁྲི་བྱང་རིན་པོ་ཆེ་ལི་ཐང་དུ་ཕེབས་སྐབས་ཐོན་མཇལ་གནང༌། གངས་དཀར་རིན་པོ་ཆེར་སྐུ་ཚེའི་ཚད་ལུང་བསྟན་གནང་བའང་ཕྱིས་དེ་ལྟར་བྱུང༌། མི་ཉག་ཏུ་དགའ་ལྡན་གྱི་འདུས་པ་བརྒྱ་ཕྲག་བརྒལ་བར་རབ་བསྙེན་གྱི་སྡོམ་པ་བསྩལ།
དེ་ནས་བྲག་མགོ དཀར་མཛེས། དར་རྒྱས་དགོན་སོགས་རིས་མེད་ཀྱི་དགོན་སྡེ་ཁག་རྣམས། ཧོར་ཨ་ཐུབ། རྟ་སོ་ལ་དཀར་སོགས་འབྱོར་ལྡན་རྣམས་ཀྱིས་གདན་ཞུས། བན་རྒན་དགོན་དུ་ཕེབས། དགོན་གྲྭར་མང་འགྱེད་དང༌། རྟེན་ཁྲུས་རབ་གནས་བསྩལ། དགོན་ནས་དད་དངུལ་རྒྱ་ཆེར་བྱུང་བ་རྣམས་སྐུ་གསུང་ཐུགས་རྟེན་གྱི་ཐེབས་རྩར་ཕྱིར་སྩོལ་མཛད། དེ་ནས་ཡིད་ལྷུང༌།
དགོན་ཆེན་རྣམས་སུ་ཕེབས། སྡེ་དགེའི་མདུན་འཁོར་རྣམས་ཀྱིས་གཙོས་མཇལ་མང་ཁྲི་ཕྲག་བརྒལ་བར་ཆོས་འབྲེལ་གནང༌། དཔལ་སྤུངས་མཛོད་བླ་ཅོག་ག་ནས་གདན་ཞུས་ལྟར། ཕེབས་སུ་གསེར་ཕྲེང་བཅས་ཟབ་རྒྱས་དང་འབྲེལ་དཔལ་སྤུངས་དགོན་དུ་ཕེབས། འདི་སྐབས་སི་ཏུ་རིན་པོ་ཆེའི་ཡང་སྲིད་ད་དུང་རྩད་མ་ཆོད་རྐྱེན་ཐུགས་འཁྲུགས་པའི་ཚུལ་གྱིས་སྐྱབས་རྗེ་གོང་མའི་ཡང་སྲིད་འཁྲུལ་མེད་ངེས་པར་རྙེད་དགོས་རྒྱུ་ལས། ཆེ་འདོད་དང་དྲག་འདོད་ཀྱི་དགོས་པ་གང་ཡང་མེད་ཚུལ་གྱི་བཀའ་བསླབ་ནན་དུ་གནང༌། སི་ཏུ་རིན་པོ་ཆེའི་ཡང་སྲིད་ཆེད་དུ་མགོན་ཁང་དུ་མགོན་སྒྲུབ་ཉིན་བདུན་གསུངས་ནས། སླར་ཡེ་ཤེས་ཀྱི་མཁྱེན་པས་གཟིགས་ནས་བརྟག་ཡིག་ཞིབ་གསལ་དང༌། ས་ཆ་དང༌། ཁྱིམ་གྱི་མཚན་ཉིད་གོ་བདེར་གསུངས་ཏེ་འཚོལ་མཁན་ཆེད་བཏང་མཛད་པས།
ཡང་སྲིད་ངེས་རྙེད་བྱུང་སྟེ། དེ་འཕྲལ་དབོན་བསམ་སྤྲུལ་དང༌། སྒྲུབ་དཔོན་བསྟན་འཛིན་རིན་པོ་ཆེ་རྣམ་གཉིས་ཁྲུས་གསོལ་འབུལ་བར་མངགས། ཟླ་ཚེས་ཉིན་དཔལ་སྤུངས་ཀྱི་བླ་གྲྭ་རྣམས་དང༌། ཕྱོགས་འདུས་ཀར་དགོན་རྣམས་ཀྱི་བླ་སྤྲུལ་ཁག ། དེར་ཡོད་ཡུལ་གྲུ་ཁག་གི་སྐྱེ་བོ་ཁྲི་ཕྲག་བརྒལ་བས་ཆིབས་བསུ་དང༌། སླར་ཡང་དགེ་འདུན་པ་རྣམས་ནས་མཆོད་པའི་བྱེ་བྲག་དཔག་ཏུ་མེད་པས་མདུན་བསུས་ཏེ། མཆོག་སྤྲུལ་རིན་པོ་ཆེ་ཡིད་དགའ་ཆོས་འཛིན་གྱི་གཙུག་ལག་ཁང་དུ་གདན་དྲངས། དྲི་གཙང་ཁང་གི་ནང་བྱམས་ཆེན་མཐོང་གྲོལ་རིན་པོ་ཆེའི་སྤྱན་སྔ་ནས་རྒྱལ་བའི་དབང་པོ་མཆོག་གིས་དབུ་སྐྲ་གཙུག་ཕུད་གསིལ་སླར་ཡང་ཟླ་ཚེས་ཉིན་གསེར་ཁྲིར་མངའ་གསོལ་ཞུས་  ཤིང༌། སྡེ་དགེ་ཆོས་རྒྱལ་ཆེན་པོའང་དེར་སྐུ་བཅར་ཞུས་ཤིང་ཁྲི་འབུལ་སོགས་རྒྱ་ཆེན་ཕུལ་ནས་མཛད་སྒོ་ལེགས་གྲུབ་དང༌།
དེ་སྐབས་མདོ་སྨད་ཕྱོགས་ཀྱི་བླ་སྤྲུལ་མཆིས་སོ་ཅོག་སྐུ་བཅར་ཞུས་ཤིང་མཇལ་ཁ་དང༌། གཞན་ཡང་དུས་ཀྱི་དབང་གིས་སྲིད་ཀྱི་འགྱུར་བ་གློག་གི་ཟློས་གར་བཞིན་འབྱུང་དུ་ཉེ་བ་ལ། དེའི་སྟོབས་ཀྱིས་རྒྱལ་བའི་བསྟན་པ་ལ་གེགས་སྐྱོན་མི་འབྱུང་བའི་ཐབས་ཤེས་འགལ་རྐྱེན་སྤང་ཞིང་མཐུན་རྐྱེན་སྒྲུབ་པའི་ཚུལ་ཞིབ་གསལ་གོ་བདེ་ལྷུག་པར་བསྩལ་གནང་མཛད་ནས། དུས་ཡུན་ཐུང་ངུ་ཙམ་གྱི་བར་དུས་ཀྱི་འགྱུར་བས་མ་གནོད་པར་བསྟན་པ་མི་ཉམས་གོང་འཕེལ་དུ་བྱུང༌། དེ་ནས་ཙནྡྲ་དང༌། དཔལ་སྤུངས་མཁྱེན་སྤྲུལ་རིན་པོ་ཆེའི་སྒྲུབ་ཁང༌། ཆོས་དྲུག་སྒྲུབ་ཁང་བཅས་སུ་བྱིན་རླབས་སོགས་རྒྱ་ཆེ་གནང༌། སི་ཏུ་མཆོག་སྤྲུལ་རིན་པོ་ཆེར་སྲོལ་གཉིས་ལས་བྱུང་བའི་སེམས་བསྐྱེད། ཀར་ལུགས་རྒྱལ་རྒྱམ་ལྷ་དགུ་དང༌། མཆོག་གླིང་ཐུགས་སྒྲུབ་ཡིད་བཞིན་ནོར་བུའི་བཀའ་དབང༌།
དཔལ་ཡེ་ཤེས་མགོན་པོ་བེར་ནག་ཅན་གྱི་བཀའ་གཏད་དང་འབྲེལ་གཏོར་དབང་བསྩལ། དེར་འདུས་ཀྱི་མདོ་སྨད་དགོན་སྡེ་ཁག་གི་བླ་སྤྲུལ་གྲྭ་རིགས་གསུམ་བརྒྱ་བརྒལ་བར་རབ་བྱུང་བསྙེན་རྫོགས་ཀྱི་སྡོམ་པ་བསྩལ་ནས། རྩེ་ཟུར་མདོར་༧གོང་ས་ཆེན་པོ་མཆོག་ཕེབས་ལམ་དུ་འཁེལ་བས་གདན་ཞུས་ཀྱིས་མདོ་སྨད་དགོན་སྡེ་ཁག་ཡོངས་རྫོགས་ཀྱི་དབུ་འདོམས་གནང་སྟེ། ཕེབས་སྒྲིགས་རྒྱ་ཆེ་དང་བཅས་གདན་ཞུས་ཆོས་འབྲེལ་ཀྱང་བསྩལ། ༧གོང་ས་ཆེན་པོ་ཆབ་མདོར་ཆིབས་བསྒྱུར་བསྐྱངས། སྐྱབས་མཆོག་ས་གནས་དེ་གར་བཞུགས་ནས་དཔལ་སྤུངས་ཀྱིས་གཙོས། དགོན་སྡེ་ཁག་གི་བླ་སྤྲུལ་ལས་སྣེ་ཆེ་ཕྲ་དང༌། སྡེ་དགེའི་མི་ཆེན་ཁག་བཅས་པར་ཐུགས་བྱམས་པ་དང་སྙིང་རྗེས་རྗེས་སུ་བརྩེ་བས་བཀའ་སློབ་སྙིང་གི་བདུད་རྩི་ལྟ་བུ་དང༌། འདི་དང་གཏན་དུ་དགེ་བའི་དམ་ཆོས་ཟབ་མོའི་གདམས་ངག་བཅས་བཀའ་དྲིན་བསྩལ་ནས་ཆབ་མདོ་བརྒྱུད། ཟླ་༥ ཚེས་༡༤ ཉིན་ལྷ་ལྡན་དུ་ཞབས་སོར་བཀོད།
པོ་ཏ་ལ་དང་འཕྲུལ་སྣང་གི་གཙུག་ལག་ཁང་རྣམས་སུ་མཆོད་འབུལ་རྒྱ་ཆེར་གནང༌། ༧གོང་ས་ཆེན་པོའི་དྲུང་ནས་ཐོན་ཕྱག་བཅས། ཚེས་༡༨ ཉིན་གདན་ས་མཚུར་ཕུར་ཞབས་ཟུང་བཀོད། དེ་ནས་ཟླ་༧ ཚེས་ཤར་ལ་ཕོ་བྲང་ཉམས་གསོ་མཛད་ཅིང་ཕུན་ཚོགས་འཁྱིལ་པ་གསར་བཞེངས་གྲུབ། མེ་སྤྲེ་ལོར་སྔར་སྲོལ་ལྟར་༧གོང་ས་ཆེན་པོ་རང་གདན་དུ་ཕེབས་ཐུབ་པའི་སྙན་འབུལ་མཛད་དོན་བཞིན་གསུང་བཟང་ཐོབ་ཅིང་གདན་ཞུའི་སྟ་གོན་མཛད། བོད་ཟླ་༦ ཚེས་༥ ཉིན་༧གོང་ས་ཆེན་པོ་མཆོག་ལྷ་གདན་ནས་ཆིབས་ཞལ་བསྒྱུར། བཀྲ་ཤིས་སྒང་དུ་༧སྐྱབས་མཆོག་མཚམས་ཞུའི་མཇལ་དར་འབུལ་བཞེས་མཛད་ཅིང༌། སླར་གསེར་འཕྲེང་ཐོག་རོལ་སོགས་རྒྱ་གང་ཆེ་བཅས་པས་བསྔུན་དྲངས་ནས་གཟིམ་ཆུང་ཕུན་ཚོགས་འཁྱིལ་པར་ཞབས་ཀྱི་པདྨོ་བཀོད། བོད་གཞུང་ནས་དགེ་འདུན་པ་རྣམས་ལ་མང་འགྱེད་རྒྱ་ཆེ་བསྩལ། ཚེས་བཅུ་ཆེན་མོའི་གར་འཆམ་གཟིགས་འབུལ་ཞུས།
སྐྱབས་མཆོག་དབུས་སེར་སྐྱ་རྣམས་ལ་སྤྱན་རས་གཟིགས་བཀའ་དབང་བསྩལ་བ་དང་ཆབས་ཅིག ། ཆོས་སྲིད་གཉིས་ཕྱོགས་ཀྱི་སློབ་སྟོན་རྒྱ་ཆེ་གནང༌། སྒར་ཆེན་གྱི་ནང་རྟེན་རྣམས་རྟེན་མཇལ་ཕུལ་ཞིང༌། དབུ་ཞྭ་མཐོང་གྲོལ་རིན་པོ་ཆེ་ཡང་སྒྲོན་མཇལ་གནང་ཞིང༌། ཚེས་༡༣ ཉིན་ཕེབས་སྐྱེལ་བཅས་སླར་ཆིབས་བཏེག། དེ་ནས་ཟླ་༧ ཚེས་༢༠ ཉིན་གཞུང་ནས་བང་མི་འབྱོར་ཏེ་ལྷ་ལྡན་དུ་ཕེབས། སྒར་མཛོད་པས་གཙོས་ཞབས་གྲས་ཚང་མས་དགོངས་འཁྲོལ་ཞུས་ཀྱང་ངོ་ཕེབས་མ་གནང་ཐབས་མེད་ལྟ་བུར་བྱུང་སྟེ། ཀོང་པོ་བརྒྱུད་ཚེས་༢༩ ཉིན་ཆབ་མདོར་ཕེབས་ནས་ཉིན་ལྟར་དབུ་ཡོན་ལྷན་ཚོགས་ཞེས་པའི་སར་ཕེབས་ཤིང༌། ཞི་མཐུན་སྒོ་ནས་བསྟན་འགྲོའི་བདེ་དོན་ཐབས་ཤེས་གང་དྲག་གནང༌། མདོ་ཁམས་ཀྱི་སྐྱེ་བོ་བགྲང་ལས་འདས་པ་ཉིན་མཚན་བར་མེད་དུ་བཅར་ཞིང་དེ་རྣམས་ལ་བྱིན་རླབས་ཐུགས་སྨོན་ཟབ་རྒྱས་ཐོག་ལྷ་ལྡན་དུ་ཕྱིར་ཕེབས།
ནོར་གླིང་དུ་ཐོན་ཕྱག་དང༌། ཇོ་བོ་ཡིད་བཞིན་ནོར་བུས་གཙོས་པས་རྟེན་རྣམས་ལ་མཇལ་ཁ་དང་འབྲེལ་མཆོད་འབུལ་ཟབ་ཅིང་རྒྱས་པ་གནང་སྟེ། ཟླ་༨ ཚེས་༢༥ ཉིན་རང་གདན་དུ་ཞབས་སོར་འཁོད། དེ་ནས་འཕྲལ་དུ་རྒྱ་གར་ཕྱོགས་གནས་གཟིགས་ཕེབས་བཞེད་ཀྱིས་ཟླ་༩ ཚེས་༢༩ ཉིན་རང་གདན་ནས་ཆིབས་བཏེག་སྔར་ནས་གདན་ཞུའི་སྙན་ཞུ་ཕུལ་བ་ལྟར་ཆོས་མགོན་རིན་པོ་ཆེ་མཆོག་ནས་ཕེབས་བསུ་བཅས་བདེ་ཆེན་ཆོས་དགོན་དུ་ཕེབས། བཀའ་དབང༌། དབུ་ཞྭ་མཇལ་སྒྲོན་སོགས་གང་འོས་བཞིན་དང༌། དགོན་གྲྭར་མང་འགྱེད་ དང༌། ཕྱི་ནང་གི་ནང་རྟེན་རྣམས་ལ་ཁྲུས་གསོལ་རབ་གནས། ཚོགས་མཆོད་སོགས་རྒྱ་ཆེར་གནང་ནས་ཆིབས་བཏེག ། ཕེབས་ལམ་གྱི་སྐྱེ་འགྲོ་རྣམས་ཆོས་དང་ཟང་ཟིང་གིས་ཚིམ་པར་མཛད་ནས།
ཟླ་༡༠ ཚེས་༢༣ ཉིན་འབྲས་ལྗོངས་རྒྱལ་བློན་གྱིས་ཕེབས་བསུ་བཅས་སྒང་ཏོག་ཏུ་ཕེབས་ནས་དད་མཇལ་རྣམས་ལ་བཀའ་དབང༌། དབུ་ཞྭ་རིན་པོ་ཆེ་སྒྲོན་མཇལ་སོགས་རང་འདོད་བཞིན་གྱིས་ཚིམ་པར་མཛད་ཅིང༌། དེ་ནས་ཤྲི་གུ་རི་བརྒྱུད། བྱ་རྒོད་སྤུངས་རི་དང༌། རྡོ་རྗེ་གདན་གཉིས་ལ་མཆོད་འབུལ་རྒྱ་ཆེ་གནང༌། རྫོང་གསར་མཁྱེན་བརྩེ་རིན་པོ་ཆེ་བཞུགས་པ་དང་མཇལ་ཕྲད་གནང༌། དེ་ནས་ཝཱ་རཱ་ཎ་སཱིར་མཆོད་འབུལ་དང༌། བྷེ་ཏའི་གྲོང་ཁྱེར་གཟིགས་ཞིབ་ཏུ་ཕེབས་ཤིང༌། དེ་ནས་བལ་ཡུལ་དུ་མཆོད་རྟེན་རྣམ་གསུམ་མདུན། རྒྱུད་སྡེ་རྒྱ་མཚོའི་ཚོགས་མཆོད་ཟབ་རྒྱས་དང༌།
དྲི་བཟང་གི་ན་བཟའ་ཕུལ། དེར་འཁོད་དད་མཇལ་རྣམས་ལ་སྨིན་གྲོལ་གྱིས་ཚིམ་པར་མཛད། དེ་ནས་ལག་ནའུ་བརྒྱུད་ཨ་ལོ་ར་དང༌། ཨ་ཇན་ཏ་སོགས་སྒྲུབ་ཕུག་རྣམས་སུ་ཚོགས་མཆོད་དང་འབྲེལ་མཇལ་ཕྱག་མཛད་དེ་ཕེབས་ལམ་རིམ་བརྒྱུད་རྡོ་རྗེ་གླིང་དུ་ཕེབས། རྡོ་བཙུག་དགོན་དུ་བཀའ་དབང༌། དབུ་ཞྭ་རབ་གནས་ཁྲུས་སོགས་རྒྱ་ཆེར་གནང་ཞིང༌། སླར་མེ་བྱ་ཟླ་༢ ཚེས་༣ ཉིན་སྒང་ཏོག་ཏུ་ཕེབས་ནས་འབྲས་རྒྱལ་མཆོག་དང་མཇལ་ཕྲད་གནང༌། དེ་ནས་ཕོ་ཏང་དགོན་ནས་གདན་ཞུས་བཞིན་ཕེབས་ཏེ། བཀའ་དབང༌། དབུ་ཞྭ་སོགས་འདོད་ཆོས་ཀྱིས་རེ་སྐོང་གནང་ཞིང་སྒང་ཏོག་ཏུ་ཕེབས།
རུམ་བཏེག་བསམ་གཏན་ཆོས་གླིང་གི་འདུས་སྡེ་རྣམས་ཀྱང་གདན་འདྲེན་ཞུས་སྐབས། རྗེས་མར་སླེབས་ཡོང་ཞེས་བཀའ་གནང་བས། ཁོང་རྣམས་ཀྱིས་ད་ལྟ་ཐག་ཉེར་ཡོད་སྐབས་ངོ་ཕེབས་མ་གྲུབ་ན། བོད་དུ་ཕེབས་ཟིན་གདན་འདྲེན་ཞུ་རེ་བྲལ་བས་ད་རེས་ཕེབས་གྲུབ་ནན་ཆེར་ཞུས་སྐབས། རྗེས་མ་ལྷོད་དལ་དུ་སླེབ་ཡོང་ཞེས་མ་འོངས་ལུང་བསྟན་དུ་བཀའ་བསྩལ་བར་མཛད་ ཅིང༌། དེ་ནས་གྲོ་མོ་བརྒྱུད། དུང་དཀར། བཀའ་བརྒྱུད་དགོན་སོ་སོར་འགྲོ་དོན་བསྐྱངས། ཟླ་༣ ཚེས་༩ ཉིན་རང་གདན་དུ་ཞབས་ཟུང་བཀོད་དོ།། དེ་འཕྲལ་མྱོང་གྲོལ་རིལ་ནག་རིན་པོ་ཆེ་བསྒྲིལ་གནང་མཛད།
ཆོས་གོང་བླ་བྲང་གི་ལས་བྱེད་རྣམས་ནས་གསོལ་བ་བཏབ་པ་བཞིན། རྒྱལ་ཚབ་མཆོག་སྤྲུལ་རིན་པོ་ཆེའི་ཡང་སྲིད་ངོས་འཛིན་བརྟག་ཡིག་ཕེབས་དོན། དགོན་འདིའི་ནུབ་སྟོད་མྱུར་འགྲོས་ཉིན་གཉིས་ཚུན།། ཁྱིམ་བདག་འབྱོར་འབྲིང་ཁྱིམ་སྒོ་ཤར་གཏད་ཀྱི།། ཕ་མིང་བློ་གྲོས་མ་མིང་སྒྲོལ་མས་མཚན།། ཁྱིའུ་ཤིང་རྟ་ལོ་པ་རྟགས་མཚན་ཅན།། ཞེས་སོགས་གསལ་བར་གསུངས་པ་བཞིན་འཁྲུལ་བྲལ་ངེས་རྙེད་བྱུང༌། ཟླ་༦ ཚེས་༡༦ ཉིན་དབུ་སྐྲ་གཙུག་ཕུད་བཞེས་ཤིང༌། ཚེས་༢༢ གཟའ་སྐར་དགེ་བའི་ཉིན་གསེར་ཁྲིར་མངའ་གསོལ་ཁྲི་འབུལ་བཅས་མཛད་སྒོ་མཐའ་རྒྱས་སུ་གྲུབ། ས་ཁྱི་ལོར་ཞེ་ཆེན་ཀོང་སྤྲུལ་རིན་པོ་ཆེའི་མདུན་ནས་ཀློང་ཆེན་མཛོད་བདུན་ལུང་གསན།
འདི་སྐབས་མདོ་སྨད་དུ་དུས་འགྱུར་ཤིན་ཏུ་ཆེ་བའི་དབང་གིས་བྱམས་མགོན་སི་ཏུ་རིན་པོ་ཆེ་སྟོན་འཁོར་ཟླ་༤ ཚེས་༡༩ ཉིན་འོག་མིན་མཚུར་གྱི་གདན་སར་ཕེབས། གཞན་ཡང་སངས་རྒྱས་མཉན་པ་རིན་པོ་ཆེ། དིལ་མགོ་མཁྱེན་བརྩེ། ཁྲ་ལེགས་ཉི་མ་འགྱུར་མེད་སོགས་བླ་སྤྲུལ་དུ་མ་བྱོན་པ་རྣམས་ལ་བསྙེན་བཀུར་ཟབ་རྒྱས་བཀའ་དྲིན་བསྐྱངས། དུས་འགྱུར་ཅི་ཆེ་བྱུང་བར་སྒར་ཆེན་མཛོད་པ་སོགས་ལས་བྱེད་རྣམས་ཀྱིས་ས་གནས་གཞན་ཞིག་ཏུ་ཕེབས་རྒྱུ་ལས་འགན་བློས་མི་བཟོད་པའི་ཞུ་བ་ནན་ཏན་དུ་ཕུལ་ཀྱང༌། དུས་ལ་འཁེལ་མཚམས་འགྲོ་བས་ཆོག་གསུངས་པ་དང༌། ཞབས་རིམ་དུ་མགོན་གསོལ་དང༌། རཏ་གླིང་ཕུར་པའི་ཟློག་པ། ཡུལ་འཁོར་སྲུང་གི་དམག་ཟློག་དང༌། རཿཁྲོ་གཏེར་སྟོན་གྱིས་ལུང་ལྟར་བདུད་འདུལ་མཆོད་རྟེན་གསུམ་གསར་བཞེངས་བཅས་ལ་རབ་གནས་མཛད་པ་སོགས་ཞབས་རིམ་འཐུས་གཙང་བྱུང་བའི་བཀའ་དྲིན་ལས།
བཙན་བྱོལ་སྐབས་བདེ་ཕེབས་ཐུབ་པ་ བྱུང༌། དེ་སྐབས་ཞེ་ཆེན་ཀོང་སྤྲུལ་རིན་པོ་ཆེ་འཛིན་བཟུང་ས་གནས་ངེས་མེད་དུ་གདན་ཞུས་གསན་འཕྲལ་དགོངས་རྫོགས་མཆོད་འབུལ་གནང༌། དེ་ནས་སི་ཏུ་རིན་པོ་ཆེ་སྟོན་འཁོར་འབྲུག་དང༌། མཉན་པ་རིན་པོ་ཆེ་སོགས་བླ་སྤྲུལ་རྣམས་རེ་ཞིག་ལྷོ་བྲག་ཉི་ལྡེ་དགོན་དུ་ཆེད་གཏོང་མཛད་དོ།། དྲུག་པ་བསྟན་པའི་མེ་རོ་གསོ་བའི་ཕྱིར་འཕགས་ཡུལ་དུ་བཙན་བྱོལ་བྱོན་ནས། གདན་ས་ཆེན་པོ་བཤད་སྒྲུབ་ཆོས་འཁོར་གླིང་རྟེན་དང་བརྟེན་པར་བཅས་པ་གསར་དུ་བསྐྲུན་པའི་སྐབས་ནི། ས་ཕག་ལོར་ཕྱི་མཐའ་གཟིགས་པའི་གསུང་མང་པོ་གནང་ཞིང༌། རྒྱ་གར་ཕྱོགས་སུ་ཕེབས་རྒྱུའི་ཐུགས་ཐག་བཅད་དེ། ས་ཕག་ཟླ་༢ ཚེས་༤ ཉིན་བླ་གྲྭ་ཞབས་འབྲིང་བརྒྱ་དང་དྲུག་ཅུའི་སྐོར་དང༌། ཀ་རབས་ན་རིམ་གྱི་ཐུགས་དམ་རྟེན་སོགས་རིན་ཐང་བྲལ་ ཞིང༌།
བྱིན་རླབས་ཀྱི་གཟི་འོད་འབར་བའི་སྐུ་གསུང་ཐུགས་རྣམས་དང༌། ཧ་ཅང་གལ་ཆེ་བའི་མཆོད་པའི་ཡོ་བྱད་བཅས་མནངས་འགངས་གང་ཆེ་བ་ཕྱོགས་བསྡུས་མཛད་དེ་མཉམ་བསྣམས་ཀྱིས་འ་འུར་ངང་ནས་བཏེག། འདི་སྐབས་གཙང་ཆུ་ལྕགས་ཟམ་ཁར་དམག་ཟིང་ཅི་ཆེ་ཡང་བདེ་ཕེབས་གྲུབ་ཅིང༌། དེར་ཤར་པ་ཆོས་རྗེའི་སྲས་བསྟན་འཛིན་སྐྱབས་རྗེ་མཆོག་དང་མཉམ་དུ་རྒྱ་འབྲུག་ཕྱོགས་ཕེབས་ཐུབ་པར་སྐྱབས་འཇུག་ཞུས་པས་མིང་སྒྲ་ཤིན་ཏུ་ལེགས་པས་རྟེན་འབྲེལ་གྱི་སྒོ་འཕར་དབྱེ་བ་ལྟ་བུའི་ལུང་བསྟན་བསྩལ། དེ་ནས་དུས་འགྱུར་གྱིས་ཉེན་པས་སྐྱེ་བོ་རྣམས་ལ་སྐྱབས་སྲུང་དང་ཐུགས་སྨོན་རྒྱ་གང་ཆེ་གནང་ཞིང༌། ལྷོ་བྲག་སྲས་མཁར་དང་ཉི་ལྡེ་དགོན་དུ་བྱོན། གཡུལ་འཁྲུག་སྐབས་སྲོག་ཉེན་བྱུང་བའི་སྐྱེ་བོ་ཉམ་ཐག་པ་རྣམས་སུ་ཐུགས་སྨོན་གང་ཟབ་དང་འབྲེལ་མཆོད་འབུལ་རྒྱ་ཆེ་གནང༌། དེ་ནས་འབྲུག་བོད་ས་མཚམས་བརྒལ་ཏེ། ཚེས་༢༦ ཉིན་ཞབས་རྗེས་ཐང་དུ་ཕེབས། རྗེ་བཙུན་ཚུལ་ཁྲིམས་དཔལ་མོ་མཆོག་ནས་སྐྱབས་རྗེ་སྟོན་འཁོར་བདེ་ཕེབས་གྲུབ་པར་བཀྲ་ཤིས་བདེ་ལེགས་ཞུ་བ་དང་བཅས་བསྙེན་བཀུར་ཕུན་སུམ་ཚོགས་པ་ཞུས།
སྐུ་རྗེས་ཐང་དུ་ཕེབས། སི་ཏུ་རིན་པོ་ཆེ་མཆོག་དང༌། མཁྱེན་བརྩེ་རིན་པོ་ཆེ་རྣམས་མཇལ་ཕྲད་གནང༌། དེ་ནས་སྐུ་རྗེས་ལྷ་ཁང༌། བྱམས་པ་ལྷ་ཁང་སོགས་ལ་ཚོགས་མཆོད་རྒྱ་ཆེ་དང་འབྲེལ། སླར་ཡང་རང་དབང་ཡུལ་གྲུ་རྣམས་སུ་སངས་རྒྱས་ཀྱི་བསྟན་པའི་མེ་རོ་གསོ་ཐུབ་པའི་ཐུགས་སྨོན་རྒྱ་ཆེ་གནང༌། ཁུལ་དེའི་དད་འདུས་རྣམས་ལ་དབང་ཆོས་ཀྱིས་ཚིམ་པར་མཛད། དེ་ནས་བཀྲ་ཤིས་ཆོས་གླིང་དུ་ཕེབས། འབྲུག་སྐུར་སྟོད་དར་རྒྱས་ཆོས་གླིང་གི་གྲྭ་མང་བདུན་ཅུ་སྐོར་ལ་རབ་བྱུང་བསྙེན་རྫོགས་ཀྱི་སྡོམ་པ་གནང༌། བོད་ཟླ་༤ ཚེས་༥ ཉིན་འབྲུག་གཞུང་བརྒྱུད་རྒྱ་ཕྱོགས་སུ་ཆིབས་ཞལ་བསྒྱུར།
སྐབས་འདིར་བྱམས་མགོན་སི་ཏུ་རིན་པོ་ཆེ་དང༌། རྗེ་བཙུན་ཚུལ་ཁྲིམས་དཔལ་མོ་མཆོག་བཅས་འབྲས་ལྗོངས་བར་ལྷན་རྒྱས་སུ་ཕེབས་ཐོན་གནང༌། ཀྲོང་གསར་དགེ་འདུན་པ་བརྒྱད་ཅུ་སྐོར་ལ་མཇལ་ཁ་ གནང༌། ལམ་བར་གྱི་སྐྱེ་འགྲོ་རྣམས་ཆོས་དང་ཟང་ཟིང་གིས་ཚིམ་པར་མཛད་ནས། རྒྱལ་ས་ཐིམ་ཕུག་གི་ཉེ་འགྲམ་ཁ་ས་བྲག་ཆུ་ཞེས་པར་འབྲུག་རྒྱལ་འཇིགས་མེད་རྡོ་རྗེ་མཆོག་དང་མཇལ་ཕྲད་གནང་ཞིང༌། གཞན་ཡང་པུ་ཎ་ཁའི་གྲྭ་ཚང་དང་འབྲུག་མི་མང་བཅས་ནས་བཀུར་སྟི་རྒྱ་ཆེར་ཞུས། དེ་ནས་འབྲུག་གཞུང་བརྒྱུད། རྒྱ་གར་གཞུང་ལ་བཀའ་མོལ་ཞུས་འབྲས། རྒྱ་གར་ཧེ་མ་ཅལ་ཞིང་ཆེན་ཁུལ་རྡ་རམ་ས་ལར་བཞུགས་གནས་གཏན་ཁེལ་ཞུས་པ་བཞིན། འབྲུག་བརྒྱུད་རིམ་གྱིས་ཕེབས།
ས་གནས་སྦག་ས་ཁར། འབྲས་ལྗོངས་གཞུང་གི་སྐུ་ཚབ་གདན་ས་པ་བཀྲ་ཤིས་དགྲ་འདུལ་མཆོག་དང༌། རྒྱ་གཞུང་སྐུ་ཚབ་ཨ་བྲུག་བྷ་བུ་ལྷན་རྒྱས་ཆེད་བཅར་གྱིས། ཀརྨ་པ་དགུ་པ་དབང་ཕྱུག་རྡོ་རྗེ་ནས་བཟུང་ད་ལྟའི་ཆོས་རྒྱལ་བཀྲ་ཤིས་རྣམ་རྒྱལ་བར་གོང་མ་ན་རིམ་གྱིས་མཆོད་ཡོན་དམ་གཙང་ལ་དགོངས་པས་སྟོན་འཁོར་ཡོངས་རྫོགས་འབྲས་ལྗོངས་སུ་གདན་འདྲེན་ཞུ་རྒྱུ་དང༌། དེ་ལ་རྒྱ་གར་གཞུང་གིས་ངོས་ལེན་གཙང་མ་གནང་གཏན་ལྟར། སྔོན་ནས་ཆོས་ཀྱི་འབྲེལ་པ་དང༌། མ་འོངས་མངོན་གཟིགས་ཀྱིས་ཕྱོགས་དེར་ཕེབས་རྒྱུའི་ཐུགས་གཏན་ཁེལ་ཞིང༌། ས་ཕག་ཟླ་༤ ཚེས་༢༥ ཉིན་སྒང་ཏོག་ཏུ་འབྲས་ལྗོངས་ཀར་དགོན་རྣམས་ཀྱིས་ཕེབས་བསུ་སྣེ་ལེན་དང་འབྲེལ་ཞབས་སོར་འཁོད། འབྲས་ལྗོངས་ཆོས་རྒྱལ་ཡབ་སྲས་བློན་འབངས་བཅས་པས་བཀུར་བཟོས་ཟད་མེད་ཀྱིས་བཞུགས་གནས་ཀྱང༌། སྟག་རྩེ་ཕོ་བྲང་གཙོས་ས་གནས་ཁག་མང་ཐུགས་བབས་གང་གནང་ཆོག་པའི་ཞལ་བཞེས་མཛད་མོད།
རྒྱལ་དབང་མཆོག་ནས་རང་རེ་རྣམས་འོག་མིན་ཐུགས་ཀྱི་འཁོར་ལོ་དཔལ་གྱི་སྟོད་ལུང་མཚུར་ཕུ་གཙོས་སངས་རྒྱས་ཀྱི་བསྟན་པ་ཉི་མ་ཤར་བ་ལྟ་བུ་དེ་ཉིད་ཡོངས་སུ་བོར་ནས་གཞན་ཡུལ་དུ་བཙན་བྱོལ་འབྱོར་བ་འདི། རང་མགོ་གང་ཐོན་དང༌། ཚེ་འདིའི་བདེ་སྐྱིད་དོན་གཉེར་ཙམ་དང༌། གཡུལ་འཁྲུག་གི་སྲོག་ཉེན་ཙམ་ལ་བརྟེན་བཙན་གཡོལ་མ་ཡིན་པར་བསྟན་པ་རྩ་བ་བརླག་ཤོར་བ་དེ་ཉིད་ཀྱི་མེ་རོ་སླར་གསོ་གང་ཐུབ་དགོས་པ་ལས་གུ་ཡངས་སོས་དལ་དུ་བསྡད་ཐབས་བྲལ་བས། བསྟན་པའི་མེ་རོ་སླར་གསོའི་གཞིའམ། རྩ་བ་འཛུགས་བསྐྲུན་བྱ་ཡུལ། རྟེན་འབྲེལ་དང་དགོས་པ་ཁྱད་པར་ཅན་གྱིས་དབང་གིས་སྔོན་རྒྱལ་མཆོག་དགུ་པས་ཕྱག་བཏབ་གནང་བའི་ས་གནས་རུམ་བཏེག་དགོན་དུ་རེ་ཞིག་བཞུགས་གནས་སྟབས་བདེར་གནང་ཆོག་པར་གསུངས། ཟླ་༥ ཚེས་༥ ཉིན་རུམ་བཏེག་དགོན་དུ་ཞབས་སོར་འཁོད། སྐབས་དེར་སྐྱབས་མགོན་མཆོག་དབུས་ཞབས་འབྲིང་སེར་སྐྱ་བཅས་ལ། སྡོད་གནས་དང་འཚོ་བའི་མཐུན་རྐྱེན་རྒྱ་ཆེ་བ་མེད་ཀྱང༌།
བླ་བྲང་ལ་གང་ཡོད་ལག་དོན་གནང་སྟེ་ཆོས་དང་མཐུན་པའི་སྒྲིག་བཀོད་དང་འབྲེལ་བླ་སྤྲུལ་དགེ་འདུན་གཅིག་བརྒྱ་ལྔ་བཅུ་ཙམ་གྱིས་ཉིན་རེ་བཞིན་སྔ་དྲོ་སྒྲོལ་མ་མཎྜལ་བཞི་ཆོག་དང༌། ཕྱི་དྲོ་རང་ལུགས་བསྟན་སྲུང་རྣམས་ཀྱི་གསོལ་བསྐང༌། ཉ་སྟོང་གི་གསོ་སྦྱོང༌། ཚེས་༨ དང་ཚེས་༡༠ ཉེར་ལྔ་བཅས་ལ་བདེ་ཕག་རྒྱལ་གསུམ་སྒྲུབ་མཆོད་ཁག་དང༌། བར་མཚམས་རྣམས་སུ་སྒྲུབ་དཔོན་བསྟན་འཛིན་རིན་པོ་ཆེ་མཆོག་ནས། དྭགས་པོའི་ཐར་རྒྱན་དང༌། བྱང་ཆུབ་སེམས་དཔའི་སྤྱོད་པ་ལ་འཇུག་པའི་གཞུང་གི་བཤད་ཁྲིད་སོགས་དང༌། བླ་གྲྭ་སྐུ་བགྲེས་རྣམས་ལ་ཟབ་ལམ་ནཱ་རོ་ཆོས་དྲུག་གི་མན་ངག་བཅས་བསྩལ། ལྷག་པར་༧རྒྱལ་བའི་དབང་པོ་མཆོག་ལ། འབྲུག་རྗེ་བཙུན་ཚུལ་ཁྲིམས་དཔལ་མོ་ནས་བསྐུལ་མ་ཞུས་པ་བཞིན།
སྐྱབས་འགྲོའི་ལོ་རྒྱུས་ལྗགས་བརྩམས་གནང་བ་སོགས་ཆོས་ཀྱི་བྱ་བས་དུས་འདའ་བར་མཛད། ཟླ་༦ ཚེས་༧ ཉིན་འབྲུག་བཀྲ་ཤིས་ཆོས་གླིང་ནས་རྡོར་སློབ་རིན་པོ་ཆེ་འོད་ཟེར་དབང་ཕྱུག་སྐུ་ཚེ་མ་ཟིན་པའི་གནས་ཚུལ་གསན་འཕྲལ་ཐུགས་སྨོན་དང་མཆོད་འབུལ་གནང༌། ཡང་འདི་སྐབས་ཞིག་ཏུ་སྔོན་གྱི་སྒྲུབ་བརྒྱུད་གསེར་རིའི་ཕྲེང་ཚོགས་ཞེས་པའི་ཕྲིན་བཅོལ་གསར་བརྩམས་གནང་སྟེ་རྒྱུན་གསོལ་གྱི་ནང་དུ་འཛུག་པར་མཛད། དེ་ནས་འཇམ་མགོན་རིན་པོ་ཆེའི་ཡང་སྲིད་མཆོག་དང༌། ཡབ་ཡུམ་བཅས་ཆེད་ཕེབས་བྱུང༌། གཟའ་སྐར་འབྱུང་འཕྲོད་དགེ་བའི་ཉིན་དབུ་སྐྲ་གཙུག་ཕུད་བཞེས་ཤིང་ན་བཟའ་འབུལ་གནང་དང་འབྲེལ། པཀྴི་བླ་སྒྲུབ། རྒྱལ་རྒྱམ། ཇོ་ལུགས་སྒྲོལ་དཀར་བཅས་ཀྱི་བཀའ་དབང་གནང༌། དེ་ནས་ཞབས་གྲྭ་དགེ་འདུན་པ་རྣམས་བར་ལམ་དུས་འགྱུར་རྐྱེན་གྱིས་གྲྭ་ཆས་ན་བཟའ་མེད་པར།
གསར་དུ་འཚོལ་སྒྲུབ་ཀྱིས་ཆ་ཚང་རེ་གསོལ་རས་བསྩལ། དེ་ནས་རྒྱལ་སྲས་དཔལ་ལྡན་དོན་གྲུབ་རྣམ་རྒྱལ་མཆོག་སྐུ་བཅར་ཞུས་ཏེ་བསྟན་དགོན་གསར་བཞེངས་གནང་རྒྱུ་ཐུགས་གཏན་ཁེལ། ཟླ་༡༡ ཚེས་༨ ཉིན་གཟའ་སྐར་འཕྲོད་སྦྱོར་ཤིན་ཏུ་དགེ་བའི་ཉིན་ས་བདག་ལྟོ་ཕྱེའི་ཐིག་བཏབ། ས་སློང་དང༌། བསང་མཆོད་བཅས་གནང་ཞིང༌། རྒྱལ་སྲས་མཆོག་ལ་ལེགས་སྐྱེས་སུ་རྒྱ་གར་ཤ་ལི་ལས་གྲུབ་པ་གུ་རུའི་སྐུ་བརྙན་སྤུས་ལེགས་ཞིག་ཕུལ་གནང་མཛད་ཅིང༌། དེ་ནས་ཚེས་༢༣ ཉིན་ཀ་དགོན་རབ་གླིང་དུ་གདན་ཞུས་ལྟར་ཆེད་ཕེབས་གནང་ཞིང་དགུ་གཏོར་ཚོགས་དབུར་ཕེབས། ཡུལ་དེར་བོན་ལུགས་ལྟ་བུས་དམར་མཆོད་བྱེད་པ་ལ། ད་ཚུན་སྲོག་གཅོད་མ་དགོས་པར་དམར་བསུར་དང༌། མགོན་ཁང་དུ་གསོལ་བསྐང་ཚད་མ་ཞིག་གིས་འཐུས་པར་བྱིན་རླབས་བསྩལ་བས་དེ་ནས་ཡུལ་དེར་སྲོག་བཅད་ཀྱི་མཆོད་སྦྱིན་མ་དགོས་པ་བྱུང་ཞིང་སླར་ཆོས་སྒར་དུ་ཞབས་སོར་འཁོད།
དེ་རྗེས་འབྲུག་ནས་སྐུ་ཡི་གཅེན་མོ་མཆོག་སྐུ་ཚེ་མ་ཟིན་པར་རིས་མེད་ཀྱི་བླ་སྤྲུལ་ཁག་ལ་མཆོད་བསྔོ་དང༌། སྒར་གྱི་འདུས་སྡེ་རྣམས་ཀྱིས་བདུན་ཚིག་སོ་སོར་མཆོད་འབུལ་རྒྱ་ཆེར་གནང་ཞིང༌། སླར་ཟླ་༡༢ ཚེས་༡༥ ཉིན་རྒྱ་གར་དུ་གནས་གཟིགས་ཆེད་ཕེབས་ཏེ། རྡོ་རྗེ་གདན། ཝཱ་རཱ་ཎ་སཱྀ་སོགས་ལ་ཕེབས་ཤིང༌། མཆོད་འབུལ་རྒྱ་ཆེན་དང༌། དེར་འདུས་དད་མཇལ་རྣམས་ལ་རེ་བསྐང་གནང་ ཞིང༌། སླར་གདན་སར་ཕེབས། ལྕགས་བྱི་ཟླ་༥ ཚེས་༣ ནས་དབུ་འཛུགས་ཀྱིས་མཆོག་སྤྲུལ་རྣམ་པ་བཞི་དང༌། སངས་རྒྱས་མཉན་པ།
ཁྲ་ལེགས་རིན་པོ་ཆེ། དིལ་མགོ་མཁྱེན་བརྩེ་སོགས་བླ་སྤྲུལ་བཅོ་ལྔ་ཙམ་དང༌། དགེ་འདུན་པ་བརྒྱ་ཕྲག་བརྒལ་བ། གཞན་ཡང་འབྲས་ལྗོངས་ཆོས་བྱེད་པ་སོགས་མང་པོ་ཞིག་ལ། མར་རྔོག་གི་རྒྱུད་སྡེ་རིན་པོ་ཆེ་ཕྱོགས་གཅིག་ཏུ་སྒྲིག་པ་བཀའ་བརྒྱུད་སྔགས་མཛོད་ཆེན་མོ་དབུ་འཛུགས་གནང་བ་ནས་ཉིན་ལྟར་འཆད་མེད་སྐུ་ངལ་སོགས་ལ་མི་ལྟོས་པར་གནང་བས། ཟླ་༦ ཚེས་༤ རྒྱལ་བས་ཆོས་འཁོར་སྐོར་བའི་དུས་ཆེན་ཉིན་གཏང་རག་ཚོགས་མཆོད་བཅས་ཀྱིས་མཐའ་རྒྱས་ཡོངས་སུ་གྲུབ་པ་དང༌། སླར་ཟླ་༦ ཚེས་༡༡ ཉིན་དབུ་འཛུགས་ཀྱིས་སྒྲུབ་བརྒྱུད་ཤིང་རྟ་བརྒྱད་ཀྱི་མན་ངག་སྨིན་བྱེད་དབང༌། གྲོལ་བྱེད་ཁྲིད། རྒྱབ་བརྟེན་ལུང་བཅས་བཀའ་དྲིན་ཆེན་པོས་མཐའ་དབྱུང་མཛད། དེ་སྐབས་གཞུང་ཆེན་ཁག་དང༌།
རིག་གནས་སྐོར། གསང་སྔགས་ཀྱི་རྒྱུད་སྡེ་སོགས་དཔེ་རྒྱུན་ཤིན་ཏུ་དཀོན་སྟབས་བསྟན་པའི་གཞི་མ་གསུང་རབ་ཁོ་ནར་རག་ལས་པར་དགོངས་ཏེ། དྭགས་པོའི་ཐར་རྒྱན། ཀུན་བཟང་བླ་མའི་ཞལ་ལུང༌། ནང་བརྟག་རྒྱུད་གསུམ་རྩ་འགྲེལ། སྤྱོད་འཇུག ། གསང་སྙིང་རྩ་བ། མགོན་གསོལ་སྡང་བ་རྣམ་སྲེག་ དང༌། མི་ནུབ་བསྟན་རྒྱས་སོགས་ཇི་སྙེད་ཅིག་ཤིང་གི་ཐོག་པར་བསྐྲུན་གནང་བའི་ལས་གྲྭ་གསར་འཛུགས་དང༌། བཀའ་བརྒྱུད་གསེར་ཕྲེང་གི་སྐུ་བརྙན་ཁྲུ་ཚད་ཅན་གསར་བསྐྲུན་དང་རང་ཁོངས་རྒྱལ་བ་ཡབ་སྲས་སོགས་བླ་གྲྭ་བསྡུ་འགུགས་ཀྱིས་ཕྱོགས་འདིར་བསྟན་པའི་མེ་རོ་གསོ་བའི་དབུ་འཛུགས་མཛད།
དེ་ནས་ལྕགས་གླང་ལོར་ཨོ་རྒྱན་མཆོག་གྱུར་བདེ་ཆེན་གླིང་པས་གཏེར་ལུང་ལས་གསལ་བ་བཞིན་དུས་སུ་བབས་པའི་མཐུ་དང༌། རྒྱལ་བའི་དབང་པོ་མཆོག་ཀྱང་འདུལ་བའི་ལག་ལེན་གཙང་མར་འཛིན་པའི་དགེ་འདུན་གྱི་སྡེར་གཅེས་སྤྲས་ཤིན་ཏུ་ཆེ་བའི་དབང་གིས། དགེ་འདུན་སྡེ་རྣམས་དབྱར་ཁས་ལེན་གནང་སྟེ། འདུལ་བའི་ལུང་ལས་གསུངས་པ་བཞིན་རྒྱུན་འཛུགས་མཛད། སྐབས་དེར་ཆོས་རྒྱལ་དམ་པ་བཀྲ་ཤིས་རྣམ་རྒྱལ་མཆོག་དང༌། རྒྱལ་སྲས་དཔལ་ལྡན་དོན་གྲུབ་རྣམ་རྒྱལ་གཉིས་དགོངས་པ་གཅིག་མཐུན་གྱི་དགེ་འདུན་གྱི་སྡེ་གསར་བསྐྲུན་གནང༌། ཡུལ་ས་ཁྱོན་རང་དབང་རང་བདག་ཏུ་ཁྲལ་མེད་གཙང་འབུལ་མཛད། ཆུ་སྟག་ལོར། ལ་དྭགས་དང༌། འབོམ་རྡི་ལ་ཁུལ་དམག་ཟིང་ཤིན་ཏུ་ཆེ་བ་བྱུང་བས་ཀ་རྡོར་སྒང་སོགས་ནས་ཉེན་གཡོལ་འགྲོ་མཁན་ཡང་ཅི་རིགས་བྱུང་སྐབས་མ་འོངས་མངོན་གཟིགས་ཀྱིས་སྐྱབས་རྗེ་མཆོག་ཐུགས་བག་ཕེབས་སུ་བཞུགས་པ་མ་ཟད།
དུས་འགྱུར་སྐོར་ལ་ཐུགས་དམ་ཞུ་མཁན་ལའང་ཉེན་ཁ་མེད་པའི་བཀའ་བཟང་གནང་བ་དང༌། དམག་ཟློག་གྲོ་ལོད་ཡས་ཟོར་གྱི་ཟློག་པ་བདུན་ཕྲག་གསུམ་གནང༌། ཟླ་༩ ཚེས་༢༡ ཉིན་མཉན་པ་རིན་པོ་ཆེ་དགོངས་པ་ཆོས་དབྱིངས་སུ་བསྡུས། ཟླ་༡༠ ཚེས་༡༠ ཉིན་གཅུང་པོ་དཔོན་སློབ་རིན་པོ་ཆེ་དགོངས་པ་ཆོས་དབྱིངས་སུ་བསྡུ་བའི་ཚུལ་བསྟན་པས་མཆོད་འབུལ་དང་དགོངས་རྫོགས་རྒྱ་ཆེ་གནང༌། ཟླ་༡༡ ཚེས་༢༢ ཉིན་བསྟན་དགོན་གསར་བཞེངས་ཀྱི་དབུ་འཛུགས་གནང་ཞིང༌། སེར་སྐྱ་ལས་བྱེད་མི་མང་བཅས་ནས་ཆར་ཆུ་དྲོད་ཉི་སོགས་ཀྱི་དཀའ་ངལ་ལ་མ་ལྟོས་པར་ཨར་ལས་ངལ་རྩོལ་གནང་བ་དང༌། འདི་སྐབས་ས་ཉིལ་གྱིས་མནན་པ་དང་ལས་ཁྲིའི་སྟེང་ནས་ལྷུང་བ་སོགས་སྐྱོན་མེད་པར་བདེ་འགྲོར་ཐུབ་པ་བྱུང་བ་ནི་རྗེ་ཉིད་ཀྱི་ཐུགས་རྗེ་ཁོ་ནའོ།། འདི་སྐབས་སྤྱན་གཟིགས་རྨ་བྱ་རི་ལ་ཤོར་བ། བྱ་ཁྭ་ཏའི་གཟུགས་འདྲ་བ་ཞིག་གིས་དེད་ཅིང་རྨ་བྱ་ཚང་དུ་བསྡུས་པ་དང༌། སྤྱན་གཟིགས་བྱིའུ་ནམ་མཁར་འཕུར་བ་ལ་ཕྱག་གིས་བརྡ་མཛད་པས་སླར་ལོག་པ་དང༌།
སྐུ་ཚེའི་སྟོད་ལ་གཟིམ་ཁྱི་གཡི་ཕྲུག་ཞེས་པ་ཅིག་བྱུང་བ་དེས་ཉ་སྟོང་རྣམས་སུ་ཤ་མི་ཟ། གལ་ཏེ་ཚེས་གྲངས་བརྗེད་པ་ན། དེ་རིང་ཉ་སྟོང་དུ་འཁེལ་བ་འདྲ་གཡི་ཕྲུག་གིས་ཤ་མི་ཟ་འདུག་ཞེས་བརྗོད་དགོས་པའི་ངོ་མཚར་བྱུང་ ཞིང༌། སྤྱིར་སྐུ་ཚེའི་རིང་ལ་སྤྱན་གཟིགས་བྱིའུ་ལ་ཤིན་ཏུ་མཉེས་ཤིང་དེ་རྣམས་ཤི་བའི་སྐབས་ཐུགས་དམ་དུ་ཞག་གཅིག་དང་གཉིས་གསུམ་སོགས་གནས་ཐུབ་པ་བྱུང་བ་དེ་རྣམས་རྟེན་དམན་པ་དུད་འགྲོ་ཡིན་ཀྱང༌། བྱང་ཆུབ་སེམས་དཔའ་ཆེན་པོའི་སྨོན་ལམ་དང༌། ཐུགས་བསྐྱེད་ཀྱི་སྟོབས་ཀྱིས་གདུལ་བྱར་གྱུར་པ་ལས་ཐར་པ་དང་ཐམས་ཅད་མཁྱེན་པའི་ལམ་ཡང་དག་པར་ཞུགས་པ་ནི་བདག་ཅག་རྣམས་ཀྱི་མངོན་སུམ་འདྲེན་བྱེད་ཀྱི་སྤྱོད་ཡུལ་དུ་གྱུར་བཞིན་པ་འདིའོ།། དེ་ནས་ཤིང་འབྲུག་ལོར་ཀུན་གཟིགས་ཞྭ་དམར་མཆོག་གི་སྤྲུལ་པའི་སྐུ་རིན་པོ་ཆེ་བར་ལམ་གསེར་ཁྲི་མངའ་གསོལ་མི་ཆོག་པ་གཞུང་གིས་བཀས་བཅད་ཡོད་ཀྱང༌། ༧གོང་ས་སྤྱི་ནོར་ཆེན་པོས་མངའ་གསོལ་ཁྲི་བཀོད་དགོས་པའི་བཀའ་སློབ་དང་འབྲེལ་གསེར་ཁྲིར་མངའ་གསོལ་གྱིས་མཚོན་མཚན་གནས་སླར་གསོ་ཞུ་རྒྱུར་ཐུགས་གཏན་ཁེལ་ནས། ཟླ་༣ ཚེས་༣ ཉིན་སྟོབས་དགའ་དང་ལྷན་དུ་རྡ་སར་༧གོང་ས་ཆེན་པོའི་མདུན། སྔར་ལམ་བཞིན་དབུ་སྐྲ་གཙུག་ཕུད་འབུལ་བར་ཕེབས་ཐོན་གནང༌།
དེ་ནས་སྐྱབས་མགོན་འབྲུག་ཆེན་རིན་པོ་ཆེའི་ངོས་འཛིན་བརྟག་ཡིག་ཏུ། དུས་གསུམ་རྒྱལ་བའི་ཕྲིན་ལས་དབྱར་རྔ་པ།། སྙན་གྲགས་ནམ་མཁའི་མུ་ཁྱུད་བརྒལ་བའི་མགོན།། གང་དེའི་སྤྲུལ་པའི་ཟླ་ཞལ་སྲིད་པ་འདིར།། འཆར་བའི་གནས་སོགས་མཚན་ལ་འདི་ལྟར་མཐོང༌།། འཕགས་ཡུལ་ལྗོངས་ཀྱི་བྱེ་བྲག་ཀུ་ལིའི་ཆར།། བདེ་སྟོང་མི་འགྱུར་ཙནྡྲའི་ཁམས་ཀྱི་རྒྱུན།། དབང་གསུམ་ཡེ་ཤེས་རིག་མའི་ལྟེར་རོལ་ན།། ལྷན་སྐྱེས་འབྲས་བུ་ཁམས་དྲུག་འཛུམ་དང་བཅས།། རྣམ་དག་གཙང་མའི་རིགས་སུ་ལྷུམས་བཟུང་འགྱུར།།
ཞེས་ཞབས་རིམ་བསྒྲུབ་སྒོ་བཅས་གནང༌། ཡང་བདེ་ཆེན་ཆོས་དགོན་ཡོངས་འཛིན་རིན་པོ་ཆེའི་ངོས་འཛིན་བརྟག་ཡིག་ལ། ཨེ་ཝཾ་ལྷན་སྐྱེས་གཞི་ཡི་ཆོས་ཉིད་ལས།། འགག་མེད་ནཱ་དའི་དཀྱིལ་འཁོར་འཆར་བའི་ཟླ།། ཀ་དག་དོན་གཉིས་སྤུངས་པའི་ལྗོངས་ཀྱི་ཆར།། སྣང་བ་ཐབས་ཀྱི་རྒྱལ་མཚན་བསྒྲེང་བའི་སྒྲ།། སྟོང་པ་ཤེས་རབ་ཆུ་སྐྱེས་པདྨས་མཚན།། སྲས་མཆོག་སྤྲུལ་པའི་ཟློས་གར་བསྒྱུར་བའི་འཕྲུལ།། དགུང་རྟགས་བཅུ་གཉིས་ལོ་ཡི་ཐོག་མ་འཛིན།། ཐལ་བྱུང་དགོངས་པ་དམ་པའི་རྟགས་ཅན་དུ།།
ཨ་འཐས་རང་སྣང་དབྱིངས་སུ་འཆར་བའི་འོད།། དམ་པ་གང་དེའི་སྐྱེ་སྤྲུལ་འཁྲུལ་མེད་ཡིན།། ཞབས་རིམ་བཅས་གཞན་ཡང་འཛི་སྒར་མཆོག་སྤྲུལ་རིན་པོ་ཆེའི་བརྟག་ཡིག་ འདི་ལྟར། ལྷོ་ལྗོངས་གུ་རུའི་ཞིང་གི་བྱེ་བྲག་ཏུ།། སྤ་ཞེས་གྲགས་པའི་ཕུན་ཚོགས་ལྗོངས་ཀྱི་ཆར།། ཐབས་མཆོག་བློ་གྲོས་ཤེས་རབ་མཚོ་མོ་ཞེས།། ཁྱིམ་བདག་འབྱོར་འབྲིང་ཁྱིའུ་གླང་ལོ་པ།། ཨ་འཐས་འཁྲུལ་པའི་སྣང་བ་དེར་འཆར་བས།། སྣ་སེལ་ཡིག་བརྒྱ་སོགས་ཞབས་རིམ་བཅས་བསྩལ། ཡང་སངས་རྒྱས་མཉན་པའི་ཡང་སྲིད་བརྟག་ཡིག་ཏུ།
བསྟན་པའི་དཔལ་གཅིག་གྲུབ་ཆེན་བིརྦ་པ།། འགྲོ་ཕྱིར་བསམ་བཞིན་རྣམ་འཕྲུལ་མདན་མ་གྲུབ།། མཆོག་གི་ཕྲིན་ལས་གཅིག་བསྡུས་སྤྲུལ་པའི་གར།། འདི་ནས་ཤར་ཕྱོགས་ལྷོ་ལྗོངས་ཆོས་ཀྱི་ཞིང༌།། སྤ་གྲོ་མ་ཧཱ་གུ་རུ་གྲུབ་པའི་གནས།། ཁྱིམ་བདག་འབྱོར་དམན་རིགས་རུས་གཙང་ལྡན་པ།། ཕ་མིང་ཉི་མའི་གཉེན་དང་མཚུངས་པའི་མིང༌།། མ་མིང་ཆོས་ཀྱི་མིང་ཅན་ཟུང་འགྲོས་ཀྱིས།། ཁྱིའུ་འབྲུག་ལོ་ཚད་མ་མཆོག་སྤྲུལ་ཉིད།། ཕྲིན་ལས་སྤྲུལ་པ་སྒྲུབ་བསྟན་གསལ་བའི་དཔལ།།
དོན་བརྒྱུད་ནོར་བུའི་ཕྲེང་བའི་བརྒྱུད་འཛིན་ཅིང༌།། མཁའ་ཁྱབ་གདུལ་ཞིང་སྨིན་ཅིང་གྲོལ་བར་སྨོན།། ཞབས་རིམ་བཅས་བསྩལ་ཞིང་བརྟག་ཡིག་ཏུ་ཇི་ལྟར་གསལ་བ་བཞིན་མཆོག་སྤྲུལ་ངེས་རྙེད་བྱུང་བ་ཤ་སྟག་གོ ། ཟླ་༤ ཚེས་༡༣ ཉིན་ཀུན་གཟིགས་ཞྭ་དམར་མཆོག་གི་སྤྲུལ་སྐུ་གསེར་ཁྲིར་མངའ་གསོལ་གནང༌། དེ་ནས་བསྟན་དགོན་གསར་བཞེངས་ཀྱི་ཕྱག་ལས་ཕལ་མོ་ཆེ་མཇུག་འཁྱོངས་ཀྱིས་མེ་སྦྲུལ་ལོ་མཇུག་ཏུ་གཙུག་ལག་ཁང་དང༌། དགེ་འདུན་གྱི་ཀུན་དགའ་ར་བ་ཁོར་ཡུག་བཅས་ལེགས་པར་གྲུབ་སྟེ། བོད་ནས་སྐུ་ངལ་ཁྱད་བསད་ཀྱིས་གདན་ཞུ་གནང་བའི་སྐུ་གསུང་ཐུགས་རྟེན་བྱིན་རླབས་ཀྱི་གཟི་འོད་འབར་བ་རྣམས་གཙུག་ལག་ཁང་དུ་བཞུགས་སུ་གསོལ་ཞིང༌། ལྷ་མི་འགྲོ་བ་མཐའ་དག་གི་བསོད་ནམས་ཀྱི་ཞིང་མཆོག་བླ་ན་མེད་པར་གྲུབ་པར་མཛད། དེ་ནས་ཟླ་༡ ཚེས་༡ དགུང་གསར་རྟེན་འབྲེལ་དང་འབྲེལ། རྒྱལ་བ་ཡབ་སྲས་རྣམས་ཀྱིས་དབུས་དགེ་འདུན་འཁོར་བཅས་གདན་ས་གསར་པར་ཞབས་སོར་བཀོད།
དེ་ནས་བཟུང་དགེ་འདུན་པ་རྣམས་འདུལ་བའི་ལུང་ལྟར་བཅའ་བ་ཆོས་ཀྱི་ཁྲིམས་བསྡམས་ཟླ་ངོ་རེ་བཞིན་སྒྲུབ་མཆོད་དུས་མཆོད་སོགས་གང་འོས་བསྒྲིགས་གནང་བ། ཟླ་བ་དང་པོ་ཚེས་སྒྲུབ་ཐབས་ཤེས་ཁ་སྦྱོར་ཉིན་བདུན། ཟླ་བ་གཉིས་པ་སྒྲོལ་མ་མཎྜལ་བཞི་ཆོག་དང༌། ཚེ་རིང་མ་བཅས་བདུན་སྒྲུབ། ཟླ་བ་གསུམ་པ་ལ། རྡོ་རྗེ་ཕག་མོའི་སྒྲུབ་མཆོད་ཉིན་བདུན། ཟླ་བ་བཞི་པ་སྔར་སྲོལ་བཞིན་ཚེས་བཅུ་ལེའུ་བརྒྱད་པ་དང༌། མཆོག་གླིང་གཏེར་འབྱིན་ཕུར་པའི་སྒྲུབ་ཆེན་རེས་མོས་ཀྱིས་སྤྲོས་བཅས་གར་འཆམ་སོགས་ལྟད་མོའི་རྣམ་འགྱུར་ཙམ་མ་ཡིན་པ་སྦྱོར་དངོས་རྗེས་གཙང་གིས་ཕྱག་བཞེས་ཇི་བཞིན་གནང༌། ཟླ་བ་ལྔ་པ་འཁོར་ལོ་བདེ་མཆོག་བདུན་སྒྲུབ། ཟླ་བ་དྲུག་པ་ཞི་བྱེད་གཅོད་ཀྱི་ཚོགས་འཁོར་དང༌།
དབྱར་ཁས་བཞེས་སྐབས། གཞུང་རིག་རྒྱུད་སྡེ་སོགས་ཀྱི་འཆད་ཉན་སོགས་ཆོས་ཀྱི་བགྲོ་གླེང་གིས་དུས་འདའ་བ་ཡིས་མཚན་ཐོས་དག་སྐབས་རྒྱལ་བ་ཡབ་སྲས་རྣམས་ཀྱིས་དབུས་པས་དགེ་འདུན་རྣམས་རང་རང་གི་ཤེས་ཚད་དང༌། སྦྱངས་རྟགས་ཀྱིས་ཚོགས་བཤད་འབེལ་གཏམ་གྱིས་དུས་བཀང་ངོ༌།། ཟླ་བ་བརྒྱད་པར་བཀའ་བརྒྱུད་མགུར་མཚོ་དང༌། ཆོས་སྤྱོད་རབ་གསལ། ཟླ་བ་དགུ་པར་སྤྱན་རས་གཟིགས་རྒྱལ་བ་རྒྱ་མཚོ་དང༌། ཀར་གླིང་ཞི་ཁྲོ་བཅས། ཟླ་བ་བཅུ་པར་ཀུན་རིག་རྣམ་གྲོལ་སྒོ་ཆེན། ཟླ་བ་བཅུ་གཅིག་པ་མགོན་པོ་ཕྱག་བཞི་པའི་གཏོར་ཟློག་ཉིན་བདུན། ཟླ་བ་བཅུ་གཉིས་པ་མགོན་པོ་བེར་ཅན་གྱི་དུས་གཏོར་བདུན་སྒྲུབ་ལ་སྤྲོས་བཅས་གར་འཆམས་བཅས་ཟླ་ངོ་རེ་བཞིན་ཡར་མར་གྱི་གསོ་སྦྱོང༌།
ཚེས་བཅུ་ཉེར་ལྔ། ལོ་དུས་སྒྲུབ་མཆོད་ཆད་མེད། མགོན་ཁང་ཆེན་མོར་དགེ་སློང་བཞི་སྡེ། གྲོ་ལོད་དང་ཚེ་རིང་མའི་མགོན་ཁང་གསར་འཛུགས་དང་འབྲེལ་བསྟན་འགྲོ་སྤྱིའི་བདེ་ཐབས་དང༌། ལྷག་པར་བོད་ལྗོངས་བསྟན་པ་ཆབ་སྲིད་བཅས་ལ་སྨན་ཕྱིར་བསྐང་རྒྱུན་ཆད་མེད་རྒྱུན་བསྲིང་བཙུགས་གནང་མཛད་དོ། ། དུས་རྒྱུན་རྒྱལ་བ་ཡབ་སྲས་བླ་སྤྲུལ་ན་གཞོན་རྣམས་ཀྱིས་རིག་གནས་མདོ་སྔགས་ཀྱི་གཞུང་ཆེན་རྣམས་ལ་གསན་བསམ་རྒྱུན་མཐུད། བཤད་རྒྱུགས་དང་བརྒལ་བརྟག་རྩོད་གླེང༌། དགེ་འདུན་པ་ཆེ་ཆུང་ཀུན་ནས་འབྲི་ཀློག ། རྒྱུད་སྡེའི་ཆོ་ག་བཅུ་གཉིས་བློར་འཛིན། ཐིག་རྡུལ་ཚོན་གཏོར་བཟོ་དཀར་རྒྱན།
གདངས་དབྱངས་འབུད་དཀྲོལ་སོགས་བསྟན་པའི་སྙིང་པོ་ལུང་རྟོགས་གཉིས་ཀྱི་གཞི་རྐང་ཚུགས་པའི་བདག་རྐྱེན་མཛད་པ་དང༌། གཞན་ཡང་སྐུ་རྟེན། སྟོན་མཆོག་དོན་ཀུན་གྲུབ་པའི་སྣང་བརྙན་སྟོང་སྐུ་ཁྲུ་སོར་བཅུ་གཉིས་པ་གཟུངས་ཞུགས་ཚད་ལྡན། རབ་གནས་ཀྱི་ཡེ་ཤེས་སེམས་དཔའ་དངོས་སུ་བསྟིམས་པའི་མཆོད་སྡོང་ཆེན་པོ་ལ་རིན་ཆེན་དང་པོའི་ན་བཟའ་ཕུལ་ཅིང༌། རྒྱལ་བ་ཡབ་སྲས་རྣམས་ཀྱིས་ཕྱག་བསྟར་མཛད་པའི་སྐུ་སོ་སོ་ལས་རིང་བསྲེལ་བྱོན་པ་དེར་འདུས་ཀུན་གྱིས་མཐོང་བས་ཤིན་ཏུ་བྱིན་ཅན་ནོ།། གསུང་རྟེན་རྒྱལ་བའི་བཀའ་འགྱུར་རིན་པོ་ཆེ་སྡེ་དགེ་མཚལ་པར། བསྟན་འགྱུར་སྣར་ཐང་པར་མ་སྤུས་ལྡན་དེ་འགྲེལ། རིན་ཆེན་གཏེར་མཛོད་སོགས་གྲུབ་མཐའ་རིས་མེད་ཀྱི་གསུང་རབ་དཔེ་མཛོད། པར་བརྐོ་བ་རྣམས་ལ་རྒྱུན་རྐོ་འཇུག་པས་གསུང་རབ་ཉམས་གསོ་སྤར་ཁང་བསྐྲུན་པ་དང༌། དེ་བཞིན་བཀའ་བརྒྱུད་གསེར་ཕྲེང་དང༌།
ཡི་ དམ། ཆོས་སྐྱོང་སོགས་རྩ་གསུམ་རྒྱུད་སྡེ་རྒྱ་མཚོའི་ཞལ་ཐང༌། བཟང་གོས་སྣ་ཚོགས་ལས་གྲུབ་པའི་སྤྱན་གཟིགས། འཆམས་གོས་སོགས་ཀྱི་ཡོ་བྱད་གསར་རྙིང་ཅི་རིགས། ཞི་དྲག་གི་ཞལ་འབག ། ཕོད་ཀ ། ཞྭ་ནག ། ཕྱག་མཚན་བཅས་རང་འགྲིག ། གསེར་དངུལ་གྱི་མཆོད་ཆས་སྤུས་ལེགས་གསར་རྙིང་བཅས་མདོར་ན་རྟེན་དང་བརྟེན་པ་ཕྱི་ནང་གཉིས་མཚུངས་དཔེར་འོས་པ་གསར་དུ་བསྐྲུན་པ་བཅས་མཐོང་ཆོས་སུ་གྲུབ་པ་ལྟར་རོ།། བདུན་པ་རྒྱ་གར་བལ་ཡུལ།
འབྲས་ལྗོངས། འབྲུག་ཡུལ་བཅས་ལ་མཆོད་ཡོན་འབྲེལ་བའི་སྒོ་ནས་བཤད་སྒྲུབ་འཛིན་པའི་གདན་ས་གསར་བསྐྲུན་གནང་བའི་སྐབས་ནི། མེ་ལུག་ལོར། ལ་དྭགས་མི་མང་སྤྱི་མགྲིན་ནས་གདན་ཞུ་ཕུལ་བ་བཞིན་ཟླ་༥ ཚེས་༡༢ ཉིན་གདན་ས་རུམ་བཏེག་ནས་ཆིབས་བསྒྱུར་གྱིས། དྷི་ལི་དང་ཅན་རྡི་སྒར་བརྒྱུད་ཚེས་༡༧ ཉིན་ལ་དྭགས་རྒྱལ་ས་སླེ་ལ་ཕེབས། རྒྱལ་སྲས་བ་ཀུ་ལ་རིན་པོ་ཆེ་དང༌། ལ་དྭགས་རྟོགས་ལྡན་རིན་པོ་ཆེ་སོགས་མཇལ་ཕྲད་གནང་ཞིང༌། སླེར་འཁོད་པའི་མི་དམངས་ཡོངས་ལ་དབུ་ཞྭ་རིན་པོ་ཆེ་མཇལ་སྒྲོན་དང་དབང་ཆོས་ཀྱིས་ཚིམ་པར་མཛད། དེ་ནས་ཧི་མི་སྟག་ཚང་དགོན། གཡུང་དྲུང་དགོན།
ཁྲེགས་རྩེ་དགོན་སོགས་ལ་རིམ་ཕེབས་ཀྱིས་ལ་དྭགས་ཡུལ་མི་སྤྱི་དང༌། བཙན་བྱོལ་བོད་མི་བཅས་པར་རང་རང་འདོད་ཆོས་ཀྱིས་འབྲེལ་ཚད་དོན་ལྡན་དུ་མཛད། རིམ་པར་ལ་དྭགས་བྱང་བརྒྱུད་དུ་སྒྲུབ་དཔོན་བདེ་ཆེན་ཚེ་དབང་རིན་པོ་ཆེ་མཇལ་བཅར་ཞུས་པར། བཀའ་བརྒྱུད་ཀྱི་གདན་ས་གསར་བཞེངས་གནང་དགོས་པའི་བཀའ་མངགས་གནང་བ་ལ་བརྟེན། ཕྱིས་སུ་དགོན་པ་གཉིས་དང༌། བཙུན་དགོན་གཅིག་བཅས་གསར་བཞེངས་གནང་ཞིང༌། དེ་ཡང་ཕྱི་ནང་གཉིས་འཛོམས་བསྟན་པར་སྨིན་ངེས་བྱུང༌། དེ་བཞིན་བླ་མ་འཆི་མེད་རྡོ་རྗེ་ལའང༌། ལ་དྭགས་སླེར་དགོན་པ་བཞེངས་དགོས་ཚུལ་བཀའ་འབྲེལ་ལྟར། དགོན་པ་རྟེན་དང་བརྟེན་པར་བཅས་པ་ཕྱག་བཏབ་པར་མཛད་དོ།།
དེ་ནས་ཚེས་༢༡ ལ་ལ་དྭགས་ནས་ཆིབས་བཏེག ། ཅན་རྡི་སྒར་བརྒྱུད། རྡ་རམ་ས་ལར་༧གོང་ས་ཆེན་པོ་མཆོག་དབུས། སྐྱབས་རྗེ་ཡོངས་འཛིན་རྣམ་གཉིས་བཅས་མཇལ་ཕྲད་གནང༌། དེ་ནས་སྦིར་གཞིས། ཀེ་ལ་ཤ་སོགས་ལ་ཕེབས། ཟླ་༧ ཚེས་༡ ཉིན་ཁམས་སྤྲུལ་བཞུགས་གཞིས་སུ་སྤྲུལ་སྐུ་གཉིས་དང༌། གྲྭ་པ་བཅུ་གསུམ་ལ་དགེ་ཚུལ་སྡོམ་པ་བསྩལ། དེ་ནས་ལྡི་ལི་ལ་བསྟན་དོན་གལ་ཆེ་འགའི་ཆེད་ཕེབས་དོན་གྲུབ་ནས་ཀ་ཏར་བརྒྱུད། རྡོར་གླིང་སུ་ན་མདར་བླ་མ་ཀ་ལུའི་སྒྲུབ་སྡེ་དང༌།
བྱ་བྲལ་སངས་རྒྱས་རྡོ་རྗེའི་ཀློང་ཆེན་སྙིང་ཐིག་གི་སྒྲུབ་སྡེ་བཅས་ལ་ཞབས་བཀོད། སྒྲུབ་སྡེ་ཡར་རྒྱས་དང༌། དེར་གནས་པའི་སྒྲུབ་པ་རྣམས་ཉམས་རྟོགས་གོང་འཕེལ་འབྱུང་བའི་ཐུགས་སྨོན་བྱིན་འབེབས་རབ་གནས་བཅས་གནང༌། དེ་ནས་སུ་ན་མདར། སྐྱབས་མགོན་འབྲུག་ཆེན་རིན་པོ་ཆེ་མཆོག་དང༌། ཁྲ་ལེགས་སྐྱབས་མགོན་རྣམ་གཉིས་དབུས་པས་དགེ་འདུན་བཅུ་ཕྲག་ལྷག་པར་དགེ་ཚུལ་གྱི་སྡོམ་པ་བསྩལ་ཞིང༌། ཚེས་༢༤ ཉིན་རང་གདན་དུ་༧ཞབས་སོར་འཁོད། སླར་འབྲུག་མངའ་བདག་ཆེན་པོ་དང་གཞུང་ནས་གདན་ཞུས་ལྟར། ཟླ་༨ ཚེས་༡༠ ཉིན་ལྷོ་ལྗོངས་སུ་ཆིབས་བསྒྱུར་གནང༌། རྒྱལ་ས་བཀྲ་ཤིས་ཆོས་གླིང༌།
སྤ་གྲོ་སྟག་ཚང་བསམ་འགྲུབ་ཀེའུ་ཚང་དུ་ཚེ་སྒྲུབ་བདུན་ཕྲག་གཅིག་སྐུ་མཚམས་དམ་པར་བཞུགས། དེ་ནས་སྐྱིད་ཆུར་གནས་གཟིགས་དང་འབྲེལ། ལྷ་ཁང་གསར་རྙིང་རྣམས་སུ་རབ་གནས་མཛད། འབྲུག་མངའ་བདག་ཆེན་པོ་མཆོག་ནས་རྒྱལ་བསྟན་ཉམས་ཆག་གིས་རྐྱེན་པས་སྐྱེ་འགྲོའི་བདེ་ཐབས་ཁོ་ནར་དམིགས་བསྟན་པའི་མེ་རོ་སླར་གསོའི་དགོངས་གཞི་རླབས་ཆེན་ལ་བརྟེན། འབྲུག་རྒྱལ་འཇིགས་མེད་རྡོ་རྗེ་དང༌། མ་ཡུམ་ཕུན་ཚོགས་ཆོས་སྒྲོན་ཡུམ་སྲས་རྣམ་གཉིས་ནས་བུམ་ཐང་བཀྲ་ཤིས་ཆོས་གླིང་རྫོང་གཞིས་གཉིས་ཀ་གཙང་འབུལ་གནང༌། རིམ་པར་གཙུག་ལག་ཁང་གསར་བཞེངས་ཀྱི་འགྲོ་སོང་གནང་འཆར་བཅས། སླར་གདན་སར་ཞབས་སོར་འཁོད། དེ་སྐབས་ཁམས་སྤྲུལ་རིན་པོ་ཆེ་མཆོག་ཕེབས་བཅར་ཞུས་ཤིང༌། བདེ་ཆོས་ཆོས་མགོན་ཡང་སྲིད་ངོས་འཛིན་ཞུ་གནང་ལ།
ཐོལ་བྱུང་གིས་འདི་ལྟར། གླང་ཆེན་ནོར་བུའི་དལ་འབབ་མྱུར་འགྲོའི་ཆར།། ཐབས་མཆོག་མགོན་པོ་ཤེས་རབ་པདྨས་མཚན།། ཁྱིའུ་ལུག་ལོ་རྟགས་མཚན་ལྡན་པ་ཞིག། ཅེས་སོགས་བརྟག་ཡིག་བསྩལ། ལོ་མཇུག་དུས་གཏོར་སྐབས། འབྲུག་ནས་རྒྱལ་ཡུམ་ཕུན་ཚོགས་ཆོས་སྒྲོན་དང༌། མ་ཡུམ་པདྨ་བདེ་ཆེན་གཉིས་ཆེད་ཕེབས་གནང་བར་དབང་ཆོས་ཅི་འདོད་ལྟར་བསྩལ། ས་སྤྲེལ་ཟླ་༢ ཚེས་༡ ཉིན་རྗེ་དབོན་དཔོན་སློབ་རིན་པོ་ཆེ་སྐུ་ཕྲེང་བདུན་པ་གསེར་ཁྲིར་མངའ་གསོལ་གནང༌། འདིའི་ཡང་སྲིད་ངོས་འཛིན།
ཡུམ་ལེགས་བཤད་སྒྲོལ་མའི་མངལ་དུ་བྱིས་པ་ཡོད་མེད་སྐབས་ནས། ལེགས་བཤད་ཀྱི་ཁོག་ཏུ་དཔོན་སློབ་རིན་པོ་ཆེའི་ཡང་སྲིད་ཡོད་ཅེས་མཛོད་པ་དམ་ཆོས་ཡོངས་འདུ་དང༌། གསོལ་ཞབས་རྣམས་ཀྱི་གོ་བར་བཀའ་གནང་བ་ལྟར་འཁྲུངས་པས། ད་དུང་ཐེ་ཚོམ་གྱི་དྲ་བ་གཅོད་ཕྱིར་༧གོང་ས་ཆེན་པོ་མཆོག་ལའང་བརྟག་ཞུས་འཁྲུལ་མེད་ཡིན་པར་ཕེབས་པ་དང༌། གཞན་ཡང་ཡ་པ་བསོད་ནམས་རྒྱ་མཚོ་དང༌། སྐུ་ཟླ་སྲས་མོ་འཇིམ་ལགས་རྣམ་གཉིས་མཇལ་བཅར་བྱུང་སྐབས། འདིའི་མངལ་དུ་ཟུར་མང་གར་དབང་གི་ཡང་སྲིད་འདུག་གསུངས་པ་དང༌། སྔོན་བོད་ནས་སྒ་ཁྲ་འགུ་དགོན་གྱི་ཁྲ་ལེགས་ཉི་མ་འགྱུར་མེད་ཀྱི་སྐྱེ་སྲིད་ཀྱི་བརྟག་ཡིག་ཏུའང༌། བརྟག་ཡིག་གནང་ཚེས་ཤིང་རྟ་ཟླ་༥ ཚེས་༡༩ འཁོད་ཅིང༌། གསར་ལོ་ཟླ་༡ ཚེས་༡༠ བར་གསང་རྒྱ་གྱིས།
དེ་ནས་རྟག་ཡིག་ཁ་ཕྱེ་ནས་འཚོལ་དགོས་གསུངས་པ་བཞིན། དུས་ཐོག་ལ་ཁ་དབྱེ་ཞིང་མཇལ་ཏེ་བརྟག་པའི་དགོངས་བབས་འདི་ལྟར། ཁྲ་ལེགས་ཉི་མ་འགྱུར་མེད་ཀྱི་སྐྱེ་སྲིད། དགོན་ནས་ནུབ་ཕྱོགས་ཅང་ཤེས་ས་ཚུགས་གསུམ་ཚུན། ཁྱིམ་བདག་འབྱོར་པ་འབྲིང་སྨད། ཕ་མིང་བློ་གྲོས། མ་མིང་པདྨ། གཉིས་ཀྱི་ཁྱིའུ་ལུག་ལོ་པ་རྟགས་མཚན་ཅན་ཞིག་ཡོད་ངོ་ཤར། ཞབས་རིམ་བཅས་ཕེབས་པ་བཞིན་བཙལ་བས། ཡབ་ཡུམ།
དགུང་རྟགས། འཁྲུངས་དུས་རྟགས་མཚན་ཅན་མེ་ལུག་ཟླ་༡ ཚེས་༨ ལ་སྐུ་བལྟམས་པ་ནོར་བུ་རང་ལག་ཏུ་བཞག་པ་བཞིན་ཐེ་ཚོམ་བྲལ་བ་ངེས་རྙེད་བྱུང་བས་མཚོན་མངོན་མཁྱེན་ཆགས་ཐོགས་དང་བྲལ་བའི་སངས་རྒྱས་དངོས་ཀྱི་འདུ་ཤེས་མི་རྙེད་ཀ་མེད་དུ་གྱུར་པ་ལགས་སོ།། གཞན་ཡང་གྲུབ་མཐའ་རིས་མེད་ཀྱི་སྐྱེས་ཆེན་ངོས་འཛིན་བསྐྱང་བའི་ལོ་རྒྱུས་མང་དུ་མཆིས་ཀྱང༌། བརྟག་ཡིག་གི་ས་བོན་ཡིག་ཆ་བོད་དུ་ལུས་པས། འདིར་རྒྱས་འགོད་མ་ཐུབ་པས་བཟོད་པར་གསོལ། ཟླ་༦ ཚེས་༢༢ ནས་མཆོག་སྤྲུལ་རྣམས་དང༌། དགེ་འདུན་པ་སྤྱིར་ཕྱག་ཆེན་རྒྱ་གཞུང་གི་ལྗགས་ལུང་གནང༌། སླར་ཡང་འབྲུག་རྒྱལ་བློན་རྣམས་ཀྱིས་གདན་ཞུས་ལྟར་ལྷོ་ལྗོངས་སུ་ཆིབས་བསྒྱུར་ནས། ཐིམ་ཕུ་དང་སྤ་གྲོ་ལ་ཆེད་ཕེབས། མཐའ་འདུལ་སྐྱིད་ཆུ་ལྷ་ཁང་དུ་སྒྲོལ་དཀར་ལྗགས་བསྙེན་དང་འབྲེལ་བའི་བཅད་རྒྱར་བཞུགས།
བཀྲ་ཤིས་ཆོས་གླིང་གི་གདན་ས་གསར་བཞེངས་ཀྱི་ཤིང་ཆ་སོགས་གོ་སྒྲིག་གནང༌། སྤ་གྲོ་དང༌། ཐིམ་ཕུ་བཅས་ཀྱི་དགེ་འདུན་པར་མང་འགྱེད་སོགས་ཞབས་ཏོག་བསྙེན་བཀུར་ཕུན་སུམ་ཚོགས་པ་གནང་རྗེས། རང་གདན་དུ་ཞབས་སོར་བཀོད། དེ་ནས་ཀ་ཏར། ལྡི་ལི་བཅས་ལ་འཁྱུག་སྐོར་ཕེབས་ཤིང་དད་ལྡན་དངོས་མཇལ་རྣམས་ཆོས་དབང་གིས་སྨིན་པར་མཛད། ས་བྱ་ལོར་ཟླ་༤ ཚེས་༡༩ ནས་བརྩམས། བུམ་ཐང་བཀྲ་ཤིས་ཆོས་གླིང་རྟེན་དགོན་དབུ་འཛུགས་ཀྱིས་དབྱར་གནས་ཐེང་དང་པོ་གསར་འཛུགས་ཆེད། རི་བར་བག་ཡོད་རིན་པོ་ཆེ་སོགས་བླ་གྲྭ་སུམ་ཅུ་སྐོར་དང༌། རྟེན་བཞེངས་དབུ་འཛུགས་ཀྱི་དབུ་འདོམས་ཆེད་མཛོད་པ་དམ་ཆོས་ཡོངས་འདུ་མཆོག་དབུས།
གཉེར་དྲུང་ལས་ཚན་བཅས་བསྟན་པ་དར་རྒྱས་ཡོང་བའི་ཐུགས་སྨོན་ཟབ་རྒྱས་བཅས་ཆེད་མངགས་མཛད། དེའི་ཟླ་བ་གསུམ་གྱི་རྗེས་སྐྱབས་མཆོག་ཡབ་སྲས་རྣམས་ཀྱང་ཐིམ་ཕུར་ཆོས་རྒྱལ་མཇལ་ཕྲད་དུ་འཁྱུག་སྐོར་ཕེབས་ནས་བུམ་ཐང་དུ་རྟེན་བཞེངས་སར་ཕེབས། སྐུ་ཚ་སྟོབས་དགའ་ལགས་དང་རྒྱལ་སྲས་ཨ་ཞེ་ཆོས་སྐྱིད་ཟུང་གིས་གདན་ཞུ་ལྟར། དབང་འདུད་ཆོས་གླིང་དུ་ཕེབས་ཤིང༌། ལྷོ་བྲག་ནམ་མཁའི་སྙིང་པོའི་མཆོག་སྤྲུལ་ངོས་འཛིན་དང༌། སྐུ་རྗེས་ལྷ་ཁང་དུ་མཆོད་སྤྲིན་ཟབ་འབུལ་གནང་སྟེ། བཀྲ་ཤིས་ཆོས་གླིང་དུ་སླར་ཕེབས་ཤིང༌། གཙུག་ལག་གསར་བཞེངས་གནང་ཡུལ་ས་འདུལ་ཆེད། རྡུལ་ཚོན་དང་འབྲེལ་བའི་བདེ་མཆོག་བདུན་སྒྲུབ་གནང༌། དེ་ནས་ལྷ་མོ་དཔལ་གྱི་གཡང་སྒྲུབ་བཅས་མཛད་རྗེས་སླར་རུམ་བཏེག་ཏུ་ཞབས་སོར་བཀོད།
དེ་ནས་བལ་ཡུལ་ནས་བཀའ་བརྒྱུད་དགོན་སྤྱིས་གདན་ཞུས་ལྟར་ཕེབས་ཤིང༌། མཆོད་རྟེན་རིན་པོ་ཆེ་དང༌། ཟླ་བཟང་མཆོག་སྤྲུལ་རིན་པོ་ཆེས་གསར་བཞེངས་གནང་བའི་གཙུག་ལག་ཁང་ལ་རབ་གནས་དང༌། གཞན་ཡང་འཕགས་ཤིང་དགོན་སྐྱབས་མཆོག་ལ་ཕུལ་ནས་དར་རྒྱས་ཡོང་བ་བསྐུལ་ལྟར་ས་བཅུ་རིན་པོ་ཆེ་དེར་བཞུགས་ནས་གཟིགས་རྟོགས་གནང་དགོས་པའི་བཀའ་ཁྱབ་གནང༌། གཞན་ཡང་ཀིར་རྟི་དགོན་པ་གསར་བཞེངས་གནང་སྒོའི་སྐོར་སོགས་བཀའ་མངགས། སྤོག་ར་ནས་བླ་མ་སྒྲུབ་སེང་དང༌། བོད་མིའི་སྡོད་སྒར་ནས་གདན་ཞུས་ལྟར་རིབ་ཙམ་ཕེབས་ཤིང་བཀའ་དབང༌། དབུ་སྒྲོན་སོགས་ཀྱིས་འདོད་སྐོང་མཛད། བླ་མ་སྒྲུབ་སེང་ལ་རྟེན་དགོན་འཛིན་སྐྱོང་གོང་འཕེལ་སྐོར་ལ་བཀའ་སློབ་བཅས། ཕྱིར་ཕེབས་བལ་ཡུལ་བརྒྱུད་རང་གདན་རུམ་བཏེག་ཏུ་ཕེབས།
དིལ་མགོ་མཁྱེན་བརྩེ་རིན་པོ་ཆེ་ནས་སྐུལ་ངོར། ལྕགས་ཁྱི་ཟླ་༡ ཚེས་༡༣ ལ་ཞེ་ཆེན་རབ་འབྱམས་ཀྱི་ཡང་སྲིད་ངོས་འཛིན་དང༌། ཆོས་ཀྱི་ཁྲི་ལ་མངའ་གསོལ་ཀྱང་མཛད། འདི་སྐབས་འབྲས་ལྗོངས་གྲོང་གསེབ་ཕལ་ཆེ་བར་སྲོག་གཅོད་ཀྱི་མཆོད་སྦྱིན་བྱེད་སྲོལ་སྤངས་ཤིང༌། ཕྱིན་ཆད་དེ་ལྟར་མི་བགྱིད་པའི་དམ་བཅའ་ཁས་ལེན་བཅུག ། དེའི་ཚབ་ཏུ་སྐྱབས་རྗེ་མཆོག་ནས་ཡུལ་ལྷའམ། མི་མ་ཡིན་དེ་རྣམས་ལ་དམར་གསུར་བསྔོ་བའི་ཡིག་ཆ་དང་འབྲེལ་བྱིན་རླབས་མཛད་པས་ཕྱིས་དེ་བཞིན་སྲོག་གཅོད་མི་དགོས་པ་བྱུང༌། ལྕགས་ཕག་ཟླ་༤ ཚེས་༡༥ ཉིན་ཀུན་གཟིགས་ཞྭ་དམར་རིན་པོ་ཆེར་བསྙེན་རྫོགས་ཀྱི་སྡོམ་པ་བསྩལ། ལྕགས་ཕག་ལོ་ཟླ་༥ ཚེས་༡༩ ལ་མཆོག་སྤྲུལ་རྣམ་པས་དབུས་བླ་གྲྭ་ཡོངས་རྫོགས། ཨཿཡང་སྤྲུལ་སྐུ་སོགས་བྱེས་འབྱོར་བླ་གྲྭ་མང་འཛོམ་བཅས་ལ།
རྒྱ་ཆེན་བཀའ་མཛོད་ཀྱི་དབང་ལུང་ཆ་ཚང་དང༌། རྗེ་དགུ་པས་ཕྱོགས་བསྒྲིགས་གནང་བ་གཅིག་ཤེས་ཀུན་གྲོལ་གྱི་དབང་ལུང་བཅས་བཀའ་དྲིན་བསྩལ། འདི་སྐབས་མའི་སོར་བོད་མིའི་གཞིས་སྒར་དུ་བཀའ་བརྒྱུད་དགོན་གསར་བཞེངས་གནང་དགོས་པའི་བཀའ་མངགས་ཨཿཡང་རིན་པོ་ཆེར་བསྩལ། ཀེ་ན་ཌ་ནས་དད་མཇལ་མི་གཅིག་བརྒྱ་སྐོར་འབྱོར་བར་དབང་ཆོས་བཀའ་དྲིན་བསྐྱངས་ཤིང༌། དགེ་སློང་ཨ་བནྡྷ་བོ་དྷི་ཞེས་པར་ཐེག་ཆེན་སོ་ཐར་གྱི་སྡོམ་པ་བསྩལ་ཞིང༌། སྔོན་སྨོན་སྟོབས་ཀྱིས་བསྟན་དོན་ལ་ཤིན་ཏུ་ཕན་པ་ བྱུང༌། དྲུང་རམ་རྒྱལ་སྤྲུལ་རིན་པོ་ཆེ་ངོས་འཛིན་སྔོན་བལ་ཡུལ་ནས་གནང་བ་ལྟར་ཁྲིར་སྟོན་གནང༌། ཕི་ལི་སྤིན་གླིང་ཕྲན་ནས་སྔོན་དགེ་བའི་བཤེས་གཉེན་ཆེན་པོ་འབོ་གངས་དཀར་རིན་པོ་ཆེའི་སློབ་རྒྱུན་ཡིན་པ་ཆོས་ཚོགས་ཀྱི་དབུ་འཛིན་ཞིག་ཕེབས་བཅར་ངོར། བདེ་མཆོག་དང༌། དགྱེས་རྡོར་མ་ཧ་མ་ཡ་སོགས་དབང་ལུང་མང་པོ་ཞུས་པ་བཞིན་བཀའ་དྲིན་བསྐྱངས།
སྐྱབས་རྗེ་མཆོག་ཞེ་དགུའི་དགུང་སྐེག་སྟེང་ཕེབས་པའི་ཞབས་རིམ་དུ། ཡོན་དགེའི་སྤྲུལ་བརྒྱུད་གཏེར་སྟོན་མི་འགྱུར་རྡོ་རྗེས་བླ་གྲྭ་ཉི་ཤུ་ནས་གྲོ་ལོད་ཡས་ཟོར་གཏོར་ཟློག་རྟགས་ཐོན་དང༌། བག་ཡོད་རིན་པོ་ཆེས་དབུས་བླ་གྲྭ་བཅུ་ནས་གཤིན་རྗེ་ཁྲོ་བཅུ་དུག་གདོང་གི་ཟློག་པ་བཅས་གནང༌། གཞན་ཡང་ཞབས་རིམ་ཕྱི་ནང་གང་ས་ནས་སྒྲུབ། འབྲུག་རྒྱལ་སྲས་སེང་གེ་དབང་ཕྱུག་མཆོག་ཀྲོང་གསར་དཔོན་སློབ་ཀྱི་གོ་གནས་བཞེས་པའི་མཛད་སྟོན་ལ། སྐྱབས་མཆོག་གི་སྐུ་ཚབ་ཏུ་ཀུན་གཟིགས་ཞྭ་དམར་རིན་པོ་ཆེ་དང༌། མཛོད་པ་བཅས་ཆེད་མངགས་མཛད་ཅིང་ཕེབས་དོན་བདེ་ལེགས་བྱུང༌། དེ་ནས་དགུན་དུས་སྐུ་ཕྱའི་ཞབས་བརྟན་ཆེད་རྒྱ་གར་གནས་ཆེན་ཕལ་མོ་ཆེར་ཆིབས་བསྒྱུར་དང་འབྲེལ་གནས་སོ་སོར་ཚོགས་མཆོད་དང་མཆོད་སྤྲིན་ཟབ་འབུལ་གནང༌། དེ་ནས་ཀ་ཏའི་ཧི་མ་ལ་ཡ་ནང་པའི་ཆོས་ཚོགས་ཀྱི་གཙུག་ལག་ཁང་ཉམས་གསོ་གསར་བསྐྲུན་གནང་རྒྱུའི་བཀའ་མོལ་གནང༌། སླར་རུམ་བཏེག་གདན་སར་ཕེབས།
ཆུ་གླང་ཟླ་༡ ཚེས་༡༥ ཉིན་བྱམས་མགོན་སི་ཏུ་རིན་པོ་ཆེ། འཇམ་མགོན་རིན་པོ་ཆེ། རྒྱལ་ཚབ་རིན་པོ་ཆེ་བཅས་རྣམ་པ་གསུམ་ལ་བསྙེན་རྫོགས་ཀྱི་སྡོམ་པ་བསྩལ། དེ་ནས་བཀྲ་ཤིས་ཆོས་གླིང་གི་རྟེན་བཞེངས་ཕྱག་ལས་འཕྲོ་སྐྱོང་དང༌། འབྲུག་རྒྱལ་བཞི་པ་འཇིགས་མེད་སེང་གེ་དབང་ཕྱུག་གིས་གདན་ཞུ་ལྟར་ཐིམ་ཕུར་ཕེབས། འབྲུག་རྒྱལ་གོང་མའི་དགོངས་རྫོགས་སུ་བཞེངས་པའི་མཆོད་རྟེན་ལ་རབ་གནས་བསྩལ། བཀྲ་ཤིས་ཆོས་གླིང་དུ་ཕེབས་ཤིང་དགེ་འདུན་པ་བདུན་ཅུ་སྐོར་གྱིས་དབྱར་ཞལ་བཞེས་གནང༌། དེ་བཞིན་འབྲུག་རྒྱལ་མཆོག་ནས་ཀྱང་རྟེན་བཞེངས་སུ་རོགས་འདེགས་གང་ཟབ་གནང༌། ཁྲ་འགུ་དགོན་གྱི་ཟུར་སྤྲུལ་ངོས་འཛིན་དང་ཁྲིར་འདོན་མཛད། རྒྱལ་ཡུམ་ཕུན་ཚོགས་ཆོས་སྒྲོན་ནས་ཕུལ་བ་ཀང་ལུང་ཤེས་རབ་རྩེའི་ལྷ་ཁང་འཛིན་སྐྱོང་དུ་ཁྲ་ལེགས་སྐྱབས་མགོན་དབུས་བླ་གྲྭ་བཅུ་གཉིས་སྐོར་ཆེད་གཏོང་མཛད་ཅིང་བསྟན་དོན་གྱི་བྱ་བ་གང་ལེགས་དགོས་པའི་བཀའ་སློབ་ཀྱང་གནང༌།
དེ་ནས་མར་ཕེབས་ཞོར་ཀ་ལུ་རིན་པོ་ཆེས་གསར་བཞེངས་མཆོད་རྟེན་དང༌། སྒྲུབ་སྡེ་གཙུག་ལག་ཁང་རབ་གནས་ཆེད་གདན་ཞུས་ལྟར་ཕེབས་ཤིང༌། ཀ་ལུ་རིན་པོ་ཆེ་མཆོག་གི་ཐུགས་བསྐྱེད་རྒྱ་ཆེ་ཞིང་རྣམ་པར་དག་པའི་མཛད་རྗེས་ལ་ཐུགས་མཉེས་བཞིན་དུ། དེར་ཡོད་ཕྱི་རྒྱལ་མི་རིགས་རིན་པོ་ཆེའི་ཞལ་སློབ་རྣམས་ལ་གསུང་ཆོས་བྱིན་རླབས་བཅས་བསྩལ། ཀ་ལུ་རིན་པོ་ཆེ་ལ་བསྟན་དོན་ཆེད་ཡུན་འཚོའི་བརྟན་བཞུགས་ཕུལ་གནང་མཛད། དེ་ནས་རང་གདན་དུ་ཕེབས། འབྲོང་པ་མཁྱེན་བརྩེ་རིན་པོ་ཆེ། བཀའ་དབང་དང༌། གདམས་ངག་སོགས་ཞུ་ཕྱིར་སྐུ་བཅར་ཞུས། དབང་ལུང་སོགས་ཕལ་ཆེར་གྲུབ་ནས་བསྟན་དོན་གང་ཟབ་ཀྱི་ཐུགས་བསྐྱེད་མི་ཞུམ་པའི་བཀའ་སློབ་ཀྱང་གནང་སྟེ།
གཞིས་དགོན་ཡར་རྒྱས་ཀྱི་ཆེད་རང་གནས་སུ་གཏོང་གནང་མཛད། རུམ་བཏེག་དགོན་གསར་བཞེངས་ཀྱི་མགོན་ཁང་དུ་མ་མགོན་མགར་གསུམ་གྱི་སྐུ་གསར་བཞེངས་གནང་རྒྱུའི་མཐུན་རྐྱེན་ཆ་ཚང་བསྩལ་བ་དང༌། ཕྱིས་གཟུངས་གཞུག་རབ་གནས་བཅས་བཀའ་དྲིན་བསྐྱངས། སྤོག་རའི་ཀར་དགོན་འཛིན་སྐྱོང་སྐོར་དང༌། མཐུན་རྐྱེན་ཞྭ་དག་འཆམ་གོས་རང་འགྲིགས་ཀྱིས་གང་འོས་གསོལ་བསྩལ་གནང༌། དེ་ནས་ཤིང་སྟག་ལོར་བཀྲ་ཤིས་ཆོས་གླིང་དུ་བཤད་གྲྭ་གསར་འཛུགས་མཛད་བཞེད་ཀྱིས་ལོ་རིམ་འཛིན་གྲྭའི་འཆར་གཞི་སྒྲིགས་འཛུགས་ དང༌། ལྷག་པར་ཕྱག་དཔེ་སྤར་བསྐྲུན་གནང་རྒྱུའི་ཕྱག་ཐོ་རིམ་འགོད་མཛད། ཟླ་༡ ཚེས་༡༥ ཉིན་སྐྱབས་རྗེ་ཡབ་སྲས་སྟོན་འཁོར་རྣམས་ཀྱིས། རྗེ་དབོན་དཔོན་སློབ་རིན་པོ་ཆེ་དང༌། མཉན་པ་རིན་པོ་ཆེ།
སྒྲུབ་དཔོན་རིན་པོ་ཆེ་བཅས་པར་རབ་བྱུང་གི་སྡོམ་པ་བསྩལ། དེ་ནས་ཟླ་༤ ཚེས་༡༥ ནས་འབྲུག་རྒྱལ་བཞི་པ་རྒྱལ་ཁྲིར་ཕེབས་པའི་མངའ་གསོལ་གྱི་རྟེན་འབྱུང་དུ་འཁྱུག་སྐོར་ཕེབས། རྒྱལ་སྲིད་ཀྱི་མཛད་སྒོའི་རྟེན་འབྱུང་གི་སྒོ་འཕར་གསར་དུ་དབྱེ་བར་མཛད་ནས། སྐྱབས་མཆོག་སྟོན་འཁོར་ཕྱི་རྒྱལ་དུ་ཕེབས་རྒྱུའི་པཱ་སེ་ཡང་ཕུལ་བཞེས་གནང་སྟེ། བཀྲ་ཤིས་ཆོས་གླིང་དུ་བསྐྱར་ཕེབས་ཀྱིས་མཛད་སྒོ་སྐབས་དེར་གྲུབ་ནས་གདན་ས་རུམ་བཏེག་ཏུ་ཕེབས་སོ།། བརྒྱད་པ་རྒྱལ་བའི་བསྟན་པ་རིན་པོ་ཆེ་ནུབ་ཕྱོགས་ཀྱི་ཡུལ་གྲུ་རྣམས་སུ་སྤེལ་བའི་ཕྱིར་ཆིབས་ཞལ་བསྒྱུར་ནས་ཕྲིན་ལས་བསྐྱང་བའི་སྐབས་ནི། གཏེར་ཆེན་མཆོག་འགྱུར་གླིང་པའི་གཏེར་ལུང་དུས་སུ་བབས་པ་ལྟ་བུས། ཟླ་༧ ཚེས་༢༥ ཉིན་ཆིབས་ཞལ་ནུབ་ཕྱོགས་ཡོ་རོབ་དང༌། ཨ་མི་རི་ཀའི་གླིང་དུ་བསྒྱུར་བའི་ཐོག་མར། ལོན་ཌོན་བརྒྱུད་ཨ་རིའི་ནིའུ་ཡོག་ཏུ་ཆོས་ཚོགས་ཁག་གིས་ཕེབས་བསུ་བཅས་ཞབས་སོར་འཁོད་ཅིང༌།
དྲུང་པ་རིན་པོ་ཆེས་གསར་འཛུགས་གནང་བའི་དྷརྨ་དྷ་ཏུའི་ཆོས་ཚོགས་ཀྱི་འདུ་ཁང་དུ་དབུ་ཞྭ་རིན་པོ་ཆེ་མཇལ་སྒྲོན་དང་འབྲེལ། སྒྲོལ་མའི་བཀའ་དབང་དང༌། ཕྱག་འཚལ་ཉེར་གཅིག་གི་ལྗགས་ལུང་བཅས་བསྩལ་ཞིང༌། ཡང་སྔོན་འགྲོ་འབུམ་བཞི་བསྐྱལ་ཟིན་པ་བརྒྱ་ལྷག་དེར། གྲུབ་ཆེན་ཀརྨ་པཀྴིའི་བླ་སྒྲུབ་ཀྱི་བཀའ་དབང་བཅས་བཀའ་དྲིན་བསྐྱངས། སྐུ་ཞབས་ཤན་ཞེས་པས་བཤད་གྲྭ་གསར་འཛུགས་གནང་རྒྱུའི་ཕྱག་དཔེ་རྣམས་སྤར་བསྐྲུན་ཞུ་རྒྱུའི་འགན་ལེན་ཞུས། ཀོ་ལ་ར་ཌོའི་ཆོས་ཚོགས་ཀྱིས་གདན་ཞུས་ལྟར་ཕེབས། མི་གྲངས་ལྔ་བརྒྱ་ལྷག་ནས་མཇལ་ཕྱག་ཞུས་ཤིང༌། སླར་སྣོད་ལྡན་ཕོ་མོ་ལྔ་བཅུ་སྐོར་ལ་པཀྴི་བླ་སྒྲུབ་བཀའ་དབང་གནང༌། སྟག་གི་རྔ་མ་ཞེས་པའི་སྒོམ་སྒྲུབ་ཁང་ལ་ཕེབས།
བསྟན་པ་དར་རྒྱས་འབྱུང་བ་དང༌། སྒོམ་སྒྲུབ་བྱེད་མི་རྣམས་གེགས་དང་གོལ་ས་སོགས་མི་འབྱུང་བར། ཏིང་འཛིན་རྣམ་པར་དག་པ་རྒྱུད་ལ་སྐྱེས་ཤིང༌། མཐར་འབྲས་སྐུ་གཉིས་ཟུང་འཇུག་གི་གོ་འཕང་ངེས་པར་ཐོབ་པའི་ཐུགས་སྨོན་ཟབ་རྒྱས་འབྲེལ། བསྟན་རྒྱས་སྨོན་ལམ་དང༌། ཕྱག་ཆེན་སྨོན་ལམ་བཅས་གསུངས་ཤིང༌། དེའི་རྟེན་གཙོར་ཐུབ་དབང་སྐུ་བརྙན་དང༌། མགོན་པོ་བེར་གྱི་ཐང་ག་བཅས་གནང༌། གསོལ་བསྐང་དང་ཕྲིན་བཅོལ་མཛད། ཞིང་ཆེན་བྷོ་ཀྲོན་གྱི་ཀརྨ་རྫོང་ཞེས་པའི་ཆོས་ཚོགས་སུ་ཕེབས་ཤིང༌།
ཕྱག་ཆེན་གསོལ་འདེབས་ཀྱི་ལྗགས་ལུང་གནང༌། སླར་དྲུང་པ་རིན་པོ་ཆེས་དབུས་ཞལ་སློབ་ཉིས་བརྒྱ་ཙམ་ལ་མགོན་པོ་བེར་གྱི་རྗེས་གནང་བསྩལ། དབྱིན་རྗེའི་མི་རིགས་ཀྱི་དགེ་ཚུལ་ཞིག་ལ་བསྙེན་རྫོགས་ཀྱི་སྡོམ་པ་གནང༌། ཆོས་ཚོགས་ཁོངས་ཀྱི་དད་མི་བརྒྱད་བརྒྱ་སྐོར་ལ་དབུ་ཞྭ་རིན་པོ་ཆེ་མཇལ་སྒྲོན་གནང༌། ཡང་དྲུང་པའི་ཞལ་སློབ་ཞི་གནས་སྒོམ་མཁན་ཉིས་བརྒྱ་ཙམ་ལ་པཀྴི་བླ་སྒྲུབ་བཀའ་དབང་བསྩལ། སྒོམ་གྲྭ་དེ་རྣམས་ཀྱི་ཤག་ཏུ་རབ་གནས་བཅས་བསྩལ་ནས། ཡང་རྡོ་རྗེ་ཁྱུང་རྫོང་ཞེས་པའི་ཆོས་ཚོགས་སུ་མཇལ་ཁ་དང༌། ཆོས་འབྲེལ་གནང་ནས་ཨ་རིའི་གློ་པའི་མི་རིགས་ཀྱི་ཡུལ་གྲུ་ཁག་གསུམ་ཙམ་དུུ་ཕེབས། དེ་གར་ཆར་པ་གཏན་ནས་མ་བྱུང་བར་ལོ་ཉེས་ཡོང་ཉེར་བརྟེན། སྐྱབས་མཆོག་ལ་སྐྱབས་འཇུག་ཞུས་པས་དེའི་དགོང་མོ་ནས་བཟུང་ཆར་པ་ཤིན་ཏུ་ལེགས་པ་བབས་པས་ཡུལ་མི་རྣམས་ཐུན་མིན་གྱི་ཆོས་དད་སྐྱེ་དགོས་པ་བྱུང༌།
དེ་ནས་ཀ་ལིའི་ཕོ་ནི་ཡར་བཀའ་བརྒྱུད་ཆོས་ཚོགས་དང༌། ས་སྐྱའི་ཆོས་ཚོགས། རྙིང་མའི་ཆོས་ཚོགས་བཅས་པར་ཆེད་ཕེབས་ཀྱིས་ཆོས་འབྲེལ། དབང་ལུང་སོགས་རེ་འདོད་བཞིན་བསྐྱངས༌། ཀེ་ན་ཌའི་ས་གནས་བྷན་ཀུ་བར་ཕེབས། ཀ་ལུ་རིན་པོ་ཆེའི་ཆོས་ཚོགས་སུ་ཕེབས་ཤིང་དབང་ལུང་ཆོས་འབྲེལ་གནང་ཞིང༌། ཁྲོ་རན་ཁྲོར་ཕེབས། སླར་སྐུ་ཞབས་ཤན་ཞེས་པས་དགོན་པ་གསར་བཞེངས་ཞུ་རྒྱུའི་སྐོར་བཀའ་བསྡུར་གནང༌། རྣམ་རྒྱལ་རིན་པོ་ཆེའི་ཆོས་ཚོགས་སུ་དབུ་ཞྭ་རིན་པོ་ཆེ་མཇལ་སྒྲོན་གནང་ཞིང༌། ཡང་རྙིང་མའི་ཆོས་ཚོགས་སུ་དབུ་ཞྭ་སྒྲོན་མཇལ་གནང་ཞིང༌།
རྣམ་རྒྱལ་རིན་པོ་ཆེའི་མཆོད་རྟེན་གསར་བཞེངས་ཀྱི་གཟུངས་སྒྲུབ་ཁྲུས་གསོལ་མཛད། དེ་བཞིན་སྒོམ་གྲྭར་ཐུགས་སྨོན་ཟབ་རྒྱས་ཀྱིས་ཀརྨ་ཕྲིན་ལས་ཆོས་ཚོགས་ཀཾ་པོ་གངས་རར་ཕེབས་ནས་སྒྲོལ་ལྗང་གི་བཀའ་དབང་གནང༌། དེ་ནས་མཁའ་ལམ་བརྒྱུད། ཨིང་ལན་བྱང་ཕྱོགས་སི་ཀོ་ལིང་ཌིར་བསམ་ཡས་གླིང་དུ་ཞབས་སོར་འཁོད་ཅིང༌། ཚོགས་ཁང་དུ་དབུ་ཞྭ་རིན་པོ་ཆེ་མཇལ་སྒྲོན་དང་འབྲེལ། མི་ལའི་བླ་སྒྲུབ་ཀྱི་རྗེས་གནང་སོགས་གནང་ནས་ཆོས་རྗེ་ཨ་དཀོན་རིན་པོ་ཆེའི་དབུས་དེར་ཡོད་དད་མི་རྣམས་དབང་ཆོས་ཀྱིས་ཚིམ་པ་མཛད་ཅིང༌། སླར་ལོན་ཌོན་དུ་ཕེབས། སྤྲུལ་སྐུ་འཆི་མེད་ཆོས་ཚོགས་སུ་སྟོན་པའི་སྐུ་བརྙན་དང༌། ཕྱག་དཔེ་སོགས་གསོལ་རས་གནང༌། དེ་བཞིན་ཐ་ལན་ཌི་ནང་པའི་ཆོས་ཚོགས།
སིང་ག་ལ་ནང་པའི་ཆོས་ཚོགས་བཅས་སུ་ཕེབས་ཤིང༌། མཁའ་ལམ་བརྒྱུད་ནོར་ཝི་དང༌། སུད་ ཌན༌། ཌེ་མག ། ཧོ་ལན་ཌི། བྷི་འཇམ་བཅས་སུ་ཕེབས་ས་གནས་སོ་སོར་དད་སློབ་རྣམས་ཀྱི་ངོར་དབུ་ཞྭ་རིན་པོ་ཆེ་མཇལ་སྒྲོན། མི་ལ། སྤྱན་རས་གཟིགས། འཇམ་དཔལ་དབྱངས་སོགས་གང་ལ་གང་འདུལ་བཀའ་དབང་དང༌། ཆོས་འབྲེལ་གནང་ཞིང་ཆོས་ལ་བཅུག་པ་དང༌།
ཐར་པའི་ལམ་སྣེ་ཟིན་པ་ཉམས་རྟོགས་རྒྱུད་ལ་སྐྱེ་བ་སོགས་ཅི་རིགས་འབྱུང་བའི་སྒོ་ནས་འགྲོ་དོན་དཔག་མེད་མཛད། ཕ་རན་སིར་བཀའ་བརྒྱུད་ཆོས་ཚོགས་འོད་གསལ་གླིང་དང༌། ཡིད་དགའ་ཆོས་འཛིན་གྱི་ཆོས་ཚོགས་སོགས་སུ་ཕེབས་རང་མོས་ཆོས་དོན་ཟབ་འབྲེལ་གནང༌། ཨེ་ཊ་ལིར་ཕེབས་ཤིང༌། རྒྱལ་ས་རུམ་དུ་བཀྲ་ཤིས་ཆོས་ཀྱི་གླིང་ཞེས་པའི་ཆོས་ཚོགས་གསར་འཛུགས་གནང༌། ཡེ་ཤུའི་བླ་ཆེན་སྤོག་མཆོག་མཇལ་ཕྲད་དང་འབྲེལ། སླར་ཕ་རན་སིར་ཕེབས་ཤིང༌། སྐུ་ཞབས་བྷན་སེན་ནས་བསྟན་དགོན་གསར་བཞེངས་ཀྱི་ཆེད་དུ། ས་ཆ་འབུལ་རྒྱུའི་ཁས་ལེན་ཞུས་ནས། སླར་སུ་ཙ་ལེན་ཌིར་སྐུ་གཟུགས་བརྟག་ཞིབ་དང་འབྲེལ།
དེར་བོད་མི་དང༌། ཕྱི་རྒྱལ་ཆོས་དད་ཅན་གྱི་ཡུལ་མི་ཁག་བཅས་པར་དབང་ཆོས་གང་ལ་གང་འདུལ་བསྩལ་ཞིང༌། ཕ་རན་སི་ལ་བསྟན་དགོན་གསར་བཞེངས་དང༌། ནིའུ་ཡོག་ཏུ་བསྟན་དགོན་གསར་བཞེངས་ཀྱི་ལས་འགུལ་དབུ་འཛུགས་གནང་བ་པོ། རྗེ་དབོན་དགེ་འདུན་རྒྱ་མཚོ་མཆོག་དང༌། ཤར་སྲས་བསྟན་འཛིན་ཆོས་ཉི་གཉིས་ལ་བསྐོས་བཞག་གིས་ཆེད་བཏང་མཛད། སླར་ལྡི་ལིའི་གནམ་གྲུ་བརྒྱུད་ལྡི་ལིར་ཕེབས། འབྲེལ་ཡོད་ཁག་ལ་བཅར་གྲུབ་རྗེས་སྐུ་འཁོར་ལྷན་རྒྱས་གེགས་མེད་ཀྱིས་རང་གདན་དུ་༧ཞབས་ཟུང་བཀྲ་ཤིས་ཀྱི་རེ་ཁ་བཀོད་པར་མཛད་དོ།། ས་ཡོས་ལོར་སྒྲུབ་དཔོན་བདེ་ཆེན་རིན་པོ་ཆེས་བསྐུལ་བ་བཞིན། སི་ཏུ་རིན་པོ་ཆེ་སྟོན་འཁོར་བསྟན་དོན་བཀའ་བསླབ་དང་འབྲེལ་ལ་དྭགས་སུ་ཕེབས་དགོས་པའི་བཀའ་བཞིན་བཏེག་པར་མཛད་ཅིང༌།
སྒྲུབ་དཔོན་བདེ་ཆེན་རིན་པོ་ཆེ་དང༌། བླ་མ་འཆི་མེད་རྡོ་རྗེ་གཉིས་ལ་ལ་དྭགས་ཕྱོགས་བསྟན་པ་དར་རྒྱས་བཏང་དགོས་པའི་བཀའ་སློབ་དང༌། སྔར་ཕྱག་རྗེས་གང་ལེགས་བྱུང་བའི་གཟེང་བསྟོད་དང་འབྲེལ། རྟེན་གཙོ་བྱིན་རླབས་གཟི་བརྗིད་འབར་བ་དང་མཆོད་ཆས་གྱ་ནོམ་པ་བཅས་གསོལ་རས་བསྩལ་ཞིང༌། ལ་དྭགས་སོ་སོའི་གཞིས་དགོན་དུ་མངགས། དེ་ནས་ཨ་རི་དང༌། ཕ་རན་སིར་ཕེབས་རྒྱུའི་དགེ་སློང་དྲུག་ལ། ཤེས་ཚད་ལག་ཁྱེར་དང༌། གཞན་ཡང་སྐུ་གསུང་ཐུགས་རྟེན་མཆོད་ཆས་བཅས་བསྐུར་གནང་ཐོག་ཆེད་མངགས་གནང༌། དེ་ནས་རྡོར་གླིང་དུ་ཨེ་ཤ་ཡ་ཡི་ཆོས་ཚོགས་ཁང༌།
ཧི་མ་ལ་ཡའི་ནང་ཆོས་ཡར་རྒྱས་ཀྱི་ཚོགས་འདུར་གདན་ཞུས་ལྟར་ཆེད་ཕེབས་དང་འབྲེལ། ཆོས་དོན་སྐོར་ལག་ལེན་ངེས་པར་དགོས་པའི་དགོངས་འཆར་ལྷུག་པོར་བསྩལ་ཞིང༌། ༧གོང་ས་༧སྐྱབས་མགོན་ཆེན་པོ་མཆོག་མཇལ་ཕྲད་ཞིབ་ལྷོད་དང་འབྲེལ། ཕན་ཚུན་ཐུགས་དམ་གཅིག་འདྲིས་ལས་གཉིས་སུ་མེད་པ་ལྟར་དགྱེས་མཉེས་མཛད། སླར་གདན་སར་ཞབས་སོར་བཀོད། སྐུ་ཞབས་ཤན་ནས་སྦྱིན་བདག་ཞལ་བཞེས་ལྟར་ལྡི་ལིར་བཀའ་བརྒྱུད་ཀྱི་ཡིག་ཆ་མདོ་སྔགས་ཀྱི་གཞུང་ཆེན་རྣམས་སྤར་བསྐྲུན་གནང་བཞིན་པ་དང༌། སྐྱབས་མཆོག་སྐུ་སྒེར་ནས་གསོན་གཤིན་གྱི་སྐྱབས་བསྔོ་ཕུལ་བ་རྣམས་ཟུར་འཇོག་གིས། ཆེད་དམིགས་དགེ་རྩ་དང༌། རྒྱལ་བའི་བསྟན་པ་རིན་པོ་ཆེ་ནུབ་པའི་ཉི་མ་སླར་ཡང་འཆར་བ་བཞིན་དུ་གསལ་བར་མཛད་པའི་ཐུགས་བསྐྱེད་ཀྱི་དམ་བཅའ་ཞུམ་པ་མེད་པའི་སྒོ་ནས་རྒྱལ་བའི་བཀའ་འགྱུར་རིན་པོ་ཆེ། སི་ཏུ་ཆོས་ཀྱི་འབྱུང་གནས་ཀྱིས་ཞལ་བཀོད་གནང་བའི་སྡེ་དགེའི་མཚལ་པར་ཐོག་སྤར་བསྐྲུན་གནང་བའི་ལས་བྱེད་འགྲོ་གྲོན་བཅས་ཆེད་གཏོང་གནང་བ་སོགས་འགྲོ་བ་ཡོངས་ཀྱི་ཕན་བདེའི་འབྱུང་གནས་རྒྱལ་བའི་བསྟན་པ་རིན་པོ་ཆེ་མི་ཉམས་དར་རྒྱས་ཡུན་དུ་གནས་པའི་ཐུགས་བསྐྱེད་ཟབ་ཅིང་རྒྱ་ཆེ་བའི་ཕྲིན་ལས་བསྐྱང་བཞིན་དུ་འཚོ་ཞིང་གཞེས་པའོ།།
སླར་སྨྲས་པ། ཕྱག་གི་འོས་གྱུར་མགོན་པོ་གང་དེའི་སྤྱན་སྔ་རུ།། གྲངས་མེད་སྤྲུལ་ནས་སྨྲ་བ་མཁས་པ་དང་འགྲོགས་ཏེ།། ཡོན་ཏན་ཕུང་པོ་གཏམ་དུ་གླེང་བས་འཁུར་ལྕི་བས།། ཡན་ལག་ལྔ་ཡང་དུབ་པས་ས་ལ་ངལ་གསོ་བཞིན།། ཚུལ་འདི་ཐོག་མར་མངོན་པར་རྩོམ་པའི་གཡར་དམ་གྱིས།། བར་དུ་ལྷག་བསམ་དག་པས་བརྩོན་པ་རབ་བརྟན་ཏེ།། མཐའ་མ་ལེགས་པར་ཕ་རོལ་ཕྱིན་ལ་དགྱེས་པའི་འཛུམ།། བརྒྱ་ཕྲག་གྲོལ་བ་ལས་བྱུང་དགེ་བ་དཀར་པོ་ཡིས།། ཁྲག་གིས་གཡོས་པས་མིག་བསྒྱུར་སྨིན་མ་རབ་བཅུས་ནས།།
རྣོ་མཚོན་མི་བཟོད་འཕེན་བཞིན་འདེབས་པའི་ཚེགས་སྒྲ་དང༌།། གསོད་རྒྱོབ་ང་རོ་དྲག་པོས་གནམ་སའི་དཀྱིལ་འཁོར་ཡང༌།། དོག་པོར་བགྱིད་པའི་འཁྲུགས་རྩོད་ཐམས་ཅད་ཞི་གྱུར་ཅིག། དེ་བཞིན་འགྲོ་བ་ཀུན་ཀྱང་ཡང་དག་ལྟ་ལ་གཞོལ།། རང་དབང་དཔལ་གྱིས་ཆོག་ཤེས་འཐུང་ལ་རབ་དགའ་བས།། མཛའ་གཅུགས་བྱམས་པའི་ཡོན་ཏན་བཞིན་ལ་འཁྱུད་མཐོང་ནས།། རུས་པའི་གེ་སར་དགའ་བའི་དགོད་ལ་བསྟི་གྱུར་ཅིག། ཐམས་ཅད་ཀྱང་ནི་ཚེ་རབས་ཀུན་ཏུ་སྐྱེ་བའི་ཤིང༌།། དལ་བ་འབྱོར་བའི་ཡལ་ག་མ་ཚང་མེད་རྫོགས་ནས།། ཐོས་དང་བསམ་པ་སྒོམ་པའི་ལོ་འདབ་རྒྱས་པའི་ཁྲོད།།
ཡོན་ཏན་འབྲས་བུ་གཡུར་དུ་ཟ་བས་མཛེས་གྱུར་ཅིག། ཅེས་པའང་གདན་ས་ནས་རྒྱ་གར་ཕྱོགས་ཕེབས་ཐོན་སྐབས། རྟེན་འབྲེལ་བཟང་པོའི་མཚན་མ་དང་བཅས་ཞབས་ཞུར་བཅར་བའི་ཤར་སྲས་བསྟན་འཛིན་ཆོས་ཉི་མཆོག་ནས། ཨ་རིའི་རྒྱལ་ས་ནིའུ་ཡོག་ནས་ཕྱག་བྲིས་ལན་གསུམ་དུ་བསྩལ་བའི་སྒོ་ནས་བསྐུལ་མ་གནང་བར་བརྟེན། རང་ངོས་ནས་ཡོན་ཏན་པདྨའི་རྩ་བ་ལྟར་ཕྲ་ནའང༌། མགོན་པོ་གང་གི་ཐུགས་རྗེས་ལྕགས་ཀྱུས་འཛིན་པའི་གདུལ་བྱར་དྲངས་པའི་ཐབས་མཁས་ཀྱི་མཛད་པར་དགུང་གྲངས་བཅུ་གསུམ་པར་མེ་ཕོ་བྱི་བའི་ལོར། ཕ་མིང་ཀུན་དགའམ་ཚེ་འཕེལ། མ་མིང་སྐལ་བཟང་ངམ་སྒྲོན་མའི་མིང་ཅན་དུ་ངོས་འཛིན་གནང་ནས་སྤྲུལ་པའི་སྐུར་དབུགས་དབྱུང་བསྩལ་བ། ཉེ་བར་གནས་པ་ཀུན་གྱིས་ཁྲ་འགུ་བར་འབོད་པས་སྐྱབས་མཆོག་གང་གི་གསང་བ་གསུམ་གྱི་ཡོན་ཏན་རྗེས་སུ་དྲན་ཏེ་གསར་དུ་བྲིས་ཤིང༌། དེ་སྐབས་མགོན་པོ་གང་གི་སྨྱུག་འཛིན་པ་བསྟན་འཛིན་རྣམ་རྒྱལ་ནས་ཡིག་འབྲིའི་འབད་རྩོལ་གནང་བར་ཐུགས་རྗེ་ཆེ་ཞུ་རྒྱུ་དང༌།
འདི་ལྟར་བྲིས་པའི་བསོད་ནམས་ཀྱི་མཐུ་ཡིས་རྒྱལ་བའི་བསྟན་པ་རིན་པོ་ཆེ་ཡུན་རིང་དུ་གནས་པའི་རྒྱུར་གྱུར་ཅིག ། སརྦ་མངྒ་ལཾ།། ༄༅། །དེ་ཡང་རྒྱལ་མཆོག་བཅུ་དྲུག་པ་ཆེན་པོ་ལ་སྐུ་གསུང་ཐུགས་ཀྱི་མཛད་པ་  དང༌། ཕྲིན་ལས་བསམ་གྱིས་མི་ཁྱབ་པ་ཞིག་ཡོད་པར་བརྟེན། ཕྱི་ནང་གསང་བའི་རྣམ་ཐར་སྡེ་ཚན་གསུམ་དང་ལྡན་པ་ཞིག་བྲིས་ཞེས། ལུང་རྟོགས་བསྟན་པའི་མཛོད་འཆང་ཞང་འགུ་ཨ་གྲོ་རིན་པོ་ཆེ་ནས་གསུང་བསྐུལ་གནང་བ་བཞིན། རྩོམ་སྒྲིག་ཞུ་འདུན་མཆིས་རུང༌། བར་ལམ་བསྟན་དོན་ཡིན་རློམ་གྱིས་ལས་བྲེལ་དང༌། ལེ་ལོའི་དབང་དུ་ཤོར་ནས་མཐར་ཕྱིན་པ་ཞིག་མ་བྱུང་བར་བརྟེན། ཀར་རབས་རིམ་བྱོན་གྱི་རྣམ་ཐར་ཞལ་བསྐང་ཆེད་དུ་སྔ་མོ་རྒྱལ་དབང་མཆོག་ཞལ་བཞུགས་ཤིང༌།
རང་ཉིད་ཞབས་ཞུར་སྐུ་བཅར་ཞུ་སྐབས་སུ་བྲིས་པ། ཐུན་མོང་གི་མཐུན་སྣང་ལ་ཡོངས་སུ་གྲགས་པ་ཙམ་ལས། ཐུན་མིན་སྐུའི་ཆེ་བའི་ཡོན་ཏན་བསྒྲགས་ན་དེ་ཙམ་ཐུགས་མཉེས་པོ་མི་གནང་བར་བརྟེན། མཛད་རིམ་མདོར་བསྡུས་བཀོད་པ་ལས་མེད་མོད། སྐབས་འདིར་དེ་ཉིད་སྤར་བསྐྲུན་ཞུས་པ་ལགས། ཀར་རབས་རིམ་བྱོན་གྱི་རྣམ་ཐར་འདི་བཞིན་ཁྲ་འགུ་བཀྲ་ཤིས་ཆོས་གླིང་དུ་སྤར་བསྐྲུན་དང་འབྲེལ་རིན་མེད་རྟེན་འཇོག་ཏུ་འགྲེམས་སྤེལ་ཞུ་བཞིན་ལགས་ན། ཕྱག་དཔེ་ཐུགས་མཁོ་མཆིས་རིགས་ནས་བཀའ་གསལ་གནང་རོགས་ཞུ་རྒྱུ་དང༌། ཕྱག་དཔེ་ཡང་བསྒྲིལ་ཚལ་སོགས་བདག་གཅེས་གང་ལེགས་གནང་བ་ལས། རྩིས་མེད་གལ་ཆུང་དང༌། ཟོང་གི་འདུ་ཤེས་ཀྱིས་ཚོང་བསྒྱུར་སོགས་མི་གནང་རོགས་ཞེས་འབོད་བསྐུལ་དང་བཅས།
ཁྲ་འགུ་སྤྲུལ་མིང་གིས་གུས་པས་ཕུལ། ལོ་ཚིག ས། ཕྱི་ལོ། དགུང་གྲངས། ཤིང་བྱི། ༡༩༢༤ ༡ཤིང་གླང༌། ༡༩༢༥ ༢མེ་སྟག ༡༩༢༦ ༣མེ་ཡོས། ༡༩༢༧ ༤ས་འབྲུག
༡༩༢༨ ༥ས་སྦྲུལ། ༡༩༢༩ ༦ལྕགས་རྟ། ༡༩༣༠ ༧ལྕགས་ལུག ༡༩༣༡ ༨ཆུ་སྤྲེལ།

༡༩༣༢ ༩ཆུ་བྱ། ༡༩༣༣ ༡༠ཤིང་ཁྱི། ༡༩༣༤ ༡༡ཤིང་ཕག ༡༩༣༥ ༡༢མེ་བྱི། ༡༩༣༦ ༡༣མེ་གླང༌། ༡༩༣༧ ༡༤ས་སྟག ༡༩༣༨ ༡༥ས་ཡོས། ༡༩༣༩ ༡༦ལྕགས་འབྲུག ༡༩༤༠ ༡༧ལྕགས་སྦྲུལ། ༡༩༤༡ ༡༨ཆུ་རྟ༌། ༡༩༤༢ ༡༩ཆུ་ལུག
༡༩༤༣ ༢༠ཤིང་སྤྲེལ། ༡༩༤༤ ༢༡ཤིང་བྱ། ༡༩༤༥ ༢༢མེ་ཁྱི། ༡༩༤༦ ༢༣མེ་ཕག ༡༩༤༧ ༢༤ས་བྱི། ༡༩༤༨ ༢༥ས་གླང༌། ༡༩༤༩ ༢༦ལྕགས་སྟག ༡༩༥༠ ༢༧ལྕགས་ཡོས། ༡༩༥༡ ༢༨ཆུ་འབྲུག ༡༩༥༢ ༢༩ཆུ་སྦྲུལ།
༡༩༥༣ ༣༠ཤིང་རྟ། ༡༩༥༤ ༣༡ཤིང་ལུག ༡༩༥༥ ༣༢མེ་སྤྲེལ། ༡༩༥༦ ༣༣མེ་བྱ། ༡༩༥༧ ༣༤ས་ཁྱི། ༡༩༥༨ ༣༥ས་ཕག ༡༩༥༩ ༣༦ལྕགས་བྱི། ༡༩༦༠ ༣༧ལྕགས་གླང༌། ༡༩༦༡ ༣༨ཆུ་སྟག ༡༩༦༢ ༣༩ཆུ་ཡོས།
༡༩༦༣ ༤༠ཤིང་འབྲུག ༡༩༦༤ ༤༡ཤིང་སྦྲུལ། ༡༩༦༥ ༤༢མེ་རྟ། ༡༩༦༦ ༤༣མེ་ལུག ༡༩༦༧ ༤༤ས་སྤྲེལ། ༡༩༦༨ ༤༥ས་བྱ། ༡༩༦༩ ༤༦ལྕགས་ཁྱི། ༡༩༧༠ ༤༧ལྕགས་ཕག ༡༩༧༡ ༤༨ཆུ་བྱི། ༡༩༧༢ ༤༩ཆུ་གླང༌།
༡༩༧༣ ༥༠ཤིང་སྟག ༡༩༧༤ ༥༡ཤིང་ཡོས། ༡༩༧༥ ༥༢
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
