བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༡༡
དངོས་གཞིའི་ཁྲིད་ཡིག་ཅུང་ཟད་སྤྲོས་པ་སེམས་ཀྱི་རྡོ་རྗེའི་ངེས་གནས་གསལ་བར་བྱེད་པ་ཞེས་བྱ་བ་ལེགས་པར།
༄༅། །ཕྱག་ཆེན་ལྷན་ཅིག་སྐྱེས་སྦྱོར་དངོས་གཞིའི་ཁྲིད་ཡིག་ཅུང་ཟད་སྤྲོས་པ་སེམས་ཀྱི་རྡོ་རྗེའི་ངེས་གནས་གསལ་བར་བྱེད་པ་ཞེས་བྱ་བ་ལེགས་པར་བཞུགས་སོ། ། "$ ༄༅། །དཔལ་ལྡན་བླ་མ་སེམས་ཀྱི་རྡོ་རྗེ་ལ་གུས་པས་ཕྱག་འཚལ་ལོ། ། ཇི་ལྟའི་གནས་ལུགས་དོན་བཞིན་ཉེར་གཟིགས་པས། ། ཇི་སྙེད་ཤེས་བྱར་མཁྱེན་བཟང་པདྨའི་འདབ། ། རྒྱ་ཆེར་རྒྱས་པའི་སྤྱན་ཡངས་རྩ་བརྒྱུད་ཀྱི། ། རྡོ་རྗེ་ཅན་རྣམས་ཞབས་ཀྱི་པདྨོར་འདུད། ། དྲི་མས་མ་བསླད་སྟོང་གསལ་གཞིའི་གནས་ལུགས། ། རང་བཞིན་ཡོངས་ཤེས་མ་ཡེངས་ལམ་གྱི་མཆོག ། སྐུ་དང་ཡེ་ཤེས་ལྷུན་རྫོགས་འབྲས་བུའི་ཆོས། །
རྣམ་གསུམ་ཕྱག་རྒྱས་འགྲོ་འདི་སྐྱོངས་གྱུར་ཅིག ། རྒྱ་ཆེན་ཆོས་ཀུན་སྙིང་པོའི་ཐིག་ལེ་མཆོག ། གྲུབ་བརྙེས་བྱེ་བའི་ཐུགས་བཅུད་མྱུར་བདེའི་ལམ། ། རྟོག་གེའི་རྣ་བར་བཟོད་དཀའི་གཏམ་ཆེན་པོ། ། རྡོ་རྗེ་འཆང་རྒྱལ་ཕྱག་རྒྱའི་མཐར་ཐུག་པ། ། ཚུལ་འདིས་སྐལ་ལྡན་ཁྲིད་ཐབས་ཚིག་ཉུང་ཡང༌། ། རྒྱ་ཆེན་དོན་ལྷོངས་ཟབ་མོའི་བྱིན་རྒྱས་པར། ། དཔལ་ལྡན་པདྨ་དཀར་པོས་ཉེར་སྩལ་གང༌། ། ཅུང་ཟད་སྤྲོས་པས་ཉན་འདོད་ཚིམ་པར་བྱ། ། འདིར་ཀུན་མཁྱེན་རྫོགས་པའི་སངས་རྒྱས་པདྨ་དཀར་པོའི་གསུང་གསང་ཕྱག་རྒྱ་ཆེན་པོའི་དངོས་གཞིའི་ཁྲིད་ཡིག་ཟབ་མོ་གནད་ཀྱི་སྙིང་པོ་འདི་ཉིད་ཅུང་ཟད་སྤྲོས་ནས་འཆད་ཐབས་ཀྱི་རེག་ཟིག་བགྱིད་པ་ལ་ཞུགས་སོ། །
འདི་ལ་སྔོན་འགྲོ་དངོས་གཞི་རྗེས་གསུམ་ལས། སྔོན་འགྲོ་ལ་ཡང་ཐུན་མོང་དང་ཐུན་མོང་མ་ཡིན་པ་གཉིས་སུ་ཡོད་པའི་སྔ་མའི་ཁྲིད་ཚུལ་སྤྲོས་པ་ནི་གཞན་དུ་བཤད་པར་བྱ་ལ། ། འདིར་ནི་ཐུན་མོང་མ་ཡིན་པའི་སྔོན་འགྲོ་ནས་བརྩམས་ཏེ་སྟོན་ནོ། ། དེ་ཡང་འདི་སྐད་ཅེས་འདོམས་པར་བྱ་སྟེ། འདིར་ཐ་མལ་གྱི་ཤེས་རྒྱུད་ཡང་དག་པའི་ཡེ་ཤེས་སུ་ངོ་སྤྲོད་པར་བྱེད་པ་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་གྱི་ཁྲིད་འདི་འཆད་པ་སྐབས་སུ་བབ་པ་ཡིན་ཏེ། རང་རེ་རྣམས་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་བདེ་བ་ཆེན་པོའི་བདག་ཉིད་ཅན་དེ་ཐོབ་པར་འདུན་པ་ལ། དེར་འཇུག་ལམ་མཐའ་ཡས་པ་ཀུན་གྱི་རབ་དང་ཕུལ་དང་སྙིང་པོར་གྱུར་པ་ནི་ངེས་དོན་ཕྱག་རྒྱ་ཆེན་པོ་ཞེས་བྱ་བ་སེམས་ཀྱི་རྡོ་རྗེ་མངོན་པར་སྤྱོད་པའི་ལམ་གྱི་རིམ་པ་འདི་ཉིད་དོ། ། དེ་ཡང་སྣང་ཞིང་སྲིད་པའམ་འཁོར་བ་དང་མྱ་ངན་ལས་འདས་པས་བསྡུས་པའི་ཆོས་ཐམས་ཅད་ཀྱི་རྩ་བ་དང་འཆར་གཞི་དང་སྲོག་ཏུ་གྱུར་པ་རང་གི་སེམས་ཉིད་ཁོ་ན་སྟེ། མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་དག་ཁམས་གསུམ་པོ་འདི་དག་ནི་སེམས་ཙམ་མོ། །
ཞེས་དང༌། རྡོ་རྗེ་གུར་གྱི་རྒྱུད་ལས། རིན་ཆེན་སེམས་ལས་ཕྱིར་གྱུར་པའི། ། སེམས་ཅན་མེད་ཅིང་སངས་རྒྱས་མེད། ། ཅེས་དང་སམྦུ་ཊི་ལས། ཕྱི་དང་ནང་གི་བདག་ཉིད་ཅན། ། འདི་དག་ཐམས་ཅད་སེམས་ཀྱིས་བཏགས། ། སེམས་ལས་མ་གཏོགས་པ་ཉིད་ནི། ། གཞན་དུ་ཡོད་པ་མ་ཡིན་ནོ། ། ཞེས་དང༌།
རི་ཁྲོད་དབང་ཕྱུག་གིས། ཆོས་རྣམས་ཐམས་ཅད་རང་གི་སེམས་ཡིན་ཏེ། ། སེམས་ལས་མ་གཏོགས་ཆོས་གཞན་རྡུལ་ཙམ་མེད། ཅེས་སོ། ། དེས་ན་ད་ལྟར་ཕྱི་རོལ་གཟུགས་སྒྲ་ལ་སོགས་པའི་དངོས་པོ་སེམས་ལས་རྫས་གཞན་རང་རྐྱ་ཐུབ་པའི་སྡེ་ཚན་འགའ་ཞིག་ཡོད་པ་ལྟར་སྣང་བའང་སེམས་ཉིད་རང་གི་གནས་ལུགས་མ་རིག་པར་ཐོག་མ་མེད་པ་ནས་བདག་གཞན་གཉིས་སུ་སྣང་བར་གྱུར་ཅིང༌། དེར་འཛིན་པའི་རྟོག་པས་བག་ཆགས་བསགས་པས་འཁྲུལ་ངོར་ཕྱིར་རོལ་གྱི་དོན་དུ་ཤར་བ་ཙམ་སྟེ། ལང་ཀར་གཤེགས་པ་ལས། བག་ཆགས་ཀྱིས་ནི་དཀྲུགས་པའི་སེམས། ། དོན་དུ་སྣང་བ་རབ་ཏུ་བྱུང༌། ། དོན་ཡོད་མ་ཡིན་སེམས་ཉིད་དེ། །
ཕྱི་རོལ་དོན་མཐོང་ལོག་པ་ཡིན། ། ཞེས་གསུངས་པས་སོ། ། སེམས་ཉིད་འཁོར་འདས་སུ་འགྱུར་ཚུལ་ཡང་ཇི་ལྟ་བུ་ཞེན། སེམས་འཁྲུལ་ནས་གཟུང་འཛིན་གྱི་རང་བཞིན་མ་ཤེས་པར་རྨོངས་པས་འཁོར་བ་དང༌། དེ་ལས་བཟློག་པས་མྱང་འདས་སུ་འགྱུར་བ་སྟེ། རྒྱུད་བརྟག་གཉིས་ལས། རྨོངས་ཕྱིར་འཁོར་བའི་གཟུགས་ཅན་ཉིད། ། རྨོངས་མེད་འཁོར་བ་དག་པས་ནི། ། འཁོར་བ་མྱ་ངན་འདས་པར་འགྱུར། ། ཞེས་དང༌།
ཀླུ་སྒྲུབ་ཀྱིས། གང་ཞིག་འཁོར་བའི་རྒྱུར་གྱུར་པ། ། དེ་ཉིད་སྤྱང་བ་བྱས་པ་ལས། ། དག་པ་དེ་ཉིད་མྱ་ངན་འདས། ། ཞེས་གསུངས། དེས་ན་འཁོར་འདས་སྐྱོན་ཡོན་ཐམས་ཅད་སེམས་ཀྱི་རང་བཞིན་རིག་པ་དང་མ་རིག་པའི་འཇུག་ལྡོག་ཉིད་ཀྱི་ཕྱིར་མི་གནས་པའི་མྱང་འདས་ཀྱི་གོ་འཕང་བསྒྲུབ་པའི་ཐབས་ཀྱི་གནད་དོན་ནི་རང་བཞིན་ཡོངས་སུ་ཤེས་པ་ཤིན་ཏུ་རྣམ་པར་དག་པའི་ལམ་གྱི་རིམ་པ་འདི་ཁོ་ན་ཡིན་ལ། གཞན་བསྐྱེད་རིམ་དང༌། རྫོགས་རིམ་རྩ་རླུང་སྒོམ་ཐབས་སོགས་ཀྱང་གནས་འདིའི་འཇུག་ངོགས་ཙམ་ཞིག་པས། དཔའ་བོའི་རིམ་པས་རང་བྱིན་རླབས་པ་ཡི། ། རིམ་པ་དག་ཀྱང་ཐར་པའི་ལམ་མ་ཡིན། །
ཤིན་ཏུ་རྣམ་དག་རིམ་པ་གཅིག་པུ་ནི། ། ཐར་པའི་སླད་དུ་སངས་རྒྱས་རྣམས་ཀྱིས་བསྟན། ། ཞེས་གསུངས། དེས་ན་ཟབ་མོའི་དོན་གནད་མཐར་ཐུག་པའི་ཁྲིད་རིམ་འདི་འཆད་པར་བྱེད་པ་ལ། སྔོན་འགྲོ་དང༌། དངོས་གཞི་དང༌། རྗེས་གསུམ་ལས། དང་པོ་སྔོན་འགྲོ་ལ་ཐུན་མོང་དང་ཐུན་མོང་མ་ཡིན་པ་གཉིས་ལས། ཐུན་མོང་བ་བཤད་ཟིན་ནས། ཐུན་མོང་མ་ཡིན་པའི་སྔོན་འགྲོ་དེ་སྟོན་པར་བྱེད་དེ། །
དེ་ཡང་ལམ་འདི་ཉིད་བསྒོམ་པའི་དང་པོར་སྦྱོར་བ་མེད་དུ་མི་རུང་བ་རང་བབས་རྣམ་པ་གསུམ་མམ། དབེན་པ་གསུམ་མམ། མི་གཡོ་བ་གསུམ་ཞེས་བྱ་བ་འདི་སྟེ། ཆོས་རྗེ་འགྲོ་བའི་མགོན་པོ་གཙང་པའི་ཞལ་སྔ་ནས། ལུས་ངག་ཡིད་གསུམ་བྱ་བ་བཏང༌། ཞེས་གང་གསུངས་པ་ལྟར་ཏེ། ལུས་ཀྱི་འགྲོ་འདུག་བྱ་བྱེད། ངག་གི་སྨྲ་བརྗོད། ཡིད་ཀྱི་རྟོག་པའི་འཕྲོ་འདུ་ཆེད་སྤྲོས་དེར་འཛིན་སོགས་ཀྱི་དབང་དུ་མི་གཏོང་བ་ནི་བྱ་བ་བཏང་བ་སྟེ་དོན་དབེན་གསུམ་ཡིན་ལ། འདི་ནི་དཔལ་རྣམ་པར་སྣང་མཛད་མངོན་པར་བྱང་ཆུབ་པའི་རྒྱུད་ལས།
ལུས་བསྲངས་རྡོ་རྗེ་སྐྱིལ་ཀྲུང་བྱ། ། ཡིད་ནི་རྩེ་གཅིག་ཕྱག་རྒྱ་ཆེ། ། ཞེས་གསུངས་པའི་དངོས་ཤུགས་ལས་འཐོན་ཏེ། ལུས་བསྲངས་ཞེས་པས་སྐྱིལ་ཀྲུང་ལས་གཞན་པའི་ལུས་གནད་དྲུག་བསྟན་པ་སྟེ། ལག་པ་དང་སྒལ་ཚིགས་སོགས་ལུས་ཀྱི་ཆ་སོ་སོར་རང་རང་གི་ཆ་ནས་བསྲང་བའི་དོན་དང༌། རྡོ་རྗེ་སྐྱིལ་ཀྲུང་ནི་ལུས་གནད་གཞན་ལས་གནད་ཆེ་བའི་ཕྱིར་ཟུར་དུ་བཤད་པའམ། ཡང་ན་ལུས་བསྲང་དང་རྡོར་སྐྱིལ་དངོས། ལྷག་མ་རྣམས་ཤུགས་ཀྱིས་བསྟན་པར་ཡང་རུང་བས་ལུས་དབེན་ནམ་ལུས་མི་གཡོ་བ་དང༌། ཡིད་ནི་རྩེ་གཅིག་སོགས་ཀྱིས་སེམས་དབེན་ནམ་སེམས་མི་གཡོ་བ་བསྟན་ལ། ། ངག་མི་གཡོ་བ་ནི་དེ་དག་གི་ཤུགས་ལས་བསྟན་ཏེ།
དེའི་དགོངས་པའང་ངག་ཅེས་པ་ནི་རླུང་གདངས་སྐད་ཀྱི་ང་རོ་འཆར་བ་ལ་བྱེད་པ་དེ། གང་ཞིག་སྨྲ་བར་འདོད་པ་ནི་ཀུན་སློང༌། དེ་ནི་སེམས་སམ་ཤེས་པ། དེ་ལས་རླུང་གཡོས་ཏེ་ལྕེ་མཆུ་མགྲིན་རྐན་སོགས་ཡི་གེའི་སྐྱེ་གནས་དང་འཕྲད་པ་ལས་སྐྱེས་བུའི་ངག་འབྱུང་བས་ན། རིག་པའི་གཞུང་ལས། ཡི་གེའི་ཀུན་སློང་ཤེས་པ་ལས། ། སྐྱེ་ལ་ཤེས་པས་སྨྲ་སྐྱེའོ། ། ཞེས་བཤད་དེ། དེའི་ཕྱིར་ངག་ནི་བརྗོད་འདོད་ཡིད་དང་ལྕེ་རྐན་སོགས་ལུས་ཆ་ཚོགས་པ་ལས་འབྱུང་བའི་རྟེན་འབྲེལ་གྱིས་ལུས་ཡིད་འཆིང་ན་ངག་ཤུགས་ཀྱིས་འཆིང་པ་ལ་དགོངས་པས་སམ། ཡང་ན་ལུས་བྱེད་བཅིངས་ཀྱིས་འཆིང་ན་ངག་སྟེང་འོག་གི་རླུང་འཆིངས།
དེས་སེམས་དབང་པོའི་ཡུལ་ལ་འཕྲོ་མི་ཐུབ་པར་དྭངས་མའི་ཐིག་ལེ་ཁོ་ན་ལ་རྩེ་གཅིག་ཏུ་གནས་པས་སེམས་འཆིང་བའང་ཡིན་ཏེ། ཆོས་རྗེ་རས་པས། ལུས་ཀྱི་གནས་པས་གནས་པ་ནི། ། ངག་གི་གནས་པས་གནས་པ་ཡིན། ། ངག་གི་གནས་པས་གནས་པ་ནི། ། ཡིད་ཀྱི་གནས་པས་གནས་པ་ཡིན། ། ཞེས་དང༌། ཐམས་ཅད་མཁྱེན་པ་རྒྱལ་དབང་རྗེས། ལུས་རང་བབས་སུ་གནས་པས་ངག་རང་བབས་སུ་གནས། ངག་རང་བབས་སུ་གནས་པས་ཡིད་རང་བབས་སུ་གནས་ནས་གཉུག་མའི་དོན་འཆར་བར་བྱེད་དོ། །
ཞེས་སྒོ་གསུམ་འཇུག་པ་གཅིག་པར་གསུངས་པའི་དོན་འདི་ལས་དབེན་གསུམ་སྟོན་པའི་གོ་རིམ་ཡང་འགྲུབ་བོ། ། དེ་ལ་ལུས་དབེན་པར་འགྱུར་བ་ལུས་གནད་ཇི་ལྟར་བཅའ་བ་ནི་ཤིན་ཏུ་རྨད་བྱུང་གི་རྒྱུད་ལས། ལུས་ནི་རྡོ་རྗེ་སྐྱིལ་མོ་ཀྲུང༌། ། སྒལ་ཚིགས་རིན་ཆེན་རྩར་ལ་བརྒྱུས། ། མཐོང་ཁ་རྒྱུན་དུ་ཡངས་པ་དང༌། ། སྟོང་སྐོ་ཤིན་ཏུ་སྦ་བར་བྱ། ། ལྕེ་ནི་ཡར་རྐན་ཉིད་དུ་གཏད། ། མཉམ་བཞག་ཕྱག་རྒྱ་ལྟེ་འོག་བཙིར། ། ཞེས་གསུང་པ་ལྟར་རྐང་པ་གཡས་སྟེང་དུ་བཏོན་པའི་རྡོ་རྗེ་སྐྱིལ་ཀྲུང་བཅས། སྒལ་ཚིགས་རིན་པོ་ཆེའི་དོང་རྩེ་རྩར་ལ་བརྒྱུས་པ་ལྟར་བསྲངས།
མཐོང་ཁ་རྒྱུན་ཏུ་ཡངས་པར་བྱ་བ་ནི་ཐལ་གོང་ཕྱིར་དགྱེ་བས་འགྲུབ། སྟོང་སྐོ་སྤ་བ་ནི་ཨོག་སྐོས་ཨོལ་མདུད་ནོན་ཙམ་དུ་མགྲིན་པ་གུག་པ། ལྕེ་རྩེ་བཟློག་སྟེ་ཡ་རྐན་ལ་གཏད་ཅིང་མཆུ་སོ་ལ་ཡིད་ཙམ་བར་ཡོད་པར་བྱ། ལག་པའི་མཐེ་བོང་གིས་སྲིན་ལག་གི་རྩ་བ་མནན་ཏེ་བརྩེགས་པ་གཡོན་འོག་ཏུ་འོང་བའི་མཉམ་བཞག་སྟེ་བྱེད་འཆིང་དྲུག་དང༌། བདུན་པ་ནི་སྤྱིར་རིག་པ་དབང་པོས་བསྒྱུར། ཁྱད་པར་མིག་གིས་བསྒྱུར་བས་མིག་མི་འཛུམ་ཞིང་མི་འགུལ་བར་གཉའ་ཤིང་གང་ཙམ་གྱི་ཐད་དུ་བལྟ་བ་སྟེ། སྤྱོད་ལམ་གཉའ་ཤིང་གང་ཙམ་བལྟ། ། ཞེས་དང༌། ། སྡུད་པ་ལས་ཀྱང༌། གཉའ་ཤིང་གང་ཙམ་བལྟ་ཞིང་འགྲོ་ལ་སེམས་འཁྲུལ་མེད། །
ཅེས་དང༌། དོ་ཧ་ལས། མིག་ནི་མི་འཛུམ་སེམས་འགགས་ན། ། རླུང་འགོག་པ་ནི་དཔལ་ལྡན་བླ་མས་རྟོགས། ། ཞེས་གསུངས། ཁ་གཅིག་ཏུ་མཆུ་དང་སོ་རང་ལུགས་སུ་འཇོག་པར་བཤད་པ་ཡོད་ཀྱང་གོང་དུ་བཤད་པ་ལྟར་ལེགས་ལ། ཀ་མཱ་ཤི་ལའི་སྒོམ་རིམ་གཉིས་སུ་ནི་དེ་དག་གི་ཐོག་ཏུ་དབུགས་ཕྱི་ནང་གང་དུ་རྒྱུ་བ་ལ། སྒྲ་ཅན་དང༌། རྡམ་པ་དང༌། རྒོད་བག་ཏུ་མི་བཏང་ཞིང་ཕར་རྒྱུ་ཚུར་རྒྱུ་མི་ཚོར་བར་དལ་བུས་འབད་མེད་དུ་འཇུག་པར་བྱ་བ་སྟེ།
ལུས་ཀྱི་ཀུན་སྤྱོད་བརྒྱད་དུ་བཤད་དོ། ། གནད་ཐབས་དེ་དག་ཅི་རིགས་སུ་བསྟན་པ། རྡོ་རྗེ་འཕྲེང་བར། སྒྲུབ་པོ་བདེ་བའི་སྟན་འདུག་སྟེ། ། མིག་ནི་སྣ་རྩེར་གཏད་བྱས་ནས། ། སྣ་མཐོང་ལྟ་བའི་ཚད་དུ་ཞོག ། ཕྲག་དཔུང་མཉམ་ལ་ལྕེ་རྐན་སྦྱར། ། སོ་དང་མཆུ་ནི་བདེ་བར་བཞག ། དང༌། རྡོ་རྗེ་སྐྱིལ་ཀྲུང་ལེགས་གནས་ཤིང༌། །
དེ་ལྟར་ཕྱག་རྒྱ་དང་ལྡན་པ། ། ཞེས་དང༌། རྡོ་རྗེ་རྩེ་མོ་ལས། འདུ་འཛི་མེད་པའི་གནས་གཙང་མ། ། དེར་ནི་སྐྱིལ་ཀྲུང་བཅའ་བར་བྱ། ། ཇི་ལྟར་བྱང་ཆུབ་སེམས་དཔའ་ཡིས། ། བྱང་ཆུབ་སྙིང་པོར་བཞུགས་པ་བཞིན། ། མིག་བཙུམ་པོ་ལ་སོར་བཞག་སྟེ། ལུས་བསྲང་ཕྱག་རྒྱ་བྱས་ནས་ནི། ཞེས་དང༌།
སློབ་དཔོན་དཔག་མེད་རྡོ་རྗེས། བདེ་བའི་སྟན་གནས་རྡོ་རྗེ་སྐྱིལ་ཀྲུང་དང༌། ། ལག་གཉིས་མཉམ་པར་བཞག་པའི་ཕྱག་རྒྱ་ཅན། ། ལུས་བསྲངས་ནས་ནི་མགྲིན་པ་དགུག་པ་དང༌། ། ཞེས་སོགས་བཤད་ཅིང༌། ནཱ་རོ་ཞབས་ཀྱིས། དེ་ལ་ལུས་ཀྱི་གནད་བཤད་པ། ། རིན་ཆེན་རྩར་ལ་བརྒྱུས་པ་ལྟར། ། ཤིན་ཏུ་བསྲངས་ལ་དགུག་པར་བྱ། ། ལི་ཁྲི་བཞིན་དུ་ཁོང་སྒྲིམ་བྱ། །
རྒྱ་མདུད་ལྟ་བུའི་ཚུལ་དུ་གནས། ། འཕེལ་ཀ་ཤིན་ཏུ་བསྐྱེད་པར་བྱ། ། མཉམ་བཞག་རྒྱ་ཡིས་བཙིར་བྱས་ཤིང༌། ། ཞེས་གསུངས། མིག་གི་ལྟ་སྟངས་སྣ་རྩེར་བལྟ་བ་དང༌། གཉའ་ཤིང་གང་ཙམ་དུ་བལྟ་བ་ནི་མི་འགལ་ཏེ། ཕྱི་མའི་ཤུགས་ལས་སྔ་མ་ཐོན་པའོ། ། འདི་ལ་ཉན་ཐོས་ཞི་བའི་ལྟ་སྟངས་ཞེས་ཀྱང་བྱ་སྟེ། ཉན་ཐོས་ཞི་བ་ཐུར་དུ་ལྟ་ཞེས་པས་སོ། ། ལུས་གནད་ལྟ་སྟངས་དེ་ལྟར་བྱས་པའི་ཕན་ཡོན་ནི།
རྒྱལ་བའི་དབང་པོས། ལུས་གནད་བསམ་གཏན་གྱི་ཆོས་ལྔ་དང་ལྡན་པས། འབྱུང་བ་ལྔའི་རླུང་རང་སར་དག་ནས་ཉོན་མོངས་པ་ལྔ་དག་པར་འགྱུར་རོ། ། ཞེས་གསུངས་ལ། རླུང་དག་ཚུལ་ཡང་དབུ་མར་ཟིན་པ་ལ་སོགས་པའི་སྒོ་ནས་ཏེ། སྐྱིལ་ཀྲུང་གིས་ཐུར་སེལ་གྱི་རླུང་ཟིན། མཉམ་བཞག་གི་ཕྱག་རྒྱ་ལྟེ་འོག་ཏུ་བཙིར་བས་མེ་མཉམ་གྱི་རླུང༌། སྒལ་ཚིགས་བསྲངས་པ་དང་དང་ཁ་དགྱེ་བས་ཁྱབ་བྱེད། མགྲིན་པ་གུག་པ་དང་ལྕེ་ཡ་རྐན་ལ་གཏད་པས་གྱེན་རྒྱུ། ལྟ་སྟངས་ཀྱི་སྲོག་འཛིན་གྱི་རླུང་དབུ་མར་ཚུད་པའམ།
ཡང་ན་སྒལ་ཚིགས་བསྲངས་ནས་ལུས་བསྒྲིམས་པས་ཁྱབ་བྱེད། དཔུང་པ་དང་གྲུ་མོ་མ་གུག་པར་ཕྲག་པ་ཐད་ཀར་བརྒྱང་བས་སྲོག་འཛིན། ལྟ་སྟངས་མི་གཡོ་བར་བྱས་པས་ཡན་ལག་གི་རླུང་རྣམས་ཟིན་པར་ཡང་བཤད་ལ། སྤྱིར་རྩ་བའི་རླུང་རྣམས་ཟིན་པས་ཡན་ལག་གི་རླུང་རྣམས་ཤུགས་ཀྱིས་ཟིན་པར་འགྱུར་བའང་ཡིན་ནོ། ། དེ་ལ་དབང་རྣོན་འགའ་ཞིག་ལུས་གནད་ཙམ་གྱིས་གྲོལ་བ་ཡོད་པས། མཚན་བརྗོད་དང་ཤིན་ཏུ་རྨད་བྱུང་གི་རྒྱུད་ཚིག་མཐུན་པར། རྡོ་རྗེ་སྐྱིལ་ཀྲུང་རྫོགས་སངས་རྒྱས། ། ཞེས་གསུངས་པ་ལྟར་བྱེད་ཆིངས་ཀྱི་སྟོབས་ཀྱིས་རླུང་བཅུ་རང་མལ་དུ་འཆིང་ནས་དབུ་མར་དངོས་སུ་འབབ་པ་དང༌། དེར་བརྟན་པ་དང་ཐིམ་པ་མཐར་ཐུག་པའི་བར་གྱིས་ལམ་གྱི་མངོན་རྟོགས་རྫོགས་པས་སངས་རྒྱ་བ་ཡོད་ལ། དེ་ལ་དགོངས་ནས་ཁྱད་ཆོས་བསྲེ་འཕོར་ལུས་གནད་ཙམ་གྱིས་གྲོལ་བ་གསུངས་ཤིང༌།
འདུལ་བ་ལུང་གི་གཏམ་རྒྱུད་དུ། སྤྲེའུས་བསྟན་པའི་ལུས་གནད་ཀྱིས་དྲང་སྲོང་ལྔ་བརྒྱ་རང་སངས་རྒྱས་ལྔ་བརྒྱར་གྱུར་ཚུལ་བཤད་པའང་འདི་དང་ཕྱོགས་མཐུན་ཞིང༌། དེ་ལྟར་གྱི་ཚེ་ན་ངག་རང་བབ་མན་གྱི་ཁྲིད་ཚུལ་ཡང་ཆེད་དུ་མི་དགོས། དབང་པོ་འབྲིང་མན་ལ་ལུས་གནད་འདིས་རླུང་བཅུ་དབུ་མར་ཁ་ཕྱོགས་པས་འཇུག་པར་བརྩོམ་པ་ལ་ཞུགས་པའི་ཐ་སྙད་དང༌། དེ་ཉིད་དངོས་སུ་འཇུག་པ་མན་སྒྲུབ་པའི་དོན་དུ་ངག་དབེན་མན་ཆད་ལ་འཇུག་པའོ། ། གཞན་ཡང་གནས་སྐབས་ཀྱི་ཡོན་ཏན་རྩ་རླུང་བྱང་ཆུབ་ཀྱི་སེམས་རྣམས་རང་སར་གནས་ཤིང་བརྟན་པར་བྱེད། དེ་ལ་བརྟེན་ནས་ལུས་ཀྱི་འབྱུང་བ་ཆ་སྙོམས་ཤིང་ཟོ་མདོག་བཟང་ལ་ཉན་ས་ལས་ནི། ལུས་ཀྱི་སྤྱོད་ལམ་དེས་ཤིན་སྦྱངས་མྱུར་དུ་སྐྱེ་བ་དང༌། དུས་ཡུན་རིང་མོར་འདའ་བར་བྱེད་ནུས་ཤིང༌། ལུས་ཤིན་ཏུ་ངལ་བར་མི་འགྱུར་བ་དང༌།
སྤྱོད་ལམ་དེས་མུ་སྟེགས་པ་དང་ཕས་ཀྱི་རྒོལ་བ་དག་ལས་ཁྱད་པར་དུ་གྱུར་པ་དང༌། སྤྱོད་ལམ་དེས་འདུག་པ་མཐོང་ན་ཤིན་ཏུ་དང་བ་སྐྱེ་བ་དང༌། ། སྤྱོད་ལམ་དེ་སངས་རྒྱས་དང་དེའི་ཉན་ཐོས་རྣམས་ཀྱིས་མཛད་པས་ན་བརྟེན་པར་བྱ་བར་བཤད་དོ། ། ལུས་གནད་འཆོལ་བའི་སྐྱོན་ནི། གཡས་སུ་ཡོ་ན་དང་པོར་གསལ་ཡང་གཟུང་བའི་རྣམ་རྟོག་མང༌། གཡོན་དུ་ཡོ་ན་དང་པོར་བདེ་ཡང་འཛིན་པའི་རྟོག་པ་མང༌། དགུར་ན་དང་པོར་གསལ་ངར་ཆེ་ཡང་ཕྱིས་སེམས་འཚུབ་པར་འགྱུར། ། དགྱེ་ན་དང་པོར་དྭངས་ཤིང་གུ་ཡངས་ཀྱང་ཕྱིས་ཡེངས་ཆ་ཆེ། ལྟ་སྟངས་འགྱུར་ན་འཇུག་ཤེས་ལངས་ནས་རྣམ་རྟོག་མང་པོ་འཕྲོ་བའི་སྐྱོན་འབྱུང་བར་བཤད་དོ། ། བྱེད་འཆིང་འདི་རྣམ་སྣང་གངས་ཅན་མཚོའི་བཞུགས་སྟངས་འདྲ་བས་དང༌།
ལྷག་པར་གཟུགས་ཕུང་གི་ཆོས་ཉིད་དམ་རང་བཞིན་རྣམ་སྣང་དུ་བཞུགས་པར། རྡོར་ཕྲེང་གི་རྒྱུད་ལས། དང་པོ་སྐུ་ཡི་རྡོ་རྗེ་ནི། ། གཟུགས་ཕུང་ལ་ནི་ཡང་དག་བཞུགས། ། ཞེས་གསུངས་པའི་གནས་ལུགས་མངོན་དུ་བྱེད་པའི་ངེས་པས་ཀྱང་རྣམ་སྣང་གི་ཆོས་ཞེས་བྱ་ལ་བྱེད་འཆིང་ཀྱི་ཆ་ཤས་ནས་བགྲང་པས་བདུན་ནོ། ། གཞན་སེམས་སྐྱིལ་ལུས་བསྲངས་མེ་ཐབས་དྲུག་ཆིངས་སོགས་ཀྱང་ལུས་གནད་ཀྱི་ཁྱད་པར་དང་ལུས་དག་བྱེད་ཀྱང་ཡིན་མོད་ཀྱི། འདིར་བཟུང་བ་ཙམ་དུ་གཟུགས་ཕུང་དག་སྒྲུབ་ཀྱི་ཡོན་ཏན་ཕུལ་དུ་བྱུང་བའང་མ་ཡིན་ཞིང༌། རྣམ་སྣང་གི་ཆོས་སུ་བཤད་ཚོད་ཀྱང་མེད་པའི་ཕྱིར་དེར་མི་བརྗོད་མོད། རྒྱུན་དུ་རྡོར་སྐྱིལ་མ་ནུས་ན་སེམས་སྐྱིལ་བྱས་ཏེ་གནད་གཞན་རྣམས་སྔ་མ་ལྟར་བྱ་བའང་རུང་ངོ༌། ། ཚུལ་དེ་ལྟ་བུའི་ལུས་ཀྱི་གནད་ཐབས་སྐྱོན་དང་བྲལ་བ་ལ་ནན་ཏན་གྱིས་འབད་དགོས་ཏེ།
སེམས་གནས་པར་འདོད་ན་ལུས་ཀྱི་འཁྲུལ་འཁོར་གཅུན་ཞེས་རྟེན་འབྲེལ་ལུས་ལ་བསྒྲིགས་པས་རྟོགས་པ་སེམས་ལ་འཆར་བ་ཞེས་གོང་མ་རྣམས་ཀྱིས་གསུངས་པ་དང༌། ཇོ་བོ་ནཱ་རོ་པས། ། ལུས་ཀྱི་གནད་ཐབས་སྒོམ་པའི་གནད། ། ཅེས་གསུངས། དེ་བས་ལུས་ཀྱི་དེ་ཉིད་ཤེས་ན་སེམས་ཀྱི་དེ་ཉིད་རྟོགས་པར་འགྱུར་ལ། དེ་ལས་གཞན་དུ་མིན་པས། སམྦུ་ཊར། ཆོས་ཀྱི་ཕུང་པོ་བརྒྱད་ཁྲི་དང༌། ། བཞི་སྟོང་གི་ནི་ཆོ་གས་ཀྱང༌། ། ལུས་ཀྱི་དེ་ཉིད་མ་ཤེས་ན། །
དེ་དག་ཐམས་ཅད་འབྲས་བུ་མེད། ། ཅེས་གསུངས་ཏེ། ལུས་ཀྱི་དེ་ཉིད་རྩ་རླུང་ཐིག་གསུམ་གྱི་བྱེད་ལས་རྟེན་འབྲེལ་སོགས་དང༌། ལུས་ཀྱི་རང་བཞིན་སྐུ་རྡོ་རྗེར་དག་པའི་ངེས་པ་དང༌། ལུས་ལ་གནད་དུ་བསྣུན་པས་སེམས་ཉིད་རྟོགས་པར་འགྱུར་བའི་གནད་རིག་པ་སོགས་ཡིན་ལ། ཁ་ཅིག་རྫོགས་པའི་རིམ་པ་ཡིན་ན་ལུས་ལ་གནད་དུ་བསྣུན་དགོས་ཀྱང༌། ཕྱག་རྒྱ་ཆེན་པོར་གྲགས་པ་ལ་དེ་མེད་པས་དེ་ནི་སྔགས་ལམ་མཐར་ཐུག་མིན་ཞེས་འདོད་པ་ཡང་སྐབས་དོན་འདི་ཙམ་གྱིས་ཁེགས་པ་ཡིན་ཏེ། རྡོ་རྗེའི་ལུས་ལ་གནད་དུ་བསྣུན་ཐབས་འདི་ལྟར་བསྟན་པས་སོ། ། ཡང་དེ་ཙམ་གྱི་ལུས་གནད་མདོར་ཡང་བཤད་པས་དེ་དག་ཏུ་ཡང་རྡོ་རྗེའི་ལུས་ལ་གནད་བསྣུན་ཡོད་པར་འགྱུར་རོ་ཞེ་ན། དེ་དག་ཏུ་ལུས་གནད་ཙམ་ཡོད་ཀྱང་ལུས་ཀྱི་དེ་ཉིད་ཤེས་ནས་སམ།
དེའི་ཆེད་དུ་གནད་བསྣུན་མི་བྱེད་པས་རྡོ་རྗེའི་ལུས་ལ་གནད་དུ་བསྣུན་པ་མེད་ལ། འདིར་ནི་དག་བྱ་དག་བྱེད་དག་འབྲས་སོགས་ཀྱི་ངེས་པ་ལ་བརྟེན་པས་ཏེ། དག་བྱ་གཟུགས་ཕུང་ངམ་ལུས་ཀྱི་ཆོས། དག་བྱེད་རྣམ་སྣང་ཆོས་བདུན། དག་ཚུལ་རླུང་ཞུགས་གནས་ཐིམ་པའི་རིམ་གྱིས། དག་འབྲས་རྣམ་སྣང་གི་གོ་འཕང་ངོ༌། ། གཉིས་པ་ངག་དབེན་ནི། སྤྱིར་སྨྲ་བ་ལ་དགའ་བ་ནི་ཉེས་པའི་སྒོ་དང༌། ཉོན་མོངས་པ་ཐམས་ཅད་སྐྱེ་བའི་གཞིར་གྱུར་པས་ན། བཅོམ་ལྡན་འདས་ཀྱིས་ཀྱང་སྨྲ་བ་ལ་དགའ་བའི་ཉེས་པ་བརྒྱད་ཅུ་རྩ་གཉིས་སམ་ཉི་ཤུ་རྩ་བདུན་དུ་གསུངས་ལ།
རྒྱུད་སྡེ་ཀུན་ནས་སྔགས་ཀྱི་ནུས་པ་འཕྲོག་པའི་དགག་བྱས་ཀྱང་སྨྲ་བཅད་བྱ་བ་དང༌། སྔགས་བཟླས་ཀྱི་མཆོག་ཀྱང་སྨྲ་བཅད་རང་བབས་ཡིན་པར། སློབ་དཔོན་རྡོ་རྗེ་གདན་པས། ཨཱ་ལི་ཀཱ་ལི་མཉམ་བྱས་པའི། ། མི་གཡོ་མི་སྨྲ་བཟླས་པའི་མཆོག ། ཅེས་གསུངས། དེ་ལ་དུག་གསུམ་དག་པའི་མཚོན་པར་རླུང་རོ་ལན་གསུམ་བསལ་ནས་ཕལ་གྱི་ལོང་གཏམ་སོགས་ལྟ་ཅི། རེ་ཞིག་ཁ་ཏོན་བཟླས་བརྗོད་སོགས་ཀྱང་མི་བྱ་བར། སྨྲ་བཅད་དུ་གནས་དགོས་ཏེ། རྡོ་རྗེ་གདན་བཞི་ལས།
རླུང་དང་ངག་ནི་གཡོ་མེད་པ། ། འདི་ཡིས་བསམ་གཏན་འབྲས་བུ་འགྲུབ། ། ཅེས་དང༌། རྡོར་འཕྲེང་ལས། དབུགས་ནི་འབྱུང་རྔུབ་གློད་ནས་ནི། ། ཞེས་གསུངས། འདི་དག་གི་སྐབས་སུ་རྗེ་བཙུན་གྱིས། ཕྱག་རྒྱ་ཆེན་པོ་སྒོམ་དུས་སུ། ། ལུས་ངག་དགེ་སྦྱོར་མ་བརྩོན་ཞིག ། མི་རྟོག་ཡེ་ཤེས་ཡལ་ཉེན་ཡོད། །
ཅེས་དང༌། གུ་རུ་པདྨས། ཆོས་ཀུན་རྩ་བ་རང་གི་སེམས་ཉིད་དེ། ། ནང་དུ་མཉམ་པར་བཞག་པས་དོན་རྟོགས་འགྱུར། ། ལུས་ངག་དགེ་སྦྱོར་ཙམ་གྱི་སོ་ན་མེད། ། དེས་ན་གཅིག་པུར་རང་སེམས་བལྟ་བར་བྱ། ། ཞེས་དང༌། ཇོ་བོ་རྗེས། གཅིག་ཏུ་མཉམ་བཞག་སེམས་བརྟན་ན། ། ལུས་ངག་དགེ་སྦྱོར་གཙོར་མི་བྱ། །
ཞེས་གསུངས་པ་ལྟར་སྒྲུབ་ལ། ཁ་ཅིག་མ་ཡེངས་ཙམ་གྱི་ངང་ནས་ལུས་ངག་གི་དགེ་སྦྱོར་སྒྲུབ་དགོས་པས། བྱ་ཆ་ཆོས་སྤྱོད་སོགས་འབོལ་མི་རིགས་སྙམ་ན་ཡང༌། ལས་དང་པོ་པའི་སྐབས་འདིར་དེ་དག་འཕྲུགས་པ་དཀའ་ཞིང་ཅུང་ཟད་འཕྲུགས་པ་ལྟར་སྣང་ཡང་སྒོམ་ཡར་བསྐྱེད་འབྱུང་བའི་གེགས་སུ་འགྲོ་བ་དང༌། གནས་ཆ་ཅུང་ཟད་ཡོད་པ་ལ་སྒོམ་ཡལ་རྐྱེན་དུ་འགྲོ་བ་སོགས་མང་བས་དུས་མཚམས་ཤེས་པ་གལ་ཆེའོ། ། གསུམ་པ་སེམས་དབེན་ནི། ལུས་གནད་དང་ངག་གནད་དེ་དག་དང་ལྡན་པས། དཔལ་ཏིལླི་པའི་ཆོས་དྲུག་གམ་བཞག་ཐབས་དྲུག་ཏུ་གྲགས་པ་ལྟར་ཉམས་སུ་ལེན་པ་སྟེ། དེ་ཉིད་ཀྱིས། མི་མནོ་མི་བསམ་མི་དཔྱད་ཅིང༌། །
མི་སྒོམ་མི་སེམས་རང་བབ་བཞག ། ཅེས་གསུངས། དེ་ལ་མི་མནོ་ཞེས་པ་ནི། འདས་པའི་དོན་གྱི་རྟོག་པའི་རྗེས་སུ་མི་འབྲང་བ་སྟེ། འབྲང་ན་དེ་ཇི་སྲིད་དུ་ཡིད་གཡེང་བར་འགྱུར་བས་སོ། ། མི་བསམ་ཞེས་པ། ད་ལྟའི་སེམས་སྣང་ལ་བཟོ་བཅོས་དང་རྩིས་གདབ་མི་བྱེད་པ་སྟེ། བྱས་ན་མཉམ་པར་བཞག་རྒྱུའི་སེམས་རྐྱེན་དབང་དུ་འཆོར་བས་སོ། ། མི་སེམས་ཞེས་པ། མ་འོངས་པ་ན་བྱ་བྱེད་ཀྱི་རྟོག་པ་སྔོན་མི་བསུ་བ་སྟེ།
བསུས་ན་ཤེས་པ་དེའི་ཡུལ་ལ་གཡོ་ཞིང་མི་བརྟན་པར་འགྱུར་བས་སོ། ། དེ་ལྟར་དུ་ས་ར་ཧས་ཀྱང༌། བསམས་དང་བསམ་བྱ་ཐམས་ཅད་ཡོངས་སུ་དོར་ནས་སུ། ། ཇི་ལྟར་བུ་ཆུང་ལྷུག་པར་གནས་པ་བཞིན། ། བླ་མའི་ལུང་ལ་བསྒྲིམས་ཏེ་གུས་འབད་ན། ། ལྷན་ཅིག་སྐྱེས་པ་འབྱུང་བར་ཐེ་ཚོམ་མེད། ། ཅེས་གསུངས། དེའི་སྒྲིམས་ཏེ་གུས་འབད་སོགས་ཀྱི་དོན་ནི། བླ་མའི་མན་ངག་གམ་ལུང་ལས་བྱུང་བའི་དོན་ལ་སྒྲིམས་ཤིང་གུས་པར་འབད་པ་སྟེ་བརྩོན་འགྲུས་བསྐྱེད་པའི་དོན་ཡིན་ལ། བརྩོན་རྒྱུ་དངོས་བསམས་དང་བསམ་བྱ་དོར་བ་དེ་ལའོ། །
གཞན་ཡང་དེ་ཉིད་ཀྱིས། ཕྱི་དང་ནང་དུ་བལྟ་བ་མེད་པའི་སེམས་དེ་ནི། ། གང་གིས་མི་བསམ་གང་ལ་ཡང་ནི་སེམས་མ་ཡིན། ། རང་བཞིན་གནས་པ་རྡོ་རྗེ་རྩེ་མོ་གླུ་བླངས་པ། ། ཞེས་དང༌། ཤ་ཝ་རས། འདི་ལྟར་དུས་གསུམ་རྣམ་པ་ཐམས་ཅད་དུ། ། ཡིད་ལ་བྱར་མེད་མཐའ་བྲལ་གཉུག་མའི་ངང༌། ། དེ་ཉིད་སྐྱོང་ལ་སྒོམ་ཞེས་ཐ་སྙད་བཞག ། ཅེས་སོ། །
མི་སྒོམ་ཞེས་པ། མཚན་བཅས་དང་མཚན་མེད་སོགས་བློ་ཡི་ཡུལ་དུ་གྱུར་པ་གང་ཡང་མི་སྒོམ་པ་སྟེ། བསྒོམས་ན་གཟུང་འཛིན་གྱི་ཡིད་བྱེད་དུ་འགྱུར་བས་སོ། ། དེ་ལྟར་ཡང་བྲམ་ཟེ་ཆེན་པོས། ཀྱེ་མ་རང་བཞིན་བྲལ་བའི་དེ་ཉིད་སྒོམ་དུ་ཡོད་མ་ཟེར། ། གལ་ཏེ་བསྒོམ་པར་བྱ་དང་སྒོམ་བྱེད་གཉིས་རྟོག་ན། ། གཉིས་སུ་འཛིན་པའི་ཡིད་ཀྱིས་བྱང་ཆུབ་སེམས་སྤངས་ནས། ། སྐྱེས་བུ་དེ་ཡིས་རང་གིས་རང་ལ་སྡིག་པ་བྱས། ། ཞེས་སོ། ། མི་དཔྱད་ཅེས་པ།
དེ་ལྟར་སྤྲོས་པ་ཞི་བའི་ངང་དེ་ལ་སླར་བློས་བརྟག་དཔྱད་མི་བྱ་བ་སྟེ། བྱས་ན་སླར་བློ་རྟོག་གིས་གཉིས་སྣང་དང་མཚན་འཛིན་བསྐྱེད་པས་སོ། ། བྲམ་ཟེ་ཆེན་པོས། མཐའ་ཡིས་མ་གོས་དྲི་མ་མེད་པའི་སྙིང་པོ་ནི། ། རང་བཞིན་གདོད་ནས་དག་པས་ཀུན་གྱིས་དཔྱད་བྱ་མིན། ། གལ་ཏེ་དཔྱད་ན་དུག་སྤྲུལ་གཙེས་པ་ཁོ་ནར་ཟད། ། ཅེས་སོ། ། རང་བབས་བཞག་ཅེས་པ། སེམས་ཀྱི་རང་བཞིན་ནམ་འདུག་ཚུལ་ཇི་ལྟར་ཡོད་པ་དེ་ག་ལྟར་མ་བཅོས་པར་འཇོག་པ་སྟེ། དེ་མིན་གནས་ལུགས་ཀྱི་དོན་བློས་བྱས་ཀྱིས་བསླད་པར་འགྱུར་བས་སོ། །
མདའ་བསྣུན་ཞབས་ཀྱིས། རང་བཞིན་བཞག་པ་ཇི་ལྟ་བུ་ཉིད་དེ་ལྟ་ཉིད། ། འབྲས་བུ་ཐོགས་པ་མེད་པ་གདོད་ནས་རང་ལ་གནས། ། ཞེས་དང༌། རང་བཞིན་དག་པའི་སེམས་ལ་བསམ་གཏན་དག་གིས་མི་བསླད་དེ། ། བདག་ཉིད་བདེ་ལ་གནས་ཤིང་གདུང་བར་མ་བྱེད་ཅིག ། ཅེས་དང༌། ཤ་ཝ་རས། རང་བཞིན་དག་པའི་སེམས་ལ་བཅོས་མི་དགོས། ། མ་བཟུང་མ་བཏང་རང་ག་ཉིད་དུ་ཞོག །
ཅེས་སོ། ། དེ་ལྟ་བུའི་བཞག་ཐབས་རྣམས་ལ་སེམས་ངོ་རྩེ་གཅིག་ཏུ་སྐྱོང་ཚུལ་གྱི་གནད་ཕལ་ཆེར་འདུས་པས་དེ་ལྟར་ནན་ཏན་དུ་སྐྱོང་བར་བྱ་ལ། གཞན་ཡང་རྗེ་སྒམ་པོ་པའི་ཚོགས་ཆོས་ལས། ངོ་བོ་རང་གི་སེམས་ལ་བལྟ་ན། སེམས་དེ་གློད་ལ་བཞག སོ་མར་བཞག་རང་གར་བཞག ། ལྷུག་པར་བཞག་གོ་ཞེས་བཞག་ཐབས་བཞིར་གསུངས་པ་སོགས་ཡོད་ཀྱང༌། ཕལ་ཆེར་ཕན་ཚུན་དུ་འདུ་ཞིང་མཐུན་པར་འགྱུར་ལ། ། དེ་ཀུན་ཀྱང་མ་ཡེངས་པ་ཙམ་དུ་འདུ་ཞིང་ཚང་བས། ཟླ་འོད་གཞོན་ནུས།
མ་ཡེངས་པ་ནི་སངས་རྒྱས་ཀུན་གྱི་ལམ། མ་ཡེངས་པ་ནི་དགེ་བའི་བཤེས་དང་གཉེན ། མ་ཡེངས་པ་ནི་གདམས་པ་ཀུན་གྱི་གཙོ། ། ཞེས་དང༌། མ་ཡེངས་རྒྱུན་གྱི་དྲན་པ་འདི། ། དུས་གསུམ་སངས་རྒྱས་གཞུང་ལམ་ཡིན། ། ཞེས་གསུངས་ཤིང༌། ཀླུ་སྒྲུབ་ཞབས་ཀྱིས། དབང་ཕྱུག་ལུས་གཏོགས་དྲན་པ་བདེ་གཤེགས་ཀྱི། ། བགྲོད་པ་གཅིག་པའི་ལམ་དུ་ཉེ་བར་བསྟན། །
དེ་ལ་སྒྲིམས་ཏེ་མངོན་པར་བསྲུང་བགྱི་ཞིང༌། ། དྲན་པ་ཉམས་པས་ཆོས་ཀུན་འཇིག་པར་འགྱུར། ། ཞེས་གསུངས། ལུང་ཕྱི་མ་འདིའི་དོན། དབང་ཕྱུག་ཅེས། རྒྱལ་པོ་བདེ་སྤྱོད་བཟང་པོ་ལ་སློབ་དཔོན་གྱིས་བོད་པར་མཛད་ནས། ལུས་འགྲེང་བ་དང་འདུག་པ་སོགས་ཀྱི་གནས་སྐབས་ཐམས་ཅད་ལ་རྣམ་པར་དཔྱོད་པ་ནི་ལུས་སུ་གཏོགས་པའི་དྲན་པ་སྟེ། དེ་ནི་བདེ་བར་གཤེགས་པའི་བགྲོད་པ་གཅིག་པའི་ལམ་མོ། ། དེ་ཡང་མདོ་ལས། དགེ་སློང་དག་སེམས་ཅན་རྣམས་རྣམ་པར་དག་པར་བྱེད་པ་དང༌།
སྡུག་བསྔལ་དང༌། ཡིད་མི་བདེ་བས་ཡང་དག་པ་འདའ་བར་བྱེད་པ་དང༌། རིགས་པའི་ཆོས་རྟོགས་པར་བྱེད་པ་དང༌། མྱ་ངན་ལས་འདས་པ་མངོན་སུམ་དུ་བྱེད་པའི་ལམ་ནི་འདི་ལྟ་སྟེ་ལུས་སུ་གཏོགས་པའི་དྲན་པ་ཡིན་ནོ། ། ཞེས་སོ། ། དྲན་པ་དེ་ནི་ཤིན་ཏུ་གལ་ཆེ་བའི་ཕྱིར། དེ་ནི་སྒྲིམས་ནས་མངོན་པར་བསྲུངས་བགྱི་སྟེ། དྲན་པ་འདི་ཉིད་ཕྱོགས་རེ་བ་མ་ཡིན་གྱི། རྫོགས་པའི་སངས་རྒྱས་ཀྱི་སར་འཇུག་པའི་ལམ་པོ་ཆེ་ལྟ་བུའམ། ཐམས་ཅད་ཀྱི་རྟེན་ལུས་ལྟ་བུ་ཡིན་པས་ན་ལུས་སུ་གཏོགས་པའི་དྲན་པའོ། །
སྤྱིར་དྲན་པ་ཞེས་པ་ལའང༌། འདས་པ་ལ་བལྟ་བའི་དྲན་པ་དང༌། དོན་སྔ་ཕྱི་སྦྱར་ནས་འཛིན་པའི་དྲན་པ། ཡུལ་ངེས་ཀྱི་དྲན་པ་ཁྱད་པར་ཅན་སོགས་དབྱེ་བ་འགའ་ཞིག་ལས། དང་པོ་ནི། སྔོན་གྱི་གནས་སྐབས་དང༌། ཡུལ་རྣམས་དྲན་ལམ་དུ་བྱས་ནས་མངོན་པར་ཞེན་པ་སྟེ། དབུ་མ་བཞི་བརྒྱ་པར། མཐོང་ཟིན་དངོས་པོ་མི་སྣང་ཞིང༌། ། སླར་ཡང་སེམས་ཀྱིས་མིན་དེས་ན། །
དྲན་པ་ཤེས་བྱ་ལོག་པ་ཡི། ། དོན་ལ་རྟོག་པ་ཁོ་ན་འབྱུང༌། ། ཞེས་སོ། ། གཉིས་པ་དེ་ནི་ཚད་མ་རྣམ་འགྲེལ་ལས། དབང་པོ་འཁྲུལ་པ་ལས་གཞན་དུ། ། དབང་པོ་རྣམས་ནི་སྦྱོར་བྱེད་པ། ། ཐ་དད་མཚོན་མེད་འཁྲུལ་པ་ཅན། ། དྲན་ཡིན་དེ་ཡང་རྣམ་རྟོག་ཅན། ། ཞེས་བཤད་པ་དེ་ཡིན་ལ། ཡུལ་ངེས་ཀྱི་དྲན་པ་ནི་དྲན་པ་ཁྱད་པར་ཅན་ཏེ།
མངོན་པ་ཀུན་ལས་བཏུས་པ་ལས། དྲན་པ་གང་ཞེ་ན། འདྲིས་པའི་དངོས་པོ་ལ་སེམས་བརྗེད་པ་མེད་པ་སྟེ། སེམས་རྣམ་པར་མི་གཡེང་བའི་ལས་ཅན་ནོ། ། ཞེས་འབྱུང་བ་དེ་ཡིན་ལ། དང་པོ་གཉིས་ནི་ཞི་གནས་ཀྱི་ཚེ་དགག་པར་བྱ་བ་སྟེ། སེམས་བྱུང་མང་པོའི་ནང་ཚན། གཉིས་པ་ནི་བསྟེན་པར་བྱ་བའི་དྲན་པ་སྟེ་དྲན་པ་ཉེར་བཞག་གི་དྲན་པའོ། ། འདི་ལ་ཡུལ་གྱི་ཁྱད་པར་སྔར་འདྲིས་ཤིང་ངེས་པར་བྱས་པའི་དངོས་པོ་ལ་དམིགས་རྟེན་བཅས་པ་སྟེ། མ་འདྲིས་པའི་ཡུལ་ལ་ནི་དྲན་པ་མི་འདོད་པས་སོ། །
འཛིན་སྟངས་ཀྱི་ཁྱད་པར་གཞན་གྱིས་འདྲིས་པ་དང་རང་གིས་དེ་ལ་རྟོག་པ་བཅུག་ན། དམིགས་རྟེན་དེ་ནི་འདི་འདྲ་བ་ཡིན་ནོ། ། ཞེས་དྲན་ནུས་ཙམ་ལ་མི་བྱ་ཡི། དམིགས་པ་ངེས་པའི་ངེས་ཤེས་ཀྱི་འཛིན་སྟངས་དེ་རྒྱུན་བརྟན་པར་བྱེད་པ་ལ་བྱ་སྟེ། འཛིན་སྟངས་དེ་ལས་གཞན་དུ་ཡེངས་ན་དྲན་པ་ཉམས་པ་ཞེས་བྱ་བས་སོ། ། དེས་ན་སེམས་གང་ལ་གཏད་པའི་དམིགས་པ་སྣ་རེ་དྲན་ནས་དམིགས་པའི་བློ་དེའི་རྒྱུན་སྐྱོང་བ་ནི་དྲན་པ་བརྟེན་པ་ཞེས་བྱའོ། ། བྱེད་ལས་ཀྱི་ཁྱད་པར་ནི་དེ་ལྟར་བསྐྱངས་པས་ཡིད་དམིགས་པ་གང་གཏད་ལས་གཞན་དུ་རྣམ་པར་གཡེང་བར་མི་བྱེད་པའོ། ། ཡང་བྱང་ཆུབ་ཡན་ལག་གི་དྲན་པ་ནི། ཆོས་ཡང་དག་པར་བསྡུ་བའི་མདོར། དེ་ལ་དྲན་པ་ཡང་དག་བྱང་ཆུབ་ཀྱི་ལམ་གང་ཞེ་ན།
དྲན་པ་གང་གིས་ཆོས་རྣམས་རྟོགས་པར་འགྱུར་བ་དང༌། ཆོས་རྣམས་སོ་སོར་རྟོགས་པ་དང༌། ཆོས་རྣམས་ལ་དཔྱོད་པ་དང༌། ཆོས་རྣམས་ལ་ཀུན་ཏུ་འགྲོ་བ་དང༌། ཆོས་རྣམས་ལ་བསམ་པ་དང༌། ཆོས་ལ་རྗེས་སུ་རྟོགས་པ་སྟེ། དྲན་པ་དེས་ཆོས་ཀྱི་རང་བཞིན་མཚན་ཉིད་རྟོགས་པར་འགྱུར་རོ། ། ཆོས་རྣམས་ཀྱི་རང་གི་མཚན་ཉིད་གང་ཞེ་ན། ཆོས་ཐམས་ཅད་རང་གི་མཚན་ཉིད་ཀྱིས་སྟོང་སྟེ། དེ་ལྟར་གང་གིས་དེ་ལྟར་བརྟག་ཅིང་རྟོགས་པ་འདི་ནི་དྲན་པ་ཡང་དག་བྱང་ཆུབ་ཀྱི་ཡན་ལག་ཅེས་བྱའོ། །
ཞེས་སོ། ། འཕགས་ལམ་ཡན་ལག་བརྒྱད་པའི་དྲན་པ་ནི། བློ་གྲོས་མི་ཟད་པར་བསྟན་པའི་མདོར། དེ་ལ་ཡང་དག་པའི་དྲན་པ་གང་ཞེ་ན། དྲན་པ་གང་ཤིན་ཏུ་ཉེ་བར་བཞག་པ་དང༌། མི་སྒུལ་བ་དང༌། དྲང་བ་དང༌། གྱ་གྱུ་མེད་པ་དང༌། འཁོར་བའི་སྐྱོན་གྱི་ཉེས་དམིགས་བལྟ་བ་དང༌། མྱ་ངན་ལས་འདས་པར་འགྲོ་བའི་ལམ་དུ་འདྲེན་པ་སྟེ།
དྲན་པ་དང༌། གཞུངས་པ་དང༌། འཕགས་པའི་ལམ་མི་བརྗེད་པ་འདི་ནི་ཡང་དག་པའི་དྲན་པ་ཞེས་བྱའོ། ། ཞེས་གསུངས་པ་དེའོ། ། དེ་ལ་སོགས་པ་བྱང་ཕྱོགས་ཀྱི་དྲན་པའི་ན་རིམ་དང་འདིར་གཟུང་དྲན་པའི་ན་རིམ་དོན་ཅིག་སྟེ། བྱང་ཕྱོགས་ལམ་དུ་སྤྱོད་ཅིང་འདིར་ཡང་ལམ་ལྔས་བསྒྲོད་པས་ཏེ། དེ་ཡང་ཚོགས་ལམ་ཆུང་ངུ་ན་ལུས་དྲན་པ་ཉེ་བར་བཞག་པ། ཚོར་བ། སེམས། ཆོས་དྲན་པ་ཉེ་བར་བཞག་པ་བཞི།
འབྲིང་པོ་ན་སྡིག་པ་མི་དགེ་བའི་ཆོས་མ་སྐྱེས་པ་མི་བསྐྱེད། སྐྱེས་པ་སྤོང་བ། དགེ་བ་མ་སྐྱེས་པ་བསྐྱེད། སྐྱེས་པ་འཕེལ་བར་བྱེད་པ་བཞི། ཚོགས་ལམ་ཆེན་པོ་ན་འདུན་པའི་རྫུ་འཕྲུལ་གྱི་རྐང་པ། བརྩོན་འགྲུས་ཀྱི། སྤྱོད་པའི། སེམས་ཀྱི་རྫུ་འཕྲུལ་གྱི་རྐང་པ་བཞི། སྦྱོར་ལམ་དྲོད་དང༌། རྩེ་མོར།
དད་པའི་དབང་པོ། བརྩོན་འགྲུས་ཀྱི། དྲན་པའི་ཏིང་ངེ་འཛིན་གྱི། ཤེས་རབ་ཀྱི་དབང་པོ་སྟེ་དབང་པོ་ལྔ། བཟོད་པ་དང་ཆོས་མཆོག་ཏུ། དད་པའི་སྟོབས། བརྩོན་འགྲུས་དྲན་པ། ཏིང་ངེ་འཛིན། ཤེས་རབ་ཀྱི་སྟོབས་ཏེ་སྟོབས་ལྔ། མཐོང་ལམ་དུ་དྲན་པ་ཡང་དག་བྱང་ཆུབ་ཀྱི་ཡན་ལག །
ཆོས་རྣམ་པར་འབྱེད་པ་ཡང་དག་བྱང་ཆུབ་ཀྱི་ཡན་ལག ། དེ་བཞིན་དུ་ཏིང་ངེ་འཛིན་དང༌། བརྩོན་འགྲུས་དང༌། དགའ་བ་དང༌། ཤིན་ཏུ་སྦྱངས་པ་དང༌། བཏང་སྙོམས་ཡང་དག་བྱང་ཆུབ་ཀྱི་ཡན་ལག་སྟེ་བྱང་ཆུབ་ཡན་ལག་བདུན། སྒོམ་ལམ་དུ་ཡང་དག་པའི་ལྟ་བ། ཡང་དག་པའི་རྟོགས་པ། ཡང་དག་པའི་ངག ། ཡང་དག་པའི་ལས་ཀྱི་མཐའ།
ཡང་དག་པའི་འཚོ་བ། ཡང་དག་པའི་རྩོལ་བ། ཡང་དག་པའི་དྲན་པ། ཡང་དག་པའི་ཏིང་ངེ་འཛིན་ཏེ། འཕགས་ལམ་ཡན་ལག་བརྒྱད་རྣམས་ཡོད་ལ། དེས་ན་དྲན་པ་ཉེར་བཞག་བཞིའི་དྲན་པ་རྩེ་གཅིག་སྐབས་ཏེ་སྔོན་འགྲོ་ཚོགས་ལམ། དྲོད་རྩེ་བཟོད་པ་ཆོས་མཆོག་སྟེ་སྦྱོར་ལམ་བཞིར་དབང་པོ་ལྔ་དང་སྟོབས་ལྔའི། དྲན་པའི་དབང་པོ་དང༌། དྲན་པའི་སྟོབས། སྤྲོས་བྲལ་མཐོང་ལམ་དུ་བྱང་ཆུབ་ཡན་ལག་བདུན་གྱི་དྲན་པ་ཡང་དག་བྱང་ཆུབ་ཀྱི་ཡན་ལག །
རོ་གཅིག་སྒོམ་ལམ་གྱི་སྐབས་སུ་འཕགས་ལམ་ཡན་ལག་བརྒྱད་ཀྱི་ཡང་དག་པའི་དྲན་པ་རྣམ་རིམ་བཞིན་འབྱོར་ལ། དེ་ལྟར་སྦྱོར་བ་ཡང་མཉམ་མེད་སྒམ་པོ་པའི་གསུངས་དང་བསྟུན་ནས་སོ། ། སེམས་འགྲེལ་ལ་སོགས་མང་པོར་ནི་འདྲ་མིན་གཞན་ཡང་ཡོད་ཅིང༌། རྣལ་འབྱོར་བཞི་པོ་རང་ལ་རིམ་བཞིན་དྲན་པ། དྲན་མེད། སྐྱེ་མེད། བློ་འདས་ཞེས་གསུངས་མོད་ཀྱང༌། དོན་གཟུང་དྲན་དང་ཡང་དག་གི་དྲན་པ་གཉིས་སུ་འདུ་ལ། དེ་གཉིས་ཀྱི་ཁོངས་སུ་བྱང་ཕྱོགས་ཀྱི་དྲན་པ་དག་ཀྱང་འདུ་བས། དབྱེ་བསྡུ་དང་མིང་གི་རྣམ་གྲངས་ཙམ་ལས་དོན་དུ་རྣམ་དབྱེར་མེད་ལ་ཡང་དག་གི་དྲན་པ་དེ་ཉིད་རྣམ་པར་ཐར་པ་བཞིའི་རང་བཞིན་གྱི་དྲན་པར་ཡང་བསྟན་ཏེ།
མཚན་བརྗོད་འགྲེལ་ཆེན་དུ། དྲན་པའི་ངོ་བོ་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང༌། རང་བཞིན་གྱིས་འོད་གསལ་བའི་ཚུལ་ཅན། དཔའ་བར་འགྲོ་བ་ལ་སོགས་པ་ཏིང་ངེ་འཛིན་བརྒྱ་སྟོང་གི་བདག་པོར་གྱུར་པས་ན། དྲན་པ་བཞི་པོ་ཏིང་འཛིན་རྒྱལ། ། ཞེས་བྱའོ། ། ཞེས་འབྱུང༌། མདོར་ན་བཀའ་བརྒྱུད་གོང་མས།
ལམ་རྣམས་ཀུན་གྱི་རྩ་བ་དྲན་པ་ཡིན། ། ཞེས་དང༌། ཉམས་ལེན་ཐམས་ཅད་དྲན་པར་གཅིག ། ཅེས་དང༌། དྲན་པ་ཡེངས་པ་མེད་ལ་བྱ། ། ཞེས་དང༌། མ་ཡེངས་པའི་འཇོག་ཚུལ་གཅིག་པུ་ལ། ། ཐེག་གསུམ་གྱི་བྱང་ཆུབ་སོ་སོར་སྟོན། ། ཞེས་གསུངས། དེ་བས་དཀར་ཆོས་མཐའ་དག་གི་རྩ་བ་དང་སྙིང་པོ་དྲན་པ་ཡེངས་མེད་ཁོ་ན་ཉིད་ཀྱང་ཆོས་སྨྲ་བ་ཕལ་ཆེར་དེ་ལས་བྱོལ་སྟབས་སུ་འཆད་ཅིང༌།
འགའ་ཞིག་གནས་སྐབས་ཕྱོགས་རེར་རྩིས་སུ་བྱེད་པ་ཙམ་དུ་ཟད་ལ། ཡིན་ལུགས་འགག་ཏུ་དྲིལ་ནས་གསུང་བ་ནི་བཀའ་བརྒྱུད་སངས་རྒྱས་ཕྲེང་བར་ངེས་པས་དེ་དག་གི་དགོངས་དོན་ཕྱོགས་ཙམ་གོ་བར་བྱ་བ་ལ། འདིར་ཅུང་ཟད་སྤྲོས་པའང་བྱས་སོ། ། དེ་ལྟར་དབེན་གསུམ་གྱི་དོན་མདོར་དྲིལ་ན། ཏིལླི་པས། ལུས་ཀྱི་བྱ་བ་ཐོང་ལ་རྣལ་མར་ཞོག ། ངག་གི་སྨྲ་བརྗོད་མ་མང་བྲག་ཆ་བཞིན། ། ཡིད་ལ་མི་བསམ་ལ་ཟླའི་ཆོས་ལ་ལྟོས། ། ཞེས་གསུངས། དེས་ན་སྤྲོས་བཅས་བྱ་རྩོལ་ལས་འདས་པ་སྤྲོས་མེད་དབེན་གསུམ་གྱི་ངང་དུ་གནས་པ་ལས་དོན་ཆེན་ཐོབ་པར་འགྱུར་ཏེ།
པཎྜི་ཏ་ནགས་ཀྱི་རིན་པོ་ཆེས། གང་དུའང་མཆོག་གི་གོ་འཕང་ལ། ། ཡིད་གཅིག་པ་ཡིས་བསམ་བྱེད་ན། ། དེ་ལས་དངོས་གྲུབ་རྙེད་འགྱུར་ཏེ། ། བྱ་མང་རྩོམ་ལ་འབྲས་བུ་ཅི། ། ཞེས་གསུངས་པ་བཞིན་ནོ། ། གཉིས་པ་དངོས་གཞི་ནི། རྣལ་འབྱོར་རྣམ་པ་བཞིའི་སྒོ་ནས་དཀྲི་བ་ཡིན་པས། དེ་ལ་མདོ་དང་རྒྱུད་སྡེ་ལས་ཚུལ་འདི་ཉིད་ཇི་ལྟར་གསུངས་པ་ཕྱོགས་ཙམ་ཞིག་བཤད་པར་བྱའོ། ། དེ་ཡང་མདོ་སྡེ་ལང་གཤེགས་ལས།
བཅོམ་ལྡན་འདས་ཀྱིས་བཀའ་སྩལ་པ། བློ་གྲོས་ཆེན་པོ་ཆོས་བཞི་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་རྣལ་འབྱོར་ཆེན་པོའི་རྣལ་འབྱོར་ཅན་དུ་འགྱུར་རོ། ། བཞི་གང་ཞེ་ན། འདི་ལྟ་སྟེ། རང་གིས་སེམས་སྣང་བ་རྣམ་པར་བསྒོམ་པ་དང༌། སྐྱེ་བ་དང་གནས་པ་དང་འཇིག་པའི་ལྟ་བ་རྣམ་པར་སྤོང་བ་དང༌། ཕྱི་རོལ་གྱི་དངོས་པོ་དངོས་པོ་མེད་པར་རྟོགས་པ་དང༌། འཕགས་པ་སོ་སོ་རང་གི་ཡེ་ཤེས་ཁོང་དུ་ཆུད་པར་མོས་པ་ཡིན་ཏེ། བློ་གྲོས་ཆེན་པོ་ཆོས་བཞི་པོ་འདི་དག་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་རྣལ་འབྱོར་ཆེན་པོའི་རྣལ་འབྱོར་ཅན་དུ་འགྱུར་རོ། ། ཞེས་པས་རྣལ་འབྱོར་བཞི་བསྟན་ལ།
དེ་ཡང་སོ་སོར་ཕྱེ་ནས་བཤད་ན། སེམས་སྣང་བ་རྣམ་པར་སྒོམ་པས་རྩེ་གཅིག་གི་རྣལ་འབྱོར་བསྟན་ཏེ། དེ་ཉིད་དུ། བློ་གྲོས་ཆེན་པོ་དེ་ལ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་རང་གི་སེམས་སྣང་བ་རྣམ་པར་སྒོམ་པ་ལ་མཁས་པ་ཡིན་ཞེ་ན། འདི་ལྟ་སྟེ། འདི་ལྟར་ཁམས་གསུམ་འདི་ནི་རང་གི་སེམས་ཙམ་སྟེ། བདག་དང་བདག་གི་དང་བྲལ་བ་གཡོ་མེད་པ་བླང་བ་དང་དོར་བ་དང་བྲལ་བ། ཐོག་མ་མེད་པའི་དུས་ཀྱི་སྤྲོས་པའི་གནས་ངན་ལེན་གྱི་བག་ཆགས་ལ་མངོན་པར་ཞེན་པས་བགོས་པ། ཁམས་གསུམ་གྱི་གཟུགས་རྣམ་པ་སྣ་ཚོགས་ལ་ཉེ་བར་སྤྱོད་པས་འབྲེལ་བ། ལུས་དང་ལོངས་སྤྱོད་དང་གནས་དང་འགྲོ་བར་རྣམ་པར་རྟོག་པའི་རྗེས་སུ་སོང་བར་སྣང་ངོ་ཞེས་རབ་ཏུ་རྟོག་སྟེ།
ཞེས་གསུངས་པ་དང༌། རྩེ་གཅིག་གི་རྣལ་འབྱོར་དོན་མཐུན་པའི་ཕྱིར་རོ། ། སྐྱེ་བ་དང་གནས་པ་དང་འཇིག་པའི་ལྟ་བ་རྣམ་པར་སྤོང་བས་སྤྲོས་བྲལ་གྱི་རྣལ་འབྱོར་བསྟན་ཏེ། དེ་ཉིད་ལས། བློ་གྲོས་ཆེན་པོ་ཇི་ལྟར་ན། བྱང་ཆུབ་སེམས་དཔའ་སེམས་དཔའ་ཆེན་པོ་སྐྱེ་བ་དང༌། གནས་པ་དང་འཇིག་པའི་ལྟ་བ་རྣམ་པར་སྤངས་པ་ཡིན་ཞེ་ན། འདི་ལྟ་སྟེ། དངོས་པོ་ཐམས་ཅད་ནི་སྒྱུ་མ་དང་རྨི་ལམ་གྱི་གཟུགས་སྐྱེ་བ་དང་འདྲ་བར་བདག་དང་གཞན་དང་གཉིས་ཀ་མེད་པའི་ཕྱིར་མི་སྐྱེ་སྟེ། རང་གི་སེམས་སྣང་བ་ཙམ་གྱི་རྗེས་སུ་འབྲང་བ་དང་ཕྱི་རོལ་གྱི་དངོས་པོ་མེད་པར་མཐོང་ངོ༌། །
དངོས་པོ་མེད་པར་མཐོང་བས་རྣམ་པར་ཤེས་པ་རྣམས་འཇུག་པ་མེད་པ་དང༌། རྐྱེན་རྣམས་ཀྱང་ཕུང་པོ་དང་སྤུངས་པ་མེད་པར་མཐོང་ནས་ཁམས་གསུམ་རྣམ་པར་རྟོག་པའི་རྐྱེན་ལས་འབྱུང་བར་མཐོང་བས་ཕྱི་ནང་གི་ཆོས་ཐམས་ཅད་མི་དམིགས་ཤིང༌། རང་བཞིན་མེད་པ་རྗེས་སུ་མཐོང་བའི་ཕྱིར། སྐྱེ་བའི་ལྟ་བ་རྣམ་པར་ལོག་ནས་སྒྱུ་མ་ལ་སོགས་པའི་ཆོས་ཀྱི་རང་བཞིན་དུ་རྗེས་སུ་རྟོགས་པས་མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་སྟེ། ཞེས་པ་དང་སྤྲོས་བྲལ་གྱི་རྣལ་འབྱོར་དོན་མཐུན་པའི་ཕྱིར་རོ། ། ཕྱི་རོལ་གྱི་དངོས་པོ་དངོས་པོ་མེད་པར་རབ་ཏུ་རྟོགས་པ་ལ་མཁས་པས་རོ་གཅིག་གི་རྣལ་འབྱོར་བསྟན་ཏེ། དེ་ཉིད་དུ། བློ་གྲོས་ཆེན་པོ་དེ་ལ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱི་རོལ་གྱི་དངོས་པོ་དངོས་པོ་མེད་པར་རྟོགས་པ་ལ་མཁས་པ་ཡིན་ཞེ་ན། འདི་ལྟ་སྟེ། དངོས་པོ་ཐམས་ཅད་ནི་སྨིག་རྒྱུ་དང་རྨི་ལམ་དང་སྐྲ་ཤད་འཛིངས་པ་ལྟ་བུའོ། །
དངོས་པོ་ཐམས་ཅད་ཐོག་མ་མེད་པའི་དུས་ཀྱི་སྤྲོས་པའི་གནས་ངན་ལེན་གྱི་རྣམ་པར་རྟོག་པའི་བག་ཆགས་རྣམ་པ་སྣ་ཚོགས་ལ་མངོན་པར་ཞེན་པའི་རྒྱུ་ལས་བྱུང་བ་ཡིན་ཏེ། རང་བཞིན་མེད་པའོ། ། ཞེས་ཡང་དག་པར་མཐོང་བའི་བྱང་ཆུབ་སེམས་དཔའ་ཞེས་པ་དང་རོ་གཅིག་གི་རྣལ་འབྱོར་དོན་མཐུན་པའི་ཕྱིར་རོ། ། འཕགས་པ་སོ་སོ་རང་རིག་གི་ཡེ་ཤེས་ཁོང་དུ་ཆུད་པར་མོས་པས་སྒོམ་མེད་ཀྱི་རྣལ་འབྱོར་བསྟན་ཏེ། དེ་ཉིད་དུ། བློ་གྲོས་ཆེན་པོ་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོ་འཕགས་པ་སོ་སོ་རང་གི་ཡེ་ཤེས་ཁོང་དུ་ཆུད་པར་མོས་པ་ཡིན་ཞེ་ན། འདི་ལྟ་སྟེ། མི་སྐྱེ་བའི་ཆོས་ལ་བཟོད་པ་རབ་ཏུ་ཐོབ་ནས་ས་བརྒྱད་པ་ལ་གནས་ཏེ། སེམས་དང་ཡིད་དང་ཡིད་ཀྱི་རྣམ་པར་ཤེས་པ་དང་ཆོས་ལྔ་དང་རང་བཞིན་དང་བདག་མེད་པ་གཉིས་རྟོགས་པ་རབ་ཏུ་གྱུར་པ་ཁོང་དུ་ཆུད་པའི་ཕྱིར་ཡིད་ཀྱི་ལུས་ཀྱང་རབ་ཏུ་ཐོབ་བོ། ། ཞེས་པ་དང་སྒོམ་མེད་ཀྱི་རྣལ་འབྱོར་དོན་མཐུན་པའི་ཕྱིར་རོ། །
དེ་བཞིན་དུ་ལང་གཤེགས་ལས། སེམས་ཙམ་ལ་ནི་བརྟེན་ནས་སུ། ། ཕྱིར་རོལ་དོན་ལ་མི་བརྟག་གོ ། དེ་བཞིན་ཉིད་ཀྱི་དམིགས་གནས་ནས། ། སེམས་ཙམ་ལས་ཀྱང་འདའ་བར་བྱ། ། སེམས་ཙམ་ལས་ནི་འདས་ནས་སུ། ། སྣང་བ་མེད་ལ་གནས་པར་བྱ། ། སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། ། ཞེས་གསུངས་པ་དང༌།
དེའི་དོན་སྒོམ་རིམ་དུ་བཤད་པ་དང༌། ཤེར་ཕྱིན་མན་ངག་ཏུ་བཤད་པ་རྣམས་ཀྱང་རྣལ་འབྱོར་བཞི་དང་དོན་མཐུན་ནོ། ། རྒྱུད་སྡེ་ལས་ཇི་ལྟར་གསུངས་པ་ནི། དཔལ་ཀྱེ་རྡོ་རྗེར། སྐྱེ་མེད་རིམ་པའི་ཕྱོགས་ལ་ནི། ། འདི་ལྟར་ལྷན་ཅིག་སྐྱེས་རྣམ་བཞི། ། ཞེས་གསུངས་ལ། དེ་དོན་རྒྱུན་ཆགས་སུ་གཏན་ལ་ཕབ་པ། སྡོམ་འབྱུང་གི་ལེའུ་གསུམ་པར། དེ་བཞིན་མཁའ་མཉམ་སྟོང་པ་ཉིད། །
སྣ་ཚོགས་དེ་བཞིན་ཉིད་བདག་མེད། ། ཐབས་ནི་སྙིང་རྗེའི་སྟོབས་ཡིན་ཏེ། ། ཟུང་དུ་འཇུག་པ་རྣམ་རྟོག་བྲལ། ། དཀྱིལ་འཁོར་སྙིང་པོ་མཆོག་ཡིན་ནོ། ། ཞེས་པས་གཏན་ལ་འབེབས་པ་གཞི་ཕྱག་རྒྱ་ཆེན་པོ་གསུངས། དེ་ནས་འབེབས་བྱེད། དེ་མ་ཐག་ཏུ། རྣམ་པར་མི་རྟོག་སྦྱོར་བསམས་ཀྱང༌། ། དེ་ཚེ་མི་རྟོག་བསམ་མི་ཁྱབ། ། དེ་ཡང་རྣམ་པ་ཀུན་གྱི་མཆོག །
ཅེས་རྩེ་གཅིག་གསུངས་ལ། རྩེ་གཅིག་དང་རྣམ་པར་མི་རྟོག་པ་མིང་གི་རྣམ་གྲངས་པའོ། ། དེ་ནས། བདེ་བའི་དབང་པོ་རྣམ་པ་མེད། ། དེ་ཉིད་དངོས་དང་དངོས་མིན་བདག ། རྟག་ཏུ་སྲིད་པ་འབྱུང་བར་མཛད། ། སྣ་ཚོགས་སྤྲོས་པའི་རྟོག་པ་མེད། ། རྟག་ཏུ་འབྱུང་བ་བདེ་བ་ཆེ། ། སྐྱེ་བ་མེད་པའི་རང་བཞིན་གྱིས། ། དེ་ལས་སྐྱེ་བ་ཡང་དག་འབྱུང༌། །
བེམ་པོ་མིན་ཕྱིར་བདག་ཉིད་རིག ། མི་ཤེས་རྣམ་པར་མི་མཐོང་བས། ། གཟུགས་མེད་གང་དུའང་མི་གནས་ཤིང༌། ། འགྱུར་བ་མེད་ཅིང་བརྟན་པའོ། ། ཀུན་རྫོབ་སྐྱེ་བ་འབྱུང་བས་ན། ། མེད་པ་མིན་ཕྱིར་དངོས་མེད་མིན། ། ཞེས་པས་སྤྲོས་བྲལ། དེ་ནས། ལྷན་ཅིག་སྐྱེས་དགའི་རང་དངོས་སུ། ། ཆོས་རྣམས་ཐམས་ཅད་ལྷན་ཅིག་སྐྱེས། །
བདག་བྱིན་རླབས་པ་རང་བྱུང་བ། ། མི་ཤིགས་འཇིག་པ་མེད་པ་སྟེ། ། སྐྱེ་བ་མེད་པའི་རོ་མྱོང་པས། ། བསྒོམ་པ་ཡང་ནི་དེ་ཉིད་དེ། ། སྟོང་ཉིད་སོ་སོར་རྟོགས་པས་ན། ། བསམ་གཏན་ཤེས་རབ་ཏུ་ཡང་འགྱུར། ། ཞེས་པས་རོ་གཅིག དེ་ནས། ཆོས་ཀུན་ཡོངས་སུ་ཤེས་པ་ཡིན། ། བསྒོམ་པ་དེ་ཉིད་བསྒོམ་མེད་པའོ། །
རྫོགས་པའི་བྱང་ཆུབ་བདེ་བ་ཆེ། ། ཕྱག་རྒྱ་ཆེན་པོ་མཆོག་དེ་བཞིན། ། དེ་ཉིད་ཆོས་ལ་འཇུག་པའི་ཕྱིར། ། དེ་རྣམས་དབྱེ་བ་རབ་བསྟན་ལ། ། བླ་མ་དམ་པའི་མན་ངག་གིས། ། གསལ་བར་འགྱུར་གྱིས་གཞན་དུ་མིན། ། ཞེས་སྒོམ་མེད་ཀྱི་རྣལ་འབྱོར་བསྟན་ལ། ལེའུ་གསུམ་པར། དེ་བས་ཡེ་ཤེས་འབྱུང་བ་ཡི། ། སོགས་ཀྱིས་སླར་ཡང་རྒྱས་བཤད་དང༌།
སམྦུ་ཊར་ཡང༌། ཆོས་དབྱིངས་ཤིན་ཏུ་མཉམ་པ་ཉིད། ། ཅེས་སོགས་ཀྱིས་མཐར་ཆགས་སུ་བསྟན་ལ། མདོ་རྒྱུད་གཞན་ནས་ཕྱོགས་རེ་བསྟན་པ་ནི་བསམ་གྱིས་མི་ཁྱབ་པོ། ། དཔལ་ས་ར་ཧས་རྩེ་མོ་དོ་ཧར། སེམས་ཉིད་ཀུན་ཏུ་འོད་གསལ་བའོ། ། ཞེས་པ་ཡིན་གྱི་རྩེ་གཅིག དེ་ནས། ཡོད་པ་མ་ཡིན་མེད་མ་ཡིན། ། རིག་པས་གྲུབ་བམ་ཡིན་ནོའི་བར་གྱི་སྤྲོས་བྲལ།
མ་འདས་དབྱེར་མེད་རོ་གཅིག་ལ། ། གཅིག་ཏུ་བཞག་པར་བྱ་བའང་མེད། ། ཅེས་པའི་བར་གྱི་རོ་གཅིག དྭངས་མ་དེ་ཉིད་མ་སླད་པའི། ། ཁོ་ན་ཉིད་ནི་གར་མ་གཡོས་ཞེས་པ་མན་གྱིས་སྒོམ་མེད་བསྟན་ནོ། ། དེ་ལས་འདིར་ནི་རྩེ་གཅིག་ཞི་གནས་དང༌། སྤྲོས་བྲལ་ལྷག་མཐོང་གི་ཁྲིད་དུ་མཛད་ནས་སྟོན་པས། དེ་དག་ལ་ཐུན་མོང་གི་ཉམས་ལེན་ཞེས་མདོ་ལམ་གྱི་དངོས་བསྟན་དང༌། ཐུན་མོང་དུ་གྱུར་པ་ཤས་ཆེ་བས་དང༌། རྣལ་འབྱོར་ལྷག་མ་གཉིས་ནི་མདོ་ཕྱོགས་ཀྱི་དངོས་བསྟན་ལས་ཁྱད་པར་དུ་འགྱུར་བ་སྔགས་བླ་ན་མེད་པའི་བསྟན་དོན་ཤས་ཆེ་བའི་ཕྱིར་ཐུན་མོང་མ་ཡིན་པའི་ཐ་སྙད་མཛད་པའོ། །
དེ་ལྟར་ན་གོང་དུ་རྣལ་འབྱོར་ཕྱི་མ་གཉིས་ཀྱང་མདོ་ནས་བསྟན་ཚུལ་བྱུང་བ་དང་འགལ་ལམ་སྙམ་ན། མདོ་ཕྱོགས་ནས་ཀྱང་དེ་དེའི་ཐ་སྙད་དང་ཉམས་ལེན་སྤྱི་སྤོམ་ཙམ་བསྟན་ཡང་ཞིབ་ཆགས་ཁྲིགས་རིམ་ལག་ཏུ་བླང་བདེ་མ་སྦས་མཐའ་རྒྱས་སུ་བསྟན་པ་མེད་པས་ཐུན་མོང་མ་ཡིན་པའི་ས་མཚམས་འཛིན་གྱི། གཞན་མདོ་སྔགས་མདོར་བསྟན་རྒྱས་བཤད་ཡིན་པའི་ཕྱིར་སྔགས་སུ་གང་ཞིག་བསྟན་དོན་དེའི་ཐོབ་ཐང་ས་ཁོངས་ཙམ་རེ་མདོར་ཡང་ཡོད་པ་ཡིན་ནོ། ། དེའི་ཐུན་མོང་བ་རང་སྟོན་ཚུལ་གྱི་གོ་རིམ་ཀྱང༌། མདོ་སྡེ་རྒྱན་ལས། སྔ་མ་ལ་བརྟེན་ཕྱི་མ་སྐྱེ། ། དམན་དང་མཆོག་ཏུ་གནས་ཕྱིར་དང༌། ། རགས་པ་དང་ནི་ཕྲ་བའི་ཕྱིར། ། དེ་དག་རིམ་པས་གནས་པ་ཡིན། ། ཞེས་ཕར་ཕྱིན་དྲུག་སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་སྐྱེ་བ་དང༌།
རྒྱུ་མཚན་སྔ་མ་དམན་པ་དང་ཕྱི་མ་མཆོག་ཏུ་གྱུར་པ་བཞིན་རགས་པ་དང་ཕྲ་བའི་དབང་གིས་ཀྱང་ཡིན་པར་གསུངས་ལ། བཤེས་སྤྲིང་ལས་ཀྱང༌། བསམ་གཏན་མེད་པར་ཡང་ནི་ཤེས་རབ་མེད། ། ཅེས་དང༌། སྤྱོད་འཇུག་ལས། ཞི་གནས་རབ་ཏུ་ལྡན་པའི་ལྷག་མཐོང་གིས། ། ཉོན་མོངས་རྣམ་པར་འཇོམས་པ་ཤེས་བྱས་ནས། ། ཐོག་མར་ཞི་གནས་བཙལ་བྱ་དེ་ཡང་ནི། ། ཞེས་སོགས་འབྱུང་བ་དང་སྒོ་མཐུན་པར། སྒོམ་གྱི་རྩ་བ་ཞི་གནས་ཀྱི་ཉམས་བཙལ་ནས་རྩེ་གཅིག་གི་རྣལ་འབྱོར་བསྒོམ་པ་དང༌།
གནས་འགྱུའི་རྩ་བ་དཔྱད་ནས་ལྷག་མཐོང་ངོས་བཟུང་སྟེ་སྤྲོས་བྲལ་གྱི་རྣལ་འབྱོར་བསྒོམ་པ་གཉིས་ཀྱི་རིམ་པས་འཆད་པའི། འཆད་གཞི་ཞི་ལྷག་གི་ངོ་བོ་ངེས་ཚིག་དབྱེ་བ་དག་ཀྱང་འདིར་ཞར་གྱིས་བརྗོད་པར་བྱ་སྟེ། དེ་གཉིས་ཀྱི་ངོ་བོ་ནི། མདོ་སྡེ་དགོངས་པ་ངེས་པར་འགྲེལ་པ་ལས། དེ་གཅིག་པུ་དབེན་པར་འདུག་སྟེ་ནང་དུ་ཡང་དག་བཞག་ནས། ཇི་ལྟར་ལེགས་པར་བསམས་པའི་ཆོས་དེ་དག་ཉིད་ཡིད་ལ་བྱེད་ཅིང༌། སེམས་ཅན་གང་གིས་ཡིད་ལ་བྱེད་པའི་སེམས་དེ་ནང་དུ་རྒྱུན་ཆགས་སུ་ཡིད་ལ་བྱེད་པས་ཡིད་ལ་བྱེད་དོ། ། དེ་ལྟར་ཞུགས་ཤིང་དེ་ལ་ལན་མང་དུ་གནས་པ་དེ་ལ། ལུས་ཤིན་ཏུ་སྦྱངས་པ་དང༌། སེམས་ཤིན་ཏུ་སྦྱངས་པ་དེ་ཐོབ་ནས་དེ་ཉིད་ལ་གནས་ཏེ་སེམས་ཀྱི་རྣམ་པ་སྤངས་ནས།
ཇི་ལྟར་ལེགས་པར་བསམ་པའི་ཆོས་དེ་དག་ཉིད་ནང་དུ་ཏིང་ངེ་འཛིན་གྱི་སྤྱོད་ཡུལ་གཟུགས་བརྙན་དུ་སོ་སོར་རྟོག་པར་བྱེད་མོས་པར་བྱེད་དོ། ། དེ་ལྟར་ཏིང་ངེ་འཛིན་གྱི་སྤྱོད་ཡུལ་གཟུགས་བརྙན་དེ་དག་ལས་ཤེས་བྱའི་དོན་དེ་རྣམ་པར་འབྱེད་པ་དང་ལྟ་བ་རྣམ་པར་རྟོགས་པ་གང་ཡིན་པ་དེ་ནི་ལྷག་མཐོང་ཞེས་བྱ་སྟེ། ཞེས་དང༌། དཀོན་མཆོག་སྤྲིན་ལས། ཞི་གནས་ནི་སེམས་རྩེ་གཅིག་པའོ། ། ལྷག་མཐོང་ནི་ཡང་དག་པར་སོ་སོར་རྟོག་པའོ། ། ཞེས་དང༌། མདོ་སྡེ་རྒྱན་ལས། ཆོས་ཀྱི་མིང་ནི་སྡོམ་པའང་འདི། ། ཞི་གནས་ལམ་དུ་ཤེས་པར་བྱ། །
ལྷག་མཐོང་ལམ་ནི་འདི་དོན་རྣམས། ། རྣམ་པར་དཔྱོད་པར་ཤེས་པར་བྱ། ། ཞེས་དང༌། ཡང་དག་གནས་པ་ལ་བརྟེན་ནས། ། སེམས་ལ་སེམས་ནི་འཇོག་ཕྱིར་དང༌། ། ཆོས་རབ་རྣམ་པར་འབྱེད་པའི་ཕྱིར། ། ཞི་གནས་དང་ནི་ལྷག་མཐོང་ཡིན། ། ཞེས་དང༌། དེའི་འགྲེལ་བར་སློབ་དཔོན་དབྱིག་གཉེན་གྱིས། ཡང་དག་པའི་ཏིང་ངེ་འཛིན་ལ་བརྟེན་ནས་སེམས་ལ་སེམས་འཇོག་པའི་ཕྱིར་དང༌།
ཆོས་རབ་ཏུ་རྣམ་པར་འབྱེད་པའི་ཕྱིར་གོ་རིམ་བཞིན་དུ་ཞི་གནས་དང་ལྷག་མཐོང་ཡིན་པར་རིག་པར་བྱ་ཡི། ཏིང་ངེ་འཛིན་མེད་པར་ནི་མ་ཡིན་ཏེ། འདི་ནི་ཞི་གནས་དང་ལྷག་མཐོང་གི་མཚན་ཉིད་ཡིན་ནོ། ། ཞེས་བཤད་དེ། སྤྱིར་བཏང་ཙམ་དུ་ནི་དམིགས་པའི་ཡུལ་གང་ཡང་རུང་བ་ལ་སེམས་གཏད་ནས། སེམས་དེ་གཞན་དུ་མི་ཡེངས་པར་རྩེ་གཅིག་ཏུ་གནས་པ་ཞི་གནས་དང༌། ཤེས་པར་བྱ་བའི་དོན་དེ་ཉིད་ལ་སོ་སོར་རྣམ་པར་རྟོག་པའི་ཚུལ་གྱིས་འབྱེད་ཅིང་དཔྱོད་པའི་སེམས་ལྷག་མཐོང་དུ་གསལ་བར་གསུངས་ཤིང༌། དེ་ཡང་དང་པོར་དམིགས་པ་ལ་སེམས་འཇོག་པ་དང་བསྡུས་ཏེ་འཇོག་དགོས་པ་ནས་མཐར་རྒྱུད་གཅིག་ཏུ་བྱེད་པ་དང་མཉམ་པར་འཇོག་པའི་བར་ཐམས་ཅད་ཞི་གནས་དང༌། ཤེས་བྱའི་དོན་དེ་ཉིད་ཀྱི་མཚན་མ་ཡིད་ལ་བྱེད་ཅིང་འབྱེད་པ་ནས་མཐར་རྒྱས་པར་མཁས་པ་དང་ཤེས་རབ་ཀྱི་ངང་གིས་འཇུག་པའི་བར་ཐམས་ཅད་ལྷག་མཐོང་དུ་བཤད་དེ། བྱང་ས་ལས།
བརྗོད་དུ་མེད་པའི་དངོས་པོ་ཙམ་དང༌། དོན་ཙམ་གྱི་དམིགས་པ་ལ་སེམས་ངེས་པར་གཏད་ནས། སྤྲོས་པ་ཐམས་ཅད་དང་བྲལ་བ་དང་སེམས་ཡོངས་སུ་གཡེང་བ་ཐམས་ཅད་དང་བྲལ་བའི་འདུ་ཤེས་ཡིད་ལ་བྱེད་པས་དམིགས་པ་ཐམས་ཅད་ལ་མོས་པ་ན། ནང་གི་ཏིང་ངེ་འཛིན་གྱི་མཚན་མ་རྣམས་ལ་སེམས་འཇོག་པ་དང༌། བསྡུས་ཏེ་འཇོག་པ་ནས། རྒྱས་པར་རྒྱུད་གཅིག་ཏུ་བྱེད་པ་དང་ཏིང་ངེ་འཛིན་དུ་བྱེད་པའི་བར་འདི་ནི་ཞི་གནས་ཞེས་བྱའོ། ། ལྷག་མཐོང་གང་ཞེ་ན། ཞི་གནས་ཡོངས་སུ་བསྒོམ་པའི་ཡིད་ལ་བྱེད་པ་དེ་ཉིད་ཀྱིས། ཇི་ལྟར་བསམ་པའི་ཆོས་དེ་དག་ཉིད་ཀྱི་མཚན་མ་ཡིད་ལ་བྱེད་ཅིང་འབྱེད་པ་དང་རབ་ཏུ་རྣམ་པར་འབྱེད་པ་དང་ཆོས་རབ་ཏུ་རྣམ་པར་འབྱེད་པ་ནས། རྒྱས་པར་མཁས་པ་དང་ཤེས་རབ་ཀྱིས་འཇུག་པའི་བར་གང་ཡིན་པ་འདི་ནི་ལྷག་མཐོང་ཞེས་བྱའོ། །
ཞེས་སོ། ། ངེས་ཚིག་ནི་སྒྲ་སྦྱོར་བམ་པོ་གཉིས་པར། སམ་ཐ་ཞེས་བྱ་བ། སམེ་བསྠི་ཏེ་ས་མ་ཐཿཞེས་བྱ་སྟེ། སམ་ནི་ཞི་བ། སྠ་ནི་གནས་པ་སྟེ། གཟུགས་ལ་སོགས་པ་ཡུལ་གྱིས་སེམས་གཡེང་བ་ཞི་བར་བྱས་ནས་བསམ་གཏན་དང་གང་སྒོམ་པ་དེ་ལ་སེམས་རྩེ་གཅིག་ཏུ་ཞུགས་པའི་མིང་ཡིན་པས་ན་ཞི་གནས་ཞེས་བྱ་ཞེས་དང༌། བི་པཱཾ་ཤྱ་ན་ཞེས་བྱ་བ་པི་ནི་བི་ཤེ་ཥ་སྟེ་ཁྱད་པར་རམ་ལྷག་པ། པ་ཤྱ་ན་མཐོང་བའམ་ལྟ་བ་ལ་བྱ། སྤྱིར་ན་ཤེས་རབ་ཀྱིས་དངོས་པོའི་རང་བཞིན་ལྷག་པར་རྟོགས་པའི་མིང་ཡིན་པས་ལྷག་མཐོང་ཞེས་བྱ།
ཞེས་འབྱུང་སྟེ། མདོར་ན་སེམས་ཉོན་མོངས་པ་དང་རྣམ་པར་རྟོག་པ་ཞི་ཞིང་དགེ་བའི་ངོར་རྩེ་གཅིག་ཏུ་གནས་པ་ནི་ཞི་གནས་དང༌། མཐོང་བ་དང་བྲལ་བའི་དོན་ཇི་བཞིན་ལྷག་གེར་མཐོང་བ་ནི་མཐོང་བ་རྣམས་ཀྱི་ནང་ནས་ལྷག་པར་མཐོང་བ་སྟེ་ལྷག་མཐོང་ཞེས་བྱ་ལ། རྣམ་པར་རྟོག་པའང་རགས་པ་དང་ཕྲ་བ་གཉིས་ཀྱི་རགས་པ་ནི་ཡིད་ཀྱི་ཡུལ་ལ་རྟོག་པ་ཙམ་དང༌། ཕྲ་བ་ནི་སླར་ཡང་རྟོག་བདེ་ལ་དཔྱོད་པར་བྱེད་པ་སྟེ། མཛོད་ལས། རྟོག་དང་དཔྱོད་པ་རྩིང་ཞིབ་ཉིད། ། ཅེས་བཤད་མོད། འདིར་མན་ངག་གི་དབང་དུ་ན་ཡུལ་ལ་འཇུག་པའི་རྟོག་དཔྱོད་མངོན་གྱུར་དུ་ཚོར་བ་དེ་རགས་པ་དང༌། ཡུལ་ལ་དངོས་སུ་འཇུག་པ་མི་ཚོར་བ་དེ་ཕྲ་བར་བཞེད་པ་ཡིན་ནོ། །
ཞི་ལྷག་གི་དབྱེ་བ་ལས། ཞི་གནས་ཀྱི་དབྱེ་བ་ནི། ངོ་བོའི་སྒོ་ནས་འཇིག་རྟེན་དང་འཇིག་རྟེན་ལས་འདས་པའི་ཞི་གནས་གཉིས་དང༌། བྱེད་ལས་ཀྱི་སྒོ་ནས་མཐོང་ཆོས་ལ་བདེ་བར་གནས་པའི་ཞི་གནས་སོགས་གསུམ་ཡོད་ཀྱང༌། གྲགས་ཆེ་བ་ལ་ཐབས་ཀྱི་སྒོ་ནས་སེམས་རྣམ་པ་དགུར་འབྱེད་དེ། མདོ་སྡེ་རྒྱན་ལས། དམིགས་པ་ལ་ནི་སེམས་གཏད་ནས། ། དེ་རྒྱུན་རྣམ་པར་གཡེང་མི་བྱ། ཞེས་སོགས་ཀྱི་འགྲེལ་པར། དབྱིག་གཉེན་གྱིས།
ཚིགས་སུ་བཅད་པ་བཞི་པོ་འདིས་ནི་སེམས་གནས་པ་རྣམ་པ་དགུས་གནས་པའི་ཐབས་བསྟན་ཏེ། རྣམ་པ་དགུ་ནི། སེམས་འཇོག་པར་བྱེད། ཀུན་ཏུ་འཇོག་པར་བྱེད། ངེས་པར་འཇོག་པར་བྱེད། ཉེ་བར་འཇོག་པར་བྱེད། དུལ་བར་བྱེད། ཞི་བར་བྱེད། ཉེ་བར་ཞི་བར་བྱེད། རྒྱུད་གཅིག་ཏུ་བྱེད།
མཉམ་པར་འཇོག་པར་བྱེད། ཅེས་བྱ་བ་ཡིན་ནོ། ། ཞེས་དང༌། ཀུན་ལས་བཏུས་ལས། ཞི་གནས་གང་ཞེ་ན། འདི་ལྟ་སྟེ། ནང་ཉིད་ལ་སེམས་འཇོག་པ་དང༌། རྒྱུན་དུ་འཇོག་པ་དང༌། བླན་ཏེ་འཇོག་པ་དང༌། ཉེ་བར་འཇོག་པ་དང༌།
འདུལ་བར་བྱེད་པ་དང༌། ཞི་བར་བྱེད་པ་དང༌། རྣམ་པར་ཞི་བར་བྱེད་པ་དང༌། རྩེ་གཅིག་ཏུ་བྱེད་པ་དང༌། མཉམ་པར་འཇོག་པའོ། ། ཞེས་སེམས་གནས་དགུར་བཤད་ལ། ལྷག་མཐོང་གི་དབྱེ་བ་ནི། དགོངས་འགྲེལ་ལས། བཅོམ་ལྡན་འདས་ལྷག་མཐོང་ལ་རྣམ་པ་དུ་མཆིས། བྱམས་པ་རྣམ་པ་གསུམ་སྟེ།
མཚན་མ་ལས་བྱུང་བ་དང༌། ཡོངས་སུ་ཚོལ་བ་ལས་བྱུང་བ་དང༌། སོ་སོར་རྟོག་པ་ལས་བྱུང་བའོ། ། ཞེས་མཚན་མ་ལས་བྱུང་བའི་ལྷག་མཐོང་སོགས་གསུམ་གསུངས་ཤིང༌། དེ་དག་གི་ངོས་འཛིན་ཡང་དེ་ཉིད་དུ། མཚན་མ་ལས་བྱུང་བ་གང་ཞེ་ན། ཏིང་ངེ་འཛིན་གྱི་སྤྱོད་ཡུལ་རྣམ་པར་རྟོག་པ་དང་བཅས་པའི་གཟུགས་བརྙན་འབའ་ཞིག་ཡིད་ལ་བྱེད་པའི་ལྷག་མཐོང་གང་ཡིན་པའོ། ། ཡོངས་སུ་ཚོལ་བ་ལས་བྱུང་བ་གང་ཞེ་ན། དེ་དང་དེར་ཤེས་རབ་ཀྱིས་ཤིན་ཏུ་ལེགས་པར་མ་རྟོགས་པའི་ཆོས་དེ་དག་ཉིད་ཤིན་ཏུ་ལེགས་པར་རྟོགས་པར་བྱ་བའི་ཕྱིར་ཡིད་ལ་བྱེད་པའི་ལྷག་མཐོང་གང་ཡིན་པའོ། ། སོ་སོར་རྟོགས་པ་ལས་བྱུང་བ་གང་ཞེ་ན།
དེ་དང་དེར་ཤེས་རབ་ཀྱིས་ཤིན་ཏུ་ལེགས་པར་རྟོགས་པའི་ཆོས་རྣམས་ལ་རྣམ་པར་གྲོལ་བས། ཤིན་ཏུ་ལེགས་པར་བདེ་བ་ལ་རེག་པར་བྱ་བའི་ཕྱིར་ཡིད་ལ་བྱེད་པའི་ལྷག་མཐོང་གང་ཡིན་པའོ། ། ཞེས་སོ། ཀུན་ལས་བཏུས་ལས། ལྷག་མཐོང་གང་ཞེ་ན། འདི་ལྟ་སྟེ། ཆོས་རྣམས་ལ་རྣམ་པར་འབྱེད་པ་དང༌། རབ་ཏུ་རྣམ་པར་འབྱེད་པ་དང༌། ཡོངས་སུ་རྣམ་པར་རྟོག་པ་དང༌། ཡོངས་སུ་དཔྱོད་པར་བྱེད་པ་སྟེ།
གནས་ངན་ལེན་དང་མཚན་མའི་གཉེན་པོ་ཉིད་དང༌། ཕྱིན་ཅི་ལོག་ལས་འབྱིན་པ་དང༌། ཕྱིན་ཅི་ལོག་མ་ཡིན་པ་ལ་སེམས་འཇོག་པའི་ཕྱིར་རོ། ། ཞེས་ཆོས་རྣམ་པར་འབྱེད་པའི་ལྷག་མཐོང་དང༌། རབ་ཏུ་རྣམ་པར་འབྱེད་པའི་དང༌། ཡོངས་སུ་རྟོགས་པར་བྱེད་པའི་དང༌། ཡོངས་སུ་དཔྱོད་པར་བྱེད་པའི་ལྷག་མཐོང་བཞི་བཤད་པ་ལ། དེ་དག་དང་གོང་གི་ཞི་གནས་ཀྱི་དབྱེ་བ་དེ་དག་ལ་སོགས་པའི་ངོས་འཛིན་སྐབས་སུ་བབས་པ་འགའ་ཙམ་རིམ་གྱིས་འཆད་པར་འགྱུར་ལ། འདིར་ནི་བསྟན་བྱ་དངོས་སྒོམ་གྱི་རྩ་བ་ཞི་གནས་ཀྱི་ཉམས་བཙལ་ནས་རྩེ་གཅིག་གི་རྣལ་འབྱོར་བསྒོམ་པ་ལ། མདོར་བྱས་པའི་རྣམ་དབྱེ་ནི་གཉིས་ཏེ།
རྟེན་ཅན་དང་རྟེན་མེད་དོ། ། དེ་ཡང་སོ་སོ་སྐྱེ་བོ་རྣམས་ཀྱི་ཤེས་པ་ནི་གློ་བུར་དུ་དམིགས་པ་མེད་པར་བྱེད་མི་ནུས་པས། ཡིད་ཀྱི་རྣམ་པར་ཤེས་པ་གདོན་མི་ཟ་བར་དམིགས་པ་ཞིག་ལ་དམིགས་དགོས་པས་རྟེན་ཅན་དང་པོར་སྟོན། དེ་ལ་ཡང་རླུང་མེད་རླུང་ཅན་གཉིས། རླུང་མེད་ལ་ཡང༌། ཆོས་རྗེ་རས་པས། རྟེན་ནི་རྡེའུ་ཤིང་བུ་དང༌། ། མར་མེ་བླ་མ་དག་ལ་གཏད། ། ཅེས་གསུངས་པས། བླ་མ་ཞེས་པའི་ཟུར་གྱིས་དག་པའི་རྟེན་རྣམས་སྟོན་པས་ན།
མ་དག་པ་རྡེའུ་ཤིང་བུ་ལ་རྟེན་བཅའ་བ་དང༌། དག་པ་དེ་བཞིན་གཤེགས་པའི་སྐུ་གསུང་ཐུགས་ལ་རྟེན་བཅའ་བ་གཉིས་སུ་བྱེད་པའི་དང་པོ་ནི། གང་ཟག་བློ་དམན་པ་དག་ཐོག་མར་སེམས་ཀྱི་གནས་ཆ་ཚོལ་བ་ལ་སེམས་འཛིན་གྱི་ཡན་ལག་མ་ངེས་པ་ཅི་རིག་པའི་སྒོ་ནས་སེམས་གནས་འཚོལ་བར་རུང་སྟེ། ཏིལླི་པས། ལྟ་སྟངས་སེམས་འཛིན་ཡན་ལག་དུ་མ་ཡིས། ། རིག་པ་ངང་ལ་མི་གནས་བར་དུ་གཅུན། ། ཞེས་གསུངས་པས་སོ། ། དེ་ཡང་མདོ་དང་ཀ་མ་ལ་ཤི་ལའི་སྒོམ་རིམ་རྣམས་སུ་དེ་བཞིན་གཤེགས་པའི་སྐུ་གཟུགས་ལ་དམིགས་ནས་སེམས་གནས་བསྒྲུབ་པ་ཉིད་ཐོག་མའི་དམིགས་པར་བཤད་ཀྱང༌། སྒྲུབ་བརྒྱུད་གོང་མ་རྣམས་ཀྱིས་བློ་དམན་པ་དག་ལ་དང་པོ་ཉིད་ནས་དེ་བཞིན་གཤེགས་པའི་སྐུའི་རྣམ་པ་བློ་ཡུལ་དུ་འཆར་བ་རང་ཡང་ཆེས་དཀའ་བས་ཕལ་པའི་དངོས་པོ་ལ་སེམས་འཛིན་བྱས་ན་སེམས་གནས་བདེ་བླག་ཏུ་སྐྱེ་བར་དགོངས་ནས། དང་པོར་མ་དག་པའི་རྟེན་ལ་དམིགས་པར་བཞེད་དེ།
དེ་དང་མཐུན་པར་ཇོ་བོའི་བྱང་ཆུབ་ལམ་སྒྲོན་ལས། ཞི་གནས་ཡན་ལག་རྣམས་ཉམས་པས། ། རབ་ཏུ་འབད་དེ་བསྒོམས་བྱས་ཀྱང༌། ། ལོ་ནི་སྟོང་ཕྲག་དག་གིས་ཀྱང༌། ། ཏིང་འཛིན་འགྲུབ་པར་མི་འགྱུར་རོ། ། དེ་ཕྱིར་ཏིང་འཛིན་ཚོགས་ལ་ལས། ། གསུངས་པའི་ཡན་ལག་ལ་དམིགས་ནས། ། དམིགས་པ་གང་རུང་གཅིག་དག་ལ། ། ཡིད་ནི་དགེ་ལ་བཞག་པར་བྱ། ། ཞེས་གསུངས་ཏེ།
ཏིང་འཛིན་ཚོགས་ལ་ལས་ཕལ་པར་དམིགས་པ་སོགས་ཀྱང་བཤད་པས་སོ། ། སློབ་དཔོན་བྱང་ཆུབ་བཟང་པོས་ཀྱང༌། ཁ་ཕྱིར་བལྟས་པ་ལ་དམིགས་པ་གཉིས་ཏེ། ཁྱད་པར་ཅན་དང་ཕལ་པའོ། ། ཞེས་བཤད་པའི་ཕལ་པར་འདི་ཡང་འདུ་བས་སོ། ། དེ་ལ་གོང་དུ་བཤད་པ་བཞིན་ལུས་གནད་ལེགས་པར་བཅས་ནས་བླ་མ་ལ་གསོལ་བ་དྲག་ཏུ་བཏབ་དགོས་ཏེ། རྟོགས་ལྡན་གྱི་བླ་མ་དག་མོས་གུས་སྒོམ་གྱི་མགོ་བོ་ཞེས་གསུངས་པ་དང༌། རྗེ་བཙུན་བྱམས་པས། རང་བྱུང་རྣམས་ཀྱི་དོན་དམ་དེ། ། དད་པ་ཁོ་ནའི་རྟོགས་བྱ་ཡིན། །
ཞེས་གསུངས་པ་ལ། དད་མོས་འཇུག་པ་གཅིག་པས་སོ། ། དེས་ན་བླ་མ་སངས་རྒྱས་ཀུན་འདུས་སུ་མོས་པས་སྤྱི་བོར་བསྒོམ། མ་ནམ་མཁའ་དང་མཉམ་པའི་སེམས་ཅན་ཐམས་ཅད་བླ་མ་སངས་རྒྱས་རིན་པོ་ཆེ་ལ་སྐྱབས་སུ་མཆིའོ། ། བདག་གི་རྒྱུད་ལ་རྟོགས་པ་མཆོག་ཏུ་གྱུར་པ་བསྐྱེད་པར་མཛད་དུ་གསོལ། ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་བྱིན་གྱིས་བརླབ་ཏུ་གསོལ། ཞེས་གསོལ་བ་བཏབ་དངོས་གྲུབ་ཞུས་ནས་བླ་མ་འོད་དུ་ཞུ་རང་ལ་ཐིམ་པས་ཐུགས་ཡིད་གཉིས་མེད་དུ་འདྲེས་པར་བསམ་པའི་ངང་ནས། མདུན་དུ་ལྟ་སྟངས་ཀྱི་ཐད་ཀར་རྡེའུ་འམ་ཤིང་བུ་སོགས་ཀྱི་རྟེན་དཀར་མདངས་དང་འོད་འཚེར་བ་མིན་པ་མིག་ལ་མི་གནོད་པ་ཕྲ་མོ་ཞིག་བཞག་སྟེ། དམིགས་རྟེན་དེ་ལ་མིག་ལྟ་སྟངས་མི་འགྱུར་བའི་བརྟོད་ཕུར་བཟུང་ནས་སེམས་ལྷོད་ཀྱིས་གཏད་པས། དེ་ལས་གཞན་གང་དུའང་སེམས་མ་འཕྲོས་ཤིང་མ་ཡེངས་ཙམ་བྱ་ལ།
དམིགས་རྟེན་དེ་ཉིད་ལའང་བཙིར་འཛིན་དུ་བྱས་ནས། དེའི་ཁ་དོག་དང་དབྱིབས་སོགས་ལ་བློས་རྣམ་པར་རྟོག་པ་དང་དཔྱད་གཞིག་གི་བསམ་མནོ་སོགས་མི་གཏོང་བར། མདོར་ན་དམིགས་རྟེན་མ་དོར་ཙམ་ལས་ཆེད་དུ་མི་བསམ་པའི་རྟོག་མེད་དུ་ཧུ་རེ་ལྷན་ནེ་གནས་པའི་ཆ་འཚོལ་བ་ཡིན་ལ། དེ་ཡང་ཡུད་ཙམ་རེའི་གནས་ཆ་རྙེད་ན། གནས་བཞིན་པའི་ངང་དེ་ཉིད་འཕྲོ་བཅད་ལ་ཅུང་ཟད་ངལ་གསོས་ནས་ཡང་གནས་སུ་འཇུག ཡུན་ཐུང་ལ་གྲངས་མང་དུ་སྦྱོང་བ་ཡིན་ཏེ། སྒོམ་འཕྲོ་གཅོད་པ་ལ་སྒོམ་དང་བཟང་གྱེས་བྱས་པས་ཕྱིས་སྒོམ་འདོད་པ་འོང་ལ། ཐོག་མ་ཉིད་ནས་ངལ་དུབ་ཆེ་བར་བྱས་ན་སྣ་བསུན་ཁྱེར་ནས་ཕྱིས་སྒོམ་མི་སྤྲོ་བ་འབྱུང་བའི་ཉེན་ནོ། ། ཁ་གཅིག་རྡེའུ་དང་ཤིང་བུ་ལ་བརྟེན་ནས་གནས་ཆ་འཚོལ་བ་ནི་གཞུང་གཞན་དུ་མ་བཤད་པས་སེམས་གནས་སྒྲུབ་པའི་དམིགས་པ་མ་ཤེས་པའོ་སྙམ་པ་ནི་མི་རིགས་ཏེ། བློ་དམན་དག་གིས་ཀྱང་སེམས་གནས་བདེ་བླག་ཏུ་རྙེད་པའི་དགོས་པ་དང༌།
ཚེགས་ཆུང་ལ་དོན་ཆེ་བའི་ཟབ་གནད་སྣང་བའི་ཕྱིར་རོ། ། གཞུང་གཞན་ལས་བཤད་པ་ནི་གོང་དུ་དྲངས་པས་ཤེས་སོ། ། འོ་ན་སེམས་གནས་ཡིད་ཀྱི་ཤེས་པའི་སྟེང་དུ་སྒྲུབ་དགོས་ཀྱི། རྡེའུ་ཤིང་བུ་སོགས་ཕྱི་རོལ་གྱི་རྫས་མཐོང་བའི་དབང་ཤེས་ལ་བརྟེན་ནས་སྒྲུབ་པ་མི་རིགས་སོ་སྙམ་ན་སྐྱོན་མེད་དེ། དབང་ཤེས་རྣམས་ཡུལ་ལ་གཡོ་བའི་གཙོ་བོ་མིག་གི་རྣམ་ཤེས་ཀྱིས་བྱེད་ལ། དབང་ཤེས་ལ་བརྟེན་ནས་ཡིད་ཤེས་གཡོ་བ་ཤས་ཆེ་བའི་གནད་ཀྱིས་མིག་གི་དབང་པོ་མི་གཡོ་བའི་ལྟ་སྟངས་བྱས་པས་དེའི་དབང་ཤེས་ཀྱང་མི་གཡོ་ཞིང༌། དབང་ཤེས་གཞན་ཡང་གཡོ་བ་ཉུང་བ་དང༌། དེ་མ་གཡོས་ན་ཡིད་ཤེས་ཀྱང་གཡོ་བ་ཉུང་བའི་གནད་ཀྱིས་གནས་ཆ་རྙེད་སླ་བ་དང་རྡེའུ་ཤིང་བུ་ལྟ་བུ་ལ་ཡིད་དང་མིག་ཤེས་གཏོད་པ་ཙམ་བྱ་བ་ཡང༌། དེ་ལས་གཞན་དུ་ཡིད་མི་ཡེངས་པའི་མཚན་མ་ཙམ་ཡིན་པའི་ཕྱིར་ཏེ། དཔེར་ན་དོན་མི་བརྗེད་པའི་རྟགས་མཚན་ལ་བརྟེན་ནས་དོན་དྲན་པ་བཞིན་ནོ། །
དེ་ལྟར་ན་སེམས་འཇོག་པའི་མཚན་མ་ལ་ངེས་པ་མེད་དེ། རྣམ་པར་བམ་པ་སོགས་མི་སྡུག་པའི་མཚན་མ་ཉིད་ལའང་མཚན་མ་མི་འདྲ་བ་མང་དུ་གསུངས་པའི་ཕྱིར་དང༌། ཡི་གེའི་གཟུགས་དང་སྒྲ་དང་འོད་དང་མིང་ལ་སེམས་འཇོག་པ་སོགས་མང་དུ་བཤད་པའི་ཕྱིར་དང༌། སྒོམ་རིམ་ཉིད་དུའང་ཞི་གནས་ཀྱི་དམིགས་པ་ལ་ངེས་པ་མེད་པར་བཤད་པའི་ཕྱིར་རོ། ། གཞན་ཡང་སྔོན་སློབ་དཔོན་ཀླུ་སྒྲུབ་གྱིས་མ་ཧེའི་རྫི་བོ་རྒས་འཁོགས་པ་ཞིག་རྗེས་སུ་འཛིན་པར་བཞེད་ནས་གང་གསལ་དྲིས་པས་མ་ཧེ་ཉིད་གསལ་ཟེར་ནས། མ་ཧེའི་རྭ་མགོ་ལ་སྐྱེས་པར་བསྒོམ་དུ་བཅུག་པས་དེ་ལ་གསལ་སྣང་སྐྱེས་ནས་རྭ་ཕུག་པ་ལ་ཐོགས་པ་ཙམ་དུ་བྱུང་བ། སླར་མེད་པར་བསྒོམ་པས་སྔར་བཞིན་གྱུར་ལ་རིམ་གྱིས་གདམས་པ་གཞན་ཡང་བསྒོམ་ནུས་སུ་གྱུར་པའི་འཕྲོ་ལ་ཚེ་དུས་བྱས་པ། སྐྱེ་བ་ཕྱི་མར་ནཱ་ག་བོ་དྷི་ཀླུའི་བྱང་ཆུབ་བྱ་བ་སྐུ་ཚེ་དེ་ལ་མཆོག་ཐོབ་པའི་སྐྱེས་བུར་གྱུར་པ་དང༌། བྱ་བཤོར་བ་ཞིག་ལ། སློབ་དཔོན་བི་རུ་པས་གདམས་པ་བཏབ་ཀྱང་བྱ་བཤོར་གྱི་རྟོག་པ་ཁོ་ནས་སྒོམ་སྐྱེར་མ་འདོད་པས་ཟན་ལ་བྱའི་གཟུགས་བརྙན་བྱས་ནས།
དེ་རྣམས་གསོད་པའི་ཚུལ་ལ་དམིགས་རྟེན་བྱས་ནས་སྒོམ་བཅུག་པས་སེམས་ངོ་མཐོང་བ་དང༌། སློབ་དཔོན་བི་ན་པི་ཝཾ་གི་སྒྲ་ལ་སེམས་རྟེན་བྱས་ཏེ་བསྒོམས་པས་གྲོལ་བ་སོགས་ཀྱི་ལོ་རྒྱུས་མང་དུ་འབྱུང་བའང་འདི་དང་ཕྱོགས་མཐུན་ཏེ། གང་ཞིག་གང་ལ་འདྲིས་པ་དང་གོམས་སྟོབས་གང་ཆེ་བ་ལ་བརྟེན་ནས་བསམ་གཏན་སྐྱེ་སླ་བ་ཞིག་འདིའི་དགོས་པའི་གཙོ་བོ་ཡིན་པ་ལས། སེམས་ཅན་ལས་དང་པོ་པ་དགེ་བ་ལ་ཆེར་མ་གོམས་པ། དཀོན་མཆོག་ལ་དད་གུས་ཀྱི་བག་ཆགས་མི་བཟང་བ་དག་གིས་ཐོག་མ་ནས་དག་པའི་རྟེན་ལ་སེམས་འཛིན་མི་ནུས་པས། དང་པོར་བག་ཆགས་འདྲིས་གོམས་ཀྱི་རྟེན་དུ་རྡེའུ་ཤིང་བུ་ལ་སོགས་དངོས་པོ་ཕལ་པ་ལ་སེམས་འཛིན་བདེ་ཞིང་དོན་འགྲུབ་པར་འགྱུར་པའི་ཕྱིར་མ་དག་པའི་རྟེན་ལ་སེམས་འཛིན་བསྟན་ལ། སྐལ་བ་དགེ་བའི་རིགས་ཅན་སྐུ་གཟུགས་སོགས་ཀྱི་དམིགས་པ་ལ་སེམས་འཛིན་ནུས་པས་ནི་དེ་ལྟར་བྱ་བ་བསྔགས་ཏེ། དེ་ལས་བསོད་ནམས་ཀྱི་ཚོགས་ལྷག་པོར་ཐོབ་པའི་དགོས་པ་ཡོད་པས་སོ། ། གཉིས་པ་དག་པ་དེ་བཞིན་གཤེགས་པའི་སྐུ་གསུང་ཐུགས་ལ་རྟེན་བཅའ་བ་ལ། རིམ་པ་གསུམ་གྱི་དང་པོ་སྐུ་གཟུགས་བརྙན་ལ་རྟེན་བཅའ་བ་ནི།
སྔར་གྱི་རྡེའུ་སོགས་མ་དག་པའི་དམིགས་རྟེན་གྱི་ཚབ་ཏུ་དེ་བཞིན་གཤེགས་པའི་སྐུ་ལུགས་སུ་བླུག་པ་ལྟ་བུའི་འབུར་མའམ་རི་མོར་བྲིས་པ་ལྟ་བུ། ཆ་ཚང་ལེགས་ཤིང་མ་རྙིང་པ་གྲུམས་རལ་ལ་སོགས་པའི་སྐྱོན་མེད་པས་མཐོང་ན་མི་མཐུན་བྲལ་བ་ཞིག་བཀུར་བསྟི་དང་བཅས་པས་མདུན་དུ་བཞག་སྟེ། རྒྱལ་བའི་སྣང་བརྙན་ལྟར་ཡོད་པ་བསོད་ནམས་ཆེས་ཆེ་སྙམ་དུ་སྤྲོ་བ་དང་བཅས་ཤིང༌། དེ་བཞིན་གཤེགས་པའི་སྐུ་ལ་སྐྱབས་སུ་མཆིའོ་སྙམ་དུ་འདུན་པ་བསྐྱེད་རྗེས། མིག་དང་སེམས་གཞན་དུ་མ་ཡེངས་མ་འགྱུར་བར་དེ་ཉིད་ལ་རྩེ་གཅིག་ཏུ་བལྟ། དེ་ཡང་སྐུ་གཟུགས་ཀྱི་དབྱིབས་དང་སྒྲོས་གཙང་མིན་དང་རྒྱུའི་ཁྱད་པར་སོགས་ལ་མི་རྟོག་པར་སྐུ་དེ་ལ་མ་ཡེངས་པའི་དྲན་རྟེན་ཙམ་ཞིག་བྱས་ནས་རང་བབས་ལྷོད་པོར་སྐྱོང༌། རྣམ་རྟོག་དྲན་པས་ངོས་འཛིན། ཡེངས་སྐབས་སུ་འདུན་པས་འཚོ་སྐྱོང་བྱེད། རྒྱུན་རིང་བས་ལུས་གནད་མི་བདེ་བ། སྐུ་མི་མཐོང་བ།
སེམས་གནས་སྐྱོང་མི་ཐུབ་པ་སོགས་བྱུང་ན་འཕྲོ་བཅད་དེ་ངལ་གསོས་ནས་སླར་གསོལ་བ་བཏབ་སྟེ་སྔར་བཞིན་བསྐྱང་ངོ༌། ། དེ་ལྟར་སྣང་བརྙན་ལ་སེམས་ཟིན་ནས། དེ་དང་རང་གི་བར་དུ་སྣང་བརྙན་དེ་འདྲ་བ་ཞིག་བསྒོམ་ལ་སེམས་འཛིན། དེ་ལ་གནས་ན་སྐུ་གཟུགས་མིག་སྔ་ན་མི་འཇོག་པར། མདུན་དུ་རིན་པོ་ཆེའི་ཁྲི་པདྨ་ཉི་ཟླས་བརྒྱན་པའི་སྟེང་དུ་སྟོན་པ་ཤཱཀྱའི་རྒྱལ་པོའི་སྐུ། གསེར་སྦྱངས་པའི་རི་བོ་ཉི་གཞོན་གྱིས་འཁྱུད་པའི་ཁ་དོག་ཅན་ཞལ་གཅིག་ཕྱག་གཉིས་ས་གནོན་དང་མཉམ་བཞག་གི་ཕྱག་རྒྱ་ཅན། མཚན་བཟང་པོ་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུས་བརྒྱན་པ། མཚམས་སྤྲིན་གྱི་ཁ་དོག་འཛིན་པའི་ཆོས་གོས་གསུམ་གྱིས་མཛེས་ཤིང༌། ཞབས་རྡོ་རྗེ་སྐྱིལ་མོ་ཀྲུང་གིས་བཞུགས་པ་ཞིག་ཡིད་ཀྱིས་དམིགས་ལ་སངས་རྒྱས་དངོས་སུ་བསམས་ཤིང༌།
ཡོན་ཏན་རྗེས་སུ་དྲན་པའི་དད་འདུན་བསྐྱེད་རྗེས་སྔར་བཞིན་སེམས་འཛིན། དེ་ཡང་དང་པོ་འདྲིས་པའི་བག་ཆགས་ལ་བསླབ། དེ་ནས་རྒྱལ་བའི་སྐུ་བརྙན་དངོས་བཅས་ལ་བསླབ། དེ་ནས་དངོས་མེད་ཡིད་ཀྱིས་སྒོམ་པའི་སྐུར་བསླབ་པ་སྟེ་བློ་དམན་རིམ་གྱིས་ཁྲིད་པའི་ཐབས་སོ། ། གཞན་དུ་དང་པོ་ནས་དམིགས་པ་གསལ་བ་ལ་དངོས་བཅས་གྱི་སྐུ་ལ་སེམས་གཏོད་པ་སྔོན་དུ་འགྲོ་མི་དགོས་ཏེ་འདི་ནི་གསུང་དང་ཐུགས་ལའང་ཤེས་པར་བྱའོ། ། ཚུལ་འདི་ནི་བཅོམ་ལྡན་འདས་ཉིད་ཀྱིས་ཁྱིམ་བདག་རྒན་པོ་ཞིག་ལ་སྟོང་པ་ཉིད་ཀྱི་དོན་བསྟན་པ་མ་འཚལ་ནས་ཁྱོད་ཅི་ལ་སེམས་འགྲོ་ཞེས་དྲི་བའི་ཚུལ་མཛད་པ་ན། བདག་བཅོམ་ལྡན་འདས་ཉིད་ཀྱི་སྐུ་ལ་སེམས་འགྲོ་ཞེས་གསོལ་བས། དེ་ནི་ཤིན་ཏུ་ལེགས་ཏེ། དེ་ལྟར་ན་བདག་ཉིད་བསྒོམས་ཏེ་དེ་ལ་སེམས་གཏོད་ཅིག་གསུངས་པ་ལྟར་བྱས་པས་རིང་པོར་མི་ཐོགས་པར་ཆོས་དོན་ཟབ་མོ་རྟོགས་པར་བཤད་པ་སོགས་ཡོད་ཅིང༌། བཟང་སྐྱོང་གིས་ཞུས་པའི་མདོ་ལས།
བཟང་སྐྱོང་འདི་ལྟ་སྟེ། དཔེར་ན་ང་ད་ལྟར་ཁྱེད་ཀྱི་མདུན་ན་འདུག་ཅིང་ཆོས་སྟོན་པ་དེ་བཞིན་དུ། བྱང་ཆུབ་སེམས་དཔའ་དེ་བཞིན་གཤེགས་པ་དེ་དག་ཡིད་ལ་བྱ་སྟེ། སངས་རྒྱས་གདན་ལ་བཞུགས་ཤིང་ཆོས་འཆད་པ། རྣམ་པའི་མཆོག་ཐམས་ཅད་དང་ལྡན་པ། གཟུགས་བཟང་བ། མཛེས་པ་ལྟ་ན་སྡུག་པ། སྐུ་ཕུན་སུམ་ཚོགས་པ་དང་ལྡན་པའི་དེ་བཞིན་གཤེགས་པ་རྣམས་ཡིད་ལ་བྱའོ། ། དེ་བཞིན་གཤེགས་པའི་མཚན་དེ་རྣམས་རེ་རེ་ཡང་བསོད་ནམས་བརྒྱས་བསྐྱེད་པ་བསྒོམ་པར་བྱའོ། ། ཞེས་སོགས་མང་དུ་གསུངས་ཤིང༌།
ཏིང་འཛིན་རྒྱལ་པོར་ཡང༌། གསེར་གྱི་ཁ་དོག་ལྟ་བུའི་སྐུ་ལུས་ཀྱིས། ། འཇིག་རྟེན་མགོན་པོ་རབ་ཏུ་མཛེས་པ་ནི། ། དམིགས་པ་དེ་ལ་གང་གིས་སེམས་གཏོད་པ། ། བྱང་ཆུབ་སེམས་དཔའ་དེ་མཉམ་བཞག་ཅེས་བྱ། ། ཞེས་དང༌། ཀ་མ་ལ་ཤི་ལས། རྣལ་འབྱོར་པས་ཐོག་མར་དེ་བཞིན་གཤེགས་པའི་སྐུ་གཟུགས་ཇི་ལྟར་མཐོང་བ་དང་ཇི་ལྟར་ཐོས་པ་ལ་སེམས་བཞག་ནས་ཞི་གནས་བསྒྲུབ་པར་བྱའོ། ། ཞེས་བཤད། དེ་བཞིན་གཤེགས་པའི་སྐུ་ལ་དད་པས་བལྟ་བ་འདི་སངས་རྒྱས་རྗེས་སུ་དྲན་པའི་ཏིང་ངེ་འཛིན་རྒྱ་མཚོའི་དབྱིངས་ཞེས་བྱ་སྟེ།
བསོད་ནམས་རྒྱ་ཆེན་ཐོབ་པ། སྒྲིབ་པ་ཐམས་ཅད་འདག་པ། ཡོན་ཏན་ཐམས་ཅད་རྫོགས་པར་མདོ་སྡེ་ལས་བཤད་ཅིང༌། སློབ་དཔོན་ཀླུ་སྒྲུབ་ཀྱིས། སངས་རྒྱས་ཡིད་ལ་བྱས་པས་ནི། ། དེ་བཞིན་གཤེགས་པ་ཐམས་ཅད་ཀྱི་མཐུ་སྟོབས་དང་ཡོན་ཏན་གྱི་མཛོད་འཛིན་པར་འགྱུར་རོ། ། ཏིང་ངེ་འཛིན་གྱི་སྒོ་ཐམས་ཅད་སྐད་ཅིག་གིས་མངོན་དུ་བྱེད་དོ། ། རྒྱལ་བའི་གསུང་རབས་ཐམས་ཅད་ཀྱི་མངའ་བདག་ཆེན་པོར་གྱུར་ནས་ས་དང་ལམ་གྱི་ཡོན་ཏན་ཐམས་ཅད་རྫོགས་ཏེ་དེ་བཞིན་གཤེགས་པ་ཐམས་ཅད་ཀྱི་འོད་ཟེར་བྱེ་བ་ཕྲག་བརྒྱའི་དབང་བསྐུར་ཐོབ་པར་འགྱུར་རོ། ། གང་ཞིག་སངས་རྒྱས་ཡིད་བྱེད་པ། དེ་ཡི་མདུན་དུ་ཐུབ་པ་བཞུགས། །
ཞེས་གསུངས་ཤིང༌། ཏིང་འཛིན་རྒྱལ་པོར། མཚན་མོ་མཁའ་ལ་སྐར་མས་གང་བ་ལྟར། ། འགྲོ་དང་འཆག་དང་ཉལ་དང་འདུག་པ་ན། མི་གང་ཐུབ་པའི་ཟླ་བ་དྲན་བྱེད་པ། ། དེ་ཡི་མདུན་དུ་སྟོན་པ་རྟག་པར་བཞུགས། ། ཞེས་གསུངས། དེ་ལྟར་མཉམ་རྗེས་ཐམས་ཅད་དུ་སངས་རྒྱས་ཡིད་ལ་བྱེད་པས་མ་ཡེངས་པ་དེ་དང་མི་འབྲལ་བར་བྱེད། འདི་དུས་བྱིང་རྨུགས་ཀྱི་སྐྱོན་བྱུང་ན། ལྟ་སྟངས་དང་སེམས་འཕངས་བསྟོད་ནས།
རྒྱལ་བའི་སྐུའི་གཙུག་ཏོར་རམ་མཛོད་སྤུའམ་ཞལ་གྱི་དཀྱིལ་འཁོར་ལ་སེམས་འཛིན། འཕྲོ་རྒོད་ཀྱི་སྐྱོན་ལ་ལྟ་སྟངས་དང་སེམས་འཕངས་དམད་ནས། རྒྱལ་བའི་སྐུའི་ལྟེ་བ་ཞབས་ཁྲི་པད་སོགས་ལ་སེམས་འཛིན་པས་སེལ་ལ། བྱིང་རྒོད་མེད་པའི་ཚེ་སྐུ་ཡོངས་རྫོགས་ལ་སེམས་གཏད་པའོ། ། གཞན་ཡང་མདུན་མཁར་གྱད་ཀྱིས་བཏེག་པའི་རིན་པོ་ཆེའི་ཁྲིར་སངས་རྒྱས་རྣམ་པར་སྣང་མཛད་སྐུ་མདོག་ཟླ་བ་ཆུ་ཤེལ་ལྟར་དཀར་བ། བྱང་ཆུབ་མཆོག་གི་ཕྱག་རྒྱ་ཅན་དང༌། གླང་པོ་ཆེས་བཏེག་པའི་ཁྲི་ལ་མི་བསྐྱོད་པ་སྐུ་མདོག་བེ་ཌཱུརྻའི་སྙིང་པོ་ལྟ་བུ་ས་གནོན་མཉམ་བཞག་རྡོ་རྗེ་དང་བཅས་པ། རྟ་མཆོག་གིས་བཏེག་པའི་ཁྲི་ལ་རིན་ཆེན་འབྱུང་ལྡན་གསེར་གཙོ་མ་ལྟ་བུ་མཆོག་སྦྱིན་དང་མཉམ་བཞག་མཛད་པ། རྨ་བྱས་བཏེག་པའི་ཁྲི་ལ་སངས་རྒྱས་སྣང་བ་མཐའ་ཡས་སྐུ་མདོག་པདྨ་རཱ་ག་ལྟར་དམར་བ་མཉམ་བཞག་གི་ཕྱག་རྒྱ་ཅན། ཤང་ཤང་གིས་བཏེག་པའི་ཁྲི་ལ་དོན་ཡོད་གྲུབ་པ་སྐུ་མདོག་མར་གད་ཀྱི་རི་བོ་ལྟར་ལྗང་བ་སྐྱབས་སྦྱིན་དང་མཉམ་བཞག་གི་ཕྱག་རྒྱ་ཅན།
དེ་རྣམས་ཀྱང་ཤིན་ཏུ་ཞི་བའི་འཛུམ་ཞལ་ཅན། མཚན་དཔེ་ཡོངས་སུ་རྫོགས་པ། ཆོས་གོས་རྣམ་པ་གསུམ་དང་ལྡན་པ། འོད་ཟེར་རབ་ཏུ་འཕྲོ་བས་ཕྱི་ནང་ཀུན་གསལ་བར་བྱེད་པ་ལ་སེམས་གཏོད་པ་དང༌། གཞན་ཡང་རིགས་གསུམ་གྱི་མགོན་པོ་དང་བླ་མ་རྡོ་རྗེ་འཆང་ངམ་རྡོ་རྗེ་སེམས་དཔའི་རྣམ་པ་སོགས་དང༌། ཡི་དམ་ཕག་མོ་སོགས་རང་གི་ཡིད་ངོར་བབ་ཅིང་གསལ་བ་གང་ཡིན་པ་ཙམ་ཞིག་ལ་དང་པོར་སེམས་འཛིན། དེ་ལ་བརྟན་ནས་དམིགས་པའི་བོགས་འབྱིན་ནམ་རྩལ་འདོན་ལྟ་བུར་ཞར་བྱུང་གི་དགོས་པ་དང༌། འགའ་ཞིག་གཅིག་ཁོ་ནར་སེམས་འཛིན་སུན་པ་ལྟར་སྣང་བ་ལ་ཡང་སྔར་སངས་རྒྱས་ལ་སེམས་ཟིན་ནས། ཡི་དམ་བྱང་སེམས་གཞན་མང་པོ་ལ་རིམ་པས་སེམས་བཞག་ན་ལེགས་པར་འགྱུར་བ་ཡོད་ལ། རང་ཉིད་ཀྱི་ཉོན་མོངས་གང་ཤས་ཆེ་བའི་གཉེན་པོའི་སྒོམ་ཚུལ་ཡང་གཏི་མུག་ཤས་ཆེ་བས་རྣམ་སྣང༌།
ཞེ་སྡང་ལ་མི་བསྐྱོད་པ། ང་རྒྱལ་ལ་རིན་འབྱུང༌། འདོད་ཆགས་ལ་སྣང་མཐའ། ཕྲག་དོག་ཤས་ཆེ་ན་དོན་གྲུབ་ཀྱི་སྐུ་ལ་སེམས་འཛིན་ཏེ། དེ་ལྟར་བྱས་པས་རང་རྒྱུད་ཀྱི་ཉོན་མོངས་པ་དེ་དང་དེའི་དབང་གིས་བསགས་པའི་དྲི་མ་བག་ཆགས་དང་བཅས་པ་བྱང་ཞིང་དག་ནས་རིགས་ལྔ་ཡེ་ཤེས་ལྔའི་གོ་འཕང་མངོན་བྱེད་ཀྱི་རྟེན་འབྲེལ་རྒྱུད་ལ་བསྒྲིག་ཅིང༌། གནས་སྐབས་སུ་ཉོན་མོངས་པ་དེའི་མགོ་ནོན་པར་འགྱུར་རོ། ། གཞན་ཡང་ཤེས་རབ་དམན་པས་འཇམ་དབྱངས། སྙིང་རྗེ་དམན་པས་སྤྱན་རས་གཟིགས་ཀྱི་སྐུར་སེམས་འཛིན་པ་སོགས་ཀྱང་ཤེས་པར་བྱའོ། ། ཡང་ན་རིགས་ལྔ་དང་ཤཀྱའི་རྒྱལ་པོ་སོགས་སངས་རྒྱས་དང༌། བྱམས་པ་འཇམ་དབྱངས་སོགས་བྱང་སེམས།
བདེ་ཕག་སོགས་ཡི་དམ་གྱི་སྐུར་རང་ཉིད་སྒོམས་ནས་དེ་ལ་སེམས་འཛིན་པ་ཡང་ལེགས་ཤིང་འཐད་པ་ཡིན་ཏེ། སློབ་དཔོན་བྱང་ཆུབ་བཟང་པོས། ལུས་ཉིད་ལྷའི་རྣམ་པར་དམིགས་པ་དང༌། ། ཞེས་གསུངས་པས་སོ། ། གཉིས་པ་གསུང་ཡིག་འབྲུ་ལ་རྟེན་བཅའ་བ་ནི། རང་གི་མདུན་དུ་ཟླ་བའི་དཀྱིལ་འཁོར་དྭངས་ཤིང་ཉ་གང་བ་སྲན་མ་ཙམ་ཞིག་གི་སྟེང་དུ་ཧཱུྃ་ཡིག་ཕྲ་མོ་སྤུས་བྲིས་པ་ལྟ་བུ་སྔོ་མདངས་འོད་ཟེར་ལྔས་འཁོར་བ་ཞིག་བསམས་ཏེ་ཧཱུྃ་ཡིག་དེ་ཁ་ལ་སེམས་མ་ཡེངས་པར་གཏད། ཡེངས་ན་འདུན་པ་བསྒྲིམས་ཏེ་དམིགས་པ་བསྒོམ། རྒྱུན་རིང་བས་བྱིང་བ་སོགས་སུ་གྱུར་ན་འཕྲོ་བཅད་དེ་སྔར་བཞིན་བསྒོམ། འདིར་གོང་མ་དག་བྱིང་རྨུགས་སེལ་ཐབས་སུ་ཟླ་བའི་དཀྱིལ་འཁོར་འོད་ཟེར་འབར་བ་དང༌། དེའི་སྟེང་དུ་ཧཱུྃ་ཡིག་ཀྱང་དཀར་ལ་འཚེར་བ་ཞིག་ཏུ་བསྒོམས་ལ་སེམས་གཏད།
རྒོད་ན་ཧཱུྃ་ཡིག་མཐིང་ནག ། ཉོན་མོངས་ཆེ་ན་དམར་བ། རྒྱུན་དུ་ཁ་དོག་ལྔ་ལྡན་བསྒོམ། ཞེས་ཀྱང་གསུངས། དེར་མ་ཟད་ཟླ་བའི་དཀྱིལ་འཁོར་ལ་གནས་པའི་ཨོཾ་ཡིག་དཀར་པོ་དང༌། ཉི་མ་ལ་གནས་པའི་ཨཱཿཡིག་དམར་པོ་དང༌། སྔར་གྱི་ཧཱུྃ་ཡིག་སྟེ། རྡོ་རྗེ་རྣམ་པ་གསུམ་གྱི་ས་བོན་དང༌། དེ་བཞིན་གཤེགས་པ་ལྔའམ་ཡེ་ཤེས་ལྔའི་རང་བཞིན་ཨོཾ་ཧཱུྃ་ཏྲཱཾ་ཧྲཱིཿཨཱཿརྣམས་རིམ་བཞིན་དཀར་སྔོ་སེར་དམར་ལྗང་བ་སོགས་ཀྱང་བསྒོམ་པར་བཞེད་དེ། དེ་ལ་འབྲུ་གསུམ་དམིགས་པས་ནི་སྒོ་གསུམ་གྱི་སྒྲིབ་པ་དག་ནས་རྡོ་རྗེ་གསུམ་ཐོབ་པའི་རྟེན་འབྲེལ་བསྒྲིགས་པ་དང༌།
འབྲུ་ལྔས་ནི་ཉོན་མོངས་དུག་ལྔ་སྦྱངས་ནས་ཡེ་ཤེས་ལྔ་ཐོབ་པར་བྱེད་པས་རང་རྒྱུད་ཉོན་མོངས་ཀྱི་ཤས་དང་བསྟུན་ནས་དེ་དང་དེ་སྒོམ་པ་སྔར་བཞིན་རུང་ངོ༌། ། ཡང་ན་མདུན་མཁར་ཟླ་ཉི་ལ་སོགས་པའི་སྟེང་དུ་བླ་མའམ་ཡི་དམ་གྱི་ས་བོན་ལ་དེའི་སྔགས་ཀྱིས་བསྐོར་བ་རང་སྒྲ་སྒྲོགས་པའི་དབྱིབས་སྒྲ་ཟུང་འཇུག་ལ་སེམས་གཏད་པ་དང༌། རང་ཉིད་སྔར་བཤད་ལྟར་གྱི་རིགས་ལྔ་རྡོར་སེམས་ཕག་མོ་ལ་སོགས་པར་གསལ་བའི་སྙིང་གར་ཟླ་བའམ་ཉི་མ་ལ་རང་རང་གི་ས་བོན་སྔགས་ཀྱིས་བསྐོར་བ་ལ་སེམས་འཛིན་པ་སོགས་ཀྱང་ངོ༌། ། གསུམ་པ་ཐུགས་ཐིག་ལེ་ལ་རྟེན་བཅའ་བ་ནི། རང་མདུན་གཉའ་ཤིང་གང་ཙམ་གྱི་ནམ་མཁར། ཐིག་ལེ་བྱའི་སྒོང་ངའི་དབྱིབས་འདྲ་བ་སྲན་མ་ཙམ་པ་རང་བཞིན་དྭངས་ཤིང་ཐོགས་པ་མེད་པ་ཁ་དོག་སྔོན་པོ་འོད་ཟེར་སྣ་ཚོགས་འཕྲོ་བའམ་ཡང་ན་ཁ་དོག་སྣ་ལྔ་པ་ཞིག་བསྒོམས་ནས། དེ་ལ་སེམས་གཏོད་པ་སོགས་སྔོན་བཞིན་བྱ། དེར་སེམས་བརྟན་ནས་ཐིག་ལེ་བྱ་སྒོང་ཙམ་ལ་སོགས་པར་ཇེ་ཆེ་དང༌། ཡུངས་འབྲུའི་ཚད་ལ་སོགས་པར་ཇེ་ཆུང་དུ་དམིགས་ཤིང་སེམས་བཟུང་བ་ཡང་དམིགས་པའི་རྩལ་འདོན་དུ་འགྱུར་ལ། བྱིང་རྨུགས་ལ་ཐིག་ལེའི་འོད་ཀྱིས་རང་ཉིད་ཀྱི་ལུས་ཕྱི་ནང་ཐམས་ཅད་གསལ་བར་བསམས།
རྒོད་ན་ཐིག་ལེ་ནག་པོ་འོད་འཕྲོ་བ་ལ་སེམས་གཏད་པས་སེལ་བ་ཡིན། ཡང་ན་རང་ལྷར་གསལ་བའི་སྙིང་གར་ཐིག་ལེ་སྔོན་པོ་ལ་སེམས་འཛིན་པ་སོགས་དང་ཐིག་ལེ་དཀར་དམར་མཐིང་གསུམ་དང༌། སྣ་ལྔ་པ་ཐ་དད་སོ་སོར་བསྒོམ་པ་དང༌། ལྔ་ཚོམས་ལྟ་བུར་བསྒོམ་པ་སོགས་ཀྱང་རུང་ངོ༌། ། ཕན་ཡོན་ནི། རྡོ་རྗེ་མཁའ་འགྲོར། སྙིང་གི་དབུས་སུ་ཐིག་ལེ་གནས། ། ཐིག་ལེའི་གཟུགས་ལ་མི་ཤིགས་པ། ། ཡེ་ཤེས་འོད་ཀྱི་རྣམ་འཁྲིགས་ལྡན། ། དེས་ན་རྡོ་རྗེ་རྣམ་པར་བསྒོམ། །
རྡོ་རྗེ་བདག་མེད་མ་འཁོར་ལོ། ། བསྐུལ་བའི་ཆོ་ག་བསྒོམ་པར་བྱ། ། མཁའ་འགྲོ་མ་ཡི་སྣ་རྩེར་ནི། ། ཡུངས་ཀར་རྣམ་པར་གནས་པར་བསྒོམ། ། འགྲོ་བ་མ་ལུས་ཡུངས་ཀར་དུའོ། ། དེ་ལྟ་བུ་ནི་བསྒོམས་གྱུར་ན། ། རང་བྱིན་རླབས་པ་རབ་ཏུ་འགྲུབ། ། ཅེས་དང༌། རྒྱལ་པོ་ཨིནྡྲ་བྷུ་ཏིས། འཁོར་འདས་མ་ལུས་ཐམས་ཅད་ཀུན། །
ཐིག་ལེའི་གོང་བུ་གཅིག་བྱས་ནས། ། སྟོང་གསུམ་མ་ལུས་ཁྱབ་པ་དང༌། ། ཡུངས་འབྲུ་ཙམ་དུ་བསྡུ་བར་བྱ། ། དེ་དག་ཕྲ་རགས་གང་ཡིན་དབུས། ། རྡོ་རྗེ་གསུམ་གྱི་དཀྱིལ་འཁོར་དང༌། ། རྡོ་རྗེའི་ཞིང་ཁམས་རབ་འབྱམས་ནས། ། སྤྲོ་དང་བསྡུ་བའི་བདག་ཉིད་ལས། ། རྡོ་རྗེ་ལྟ་བུའི་ཏིང་འཛིན་དང༌། ། སྒྱུ་འཕྲུལ་གར་གྱི་དབང་ཕྱུག་ཐོབ། ། ཅེས་གསུངས་པ་དང་ཕྱོགས་མཐུན་ནོ། །
གཞན་ཡང་ཐིག་ལེ་སྔོན་པོ་བསྒོམས་པས་ཆོས་སྐུ་མི་འགྱུར་བ་ཐོབ་པ་དང༌། ། ཁ་དོག་ལྔ་ལྡན་གྱིས་སྐུ་ལྔ་ཡེ་ཤེས་ལྔ་རྫོགས་ཐོབ་པའི་ནུས་པ་བསྐྱེད་ཅིང༌། སྙིང་གར་ཐིག་ལེ་བསྒོམས་པས་ཉིན་མཚན་གྱི་འོད་གསལ་འཆར་བ་སོགས་སོ། ། ཞར་བྱུང་ཐུགས་ཕྱག་མཚན་ལ་དམིགས་པའང་བཤད་པར་བྱ་སྟེ། དེ་ལ་མདུན་དུ་ཟླ་བའམ་ཉི་མ་ལ་གནས་པའི་འཁོར་ལོ་དཀར་པོ། རྡོ་རྗེ་སྔོན་པོ་རིན་ཆེན་སེར་པོའམ་ཆ་བརྒྱད་པ་སྣ་ཚོགས་སམ་སྔོན་པོ། པདྨ་དམར་པོ། སྣ་ཚོགས་རྡོ་རྗེའམ། རལ་གྲི་སྟེ་རིགས་ལྔའི་ཕྱག་མཚན་རྣམས་འཇའ་འོད་ཀྱི་རང་བཞིན་ཚོན་གང་བ་ཙམ་དང༌། གཞན་ཡང་ཡི་དམ་གྱི་ཕྱག་མཚན་རྡོ་དྲིལ།
རྡོ་རྗེ། གྲི་ཐོད། ཁཊྭཱཾ་ག་ལ་སོགས་པ་དང༌། རིགས་བཞིའམ་ལྔའི་ཕྱག་མཚན་དེ་དག་རང་ལྷར་གསལ་བའི་གནས་བཞིའམ་ལྔ་ལ་སོགས་པར་སྒོམ་ཡང་ལེགས་ཏེ། སྤྱི་བོར་འཁོར་ལོ། མགྲིན་པར་པདྨ། སྙིང་གར་རྡོ་རྗེ། ལྟེ་བར་རིན་ཆེན། གསང་བར་རྒྱ་གྲམ་མམ་རལ་གྲིའོ། ། འཕྲལ་ཕུགས་ཀྱི་ཕན་ཡོན་ནི་ཐིག་ལེའི་སྐབས་བསྟན་པ་དང་མཚུངས་སོ། །
དེ་ཡང་སློབ་དཔོན་བྱང་ཆུབ་བཟང་པོས། མཚན་མ་ཕྲ་མོ་ལ་དམིགས་པ་དང༌།

ཐིག་ལེ་ལ་དམིགས་པ་དང༌། འོད་ཟེར་གྱི་ཡན་ལག་ལ་དམིགས་པ་དང༌། དགའ་བ་དང་བདེ་བ་ལ་དམིགས་པའོ། ། ཞེས་ཐིག་ལེ་ལ་དམིགས་པ་དངོས་སུ་གསལ་ཞིང༌། མཚན་མ་ཞེས་པས་ཕྱག་མཚན་ལ་དམིགས་པ་བསྟན་ཏོ། ། འདི་དག་ཀྱང་གསང་བ་སྒྲོན་མེའི་རྒྱུད་ལས། ། དམིགས་པ་དག་ལ་བརྟེན་ནས་སུ། ། མི་དམིགས་པ་དག་རབ་ཏུ་སྐྱེ། ། མི་དམིགས་པ་ལ་གོམས་བྱས་ན། ། དམིགས་མེད་ངོ་བོ་ཉིད་དུ་འགྲུབ། ། ཅེས་གསུངས་པ་ལྟར་གཙོ་བོར་དམིགས་པ་ལ་བརྟེན་ནས་དམིགས་མེད་བསྐྱེད་པའི་ཆེད་དུ་ཡིན་ལ།
ཡང་སྔོན་དུ་བླ་མེད་ཀྱི་དབང་ཐོབ་ཅིང༌། བསྐྱེད་རིམ་གྱི་མན་ངག་རྒྱས་པ་ཐོས་པས་སྐབས་འདིར་མངོན་བྱང་ལྔས་བསྐྱེད་པ་ལ་སོགས་པའི་བསྐྱེད་རིམ་སེམས་འཛིན་གྱི་སླད་དུ་བསྒོམས་ན་ཡང་རྣམ་པ་གཅིག་ནས་ལེགས་པར་འགྱུར་མོད། ཕལ་ཆེར་ལ་དམིགས་པའི་བྱ་རྩོལ་མང་པོས་སེམས་གཡེང་རྐྱེན་དུ་འགྱུར་བ་ཡང་སྣང་བས་དེ་དག་གིས་ནི་རེ་ཞིག་ཅི་བདེར་བཞག་འོས་པ་ཁོ་ནའོ། ། སྐུ་གསུང་ཐུགས་ལ་དམིགས་པའི་རིམ་པ་འདི་ཡང་སློབ་དཔོན་བྱང་ཆུབ་བཟང་པོས། ཁ་ཕྱིར་བལྟས་པས་ཐོབ་པ་ལ་གཉིས་ཏེ། ཁྱད་པར་ཅན་དང་ཕལ་པའོ། ། དེ་ལ་ཁྱད་པར་ཅན་ལ་གཉིས་ཏེ། སྐུ་ལ་དམིགས་པ་དང་གསུང་ལ་དམིགས་པའོ། ། ཞེས་སྐུ་དང་གསུང་ལ་དམིགས་པ་དངོས་སུ་བསྟན་ནས། ཐུགས་ཞར་ལ་འཕངས་པའི་དོན་ནོ། །
དེ་ལྟར་སྐུ་གསུང་ཐུགས་ལ་དམིགས་པ་རིམ་པར་བཤད་པའང་གོ་རིམ་ཙམ་ཡིན་ལ། གང་ཟག་གཅིག་གིས་གསུམ་པོ་རིམ་ཅན་དུ་བསླབ་དགོས་ངེས་ནི་མ་ཡིན་ཞིང༌། འགའ་ཞིག་རིམ་ཅན་གྱིས་བོགས་སུ་འགྱུར་བ་ཡོད་པས་དེ་ལྟར་གཏན་ནས་དོན་མེད་པའང་མིན་ནོ། ། གཉིས་པ་རླུང་ཅན་ནི། རྗེ་བཙུན་ཏིལླི་པས། བློ་དམན་སྐྱེ་བོ་ངང་ལ་མི་གནས་ན། ། རླུང་གི་གནད་བཟུང་རིག་པ་བཅུད་ལ་བོར། ། ཞེས་གསུངས་ཏེ། སེམས་རླུང་གི་བཞོན་པ་ཅན་ཡིན་པས་རླུང་འཆིང་ན་སེམས་འཆིང་བའི་གནད་ཀྱིས་རླུང་ཅན་གྱི་ཁྲིད་སྟོན་པ་འདི་ལ། རྡོ་རྗེའི་བཟླས་པ་ལ་བརྟེན་པ་དང༌།
བུམ་པ་ཅན་ལ་བརྟེན་པ་གཉིས་སོ། དེའི་དང་པོ་ནི། ལུས་གནད་ཆོས་བདུན་སྐྱོན་མེད་པར་བཅས། བླ་མ་ལ་གསོལ་བ་ཕུར་ཚུགས་སུ་གདབ་པ་སྔོན་དུ་འགྲོ་བས། དུག་གསུམ་དག་པའི་རྟེན་འབྲེལ་དུ་རླུང་རོ་ལན་གསུམ་བསལ་རྗེས། སྣ་བུག་གི་རླུང་རྔམ་པ་སྒྲ་ཅན་རྒོད་བག་མེད་པར་དབུགས་རང་བབས་ཀྱིས་ནང་དུ་འོང་བ་དང༌། ཕར་དལ་བུས་རང་འགྲོས་སུ་འགྲོ་བ་དེ་ཉིད་ལ་ཤེས་པ་གཏད་པས། རླུང་སེམས་འདྲེས་པ་ལྟར་སོང་བ་དེ། དང་པོར་ཁུག་པ་བདུན་དང་ཉེར་གཅིག་ཙམ་ནས། མཐར་ཉི་ཁྲི་ཆིག་སྟོང་དྲུག་བརྒྱ་ཙམ་རྫོགས་པའི་བར་དུ་འགྲང་བར་བྱ་ལ།
མ་གོམས་པའི་དབང་གིས་སེམས་ཡེངས་ཤིང་ལུས་གནད་དང་རླུང་སྐྱོན་ཅན་དུ་སོང་ན། སླར་རླུང་རོ་བསལ་ནས་གནད་རྣམས་བཅོས་ཏེ་སྔར་བཞིན་དུ་བསླབ་བོ། ། དེ་ལ་བགྲང་བྱ་ཡང༌། འབྱུང་འཇུག་གནས་གསུམ་གཅིག་ཏུ་བྱས་པ་ཐེངས་གཅིག་དང་གཉིས་སོགས་ནས་བགྲང་བ་སྟེ་དེ་ལས་སེམས་གནས་རྙེད་པར་འགྱུར་བ་ནི་དགོས་དོན་གྱི་གཙོ་བོ་དང༌། ཞར་བྱུང་གི་འབྲས་བུར་ཉིན་ཞག་གཅིག་ཏུ་རླུང་ཇི་ཙམ་རྒྱུ་བའི་གྲངས་ལ་ཕྲིག་ཚུད་པའམ་ངེས་པ་རྙེད་པར་འགྱུར་བ་དང༌། འབྱུང་འཇུག་གནས་པ་སོ་སོར་བརྟགས་ཤིང༌། དེ་གསུམ་ཡང་ལུས་ཀྱི་ཆ་ཤས་ཐམས་ཅད་ནས་སམ། ཕྱོགས་གཅིག་ཁོ་ན་ལས་རྒྱུ་བ་དབུགས་འབྱུང་རྔུབ་ཀྱི་རྗེས་སུ་འགྲོ་བས་གཞིགས་ཤིང་དཔྱད་པ་ན། ལུས་ཀྱི་ཆ་ཤས་སམ་ཚོགས་པ་གང་ལས་ཀྱང་རྒྱུ་བ་མ་ཡིན་པར་ཤེས་ཏེ་རྟེན་ཅིང་འབྲེལ་བར་འབྱུང་བའི་མཚན་ཉིད་ལ་མཁས་པར་འགྱུར་རོ། ། ཚུལ་འདི་ནི་དཔལ་སྡོམ་པ་འབྱུང་བའི་རྒྱུད་ལས།
རྣལ་འབྱོར་པས་ནི་མཉམ་བཞག་པས། ། འཇུག་པའི་རླུང་ནི་བགྲང་བར་བྱ། ། ཇི་སྲིད་འབུམ་ལ་སོགས་པའི་གྲངས། ། སྒྲ་དང་བྲལ་བར་རྟག་ཏུ་བཟླ། ། སྒྲུབ་པོས་སྒྲ་དང་བྲལ་བར་ནི། ། འབུམ་བཟླས་ཡོངས་སུ་རྫོགས་པ་ན། ། ཚེ་ཉམས་པ་ཡང་ལོ་ལྔ་རུ། ། འཚོ་བ་འདི་ལ་ཐེ་ཚོམ་མེད། ། ཅེས་ཚེ་བསྲིངས་ཐབས་སུ་འགྱུར་བའི་ཕན་ཡོན་དང་བཅས་ནས་གསུངས་སོ། ། འགྲོ་འོང་ལ་བསླབ་པ་ནི།
རླུང་གྲངས་ལ་མི་རྟོག་པར་དབུགས་དང་ཤེས་པ་བསྲེས་ཏེ། དབུགས་ལྟེ་བ་ནས་སྣ་རྩེར་འགྲོ་བ་དང༌། སྣ་རྩེ་ནས་ལྟེ་བའི་བར་འོང་བ་དེ་གཉིས་ཀྱི་ངོ་བོ་ལ་བལྟས་ནས་མ་ཡེངས་རྩེ་གཅིག་ཏུ་འཇོག་པ་ཡིན་ལ། དེའི་ཞར་བྱུང་གི་འབྲས་བུ་རླུང་ལྔའི་ཁ་དོག་མཐོང་ཞིང་ཟིན་པར་འགྱུར་ཏེ། དེ་ལ་ས་རླུང་སེར་པོ། ཆུ་རླུང་དཀར་པོ། མེ་རླུང་དམར་པོ། རླུང་གི་རླུང་ནག་པོ། ནམ་མཁའི་རླུང་སྔོན་པོ་སོགས་སོ། ། རིང་ཐུང་ཟིན་པ་ཡང་འབྱུང་བར་འགྱུར་ཏེ།
སྣ་སྒོ་ནས་ཕྱིར་སོར་བཅུ་དྲུག་གི་མཚམས་ཚུན་ནམ་མཁའི་རླུང་དང༌། བཅོ་ལྔ་པ་ནས་རླུང་གི་རླུང༌། བཅུ་བཞི་ནས་མེ་རླུང༌། བཅུ་གསུམ་ནས་ཆུ་རླུང༌། བཅུ་གཉིས་ཀྱི་མཚམས་ནས་ས་རླུང་རྒྱུ་བ་རྣམས་ཕྱིར་སོར་ཚད་ཇེ་ཐུང་དང༌། ནང་གི་ལུས་ལ་ཇེ་རིང་དུ་སོང་བའོ། ། དེ་ལྟར་ཁ་དོག་དང་རིང་ཐུང་ཟིན་ནས་འབྱུང་བ་སོ་སོའི་རླུང་མ་འདྲེས་པ་ལ་སེམས་འཛིན་ཏེ། དཔེར་ན་སྣ་གཡས་ནས་ས་རླུང་རྒྱུ་བའི་དུས་དེར་སའི་རླུང་སེར་པོ་སྣང་བར་འགྱུར་ལ། དེ་ཙམ་རླུང་དེ་དང་ཤེས་པ་བསྲེས་ཏེ་བསྒོམས་པས་ས་རླུང་གི་སྟོབས་སམ་ནུས་པ་ཟིན་པས་མཚོན་འབྱུང་ལྔའི་རླུང་གི་སྟོབས་ནུས་ཟིན་པར་འགྱུར་རོ། ། དེ་ནས་འབྲུ་གསུམ་རྡོ་རྗེའི་བཟླས་པ་ལ་བསླབ་པ་ནི།
སྣ་སྒོའི་རླུང་ཕྱིར་འགྲོ་བའི་དུས་རླུང་དེ་ཡི་གེ་གཟབ་མའི་ཨོཾ་ཡིག་དཀར་པོའི་འཕྲེང་བ་ཨོཾ་གྱི་གདངས་ཅན་དུ་ཐོན་པར་དམིགས། ནང་དུ་འོང་བའི་ཚེ་ཧཱུྃ་ཡིག་སྔོན་པོའི་ཕྲེང་བ་ཧཱུྃ་གི་གདངས་ཅན། གནས་པའི་ཚེ་ཨཱཿཡིག་དམར་པོ་གཅིག་གམ་དུ་མ་ཨཱཿའི་གདངས་ཅན་ཞིག་ཏུ་གྱུར་ནས་ལྟེ་འོག་ཏུ་གནས་པར་བསམས་ཏེ། དེ་ལྟར་རླུང་འབྱུང་འཇུག་གནས་གསུམ་ཡེ་གེ་གསུམ་དུ་བསྒྱུར་ནས་དེ་དག་གི་འཕྲོ་འདུ་གནས་གསུམ་ལ་དམིགས་པར་བྱའོ། ། དེ་ཡང་བཤད་རྒྱུད་རྡོར་ཕྲེང་ལས། སྐུ་གསུང་ཐུགས་ཀྱི་རྡོ་རྗེ་རྣམས། ། སྔགས་ནི་བཟུང་ཞིང་བཟླས་བརྗོད་བྱ། ། དེ་ཡིས་དངོས་གྲུབ་མྱུར་འགྲུབ་འགྱུར། ། ཞེས་གསུངས། ཕྱི་མ་འདིའི་འབྲས་བུ་དབུགས་ཀྱི་རྒྱུ་བ་ཟད་པ་ཞེས་བྱ་བ་ཕྱི་རོལ་དུ་རླུང་རྒྱུས་པས་དེ་ལ་བརྟེན་པའི་སེམས་ཡུལ་ལ་མི་འཕྱན་པས་ཕྱིར་ཆད་ཀྱི་འཆར་སྒོ་ཟད་པར་འགྱུར་རོ།
དེ་ཡང་རིམ་ལྔ་དང་བསྲེ་འཕོ་སོགས་སུ་འབྱུང་བའི་རྡོར་བཟླས་ནི། ། བརྗོད་དང་དམིགས་པར་བཅས་པ་དང༌། ། བརྡའ་གྱུར་དང་ནི་དོན་དམ་མོ། ། ཞེས་རིམ་པ་བཞི་ཡིན་ལ། དེ་བཞི་ལ་བརྟེན་པའི་ལམ་རྫོགས་དང་རྟེན་འབྲེལ་གྱི་སྒོར་ལུས་རླུང་དམིགས་གསུམ་ཇི་ལྟར་བཤད་པའི་རིམ་པ་མ་འཆོལ་བར་ཉམས་སུ་ལེན་དགོས་མོད་ཀྱང༌། ཞི་གནས་ལ་སློབ་པའི་སྐབས་འདིར་གཟུང་དྲན་གྱི་རྟེན་ཙམ་ཡིན་པས་དེ་དག་རིམ་ཅན་དུའམ་ནང་གསེས་བློ་གང་ལ་འཇུག་པ་གཅིག་ཙམ་བསྒོམས་པས་ཀྱང་ཆོག་གོ ། གཞན་ཡང་མདོ་ཕྱོགས་ཀྱི་སྒོམ་རིམ་རྣམས་སུ་རྣམ་རྟོག་ཤས་ཆེ་བས་རླུང་སྒོམ་པར་བཤད་པའི་སྒོམ་ཚུལ་ལ། མཛོད་ཀྱི་རང་འགྲེལ་དུ། བགྲང་དང་རྗེས་འགྲོ་འཇོག་པ་དང༌། ། རྟོག་པ་དང་ནི་བསྒྱུར་བ་དང༌། །
ཡོངས་དག་རྣམ་པ་དྲུག་ཏུ་འདོད། ། ཅེས་བཤད་པ་ལས། དང་པོ་བགྲང་བ་ནི། དབུགས་འབྱུང་རྔུབ་ཉེར་གཅིག་ནས་ཆུ་སྲང་དང་ཆུ་ཚོད་ཀྱི་བར་གྲངས་མ་འཆོལ་བར་བགྲང་བ་ལ་དམིགས་ནས་སེམས་འཛིན་པའོ། རྗེས་འགྲོ་ནི། དེའི་འོག་ཏུ་རླུང་འདི་ལུས་ཐམས་ཅད་དུ་འཇུག་གམ་འགའ་ཞིག་ཏུ་འཇུག་ཅེས་ལུས་ཐམས་ཅད་ཀྱི་མཐར་ཐུག་པར་རྗེས་སུ་འགྲོ་བ་དང་ལྡོག་པ་ལ་དམིགས་པའོ། ། འཇོག་པ་ནི། ཐམས་ཅད་ལ་ཁྱབ་པར་རྣམ་པར་མི་རྟོག་པ་ལ་སེམས་འཇོག་པའོ། ། རྟོག་པ་ནི། རླུང་གི་ངོ་བོ་མི་དམིགས་པར་རྟོག་པའོ། །
བསྒྱུར་བ་ནི། རླུང་ལ་དམིགས་པའི་བློ་དེ་ཉིད་ཞི་གནས་ཀྱི་དམིགས་པ་གཞན་དུ་བསྒྱུར་བའོ། ། ཡོངས་དག་ནི། གཟུང་འཛིན་གྱི་རྟོག་པ་ཡོངས་སུ་དག་པའི་རྟོག་མེད་དུ་སྒོམ་པའོ། ། ཡང་རླུང་བགྲང་བ་ནི་སའི་སྙིང་པོ་འཁོར་ལོ་བཅུ་པའི་མདོ་ལས། ཇི་ལྟར་ན་དྲན་པའི་དབང་གིས་ཡང་དག་པ་ཇི་ལྟ་བ་བཞིན་དུ་དབུགས་ཕྱི་ནང་དུ་རྒྱུ་བ་ལ་རྟོག་ཅེ་ན། ཡང་དག་པ་ཇི་ལྟ་བ་བཞིན་དུ་བགྲང་བ་དང༌། ཞེས་དང༌། དེ་བཞིན་དུ་འགྲོ་བ་དང་འོང་བ་རྗེས་སུ་དྲན་པས་བཟུང་བར་བསམ་གཏན་དག་ལ་ཞུགས་པ་ནི། ཡང་དག་པའི་ཆོས་དོན་དམ་པ་ལ་གནས་པའི་སེམས་ཅན་ཞེས་བྱའོ། །
བསམ་གཏན་ཡང་དག་པ་ཇི་ལྟ་བ་བཞིན་དུ་བསྒོམ་པ་ཞེས་བྱའོ། ། ཞེས་བསྔགས་པ་དང་བཅས་ཏེ་གསུངས་སོ། ། གཉིས་པ་བུམ་པ་ཅན་ལ་བརྟེན་པ་ནི། རྡོ་རྗེ་མཁའ་འགྲོ་ལས། དགང་བ་ཡིས་ནི་ལུས་དག་ནས། ། དུག་དང་རིམས་ཀྱི་ཚ་བ་འཕྲོག ། བུམ་པ་ཅན་གྱི་རླུང་བཅིངས་ན། ། སྒོ་ཡི་བུ་ག་འགག་པར་འགྱུར། ། ཞེས་དང༌། སྡོམ་འབྱུང་ལས།
སྟེང་དང་འོག་ཏུ་འགྲོ་བའི་རླུང༌། ། ཡིད་ཀྱི་ཁ་སྦྱོར་དུ་བྱས་ཏེ། ། དེ་ཡི་རྣལ་འབྱོར་གོམས་པ་གང༌། ། དེ་ཡིས་བརྟེན་པའི་གོ་འཕང་ཐོབ། ། དང༌། ཡང་ན་བུམ་པ་ཅན་སྦྱོར་བས། ། ཐམས་ཅད་དུ་ནི་འཆི་ལས་རྒྱལ། ། བདག་ཉིད་རིག་པས་རྐང་མཐིལ་བར། ། ཐམས་ཅད་རླུང་གིས་ཀུན་བཀང་སྟེ། ། བུམ་པ་ཅན་ལ་རྟེན་བཅས་ནས། །
ཞེས་བཤད་དོ། ། དུས་འཁོར་ལས་ཀྱང༌། ཁ་ཡང་བཙུམ་སྟེ་སྣ་ཡི་བུ་ག་གཉིས་ཀ་དག་ནས་ཕྱི་རོལ་དག་གི་རླུང་ནི་མ་ལུས་པ། ། སྲོག་གི་ཤུགས་ཀྱི་དཀྲུགས་ཏེ་དྲི་མ་མེད་པའི་གློག་དང་མཚུངས་པའི་ཐུར་སེལ་རླུང་དང་སྦྱར་བྱས་པ། ། དུས་ཀྱི་གོམས་པའི་སྦྱོར་བ་དག་ལས་ཟླ་བ་ཉི་མ་མེ་ཡི་དབུས་སུ་རོ་མཉམ་འགྱུར། ། ལུས་ལ་ཟས་ལ་སོགས་པས་བཀྲེས་པ་དང་ནི་སྐོམ་པ་འཕྲོག་སྟེ་འཆི་བ་མེད་པ་ཉིད་ཀྱང་སྟེར། ། ཞེས་པ་ལྟར་རོ། ། དེའི་ཚུལ། ལུས་གནད་བཅས་ཏེ་རླུང་རོ་ལན་གསུམ་སོགས་བསལ་ནས། ཕྱི་རོལ་གྱི་རླུང་དལ་བུས་སྣ་བུག་གཉིས་ནས་རྫོགས་པར་བརྔུབ་སྟེ་ལྟེ་འོག་ཏུ་བསྐྱུར།
འོག་རླུང་ཅུང་ཟད་འཐེན་པ་ཁ་སྦྱོར་དུ་བཟུང༌། མི་བདེ་བ་མེད་ཙམ་དུ་རྒོད་བག་དང་སྒྲ་མེད་པར་སེལ་གྱིས་བཏང་བར་བྱའོ། ། དེ་ལྟར་ཕྱི་ནས་བརྔུབ་པ་དང་ནང་དུ་བསྡོམ་པ་དང་ཕྱིར་བཏང་བའི་བར་ཐམས་ཅད་དུ་སྔར་བཞིན་ཡིད་མ་ཡེངས་པར་དྲན་བཞིན་པའི་ངང་ནས་བྱ་བ་དང༌། ཁྱད་པར་ནང་དུ་ཇི་སྲིད་བསྡམ་པའི་བར་ཡིད་རྟོག་མེད་དུ་ཧད་དེ་སིམ་མེ་ཧུ་རེ་གནས་པའི་རྒྱུན་བསྲིང་བ་ཡིན་ནོ། ། དེ་ལྟ་བུ་ཡང་དང་པོར་ཁུག་པ་བདུན་དང་ཉེར་གཅིག་སོགས་ཀྱི་བར་ཅི་རིགས་ལ་དབུགས་ངལ་གསོ་ཞིང་གོམས་ནས་ཡུན་ཇེ་རིང་ལ་སྦྱངས་ཏེ། དེ་ལྟར་སྦྱངས་པས་སེམས་རྒོད་དུ་སོང་ན་མ་ཡེངས་ཙམ་མ་གཏོགས་སེམས་ཁོང་གློད། དེས་ཀྱང་འཚུབ་ན་དུབ་པ་ཡིན་པས་དུབ་བསངས་ཅི་རིགས་བྱ། མགོ་འཁོར་བའམ་སེམས་ཡེངས་ན་རླུང་ཁ་སྐྱེས་པས་བཟའ་བཏུང་བཅུད་ཆེན་བརྟེན་ཅིང་བཀུ་མཉེ་བྱ། རླུང་བསྡམ་པའི་གནད་ཀྱིས་བྱིང་བ་ཤས་ཆེར་མི་འབྱུང་ལ། བྱུང་ན་ལྟ་སྟངས་དཔངས་བསྟོད་ནས་ཧུར་འདོན་པ་སོགས་བྱ།
རྟོག་པ་འོག་འགྱུས་ལྟ་བུར་མ་སོང་བར་དྲན་བཞིན་པའི་ངང་ནས་རྟོག་པ་ཕྲ་མོ་འཆར་བ་ལ་སྐྱོན་དུ་མི་བཟུང༌། འཁུ་འཕྲིག་མི་བྱ་བར་སླར་དྲན་པའི་སྟོབས་བསྐྱེད་དེ་ཤེས་པ་གཏིང་གྲིམས་ལ་ཁ་ལྷོད་པ་ལྟ་བུ་ཞིག་བྱའོ། ། ཡང་ན་ནཱ་རོ་ཞབས་ཀྱིས། བརྔུབ་དང་དགང་དང་གཞིལ་བ་དང༌། ། འཕང་བར་བྱ་དང་རྣམ་པ་བཞི། ། སྦྱོར་བ་བཞི་ལྡན་མ་ཤེས་ན། ། ཡོན་ཏན་སྐྱོན་དུ་འགྱུར་བའི་ཉེན། ། ཞེས་དང༌། ལྕགས་ཀྱུ་བཞིན་དུ་དགུག་པར་བྱ། ། བུམ་པ་བཞིན་དུ་དགང་བ་དང༌། །
རྒྱ་མདུད་བཞིན་དུ་བསྡམས་ནས་སུ། ། མདའ་ལྟར་གྱེན་དུ་འཕང་བར་བྱ། ། ཞེས་གསུངས་པའི་སྦྱོར་བ་བཞི་ལྡན་ཀྱི་རླུང་སྦྱོར་བརྟེན་པར་ལེགས་པས། ། དེ་ནི་སྣ་གཉིས་ནས་ལྷན་ཅིག་པར་རླུང་རོ་ཆུང་འབྲིང་ཆེ་བ་སྟེ་ལན་གསུམ་བསལ་བའམ། ཡང་ན་སྣ་གཡས་ནས་རླུང་དྲངས་པ་གཡོན་ནས་འབུད། གཡོན་ནས་དྲངས་པ་གཡས་ནས་འབུད། གཉིས་ཀ་ནས་བརྔུབ་པ་གཉིས་ཀ་ནས་ཕྱིར་བསལ་བ་དེ་ལྟ་བུ་ཤུགས་ཆུང་བ་དང་འབྲིང་དང་ཆེན་པོ་སྟེ་དགུ་ཕྲུགས་སུ་བསལ་རྗེས། སྟེང་རླུང་སྣ་ནས་དལ་བུས་རྔུབ་པ་དང་འོག་རླུང་ཡིད་ཙམ་འཐེན་པ་ལྟེ་འོག་ཁ་སྦྱོར་དུ་བསྡམས་ནས་རིང་དུ་བཟུང༌། དེ་ནས་བཟུང་བ་དེ་ནེམ་གྱིས་མནན་ལ་སླར་རྔུབ་ཆུང་གཅིག་བྱས། གཡས་གཞིལ་གཡོན་གཞིལ་ཆ་མཉམ་དུ་གཞིལ་རྗེས་ཅུང་ཟད་ཅིག་བསྡམ།
དེ་ནས་དང་པོ་དང་མཐར་ཤེད་ཆུང་ཞིང་བར་དུ་ཤུགས་ཆེ་བ་དེ་ལྟར་དབྱུང་བ་ལས་སླར་ཡང་སྔར་བཞིན་བསྐྱར་ཏེ་ཉམས་སུ་ལེན་པའོ། ། ཡང་ན་རླུང་རོ་བསལ་རྗེས་སྣ་ནས་དལ་བུས་བརྔུབ་པ་ཁོག་སྨད་དུ་ཡིད་ཙམ་མནན། ཁོག་སྟོད་ཡང་སང་ངེ་བཞག་ནས་མི་བདེ་བ་མེད་ཀྱི་བར་དུ་བསྡོམ་པ་སྟེ། དེ་ནི་དགང་བའི་རླུང་ཙམ་ཞིག་གོ ། དེ་ལྟར་རླུང་གི་རྣལ་འབྱོར་ཉམས་སུ་ལེན་པའི་ཚེ་ལུས་གནད་རྒྱབ་མདུན་གཡས་གཡོན་སོ་སོར་ཡོ་བ་དང༌། སྤྱི་བོ་གོས་ཀྱིས་གཏུམས་ནས་རླུང་འཛིན་པ་དང༌། དྲག་ཏུ་བརྔུབ་པ་དང༌། རླུང་རོ་ལེགས་པར་མ་བསལ་བར་རྔུབས་པ་དང༌། ཕྱིར་གཏོང་བའི་ཚེ་ལུས་ནང་དུ་རླུང་ལྷག་ལུས་པ། ། མི་ཐུབ་པར་རྩེག་རྩེག་ཟེར་བ་ཙམ་དུ་སྡོམ་པ་སོགས་རླུང་བཟུང་མ་ལེགས་པའི་སྐྱོན་རྣམས་བསལ་བར་བྱས་ལ།
ཚུལ་བཞིན་དུ་རྣལ་འབྱོར་བྱས་པའི་ཕན་ཡོན་ནི། ལས་དང་པོ་པའི་བུམ་པ་ཅན་ཆུང་འབྲིང་ཆེ་གསུམ་དང༌། རྣལ་འབྱོར་པའི་དུས་ཀྱི་ཆུང་འབྲིང་ཆེ་བ་སོགས་རིམ་པས་ཁེགས་པར་འགྱུར་ལ། དེའི་མཐུས་སྔར་དྲངས་པའི་རྡོ་རྗེ་མཁའ་འགྲོའི་ལུང་གི་དངོས་བསྟན་དུག་དང་རིམས་ལ་སོགས་པས་མི་ཚུགས་པ་གནས་སྐབས་ཀྱི་འབྲས་བུ་དང༌། ཚིག་དེའི་སྦས་དོན་ཡང་མཐར་ཐུག་གི་འབྲས་བུར་འགྱུར་ཏེ། དེ་ལ་དུག་ནི་ཉོན་མོངས་པའི་སྒྲིབ་པ་དང་རིམས་ཀྱི་ཚ་བ་ཤེས་བྱའི་སྒྲིབ་པ་སྟེ་དེ་གཉིས་འདག་ཅིང༌། སྦྱོར་བཞི་གནས་གཅིག་ཏུ་ཞུགས་པས་སྒོ་རྣམས་ཀྱི་རྒྱུ་བ་འགགས་ནས་སངས་རྒྱས་ཀྱི་གོ་འཕང་བདེ་བ་ཆེན་པོ་ཐོབ་པར་འགྱུར་བའི་ཕྱིར། དཔལ་ས་ར་ཧས། ནམ་ཞིག་སྦྱོར་བཞི་གནས་གཅིག་ལ་ནི་ཞུགས་པ་ན། ། བདེ་ཆེན་མཆོག་ནི་ནམ་མཁའི་ཁམས་སུ་མི་ཤོང་ངོ༌། །
ཞེས་སོ། འདིར་ཀུན་མཁྱེན་ཆེན་པོས་ཁྲིད་ཡིག་ཏུ། རླུང་གི་འཕོ་བ་ཟད་པས་སེམས་ཡུལ་ལ་འཕྱན་པའི་རྣམ་པར་རྟོག་པའང་ཟད་པར་འགྱུར་རོ། ། ཞེས་གསུངས་པ་དང་དོན་གཅིག་ཏུ་འབབ་ལ། རླུང་གི་རྒྱུ་བ་ཟད་པ་དང༌། འཕོ་བ་ཟད་པ་གཉིས་དོན་གཅིག་གམ་སྙམ་དུ་དོགས་པ་ལ། རླུང་གི་རྒྱུ་བ་ཟད་པ་ནི་ཕྱི་རོལ་དུ་རླུང་མ་རྒྱུས་པ་དེ་ལ་བརྟེན་པའི་སེམས་ཡུལ་ལ་མི་འཕྱན་པས་ཕྱིར་ཆད་ཀྱི་འཆར་སྒོ་ཟད་པ། འཕོ་བ་ཟད་པ་ནི་ནང་ཏིང་ངེ་འཛིན་གྱི་འཕྲོ་འདུའང་དམིགས་མེད་དུ་ཐིམ་པས་ཕྱི་ནང་གཉིས་འཛིན་གྱི་འཕོ་བ་ཟད་པ་འདི་དངོས་ནི་འཕགས་པའི་དབང་དུ་བྱས་པ་ཡིན་ཡང༌། རྗེས་མཐུན་པ་ཙམ་ཞིག་ཞི་གནས་ཀྱི་སྐབས་སུའང་འབྱུང་བ་ཡིན་ནོ། ། དོན་དུ་ན་ཟད་པ་ཞེས་པ་མེད་པར་སོང་བ་ལྟ་བུ་མ་ཡིན་ཏེ།
འགག་མེད་ཀྱི་རྩལ་སུས་ཀྱང་མི་འགོག་པས་ཐོག་མ་ནས་ཐ་མའི་བར་དུ་རང་བཞིན་གྱིས་གནས་པ་ཡིན་ནོ། ། འོ་ན་གང་ཞེ་ན་གནས་འགྱུའམ་གཤིས་གདངས་ཀྱི་རྣམ་དབྱེ་རང་བཞིན་ཤེས་པའི་དབྱིངས་སུ་རྫོགས་པ་ལ་ཟད་པའི་བརྡའ་སྦྱར་བ་ཙམ་མོ། ། འོན་ཀྱང་སྐབས་འདིར་ནི་རླུང་ལ་བརྟེན་པའང་གནས་ཆ་རྙེད་པའི་ཆེད་དུ་ཡིན་པའི་ཕྱིར་ཕལ་ཆེར་གྱིས་བུམ་ཅན་ཆེན་པོ་ཁེགས་པ་ལ་སོགས་པ་ཙམ་དུ་འབད་པ་ཤས་ཆུང་ཡང་དབང་རྣོན་འགའ་ཞིག་སྐབས་འདི་ཁོ་ནར་ལམ་རྫོགས་པས་ཤེས་སྒྲིབ་དང་ཉོན་སྒྲིབ་དག་པ་སོགས་ཀྱི་ཡོན་ཏན་སྐྱེ་བ་ཡང་སྲིད་པ་ཡིན་ནོ། ། ཡང་སེམས་རྟོག་པའི་འཁོར་ལོ་མ་ཟད་པའི་རླུང་གི་རྣལ་འབྱོར་གྱིས་ནི་དོན་གང་ཡང་མི་འགྲུབ་ཅིང་ངོ་མཚར་མི་ཆེ་སྟེ། རྒྱ་གར་ན་ཉ་པ་དང་མུ་ཏིག་གསད་པས་འཚོ་བ་དག་ཀྱང་རླུང་འཛིན་པར་བྱེད་ལ། འཇམ་དབྱངས་བུདྡྷས། རླུང་སེམས་དབྱེར་མེད་མི་སྐྱོང་བའི། ། རླུང་རྐྱང་འབུད་པ་སྐྱི་སེར་ཏེ། ། ལུས་ཀྱི་འཁྲུལ་འཁོར་གར་མཁན་འདྲ། ། ཞེས་གསུངས་པ་ལྟར་དུ་ཟད་ལ།
རླུང་དང་མི་རྟོག་པ་ཟུང་འཇུག་ཏུ་བསྒོམ་པ་ནི་ཡང་དག་པའི་ཉམས་ལེན་ཡིན་པས། རྗེ་སྒོམ་ཚུལ་གྱིས། རླུང་སེམས་དབྱེར་མེད་མན་ངག་འདི། ། སྒོམ་ཆེན་རབ་ཀྱི་ཉམས་ལེན་ཡིན། ། ཞེས་གསུངས་སོ། ། དེ་དག་ནི་གྲུབ་ཆེན་ཏིལླི་པས། ལྟ་སྟངས་སེམས་འཛིན་ཡན་ལག་དུ་མ་ཡིས། ། རིག་པ་ངང་ལ་མི་གནས་བར་དུ་བཅུན། ། ཞེས་གསུངས་པའི་དོན་དུ་འགྱུར་ལ། དབུ་མ་སྙིང་པོ་ལས་ཀྱང༌།
ཡིད་ཀྱི་གླང་པོ་ལོག་འགྲོ་བ། ། དམིགས་པའི་ཀ་བ་བརྟན་པོ་ལ། ། དྲན་པའི་ཐག་པས་ངེས་བཅིངས་ནས། ། ཤེས་རབ་ལྕགས་ཀྱུས་རིམ་དབང་བྱ། ། ཞེས་སེམས་གླང་པོ་མ་དུལ་བ་དང་འདྲ་བ་དེ། དམིགས་པ་ཀ་བ་བརྟན་པོ་དང་འདྲ་བ་ལ། དྲན་པ་ཐག་པ་དང་འདྲ་བས་བཅིངས་ནས་མི་སྡོད་ན། ཤེས་བཞིན་ལྕགས་ཀྱུ་དང་འདྲ་བས་བཏབ་སྟེ་རིམ་པས་རང་དབང་དུ་བྱ་བའི་དཔེ་དོན་དུ་ཡང་འགྱུར་རོ། ། གཉིས་པ་རྟེན་མེད་ཀྱི་སྒོམ་རིམ་ནི། རྒྱུད་ལས།
དངོས་མེད་དངོས་པོ་ལ་བརྟེན་ནས། ། རྟེན་པ་མེད་པར་དངོས་པོར་བྱ། ཡིད་མེད་ཡིད་ནི་བྱས་ནས་སུ། ། ཅུང་ཟད་ཙམ་ཡང་མི་བསམ་མོ། ། ཞེས་པའི་དོན་ལ་གཞོལ་བ་སྟེ། སྔར་བཤད་པའི་རྡེའུ་ཤིང་བུ་སྐུ་གསུང་ཐུགས་རྟེན་རླུང་ལ་བརྟེན་ནས་སེམས་འཛིན་སྒྲུབ་པ་ལྟ་བུ་མ་ཡིན་པར་གང་ལའང་སེམས་རྟེན་བཅས་པ་མེད་པས་ན་རྟེན་མེད་ཅེས་བྱ། དྭགས་རྒྱུད་པ་འགའ་ཞིག་རྟེན་ཅན་རྟེན་མེད་གཉིས་ཀྱི་དང་པོ་རྡེའུ་ཤིང་བུ་དང་སྐུ་གསུང་ཐུགས་ལ་རྟེན་བཅའ་བ་གཉིས། རྟེན་མེད་ལ་རླུང་ཅན་དང་རླུང་མེད་གཉིས་ཀྱི་ཕྱི་མ་ནི། གོང་གི་སེམས་འཛིན་གྱི་ཡན་ལག་དེ་དག་གིས་སེམས་ཀྱི་གནས་ཆ་ཅི་རིགས་པ་རྙེད་པ་དེ་ཉིད་རྟེན་མེད་གཏད་མེད་དུ་སྦྱོར་བར་བྱེད་པའི་ཚུལ་ཞིག་ལ་བཞེད་ཅིང༌། དེའི་ཚུལ་ཡང་ལུས་གནད་སྔར་བཞིན་ལས།
ཕྱིའི་དམིགས་རྟེན་དང་ནང་གི་དབུགས་འགྲོ་འོང་སོགས་ལ་སེམས་གཏད་དེ་འཛིན་པའི་སྦྱོར་བ་མི་བྱ་བར། སེམས་གང་ལའང་བརྟེན་ས་མེད་ཅིང་ཡིད་བྱེད་ཀྱི་རྟོག་པས་ཀྱང་མ་དཀྲུགས་པར་སེམས་རང་ལུགས་ཀྱི་ངང་ཉིད་ལ་སེམས་འཇོག་སྟེ། དེ་ཡང་སྔོན་འདི་ལྟར་བྱས་པ་དང་བྱུང་བ་སོགས་འདས་པ་རྣམས་ཀྱང་མི་བསམ། ཕྱིན་ཆད་འདི་བྱ་དང་འདི་བྱེད་སོགས་མ་འོངས་པའང་སེམས་མི་སྤྲོ། འཕྲལ་ཇི་ལྟར་འདུག་དང་འདི་ལྟར་སྣང་སོགས་ད་ལྟའི་རྟོག་དཔྱོད་ཀྱང་ཡིད་ལ་མི་བྱེད་པར་སེམས་རང་གར་ལྷོད་དེ་ཤིག་གེ་བར་འཇོག་པ་ཡིན་ལ། འཇོག་ཚུལ་འདི་ནི་གསང་འདུས་ལས། སེམས་ནི་སེམས་མིན་བྱས་ནས་སུ། ། ཅི་ཡང་བསམ་པར་མི་བྱའོ། ། ཞེས་གསུངས་པ་ལ་སོགས་པའི་དོན་དུ་བཞེད་མོད། འོན་ཀྱང་ཀུན་མཁྱེན་ཆེན་པོ་པད་དཀར་ཞབས་ཀྱིས་ཕྱག་ཆེན་ཁྲིད་ཡིག་འདིར་ནི་རླུང་མེད་ཀྱི་སྒོམ་ཚུལ་དེ་འདྲ་བ་ཟུར་དུ་མ་གསུངས་ཀྱང༌།
བཞག་ཐབས་ཀྱི་གནད་རྣམ་པ་བཞིར་གསུངས་པ་ལ་སོགས་པའི་ཁོངས་ནས་ཐོན་ལ། དེ་བས་ན་འདིར་ནི་རྟེན་མེད་ལ་ཐོལ་སྐྱེས་རྦད་གཅོད། གང་ཤར་བཟོ་མེད་བཞག་ཐབས་ཀྱི་གནད་བཤད་པ་སྟེ་གསུམ་མོ། ། དེ་ལས་དང་པོར་ཐོལ་སྐྱེས་རྦད་གཅོད་ཀྱི་ལམ་འདི་ནི་དྲི་མས་དྲི་མ་འཁྲུད་པ་དང༌། ཁྱིའུས་ཁྱིའུ་འབྱིན་པའི་དཔེ་ལྟ་བུར་རྟོག་པའི་གཉེན་པོར་རྟོག་པ་གཏོང་བའི་ལམ་མོ། ། དེ་ཡང་འདས་པ་དྲན་པས་མ་འོངས་པ་དང༌། ད་ལྟར་གྱི་འཆིང་བ་མངོན་རྒྱུ་བློས་ཆེད་དུ་བརྟགས་པའི་བསྒོམ་པ། ཅང་མེད་དུ་ལྟ་བའི་སྟོང་པ་རྣམས་ཚུལ་བཞིན་མ་ཡིན་པའི་ངན་པའམ། དེའི་ཡིད་བྱེད་ཡིན་པས་སྤོང་ངོ༌། ། དེ་སྦོང་མཁན་ཡང་དུས་འདིར་རྣམ་པར་རྟོག་པ་མ་སྐྱེས་པར་བྱའོ་སྙམ་པའི་བློ་ཁོ་ནར་ཟད་དོ། །
དེ་ལ་རེ་ཞིག་གཟུང་དྲན་གྱི་མིང་བཏགས་ནས་འདིར་དེ་ལ་སྒོམ་དུ་བྱས་ནས་དེས་སྔ་མ་རྣམས་བཟློག་པར་བྱེད་དོ། ། དེས་ན་ཐོག་མར་རྟོག་པ་མ་འཕྲོས་པ་བྱའོ་སྙམ་པ་དང༌། འཕྲོ་ན་དྲན་པས་བཟུང་ནས་འཕྲོ་གཅོད་པས་ཐོལ་སྐྱེས་རྦད་གཅོད་དུ་བཏགས་སོ། ། དེ་ཡང་ལུས་གནད་སྔར་ལྟར་དང༌། བླ་མ་ལ་གསོལ་བ་དྲག་པོ་བཏབ། དག་མ་དག་གི་རྟེན་དང་རླུང་སོགས་དམིགས་རྟེན་དུ་མི་འཛིན་པར། རིག་པ་ངར་དང་བཅས་པས་རྣམ་རྟོག་སྐད་ཅིག་ཀྱང་མ་སྐྱེས་པར་བྱེད་དགོས་སྙམ་པའི་འདུན་པ་དྲག་པོ་སྔོན་དུ་འགྲོ་བས་སེམས་ལ་དྭངས་ཆ་ཐོན་ནས་ཕྱི་རོལ་གྱི་ཡུལ་སྣང་སོགས་རྣམ་རྟོག་སྣ་ཚོགས་གཅིག་རྟིང་དུ་གཅིག་སྐྱེས་པ་ལ། གང་སྐྱེས་ཀྱི་རྟོག་པའི་འཕྲོ་འཕྲལ་འཕྲལ་བཅད་དེ་བསྒོམ། དེ་འདྲ་བ་ཡུན་བསྲིངས་པས་རྣམ་པར་རྟོག་པ་ཇེ་མང་དུ་སོང་ནས་མཐར་རྣམ་རྟོག་གཅིག་རྟིང་ལ་གཅིག་སྐྱེ་བས་རྒྱུན་མི་ཆོད་པ་ལྟ་བུར་འབྱུང་བ་ལ་བརྟེན། བདག་འདྲ་བ་སྒོམ་གྱི་སྐལ་བ་མེད་པ་ཡིན་ནམ།
རྣམ་རྟོག་ནི་སྔར་ལས་ཀྱང་མང་ཞིང་རྒོད་པར་སོང་སྙམ་པའི་བློ་བསུན་པ་སྐྱེ་ཡང༌། སྔར་བསྒོམ་པའི་འདུ་ཤེས་མེད་པ་དང༌། ཅུང་ཟད་ཡོད་སྲིད་ཀྱང་བྱིང་རྨུགས་ལ་སོགས་པའི་དབང་དུ་སོང་ནས་འཆོར་བ་ཡིན། འདིར་སྒྲིམས་ཏེ་བསྒོམ་པས་རྣམ་རྟོག་ངོ་ཤེས་པ་སྟེ། དཔེར་ན་ཁང་སྟོང་དུ་རྐུན་མ་ཡང་ཡང་འོང་ཀྱང་བདག་པོ་མེད་པས་མང་ཉུང་གི་ཆ་མི་འབྱུང༌། བདག་པོ་ཡོད་དུས་ལན་གསུམ་བཞི་ཙམ་རེ་ལ་ཡང་མང་བའི་སྣང་བ་བྱུང་ཞིང༌། བདག་པོ་ཡོད་པས་རྐུན་མ་ངོས་འཛིན་པ་ལྟར་སེམས་ལ་བདག་པོ་བྱས་པའི་ཡོན་ཏནགྱིས་རྣམ་རྟོག་མང་ཉུང་གི་ཕྲིག་ཚུད་པ་སྟེ། སྐད་ཅིག་མ་རེ་རེ་ཙམ་སེམས་གནས་པས་རྣམ་རྟོག་གི་སྐྱེ་འགག་ཤེས། དེའི་དབང་གིས་རྣམ་རྟོག་མང་དུ་སོང་བ་འདྲ་ཞིག་བྱུང་བ་མ་གཏོགས་རྣམ་རྟོག་རྒྱུན་ཆགས་སུ་སྐྱེ་མང་ཉུང་ཡོད་པ་མ་ཡིན་ཏེ། སྐད་ཅིག་སྔ་མ་ལ་སྐྱེ་ཞིང་འབྲི།
ཕྱི་མ་ལའང་དེ་འདྲ་བ་ལྡབས་ཏེ་སྐྱེ་བ་ཆོས་ཉིད་པས་འཁོར་བ་ཟོ་ཆུན་གྱིས་འཁྱུད་མོ་ཞེས་བྱ་བ་ཡིན། འདི་དག་ནི་ཆོས་རྗེས། དང་པོར་རྣམ་རྟོག་བཀག་ནས་སྒོམ། ། ཞེས་དང་མདོ་སྡེ་རྒྱན་ལས། རྣམ་གཡེང་ཉེས་པ་མཐོང་བའི་ཕྱིར། ། དེ་ལ་མི་དགའ་ཞི་བར་བྱ། ། ཞེས་དང༌། སམྦུ་ཊར། སྟོང་དང་སྟོང་མིན་བཟུང་བ་ལས། ། རྟོག་པ་ཉུང་མིན་སྐྱེ་བར་འགྱུར། །
ཞེས་གསུངས་པ་དང་མཐུན་ལ། དེ་རྟོག་པ་བཀག་པ་དང་མི་རྟོག་པ་སྒྲུབ་པར་འདོད་པས་དེའི་རྐྱེན་གྱིས་རྣམ་པར་རྟོག་པ་རྒྱུན་མི་ཆད་པ་སྐྱེ་བས་བྱུང་ཚོར་སྐྱེ་འགག་ཤེས་པ་དེ་ལ་རྣམ་རྟོག་ངོས་ཟིན་གྱི་ཉམས་ཟེར། གནས་པ་དང་པོ་རི་གཟར་ཆུ་འབབ་ལྟ་བུའི་དུས་ཏེ། ཏི་ལླི་པས། ལས་ནི་དང་པོ་གཅོང་རོང་འབབ་ཆུ་འདྲ། ། ཞེས་གསུངས་པ་དང་འབྲེལ་བའོ། ། འདི་ལ་འགའ་ཞིག་གིས་སྐྱོན་དུ་འཛིན་པར་སྣང་ཡང༌། འདི་ཙམ་ཞིག་མ་སྒྲིམས་ན་གང་ཤར་བཟོ་མེད་དུ་གློད་པའི་གནད་ཀ་གཞན་མི་རྙེད་དོ། ། གཞན་ཡང་དང་པོའི་དུས་སེམས་གནས་གནས་འདྲ་བས་རྣམ་རྟོག་སྐབས་རེ་ཙམ་ལས་མི་འགྱུ་བར་སྣང་སྙམ་འབྱུང་བ་ཀུན་ཀྱང་རིག་པ་དྭངས་སྙིགས་མ་ཕྱེད་པ་ཡིན་པས་དེའི་གཉེན་པོར་ཡང་སྐྱོང་ཚུལ་འདི་གལ་ཆེའོ། ། རྗེ་ཞང་གི་ཞལ་ནས།
གནས་པ་དང་པོ་འབྱུང་དུས་སུ། ། རི་གཟར་ལོགས་ལས་རྦབ་འདྲིལ་འདྲ། ། རྣམ་རྟོག་ཟམ་མི་ཆད་པར་ལྡང༌། ། སྒོམ་ཉམས་མེད་དམ་སྙམ་པ་འོང༌། ། རྣམ་རྟོག་བྱུང་ཚད་ཚོར་བ་དེ། ། ཤེས་པ་ཅུང་ཟད་གནས་པ་ཡིན། ། གནས་པ་མེད་པའི་གོང་རོལ་དུ། ། རྣམ་རྟོག་རང་གར་ཤོར་བ་ཡིན། ། རྟག་པར་འགྱུས་ཀྱང་ངོ་མི་ཤེས། ། ཞེས་གསུངས་པའོ། །
དགོས་པ་ནི། རྣམ་རྟོག་ངོས་འཛིན་སླ་བའི་ཆེད་དུ་ཡིན་ཏེ། དཔེར་ན་ཞིང་པ་དག་ཆུ་སྟོབས་དང་ལྡན་པར་འདོད་པས་རྫིང་དུ་བསྐྱིལ་བ་ལྟ་བུའོ། ། གཞན་དུ་ན་སྣང་བའི་འཆར་སྒོ་ནི་རྒྱལ་བའི་ཕྱག་གིས་ཀྱང་ཁེགས་པར་མི་འགྱུར་རོ། ། གཉིས་པ་གང་ཤར་བཟོ་མེད་ཀྱིས་ཁྲིད་པ་ནི། ཐོལ་སྐྱེས་རྦད་གཅོད་དུ་སྐྱོང་བའི་ཐབས་དེར། རྣམ་རྟོག་གཅིག་རྟིང་ལ་གཅིག་སྐྱེ་བས་འཕྲོ་མི་ཆོད་པར་སུན་པ་སྙམ་བྱེད་ན། རྟོག་པ་གཅིག་གི་སྟེང་དུ་ལྷོད་ཀྱིས་གློད་ནས་རྣམ་རྟོག་ཁོ་རང་གང་བྱེད་དུ་བཞག དབང་དུ་ཡང་མ་སོང༌། དགག་ཀྱང་མི་དགག་པར་དྲན་པས་བྱ་ར་ཙམ་བྱས་ནས་བཞག་པས་རྣམ་པར་རྟོག་པ་འཕྲོར་མི་ཉན་པར་སེམས་རང་མལ་དུ་བརྟན་ཆ་རྙེད་པའི་ཞི་གནས་ལ་རྩེ་གཅིག་ཏུ་གནས་པ་འབྱུང་བ་ནི།
ཀཽ་ཤི་ཀས་ཞུས་པའི་མདོ་ལས། ། ཆུ་བོ་དག་ལ་བརྟེན་པའི་རྙོག ། མ་བསྒུལ་བཞག་ན་དྭངས་པར་འགྱུར། ། དེ་བཞིན་སེམས་ཀྱི་རྣམ་རྟོག་ཀྱང༌། ། མ་བསྒུལ་བཞག་ན་དྭངས་པར་འགྱུར། ཞེས་དང༌། རབ་ཏུ་མི་གནས་པའི་རྒྱུད་ལས། བསྒོམ་པར་བྱ་བ་མ་ཡིན་ཏེ། ། རང་གར་བཞག་ན་བདེ་བ་ཆེ། ། ཞེས་དང༌།
ས་ར་ཧས། འཇུར་བུས་བཅིངས་པའི་སེམས་ཉིད་ནི། ། གློད་ན་གྲོལ་བར་ཐེ་ཚོམ་མེད། ། དང༌། བཅིང་བར་གྱུར་ན་ཕྱོགས་བཅུར་འགྲོ་བར་བརྩམ། ། ཐོངས་པར་གྱུར་ན་མི་གཡོ་བརྟན་པར་གནས། ། གོ་ལྡོག་རྔ་མོང་ལྟ་བུར་བདག་གིས་རྟོགས། ། ཞེས་གསུངས། ལུང་ཕྱི་མ་འདིའི་དོན་ཡང༌། ཐོལ་སྐྱེས་རྦད་གཅོད་དུ་སྐྱོང་ཚུལ་རྣམ་རྟོག་འགེགས་པའི་སྒོམ་པ་ནི་རྟོག་པ་འཕྲོ་རྐྱེན་བྱེད་ལ།
རྒྱ་ཡན་དུ་བཏང་བས་རྟོག་པ་མི་འཕྲོ་མི་གཡོ་བར་གནས་པ། དཔེར་ན་རྔ་མོང་ཐག་པས་བརྟོད་ན་ཕྱོགས་གཞན་དུ་འགྲོ་བར་འདོད་པས་ཕན་ཚུན་དུ་འཆག་ཅིང་འཐེན་པ་སོགས་བྱེད་ལ། བརྟོད་ཕུར་བཏང་བས་གཞན་དུ་མི་འགྲོ་བར་བག་ཕེབས་སྟེ་སྡོད་པ་བཞིན་གོ་ལྡོག་གི་ཚུལ་ཅན་ནོ། ། ཞེས་པའོ། གཞན་ཡང་ཕ་དམ་པ་སངས་རྒྱས་ཀྱིས། རྣམ་རྟོག་ངན་པ་སྤང་ལ་ཆུ་རྡོལ་འདྲ། ། བཀག་པས་ཁེགས་པར་མི་འདུག་དིང་རི་བ། ། དང༌། མིང་བཟུང་བས་བསླུས་མ་འོང་གི ། སེམས་བཟུང་བས་བསླུས་མ་ནི་མི་ཐོབ།
དེ་བས་རང་བཞིན་ཤེས་པའི་ངང་ནས་མ་བཟུང་མ་བཅིངས་གློད་ན་བདེའོ། ། ཞེས་དང༌། གྲུབ་ཐོབ་གླིང་གིས། མ་བཅོས་སོ་མར་བཞག་ན་རྟོག་པ་འཆར། ། ཆུ་བོའི་རྒྱུན་བཞིན་བསྐྱངས་ན་ཡོངས་ཀྱང་འཆར། ། དམིགས་གཏད་མཚན་མ་ཐམས་ཅད་ཡོངས་སྤངས་ལ། ། རྟག་ཏུ་མཉམ་པར་ཞོག་དང་རྣལ་འབྱོར་པ། ། དང༌། རྗེ་རྒྱ་རས་ཀྱིས། སེམས་མ་བཅོས་ན་བདེ། །
ཆུ་མ་རྙོགས་ན་དྭངས། ཞེས་པ་དང༌། ཀུན་མཁྱེན་པདྨ་དཀར་པོས། སེམས་མ་བཅིངས་མ་བཅིངས་གློད་ལ་ཞོག ། སེམས་བཅིངས་ན་ཕྱོགས་བཅུར་འགྲོ་བར་བརྩོམ། ། རྒྱ་ཡན་དུ་བཞག་ན་རྣལ་དུ་དབབ། ། ཡེངས་མེད་དུ་བསྐྱངས་ན་རང་མཚང་རིག ། བཅས་བཅོས་ཀ་བྱས་པའི་སྒོམ་གྱིས་བསླུས། ། ཞེས་དང༌། རྗེ་ལྷ་རྩེ་པས།
ལྷོད་ཀྱིས་གློད་དང་ཐོངས་ཀྱིས་འོང་བ་ཡིན། ། ཞེས་གསུངས། དེ་ཡང་ཆོས་རྗེ་རས་པས། བར་དུ་རྣམ་རྟོག་བཤིག་ནས་སྒོམ། ། ཞེས་གསུངས་པས། རྣམ་རྟོག་བཤིག་ནས་སྒོམ་པའི་དོན་ཡང་སྐྱོང་ཚུལ་འདི་ཉིད་ཡིན་པར་བཞེད། དེ་ལྟར་གནས་པ་ལས་ཡང་རྣམ་རྟོག་ལ་སོགས་པར་ཁྱུར་ཁྱུར་འགྲོ། དེ་ལ་ཡང་སྔ་མ་བཞིན་བསྒོམས་པས་གནས་རྒྱུན་ཇེ་རིང་དུ་འགྲོ་བ་ནི་གནས་པ་བར་པ་ཆུ་ཀླུང་དལ་གྱིས་འབབ་པ་ལྟ་བུ་ཞེས་བྱ་སྟེ། ཏིལླི་པས་ཕྱག་ཆེན་གངྒ་མར། བར་དུ་ཆུ་བོ་གངྒ་དལ་བཞིན་གཡོ། །
ཞེས་དང༌། རྗེ་ཞང་གིས། དེ་ནས་དལ་འབབ་ཆུ་བོ་བཞིན། ། ཤེས་པ་དལ་ཞིང་རྣམ་རྟོག་ཉུང༌། ། ཞེས་གསུངས། འདི་ནི་དཔལ་སམྦུ་ཊར། ཆོས་དབྱིངས་ཤིན་ཏུ་མཉམ་པ་ཉིད། ། ཆུ་ཤིང་ལྟ་བུར་ཡོངས་སུ་བཟུང༌། ། སྟོང་པ་བསྒོམ་པར་མི་བྱ་ཞིང༌། ། སྟོང་མིན་བསྒོམ་པར་མི་བྱའོ། །
ཞེས་གསུངས་པའི་དོན་ལྟར་མཉམ་ཉིད་རྗེས་མཐུན་པའི་སྒོམ་པ་ཡིན་ཏེ། རྟོག་པ་མ་འགགས་པས་སྟོང་པ་བསྒོམས་པར་མ་སོང༌། རྟོག་པ་རང་གང་མནོར་བསྐྱུར་བས་སྟོང་མིན་བསྒོམས་པར་མ་སོང༌། དེས་བླང་དོར་མཉམ་པ་ཉིད་ལྟ་བུ་ཞིག་བྱུང་དཔྱད་ན་དེ་མཉམ་པ་ཉིད་དུ་མི་རུང་བས་ཆུ་ཤིང་དཔེར་བཟུང་སྟེ་མ་དཔྱད་པའི་མཉམ་ཉིད་ཅེས་ཀྱང་བྱའོ། ། འདིར་བསྟན་གྱི་སྐྱོང་ཚུལ་དང་སྔར་རང་བབས་རྣམ་པ་གསུམ་གྱི་ཡིད་མི་གཡོ་བའི་སྒོམ་ཚུལ་ལ་ཁྱད་པར་ཇི་ལྟར་སྙམ་ན། ཡིད་མི་གཡོ་བའི་སྐབས་སུ་ཁ་ནང་དུ་ལོག་ནས་གཅེས་སྒོམ་ལྕགས་ཀྱུ་མའི་རྣམ་པ་ཙམ་བཤད་ལ། གང་ཤར་བཟོ་མེད་ཀྱི་སྐབས་འདིར། རྣམ་རྟོག་ཁོ་རང་གང་བྱེད་དུ་བཞག་ཅེས་སོགས་ཁྲིད་ཡིག་ཏུ་གསུངས་པའི་ཕྱིར་འདི་ནི་ཞི་གནས་རང་ལ་དཔགས་པའི་ཁ་ཡན་དུ་སྐྱོང་བ་སྟེ། རྗེ་ཡང་དགོན་པས། བློ་རྟོག་པ་ལ་སྐྱོན་དུ་མི་བལྟ་ཞིང༌། །
མི་རྟོག་པ་ཆེད་དུ་མི་སྒྲུབ་པར། ། སེམས་རང་ལུགས་སུ་ཞོག་ལ་དྲན་པའི་རྒྱང་སོ་ཞིག་ཚུགས་དང༌། སྒོམ་ཞི་གནས་ཀྱི་མཐིལ་དུ་ཕེབས་པ་ཞིག་འོང་གི ། ཞེས་གསུང་པའི་དོན་ཡིན་པས་ཁྱད་པར་ནི་དེ་ལྟ་བུའོ། ། གསུམ་པ་བཞག་ཐབས་ཀྱི་གནད་ལ་བཞི་སྟེ། བྲམ་ཟེ་སྐུད་པ་འཁལ་བ་ལྟ་བུར་བཞག་པ། སོག་ཕོན་ཐག་པ་ཆད་པ་ལྟ་བུ། བུ་ཆུང་ལྷ་ཁང་བལྟ་བ་ལྟ་བུ། གླང་པོ་ཆེ་ལ་ཚེར་མ་བཏབ་པ་ལྟ་བུར་བཞག་པ་སྟེ་རིམ་པ་བཞི་ལས། དང་པོ་བྲམ་ཟེ་སྐུད་པ་འཁེལ་བ་ལྟ་བུར་བཞག་པ་ནི།
སྔར་བཤད་ཐོལ་སྐྱེས་རྦད་གཅོད་དང༌། གང་ཤར་བཟོ་མེད་དེ་སྐྱོང་ཐབས་རྣམ་པ་གཉིས་པོ་ནི་སྔ་མས་རྣམ་རྟོག་དགྲར་ལངས། ཕྱི་མས་སྙོམས་ལས་སམ་བྱིང་རྐྱེན་དུ་འགྱུར་ཉེ་བས་དེ་སྤོང་བའི་ཕྱིར་སྒྲིམས་ལྷོད་སྤེལ་སྒོམ་དུ་བྱ་བ་སྟོན་ཏེ། སྟོང་པ་མི་སྤང་རྣལ་འབྱོར་པས། ། སྟོང་མིན་ཡོངས་སུ་མི་སྤོང་ངོ༌། ། ཞེས་ཁ་སྦྱོར་ལས་གསུངས་པ་བཞིན་ཏེ། བྱིང་བར་ཉེ་ན་ཐོལ་སྐྱེས་རྦད་གཅོད་དང་ཕྱོགས་མཚུངས་སུ་སྒྲིམ་པ་དང༌། འཕྲོ་རྒོད་དུ་འགྲོ་བས་སུན་པ་ལ་གང་ཤར་བཟོ་མེད་ཇི་བཞིན་གློད་པ་སྟེ། དེ་ལྟར་སྐབས་ཐོབ་དང་སྦྱོར་ཤེས་པ་ལས་གཅིག་སེལ་གཅིག་གིས་འདོན་པར་འགྱུར་རོ། ། དེ་ནི་མདོ་ལུགས་ལས།
བྱིང་ཞིང་ལྕི་བ་གཟེངས་བསྟོད་ཅིང༌། ། འཐོར་ཞིང་འབྱམས་པ་རང་སོར་ཞོག ། ཅེས་པ་དང་མཐུན་ལ། བྲམ་ཟེ་སྐུད་པ་འཁེལ་བ་ཞེས་པའི་བརྡའ་ཆད་ནི། དཔལ་ས་ར་ཧས། བྲམ་ཟེའི་སྐུད་པ་འཁེལ་བ་བཞིན། ། རྣལ་འབྱོར་ཤེས་པ་གློད་ལ་ཞོག ། ཅེས་གསུངས་ཏེ། གློད་ཅེས་པའི་ཚིག་ནུས་གློད་པར་བྱ་རྒྱུ་གྲིམ་གྱིས་བསྒྲིམ་པའི་གནད་ཀྱང་ཤུགས་ལས་བསྟན་ལ། དེ་ལ་བརྟེན་ནས་རྗེ་ཕག་མོ་གྲུ་པས།
གཉུག་མ་ཆོས་སྐུ་བསྒོམ་པ་ནི། ། བྲམ་ཟེ་སྐུད་པ་འཁེལ་བ་བཞིན། ། སོ་མ་མ་བཅོས་ལྷུག་པར་བཞག ། བཞག་པར་སྟེངས་དང་བཏང་སར་འཁྱམས། ། ཉེས་པའི་དྲི་མ་བྱུང་གྱུར་ན། ། ལྷན་ཅིག་སྐྱེས་སྦྱོར་བསྒོམ་པར་བྱ། ། ཞེས་གསུངས་ལ། རྟོག་གེ་ལ་དགྱེས་པ་ལྟར་སྟོན་པའི་མཁས་པ་དག་གི་ཞལ་ནས། བྲམ་ཟེ་སྐུད་པ་འཁེལ་བ་ལྟར། ། སོ་མ་མ་བཅོས་ལྷུག་པར་བཞག །
འདི་ལ་ཕྱག་རྒྱ་ཆེན་པོ་ཟེར། ། འདི་དོན་བརྟག་ན་འདི་ལྟར་མཐོང༌། ། སོ་མར་བཞག་ན་བལ་ཉིད་ཡིན། ། སྐུད་པར་བྱས་ན་བཅོས་པར་འགྱུར། ། དེ་ཕྱིར་འདི་ལ་དཔེ་སྐྱོན་ཡོད། ། ཅེས་གསུངས་པ་ནི། སྐུད་པ་འཁེལ་བ་གྲིམ་ལྷོད་སྙོམས་པའི་དཔེ་ཡིན་པར་མ་དགོངས་པ་དང༌། སོ་མའི་དོན་ཡང་མ་མཁྱེན་པ་ལྟར་སོང་བ་དང༌། དེ་ལྟར་བཞག་པའི་ཕྱོགས་ཙམ་ལ་ཕྱག་ཆེན་དུ་མི་བཞེད་པའང་མ་དགོངས་པས་རྩོད་པ་སྐྱོན་ཅན་དུ་སྣང་ངོ༌། ། དེས་ན་འདིའི་དོན་ནི་སྐུད་པ་དེ་གྲིམས་དྲགས་ན་འཇུར་ཏེ་ཚེམས་ཐགས་སོགས་ལ་མི་འགྲིམ།
ལྷོད་དྲགས་ན་ཤག་ཤིག་ཏུ་སོང་ནས་བཀོལ་ཏུ་མི་གཏུབ་པས། གྲིམ་ལྷོད་སྙོམས་ན་ཚེམ་ཐགས་སོགས་གར་ཡང་ལེགས་པ་བཞིན་གྲིམ་ལྷོད་ཤེས་པའི་དཔེ་ཙམ་དུ་བཞེད་པ་ཡིན་ལ། ཡང་དཔེར་བྱ་བ་ལ་རྣམ་པ་ཐམས་ཅད་དུ་མཚུངས་པ་ཞིག་དགོས་ན་ནི། ཚད་མའི་སྐབས། སྒྲ་མི་རྟག་པའི་དཔེར་བུམ་པ་བཀོད་པ་ཡང་མི་འཐད་པར་འགྱུར་ཏེ། སྒྲ་ལ་བུམ་པའི་མཆུ་འཕྱང་བ་དང་ལྟོ་ལྡིར་བ་མེད་པས་སོ། ། གཉིས་པ་སོག་ཕོན་ཐག་པ་བཅད་པ་ལྟ་བུར་བཞག་པ་ནི། དེ་ལྟར་སྔར་གྱི་དམིགས་པ་བྱ་རྩོལ་སྤོང་ལེན་གྱི་སྤྲོས་པས་བསླད་པའི་བཟུང་དྲན་ཁོ་ན། དེ་ཕྱིན་དེ་ལྟ་བུའི་དྲན་འཛིན་སྐྱུར་ནས་རང་ལུགས་སུ་བཞག་པ་སྟེ། ཙནྡྲ་གོ་མིས། །
བརྩོན་པས་བརྟན་ན་རྒོད་པ་འབྱུང་འགྱུར་ཞིང༌། ། དེ་སྤངས་ན་ནི་ཞུམ་བ་སྐྱེ་བར་འགྱུར། ། དེ་བས་རིག་པ་མཉམ་འཇུག་རྙེད་དཀའ་ན། ། བདག་གི་སེམས་དཀྲུགས་པས་ནི་ཅི་ཞིག་བྱ། ། ཞེས་གསུངས། དེ་བས་འདི་ནི་རྩོལ་མེད་ཀྱི་དྲན་པའི་ཕྱོགས་གཏོགས་ཙམ་སྟེ། ཁ་སྦྱོར་ལས། གཉིས་ཀྱིས་བཟུང་བ་ཡོངས་སྤངས་ལ། ། རྣམ་རྟོག་གནས་དང་བྲལ་བ་སྟེ། ། ང་ཞེས་བྱ་བའི་རྣམ་རྟོག་འདི། །
དེ་ཉིད་ཕྱིར་ན་ཡོངས་སུ་སྤངས། ། ཞེས་གསུངས་པའི་དོན་ཡང་ཡིན་ཏེ། ང་ཞེས་པར་གཟུང་དྲན། དེ་ནི་བདག་ལྟའི་བྱེ་བྲག་ཡིན་པ་ལ་དགོངས་ནས་སྤོང་བར་གསུངས་པའོ། ། གསུམ་པ་བུ་ཆུང་ལྷ་ཁང་བལྟ་བ་ལྟ་བུར་བཞག་པ་ནི། ཡིད་གཡོ་མེད་དུ་འཆིང་པས་ཕྱི་ནང་གི་རྟགས་ཅི་རིགས་པ་འཆར་ཏེ། དོ་ཧ་ལས། མཁའ་འདྲར་བྱས་ན་རླུང་ནི་རྣམ་པར་འཆིང༌། ། མཉམ་ཉིད་ཡོངས་སུ་ཤེས་པས་རབ་ཏུ་ཐིམ། ། མདའ་བསྣུན་གྱིས་སྨྲས་ནམ་ཞིག་ནུས་ལྡན་ན། །
མི་རྟག་གཡོ་བ་མྱུར་དུ་སྤོང་བར་འགྱུར། ཞེས་གསུངས་པ་ལྟར་སེམས་རྣམ་པར་དབེན་པ་དེའི་དབང་གིས་རླུང་དྭངས་པའི་རྟགས་སྣང་བ་བསམ་གྱིས་མི་ཁྱབ་པ་ཞིག་འཆར་བ་ནི། གསལ་ཉམས། སྟོང་ཉམས། བདེ་ཉམས་གསུམ་དུ་འདུས་ཏེ། དེ་ལ་གསལ་ཉམས་ནི་འབྱུང་ལྔའི་རླུང་རང་མལ་དུ་འཆིང་པ་ལས་འཆར་བ་དང༌། དབུ་མར་ཞུགས་པ་ལས་འཆར་བ་དང༌། དབུ་མར་གནས་པ་ལས་དང་དབུ་མར་ཐིམ་པ་ལས་འཆར་བ་སོགས་ཡོད་ཀྱང༌། གང་ཟག་ཕལ་ཆེར་ལ་སྐབས་འདིར་འཆར་བ་ནི་དང་པོ་གཉིས་ཡིན་ཏེ། དེ་ནི་ས་རླུང་ཟིན་པ་ལས་དུ་བ་ལྟ་བུའི་རྟགས་ཞེས་པ་དུ་བ་འཚུབ་པ་དང་དུ་སྡང་ཆགས་པ་ལྟ་བུ་འཆར།
ཆུ་རླུང་ཟིན་པ་ལས་སྨིག་རྒྱུ་ལྟ་བུའི་རྟགས་ཏེ་སྨིག་རྒྱུ་ལྟར་ཤིག་ཤིག་པ་འོད་ཟེར་ལྔ་དང་ལྡན་པ་སྔོ་མེར་བ་དང༌། སྔོ་ཧྲིབ་ཧྲིབ་པ་དང༌། ཆུ་གཡོ་བའི་རྣམ་པ་ལྟ་བུ་དང༌། ཆུ་རྒྱུག་ཅིང་ཆར་ཟིམ་འབབ་པ་ལྟ་བུ། མེ་རླུང་ཟིན་པས་སྲིན་བུ་མེ་ཁྱེར་ལྟར་དམར་རྩིག་རྩིག་པ་དང༌། དམར་ཕྲ་ཕྲ་བ་ནམ་མཁའ་ལ་སྐྱེ་ཞིང༌། ཡལ་བ་དང་འདུ་འཕྲོ་བྱེད་པ་ལྟ་བུ་འཆར། རླུང་གི་རླུང་ཟིན་པས་མར་མེ་འབར་བའི་རྟགས་ཏེ་སྒྲོན་མེ་གཅིག་གམ་གཉིས་ལ་སོགས་པ་ནས་སྒྲོན་མེའི་ཕྲེང་བ་བསྒྲིགས་པ་ལྟ་བུའི་བར་གྱི་རྟགས་རྣམས་འཆར། ཡང་ན་རླུང་གི་རླུང་ཟིན་པ་ལས་སྐྱ་རེངས་གསུམ་པ་ཤར་བ་ལྟ་བུའི་ཉམས་འཆར་བ་ཡིན་ཏེ། བཀའ་ཡང་དག་པའི་ཚད་མ་ལས།
དུ་བ་སྨིག་རྒྱུ་མེ་ཁྱེར་དང༌། ། སྐྱ་རེངས་ཤར་བ་ཇི་བཞིན་དང༌། ། ནམ་མཁའ་སྤྲིན་དག་ལྟ་བུ་འབྱུང༌། ། ཞེས་སོ། ། ནམ་མཁའི་རླུང་ཟིན་པའི་རྟགས་ནམ་མཁའ་སྤྲིན་དག་ལྟ་བུ་ནི། བུ་ག་ཚག་སེ་དང་དྲ་མིག་དང་སྐར་ཁུང་ལྟ་བུ་སོགས་འབྲེལ་ཏེ་ཇེ་ཡངས་སུ་གྱུར་ནས་མཐའ་དབུས་མེད་པར་འགྲོ་ཞིང་གང་གིས་ཀྱང་མི་སྒྲིབ་པར་རང་དྭངས་པ་ཞིག་འབྱུང་བ་དེ་ཡིན་ནོ། ། དེ་ནས་རླུང་དབུ་མར་ཞུགས་པ་སྟེ། ཞུགས་པར་མགོ་རྩོམ་པའི་རྟགས་འབར་བ་ལ་སོགས་པ་འཆར་ཏེ། དེ་ཡང་ས་རླུང་དབུ་མར་འཇུག་རྟགས་འབར་བ་ཞེས་བྱ་བ་ཐིག་ལེ་སེར་པོ་ལྷབ་ལྷུབ་དུ་འབར་བའི་རྣམ་པ་དང༌། ཆུ་རླུང་འཇུག་རྟགས་ཟླ་བ་སྟེ་ཚེས་གཅིག་ནས་བཅོ་ལྔའི་བར་གྱི་ཟླ་བའི་རྣམ་པ་དང༌།
མེ་རླུང་ཞུགས་རྟགས་ཉི་མ་སྟེ་ཉི་མ་འཆར་ཁ་དང་ཤར་བའི་རྣམ་པ་ལྟ་བུ། རླུང་གི་རླུང་ཞུགས་རྟགས་སྒྲ་གཅན་ཏེ་རིན་པོ་ཆེ་ནག་པོ་ཟླུམ་པོ་དང་མིག་གི་རྣམ་པ་སོགས་འཆར། ནམ་མཁའི་རླུང་དབུ་མར་འཇུག་པའི་རྟགས་སུ་གློག་ཅེས་པ་འོད་ཀྱི་རྣམ་པ་སྟེ་གློག་ཁེམ་ཁོམ་བྱེད་པ་ལྟར་སྣང་བ་སྟེ། རྟགས་བཅུ་ཞེས་བྱ་བ་གསལ་བའི་རྟགས་ཀྱི་གཙོ་བོ་ཡིན་ཞིང༌། དེ་ཡང་གསལ་བ་ལ་དངོས་སུ་དང༌། མི་གསལ་བ་ལ་རྨི་ལམ་ཙམ་དུའང་འཆར། དེ་དག་ཀྱང་དུས་འཁོར་ལས། ནམ་མཁའ་ཀུན་ནས་ཞེན་པའི་སེམས་དང་མིག་ནི་མི་འཛུམ་རྡོ་རྗེའི་ལམ་དུ་རབ་ཏུ་ཞུགས་པ་ཡིས། ། སྟོང་པ་ལས་ནི་དུ་བ་སྨིག་རྒྱུ་རབ་གསལ་དྲི་མ་མེད་པའི་མཁའ་སྣང་ཉི་དང་མར་མེ་དང༌། ། འབར་བ་དང་ནི་ཟླ་བ་ཉི་མ་རྡོ་རྗེ་རྣམས་དང་མཆོག་གི་ཆ་དང་ཐིག་ལེ་མཐོང་བར་འགྱུར།
ཞེས་གསུངས་ཤིང་རྟགས་ལྔ་ཚན་གྱི་ཕྱི་མ་ནི། མཚན་བརྗོད་ལས། ནམ་མཁའ་ལས་བྱུང་རང་བྱུང་བ། ། ཤེས་རབ་ཡེ་ཤེས་མེ་བོ་ཆེ། ། འོད་ཆེན་རྣམ་པར་སྣང་བར་བྱེད། ། ཡེ་ཤེས་སྣང་བ་ལམ་མེ་བ། ། འགྲོ་བའི་མར་མེ་ཡེ་ཤེས་སྒྲོན། ། གཟི་བརྗིད་ཆེན་པོ་འོད་གསལ་བ། ། ཞེས་སོགས་ཀྱིས་ཀྱང་བསྟན་ཏོ། ། རྟགས་བཅུ་ཤར་བའི་རྗེས་སུ་ཐིག་ལེ་ཆེན་པོའི་སྣང་བ་འཆར་བ་སོགས་ཀྱང་ཡོད་ལ།
སྤྱིར་གོ་རིམ་ངེས་མེད་ཀྱི་ཚུལ་དུ་རིགས་དྲུག་གི་གནས་སྦྱོང་འཆར་ཏེ། དེ་ཡང་སད་དུས་སམ། རྨི་ལམ་དུ་རང་ཉིད་ངན་སོང་གསུམ་གྱི་སྡུག་བསྔལ་མྱོང་བའམ། གཞན་དེ་ལྟར་འགྱུར་བ་མཐོང་བ་དང༌། རང་ཉིད་བདེ་འགྲོ་གསུམ་གྱི་ལོངས་སྤྱོད་མྱོང་བ་དང༌། གཞན་གྱིས་དེ་ལྟར་མྱོང་བ་མཐོང་བའི་རྣམ་པ་སོགས་འཁོར་བ་ན་སྲིད་ཚད་ཀྱི་རྣམ་པ་ཀུན་དང༌། སངས་རྒྱས་ཀྱི་ཞིང་ཁམས་ཆེ་ཆུང་མ་ངེས་པ་དུ་མ་དང༌། དཀྱིལ་འཁོར་གྱི་འཁོར་ལོ་དང༌། འོད་ཀོར་དུ་བཞུགས་པའི་སངས་རྒྱས་ཀྱི་སྐུ་ཆེ་ཕྲ་ཆིག་རྐྱང་ཡབ་ཡུམ་ཚོམ་བུ། མཆོད་རྟེན་ཡི་གེའི་རྣམ་པ་སོགས་མདོར་ན་མྱ་ངན་ལས་འདས་པའི་ཕྱོགས་ཆོས་སུ་རྟོགས་པའི་རྣམ་པ་ཐམས་ཅད་ཀྱང་འཆར་ཏེ།
དཔལ་ཤ་བ་རས། རྟགས་བཅུ་རྟོགས་པར་གྱུར་པས་ན། ། ཐིག་ལེ་ཆེན་པོའི་སྣང་བ་འབྱུང༌། ། སྣ་ཚོགས་ཐིག་ལེ་ཆེན་པོ་ལ། ། རེས་འགའ་ནག་པོའི་རྣམ་པ་འབྱུང༌། ། དེ་ནས་འགྲོ་བ་དྲུག་སོགས་དང༌། ། ཤིན་ཏུ་ཕྲ་བའི་སྤྲུལ་སྐུ་དང༌། ། ལོངས་སྐུ་དུ་མ་མཐོང་གྱུར་པས། ། སྣ་ཚོགས་གཟུགས་ཅན་འོད་གསལ་བའོ། ། ཞེས་དང༌།
ཉམས་ཀྱི་སྒྲོན་མེ་ལས། གཞན་ཡང་རླུང་ཟིན་བག་ཆགས་དང༌། ། སེམས་ཕྱོགས་མེད་པའི་རང་སྣང་ཕྱིར། ། ངན་སོང་གསུམ་གནས་སྡུག་བསྔལ་དང༌། ། འདོད་ཁམས་ལྷ་མིའི་སྣང་ཚུལ་དང༌། པདྨའི་ཚལ་དང་སངས་རྒྱས་ཞིང༌། ། ཉམས་ཀྱི་སྣང་བ་ཅི་ཡང་འཆར། ། ཞེས་གསུངས་སོ། གཞན་ཡང་མུན་ནག་ཏུ་བསྒོམས་ཀྱང་ཡུལ་སྣང་ཀུན་ཟླ་བ་ཤར་བ་ལྟ་བུའི་གསལ་སྣང་གིས་ཁྱབ་ཅིང༌། དེ་རིང་དུ་བསྐྱངས་པས་རྭ་བ་དང་རི་སོགས་ཀྱིས་སྒྲིབ་པ་མེད་ཅིང་ཕ་རོལ་གྱིས་ཅི་བྱེད་མཐོང་བ་སོགས་ཟག་བཅས་ཀྱི་མངོན་ཤེས་འཆར་བས་བདག་ནི་མངོན་ཤེས་ལྔ་དང་ལྡན་ཏེ་ས་ལམ་མཐོན་པོར་སླེབས་པའོ་སྙམ་པ་ཙམ་དུ་རློམ་ནུས་པ་ཡང་འབྱུང་བར་བཤད་དོ། །
སྟོང་ཉམས་ནི་རྣམ་རྟོག་གི་རྭ་རི་གཏན་ནས་དག་པ་ལྟ་བུ་དང༌། ལུས་སེམས་ཡོད་དུ་མི་ཚོར་བ་བར་སྣང་སྟོང་པ་ལ་འདུག་པ་ལྟ་བུ་ལ་སོགས་པའི་ཉམས་ཀྱི་སྣང་བ་འཆར་བའོ། ། བདེ་ཉམས་ནི་ལུས་ཤིན་ཏུ་སྦྱངས་པ་ཐོབ་པའི་བདེ་བ་ལྟ་བུའམ། འཁྲིག་པའི་བདེ་བ་ལྟ་བུས་གང་ཞིང་བརྒྱལ་བ་ཙམ་དང༌། བདེ་བ་ཁལ་ཁོལ་གཡོ་བ་ལྟ་བུའོ། ། བདེ་སྟོང་གི་ཉམས་བཟང་པོས་ལུས་སེམས་བཟུང་བས་ཟས་གོས་ལ་སོགས་པས་ཡིད་གཡོ་བ་དང་བྲལ་ནས་ཉིན་མཚན་འདྲེས་ཏེ་ཉིན་ཞག་མང་པོ་མཉམ་བཞག་གཅིག་གིསའདའ་བས་མི་འགྱུར་བའི་བདེ་བ་ཆེན་པོ་དངོས་ཐོབ་པ་ཡིན་ནམ་སྙམ་པ་སོགས་འབྱུང་བར་བཤད་དོ། ། ཡང་ན་ཉམས་ལ། ལུས་ཉམས། སེམས་ཉམས། སྣང་ཉམས།
རྨི་ཉམས་ཏེ་བཞིར་ཡང་བཞག་པའི། ལུས་ཉམས་ནི། ས་རླུང་ཟིན་པས་ལུས་ལྗིད་ཡོ་རེ་བ་དང༌། གཞན་གྱིས་མནན་པ་འདྲ་བ། ཆུ་རླུང་གིས་ལུས་འཇམ་ཞིང་མཉེན་པ་གྲངས་སིལ་བ། མེ་རླུང་གིས་དྲོད་ཆེ་ཞིང་རྔུལ་བ་དང་སྐོམ་པའི་སྣང་བ། རླུང་གི་རླུང་ལས་ལུས་ཡང་ཞིང་ཡེར་བྱེད་པ་ལྟ་བུ། ནམ་མཁའི་རླུང་གིས་ལུས་ཡོད་མེད་མི་ཚོར་བ་སོགས་འབྱུང༌། སེམས་ཉམས་ལ། ས་རླུང་གིས་གནས་ཆ་ཆབ་བྱིང་ངེ་བ།
མུན་ནེ་བ་འབྱུང༌། ཆུ་རླུང་གིས་ཤེས་པ་འཇམ་མེ་བ་དང༌། མེ་རླུང་གིས་གནས་པའི་སྟེང་དུ་ཤེས་པ་ཚབ་ཚུབ་ཅུང་རེ་འབྱུང༌། རླུང་གི་རླུང་ལས་སེམས་གཡེང་གཡེང་གཏད་སོ་མེད་པ། ནམ་མཁའི་རླུང་ལས་སྟོང་ཤས་ཤིན་ཏུ་ཆེ་བས་ཡུལ་སྣང་སོགས་གང་ཡང་མེད་སྙམ་པ་འབྱུང༌། སྣང་ཉམས་ནི། སྔར་བཤད་པའི་དུ་བ་སྨིག་རྒྱུ་སོགས་ཡིན་ལ། རྨི་ཉམས་ནི། ས་རླུང་ལས་རྨི་ལམ་དུ་ས་ནང་དང་ས་ཕུག་ཏུ་ཉལ་བ་སོགས། ཆུ་རླུང་ལས་ལུང་པ་ཆུས་ཁེངས་པ་ཆུ་བརྒལ་བ་ཆུས་ཁྱེར་བ་སོགས་རྨི།
མེ་རླུང་ལས་རི་དང་ནགས་ཚལ་ཁང་ཁྱིམ་རང་ལུས་སོགས་མེར་འབར་བ་རྨི། རླུང་གི་རླུང་ལས་རླུང་གིས་ཁྱེར་བ་དང༌། ནམ་མཁར་འཕུར་བ། རྟ་རྒྱུག་པ་སོགས་འབྱུང༌། ནམ་མཁའི་རླུང་ལ་ཡང་རླུང་གི་དང་མཚུངས་པ་དང་རང་ལུས་མེད་པར་སོང་བ་སོགས་ཀྱང་འབྱུང་ལ། གཞན་སྔར་བཤད་ཀྱི་དུ་བ་ལ་སོགས་པ་ཀུན་ཀྱང་རྨི་ལམ་དུ་འབྱུང་ངོ༌། ། དེ་ཡང་རྗེ་བཙུན་མི་ལའི་ཞལ་ནས། རྣལ་འབྱོར་པའི་ཉམས་ལ་ཅི་ཡང་འཆར། ། དབྱར་ཀའི་སྤང་ལ་ཅི་ཡང་སྐྱེ། ། གསུངས་པ་ལྟར་ཡིན་ལ།
དེ་དག་ལ་ཆགས་ཤིང་ཞེན་ན་ཁམས་གསུམ་དུ་གོལ་བར་བཤད་པས། དེ་ཉིད་ཀྱིས། བདེ་དང་གསལ་དང་མི་རྟོག་གསུམ། ། འདི་གསུམ་སྒོམ་གྱི་གོལ་ས་ཡིན། ། ཞེས་གསུངས། དེ་བས་ན་མཚུངས་མེད་རྒྱལ་བའི་དབང་པོས། ཆོས་སྐུ་ཡིན་ཞེས་སྒྲོ་མ་འདོགས། རྣམ་རྟོག་ཡིན་ཞེས་སྐུར་མ་འདེབས། བཏང་སྙོམས་སུ་ཞོག་ཅེས་གསུངས་པ་ལྟར་ལམ་དུ་ཁྱེར་བར་བྱའོ། ། དེ་ལྟར་དགའ་ཞེས་སྤང་བླང་གི་བློ་མེད་པར་ལམ་དུ་ཁྱེར་བའི་ཕྱིར་བུ་ཆུང་ལྷ་ཁང་བལྟ་བ་ལྟ་བུ་ཞེས་བྱ་སྟེ།
བྱིས་བ་ཆུང་དུ་འདུ་ཤེས་མ་ཕྱེ་བ་ལྷ་ཁང་དུ་ཁྲིད་ནས་ལྡེར་བཟོ་དང་མཆོད་རྫས་ཀྱི་བྱེ་བྲག་མི་འདྲ་བ་དུ་མ་དག་བསྟན་ཡང་དེ་ལ་ལེགས་ཉེས་སུ་རྟོག་པ་དང་འདོད་པ་མི་འབྱུང་བ་དེ་དཔེར་བྱས་པའོ། ། འདིར་འཕྲོས་དོན་ཅུང་ཟད་བརྗོད་ན། དུ་བ་ལ་སོགས་པའི་རྟགས་འདི་དག་ལ་རང་གཞན་གྱི་མཁས་གྲུབ་གོང་མ་རྣམས་ཕྱག་རྫོགས་སྦྱོར་དྲུག་གཏུམ་མོ་རྣམས་ལ་བརྟེན་ནས་ཤར་བ་ཐམས་ཅད་གོ་འཕང་མཉམ་པར་བཞེད་པ་དང༌། སྦྱོར་དྲུག་གི་ཉམས་ནི། ཕྱི་ནང་གི་ནམ་མཁའ་ལ་བརྟེན་པ་སོགས་ཀྱིས་རྣམ་པ་ཐམས་ཅད་པར་འཆར་ཕུལ་ཆེ་ཞིང་རྣམ་ཀུན་མཆོག་ལྡན་ངོ་མ་ཡིན་ལ། གཞན་རྣམས་སྟོང་གཟུགས་ཙམ་ཡིན་ཀྱང་རྣམ་ཀུན་པར་མ་ངེས་ཞེས་གནད་དུ་བསྣུན་ཚུལ་གྱི་ཁྱད་པར་ལས་གང་ཤར་བའི་རྟགས་ལ་ཡང་ཁྱད་པར་ཡོད་པར་བཞེད་པ་དང་ཡང་གཏུམ་མོ་སྦྱོར་དྲུག་སོགས་སྔགས་ལམ་ཐུན་མོང་མ་ཡིན་པ་ལས་བྱུང་བའི་སྟོང་གཟུགས་ནི་རྣམ་ཀུན་མཆོག་ལྡན་དངོས་ཡིན་ཀྱང༌། ཕྱག་ཆེན་གྱི་སྐབས་འདིར་འཆར་བ་ནི་མདོ་དང་ཐུན་མོང་པ་ལས་བྱུང་བའི་ཕྱིར་སྔགས་ལམ་ཁོ་ནའི་སྟོང་གཟུགས་པས་དམན་ཞིང༌། དེའི་དོན་གྱིས་སྟོང་གཟུགས་ལ་སོགས་པའི་ཉམས་ཀུན་མི་སྣང་བར་དག་རྗེས་ངོ་བོ་མཐོང་དགོས་པ་ཡིན་ལ། སྔགས་ཀྱི་དེར་ནི་ཉམས་སྣང་དེ་དག་རྒྱ་ཆེར་འཕེལ་ཞིང་བརྟན་པ་ཉིད་ལས་འགྱུར་མེད་བདེ་ཆེན་རྟོགས་པ་ཡིན་ཞེས་གསུངས་པ་སོགས་ཡོད་མོད། འདིར་ཡང་རྟགས་སྣང་དེ་ཀུན་ལས་སྣང་གི་སྟེང་དུ་ཁྲིད་པས་ཉམས་སྣང་དུ་འཕོ་བ་སྒྱུ་མ་ལྟ་བུའི་ཏིང་ངེ་འཛིན་མངོན་དུ་བྱེད་པ་སྲིད་ཅིང༌།
དེ་ལྟ་ན་འོད་གསལ་རྡོ་རྗེ་ལྟ་བུའི་ཏིང་ངེ་འཛིན་ཡང་མངོན་དུ་བྱེད་པའི་གཞིར་འགྱུར་ལ། དེ་ལྟར་གྲུབ་ཕྱིན་སྔགས་ལམ་ཁོ་ནའི་དང་རྣམ་དབྱེ་འབྱེད་དཀའ་བར་ཡང་སྣང་ངོ༌། ། འོན་ཀྱང་བརྒྱུད་པའི་ཕྱག་བཞེས་སྤྱི་ཙམ་དུ་དེ་ལྟར་དཀྲི་བའི་སྲོལ་མི་མཛད། གདུལ་བྱའི་སྐལ་བའི་ཁྱད་པར་གྱིས་དེ་འདྲ་བ་མི་སྲིད་པའང་མིན་ནོ། ། སྐྱོང་ཚུལ་བྱུང་རྒྱལ་དུ་སྐྱོང་བའི་ཚུལ་འདི་སམྦུ་ཊར། རྣམ་པ་མེད་ཅིང་དོགས་པ་མེད། ། འདོད་པ་མེད་ཅིང་སྡིག་པ་བྲལ། ། ཞེས་གསུངས་པའི་དོན་ནོ། ། གང་ཟག་གི་རིགས་འགའ་ཞིག་ལ་དུ་སོགས་ཀྱི་ཉམས་སྣང་མ་ཤར་ཡང་ངོ་བོ་མཐོང་ནུས་ཡོད་ཅིང༌། དེ་ལྟར་གྱི་ཚེ་སོར་སྡུད་པ་བཞིན་ཉམས་སྣང་ཆེད་དུ་བསྒྲུབས་དགོས་པའང་མིན་ཏེ།
རྒྱུད་སྙིང་པོ་ལས། སྨིག་རྒྱུ་ལ་སོགས་རྟགས་གང་ཞིག ། ལྐོག་ཏུ་གྱུར་པ་དགོས་མིན་ཏེ། ། མངོན་དུ་གྲུབ་པའི་ནམ་མཁའ་ཆེར། ། རྟགས་ནི་དགོས་པ་ག་ལ་ཡོད། ། ཅེས་གསུངས་པ་བཞིན་ནོ། ། བཞི་པ་གླང་པོ་ཆེ་ལ་ཚེར་མ་བཏབ་པ་ལྟ་བུར་བཞག་པ་ནི། སྤང་གཉེན་དུས་མཉམ་པ་དེའི་ཚེ་འདོད་སེམས་རྩེ་གཅིག་པ་དེ་ལ་སྟོང་ཉིད་བག་ཆགས་ཟེར། དེས་ལུས་དང་སེམས་ཤིན་ཏུ་སྦྱངས་པ་ཐོབ་པར་བྱེད་ལ། དེ་ཞི་གནས་མཚན་ཉིད་པར་འདོད་དེ།
སྒོམ་རིམ་ལས། ཕྱི་རོལ་གྱི་ཡུལ་ལ་རྣམ་པར་རྟོག་པ་ཞི་ནས་ནང་གི་དམིགས་པར་རྒྱུན་དུ་རང་གིས་ངང་གི་འཇུག་པ་ལ་དགའ་བ་དང༌། ཤིན་ཏུ་སྦྱངས་པ་དང་ལྡན་པའི་སེམས་དེ་ཉིད་ལ་གནས་པ་ནི་ཞི་གནས་ཞེས་བྱའོ། ། ཞེས་དང༌། དེ་ལས་སོ་སོར་རྟོག་པའི་ཤེས་རབ་ཀྱང་འབྱུང་སྟེ། ལུང་འཕྲོར། ཞི་གནས་དེ་ཉིད་ལ་གནས་པའི་ཚེ་དེ་ཁོ་ན་ལ་རྣམ་པར་དཔྱོད་པ་གང་ཡིན་པ་དེ་ནི་ལྷག་མཐོང་སྟེ། ཞེས་གསུངས་པ་ལ། མདོ་སྡེ་རྒྱན་ལས་ཀྱང༌། དེ་ནས་དེ་ཡི་ལུས་དང་སེམས། །
ཤིན་ཏུ་སྦྱངས་པ་ཆེ་ཐོབ་ནས། ། ཡིད་ལ་བྱེད་དང་དཔྱད་ཤེས་བྱ། ། ཞེས་སོ། ། དེ་ནི་གནས་ཐོག་ཏུ་རྟོག་པ་སྐྱེས་པ་དང་ངོ་ཤེས་པའི་དྲན་པ་དུས་མཉམ་དུ་ལངས། སྤང་གཉེན་བྲང་འཕྲོད་པས་རྣམ་རྟོག་གཅིག་ནས་གཉིས་སུ་བརྒྱུད་མ་ཐུབ། གཉེན་པོ་རྩོལ་བས་སྒྲུབ་མ་དགོས་པར་རང་བྱུང་བའི་དྲན་པ་ཚུལ་བཅངས་པ་ཞེས་བྱ་བ་ནི་རྣམ་རྟོག་བྱུང་ཚོར་ལ་དགག་སྒྲུབ་མི་བྱེད་པར་འཇོག་པ་གླང་པོ་ཆེ་ལ་ཚེར་མ་བཏབ་པ་ལྟ་བུར་བཞག་པའི་དོན་ནོ། ། འདིའི་དཔེ་དོན་ལ་འགའ་ཞིག་གླང་པོ་ཆེ་མཆོངས་རྒྱུག་ཇི་ལྟར་བྱས་ཀྱང༌། གླང་རྫིས་སྤྱི་བོར་ལྕགས་ཀྱུ་བཏབ་ནས་ཁ་ཁ་སྨྲས་མ་ཐག་ཉལ་བ་བཞིན། རྣམ་རྟོག་ཉོན་མོངས་ཅི་སྐྱེས་རང་ངོ་ཤེས་པ་ཙམ་གྱིས་རང་གྲོལ་དུ་འགྲོ་བའོ། ། ཞེས་འཆད་མོད།
དོན་མཐིལ་ནི་གླང་ཆེན་ལ་ཚེར་མ་བཏབ་ཀྱང་དེ་ལ་ཉམས་ང་མེད་པའི་དོན་ནོ། ། སྐབས་འདི་ནི་མཉམ་མེད་དྭགས་པོས། སྣང་ལ་མ་ངེས་པའི་ཞི་གནས་ཞེས། སངས་རྒྱས་ཀྱི་ཡོན་ཏན་ཐམས་ཅད་ཀྱི་གཞི་མར་བསྔགས་པ་དེ་ཡིན་ལ། འདི་ནས་གནས་ཐོག་ཏུ་འགྱུ་བ་ཕྲ་རགས་ཅི་ཤར་ཡང་གཉེན་པོའི་རྩོལ་བས་བསྒྲུབ་པ་དང༌། ལུང་མ་བསྟན་དུ་ཤོར་བ་དང༌། རྣམ་རྟོག་གཅིག་ནས་གཉིས་སུ་བརྒྱུད་པ་སོགས་གཉེན་པོའི་ཙབ་ཙུབ་མི་དགོས་པར་ངོས་ཟིན་པ་དེ། གནས་ཐོག་འགྱུ་བའི་རང་ངོ་ཤེས་པ་ཡིན་ལ། རང་ངོ་ཤེས་ཙམ་ནས་སྒོམ་བློའི་འདུན་པས་ཕྱིར་བསྙེགས་མི་དགོས་པར། ཆུ་ཐོག་ཏུ་ཆུ་བླུག་པ་བཞིན་གནས་པ་ཁོ་རང་གི་སྟེང་དུ་རང་གསལ་དུ་ཡེར་གྱིས་སླེབ་པ།
གནས་འགྱུ་གཉིས་ཐ་དད་དུ་དབྱེ་མ་དགོས་པ་དེ་གནས་འགྱུ་གཉིས་ཀྱི་བར་ལག་འགྱེལ་བའོ། ། དེ་དུས་ཀྱི་གནས་པ་དང་འགྱུ་བ་ངོ་ཤེས་མཁན་དེ་ལ་ཚུལ་བཞིན་ཡིད་ལ་བྱེད་པའམ་སོ་སོར་རྟོག་པའི་ཤེས་རབ་དང་རང་རིག་པ་ཞེས་ཀྱང་བྱ། རྩོལ་སྒྲུབ་མེད་པའི་རང་གསལ་འཛིན་མེད་ཅེས་ཀྱང་བྱའོ། ། དེ་ཡང་སམྦུ་ཊར། ཐོག་མ་མཐའ་མའི་རྟོག་ལས་གྲོལ། ། ནམ་མཁའ་ལྟ་བུར་མཁས་པས་སྒོམ། ། ཞེས་གསུངས་ཏེ། ཐོག་མའི་རྟོག་པ་ཞེས་པ་ནི་དགག་བྱ། མཐའ་མ་ཞེས་པ་ནི་འགེགས་བྱེད་ཀྱི་གཉེན་པོའོ། ། དེ་ལ་གནས་པ་མཐའ་མ་རྒྱ་མཚོ་རླབས་དང་བྲལ་བ་ལྟ་བུ་ཞེས་གསུངས་དེའི་མཐའ་མ་ཞེས་པའང་འདོད་སེམས་རྩེ་གཅིག་པ་དེའི་མཐར་ཐུག་པ་ལ་དགོངས་ཤིང་བསམ་གཏན་དང་གཟུགས་མེད་པར་མ་ལྷུང་བས་འདོད་སེམས་དེ་འདོད་པའི་སས་བསྡུས་ཀྱི་ཏིང་ངེ་འཛིན་ཡིན་པས་སོ། །
འདི་དུས་གནས་ཐོག་ཏུ་འགྱུ་བའི་རང་ངོ་ཤེས། འགྱུ་ཐོག་ཏུ་གནས་པའི་རང་ས་འཛིན་པས་གནས་འགྱུའི་བར་ལག་འགྱེལ་བ་ཞེས་བྱ་སྟེ་རྩེ་གཅིག་རང་ངོ་འཕྲོད་པ་ཡིན་ནོ། ། དེ་ལྟར་ན་རྩེ་གཅིག་གི་རྣལ་འབྱོར་ནི་ཞི་གནས་ཀྱི་སྒོམ་རིམ་དུ་མཛད་ན་སེམས་གནས་དགུ་པོ་གང་དང་གང་དུ་འབྱོར་ཞེ་ན། དེ་ལ་སེམས་གནས་དང་པོ་སེམས་འཇོག་པ་ནི། སེམས་ཕྱི་རོལ་གྱི་ཡུལ་སྣང་སོགས་ཀུན་ལ་འཕྲོ་ཞིང་ཡེངས་ནས་མི་གནས་པ་དེ་ཉིད་ཡང་དག་པར་བསྡུས་ནས་ནང་དུ་དམིགས་པ་ལ་གཏོད་པ་སྟེ། དམིགས་པ་ལ་ནི་སེམས་གཏད་ནས། ། ཞེས་སོ། ། གཉིས་པ་རྒྱུན་དུ་འཇོག་པ་ནི། དང་པོར་དམིགས་པ་ལ་གཏད་པའི་སེམས་དེ་ཉིད་གཞན་དུ་ཡེངས་མི་གཏོང་བར་དེའི་རྒྱུན་མཐུད་ནས་འཇོག་པ་སྟེ། དེ་རྒྱུན་རྣམ་པར་གཡེངས་མི་བྱ། །
ཞེས་སོ། ། དེ་དག་ནི་དབེན་གསུམ་རྟེན་ཅན་རྣམས་དང་སྦྱོར་ལ། གསུམ་པ་བླན་ཏེ་འཇོག་པ་ནི། གལ་ཏེ་བརྗེད་ངེས་ཀྱིས་གཞན་དུ་ཡེངས་ན་དེ་ཤེས་པར་བྱས་ནས་སླར་དམིགས་པ་དེ་ཉིད་མཐོང་བར་བྱེད་པ་སྟེ། རྣམ་གཡེང་མྱུར་དུ་རྟོགས་བྱས་ནས། ། དེ་ལ་སླར་ནི་བླན་པར་བྱ། ། ཞེས་སོ། ། བཞི་པ་ཉེ་བར་འཇོག་པ་ནི། སེམས་འཕྲོ་ཡུལ་རྒྱ་ཆེ་བ་ལས་ཡང་ཡང་བསྡུས་ཏེ་ཕྲ་བར་བྱས་ནས་གོང་ནས་གོང་དུ་རྩེན་གྱིས་འཇོག་པ་སྟེ། བློ་ལྡན་གོང་ནས་གོང་དུ་ཡང༌། །
སེམས་ནི་ནང་དུ་བསྡུ་བར་བྱ། ། ཞེས་ཏེ། དེ་དག་ནི་ཐོལ་སྐྱེས་རྦད་གཅོད་ངང་འགྲིག་གོ ། ལྔ་པ་དུལ་བར་བྱེད་པ་ནི། ཏིང་ངེ་འཛིན་གྱི་ཡོན་ཏན་བསམས་ཏེ་དེ་ཉིད་ལ་ནན་ཏན་དུ་བྱས་པས་སེམས་དུལ་བར་བྱེད་པ་སྟེ། དེ་ནས་ཡོན་ཏན་མཐོང་བའི་ཕྱིར། ། ཏིང་ངེ་འཛིན་ལ་སེམས་འདུལ་ལོ། ། ཞེས་སོ། ། དྲུག་པ་ཞི་བར་བྱེད་པ་ནི། རྣམ་གཡེང་གི་ཉེས་སྐྱོན་བསམས་ནས་ཏིང་ངེ་འཛིན་ལ་མི་དགའ་བའི་སེམས་ཞི་བར་བྱེད་པ་སྟེ།
རྣམ་གཡེང་ཉེས་པ་མཐོང་བའི་ཕྱིར། ། དེ་ལ་མི་དགའ་ཞི་བར་བྱ། ། ཞེས་སོ། ། བདུན་པ་རྣམ་པར་ཞི་བར་བྱེད་པ་ནི། ཆགས་སེམས་དང་ཡིད་མི་བདེ་བ་དང་རྨུག་གཉིད་ལ་སོགས་པ་ཏིང་ངེ་འཛིན་ལ་སྐྱོན་བྱུང་ན་སོ་སོའི་ཐབས་ཀྱིས་དེ་དག་ཉེ་བར་ཞི་བར་བྱེད་པ་སྟེ། ཆགས་སེམས་ཡིད་མི་བདེ་ལ་སོགས། ། ལངས་པ་དེ་བཞིན་ཞི་བར་བྱ། ། ཞེས་ཏེ། དེ་གསུམ་ནི་སྤྱིར་བསྟན་ནམ་སྤྱི་ཁྱབ་ཏུ་འགྱུར་རོ། ། བརྒྱད་པ་རྩེ་གཅིག་ཏུ་བྱེད་པ་ནི།
ཏིང་ངེ་འཛིན་དེ་ཉིད་མངོན་པར་འདུ་བྱེད་པ་དང་བཅས་པས་ཕྱིས་ནས་འབད་མེད་རྒྱུན་ཆགས་སུ་བྱུང་བ་ཐོབ་པའི་ཕྱིར་གོམས་པར་བྱེད་པ་སྟེ། ། དེ་ནས་སྡོམ་བརྩོན་ཅན་གྱིས་ནི། ། སེམས་ལ་མངོན་པར་འདུ་བྱེད་བཅས། ། རང་གི་ངང་གིས་འབྱུང་བ་ཐོབ། ། ཅེས་སོ། ། དེ་ནི་གང་ཤར་བཟོ་མེད་ཀྱི་སྐྱོང་ཚུལ་དང་སྦྱར་རོ། ། དགུ་པ་མཉམ་པར་འཇོག་པ་ནི། སེམས་བརྒྱད་པ་དེ་གོམས་པར་བྱས་པ་ལས། འབད་མེད་ལྷུན་གྲུབ་ཏུ་རང་གི་ངང་གིས་འཇུག་ཅིང་རང་དབང་ཐོབ་པ་སྟེ། དེ་གོམས་པ་ལས་འདུ་མི་བྱེད། །
ཅེས་སོ། ། དེ་ནི་བཞག་ཐབས་གཉིས་པ་མན་དང་འབྱོར་བ་ཡིན་ནོ། ། ཡང་ཉན་ས་ལས། དེ་ལ་སེམས་གནས་དགུ་པོ་དེ་དག་ལ་ཡིད་ལ་བྱེད་པ་བཞི་ཡོད་པར་རིག་པར་བྱ་སྟེ། བསྒྲིམས་ཏེ་འཇུག་པ་དང༌། བར་ཆད་ཅིང་འཇུག་པ་དང༌། སྐབས་སུ་ཆད་པ་མེད་པར་འཇུག་པ་དང༌། ལྷུན་གྱིས་གྲུབ་པར་འཇུག་པའོ། ། དེ་ལ་འཇོག་པར་བྱེད་པ་དང༌། ཡང་དག་པར་འཇོག་པར་བྱེད་པ་ལ་ནི་བསྒྲིམས་ཏེ་འཇུག་པའི་ཡིད་ལ་བྱེད་པ་ཡོད་དོ། །
བསྡུས་ཏེ་འཇོག་པར་བྱེད་པ་དང་ཉེ་བར་འཇོག་པར་བྱེད་པ་དང་དུལ་བར་བྱེད་པ་དང༌། ཞི་བར་བྱེད་པ་དང་ཉེ་བར་ཞི་བར་བྱེད་པ་ལ་ནི་སྐབས་སུ་ཆད་ཅིང་འཇུག་པའི་ཡིད་ལ་བྱེད་པ་ཡོད་དོ། ། རྒྱུད་གཅིག་ཏུ་བྱེད་པ་ལ་ནི་སྐབས་སུ་ཆད་པ་མེད་པར་འཇུག་པའི་ཡིད་ལ་བྱེད་པ་ཡོད་དོ། ། ཏིང་ངེ་འཛིན་དུ་བྱེད་པ་ལ་ནི་རྩོལ་བ་མེད་པར་འཇུག་པའི་ཡིད་ལ་བྱེད་པ་ཡོད་དོ། ། ཞེས་སོ། ། འདིར་སེམས་གནས་དགུའི་མིང་གོང་དང་མི་འདྲ་བ་ཙམ་རེ་བྱུང་ཡང་ངོ་བོ་གཅིག་པ་ཡིན་ནོ། ། འོ་ན་སེམས་གནས་དང་པོ་གཉིས་ལའང་ཆད་ཅིང་འཇུག་པ་ཡོད་ལ། བར་པ་ལྔ་ལའང་སྒྲིམས་ཏེ་འཇུག་དགོས་པ་ཡོད་པས་ཚུལ་དེ་ལྟར་བཤད་པ་ཇི་ལྟར་ཡིན་སྙམ་ན། དེ་ལྟར་ཡོད་ཀྱང་དང་པོ་གཉིས་ལ་སེམས་ཏིང་ངེ་འཛིན་དུ་མི་འགྲོ་བ་ཤས་ཆེ་བས་སྒྲིམས་ཏེ་འཇུག་པའི་ཐ་སྙད་དང༌། བར་པ་ལ་ནི་ཏིང་ངེ་འཛིན་དུ་འགྲོ་བ་ཤས་ཆེ་བས་ཆད་ཅིང་འཇུག་པའི་ཐ་སྙད་གསུངས་པར་སྣང་ངོ༌། །
དེ་ལ་བཞག་ཐབས་བཞི་པས་སྤང་གཉེན་དུས་མཉམ་པ་དེའི་ཚེ། འདོད་སེམས་རྩེ་གཅིག་པ་དེ་ལ་སྟོང་ཉིད་བག་ཆགས་ཟེར། དེས་ལུས་དང་སེམས་ཤིན་ཏུ་སྦྱངས་པ་ཐོབ་པར་བྱེད་ལ། དེ་ཞི་གནས་མཚན་ཉིད་པར་འདོད་དེ། སྒོམ་རིམ་ལས། ཕྱི་རོལ་གྱི་ཡུལ་ལ་རྣམ་པར་རྟོག་པ་ཞི་ནས་ནང་གི་དམིགས་པར་རྒྱུན་དུ་རང་གི་ངང་གིས་འཇུག་པ་ལ་དགའ་བ་དང༌། ཤིན་ཏུ་སྦྱངས་པ་དང་ལྡན་པའི་སེམས་ཉིད་ལ་གནས་པ་ནི་ཞི་གནས་ཞེས་བྱའོ། ། ཞེས་དང༌། དེ་ལས་སོ་སོར་རྟོག་པའི་ཤེས་རབ་ཀྱང་འབྱུང་སྟེ། ལུང་འཕྲོར།
ཞི་གནས་དེ་ཉིད་ལ་སེམས་གནས་པའི་ཚེ་དེ་ཁོ་ན་ལ་རྣམ་པར་དཔྱོད་པ་གང་ཡིན་པ་དེ་ནི་ལྷག་མཐོང་སྟེ་ཞེས་གསུངས་པ་ཡིན་ནོ། ། མི་གཡོ་བའི་ཏིང་ངེ་འཛིན་དེ་ཉིད་གོང་ནས་གོང་དུ་ན་སྤར་བ་རྟོགས་ན་སྙོམས་པར་འཇུག་པ་དགུ་ལ་སོགས་པར་འགྱུར་ལ། འདིར་ནི་འདི་ཉིད་ཀྱི་གནས་སྐབས་ཙམ་ནས་ལྷག་མཐོང་དུ་ཁྲིད་པས་མཐར་གནས་ཀྱི་སྙོམས་འཇུག་སོགས་ལ་ལྟོས་པ་མ་ཡིན་ནོ། ། དེ་ཡང་སློབ་དཔོན་དཔའ་བོས། ཁྱོད་ཀྱི་བསྟན་ལས་ཕྱིར་ཕྱོགས་པའི། ། སྐྱེ་བོ་མ་རིག་གིས་ལྡོངས་པ། ། སྲིད་རྩེའི་བར་དུ་ཕྱིན་ནས་ཀྱང༌། ། སྡུག་བསྔལ་ཡང་འབྱུང་སྲིད་པ་སྒྲུབ། ། ཁྱོད་ཀྱི་བསྟན་པའི་རྗེས་ཞུགས་རྣམས། ། བསམ་གཏན་དངོས་གཞི་མ་ཐོབ་ཀྱང༌། །
བདུད་ཀྱི་མིག་རས་བཙའ་བཞིན་དུ། ། སྲིད་པ་དག་ནི་བཟློག་པར་བྱེད། ། ཅེས་དེ་བཞིན་གཤེགས་པར་བསྟོད་པ་ལས་གསུངས་པ་ལྟར་བསམ་གཏན་དངོས་གཞིར་མི་ལྟོས་པར་ལྷག་མཐོང་སྐྱེ་བར་བཤད་དོ། ། སྐབས་འདིར་ཞི་ལྷག་གི་རྒྱུ་བསྟན་པ་དང༌། ཞི་ལྷག་གི་སྒྲིབ་པ་སྤང་བ་ཞར་བྱུང་ཚུལ་གྱིས་བཤད་པར་བྱ་སྟེ། དེ་ཡང་མདོ་སྡེ་དགོངས་པ་ངེས་འགྲེལ་ལས། བཅོམ་ལྡན་འདས་ཞི་གནས་དང་ལྷག་མཐོང་གི་རྒྱུ་གང་ལགས། བྱམས་པ་ཚུལ་ཁྲིམས་རྣམ་པར་དག་པའི་རྒྱུ་ལས་བྱུང་ངོ༌། ། ཐོས་པ་དང་བསམ་པའི་ལྟ་བ་རྣམ་པར་དག་པའི་རྒྱུའོ། ། ཞེས་གསུངས་ལ།
རྗེ་སྒམ་པོ་པས་ཀྱང་རྒྱུ་དེ་ལྟར་དུ་གསུངས་ཤིང༌། གཞན་ཡང་ཞི་གནས་ནི། བླ་མའི་བྱིན་རླབས་དང་རྟེན་འབྲེལ་དང་ཚོགས་བསགས་པ་དང་སྒྲིབ་པ་སྦྱངས་པ་ལས་སྐྱེ་བར་བཤད་དེ། དེ་ནི་ལྷག་མཐོང་ལའང་མཚུངས་སོ། ། སྒོམ་རིམ་བར་པར། མཐུན་པའི་ཡུལ་ན་གནས་པ། འདོད་པ་ཆུང་བ་ཆོག་ཤེས་པ་བྱ་བ་མང་པོ་སྤང་བ། ཚུལ་ཁྲིམས་རྣམ་པར་དག་པ། རྣམ་རྟོག་ཡོངས་སུ་སྤོང་བ་དྲུག་ཞི་གནས་ཀྱི་རྒྱུ་དང༌། སྐྱེས་བུ་དམ་པ་ལ་བརྟེན་པ།
མང་དུ་ཐོས་པ་བཙལ་བ། ཚུལ་བཞིན་དུ་སེམས་པ་གསུམ་ལྷག་མཐོང་གི་རྒྱུར་བཤད་དོ། ། ཞི་ལྷག་གི་སྒྲིབ་པ་ནི། དགོངས་འགྲེལ་ལས། བཅོམ་ལྡན་འདས་སྒྲིབ་པ་ལྔ་པོ་གང་དག་ལགས་པ་དེ་དག་ལས། དུ་ནི་ཞི་གནས་ཀྱི་སྒྲིབ་པ་ལགས། དུ་ནི་ལྷག་མཐོང་གི་སྒྲིབ་པ་ལགས། དུ་ནི་གཉིས་ཀའི་སྒྲིབ་པ་ལགས། བྱམས་པ་རྒོད་པ་དང་འགྱོད་པ་ནི་ཞི་གནས་ཀྱི་སྒྲིབ་པ་ཡིན་ནོ། ། རྨུགས་པ་དང་གཉིད་དང་ཐེ་ཚོམ་ནི་ལྷག་མཐོང་གི་སྒྲིབ་པ་ཡིན་ནོ། །
འདོད་པ་ལ་འདུན་པ་དང་གནོད་སེམས་ནི་གཉིས་ཀའི་སྒྲིབ་པ་ཡིན་ནོ། ། ཞེས་སོགས་སྒྲིབ་པའི་རྣམ་གྲངས་དུ་མ་ཞིག་གསུངས་ཀྱང་མདོར་བསྡུ་ན་བྱིང་རྨུགས་རྒོད་གསུམ་དུའམ་བྱིང་རྒོད་གཉིས་སུའང་འདུ་ལ། གསུམ་དུ་བྱེད་པ་ལྟར་ན། སྒོམ་རིམ་ལས། གང་གི་ཚེ་དམུས་ལོང་ལྟ་བུའམ་མུན་པར་ཞུགས་པ་ལྟ་བུའམ། མིག་བཙུམ་པ་ལྟ་བུར་སེམས་ཀྱིས་དམིགས་པ་གསལ་བར་མི་མཐོང་བ་དེའི་ཚེ་བྱིང་བར་གྱུར་པར་རིག་པར་བྱའོ། ། ཞེས་དང༌། རྨུག་པ་ནི། མཛོད་འགྲེལ་དུ། རྨུགས་པ་གང་ཞེ་ན།
ལུས་ལྕི་བ་ཉིད་དང་སེམས་ལྕི་བ་ཉིད་དེ་ལུས་ལས་སུ་མི་རུང་བ་དང༌། སེམས་ལས་སུ་མི་རུང་བ་ཉིད་གང་ཡིན་པའོ། ། ཞེས་གསུངས། རྒོད་པ་ནི། ཀུན་ལས་བཏུས་ལས། རྒོད་པ་གང་ཞེ་ན། སྡུག་པའི་མཚན་མའི་རྗེས་སུ་འཇུག་པའི་འདོད་ཆགས་ཀྱི་ཆར་གཏོགས་པའི་སེམས་རྣམ་པར་མ་ཞི་བ་སྟེ། ཞི་གནས་ཀྱི་བར་དུ་གཅོད་པའི་ལས་ཅན་ནོ། ། ཞེས་གསུངས། སེལ་ཐབས་ནི་མདོར་བསྡུ་ན།
ཀླུ་སྒྲུབ་ཀྱིས། བྱིང་ཞིང་ལྕི་བ་གཟེངས་བསྟོད་ཅིང༌། ། འཐོར་ཞིང་འབྱམས་པ་རང་སོར་བཞག་ཅེས་པའི་དོན་ལྟར་དང༌། གཞན་ཡང་རྒོད་པ་ལ་མི་རྟག་པ་བསྒོམས་ནས་ཡིད་ཞུམ་པར་བྱེད་པ་དང༌། འགྱོད་པ་ལ་དེའི་ཡུལ་ཡིད་ལ་མི་བྱ་བ་དང༌། རྨུགས་པ་ལ་དགའ་པའི་དངོས་པོ་ཡིད་ལ་བྱེད་པ་དང༌། བྱིང་བ་ལ་གཟེངས་བསྟོད་པ་དང༌། གཉིད་ལ་སྣང་བའི་འདུ་ཤེས་བསྐྱེད་པ་དང༌། ཐེ་ཚོམ་ལ་ཡིད་རྩེ་གཅིག་ཏུ་དབབ་པ་དང༌། འདོད་འདུན་ལ་འདོད་ཡོན་གྱི་ཉེས་པ་དང་ཆོག་ཤེས་བསམ་པ་དང༌།
གནོད་སེམས་ལ་བྱམས་པ་དང༌། གཞན་ཕན་གྱི་བློ་བསྐྱེད་པ་རྣམས་གནད་དུ་ཆེ་བ་ཡིན་ནོ།། །། ༈ གཉིས་པ་གནས་འགྱུའི་རྩ་བ་དཔྱད་དེ་ལྷག་མཐོང་ངོས་བཟུང་ནས་སྤྲོས་བྲལ་གྱི་རྣལ་འབྱོར་བསྒོམ་པ་ལ། གནས་འགྱུའི་རྩ་བ་དཔྱད་པ། ལྷག་མཐོང་ངོས་འཛིན་པ། སྤྲོས་བྲལ་གྱི་རྣལ་འབྱོར་བསྒོམ་པ་གསུམ་ལས། དང་པོ་གནས་འགྱུའི་རྩ་བ་དཔྱད་པ་ནི། རྒྱུའི་ཐེག་ཆེན་ལས། སེམས་ཀྱི་གླང་ཆེན་མྱོས་པ་ནི། ། ཆོས་ལ་སེམས་བའི་ཀ་ཆེན་ལ། །
ཅི་ལྟར་བཏགས་པ་མི་འཆོར་བར། ། དེ་ལྟར་འབད་པ་ཀུན་གྱིས་བརྟག ། ཅི་ནས་ཏིང་འཛིན་བརྩོན་པ་ནི། ། སྐད་ཅིག་གཅིག་ཀྱང་མི་འཆོར་བར། ། བདག་གི་ཡིད་ནི་གར་དཔྱོད་ཅེས། ། དེ་ལྟར་ཡིད་ལ་སོ་སོར་བརྟག ། ཅེས་གསུངས་པ་ལྟར་དཔྱད་པར་བྱ་ལ། དེའི་ཚུལ་ནི། རྣམ་པར་མི་རྟོག་པའི་ཞི་གནས་དེ་ཁ་སོ་སོར་རྟོག་པའི་ཤེས་རབ་ཏུ་ལངས་པ་སྟེ་ཞི་གནས་ཅུང་ཟད་ངར་དང་ལྡན་པས་དཔྱོད་པ་ཡིན་ལ། དེའི་དཔྱོད་བྱེད་ཀྱང་གནས་འགྱུས་ཕྱེ་བའི་འགྱུ་བ་ནི་མིན་ཏེ།
གོང་མ་དག་རྩེ་གཅིག་གི་མཉམ་རྗེས་གནས་མི་གནས་ཞེས་རྩེ་གཅིག་གི་སྐབས་སུ་སེམས་གནས་པ་མཉམ་བཞག་དང༌། མི་གནས་པ་རྗེས་ཤེས་ཡིན་པའང་འདི་ལ་རྗེས་ཐོབ་ནི་མེད་པར་བཞེད་པའི་ཕྱིར་དང༌། དཔྱད་གཞི་ལས་གཞན་དུ་མི་གཡོ་བའི་ཕྱིར་ཆུ་ལས་གཞན་པའི་ཁྱགས་རོམ་མེད་པ་བཞིན་ཏེ། དོ་ཧ་ལས། དེ་ལྟར་བདག་ཉིད་ངེས་པར་མ་འཁྲུལ་པར། ། རང་གིས་རང་ལ་ངེས་པར་ཤེས་པར་བྱ། ། ཞེས་གསུངས་པ་བཞིན་ཡེངས་མེད་ཀྱི་དཔྱོད་པ་ཡིན་ཏེ། སློབ་དཔོན་ཡེ་ཤེས་སྙིང་པོས། དེ་ལ་ཞི་གནས་ཀྱི་ལམ་ནི་ལྷག་མཐོང་དང་ཐ་མི་དད་པ་ཡིན་ཏེ། ལྷག་མཐོང་གི་དམིགས་པའི་སེམས་ལ་དམིགས་པའི་ཕྱིར།
ཞི་གནས་ཀྱི་ལམ་ནི་ལྷག་མཐོང་གི་དམིགས་པའི་སེམས་ཀྱི། སྤྱོད་ཡུལ་ཁོ་ན་ལ་དམིགས་པར་བྱ་བ་དང༌། དམིགས་པར་བྱེད་པ་གཉིས་ཀ་སེམས་ཀྱི་ངོ་བོ་ཉིད་ཡིན་པའི་ཕྱིར་ཐ་དད་པ་མ་ཡིན་པ་ཉིད་དོ། ། ཞེས་གསུངས་པས་སོ། ། ཚུལ་ཇི་ལྟར་དཔྱོད་ན། གནས་པ་དེའི་ངོ་བོ་ཇི་ལྟ་བུ་ཞིག ཚུལ་ཇི་ལྟར་གནས། དེ་ལས་ཇི་ལྟར་འགྱུ། འགྱུ་བའི་ཚེ་གནས་པ་ལས་གཡེལ་ཏེ་འགྱུའམ། གནས་བཞིན་པར་འགྱུ།
འགྱུ་བ་དེ་གནས་པ་ལས་གཞན་ཡིན་ནམ་མ་ཡིན། དེ་ཀའི་ངོ་བོ་ཇི་ལྟ་བུ་ཞིག མཐར་འགག་པའི་ཚུལ་གང་ཡིན་ཞེས་དཔྱད་ཅིང༌། གནས་པ་ལས་གཞན་དུ་འགྱུ་བ་དང༌། འགྱུ་བ་ལས་གཞན་དུ་གནས་པ་བཞག་ཏུ་མེད་པས་གནས་འགྱུའི་ངོ་བོ་མ་རྙེད་པ་དེའི་ཚེ། དཔྱོད་མཁན་གྱི་རིག་པ་ཉིད་ལ་བརྟགས་པས། བལྟ་བྱ་དང་ལྟ་བྱེད་དབྱེར་མེད་དུ་རྟོགས། དེའི་ངོ་བོ་གང་དུ་ཡང་བཞག་ཏུ་མེད་པས་བློ་འདས་ཀྱི་ལྟ་བའི་ལྟ་བ་ཁས་ལེན་དང་བྲལ་བ་ཞེས་བྱ་སྟེ། རྒྱལ་བའི་དབང་པོས། བློས་བྱས་ཀྱི་ལྟ་བ་བཟང་ཡང་འཇིག །
བློ་འདས་ལ་ལྟ་བའི་མིང་ཡང་མེད། ། བལྟ་བྱ་དང་ལྟ་བྱེད་དབྱེར་མེད་པའི། ། ངེས་པ་འདི་བླ་མའི་དྲིན་ལས་རྙེད། ། ཅེས་གསུངས་ཏེ། དེ་ཡང་དོ་ཧར། གདོད་ནས་དག་པ་ནམ་མཁའི་རང་བཞིན་ལ། ། བལྟས་ཤིང་བལྟས་ཤིང་མཐོང་བ་འགགས་པར་འགྱུར། ། ཞེས་དང༌། ཀུན་མཁྱེན་ཆེན་པོས། སེམས་ཉིད་ཀྱི་ངང་དུ་བལྟས་ལགས་པས། །
ལྟ་བྱེད་ཀྱི་ཤེས་པ་དབྱིངས་སུ་ཡལ། ། བལྟ་རྒྱུ་དང་ལྟ་བ་ཐམས་ཅད་ཟད། ། ཅེས་གསུངས། དེ་ལྟ་བུའི་དཔྱད་པ་དག སློབ་དཔོན་ཞི་བ་ལྷས། ། ཅི་ནས་ཏིང་འཛིན་བརྩོན་པ་ནི། ། སྐད་ཅིག་གཅིག་ཀྱང་མི་འཆོར་བར། ། བདག་གི་ཡིད་ནི་གར་དཔྱོད་ཅེས། ། དེ་ལྟར་ཡིད་ལ་སོ་སོར་བརྟག ། ཅེས་ཡེངས་མེད་ཀྱི་ངང་ནས་དཔྱོད་པ་དང༌།
དཔྱོད་མཁན་གྱི་རིག་པ་དཔྱད་གཞི་དང་བཅས་པ་ཡིད་ཀྱི་ཆོ་འཕྲུལ་ཡིན་མོད་ཀྱི། དེ་ཡང་དམིགས་སུ་མེད་པར་བསྟན་པ་སྟེ། འདི་ལ་དགོངས་ནས་ཨརྻ་དེ་ཝའི་ཞལ་ནས། བདེ་དེ་གང་གིས་རིག་ཅེ་ན། ། ཡིད་ཀྱིས་རིག་པ་བྱེད་མོད་ཀྱི། ། རང་བཞིན་མེད་ཕྱིར་རིག་བྱ་དང༌། ། རིག་བྱེད་གྱུར་པའི་སྐྱོན་མེད་དོ། ། ཞེས་གསུངས་པས་སོ། ། ཤེས་རབ་དེས་གཉིས་འཛིན་རྟོག་ཚོགས་སྦྱངས་ནས་དེ་ཉིད་ཀྱང་ཉེ་བར་ཞི་བར་འགྱུར་ཚུལ་དཔེ་དང་བཅས་པ་དཀོན་བརྩེགས་ཀྱི་ནང་ཚན་འོད་སྲུང་གིས་ཞུས་པའི་མདོ་ལས། ཤིང་གཉིས་དྲུད་པ་ལས་ནི་མེ་འབྱུང་སྟེ། །
བྱུང་བ་དེ་ཡིས་དེ་གཉིས་བསྲེག་པ་ལྟར། ། དེ་བཞིན་ཤེས་རབ་དབང་པོ་སྐྱེས་ནས་ཀྱང༌། ། སྐྱེས་པ་དེ་ཡིས་དེ་གཉིས་སྲེག་པར་བྱེད། ། ཅེས་ཤིང་ཞུན་པོ་ཕྱེད་དུ་གཤགས་པ་གཉིས་ཕན་ཚུན་དྲུད་ཅིང་བསྲུབས་པ་ལས། བློ་བུར་དུ་མེ་བྱུང་བ་དེས་ཤིང་གཉིས་ཀ་བསྲེགས་ནས་ཐལ་བ་ཙམ་དུ་འགྱུར་བ་བཞིན། གནས་འགྱུ་གཉིས་ལ་སོར་རྟོག་གིས་དཔྱད་པས་བདག་མེད་རྟོགས་པའི་ཤེས་རབ་གློ་བུར་དུ་སྐྱེ་ལ། དེས་གནས་འགྱུ་རང་བཞིན་མེད་པར་སྦྱངས་མཐར་ཤེས་རབ་ཁོ་རང་ཡང་དམིགས་སུ་མེད་དེ་དཔེར་བཀོད་པའི་གཙུབ་ཤིང་དང་གཙུབ་གཏན་བསྲུབས་པ་ལས་སྐྱེས་པའི་མེས་ཤིང་གཉིས་བསྲེག་མཐར། སྲེག་བྱེད་ཀྱི་མེ་ཡང་ཟད་པ་དང་མཚུངས་པར་ངོ་སྤྲད་པ་སྟེ། སྤྱོད་འཇུག་ཤེས་ལེར་ཡང༌། སྟོང་ཉིད་བག་ཆགས་གོམས་པས་ནི། །
དངོས་པོའི་བག་ཆགས་སྤོང་འགྱུར་ཞིང༌། ། ཅི་ཡང་མེད་ཅེས་གོམས་པས་ནི། ། དེ་ཡང་ཕྱིས་ནས་སྤོང་བར་འགྱུར། ། གང་ཚེ་གང་ཞིག་མེད་དོ་ཞེས། ། བརྟག་བྱའི་དངོས་པོར་མ་དམིགས་པ། ། དེ་ཚེ་དངོས་མེད་རྟེན་བྲལ་བ། ། བློ་ཡི་མདུན་ན་ཇི་ལྟར་གནས། ། གང་ཚེ་དངོས་དང་དངོས་མེད་དག ། བློ་ཡི་མདུན་ན་མི་གནས་ན། ། དེ་ཚེ་རྣམ་པ་གཞན་མེད་པས། །
དམིགས་པ་མེད་པ་རབ་ཏུ་ཞི། ། ཞེས་དང༌། དབུ་མ་འཇུག་པར། སོ་སོ་སྐྱེ་བོ་རྣམས་ནི་རྟོག་པས་བཅིངས། ། མི་རྟོག་རྣལ་འབྱོར་པ་ནི་གྲོལ་འགྱུར་ལ། ། རྟོག་རྣམས་ལོག་པར་རྟོག་པ་གང་ཡིན་དེ། ། རྣམ་པར་དཔྱོད་པའི་འབྲས་བུར་ཐུབ་པས་གསུངས། ། ཞེས་སོ། ། གཉིས་པ་ལྷག་མཐོང་ངོས་བཟུང་བ་ནི། མཉམ་བཞག་གི་ངང་ནས་དགའ་སྐྱིད་ལྟ་བུའི་ཆགས་སྡང་ལྟ་བུའི་རྣམ་པར་རྟོག་པ་གསལ་ཞིང་ངར་དང་བཅས་པ་ཞིག་འཆར་དུ་བཅུག་སྟེ།
དེ་ཤར་བ་ན་དེ་གའི་སྣང་ཚུལ་ལ་གཅེར་གྱིས་བལྟས་པས། རྟོག་པ་དེ་ཉིད་རྣམ་པའི་ཆ་ནས་གྲ་མ་ཆག་གྲུ་མ་ཉམས་པ་ལ། ངོ་བོའི་ཆ་ནས་ངོས་བཟུང་དུ་ཅི་ཡང་མེད་པའི་སྟོང་པ་ཉིད་དུ་མཐོང་སྟེ། རྣམ་ཆ་གསལ་བ་དང༌། ངོ་བོ་སྟོང་པ་གཉིས་དབྱེར་མི་ཕྱེད་པ་འགྱུ་སྟོང་དུ་ཉམས་སུ་མྱོང་བས་ཨ་འཐས་ཀྱི་བདེན་འཛིན་མི་བསྐྱེད་པ་ན། རྣམ་རྟོག་ལྷན་སྐྱེས་ཀྱི་རང་ངོ་མཐོང་བ་ལྷག་མཐོང་ངོས་བཟུང་བ་ནི་གང་ཤར་ངོས་འཛིན་པ་ཡིན་ཏེ། དེ་ལྟར་གྱི་རིག་པ་གསལ་ཞིང་རིག་པ་ལ་སྣ་ཚོགས་སུ་འཆར་བ་འདི་ལ་དཔྱད་པར་བྱའོ། ། རྟོག་པ་དེའི་འཆར་ཚུལ་གྱི་རྣམ་པ་དེ་ཉིད་མ་འགགས་པར་གསལ་བཞིན་དུ། ཐ་མལ་དུ་ཡེངས་ཤིང་འཁྲུལ་པའི་རྣམ་རྟོག་རང་ཁ་མ་དང་ཅུང་ཟད་མི་འདྲ་བའི་ཁྱད་པར་ལ། འཁྲུལ་རྟོག་གི་བྱ་བ་ཨ་འཐས་ཀྱི་བདེན་འཛིན་མི་བསྐྱེད་ཅིང༌།
རྟོག་པ་དེ་ཉིད་ཀྱི་ངོ་བོ་རང་བཞིན་ངོས་བཟུང་རྒྱུ་ཅི་ཡང་མེད་པའི་སྟོང་པ་ཉིད། དེ་ལྟར་རྟོག་པའི་རྣམ་པ་གསལ་བ་དང༌། ངོས་བཟུང་མེད་པའི་སྟོང་པ་གཉིས་དབྱེར་མི་ཕྱེད་པ། སྟོང་འགྱུ་འམ་འགྱུ་སྟོང་ལྟ་བུར་ཉམས་སུ་མྱོང་བ་ནི་རྣམ་རྟོག་ལྷན་སྐྱེས་ཀྱི་རང་ངོ་མཐོང་བ་ཡིན་ཏེ། དཔེར་ན་ཆུ་རླབས་ནི་ཆུ་ལས་མ་འདས་ཤིང་ཆུ་ཉིད་རླབས་སུ་ཤར་ལ་ཤར་ཡང་ཆུ་ལས་གཞན་མིན་པ་ལྟར་རྣམ་རྟོག་ཀྱང་ངོ་བོ་སྟོང་པ་ཉིད་ལས་མ་འདས་ཤིང༌། སྟོང་ཉིད་ཀྱི་སྒོ་མ་འགགས་པས་རྒྱུ་རྐྱེན་གྱི་རྟེན་འབྲེལ་ལས་རྟོག་པའི་རྣམ་པ་ཙམ་དུ་ཤར་ལ། ཤར་ཡང་དེའི་ངོ་བོ་ངོས་བཟུང་དང་བྲལ་བས་སྟོང་པ་ཉིད་ལས་གཞན་མིན་པ་ལྟར་རོ། ། འདིའི་སྐབས་སུ། རྟོག་པའི་འཆར་སྒོ་མ་འགགས་པ་ལ་ཞེན་འཛིན་རང་སར་དག་པ་ཞི་གནས་དང༌། དེ་ཉིད་ཀྱང་སྐྱེ་མེད་ཆོས་སྐུའི་སྟོང་པ་ཉིད་ཀྱི་རང་བཞིན་ཅན་དུ་རང་ངོ་ཤེས་པའི་ངོ་ཤེས་པའི་ངོ་ཤེས་ལྷག་མཐོང་དང༌།
འགྱུ་བ་སྟོང་པའི་རང་བཞིན་ཅན་དང་སྟོང་པ་འགྱུ་བའི་རྣམ་པ་ཅན་ཏེ་མདོར་ན་སྟོང་འགྱུའམ་འགྱུ་སྟོང་དབྱེར་མི་ཕྱེད་པ་ཞི་ལྷག་ཟུང་འཇུག་ཡིན་ནོ། ། འདི་ནི་རྣམ་རྟོག་ཆོས་སྐུར་ཤར་བའམ་གྲོལ་བ་ཡིན་ལ། འདི་ལ་བརྟེན་ནས་དྭགས་པོ་བཀའ་བརྒྱུད་པས་རྣམ་རྟོག་ཆོས་སྐུ་དང༌། འཁྲུལ་པ་ཡེ་ཤེས་སུ་འཆར་བའི་རྟོགས་ཆོས་དང་དེའི་ཐ་སྙད་བཞེད་པ་ཡིན་ནོ། ། འོ་ན་འདི་ཉིད་མདོ་རྒྱུད་ནས་ཇི་ལྟར་བསྟན་ཞེ་ན། བློ་གྲོས་མི་ཟད་པས་བསྟན་པ་ལས། ཉོན་མོངས་པ་འདི་དག་རྟོགས་པའི་ཕྱིར་བྱང་ཆུབ་སྟེ། ཉོན་མོངས་པའི་ངོ་བོ་གང་ཡིན་པ་དེ་དག་བྱང་ཆུབ་ཀྱི་ངོ་བོ་ཡང་དེ་ཡིན་ནོ། ། ཞེས་དང༌། བློ་གྲོས་རྒྱ་མཚོས་ཞུས་པའི་མདོ་ལས།
བློ་གྲོས་རྒྱ་མཚོས་གསོལ་པ། བཅོམ་ལྡན་འདས་ཏིང་ངེ་འཛིན་འདི་ནི་རྣམ་པར་འཚལ་བར་དཀའ་བ་ལགས་སོ། ། བཅོམ་ལྡན་འདས་ཀྱིས་བཀའ་སྩལ་པ། རྣམ་པར་ཤེས་པ་དང་ཡེ་ཤེས་མཉམ་པ་ཉིད་དུ་རྟོག་པའི་ཕྱིར་རོ། ། ཞེས་དང༌། ཆོས་ཐམས་ཅད་མཉམ་པ་ཉིད་དུ་རྟོགས་པས་བྱང་ཆུབ་སྟེ། དེ་བས་ན་བྱང་ཆུབ་སེམས་དཔའ་བྱང་ཆུབ་ལ་རིང་བའི་འདུ་ཤེས་མི་བྱའོ། ། ཞེས་དང༌། ཆོས་ཐམས་ཅད་འབྱུང་བ་མེད་པར་བསྟན་པ་ལས། འདོད་ཆགས་མྱ་ངན་འདས་པར་གསུངས་སོ། །
ཞེ་སྡང་གཏི་མུག་དེ་བཞིན་ཏེ། ། བྱང་ཆུབ་དེ་དག་གནས་ཉིད་ཡིན། ། ཞེས་དང༌། བྱང་ཆུབ་འདོད་ཆགས་གཉིས་སུ་མེད། ། ཅེས་སོགས་དང༌། དཀོན་བརྩེགས་སུ་མ་སྐྱེས་པ་ལས་ཐམས་ཅད་སྐྱེས། ། སྐྱེས་ཙམ་ཉིད་ནས་སྐྱེ་བ་མེད། ། ཅེས་དང༌། བརྟག་གཉིས་ལས། རྣམ་དག་ཡེ་ཤེས་གཟུགས་ཅན་དང༌། །
འཁོར་བ་རྣམ་པར་རྟོགས་པ་ལ། ། ཁྱད་པར་ཅུང་ཟད་ཡོད་མ་ཡིན། ། ཞེས་དང༌། འདི་ཉིད་འཁོར་བ་ཞེས་བྱ་སྟེ། ། འདི་ཉིད་མྱ་ངན་འདས་པའང་ཡིན། ། ཞེས་དང༌། ། འཁོར་བ་ཞེ་སྡང་ལ་སོགས་པ། ། འདི་རྣམས་ཆོས་ནི་མྱ་ངན་འདས། ། ཞེས་དང༌། སམ་ཊིར།
འཁོར་བ་དང་ནི་མྱ་ངན་འདས། ། གཉིས་སུ་ཡོད་པ་མ་ཡིན་ཏེ། ། འཁོར་བའི་རང་བཞིན་ཤེས་པ་ལས། ། མྱ་ངན་འདས་ཞེས་བརྗོད་པ་ཡིན། ། ཞེས་དང༌། བྲམ་ཟེ་ཆེན་པོས། ཡེ་ཤེས་ཉི་མ་ལྟ་བུའི་འོད་ཟེར་དག་པ་ཡིས། ། མ་རིག་རིག་པར་བྱེད་པའི་ཡེ་ཤེས་མཆོག་དེ་ནི། ། གསེར་འགྱུར་རྩི་ལྟར་ཆོས་རྣམས་ཐམས་ཅད་བདེ་བར་བསྒྱུར་མཛད་པ། ། ཞེས་དང༌།
ཀླུ་སྒྲུབ་ཀྱིས། འཁོར་བ་མྱ་ངན་འདས་པ་ལ། ། ཁྱད་པར་ཅུང་ཟད་ཡོད་མ་ཡིན། ། མྱ་ངན་འདས་པའང་འཁོར་བ་ལས། ། ཁྱད་པར་ཅུང་ཟད་ཡོད་མ་ཡིན། ། ཞེས་དང༌། ཨརྻ་དེ་བའི་མི་རྟོག་པའི་རབ་བྱེད་ལས། ། རྣམ་པར་རྟོག་པ་གང་ཅིའང་རུང༌། ། དེ་དག་སྤངས་པའི་རང་བཞིན་ལས། ། མྱ་ངན་འདས་པ་གཞན་ན་ནི། །
ཡོད་མིན་ཡུལ་ནི་གང་དུ་ཡང༌། ། རྣམ་པར་མི་སེམས་བདག་ཉིད་དོ། ཞེས་དང༌། བིར་ཝ་པས། བླ་མས་བསྟན་པའི་གཉུག་མའི་གནས་ལུགས་རྟོགས་གྱུར་ན། ། དྲན་རིག་སྣ་ཚོགས་ཆོས་ཀྱི་དབྱིངས་སུ་རང་བརླག་སྟེ། ། ཞེས་དང༌། ཏི་ལླི་པས། ཕུང་པོ་ཁམས་དང་སྐྱེ་མཆེད་རྣམས། ། ཕྱག་རྒྱ་ཆེན་པོའི་རང་བཞིན་ལས། །
མ་ལུས་དེར་བྱུང་དེ་རུ་ཐིམ། ། ཞེས་དང༌། ནཱ་རོ་མཻ་ཏྲིའི་ཚིག་བསྡུས་ལས། ཉོན་མོངས་ཡེ་ཤེས་ཆེན་པོ་སྟེ། ། ནགས་ལ་མེ་བཞིན་རྣལ་འབྱོར་གྲོགས། ། ཞེས་དང༌། རྣམ་རྟོག་རང་གྲོལ་ཡེ་ཤེས་ཆེ། ། ཞེས་དང༌། མཻ་ཏྲི་པས། མ་སྐྱེས་པ་ལས་རྟོག་པ་གློ་བུར་བ། །
རྟོག་པ་དེ་ཉིད་དབྱིངས་ཀྱི་ངོ་བོ་ཉིད། ། དེ་གཉིས་གདོད་ནས་ཐ་དད་མེད་པ་སྟེ། ། དེ་གཉིས་རོ་མཉམ་གྱུར་པ་ངས་བསྟན་ཏོ། ། ཞེས་སོགས་གསུངས་སོ། ། དོན་དེ་དག་དང་མཐུན་པར་བཀའ་བརྒྱུད་རིན་པོ་ཆེ་རྣམས་ཀྱི་རྡོ་རྗེའི་གསུང་ཤིན་ཏུ་མང་ཡང་མ་སྤྲོས་སོ། ། སྐབས་འདིར་ཁ་ཅིག རྣམ་རྟོག་ལ་བལྟས་པས་དེ་ཉིད་དག་ནས་མི་རྟོག་པར་ཆམ་གྱིས་འགྲོ་བ་རྣམ་རྟོག་ཆོས་སྐུའི་དོན་དུ་འདོད་པ་དང༌། ཁ་ཅིག་རྣམ་རྟོག་གི་རང་བཞིན་རྟོགས་ན་ཆོས་སྐུ་དང་མ་རྟོགས་ན་ཆོས་སྐུ་མིན་པར་འདོད་པར་མི་འཐད་དེ། སྔ་མ་ནི་རྣམ་རྟོག་ཉིད་ཀྱི་རང་བཞིན་ཆོས་སྐུར་གནས་པ་མ་ཤེས་པར་རྣམ་རྟོག་དེ་དག་ནས་གཟོད་ཆོས་སྐུར་འགྲོ་དགོས་པར་སྣང་བས། ། དེས་རྣམ་རྟོག་ཆོས་སྐུའི་སྒྲུབ་བྱེད་དུ་མི་འགྲོ་བའི་ཕྱིར་དང༌།
ཕྱི་མ་ནི་རྟོག་པའི་རང་བཞིན་རྒྱུན་ཆད་མེད་པར་ཆོས་སྐུར་གནས་པ་མ་ཤེས་པར། གང་ཟག་གིས་རྟོགས་མ་རྟོགས་ལ་ལྟོས་དགོས་པར་སྣང་བས། དེ་ལྟར་ན་དེའི་རང་བཞིན་ཆོས་སྐུ་འཕོ་འགྱུར་ཅན་དུ་འགྱུར་བའི་ཕྱིར་རོ། ། འོ་ན་ཇི་ལྟར་ཞེ་ན། སྔ་མའི་དོན་ནི་རྣམ་པར་རྟོག་པར་སྣང་བ་དང༌། དེའི་རང་བཞིན་སྟོང་པར་གནས་པ་གཉིས་ཚོགས་པའི་ཉམས་མྱོང་དང་ངེས་ཤེས་ལ་བརྟེན་ནས་རྣམ་རྟོག་ཆོས་སྐུའི་ཐ་སྙད་བཞག་པ་ཡིན་ལ། ཕྱི་མའི་དོན་ནི་གང་ཟག་ལ་རྟོགས་མ་རྟོགས་ཡོད་ཀྱང་དེས་རྣམ་རྟོག་གི་རང་བཞིན་ཆོས་སྐུ་ཡིན་མིན་དུ་བྱེད་པ་མིན་ཏེ། དཔེར་ན་མིག་ཡོད་མེད་ཀྱིས་ཉི་མ་འོད་ཟེར་ཅན་ཡིན་མིན་དུ་མི་འཇོག་པར། ཉི་མ་ནི་ཇི་སྲིད་ཀྱི་བར་རྒྱུན་དུ་འོད་ཟེར་ཅན་ཡིན་པ་ལྟ་བུ་སྟེ། ལུང་ནི་གོང་དུ་དྲངས་པ་ལྟར་རོ། །
ཡང་ཁ་ཅིག རང་ཉིད་འཁོར་འདས་དབྱེར་མེད་ཀྱི་གྲུབ་མཐའ་འཛིན་བཞིན་དུ་རྣམ་རྟོག་ཆོས་སྐུ་དང་འཁྲུལ་པ་ཡེ་ཤེས་སུ་འཆར་བའི་ཐ་སྙད་ལ་རྒོལ་བ་ནི་སྨྲ་འདོད་པ་ཙམ་དུ་ཟད་དེ། རང་གི་འཁོར་འདས་དབྱེར་མེད་ཀྱི་སྒྲུབ་བྱེད་ཅི་ཡོད་པ་འདིའི་སྒྲུབ་བྱེད་དུ་མཚུངས་པའི་ཕྱིར་དང༌། ཕྱོགས་སྔ་མ་ལ་སུན་འབྱིན་ཅིང་ཡོད་པ་ཁྱེད་རང་ལ་བཟློག་པའི་ཕྱིར་དང༌། ། ཁྱེད་ཀྱི་བྱོལ་ཚིག་ལ། སྐབས་དེར་འཁོར་བའི་རྣམ་པ་ཙམ་ལས་དོན་ལ་འཁོར་བ་མིན་པ་དང༌། མྱང་འདས་འབའ་ཞིག་པར་འཆད་མོད། འཁོར་བའི་རྣམ་པ་ལ་འཁོར་བའི་ཐ་སྙད་མི་བྱེད་ན་འཁོར་བའི་ཐ་སྙད་འདོག་ས་མི་རྙེད་པའི་ཕྱིར་དང༌། དེ་ལྟར་ན་འཁོར་འདས་གཉིས་དབྱེར་མེད་རྒྱུའི་འཁོར་བའི་ཐ་སྙད་བཞག་ས་མེད་པའི་ཕྱིར་དང༌། དེ་མེད་ན་འཁོར་འདས་ཟུང་འཇུག་དེ་མྱང་འདས་རྐྱང་པར་འགྱུར་བའི་ཕྱིར་དང༌།
དེའི་མཚུངས་ལྡན་གྱི་རིག་པས་ཐབ་ཤེས་ཟུང་འཇུག་སོགས་ཟུང་འཇུག་གི་རྣམ་བཞག་ཐམས་ཅད་ཤེས་རབ་རྐྱང་པ་སོགས་ཡ་བྲལ་དུ་འགྱུར་བས་གནོད་བྱེད་ཤིན་ཏུ་མང་བའི་ཕྱིར་རོ། ། དེ་ལྟར་རྣམ་རྟོག་ཉོན་མོངས་ཐམས་ཅད་རང་ངོ་ཤེས་པ་ཙམ་གྱིས་རང་གྲོལ་བར་འགྱུར་བ་འདི་ལམ་གང་ཤར་ལ་སྤང་བླང་མེད་པ་ཉིད་དེ། བཟློག་པའི་སྒོམ་པར་ཡང་བཏགས་སོ། ། སྤྱིར་གྲགས་པ། བཟློག་པའི་སྒོམ་པ་འདི་ཉིད་ནི། ། སངས་རྒྱས་མུ་སྟེགས་ཀྱིས་མི་ཤེས། ། ཞེས། སངས་རྒྱས་པའི་མུ་སྟེགས་ཞེས་པ་བསྐྱེད་རིམ་པ་མན་ཆད་ཀྱིས་མི་ཤེས་པའི་གསང་བ་དང་ཟབ་པར་བསྔགས་པ་ཞིག་ཡོད་པ་དེ་དངོས་ནི་འདི་མིན་ཏེ། དེ་ནི་ཆོས་རྗེ་རས་པས། རྟོག་པའི་གཉེན་པོར་རྟོག་པ་ཐོང༌། །
བཟློག་བསྒོམ་རྟོག་པའི་སྐོར་འདེད་ཡིན། ཞེས་སྤང་གཉེན་ཅན་དུ་གསུངས་ལ། དེ་བཞིན་རྒྱུད་ལས་ཀྱང༌། ཇི་ལྟར་རྣ་བར་ཆུ་ཞུགས་པ། ། ཆུ་གཞན་གྱིས་ནི་དགུག་པར་བྱ། ། ཞེས་གསུངས་ཏེ། སྤང་བྱ་སྤོང་བའི་ལམ་གཞན་ལས་དོན་དམ་པ་ལ་ཉེ་བ་ཡིན་མོད། འདིར་ནི་སྤང་གཉེན་སོགས་གཉིས་ཆོས་ཐམས་ཅད་དང་བྲལ་བ་ཞིག་ཡིན་པས་དེ་ལས་ཀྱང་ཁྱད་པར་འཕགས་པ་ཞིག་སྟེ། དཔལ་མཆོག་གི་རྒྱུད་དུ། སྲིད་པ་ངོ་བོ་ཉིད་ཀྱིས་དག །
ངོ་བོ་ཉིད་ཀྱིས་སྲིད་བྲལ་བྱས། ། རང་བཞིན་དག་པའི་སེམས་དཔའ་ནི། ། སྲིད་པའི་དམ་པ་བྱེད་པར་འགྱུར། ། ཞེས་གསུངས་པ་ལྟར་རོ། ། དེ་ལྟ་ན་ཡང་སྔ་མ་དེ་ལ་གོམས་པས་ཀྱང་སྤང་གཉེན་དབྱེར་མེད་འདི་འབྱུང་ཕྱིར་རྒྱུ་མིང་འབྲས་ལ་བཏགས་པའོ། ། བརྟག་གཉིས་ལས། སྐྱེ་བོ་མི་ཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། །
ཞེས་གསུངས་པ་དང༌། དོ་ཧར། ཡུལ་རྣམས་བརྟེན་ཀྱང་ཡུལ་གྱིས་མི་གོས་ཏེ། ། ཨུཏྤལ་འདབ་མ་ཆུ་ཡིས་མི་གོས་ཤིང༌། ། གང་ལ་རྩ་བ་རྣལ་འབྱོར་སྐྱབས་འགྲོ་དང༌། ། དུག་གི་སྔགས་ཅན་དུག་གིས་ག་ལ་ཚུགས། ། ཞེས་སོགས་བསྟན་པ་ཡིན་ནོ། །། ༈ གསུམ་པ་སྤྲོས་བྲལ་གྱི་རྣལ་འབྱོར་བསྒོམ་པ་ལ། དུས་གསུམ་གྱི་སྒོ་ནས་དཔྱད་པ། དངོས་པོ་དངོས་མེད་ཀྱི་སྒོ་ནས་དཔྱད་པ།
གཅིག་ཐ་དད་ཀྱི་སྒོ་ནས་དཔྱད་པ་དང་གསུམ་ལས། དང་པོ་དུས་གསུམ་གྱི་སྒོ་ནས་དཔྱད་པ་ནི། འཕགས་པ་དཀོན་མཆོག་བརྩེགས་པའི་ཆོས་ཀྱི་རྣམ་གྲངས་ལས། དེ་ལྟར་སེམས་ཡོངས་སུ་འཚོལ་ཏེ། ཅི་འདས་པའམ། མ་འོངས་པའམ། ད་ལྟར་བྱུང་བ་ཞིག་གམ།

དེ་ལ་འདས་པའི་སེམས་གང་ཡིན་པ་ནི་ཟད་པའོ། མ་འོངས་པ་གང་ཡིན་པ་ནི་མ་སྐྱེས་པའོ། ། ད་ལྟར་བྱུང་བ་ནི་གནས་པ་མེད་དོ། ། ཞེས་དང༌། སེམས་ནི་ཀུན་ཏུ་མི་དམིགས་སོ། ། གང་མི་དམིགས་པ་དེ་ནི་འདས་པ་མ་ཡིན་ནོ། ། མ་འོངས་པ་མ་ཡིན་ནོ། ད་ལྟར་བྱུང་བ་མ་ཡིན་ནོ། ། གང་འདས་པ་མ་ཡིན། མ་འོངས་པ་མ་ཡིན། ད་ལྟར་བྱུང་བ་མ་ཡིན་པ་དེ་ནི་དུས་གསུམ་ལས་ཡང་དག་པར་འདས་པའོ། །
ཞེས་དང༌། ཤ་ཝ་རིས། མི་དམིགས་དུས་གསུམ་མ་སྐྱེས་འགག་པ་མེད། ། དེ་ཉིད་གཞན་དུ་འགྱུར་བ་མེད་པ་ནི། ། རང་བཞིན་བདེ་བ་ཆེན་པོའི་གནས་ལུགས་ཡིན། ། ཞེས་གསུངས་པ་ལྟར་ངེས་པར་ཤེས་པ་སྐྱེ་བའི་ཕྱིར་ཏེ། དེ་ལ་རང་གི་ཤེས་པ་འདི་འདས་པའི་ཤེས་པའམ། ད་ལྟར་བའམ། མ་འོངས་པའི་སྟེ་དུས་གསུམ་གྱིས་བསྡུས་པ་ཞིག་ཡིན་ནམ་ཞེས་བརྟག་ན། ཤེས་པ་སྐད་ཅིག་མ་འདི་གཅིག་པུ་དུས་གསུམ་ཅར་གྱིས་བསྡུས་པར་ནི་བཞག་ཏུ་མེད་ལ།
དུས་གསུམ་པོ་གང་རུང་ཞིག་གིས་བསྡུས་པའོ་སྙམ་ན། འདས་པའི་སེམས་ནི་འགགས་ཤིང་ཞིག མ་འོངས་པའི་སེམས་ནི་མ་སྐྱེས་ཤིང་མ་བྱུང༌། ད་ལྟ་བའི་སེམས་ནི་ངོས་འཛིན་དུ་ཅི་ཡང་མེད་ལ། དེ་བཞིན་དུ་བརྟགས་པས་ཆོས་ཐམས་ཅད་ཀྱི་ཚུལ་ཡང་དེ་འདྲ་བ་ཞིག་སྟེ། ཐམས་ཅད་ཀྱང་བདེན་པ་མ་ཡིན་པར་རང་གི་བློས་བཏགས་པ་ཙམ་དུ་ཟད་པས་སྐྱེ་བ་དང་འགགས་པ་དང་གནས་པ་ཅི་ཡང་གྲུབ་པ་མ་ཡིན་ནོ་ཞེས་ངེས་པའི་ཤེས་པ་སྐྱེ་བར་འགྱུར་རོ། ། འདིར་རྒྱུད་ལས་ཐོག་མཐའ་མེད་པའི་སེམས་དཔའ་ནི། ། ཞེས་དང༌། ཐོག་མ་མཐའ་མ་མེད་ཞི་བ། ། སོགས་ཀྱིས་སེམས་ཉིད་མ་སྐྱེས་མི་འགག་པས་ཐོག་མཐའ་མེད་པར་བསྟན་ན།
འདས་པའི་སེམས་ནི་འགགས་ཤིང་ཞིག་སོགས་ཀྱིས་ངེས་ཤེས་བསྐྱེད་ཚུལ་འདི་ཅི་ཞིག་སྙམ་ན། སེམས་ཉིད་ཀྱི་ངོ་བོའི་དབང་དུ་མཛད་ནས་ཐོག་ཐ་བར་གསུམ་མེད་པ་དང༌། རྣམ་འགྱུར་གྱི་དབང་དུ་མཛད་ནས་འགགས་ཤིང་ཞིག་པ་སོགས་ཀྱི་ངེས་པ་སྐྱེད་པ་སྟེ། དོན་རྣམ་འགྱུར་སྤྲོས་བྲལ་དུ་རྟོགས་ན་རང་བཞིན་མངོན་དུ་བྱེད་པ་མི་དཀའ་བའི་དགོངས་པས་ཁྲིད་ཡིག་འདིར་ཡང་དེ་ཙམ་ལས་མ་གསུངས། འོན་ཀྱང་རང་བཞིན་ནམ་ངོ་བོའི་དབང་བྱས་ཀྱི་དཔྱད་པ་བྱ་ཚུལ་ཡང་འདི་ལྟ་སྟེ། སེམས་དང་པོ་གང་ནས་སྐྱེས། བར་དུ་གང་དུ་གནས། ཐ་མར་གང་དུ་འགག་ཅེས་བརྟག་ཅིང་དཔྱད་ན། དང་པོ་གང་ནས་ཀྱང་མ་སྐྱེས། བར་དུ་གང་དུའང་མི་གནས།
ཐ་མར་གང་དུའང་མི་འགྲོ། དང་པོ་ལྟར་ན་སྣང་སྲིད་འཁོར་འདས་ཀྱི་ཆོས་ཐམས་ཅད་གང་དུ་འགག་ཅེས་པའི་ཚུལ་གྱིས་གང་དུ་ཡང་མ་གྲུབ་པར་ཤེས་ན་འདས་པ་ལ་ལྟོས་ཏེ་སྐྱེ་བ་མེད་པ། མ་འོངས་པ་ལ་ལྟོས་ཏེ་སྨོན་པ་མེད་པ། ད་ལྟ་བ་ལ་ལྟོས་ཏེ་ངོས་བཟུང་མེད་པ་སྟེ། གདོད་མ་ནས་མཐའ་དང་བྲལ་བར་རྟོགས་པའོ། ། དེ་ཡང་མ་སྐྱེས་པར་སུ་ཞིག་འགག སྐྱེ་འགག་མེད་ན་སུ་ཞིག་གནས་ཏེ། དེ་ལྟར་སྐྱེ་འགག་གནས་གསུམ་དང་བྲལ་བར་རྟོགས་པས་རྐྱེན་གྱིས་ཅིར་ཡང་འཆར་བ་དང༌། དོན་ལ་ངོས་བཟུང་མེད་པ་གཉིས་མི་འགལ་བར་རྟོགས་པས་ཤར་གྲོལ་དུས་མཉམ་པ་སྟེ། སྤྲོས་བྲལ་གྱི་ངོ་བོ་མཐོང་བར་འགྱུར་ཏེ།
དཔལ་ས་ར་ཧས། དངོས་པོར་སྐྱེ་བ་མཁའ་ལྟར་རབ་ཞི་ནས། ། དངོས་པོ་རྣམས་སྤངས་ཕྱི་ནས་ཅི་ཞིག་སྐྱེ། ། གདོད་ནས་སྐྱེ་མེད་རང་བཞིན་ཡིན་པ་ལ། ། དེ་རིང་བླ་མ་མགོན་པོས་བསྟན་པས་རྟོགས། ། ཞེས་གསུངས་པ་ལྟར་དུ་དཔྱད་པའོ། ། གཉིས་པ་དངོས་པོ་དངོས་མེད་ཀྱི་སྒོ་ནས་དཔྱད་པ་ནི། དཔལ་ཤ་ཝ་རས། སེམས་ཡོད་གྱུར་ན་ཆོས་ཀུན་ཡོད་རིགས་ཏེ། ། སེམས་མེད་པ་ལས་ཆོས་ཤིག་སུ་ཡིས་རྟོགས།
ཞེས་སོགས་གསུངས་པ་ལྟར་རང་རིག་གིས་དཔྱད་པས་སྐྱེ་འགག་གནས་བྲལ་དུ་ཤེས་ཏེ། ཀླུའི་རྒྱལ་པོ་མ་དྲོས་པས་ཞུས་པའི་མདོར། གང་ཞིག་ལམ་ནི་དངོས་བྱེད་མིན། ། དངོས་མེད་དངོས་པོ་མེད་བྱེད་མིན། ། དངོས་དང་དངོས་མེད་བྲལ་བ་ནི། ། མཆོག་གི་ལམ་གང་བསྒོམ་པའོ། ། བཅོམ་ལྡན་དངོས་དང་དངོས་མེད་པ། ། མཁྱེན་པས་ཀ་ཏྱ་ཡ་ཎ་ཡི། ། གདམས་ངག་ལས་ནི་ཡོད་པ་དང༌། ། མེད་པ་གཉིས་ཀ་བཀག་པར་མཛད། །
ཅེས་དང༌། བྲམ་ཟེ་ཆེན་པོས། ལྷན་ཅིག་སྐྱེས་པའི་རང་བཞིན་དེ་ཉིད་ནི། ། དངོས་དང་དངོས་པོ་མེད་པ་མ་ཡིན་ཞེས། ། མདའ་བསྣུན་རྟག་ཏུ་འོ་དོད་འབོད་པར་བྱེད། ། ཅེས་གསུངས་པ་དེ་ལྟར་རྟོགས་པའི་ཆེད་དུ་སྟེ། དེ་ལ་རང་གི་སེམས་འདི་ཡོད་པ་དངོས་པོར་གྲུབ་བམ། མེད་པ་དངོས་མེད་དུ་གྲུབ། དང་པོ་ལྟར་ན། གཟུང་བ་འཛིན་པ་གང་དུ་གྲུབ།
གཟུང་བར་གྲུབ་ན་དབྱིབས་དང་ཁ་དོག་གང་དུ་གྲུབ་པ་བརྟག་སྟེ། དེ་ལ་དབྱིབས་སུ་གྲུབ་ན་ཟུར་གསུམ་གྲུ་བཞི་སོགས་གང་དུ་གྲུབ་ལེགས་པར་བརྟག་གོ ། ཁ་དོག་ཏུ་གྲུབ་ན་དཀར་པོ་དང་ནག་པོ་ལ་སོགས་པ་གང་དུ་གྲུབ་ལེགས་པར་བརྟག་གོ ། འཛིན་པར་གྲུབ་པོ་སྙམ་ན། དེ་ནི་བཟུང་བ་ལ་ལྟོས་ནས་ཡིན་པས། བཟུང་བར་མ་གྲུབ་ན་འཛིན་པར་མི་གྲུབ་བོ། ། དངོས་པོ་མེད་པ་ཞིག་ན། སྣ་ཚོགས་སུ་སྣང་བ་འདི་གང་གིས་བྱས་ཞེས་བརྟག་པས་ནམ་མཁའ་འམ་མོ་གཤམ་གྱི་བུ་དང་འདྲ་བར་མེད་པ་ཁོ་ནའང་མིན་ཏེ། གལ་ཏེ་དེ་ལྟ་ན་སྣང་བ་འདི་ཀུན་གང་ལས་འཆར་བའི་གཞི་ཡང་མེད་པར་འགྱུར་བའི་ཕྱིར་དངོས་མེད་དུའང་མི་གྲུབ་བོ། ། འོན་ཀྱང་རྗེ་མི་ལས།
སེམས་འགྱུ་བ་དངོས་མེད་སྟོང་པ་འདི། ། འདྲེ་ཁྱོད་པས་ངས་ཀྱང་མཐོང་བ་མེད། ། ཅེས་སེམས་དངོས་མེད་དུ་གསུངས་པ་དང༌། ཤེར་ཕྱིན་གྱི་མདོར་གཟུགས་ནས་རྣམ་མཁྱེན་གྱི་བར་ཐམས་ཅད་མེད་པར་གསུངས་པ་སོགས་ཡོད་དེ། དེ་དག་ཀྱང་ཡོད་མཐའ་འགོག་བྱེད་དུ་གསུངས་པ་ཙམ་ཡིན་ལ། དོན་དུ་དངོས་མེད་ཁོ་ནའང་མ་ཡིན་ནོ། ། དེའི་ཕྱིར་སོ་སོ་རང་གི་རིག་པས་བརྟག་པའི་དོན་ཅི་ཡང་གྲུབ་པ་མེད་པས་ཡོད་པ་དངོས་པོའི་ཆོས་སུ་བཞག་ཏུ་མ་རྙེད། རང་རིག་པའི་ཡེ་ཤེས་ཀྱི་སྤྱོད་ཡུལ་དུ་གྱུར་པས་མེད་པ་དངོས་མེད་ཀྱི་ཆོས་སུ་མ་སོང་དེས་ན་དངོས་པོ་དང་དངོས་པོ་མེད་པ་གཉིས་ཀ་དང་བྲལ་བས་རྟག་པ་དང་ཆད་པའི་ལམ་དུ་མ་ལྷུང་བ་དབུ་མའི་ལམ་ཞེས་བྱ་སྟེ། རྟག་ཆད་སྤངས་པ་ནི་དབུ་མའི་ལམ་ཡིན་པས་སོ། ། དེ་ལ་རྟག་ཆད་སྤངས་པས་སྐྱེ་འགག་འགྲོ་འོང་སོགས་ཀྱང་སྟོངས་པར་ལྷུན་གྱིས་གྲུབ་པས་མཐའ་བརྒྱད་སྤངས་པར་ཡང་འགྱུར་ལ། །
དེས་ན་སློབ་དཔོན་ཀླུས། གང་གི་རྟེན་ཅིང་འབྲེལ་བར་འབྱུང༌། ། འགག་པ་མེད་པ་སྐྱེ་མེད་པ། ། ཆད་པ་མེད་པ་རྟག་མེད་པ། ། འོང་བ་མེད་པ་འགྲོ་མེད་པ། ། ཐ་དད་དོན་མིན་དོན་གཅིག་མིན། སྤྲོས་པ་ཉེར་ཞི་ཞིར་བསྟན་པ། ། རྫོགས་པའི་སངས་རྒྱས་སྨྲ་རྣམས་ཀྱི། ། དམ་པ་དེ་ལ་ཞེས་གང་གསུངས་པ་དེ་རྟོགས་པར་འགྱུར་ལ། དེ་ཡང་རྟགས་ཀྱི་རྗེས་སུ་འགྲོ་བ་དང་ལྡོག་པས་གཏན་ལ་ཕབ་པ་མ་ཡིན་པར་བླ་མའི་མན་ངག་གིས་ལག་པའི་མཐིལ་དུ་གནས་པའི་གཏེར་མཐོང་བ་དང་འདྲ་བས་ཆེན་པོ་ཞེས་བྱའོ། །
བླ་མའི་ངག་གིས་མ་བརྒྱན་པའི། ། དབུ་མའང་འབྲིང་པོ་ཙམ་ཉིད་དེ། ། བླ་མས་སྨྲས་པ་གང་གི་སྙིང་ཞུགས་པ། ། ལག་པའི་མཐིལ་དུ་གནས་པའི་གཏེར་མཐོང་འདྲ། ། ཞེས་གསུངས་སོ། ། གསུམ་པ་གཅིག་ཐ་དད་ཀྱི་སྒོ་ནས་དཔྱད་པ་ནི། དབུ་མའི་མན་ངག་ལས། འདི་ལྟར་ནམ་མཁའ་དང་འདྲ་བས་སམ་གྲུབ་པའམ་ཡང་ན་གཅིག་དང་དུ་མ་དང་བྲལ་བས་སམ། མ་སྐྱེས་པ་དང་དེའི་རང་བཞིན་འོད་གསལ་བ་ལ་སོགས་པ་རིག་པས་དཔྱད་ཅིང་གཞིག་པས་མ་གྲུབ་པར་ཤེས་སོ། ། ཞེས་གསུངས་པ་ལྟར་ཤེས་པའི་དོན་དུ་དཔྱད་པ་ནི། །
སེམས་འདི་གཅིག་པུ་ཞིག་གམ་དུ་མ་ཞིག གཅིག་ཏུ་འདུག་ན་འཆར་སྒོ་མི་འདྲ་བ་སྣ་ཚོགས་སུ་འབྱུང་བ་ཅི་ཡིན། དུ་མར་ངེས་ན་དེ་ཐམས་ཅད་ཀྱང་རང་གི་ངོ་བོ་སྟོང་པ་ཉིད་དུ་མཉམ་པར་ཇི་ལྟར་འགྱུར་བ་བརྟགས་པས་ཐ་དད་དང་བཅས་པ་དང༌། མཐའ་དང་བྲལ་བ་ལས་ཀྱང་འདས་པས་ཕྱག་རྒྱ་ཆེན་པོ་རབ་ཏུ་མི་གནས་པ་ཞེས་བྱའོ། ། དེ་ལྟ་ན་དོ་ཧར། གཉིས་སུ་མི་བྱ་གཅིག་ཏུ་བྱ་བ་སྟེ། ། རིགས་དང་བྱེ་བྲག་དག་ཏུ་མ་འབྱེད་ཅིག ། ཅེས་དང༌། སེམས་ཉིད་གཅིག་པུ་ཀུན་གྱི་ས་བོན་ཏེ། ཞེས་སོགས་སེམས་ཉིད་གཅིག་ཁོ་ན་ཡིན་པར་གསུངས་པ་མང་ན་གཅིག་དང་དུ་མ་གང་ཡང་མིན་པར་འཆད་པ་ཅི་ཞེ་ན།
ལུང་གི་དངོས་བསྟན་ལ་ཕྱོགས་གཅིག་ནས་གཞལ་ན། གཉིས་ཕན་ཆད་མ་ཡིན། གཅིག་ཁོ་ན་ཡིན་ཞེས་པ་ལྟ་བུ་ཞིག་བྱུང་ཡང༌། དོན་ནི་གཅིག་ཐ་དད། དངོས་པོ་དངོས་མེད། ཡོད་མེད་དམ་རྟག་ཆད་སོགས་རིགས་དང༌། སྡེ་ཚན་དང་བྱེ་བྲག་སོ་སོར་མ་འབྱེད་ཅེས་བྱ་བ་ཡིན་ལ། ཡང་ན་དཔྱད་ཙམ་གྱི་ངོར་སེམས་ཉིད་གཅིག་པུ་དང༌། ཤིན་ཏུ་དཔྱད་ན་གཅིག་ཐ་དད་གང་ཡང་མ་ཡིན་པར་ཤེས་པར་བྱའོ། ། དེ་དག་གི་སྐབས་སུ་དཔྱོད་ཚུལ་གཞན་ཡང༌།
སེམས་ཕྱི་རོལ་གྱི་དངོས་པོ་ལ་བརྟེན་ནས་གནས་སམ། ནང་རང་གི་ལུས་ལ་བརྟེན་ནས་གནས་པ་བརྟག ། རང་གི་ལུས་ལ་གནས་པ་སྙམ་བྱེད་ན། ལུས་ཀྱི་སྤྱི་གཙུག་ནས་རྐང་མཐིལ་གྱི་བར་གྱི་ལྷུ་དང་དུམ་བུ་ལ་གནས་སམ་མ་ལུས་སྤྱི་ཁྱབ་ཏུ་གནས་བརྟག སྤྱི་ཁྱབ་ཏུ་གནས་ན་ཕྱི་ནང་གི་ཚུལ་དུའམ་འདྲེས་པའི་ཚུལ་དུ་གནས་བརྟག འདྲེས་ན་སེམས་ཕྱིའི་གཟུགས་སོགས་ཡུལ་རྣམས་ལ་འཕྲོས་པའི་ཚེ་ཇི་ལྟར་སོང་སོགས་བརྟག ངོས་བཟུང་དང་རྣམ་འགྱུར་ལ་སེམས་དེ་སྟོང་པར་ངོས་བཟུང་རྒྱུའམ་དེའི་རྣམ་པ་ཅན་དུ་འདུག་གམ། གསལ་བའི་ངོས་བཟུང་དང་དེའི་རྣམ་པ་ཅན་དུ་འདུག་བརྟག སྟོང་པར་འདུག་ན་ཅང་མེད་ཀྱི་སྟོང་པ་དང་བར་སྣང་ལྟ་བུའི་སྟོང་པ་ཇི་ལྟར་འདུག་བརྟག གསལ་ན་ཉི་ཟླ་ལྟ་བུའམ་མར་མེ་ལས་འོད་འཕྲོ་བ་ལྟ་བུར་གསལ་བ་དང་འོད་དང་ཁ་དོག་མེད་པའི་རང་གསལ་དུ་འདུག་ལ་སོགས་པ་སྒོ་དུ་མ་ནས་བརྟག་ཅིང་དཔྱད།
ཐོས་བློ་དང་གོ་ཡུལ་ཙམ་བློ་ལ་ཤར་ནས་མ་བརྟགས་ན་སེམས་ཀྱི་གནས་ཚུལ་ལ་ཕྲིག་མི་ཚུད་ཅིང་ཕུ་ཐག་མི་ཆོད་པས་སེམས་ཀྱི་སེམས་རྡོ་རུས་ཐུག་པར་བརྟག་པར་བྱའོ། ། དེ་ལྟར་བརྟགས་པས་གནས་དང་བརྟེན་ས་སོགས་གཅིག་ཏུ་ངོས་བཟུང་མེད་ཅིང༌། འོད་དང་ཁ་དོག་སོགས་མེད་པའི་སེམས་རང་རིག་རང་གསལ་ལྟ་བུ། ངོས་བཟུང་རྒྱུ་ཅི་ཡང་མེད་པའི་རང་སྟོང་ལྟ་བུ། དེ་ཡང་དྲན་རིག་ཡོད་པའི་ཚེ་སིང་ངེ་ཡེ་རེ་བ་ལྟ་བུའི་ཉམས་སུ་མྱོང་རྒྱུ་ཅུང་ཟད་ཡོད་ལ། དྲན་རིག་ཡེངས་པའི་ཚེ་དེ་ཉིད་ཤོར་ནས་ཐ་མལ་དུ་ཁྲེས་སེ་འགྲོ་བ་གཅིག་ཏུ་ཕྲིག་ཚུད་ན་འདིའི་སྐབས་ཀྱི་མྱོང་བ་སྐྱེས་པ་ཡིན་ཏེ། དེའི་ཚེ་རང་གི་སེམས་འདི་ཡིན་གྱི་ངོས་བཟུང་མེད་བཞིན་དུ་རང་གིས་རང་རིག་ཅིང་རང་གསལ་བ་དེའི་ངང་མ་ཤོར་བའི་དྲན་རིག་ཏུ་རེ་བརྟེན་ནས་སྐད་ཅིག་ཀྱང་མ་ཡེངས་པར་བསྐྱང་ངོ༌། ། དེ་ལྟར་བརྟག་དཔྱད་བྱེད་པའི་ཚེ་ཡང་མ་ཡེངས་པའི་ངང་ནས་སོ་སོར་རྟོག་པའི་ཤེས་རབ་ཀྱིས་དཔྱོད་པ་ཡིན་གྱི། དྲན་རིག་ཡེངས་ནས་ཐ་མལ་པའི་བསམ་མནོ་ལྟ་བུ་བཏང་ནས་དཔྱོད་པ་མིན་ཏེ། བྲམ་ཟེ་ཆེན་པོས།
ཀྱེ་མ་རང་ལ་རང་གིས་དེ་ཉིད་མཚོན་ཏེ་ལྟོས། ། མ་ཡེངས་སེམས་ཀྱིས་བལྟ་དང་བྲལ་གྱུར་ན། ། ཡེངས་པའི་སེམས་ཀྱིས་དེ་ཉིད་མཐོང་བ་མེད། ། ཅེས་གསུངས་པས་སོ། ། དེ་ལྟར་དཔྱད་པའི་སྒོམ་པ་ནི། མདོ་ཕྱོགས་ཀྱི་ལམ་རིམ་ལྟ་ཁྲིད་སོགས་སུ་རྒྱ་ཆེར་འབྱུང་ལ། དེའི་ཕྱིར་མཁས་པ་མང་པོས་ཆོས་ཉིད་རྟོགས་པ་ལ་དཔྱད་པ་ཁོ་ན་དགོས་པར་བཤད་པ་སོགས་བྱུང༌། དཔྱོད་ཚུལ་ཀྱང་ལུང་རིགས་ཀྱི་དཔྱད་པ་ཙམ་བྱེད་པར་སྣང་བས། དེ་ནི། ཕུང་པོ་རྣམ་དཔྱད་སྟོང་པ་ཉིད། །
ཆུ་ཤིང་བཞིན་དུ་སྙིང་པོ་མེད། ། ཅེས་གསུངས་པ་དེར་འགྱུར་ལ། འདིར་བཤད་པའི་དཔྱད་པ་ནི། ཁ་ཕྱིར་བལྟས་ཀྱི་ལུང་རིག་གི་དཔྱད་པ་མིན་པའི་ཕྱིར་དེ་དང་ཕྱོགས་མི་འདྲ་སྟེ། མ་ཡེངས་དྲན་ཐོག་ནས་དཔྱོད་པས་ཀུ་ས་ལིའི་དཔྱད་བསྒོམ་ཞེས་བྱ་སྟེ་ཁ་ནང་བལྟས་ཀྱི་དཔྱད་པའོ། ། ཁ་ཅིག་མཁས་པའི་གཞུང་ལུགས་ལ་བརྟེན་ནས་ཐོས་བསམ་གྱི་དཔྱད་པ་འབའ་ཞིག་བྱེད་པ་དང་ཀུ་ས་ལིས་མན་ངག་ལ་བརྟེན་ནས་མཉམ་བཞག་འབའ་ཞིག་བྱེད་པར་སེམས་པ་སོགས་སྣང་མོད་ཀྱང༌། ། སྤྱིར་གཉིས་ཀར་ཡང་གཉིས་ཀ་དགོས་ཤིང་སྒོམ་ཆེན་ལའང་དཔྱད་སྒོམ་དགོས་པ་ནི་ཡིན་མོད། ཁ་ཕྱིར་བལྟས་ཀྱི་དཔྱད་སྒོམ་དེ་མེད་ཀྱང་རུང་བ་ཡིན་ལ། ཡེངས་མེད་ཀྱི་དཔྱད་སྒོམ་འདི་ལྟ་བུ་ནི་ངེས་པར་མེད་དུ་མི་རུང་བས་ནན་ཏན་བྱའོ། ། དཔྱད་པ་དེ་འདྲ་བ་རྣམས་ལ་སྒྲུབ་བརྒྱུད་པ་དག་སེམས་འཚོལ་གྱི་ཐ་སྙད་མཛད་པ་ལ།
འགའ་ཞིག་སེམས་དངོས་པོར་མ་གྲུབ་པས་ཚོལ་རྒྱུ་མེད། མེད་བཞིན་དུ་ཚོལ་བ་དོན་མེད་དུ་འགྱུར་ཞེས་སྨྲ་བ་ནི་དོན་དམ་པའི་གནད་ལ་རྨོངས་པ་སྟེ། སེམས་འཚོལ་གྱི་ཐ་སྙད་ནི། དཀོན་བརྩེགས་ཀྱི་ལུང་གོང་དུ་དྲངས་པ། དེ་ལྟར་སེམས་ཡོངས་སུ་ཚོལ་ཏེ་ཞེས་སོགས་དང༌། གཙུག་ན་རིན་པོ་ཆེའི་མདོ་ལས། དེ་སེམས་ཀུན་ཏུ་འཚོལ་བ་ནི། ། ཞེས་སོགས་དང༌། སུམ་ཅུ་རྩ་གསུམ་པའི་ལེའུ་ལས་ཀྱང༌། མཁས་པ་དེ་ཉིད་སེམས་ཀྱི་ཆོས་ཉིད་ཚོལ། །
དེ་ནི་སེམས་ཀྱི་ཆོས་ཉིད་ཚོལ་བ་ན། ། སེམས་དང་སེམས་ཀྱི་ཆོས་ཉིད་མཐོང་བ་ན། ། སེམས་དེ་སེམས་གང་གིས་ནི་ཚོལ་བྱེད་པ། ། སེམས་དེ་ཡང་ནི་རང་བཞིན་མཐོང་བ་མེད། ། ཅེས་སོགས་མང་དུ་གསུངས་ལ། སེམས་དངོས་པོར་མ་གྲུབ་ཀྱང་དེ་ལ་བརྟག་དཔྱད་ཀྱིས་འཚོལ་བ་ནི། དེ་ལ་བརྟེན་ནས་སེམས་རང་བཞིན་གྱིས་སྟོང་པར་རྟོགས་པའི་ཆེད་དུ་ཡིན་ཏེ། འཕགས་པ་དཀོན་མཆོག་སྤྲིན་སྒོམ་རིམ་དུ་དྲངས་པ་ལས། དེ་སྟོང་པ་ཉིད་སྒོམ་པ་མང་བས་གནས་གང་དང་གང་དུ་སེམས་འཕྲོས་ཤིང༌། སེམས་མངོན་པར་དགའ་བའི་གནས་དེ་དང་དེ་དག་གི་ངོ་བོ་ཉིད་ཡོངས་སུ་བཙལ་ན་སྟོང་པར་རྟོགས་སོ། །
སེམས་གང་ཡིན་པ་དེ་ཡང་བརྟག་ན་སྟོང་པར་རྟོགས་སོ། ། སེམས་གང་གིས་རྟོགས་པ་དེ་ཡང་ངོ་བོ་ཉིད་ཀུན་ཏུ་བཙལ་ན་སྟོང་པར་རྟོགས་ཏེ། དེ་དེ་ལྟར་རྟོགས་པས་མཚན་མ་མེད་པའི་རྣལ་འབྱོར་ལ་འཇུག་གོ ། ཞེས་སོགས་གསུངས་པས་གྲུབ་བོ།། །། ༈ གཉིས་པ་ཐུན་མོང་མ་ཡིན་པའི་ཉམས་ལེན་བསྟན་པ་ནི། དེ་ལ་གོང་དུ་སྨོས་པ་རྣམས་ལ་ཐུན་མོང་གི་ཉམས་ལེན་ཞེས་བྱ་སྟེ། ཉན་རང་ཐེག་ཆེན་གསུམ་ཀའི་ཐུན་མོང་བའི་ལམ་ནི་ཞི་གནས་དང་ལྷག་མཐོང་ཡིན་ཏེ། ཐེག་པ་གསུམ་རང་རང་གི་བྱང་ཆུབ་སྒྲུབ་པ་ལ་ཞི་ལྷག་ངེས་པར་དགོས་པའི་ཕྱིར་རོ། ། དེ་ལྟ་ནའང་ཐེག་པ་གསུམ་གྱི་ལྷག་མཐོང་གི་རྟོགས་བྱ་གཅིག་པར་ཐལ་བའི་སྐྱོན་ནི་མི་འཇུག་སྟེ། གང་ཟག་གི་བདག་མེད་དང་ཆོས་ཀྱི་བདག་མེད་སོ་སོར་ཡོད་པས་སོ། །
མདོར་ན་ཞི་ལྷག་གཉིས་ཐེག་པ་ཆེ་ཆུང་གཉིས་ཀའི་ཐུན་མོང་བ་དང༌། རོ་གཅིག་སྒོམ་མེད་ཐེག་ཆེན་གཉིས་ཐུན་མོང་ཡིན་ཀྱང་ཐེག་དམན་ལས་ཐུན་མོང་མ་ཡིན་པས་ཐུན་མོང་མ་ཡིན་པའི་ཉམས་ལེན་ཞེས་སོ། ། དེ་ལ་ཆོས་ཐམས་ཅད་སྣང་སེམས་གཉིས་མེད་དུ་རོ་སྙོམས་པ་རོ་གཅིག་གི་རྣལ་འབྱོར་དང༌། ཆོས་ཐམས་ཅད་གཉུག་མ་ལྷན་ཅིག་སྐྱེས་པ་ཆོས་ཀྱི་སྐུར་གཏན་ལ་ཕབ་པ་སྒོམ་མེད་ཀྱི་རྣལ་འབྱོར་གཉིས་ལས། དང་པོ་ཆོས་ཐམས་ཅད་སྣང་སེམས་དབྱེར་མེད་དུ་རོ་སྙོམས་པ་རོ་གཅིག་གི་རྣལ་འབྱོར་ལ། གཉིད་དང་རྨི་ལམ་གྱི་དཔེས་སྣང་བ་སེམས་སུ་ངོ་སྤྲད། ཆུ་དང་འཁྱག་རོམ་གྱི་དཔེས་སྣང་སྟོང་ཟུང་འཇུག་ཏུ་ངོ་སྤྲད། ཆུ་དང་རླབས་ཀྱི་དཔེས་ཆོས་ཐམས་ཅད་རོ་མཉམ་དུ་གཏན་ལ་དབབ་པ་དང་གསུམ་ལས། དང་པོ་གཉིད་དང་རྨི་ལམ་གྱི་དཔེས་སྣང་བ་སེམས་སུ་ངོ་སྤྲད་པ་ནི། ཇི་ལྟར་གཉིད་དང་རྨི་ལམ་ལྟ་བུར་སྣང་བ་དང་སེམས་གཉིས་སུ་མེད་པ་ཞིག་ཡིན་ཏེ།
ཤ་ཝ་རས། རང་གི་སེམས་ཉིད་རྟོགས་ན་ཕྱག་རྒྱ་ཆེན་པོ་སྟེ། ། ཇི་ལྟར་སྣང་བ་འདི་ཡང་རང་གི་སེམས་ལས་ལོགས་ན་མེད། ཅེས་གསུངས་པ་ལྟར་སྣང་བ་ནི་རང་གི་སེམས་ཁོ་ནའི་གཟུགས་ཅན་ཏེ། ས་ར་ཧས། རླུང་གིས་ཆུ་ལ་ཞུགས་ཤིང་དཀྲུག་པ་ན། ། འཇམ་པའི་ཆུ་ཡང་རྡོ་བའི་གཟུགས་སུ་འགྱུར། ། དེ་བཞིན་རྒྱལ་པོ་མདའ་བསྣུན་སྣང་བ་ཡང༌། ། གཅིག་ཉིད་ན་ཡང་རྣམ་པ་སྣ་ཚོགས་བྱེད། ། ཅེས་གསུངས་པ་ལྟར་རོ། །
དེའི་ཕྱིར་གཉིད་ཀྱི་དུས་སུ་ཇི་ལྟར་སྣང་ཡང་སེམས་ལས་ལོགས་སུ་མེད་དེ། དེར་བཟང་ངན་དགའ་སྡུག་ལེགས་ཉེས་ཅི་ཤར་ཡང༌། རང་གི་སེམས་སྣང་ལས་གཞན་རང་རྐྱ་ཐུབ་པ་མེད་པར་ངོ་ཤེས་བསླབ་བཞིན། ཉིན་སྣང་གི་ཆོས་ཐམས་ཅད་ཀྱང་གཏི་མུག་གི་གཉིད་ལོག་པའི་རྨི་ལམ་སྟེ། རང་སེམས་ལས་གཞན་དུ་མེད་པས། སྣང་བ་གང་སྣང་གི་ཡུལ་ཐོག་དེ་ཁར་གློད་ནས་བཞག་པ་ཉིད་ཀྱིས་ཕྱིའི་ཡུལ་སྣང་དང༌། རང་གི་སེམས་ཞེས་གཉིས་སུ་དབྱེ་རུ་མེད་པར་རོ་གཅིག་ཏུ་འདྲེས་པར་འགྱུར་ཏེ། རྣལ་འབྱོར་དབང་ཕྱུག་གླིང་གིས། མདང་རྨི་ལམ་ཉམས་སུ་མྱོང་བ་དེ། ། སྣང་བ་སེམས་སུ་ངོ་སྤྲོད་པའི། །
སློབ་དཔོན་གཅིག་ལགས་ཏེ་གོ་ལགས་སམ། ། ཞེས་དང༌། ཀྱཻ་རྡོ་རྗེ་ལས། བརྟན་དང་གཡོ་བའི་དངོས་པོ་གང༌། ། རྩ་ལྕུག་འཁྲི་ཤིང་ལ་སོགས་པ། ། བདག་གི་དངོས་པོའི་རང་བཞིན་ལས། ། དམ་པའི་དེ་ཉིད་ངེས་གོམས་བྱ། ། ཞེས་བཤད་པ་དང་མཐུན་ནོ། ། འདི་སློབ་པའི་ཟུང་འཇུག་ཡིན་པས། དོ་ཧར།
ཁམས་གསུམ་མ་ལུས་འདི་དག་ཐམས་ཅད་ནི། ། འདོད་ཆགས་ཆེན་པོ་གཅིག་ཏུ་ཁ་དོག་བསྒྱུར་ཞིག་དང༌། ། ཞེས་གསུངས་པའི་ཁམས་གསུམ་ལུས་ངག་ཡིད་གསུམ། འདོད་ཆགས་ཆེན་པོ་ཟུང་འཇུག་ལྷན་སྐྱེས། ཁ་དོག་བསྒྱུར་ཞིག་དང་ཞེས་པ་དེའི་རང་བཞིན་དུ་གྱིས་ཤིག་པར་གདམས་པའོ། ། གཉིས་པ་ཆུ་དང་འཁྱག་རོམ་གྱི་དཔེས་སྣང་སྟོང་ཟུང་འཇུག་ཏུ་ངོ་སྤྲོད་པ་ནི། རྗེ་བཙུན་མི་ལས། ཕྱི་སྣང་བ་ཇི་ལྟར་སྣང་ལགས་ཀྱང༌། ། མ་རྟོགས་དུས་ན་འཁྲུལ་སྣང་སྟེ། ། ཡུལ་གྱི་ཞེན་པས་འཆིང་བར་བྱེད། །
རྟོགས་པ་རྣམས་ལ་ཆོས་སྐུར་སྣང༌། ། ཡུལ་སྣང་སེམས་ཀྱི་གྲོགས་སུ་འཆར། ། ཞེས་འབྱུང༌། སྤྲོས་བྲལ་གྱི་དུས། སྣང་སྟོང་ཐ་མི་དད་པར་ཤེས་ཀྱང༌། ཡུལ་སྣང་སྒོམ་དུ་མ་ཤར། རོ་གཅིག་གི་དུས་དེ་དེར་ཤར་བས་སྣང་སྟོང་ལྷན་སྐྱེས་ཇི་བཞིན་པ་མངོན་དུ་འགྱུར། དེ་ཡང་སྣང་ཙམ་གྱི་དུས་ཅིར་ཡང་མ་གྲུབ། མ་གྲུབ་པ་ཉིད་སྣང་ཙམ་དུ་ཤར་བས་སོ། ། ཡུལ་བདེ་བ་ཆེན་པོ།
ཡུལ་ཅན་རྣམ་ཀུན་མཆོག་ལྡན་གྱི་སྟོང་ཉིད་དང་ཟུང་དུ་འཇུག་པ་བདེ་སྟོང་ལྷན་སྐྱེས། སྒྱུ་ལུས་ཀུན་རྫོབ་ཀྱི་བདེན་པ། འོད་གསལ་དོན་དམ་པའི་བདེན་པ། གཉིས་མེད་བདེན་གཉིས་ལྷན་སྐྱེས་སམ་ཟུང་འཇུག་སོགས་དུ་མ་རོ་གཅིག་སྟེ། ཇི་ལྟར་སྣང་བའི་ཆོས་ཐམས་ཅད་སྣང་བའི་དུས་དེ་ཉིད་དུ་ངོ་བོ་ཅིར་ཡང་མ་གྲུབ་པས་སྟོང་པ་ཞེས་བྱ་ལ། ཅིར་ཡང་མ་གྲུབ་བཞིན་དུ་ཅིར་ཡང་སྣང་གི་འདུག་པས་སྣང་སྟོང་ཟུང་འཇུག་གམ་རོ་གཅིག་པ་ཞེས་བྱ་སྟེ། དཔེར་ན་འཁྱག་པ་དང་ཆུ་བཞིན་ནོ། ཚུལ་དེས་བདེ་སྟོང་གསལ་སྟོང་རིག་སྟོང་ཟུང་འཇུག་ཀྱང་ཤེས་པར་བྱ་བས་དུ་མ་རོ་གཅིག་ཏུ་རྟོགས་པ་ཞེས་བྱའོ། ། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་རྙེད་མི་འགྱུར། །
ཀློག་པ་དེ་ཡིན་འཛིན་དང་བསྒོམ་པའང་དེ། ། ཞེས་གསུངས། རྒྱུད་བརྟག་པ་གཉིས་པར་ཡང༌། དེ་ཡི་འཁོར་ལོ་རོ་ཞེས་བརྗོད། ། བསྒོམ་པ་རོ་གཅིག་མཉམ་པ་ཉིད། ། འདི་ནི་དོན་གྱི་བརྗོད་པར་བྱ། ཞེས་དང༌། རི་ཁྲོད་ཞབས་ཀྱིས། གངྒ་ལ་སོགས་ཆུ་ཀླུང་སྣ་ཚོགས་པ། ། བ་ཚྭ་ཅན་གྱི་རྒྱ་མཚོར་རོ་གཅིག་ལྟར།
བརྟག་པའི་སེམས་དང་སེམས་བྱུང་སྣ་ཚོགས་ཀུན། ། ཆོས་ཀྱི་དབྱིངས་སུ་རོ་གཅིག་ཤེས་པར་གྱིས། ཞེས་གསུངས་པ་ལྟར་ཏེ་ཡིན་ལུགས་ཇི་ལྟར་བ་མངོན་དུ་གྱུར་པའོ། ། གསུམ་པ་ཆུ་དང་རླབས་ཀྱི་དཔེས་ཆོས་ཐམས་ཅད་རོ་མཉམ་དུ་གཏན་ལ་དབབ་པ་ནི། ཆོས་ཀྱི་དབྱིངས་ཀུན་འགྲོའི་ཏིང་འཛིན་ཏེ། དཔེར་ན་ཆུ་དང་རླབས་ཆུ་ཉིད་ལས་ཤར་བ་བཞིན་དུ་ཆོས་ཐམས་ཅད་རང་གི་སེམས་ཉིད་སྟོང་པ་ཉིད་རྣམ་པ་ཐམས་ཅད་པར་ཤར་པའི་ཚུལ་གྱིས་བྱས་པར་རྟོགས་པ་སྟེ། ས་ར་ཧས། ཇི་སྲིད་སེམས་ལས་རྣམ་འཕྲོས་པ། ། དེ་སྲིད་མགོན་པོའི་རང་བཞིན་ཏེ། ། ཆུ་དང་རླབས་དག་གཞན་ཡིན་ནམ། །
ཞེས་པ་དང༌། རྦ་རླབས་ཇི་ལྟར་ཆེ་ཡང་རྒྱ་མཚོའི་དང༌། ། ཞེས་པ་ལྟར། རང་ངོ་ཤེས་ན་བརྡའ་འཕྲོད་པ་ཡི་གེ་བཞིན། ཐམས་ཅད་ཀྱང་རང་གི་གྲོགས་སུ་འཆར་ཞིང་དེ་ཉིད་ཀྱི་རྩལ་འགག་ཏུ་ཡང་མེད་དེ། ཉི་མ་ཤར་ན་སྣང་བ་འགག་ཏུ་མེད་པ་བཞིན་ནོ། ། འདི་ལ་ཆོས་ཉིད་གཅིག་ཆོས་ཀྱི་དབྱིངས་ཀུན་ཏུ་འགྲོ་བ་རོ་གཅིག་དུ་མར་ཤར་བ་ཞེས་བྱའོ། ། འདི་རྟོགས་པའི་རྣལ་འབྱོར་པ་རྗེས་ཤེས་སྟོང་པ་ཉིད་ཀུན་ཏུ་འགྲོ་བར་འཆར་རོ། ། དེ་ཡང་བརྟག་གཉིས་ལས། ང་ལས་འགྲོ་བ་ཐམས་ཅད་འབྱུང༌། །
ང་ལས་གནས་གསུམ་པོ་ཡང་འབྱུང༌། ། ངས་ནི་འགྲོ་ཀུན་ཁྱབ་པ་སྟེ། ། འགྲོ་བའི་རང་བཞིན་གཞན་མ་མཐོང༌། ། ཞེས་དང༌། ཀུན་སྤྱོད་ལས། འགྲོ་བ་འདི་ཀུན་སངས་རྒྱས་ལྔ་བདག་ཉིད། ། གར་མཁན་དག་དང་རི་མོ་བཟང་ལྟར་སྣང༌། ། གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུའི་ཉམས་ཀྱིས་དུ་མའི་གར་མཛད་དོ། ། ཞེས་གསུངས་པ་ལྟར་ཏེ་རོ་གཅིག་དུ་མར་ཤར་བས་ཇི་སྙེད་པའི་ཡེ་ཤེས་རྒྱས་པའོ།། །།
༈ གཉིས་པ་ཆོས་ཐམས་ཅད་གཉུག་མ་ལྷན་ཅིག་སྐྱེས་པ་ཆོས་ཀྱི་སྐུར་གཏན་ལ་ཕབ་ནས་སྒོམ་མེད་ཀྱི་རྣལ་འབྱོར་ཉམས་སུ་ལེན་པ་ནི། སྤངས་པ་ཆེན་པོའི་ཆ་ནས་སྒྲིབ་གཉིས་བག་ཆགས་དང་བཅས་པ་ཟད། རྟོགས་པ་ཆེན་པོའི་ཆ་ནས་ཆོས་ཉིད་གཉུག་མ་བསམ་གྱིས་མི་ཁྱབ་པའི་ངང་ལས་མི་གཡོ་བར་བརྟན་པས་སྐུ་གཉིས་ཟུང་འཇུག་གི་དོན་གཉིས་མཐར་ཕྱིན་པ་ཡིན་ཏེ། ས་ར་ཧས། གཉིས་མེད་སེམས་ཀྱི་སྡོང་པོ་དམ་པ་ནི། ། ཁམས་གསུམ་མ་ལུས་ཀུན་ཏུ་ཁྱབ་པར་སོང༌། ། སྙིང་རྗེ་མེ་ཏོག་གཞན་ཕན་འབྲས་བུ་འཛིན། ། དེ་ནི་མཆོག་ཏུ་གཞན་ལས་ཕན་པའོ། ། ཞེས་དང༌། སྟོང་པའི་སྡོང་པོ་དམ་པ་མེ་ཏོག་རྒྱས། །
སྙིང་རྗེའི་རྣམ་པ་མེ་ཏོག་དུ་མར་ལྡན། ། ལྷུན་གྱིས་གྲུབ་པ་ཕྱི་མའི་འབྲས་བུའོ། ། བདེ་བ་འདི་ནི་སེམས་ལས་གཞན་མ་ཡིན། ། ཞེས་དང༌། རྡོ་རྗེ་སྙིང་པོར། མི་ཡི་སྐྱེ་བ་དག་ཞིང་ལ། ། དམིགས་མེད་སྙིང་རྗེའི་ས་བོན་ནི། ། བཏབ་པས་གང་ཞིག་དེ་ཡི་ཕྱིར། ། སྟོང་ཉིད་དཔག་བསམ་ལྗོན་ཤིང་བྱུང༌། ། སྟོང་ཉིད་དཔག་བསམ་ལྗོན་ཤིང་ལས། །
དམིགས་མེད་ཐུགས་རྗེའི་འབྲས་བུ་ནི་སེམས་ཅན་ཀུན་གྱིས་བསམ་བྱས་ན། ། འབྱུང་བ་འདི་ལ་ཐེ་ཚོམ་མེད། ། ཅེས་པ་དེ་ལྟར་སྤང་བྱ་ཉོན་མོངས་པ་ཟད་པས་སྤོང་བྱེད་གཉེན་པོ་ཟད་ནས་ལམ་ཆད་དེ། དེ་ལས་གཞན་དུ་ཕྱིན་ས་མེད་དེ། འཇུག་པ་ཆད་དེ། དེ་ལས་གོང་དུ་ཕུལ་ས་མེད་པ་མི་གནས་པའི་མྱ་ངན་ལས་འདས་པ་ལྷན་ཅིག་སྐྱེས་པའི་ཡེ་ཤེས་དེ་ཁོ་ན་ཉིད་ཕྱག་རྒྱ་ཆེན་པོ་མཆོག་གི་དངོས་གྲུབ་ཐོབ་པར་འགྱུར་རོ། ། དེ་ཡང་བསྲེ་སྐོར་གྱི་གཞུང་ལས། ཀྱཻ་ཧོ་འདི་ནི་རང་རིག་ཡེ་ཤེས་ཏེ། ། ངག་གི་ལམ་འདས་ཡིད་ཀྱི་སྤྱོད་ཡུལ་མིན། ། ཏིལླི་ངས་ནི་ཅི་ཡང་བསྟན་དུ་མེད། །
རང་གིས་རང་ཉིད་མཚོན་ཏེ་ཤེས་པར་བྱོས། ། ཞེས་དང༌། མི་མནོ་མི་བསམ་མི་དཔྱད་ཅིང༌། ། མི་བསྒོམ་མི་སེམས་རང་བབས་བཞག ། ཅེས་གསུངས་པའི་དོན་ཡིན་ལ། དཔལ་གསང་བ་འདུས་པ་ལས་ཀྱང༌། དངོས་པོ་མེད་པས་བསྒོམ་པ་མེད། ། བསྒོམ་པར་བྱ་བ་བསྒོམ་པ་མིན། ། དེ་ལྟར་དངོས་པོ་དངོས་མེད་པར། ། བསྒོམ་པ་དམིགས་སུ་མེད་པའོ། །
ཞེས་དང༌། ཧེ་བཛྲ་ལས། སྒོམ་པ་པོ་མེད་བསྒོམ་པའང་མེད། ། ཅེས་སོགས་དང༌། རྗེ་རྒྱ་རས་ཀྱིས། སྒོམ་མེད་ཆེན་པོ་སངས་རྒྱས་པ། ། བྱ་རྩོལ་ཐམས་ཅད་བྲལ་བ་ཡིན། ། ཞེས་གསུངས་སོ། ། དེ་ཡང་ཀྱཻ་རྡོ་རྗེར། གཞན་གྱིས་བརྗོད་མིན་ལྷན་ཅིག་སྐྱེས། །
གསུངས་པས་མཚོན་རྒྱུད་སྡེ་རྣམས་སུ་ལྷན་ཅིག་སྐྱེས་པའི་ཡེ་ཤེས་ཞེས་ཆོས་དོན་གྱི་གཙོ་བོར་བསྟན་པ་ཞིག་ཡོད་པ་དེ་ཉིད་ནི། བརྟན་གཡོ་འཁོར་འདས་ཐམས་ཅད་ཀྱི་ཁྱབ་བདག་ཏུ་གྱུར་པ་ཡིན་ཞིང༌། ནམ་མཁའ་ལྟ་བུའི་རང་བཞིན་འོད་གསལ་ཡིན་པའི་ཕྱིར་ངོ་བོའི་ཆ་ནས་རྣམ་པར་དབྱེ་བ་མེད་ཀྱང་གནས་སྐབས་ཀྱི་དབྱེ་བ་ལ་གཞི་ལམ་འབྲས་བུའི་ལྷན་སྐྱེས་གསུམ་དུ་དབྱེར་ཡོད་དེ། དེ་ཡང་འཁོར་འདས་ཐམས་ཅད་ཀྱི་གཞིའམ་སྙིང་པོར་གྱུར་པའི་སེམས་རང་བཞིན་གྱིས་འོད་གསལ་ལ་བ་ནི་གཞིའི་ལྷན་སྐྱེས་དང༌། ཐོས་བསམ་སྒོམ་གསུམ་སོགས་ལ་བརྟེན་ནས་ཆོས་ཐམས་ཅད་ཀྱི་ངོ་བོ་སྟོང་པ་ཉིད་དུ་རྟོགས་པའི་ལྟ་བ་ནི་ལམ་གྱི་ལྷན་སྐྱེས་དང༌། དེ་ལ་གོམས་པར་བྱས་པས་གཞིའི་ལྷན་སྐྱེས་དེ་ཉིད་དག་པ་གཉིས་ལྡན་གྱི་ལྷན་སྐྱེ་སུ་གྱུར་པ་འབྲས་བུའི་ལྷན་སྐྱེ་སུ་བཤད་དོ། ། ལྷན་སྐྱེས་ཀྱི་དབྱེ་བ་གཞན་ཡང་ཞུ་བདེ་ལྷན་སྐྱེས། བདེ་སྟོང་ལྷན་སྐྱེས་ཞེས་སོགས་འབྱུང་མོད། འདིར་ནི་རྗེ་དྭགས་པོས། སེམས་ཉིད་ལྷན་ཅིག་སྐྱེས་པ་ཆེས་ཀྱི་སྐུ། །
སྣང་བ་ལྷན་ཅིག་སྐྱེས་པ་ཆོས་སྐུའི་འོད། ། དེ་ཕྱིར་སྣང་སེམས་དབྱེར་མེད་ལྷན་ཅིག་སྐྱེས། ། ཞེས་གང་གསུངས་པ་སྟེ། གཤིས་གདངས་གཉིས་སུ་མེད་ཀྱང་གཉིས་སུ་སྣང་བ་ལ། གཤིས་འགྱུར་བ་མེད་པའི་བདེ་བ་ནི། སེམས་ཉིད་ལྷན་ཅིག་སྐྱེས་པ་སྟེ། སྣང་བ་དང་གདོད་ནས་ལྷན་ཅིག་པའི་ཕྱིར་དང༌། གདང་རྣམ་ཀུན་མཆོག་ལྡན་གྱི་སྟོང་པ་ནི་སྣང་བ་ལྷན་ཅིག་སྐྱེས་པ་སྟེ། སེམས་ཉིད་དེ་དང་ལྷན་ཅིག་སྐྱེས་པས་སེམས་ཉིད་འགྱུར་བ་མེད་པའང་མདོ་ཕྱོགས་སུ་ཟུར་ཙམ་བསྟན་པ། རྒྱུད་བླ་མར།
ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་གསུངས་ལ། རྒྱུད་སྡེར་ནི། རྟག་ཏུ་རང་གཞན་བདེ་བ་ཅན། ། ཞེས་གསུངས་པ་དེ་ཡིན། འདིའི་སྣང་བ་ལྷན་སྐྱེས་རྟོགས་པ་ནི་ཀུན་རྫོབ་ཀྱི་བདེན་པ་མཐོང་བ་སྟེ། སྒྱུ་མ་ལྟ་བུའི་ཏིང་ངེ་འཛིན་ནམ་སྒྱུ་ལུས་ཐོབ་པ་ཡིན་ལ། སེམས་ཉིད་ལྷན་སྐྱེས་རྟོགས་པས་ནི་རྡོ་རྗེ་ལྟ་བུའི་ཏིང་འཛིན་དང་འོད་གསལ་གྱི་རིམ་པ་མཐོང་བ་སྟེ་དོན་དམ་བདེན་པ། ལྷན་སྐྱེས་གཉིས་པོ་ཆ་མཉམ་ཟུང་འཇུག་ཏུ་རྟོགས་པས་ནི་ཟུང་འཇུག་གི་རིམ་པ་མངོན་དུ་བྱས་པ་ཡིན་པས་ན།
སྤྲོས་བྲལ་གྱི་ཡེ་ཤེས་མཐིལ་ཕྱིན་རྒྱུད་ལ་སྐྱེས་ཕན་དུ་སྔ་མ་དང༌། དེ་ནས་རོ་གཅིག་གི་རྣལ་འབྱོར་ཐོབ་ཚུན་བར་མ། དེ་ནས་སྒོམ་མེད་རྫོགས་པའི་བར་གྱིས་རིམ་པ་ཕྱི་མ་དེ་མངོན་དུ་བྱེད་པ་ཡིན་ནོ། ། འདིར་ཐམས་ཅད་མཁྱེན་པ་རྒྱལ་དབང་རྗེས། སེམས་ཉིད་ལྷན་ཅིག་སྐྱེས་པ་ལ་ངོས་བཟུང༌། སྣང་བ་ལྷན་ཅིག་སྐྱེས་པ་ལ་རྩལ་སྦྱང༌། སྣང་སྲིད་ལྷན་ཅིག་སྐྱེས་པ་ལ་ལ་ཟླ། ཞེས་པ་སྟེ། སེམས་ཉིད་གཅིག་པུ་འདི་གཏན་ལ་འབེབས་པའི་ཆ་ནས་གཞི་ཞེས་མིང་དུ་བཏགས། དེའི་ངང་ལ་འཇོག་པ་ལ་ལམ་ཞེས་མིང་དུ་བཏགས།
དེ་ལ་བརྟན་པ་ཐོབ་པ་ལ་འབྲས་བུ་ཞེས་མིང་དུ་བཏགས་པ་སྟེ། ངོ་བོ་ནི་རང་རིག་ཡེ་ཤེས། རྣམ་པ་ནི་ཐམས་ཅད་དུ་འཆར་བ། སུས་ཀྱང་བཟོ་བཅོས་མ་བྱས་པ་འདི་གདོད་མ་ནས་ལྷུན་གྱིས་གྲུབ་པས། དེ་ཀ་ལྟར་རང་སོར་འཇོག་པ་མ་གཏོགས་ཆེད་དུ་བསྒོམ་རྒྱུ་ཅི་ཡང་མེད་ཅེས་གསུངས་སོ། ཁྲིད་ཡིག་ཏུ། མི་མནོ་མི་བསམ་སོགས་ཏིལླིའི་ཆོས་དྲུག་གི་ལུང་འདིར་ཡང་ཕབ་པ་ནི་ཆོས་དྲུག་པོ་དེ་ལ་ལ་བཟླ་བར་དགོངས་པ་ཡིན་ནོ།། །། ༈ གསུམ་པ་རྗེས་ལ་ཕྱག་རྒྱ་ཆེན་པོ་ངོས་བཟུང་ཞིང་རང་ངོ་སྤྲོད་པ། གེགས་དང་གོལ་ཤོར་དཔྱད་པ། ཉམས་རྟོགས་གོ་བ་གསུམ་གྱི་ཤན་འབྱེད་པ་དང་གསུམ་ལས།
དང་པོ་ཕྱག་རྒྱ་ཆེན་པོ་ངོས་བཟུང་ཞིང་རང་ངོ་སྤྲོད་པ་ནི། རྣལ་འབྱོར་བཞི་པོ་རེ་རེ་བཞིན། གཞི་གཏན་ལ་དབབ་པ། ལམ་ཉམས་སུ་བླང་བ། ཉམས་མྱོང་གི་སྤུ་རིས་འབྱེད་པ། ས་ལམ་གྱི་དྲོད་རྟགས་དབྱེ་བ། འབྲས་བུ་མངོན་དུ་གྱུར་པ་ཞེས་སྦྱར་ཏེ། གཞི་དང་ཉམས་ལེན་ཉམས་མྱོང་དང༌། ། དྲོད་རྟགས་འབྱེད་དང་འབྲས་བུ་ནི། ། མངོན་གྱུར་རྣལ་འབྱོར་བཞི་པོ་འདིར། །
ལམ་ནི་ངེས་པའི་མདོར་བསྡུས་སོ། ། གཞི་ནི་གཏན་ལ་དབབ་དེ་བཞིན། ། ལམ་དུ་ཉམས་ལེན་དེ་ཉིད་ལས། ། བྱུང་བའི་ཉམས་མྱོང་དེ་ཡི་ལམ། ། ཇི་ལྟར་བགྲོད་དང་མངོན་གྱུར་འབྲེལ། ། ཞེས་སོགས་ཕྱག་རྒྱ་ཆེན་པོའི་བཤད་པ་ཐམས་ཅད་ཀྱི་བླ་མར་གསུངས་པ་ངེས་དོན་བལྟ་པའི་མིག་གི་ལེགས་བཤད་ཀྱིས་རྒྱས་པར་གཏན་ལ་ཕབ་པ་བཞིན་ཤེས་པར་བྱ་ལ། ངོས་འཛིན་ངོ་སྤྲོད་མདོར་དྲིལ་བ་ནི། ཕྱག་རྒྱ་ཆེན་པོ་རང་གང་ལ་ཟེར་ན། ཆོས་ཐམས་ཅད་ཀྱི་རང་བཞིན་ནམ། གནས་ལུགས་ལ་ཟེར།
དེ་གཏན་ལ་གང་དུ་འབེབས་སྙམ་ན། སེམས་ཉག་གཅིག་གི་སྟེང་དུ་གཏན་ལ་འབེབས། ལམ་གང་དུ་ཁྱེར་ན། སྣང་གྲགས་ཀྱི་ཆོས་ཐམས་ཅད་ལམ་དུ་ཁྱེར། འབྲས་བུ་ཅི་ལྟར་ཐོབ་སྙམ་ན། སྣང་སྲིད་སྐུ་གསུམ་གྱི་རོལ་པར་འཆར་རོ། ། དེ་ལམ་དུ་ཇི་ལྟར་ཁྱེར་ཞེ་ན། ཧེ་བཛྲ་ལས། གང་ཕྱིར་ཡིད་ཀྱིས་མི་བསྒོམ་པར། ། འགྲོ་བ་ཐམས་ཅད་བསྒོམ་པར་བྱ། །
ཞེས་གསུངས་པ་ལྟར། ། དགག་སྒྲུབ་དང་སྤང་བླང་དང་ཆེད་འཛིན་གྱི་དམིགས་གཏད་མི་བྱེད་པར། གནས་ལུགས་ཀྱི་རང་ངོ་སྐྱོང་བ་དང༌། དེ་ལ་རྩོལ་མེད་ལྷུག་པར་འཇོག་པ་ཞེས་པ་དང༌། རང་སར་རང་ངོ་ཤེས་པ་ཞེས་དང༌། སྐྱེ་མེད་ལ་བརྟན་པ་ཐོབ་ནས་འགག་མེད་ལ་རྩལ་སྦྱང་བ་ཞེས་དང༌། རྩོལ་མེད་ཡང་དག་གི་དྲན་པ་ཞེས་དང༌། ལམ་རང་བྱུང་སྙིང་པོའི་རང་འགྲོས་ཞེས་དང༌། སོ་སོ་རང་རིག་པའི་ཡེ་ཤེས་ཞེས་སོགས། མིང་གི་རྣམ་གྲངས་མཐའ་ཡས་པར་ཕྱག་རྒྱ་ཆེན་པོ་སྐྱོང་ལུགས་བཤད་ཅིང༌།
མིང་དེ་རྣམས་རང་ལ་གོ་རྒྱུ་རེ་ཡོད་པས་གནས་ལུགས་ཀྱི་རྟོགས་པ་སྐྱོང་བའི་གནད་ཟིན་པར་འགྱུར་ཞིང༌། ཕྱག་རྒྱ་ཆེན་པོའི་དྲན་པ་ཞེས་མིང་དུ་བཏགས་ཀྱང་དྲན་བྱ་དྲན་བྱེད་ལ་སོགས་པའི་བློ་ལས་འདས་པ། ངེས་པའི་བརྡ་གཞན་ཞིག་ཡིན་པས། ཡིད་ལ་དྲན་པ་དང་མི་དྲན་པ་གཉིས་སུ་ཕྱེ་བའི་དྲན་པ་རང་རྒྱུད་པས་གནས་ལུགས་ཀྱི་རྟོགས་པ་བསྐྱེད་པར་འདོད་པ་ནི་དོན་མིན་ནོ། ། དེས་ན་བླ་མའི་བྱིན་རླབས་དང་གདམས་པའི་གནད་ཀྱིས་རང་བྱུང་ཡེ་ཤེས་རང་ལ་ཤར་བ་ན། རེ་དོགས་ཀྱི་ཐག་པ། གཉིས་འཛིན་གྱི་མདུད་པ། ཐེ་ཚོམ་གྱི་འཆིང་བ་རྣམས་རང་གྲོལ་བ་སྟེ། དཔེར་ན་རྔ་མའི་མདུད་པ་འགྲོལ་བ་ལ་རྩོལ་བས་འབད་མི་དགོས་པ་བཞིན་ནོ། ། གཉིས་པ་གེགས་དང་གོལ་ཤོར་དཔྱད་པ་ནི།
གེགས་ལ་སྣང་བ་དགྲར་ལངས། རྣམ་རྟོག་དགྲར་ལངས། སྟོང་པ་དགྲར་ལངས་གསུམ། སེལ་ཐབས་དང་པོ་ནི། སེམས་ལས་གཞན་མེད་པར་ནི་བློས་རིག་ནས། དེ་ནས་སེམས་ཀྱང་མེད་པ་ཉིད་དུ་རྟོགས། ཞེས་སོགས་ཀྱི་དོན་ལྟར་སྣང་བ་སེམས་གཟུགས་སུ་ངེས་པས་སེལ། གཉིས་པ་ནི། རྣམ་རྟོག་ནི་ཡེ་ཤེས་ཆེན་པོ་ཡིན་ལ། ཡང་དག་པར་ཆོས་སྐུ་ལས་མི་འགྱུར་བ་ཞིག་སྟེ།
ས་ར་ཧས། རྣམ་རྟོག་ཡེ་ཤེས་ཆེན་པོ་སྟེ། ། འཁོར་བའི་རྒྱ་མཚོ་སྐེམ་བྱེད་ཡིན། ། ཞེས་སོགས་གསུངས་པའི་དོན་ལ་དམིགས་པས་སེལ། གསུམ་པ་ནི། ས་ར་ཧས་སྙིང་རྗེ་དང་བྲལ་སྟོང་པ་ཉིད་ཞུགས་གང༌། ། དེས་ནི་ལམ་མཆོག་རྙེད་པ་མ་ཡིན་ནོ། ། འོན་ཏེ་སྙིང་རྗེ་འབའ་ཞིག་བསྒོམས་པས་ཀྱང༌། ། འཁོར་བ་འདིར་གནས་ཐར་པ་ཐོབ་མི་འགྱུར། ། ཞེས་དང༌།
རྟེན་ཅིང་འབྲེལ་འབྱུང་གང་ཡིན་པ། ། དེ་ནི་སྟོང་པ་ཉིད་དུ་འདོད། ། ཅེས་སོགས་ལྟར་སྟོང་ཉིད་རྟེན་འབྲེལ་དབྱེར་མེད་ཀྱི་དོན་ལ་ངེས་པར་བསམ་པས་སེལ་ལོ། ། གོལ་ས་གསུམ་ཡང་ཞི་གནས་ཀྱི་བདེ་གསལ་མི་རྟོག་པའི་ཉམས་ལ་ཞེན་པས་ཏེ། བིར་ཝ་པས། གནས་ལུགས་ཡིད་ལ་བྱེད་ཅིང་ཉམས་ལ་ཞེན་པ་དང༌། ། དེ་དག་སྒོམ་གྱི་དོན་དུ་དམིགས་ན་གོལ་བའོ། ། ཞེས་གསུངས། དེའི་དབྱེ་བ། བདེ་བས་འདོད་ཁམས།
གསལ་བས་གཟུགས་ཁམས། མི་རྟོག་པས་གཟུགས་མེད་ཁམས་སུ་གོལ་བར་འགྱུར་ལ། དེ་རྣམས་སྤོང་བའི་ཐབས་གཞི་རྩ་བྲལ་བའི་སྟོང་ཉིད་ཀྱི་དོན་ལ་ངེས་པའི་ཤེས་པ་བསྐྱེད་པས་སེལ་ལོ། ། རྗེ་སྒམ་པོ་པས། བདེ་གསལ་མི་རྟོག་པ་གསུམ་སྐྱེ་མེད་དུ་ངེས་སུ་འཇུག ཅེས་གསུངས་པ་ཡིན་ནོ། ། ཤོར་ས་བཞི། ། རྒྱས་པར་ཡེ་ཤོར་དང་འཕྲལ་ཤོར་གཉིས་གཉིས་སུ་མ་དབྱེ་བར་ཡོད་ནའང༌། འདིར་མ་བྱེ་བའི་དབང་དུ་བྱས་ན། དང་པོ་སྟོང་ཉིད་ཤེས་བྱའི་གཤིས་ལ་ཤོར་བ་ནི།
སྟོང་ཉིད་སྙིང་རྗེ་ཟུང་འཇུག་ཏུ་མ་ཤེས་པར་སྟོང་རྐྱང་དུ་ཞེན་པས་རྒྱུ་འབྲས་ཁྱད་གསོད་ལྟ་བུ་གོང་གི་སྟོང་པ་དགྲར་ལངས་དང་གནད་གཅིག་འོན་ཀྱང་སྔ་མ་ནི་སྒོམ་པའི་སྐྱོན་ལ་གཙོ་བོ་དང༌། འདི་ནི་ལྟ་བའི་སྐྱོན་དུ་གཙོ་བོར་འགྱུར་རོ། ། བརྟག་གཉིས་ལས། སྟོང་པ་སྙིང་རྗེ་དབྱེར་མེད་པ། ། བྱང་ཆུབ་སེམས་ཞེས་རབ་ཏུ་བརྗོད། ། ཅེས་སོ། ། སེལ་བའི་ཐབས་ནི། སྟོང་ཉིད་སྙིང་རྗེའི་སྙིང་པོ་ཅན་དུ་ཤེས་པར་བྱའོ། ། རྒྱས་འདེབས་སུ་ཤོར་བ་ནི། ཡེ་ནས་དགེ་བའི་ཆོས་ཀུན་བདེན་པར་མ་གྲུབ་པར་མ་རྟོགས་པར་མི་རྟོག་བློས་བྱས་ཀྱིས་རྒྱས་འདེབས་པ་སྟེ།
དེ་སེལ་བ། རང་གི་ངོ་བོ་སྐྱེ་འགག་གནས་པ་དང་བྲལ་བར་ཤེས་པས་སོ། ། གཉེན་པོར་ཤོར་བ་ནི། རང་བཞིན་དབྱེར་མེད་དུ་མ་གོ་བར། སྤང་བྱའི་ཉོན་མོངས་པ་དང་གཉེན་པོ་ཡེ་ཤེས་ཐ་དད་པར་གཟུང་ནས་དགག་སྒྲུབ་ཏུ་རྟོག་པ་སྟེ། དེ་སེལ་བ་སྤང་གཉེན་རོ་མཉམ་ལྷན་ཅིག་སྐྱེས་པར་ངེས་པས་སོ། ། ལམ་དུ་ཤོར་བ་ནི། གཞི་ལམ་དང༌། ལམ་འབྲས་དབྱེར་མེད་ཀྱི་དོན་མ་རིག་པར། ལམ་གཞན་དང་འབྲས་བུ་གཞན་དུ་རྟོགས་པ་དང༌།
བྱ་རྩོལ་མྱོང་འདོད་ཀྱིས་བསླད་པ་སྟེ། དེ་སེལ་ཐབས། ཤར་གྲོལ་མཉམ་པ་དང༌། སྐུ་གསུམ་རང་ཆས་སུ་གནས་པས་སོ། ཉམས་རྟོགས་གོ་བ་གསུམ་གྱི་ཤན་འབྱེད་པ་ཡང༌། ཆོས་རྗེ་རས་པས། བརྟག་དཔྱད་བྱས་པ་གོ་བ་ཡིན། ། བདེ་གསལ་མཐོ་དམའ་ཉམས་མྱོང་ཡིན། ། གནས་ལུགས་ངོ་ཤེས་རྟོགས་པ་ཡིན། ། ཞེས་གསུངས་པ་ལྟར་རོ། །
དེ་དག་ལས་དང་པོ་པའི་དུས་སུ་གོ་བ་མོས་པས་སྤྱོད་པ་ཙམ་ན་ཉམས་སུ་མྱོང་བ། འཕགས་པའི་ཡེ་ཤེས་ལ་རྟོགས་པར་བཞག་གོ ། རང་རིག་གི་རྟོགས་པ་དེས་སྒྲའི་དོགས་གཅོད་མི་ནུས་པ་ཅི་ཡང་མེད་པས། ཚིག་ལ་མ་བརྟེན་སྒྲོ་འདོགས་ནང་ནས་ཆོད། ། ཅེས་ཏེ། ཁྱད་པར་བཞི་ལས། ལྟ་བ་ལུང་རིགས་ལ་མ་ལྟོས་པར་རྟོགས་པ་ནང་ནས་ཤར་བའི་ཁྱད་པར། དུས་དེ་ཙམ་ན་སྣང་བས་ཚུགས་མི་ཐུབ། སྣང་ཐོག་ཏུ་བཞག་པ་རང་གིས་བྱིང་རྒོད་དུ་མི་འགྱུར་བས། གནད་ལ་མ་བརྟེན་བྱིང་རྒོད་རང་སར་གྲོལ།
དེས་སྒོམ་པ་སེམས་འཛིན་ལ་མ་ལྟོས་པར་བྱིང་རྒོད་རང་སར་གྲོལ་བའི་ཁྱད་པར་ཞེས་བྱ། བླང་བྱ་དང་དོར་བྱའི་རང་བཞིན་ཟད་པས་སྣང་གྲགས་ཆོས་སྐུའི་རྒྱལ་ཁམས་སུ་གྲུབ་པའི་ཕྱིར། ཐབས་ལ་མ་བརྟེན་བདེ་ཆེན་རྒྱུན་ཆད་མེད། ། དེའི་ཕྱིར་སྤྱོད་པ་གནང་བཀག་ལ་མ་ལྟོས་པར་སྤང་བླང་གཉིས་སུ་མེད་པའི་ཁྱད་པར། སྤྱོད་པ་འདི་ལ་ཨ་ཝ་དྷུ་ཏཱིའི་སྤྱོད་པ་ཡང་གྲགས། རྟོགས་པ་རྒྱུན་མི་ཆད་པ་དེ་སྐུ་གསུམ་དུ་ཕྱེ་བས། ཉམས་མྱོང་མཐར་ཕྱིན་ཞེས་ཏེ། འབྲས་བུ་དུས་རྟགས་ལ་མ་ལྟོས་པར་སྐུ་གསུམ་ལྷུན་གྱིས་གྲུབ་པའི་ཁྱད་པར་ཞེས་བཞག་སྟེ་ལྟ་སྒོམ་སྤྱོད་འབྲས་བཞིར་ཕྱེ་ལ། ཕྱེ་ཡང་ཐ་མི་དད་པ་སྟེ། ། དེ་ན་གཞི་འབྲས་གཉིས་སུ་མེད་པའི་ངེས་པ་ཉིད་ཀྱིས་སོ། །
དེ་ལྟར་ཡང་མཚན་བརྗོད་ལས། སངས་རྒྱས་ཐོག་མ་མཐའ་མ་མེད། ། ཅེས་གསུངས་པ་སོགས་ལུང་མཐའ་ཡས་སོ། ། དེ་རྣམས་ཀྱིས་ཕྱག་རྒྱ་ཆེན་པོ་དངོས་གཞིའི་སྦྱོར་དངོས་རྗེས་ཀྱི་ཁྲིད་ཚུལ་ཅུང་ཟད་སྤྲོས་པས་བཤད་ཟིན་ཏོ། ། ཆོས་ཀུན་རང་བཞིན་ནམ་ཡང་མི་འགྱུར་ཁྱབ་བདག་དམ་པའི་བདེ་བ་ནི། ། ཆོས་ཀུན་འབྱུང་གནས་རྣམ་ཀུན་མཆོག་ལྡན་གཞལ་མེད་ཉམས་སུ་དགའ་བ་དེར། ། རྟག་པར་དགྱེས་པའི་རོལ་མོ་མཐའ་དག་སྒྲིབ་བྲལ་རང་བཞིན་ཡེ་ཤེས་ཀྱི། ། མིག་ཡངས་ཀྱིས་ནི་ཡུལ་མེད་རྡུལ་བྲལ་མཉམ་པར་རིག་པའི་དགེ་ལེགས་ཀྱིས། ། བདག་དང་མཐའ་ཡས་འགྲོ་བ་རྣམས། ། རྣམ་པར་འཁྲུལ་ཉམས་རབ་བཅིལ་ནས། །
འཁྲུལ་མེད་ངེས་པའི་གོ་འཕང་ཆེར། ། སྒྲོལ་བྱེད་ཉིད་དུ་འདི་གྱུར་ཅིག ། དེ་ལྟར་ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་དངོས་གཞིའི་ཁྲིད་ཡིག་འདི་ཡང་མི་ཕམ་འཇམ་དཔལ་དཔའ་བོ་ཡེ་ཤེས་སྣང་བའི་གཏེར་གྱིས་བྲིས་པ་དགེ་ལེགས་སུ་གྱུར་ཅིག།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
