བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༢༢
ཕྱག་རྒྱ་ཆེན་པོའི་མན་ངག་གི་བཤད་སྦྱར་རྒྱལ་བའི་གན་མཛོད་ཅེས་བྱ་བའི་བསྟན་བཅོས་ལ་རྩོད་པ་སྤོང་བ།
"$ ༄༅། །ཕྱག་རྒྱ་ཆེན་པོའི་མན་ངག་གི་བཤད་སྦྱར་རྒྱལ་བའི་གན་མཛོད་ཅེས་བྱ་བའི་བསྟན་བཅོས་ལ་རྩོད་པ་སྤོང་བའི་གཏམ་སྲིད་གསུམ་རྣམ་པར་རྒྱལ་བའི་དགེ་མཚན་ཅེས་བྱ་བ་བཞུགས་སོ། ། ༄༅། །ཨོཾ་སྭསྟི་སིདྡྷཾ། རྣམ་འདྲེན་གསུང་གི་དབང་ཕྱུག་རལ་གྲིའི་གཉེན། ། མཚན་མའི་རྐྱེན་གྱིས་མི་གཡོ་གཏུམ་པོ་ཆེ། ། རྒྱུད་མང་ཆོས་ཀྱི་གླུར་འབབ་དབྱངས་ཅན་སོགས། ། ལྷག་པའི་ལྷ་ཚོགས་རྒྱ་མཚོས་ཤིས་པར་མཛོད། ༡ ། ཟག་མེད་ཡོན་ཏན་མཆོག་གི་དཔལ་མངའ་རྫོགས་པའི་སངས་རྒྱས་སྐུ་གསུམ་བདག ། ཞི་བ་ཆགས་བྲལ་ཟབ་ཅིང་རྒྱ་ཆེ་ཡང་དག་དོན་ལྡན་དམ་པའི་ཆོས། །
རིག་དང་གྲོལ་བའི་སྤོབས་པ་རབ་རྒྱས་འཕགས་མཆོག་དགེ་འདུན་ཚོགས་ཀྱི་དཔྱིད། ། དབང་པོར་བཅས་པའི་འཇིག་རྟེན་སྐྱབས་དེར་ཤེས་བཞིན་དད་པས་བདག་ཕྱག་འཚལ། ༢ ། མཁས་དང་གྲུབ་པའི་དཀྱིལ་འཁོར་ཡོངས་རྫོགས་ཉ་རྒྱས་ཟླ་འདྲ་ནམ་མཁའི་ལུས་ཅན་མདའ་བསྣུན་དབང་པོ་ཏིལླི་ནཱ་རོ་མཻ་ཏྲིའི་ཞབས། ། མངོན་བྱང་རྡོ་རྗེའི་རི་དྭགས་རྟགས་ཀྱིས་སྐལ་བཟང་གདུལ་བྱ་ཟུང་འཇུག་ཆེན་པོར་རྣམ་པར་འདྲེན་མཁས་མར་པ་མི་ལ་སྒམ་པོ་པ། ། བདུད་རྩིའི་རྦ་རླབས་ཕྱོགས་ཀྱི་འཁོར་ལོར་འགྲེམས་ལ་མི་བསྙེངས་ཐུབ་བསྟན་རྒྱ་མཚོ་ཀུན་ཏུ་འཕྱུར་བྱེད་ཕག་གྲུ་གླིང་དང་འབྲུག་པ་རྗེ། ། འགྲོ་རྣམས་ཀུན་མཁྱེན་གོ་སར་དཀྲི་ལ་གཞན་དྲིང་མི་འཇོག་བགྲོད་པ་གཅིག་པའི་ལམ་མཁན་མཆོག་ཏུ་གྲུབ་པའི་ཟླ་བ་ཡོངས་ལ་འདུད། ༣ ། གཞུང་ལུགས་འཆད་པའི་སྒྲ་གསང་མཐོན་པོས་སྟོང་གསུམ་སྟོང་གི་འཇིག་རྟེན་ཡོངས་ཡེ་རྒྱས་པར་འགེངས། ། ལོག་སྨྲར་རྩོད་པའི་རིགས་ཚུལ་གནམ་ལྕགས་རྩུབ་མོའི་ཆར་གྱིས་ཕྱིར་རྒོལ་སྤོབས་པ་ཕྱེ་མར་འཐག །
ལེགས་བཤད་རྩོམ་པའི་རིན་ཆེན་འཕྲེང་བས་རྒྱལ་བསྟན་ཁང་བརྩེགས་རྣམ་པར་བརྒྱན་པའི་དཔལ་ཡོན་ཅན། ། སྨྲ་བ་ཀུན་གྱི་གཙུག་ཏོར་སྟེགས་ལས་གྲོལ་བ་མཆོག་གི་གོ་འཕང་རྩེར་འཛེགས་པད་དཀར་རྒྱལ། ༤ ། ལྷག་པའི་ཚུལ་ཁྲིམས་རབ་བརྟན་ལྷུན་པོའི་སྤོར། ། ཏིང་འཛིན་མཁའ་ཁྱབ་མཁའ་ཡི་རྡོ་རྗེ་ཅན། ། ཤེས་རབ་སྤྱན་གྱི་པདྨོ་སྟོང་གསལ་བས། ། ཆོས་ཀུན་དེ་ཉིད་མཆོག་གཟིགས་ལྷ་རྩེ་བ། ༥ ། ངག་གི་དབང་ཕྱུག་དགྱེས་པ་ཚངས་པའི་གསུང༌། ། ཟབ་ཡངས་ཆོས་ཀྱི་མཆོད་སྦྱིན་བརྒྱ་འགྱེད་མཁན། །
གྲུབ་པ་མཆོག་ཏུ་བཟང་པོ་ཁྱོད་ཞབས་ལ། ། རྣམ་པ་ཀུན་ཏུ་འདུད་པ་བདག་གི་ལས། ། སྒྲ་ཚད་སྡེར་མོའི་འཕྲེང་བ་འཁྱོག་པོས་སྨྲ་ངན་གླང་པོའི་མྱོས་བུམ་འགེམས། ། བཟོ་དང་གསོ་བའི་མིག་རྩ་དམར་པོས་རིས་མེད་རི་དྭགས་ཀུན་ཏུ་སྐྱོང༌། ། སྡེ་སྣོད་གསུམ་གྱི་རལ་ཚོགས་བརྗིད་ཆགས་རྒྱུད་སྡེ་རྣམ་བཞིའི་མཆེ་བ་ཅན། ། སྨྲ་བའི་སེང་གེའི་རྣམ་དཔྱོད་ཞལ་དུ་ཐུབ་བསྟན་ཡོངས་འདུ་དེར་ཕྱག་འཚལ། ༦ ། འཇམ་པའི་རྡོ་རྗེ་དངོས་ཉིད་ནའང་ཚུར་མཐོང་སྣང་བའི་མེ་ལོང་དུ། ། བསམ་བཞིན་སྲིད་པར་ཟློས་པའི་གར་སྟབས་ཉི་ཤུ་རྩ་ལྔར་རྗེས་བཟུང་ཞེས། ། སྒྱུ་འཕྲུལ་དྲ་བའི་རི་མོ་མཚར་པོ་ལེགས་པར་བཀོད་པས་འཇིག་རྟེན་ཀུན། །
དགའ་བའི་རྒྱལ་མཚན་སྲིད་རྩེར་བསྒྲེངས་མཁས་ས་སྐྱའི་ལོ་ཙཱར་ཕྱག་བགྱིས་ནས། ༧ ། བསྲེག་བཅད་བརྡར་བའི་ཆོ་གས་གསེར་གྱི་ཁམས། ། སྦྱོང་བའི་རིམ་བཞིན་དགག་བཞག་སྤང་གསུམ་གྱིས། ། གཞུང་ལུགས་འབུམ་སྡེའི་ལྷད་ཀུན་འབྱིན་པ་ལ། ། ཀུན་དགའི་རྒྱལ་མཚན་འཛིན་ཁྱོད་བསྐོས་སམ་སྙམ། ༨ ། དེའི་ལན་རྣམ་པར་དག་པའི་ངག ། འདོམས་མཁས་པུཎྜ་རཱི་ཀ་དེའང༌། ། རྒོལ་བའི་སྤོབས་པ་འཕྲོག་སླད་དུ། །
གྲུ་འཛིན་ལས་འདིར་གཤེགས་པ་བཞིན། ༩ ། འཇམ་པའི་དབྱངས་དང་སྤྱན་རས་ཀྱིས། ། གཟིགས་པ་ནམ་མཁའི་རྗེས་འགྲོ་གཉིས། ། ལེགས་བགྲོས་བདུད་རྩིའི་རྒྱུན་བཟང་པོས། ། ཐུབ་བསྟན་བྱི་དོར་མཛད་ལ་དགེས། ༡༠ ། དེ་ཚེ་མཁས་རློམ་འབྱུང་པོའི་བྱ། ། ཕལ་ཆེར་སྨྲ་བཅད་རྒྱར་འཐུམས་ཀྱང༌། ། ཀླུ་སྒྲུབ་དཔྱིད་ཀྱི་ཕོ་ཉ་ཡིས། །
ལེགས་བཤད་སྦྲང་རྩིའི་སྒྲ་དབྱངས་བསྒྲགས། ༡༡ ། དེ་ལ་ཉན་བྱེད་ལྤགས་བྱིའུ། ། གཟུར་མི་གནས་པའི་སྣ་སྒོ་ལས། ། སྨྲ་བ་ངན་པའི་བཤང་གཅི་ཟུང༌། ། ཅིག་ཆར་མཚན་མོའི་ཐུན་མཐར་སྐྱུགས། ༡༢ ། དྲི་མ་རབ་དཀུ་མནམ་དེས་བསྟན་བཅོས་ཆེའི། ། ཁང་བཟང་མཛེས་པ་འགོག་དེ་མ་བཟོད་པར། ། རྣམ་དག་ལུང་དང་རིགས་ཚུལ་རླབས་གཡོ་བའི། །
སྒྲ་ལྡན་མཐོ་རིས་ཆུ་བོ་འདིས་བཀྲུའོ། ༡༣ ། འདིར་གང་བཤད་པར་བྱ་བ་ནི་དཀར་བརྒྱུད་རིན་པོ་ཆེའི་གཞུང་ལམ་ཕྱག་རྒྱ་ཆེན་པོ་ཞེས་སྒྲ་ཆེ་ལ་སྒྲོ་རིང་བ་མདོ་རྒྱུད་རྒྱ་མཚོའི་ཡང་སྙིང་དུ་གྱུར་པ་དེའོ། ། གང་གིས་འཆད་པར་བྱེད་པ་ནི་ཕྱག་རྒྱ་ཆེན་པོའི་མན་ངག་གི་བཤད་སྦྱར་རྒྱལ་བའི་གན་མཛོད་ཅེས་བྱ་བ་བསྟན་བཅོས་ཐམས་ཅད་ཀྱི་རྒྱལ་པོར་ལྷུན་གྱིས་གྲུབ་པ་དེས་སོ། ། ཚུལ་ཇི་ལྟར་དུ་འཆད་པ་ནི་རྩོད་སྤོང་ཉི་མའི་འོད་ཟེར་དང་ཡང་ལན་མཁས་པའི་མིག་ཐུར་གྱི་ཚིག་དོན་ལ་བརྒལ་བརྟགས་ཀྱི་ལན་གདབ་པ་ལས་བརྩམས་ཏེའོ། ། དེ་ཡང་སྙིང་པོའི་བསྟན་པ་ལ་གཅེས་སྤྲས་སུ་མཛད་པའི་སྐྱེས་ཆེན་དཔལ་དྭགས་པོ་དཀར་བརྒྱུད་ཀྱི་རིང་ལུགས་འཛིན་པ་རབས་ནས་རབས་སུ་བྱོན་པ་རྣམས་ཀྱིས་ལེགས་པར་བཀོད་པའི་ལྟ་གྲུབ་ཀྱི་གནད་ལ། འཇམ་པའི་དབྱངས་ས་སྐྱ་པཎྜི་ཏ་ཞེས་གྲགས་པའི་དབྱངས་ཀྱི་ང་རོས་སྲིད་པའི་ར་བ་ལས་འགོངས་པ་དེ་ཉིད་ཀྱིས་སྡོམ་པ་གསུམ་གྱི་རབ་ཏུ་དབྱེ་བ་ཞེས་བྱ་བ་དང༌། ཐུབ་པའི་དགོངས་པ་གསལ་བ་ཞེས་བྱ་བ་ལ་སོགས་པ་བསྟན་བཅོས་ཆེན་པོ་རྣམས་དང༌། ཕྱོགས་བཅུའི་སངས་རྒྱས་ལ་ཞུ་འཕྲིན་དུ་བྱ་བ་ལ་སོགས་པ་ལས་སྐབས་སུ་བབ་པའི་ཀླན་ཀ་དང༌། བརྒལ་བརྟགས་ཀྱི་གསུང་ཇི་སྙེད་བྱོན་པ་ལ།
དཔལ་འབྲུག་པ་ཐམས་ཅད་མཁྱེན་ཅིང་ཐམས་ཅད་གཟིགས་པ་མི་ཕམ་པདྨ་དཀར་པོ་ཕྱོགས་ཐམས་ཅད་ལས་རྣམ་པར་རྒྱལ་བའི་ལྷས། ། ལན་དུ་འོས་པའི་བསྟན་བཅོས་ཕྱག་རྒྱ་ཆེན་པོའི་མན་ངག་གི་བཤད་སྦྱར་རྒྱལ་བའི་གན་མཛོད་ཅེས་བྱ་བ། ཐོག་མར་དགེ་བ། བར་དུ་དགེ་བ། ཐ་མར་དགེ་བ། དོན་བཟང་པོ། ཚིག་འབྲུ་བཟང་པོ། ཆོས་བཞིན་དུ་སུས་ཀྱང་བརྒལ་དུ་མེད་པ་འདི་སྦྱར་བའི་ཚེ་དུས་མཚུངས་ཀྱི་བཤེས་གཉེན་ཕལ་ཆེར་རང་རང་གི་སློབ་ཚོགས་འདུས་པའི་དཀྱིལ་འཁོར་དུ་སེང་གེ་ལྟར་རྣམ་པར་འགྱིངས་པའི་ངང་ཚུལ་ཤ་སྟག་གིས་སྙེམས་ཀྱང༌། མཁས་པའི་དབང་པོ་འདི་ཉིད་ཀྱི་འདུན་སར་ཝ་སྐྱེས་ཀྱི་བརྟུལ་ཞུགས་ཉེ་བར་བླངས་ཏེ་ཞུམ་ཞིང་འདར་བས་སྨྲ་བའི་རྔོ་མ་ཐོགས་ནའང༌། ང་ཡིར་འཛིན་པའི་བག་ཆགས་ཀྱི་གཞན་དབང་ལས།
ལྐོག་ཏུ་གཤུང་ཞིང་འཁུ་བའི་སྨྲེ་སྔགས་ཤིབ་བུར་ཟློ་བ་འབའ་ཞིག་ཏུ་ཟད་སྐབས་མཁས་པའི་འབྱུང་ཁུངས་གཉན་ཡོད་བྱ་གཤོངས་ཞེས་བྱ་བའི་ཆོས་གྲྭ་ཆེན་པོའི། ཇི་སྙེད་པའི་ཤེས་བྱ་ལ་བློ་གྲོས་ཀྱི་འཇུག་པ་མི་གཡེལ་བས་མཁས་པའི་དབང་པོའི་གྲངས་སུ་བགྲང་རིགས་པ། མཁན་རིན་པོ་ཆེ་མང་ཐོས་ཀླུ་སྒྲུབ་རྒྱ་མཚོའི་ཞལ་སྔ་ནས་ཀྱིས་རྩོད་སྤོང་ལེགས་བཤད་ཉི་མའི་འོད་ཟེར་ཞེས་བྱ་བའི་ཡིག་འཇོག་དང་བཅས། ཐུབ་བསྟན་རིན་པོ་ཆེའི་བྱི་དོར་ལ་གཞོལ་སྐབས། ཀུན་མཁྱེན་འབྲུག་པས། ཉི་མའི་འོད་ཟེར་དེ་ཐོག་ཏུ་ཚིག་ཚོགས་ཉུང་ཡང༌། དོན་གྱི་མཐུ་ཆེ་བ་སྒྲ་གཅན་གྱི་ལག་པ་ལྟ་བུ་ཞིག་མཆན་བུར་བཏབ་པ་ལ། སླད་ཀྱི་མཁན་ཆེན་པས། ཡང་ལན་མཁས་པའི་མིག་ཐུར་ཞེས་མིང་དུ་བཏགས་པའི་ཡི་གེ་བརྩམས་ཀྱང༌། དེས་མཁས་པའི་མིག་མ་ཕྱེད་པར་བླུན་པོའི་ཁ་བྱེ་ནས།
འབྲུག་པས་ལན་མ་ཐེབས་སོ་ཞེས་བདེན་མེད་བྲག་ཆའི་སྒྲ་དབྱངས་སམ་རི་བོང་གི་ཅལ་ལྟ་བུ་ཞིག་གཟུ་བོར་མི་གནས་པའི་བཤེས་གཉེན་ཁ་ཅིག་གིས་དང་པོར་བསྒྲགས་ལ། ཕྱིས་ནས་བརྟག་དཔྱད་ཀྱི་རྣམ་དབྱེ་མ་དམིགས་པའི་སྐྱེས་བུ་མང་པོས། རི་དྭགས་ཀྱི་ཚོགས་ལྟར་ཀུ་ཅོའི་དབྱངས་དང་བཅས་ཏེ་རྒྱུགས་པས་ངལ་བ་དག་དབུགས་དབྱུང་བའི་སླད་དུ། སེང་གེ་རལ་པ་ཅན་ཁོ་བོ་ཅག་མི་འཇིགས་པའི་གད་རྒྱངས་སྒྲོག་པར་སྤྲོའོ། ། དགོས་པ་ཅིའི་སླད་དུ་ཞེ་ན། ཀུན་སློང་ངན་པ་ཞེ་ལ་བརྣགས་པའི་ངན་ཤགས་སྨྲ་བ་མ་ཡིན་གྱི། རང་གཞན་གྱི་ལུགས་འཛིན་པར་རློམས་པ་རྣམས་ལ་བློ་གྲོས་ཀྱི་མཐུ་བརྟག་པ་དང༌། ལེགས་པར་སྨྲ་བའི་སྒོ་དབྱེ་བའི་ཆེད་དུའོ། ། དེའི་ཚུལ་ཡང་དཀར་བརྒྱུད་འདིའི་བླ་མ་ཕལ་མོ་ཆེ་ནི། ཇི་སྙེད་པའི་ཤེས་བྱ་མཐའ་དག་ལ་མཁས་པར་སྦྱངས་རྗེས།
ཇི་ལྟ་བའི་དོན་ཕྱིན་ཅི་མ་ལོག་པ་ཐུགས་སུ་ཆུད་དེ། ལྐོག་ཏུ་མ་གྱུར་པའི་ཡེ་ཤེས་ཀྱི་གཟིགས་པ་མངའ་བ་ཤ་སྟག་དང༌། འགའ་ཞིག་ཐོས་བསམ་སྐམ་པོའི་སྤྲོས་པ་རྒྱ་ཆེར་མ་མཛད་ཀྱང༌། རང་རང་གི་སྔོན་དགེ་དང་བླ་མའི་བྱིན་རླབས་ཀྱི་རྟེན་འབྱུང་ལས་ཕྱག་རྒྱ་ཆེན་པོའི་དོན་སེམས་ཐོག་ཏུ་རྫོགས་ཏེ། གཅིག་ཤེས་ཀུན་གྲོལ་ཁ་སྐད་མིང་རྐྱང་དུ་མ་ལུས་པར་རྣལ་འབྱོར་གྱིས་མངོན་སུམ་དུ་མཛད་པ་འབའ་ཞིག་ཏུ་བྱོན་པས་དོན་གྱིས་སར་འཁྲུལ་པའི་དྲི་མི་མནམ། ཁྱད་པར་ཀུན་མཁྱེན་པདྨ་དཀར་པོའི་ཞབས་ནི། དྲི་མེད་རྣམ་དཔྱོད་གསལ་བའི་མེ་ལོང་དུ། ། ཟབ་རྒྱས་ཆོས་ཀྱི་ངང་ཚུལ་ཀུན་མཐོང་བས། ། འཆད་དང་རྩོད་དང་རྩོམ་པ་ཅི་ལ་ཡང༌། ། ངག་གི་དབང་ཕྱུག་ཐོབ་དེ་འདི་སྐད་ལོ། །
ཞེས་བཀའ་སྩལ་པ་བཞིན། རང་དང་གཞན་གྱི་གྲུབ་པའི་མཐའ་རྒྱ་མཚོ་ལྟ་བུའི་ཕ་རོལ་ཏུ་སོན་པས། འཆད་པ་དང༌། རྩོད་པ་དང༌། རྩོམ་པ་སོགས་མཁས་པའི་བྱ་བ་མཐའ་དག་ལ་དབྱངས་ཅན་གྱི་གོ་འཕང་གྲུབ་པ་ནི་ཀུན་ལ་ཐུན་མོང་དུ་གསལ་ཕྱིར་རྒྱས་པར་སྤྲོ་མ་དགོས། ཡོངས་རྫོགས་གནས་ལྔ་མཁྱེན་པའི་པཎྜི་ཏ་ཆེན་པོ་ཀུན་དགའ་རྒྱལ་མཚན་དཔལ་བཟང་པོ་ནི། ཇི་སྐད་དུ། སྐྱེ་བ་གཞན་དུ་སྦྱངས་པ་དང༌། ། མཁས་པ་དུ་མ་བསྟེན་པ་དང༌། ། རྣམ་པར་དཔྱོད་པའི་བློ་གྲོས་ཀྱིས། །
ཤེས་བྱ་ཀུན་ལ་འཇིགས་མེད་ཐོབ། ། ཞེས་ཞལ་གྱིས་འཆེས་པ་བཞིན། ངེས་པའི་དོན་དུ་འཇམ་པའི་དཔལ་ཉིད་ཡིན་པ་ལ་བསྙོན་དུ་མེད་ཀྱང༌། གདུལ་བྱ་གཞན་དྲང་བའི་དོན་དུ། མི་ནས་མིར་བརྒྱུད་པའི་སྐྱེས་རབས་ཉེར་ལྔར་རྡོ་རྗེ་རྣོན་པོས་རྗེས་སུ་བཟུང་བའི་སྐྱེས་མཆོག རྒྱ་བོད་ཀྱི་མཁས་གྲུབ་དུ་མའི་ཞབས་པད་བསྙེན་ཏེ། ཇི་ལྟ་ཇི་སྙེད་ཀྱིས་བསྡུས་པའི་ཤེས་བྱ་ཐམས་ཅད་ལ་མི་འཇིགས་པའི་སྤོབས་པ་ཐོབ་པར་ངེས་ཕྱིར་རྣམ་པ་ཀུན་ཏུ་ཕྱག་བྱ་ཡི། ལོག་རྟོག་སྐུར་འདེབས་ཀྱི་སྨྲ་སྒོ་གཉིད་ཀྱི་རྨི་ལམ་དུའང་རྨི་བར་ག་ལ་འགྱུར། མཁན་ཆེན་ཀླུ་སྒྲུབ་པའི་ཞལ་སྔ་ནས་ཀྱང༌། སྙིགས་དུས་ཀྱི་པཎ་ཆེན།
ཚད་མར་གྱུར་པའི་སྨྲ་བ་ཆེན་པོ་རྒྱལ་བའི་བསྟན་པ་འབའ་ཞིག་གི་དབང་དུ་བྱས་པའི་འཆད་རྩོམ་གྱི་ཁུར་བླ་ལྷག་ཏུ་བཞེས་པ་ནི་རྗེས་སུ་ཡི་རང་བགྱིར་འོས་པ་ཁོ་ནའོ། ། དེ་ལྟར་མཁས་ཤིང་གྲུབ་བརྙེས་རྣམས་བདེ་བར་གཤེགས་པའི་གསུང་རབ་ལ་འབེལ་བའི་བཀའ་མཆིད་ཡང་དག་པར་མཛད་པ་རྣམས་ཐོས་ཤིང་མཐོང་ལ། གཏམ་དུ་སྐྱོར་ཟློས་བྱར་ཡོད་པ་འདི་ནི་སྐལ་བ་མཆོག་ཏུ་བཟང་བར་འཁུམས་མོད་ཀྱི། གང་ཡང་མི་ཤེས་བཞིན་དུ་ཆོས་སྤོང་གི་སྒྲུབ་ཐབས་ཉམས་ལེན་དུ་བྱེད་པ་ཁ་ཅིག དྲང་པོ་མི་སྲོང་བའི་ཀུན་སློང་གཞན་ཕྱོགས་ལ་སྡང་སེམས་སུ་ལངས་ཏེ། མི་འོས་པའི་སྨྲ་བ་མང་པོས་ལྕེ་མཆུ་བྲེལ་བར་བྱེད་པ་དག་ནི་ངན་འགྲོར་འཇུག་པའི་སྒོ་ཆེན་མི་ཟད་པར་གདངས་པ་ཡིན་པས། ཇི་སྐད་དུ། རིན་ཆེན་འཕྲེང་བར། དད་པ་ཅན་ནི་བཟུང་ཉེས་པས། ། ཅིག་ཤོས་སྡང་ཕྱིར་ཁྲོས་པ་ཡིས། །
དད་པ་ཅན་ཡང་སྲེག་བཤད་ན། ། སྡང་བས་ཕྱིར་ཕྱོགས་སྨོས་ཅི་དགོས། ། ཞེས་གསུངས་པའི་ལུང་དོན་ཅུང་ཟད་སོམས་ལ་ཕྱིན་ཆད་བག་ཡོད་པར་གྱིས་ཤིག ཅེས་གླེང་བསླང་ནས། ༈ སྐབས་ཀྱི་དོན་རྩོད་སྤོང་དུ། བཞད་གད་ཉམས་ལྡན་དུ་མིང་བཞག་པའི་ཚིགས་བཅད་འགའ་ཟུང་སྣང་བ། གན་མཛོད་ཀྱི་ཆེ་བརྗོད་དགོས་དོན་དུ་བསྟན་པ་ལ་ཟུར་ཟ་བ་ཙམ་ཡིན་སྲིད་ཀྱང༌། དོན་གྱི་འགངས་ལ་སྒྲིབ་མི་ནུས་པས་བཏང་སྙོམས་སུ་བཞག་ཀྱང་ཅི་སྐྱོན། འོན་ཀྱང་མཁས་པས་ལེགས་བཤད་མཁྱེན་བཞིན་དུ། མོ་སྟོན་ཇུ་ཐིག་པའི་བབས་ངག་དཔེར་མཛད་པ་འདི་ལ་དགོས་པ་ཁྱད་པར་བ་ཞིག་ཡོད་ངེས་པས་ཚིག་དོན་ལ་བརྟག་དཔྱད་བྱ་བར་རིགས་ཏེ།
འཇམ་དབྱངས་ས་པཎ་གྱིས། བླུན་པོ་ལོག་པའི་ལམ་འགྲོ་ན། ། བླུན་པ་ཉིད་དུ་གོ་བས་ཆོག ། མཁས་པ་ལོག་པའི་ལམ་འགྲོ་ན། ། རྒྱུ་མཚན་གང་ཞིག་དཔྱད་དགོས་སོ། ། ཞེས་གསུངས་པ་ལྟ་བུས་མཚོན་ནུས་པའི་ཕྱིར་རོ། ། དེ་ལ་རྩོད་སྤོང་གི་མགོར། སེམས་འོད་གསལ་དག་པ་གངས་ཀྱི་རིར། ། ལམ་ཕྱག་ཆེན་འོད་བརྒྱའི་སྣང་བ་གསལ། ། ཕྱོགས་མི་ཤེས་མུན་པའི་དྲི་མ་བཀྲུས། །
བཅུད་བདུད་རྩིའི་ཐིགས་འཕྲེང་འབབ་དེར་བསྟོད། ། ཅེས་སྦྱར་བ་འདི། གཞི་ལམ་འབྲས་གསུམ་གྱི་ཕྱག་ཆེན་ལ་དགོངས་པར་སྣང་མོད། གཞི་ལ་གནས་པའི་ཕྱག་རྒྱ་ཆེན་པོ་དེའི་མདངས་ནི་སྒྱུ་མ་ལྟ་བུ་རྣམ་པར་འགྱུར་བ་དང་བཅས་པའི་ཕྱིར་ན་སེམས་ཞེས་བྱ་བར་མིང་བཏགས་ཀྱང་བརྟག་མི་བཟོད་ལ། གཤིས་རང་བཞིན་གྱི་འོད་གསལ་བ་ཀུན་གཞི་རྒྱུ་རྒྱུད་དེ་ཉིད་གོ་བའི་ཕྱིར་སེམས་ཉིད་ཅེས་དེ་ཕན་གྱི་རྐྱེན་སྦྱར་བའི་ཉིད་སྒྲ་མེད་དུ་མི་རུང་བ་ཞིག་ལགས་ཀྱང༌། འདིར། སེམས་འོད་གསལ་དག་པ་གངས་ཀྱི་རིར། ། ཞེས་དང་པོར་སྨོས་པ་ནི་སྒྲ་རིགས་པའི་ཕྱོགས་ལ་འབྱོན་མ་མྱོང་བའི་གཏམ་གསོང་པོར་སྨྲ་བཞེད་པར་འདུག་པས། ཇོ་བོ་བཟང་བ་དང་ཐུགས་ཚད་པ་ཙམ་ལའང་ཡིད་ཆེས་སྐྱེས་སོ།། ༈ དེ་རྗེས།
ངན་རྟོག་རི་བོ་ལྷ་མིན་མགྲོན་གྱི་ཟོལ། ། རྣམ་དཔྱོད་ལྟོ་བར་བཞུ་ཡང་མ་ཚིམ་པར། ། གནས་ལྔའི་མཚོ་ཆེན་ཧུབ་གཅིག་གིས་ཟ་བའི། ། སྨྲ་མཁས་དྲང་སྲོང་ཆེ་དེ་ཕྱག་གི་གནས། ། འདི་དྲང་སྲོང་ཨཱགསྟྱཱའི་སྔོན་བྱུང་དང་སྦྱར་བར་འདུག་ཀྱང༌། ཇི་ལྟར་གྲགས་པ་ལ་བརྟེན་ནས། ། རྣམ་པར་དཔྱད་པ་ཐམས་ཅད་བརྗོད། ། ཅེས་གྲགས་ཚོད་དང་བསྟུན་དགོས་ཀྱང༌། ཟ་བ་དང་འཐུང་བ་ནོར་བས་ནོངས་ཏེ། འཇིག་རྟེན་དང་བསྟན་བཅོས་ཀྱི་སྒྲ་ལས།
ཟན་ཟ་ཆུ་འཐུང་ཞེས་གྲགས་པ་དང་དངོས་སུ་འགལ་བའི་ཕྱིར།། ༈ ཡང༌། གཉིས་འཐུང་རང་བཞིན་མཛེས་པའི་གོམ་སྟབས་ལ། ། འགྲན་འདོད་ཝ་སྐྱེས་གར་སྟབས་བསྒྱུར་བའི་མོད། ། མི་གཙང་འདམ་དུ་ཉམས་པའི་རྣམ་ཐར་ལ། ། ལྷ་རྣམས་རྒོད་པའི་དབྱངས་ཀྱིས་ཁྲེལ་ཞེས་ཐོས། ། ཞེས་གཏམ་རྒྱུད་དང་སྦྱར་བ་འདི། ཁྲེལ་རྒོད་བྱེད་པ་དང་སྦྱོར་བའི་དམིགས་རྣམ་དུ་འདུག་ཀྱང་སྦྱོར་ཁྱེར་འཛོལ་བ་ཡིན་ཏེ། ཐ་སྙད་ཀྱི་གཙུག་ལག་དང་མཐུན་པ་ཞིག་སྦྱོར་བར་བཞེད་ན། ལྷ་རྣམས་ཁྲེལ་བའི་དབྱངས་ཀྱིས་རྒོད་ཅེས་ཐོས། །
ཞེས་ཐོག་མར་འགྱུར་བཅོས་འདི་དགོས་ཏེ། ཁྲེལ་ནས་རྒོད་པ་ཡིན་གྱི། རྒོད་ནས་ཁྲེལ་བ་མ་ཡིན་པའི་ཕྱིར་རོ། ། འདི་འདྲ་བའི་ཚིག་སྦྱོར་བཀོད་ན་ལྷར་མ་ཟད་མི་ཡང་ཁྲེལ་ངེས་ལགས།། ༈ ཡང༌། ཆོས་སྟོང་ཉིད་རང་གཟུགས་མ་མཐོང་ཡང༌། ། སྒྲ་རྟོག་པའི་འཇུག་ཚུལ་འཁྲུལ་པར་གོ ། འདི་རྩོད་སྤོང་མཁན་པོ་ཉིད་ཀྱི་རྟོགས་པ་བརྗོད་པ་སྟེ། དོན་སྟོང་ཉིད་ཀྱི་རང་གཟུགས་མ་གཟིགས་པ་ཙམ་དུ་མ་ཟད། སྒྲ་རྟོག་པའི་འཇུག་ཚུལ་ཡང་འཁྲུལ་པར་དགོངས་ཞེས་སྒྲ་དོན་གཉིས་ཀ་ལ་རྨོངས་པར་ཞལ་གྱིས་འཆེས་ཀྱང༌།
ཁེངས་སྐྱུང་བ་དམ་པའི་རྣམ་ཐར་ཡིན་པས་རྗེས་སུ་ཡི་རངས་འབུལ་བའི་གནས་ཏེ། འཇམ་དབྱངས་ས་པཎ་གྱིས། ནུས་པ་མེད་ཀྱང་འབད་བཞིན་དུ། ། བསྟན་བཅོས་ལ་ཡང་འཇུག་པའི་ཚིག ། བསྟན་བཅོས་དང་ནི་སྟོན་བྱེད་དང༌། ། གཉིས་ཀ་དམ་པར་བསྟན་ཕྱིར་ཡིན། ། ཞེས་བཀའ་སྩལ་པ་བཞིན་ནོ།། ༈ ཡང༌། ཚིག་མཚོན་ཆའི་ན་བུན་དབྱིངས་སུ་ཡལ། ། འདི་ནི་རྩོད་སྤོང་དང་ཡང་ལན་དུ་ལུང་རིགས་ཀྱི་མཚོན་ཆ་དུ་མ་གཟིངས་པ་ཀུན་ནུས་པ་མེད་དེ་ཕྱག་ཆེན་ནམ་མཁའི་དབྱིངས་སུ་ཡལ་བའི་ཐ་ཚིག
ངེད་རྟོག་གེ་མཁན་རྣམས་འོད་གསལ་དང༌། འདི་ནི་རྩོད་སྤོང་མཛད་བྱང་དུ། མཁན་ཆེན་བློ་རྣམ་པ། རྗེ་ཚར་ཆེན། རྗེ་གྲོལ་མཆོག་ཞབས་དང་གསུམ་ལ་བརྟེན་ནས་མཚན་ཉིད་ཐེག་པ་དང་ཟབ་གསལ་སྙན་རྒྱུད་འཛིན་པར་ཞལ་གྱིས་བཞེས་ནས་རྟོག་གེ་བ་ཡིན་གསུང་བ་ཅི་སྟེ་རིགས། ཨེ་མ་ཧོ་ཞེས་པ་འདི་ནི། གྲོང་གསེབ་ཏུ་གུ་རུའི་ཚེས་བཅུ་འཛིན་པ་ཚོའི་དབྱངས་ཀྱི་མགོ་འདྲེན་དཔེར་མཛད་པ་སྟེ། དབྱངས་རྟ་ཅི་འདྲ་ཞེ་ན། ཁོང་སྒྱུ་མའི་མཁན་པོ་སྒྱུ་མས་བསླུས། ། ཆོས་ཕྱག་རྒྱ་ཆེན་པོའི་རང་ཚུགས་ཞིག །
རི་མཐོན་པོའི་བུ་ཆུང་ཐང་ལ་འཁྱམས། ། ཆོས་རྟོག་གེའི་གཞུང་ལ་སྐྱབས་གནས་འཚོལ། ། ཞེས་ཕྱག་མོའི་ཕྱི་ཟུར་ལ་བབས་འདུག་ཀྱང༌། ། མོ་བདེན་པོ་མེད་པ་འདྲ་དེ། མི་སྲིད་པ་འབའ་ཞིག་སྲིད་པར་ལུང་བསྟན་འདུག་པས་སོ། ། ཅིའི་ཕྱིར་ཞེ་ན། སྒྱུ་མའི་འཁྲུལ་གྱིས་སྐྱེ་བོ་གཞན་བསླུ་བ་ཡིན་གྱི། སྒྱུ་མ་མཁན་གྱི་ངོར་སྣང་ཡང་བདེན་འཛིན་མེད་པས་བསླུ་མི་ཚུགས། ཕྱག་རྒྱ་ཆེན་པོ་འཁོར་གསུམ་ཡོངས་དག་གི་རང་ཚུགས་སུ་ཞིག་གིས་འཇིག་པར་སྤོབས། རི་མགོ་མཇུག་ལོག་ན་མ་གཏོགས་རིའི་བུ་ཆུང་ཐང་ལ་འཁྱམས་དོན་མེད།
ཐེག་པ་མཆོག་གི་གཞུང་བཟང་ཡོད་བཞིན་དུ་རྟོག་གེ་ཁ་སྐྱའི་གཞུང་ལ་སུ་ཞིག་སྐྱབས། ཨ་ལ་ལ་ཧོ་འདི་གསང་སྔགས་རྙིང་མའི་ལས་བྱང་འགའ་ཞིག་ཏུ། ཚོགས་ཆང་འཐུང་ཁར་བརྗོད་པ་ཞིག་སྣང་ཡང༌། རང་རེ་བཙུན་པ་སྐམ་པོ་ཚོ་ལ་མི་མཁོ་བ་འདྲ། ༈ ཡང༌། ཆོས་ཚིག་གི་བདག་པོ་འདུལ་བ་ལས། ། འཁོས་སྦྲང་བུས་ཟླ་བ་ཟོས་སོ་ལོ། ། ས་ནགས་བཅས་མཁའ་ལ་འཕགས་སོ་ལོ། ། ཁོང་རྒྱལ་བའི་གསུང་ཡིན་བདེན་ལས་ཆེ། འདི།
དངོས་པོ་འགའ་ལ་བསམ་བྱས་ནས། ། དེ་དང་མཚུངས་པའི་དངོས་པོ་གཞན། ། བསྡུས་པའི་ཚུལ་གྱིས་རྗོད་བྱེད་པ། ། དེ་ནི་བསྡུས་པ་བརྗོད་པར་འདོད། ། ཅེས་དནྜིས་བཤད་པའི་རྒྱན་དེ་ཉིད་ཡིན་ལ། ། དཔེར་བཀོད་པ་འདི་སྦྲང་བུའི་གཤོག་རླབས་ཀྱིས་ཉི་ཟླ་སྒྲིབ་པ་དང༌། ནགས་ཚལ་དང་བཅས་པའི་ས་ཆེན་པོ་ནམ་མཁའ་ལ་འཕགས་པར་བཤད་པ་སོགས་བརྟག་པ་མཐར་བཟུང་བའི་ཐ་ཚིག་སྟེ། གསེར་འོད་དུ། ། ནམ་ཞིག་བོང་བུ་བདེར་འགྱུར་ཞིང༌། ། མཆུ་ནི་བིམྤ་ལྟར་གྱུར་ལ། །
གླུ་གར་དག་ལ་མཁས་གྱུར་པ། ། དེ་ཚེ་རིང་བསྲེལ་ཡོད་པར་འགྱུར། ། ཞེས་གསུངས་པ་དང་ཚུལ་འདྲ། དྲང་དོན་གཙོ་བོར་བྱེད་ཚེ་རྒྱལ་བས་གསུངས་ཚད། བདེན་བདེན་རྟག་རྟག་ཏུ་ཁས་ལོས་ཀྱང་ལེན། དགོངས་ཏེ་གསུངས་པ་དང༌། སྒྲ་ཇི་བཞིན་མིན་པ་དང༌། ངེས་པའི་དོན་སོགས་གཙོ་བོར་སྟོན་ཚེ། གཅིག་ཏུ་མ་ངེས་པའི་འཆད་ཚུལ་དགོས་པས། ལྷའི་བུ་བློ་གྲོས་རབ་གནས་ཀྱིས་ཞུས་པའི་མདོ་ལས།
ལྷའི་བུ་ཆོས་ཐམས་ཅད་ནི་རྫུན་པ་སྒྱུ་མ་ལྟ་བུ་སྟེ། དེའི་ཕྱིར་ང་ཡང་རྫུན་དུ་སྨྲ་བའོ། ། ཞེས་གསུངས་པ་ལ་བདེན་ལས་ཆེ་ཞེས་ཅི་སྟེ་གསུང༌།། ༈ ཡང༌། སྔོན་རྒྱ་གར་འཕགས་ཡུལ་གྲུབ་ཐོབ་རྣམས། ། སྔར་ཐོས་བསམ་སྦྱངས་ནས་བརྟུལ་ཞུགས་སྤྱོད། ། འདི་མཛོད་ལས། ཚུལ་གནས་ཐོས་དང་བསམ་ལྡན་པས། ། སྒོམ་པ་ལ་ནི་རབ་ཏུ་སྦྱོར། ། ཞེས་པའི་གོ་རིམ་བཞིན།
འཕགས་ཡུལ་བ་རྣམས་ཐོས་བསམ་ལ་སྦྱངས་རྗེས་བསྒོམ་སྒྲུབ་མཛད། དེ་ནས་བརྟུལ་ཞུགས་ཀྱི་སྤྱོད་པ་ལ་འཇུག་པ་ལགས་ཀྱི། ཐོས་བསམ་ཙམ་འབྱོངས་འཕྲལ་བརྟུལ་ཞུགས་ཀྱི་སྤྱོད་པ་སྤྱད་མི་ནུས་ཀྱང༌། དེ་ལྟར་དུ་དགོངས་པ་ནི་ཨ་ཙ་ར་རྫུན་ཅན་ཞིག་གིས་ཞུས་ཉེས་སུ་སོང་བ་འདྲ། ༈ ཡང༌། དུས་དེང་གི་རྟོགས་ལྡན་རྒྱལ་པོ་རྣམས། ། སྔོན་དབེན་པ་བརྟེན་ནས་གྲོང་མཐར་འཁྱམས། ། གྲོང་མཐར་ཀུན་ཏུ་རྒྱུ་ཞིང་འཁྱམས་པ་འདི་ཚོ་རྟོགས་ལྡན་རྒྱལ་པོ་མ་ཡིན་གྱི། སྙིང་པོ་དོན་གྱི་རྟོགས་ལྡན་རྒྱལ་པོ་རྣམས་ནི་ཆོས་བརྒྱད་ཀྱི་བསྡུ་ཚོམ་ཞིག རིའི་བུ་བྱས།
ན་བུན་གྱི་གོས་གྱོན། ལྟོ་གོས་གཏམ་ནོར་ལ་རྩེག་རུམ་མི་བྱེད་པར། ཕྱི་དབེན་པ། ནང་མལ་སྟན། གསང་བ་ལུས་གནད། དེ་ཁོ་ན་ཉིད་དམིགས་པ་གར་གཏད་ཀྱི་སྟེང་དུ་སྤང་ལ་བེ་ཕུར་བཏབ་པ་ལྟར་སྒྲུབ་པའི་རྒྱལ་མཚན་འཛུགས་ཀྱིན་གདའ། འོན་ཀྱང་བསྟིངས་པའི་ཚིག་ཏུ་བཀའ་སྩོལ་བ་ཞིག་ན། བདག་ཀྱང་དེ་དེ་བཞིན་ནོ། ། དེ་དེ་བཞིན་ཏེ་ཞེས་སྨྲ་བར་བགྱིའོ།། ༈ ཡང༌།
ཆོས་ཐོས་པ་བྱེད་ཟེར་ཆོལ་ཆོལ་སྨྲ། ། འདི་རྩོད་སྤོང་གི་རྗེས་སུ་གཡོམ་རྒྱུགས་བྱེད་པ་ཚོར་ཟུར་བབས། གཏམ་དྲང་པོའི་བདེན་ཚིག་དགྲ་རུ་ཤར། ། ནང་རིག་པའི་རྒྱལ་པོ་བཙོན་དུ་བཤོར། ། ཕྱི་སྣང་བ་གྲོགས་ཀྱི་རང་ངོ་ལོག ། འདི་སྡེ་དཔོན་ཕལ་མོ་ཆེར་ཟུར་བབས། ། ལུང་རིགས་པ་ལྟར་སྣང་རྦ་རླབས་ཀྱི། ། ཆོས་སྙིགས་མའི་ཟེ་ཁ་སྒྲོན་པ་བས། ། ཆོས་ཕྱག་རྒྱ་ཆེན་པོའི་ཟོལ་འགྲོས་ཀྱིས། ། ངག་སྨྲ་བཅད་བསྡམས་ན་མི་ལེགས་སམ། །
འདི་ཕྱི་མའི་དུས་ཀྱི་སྒྲུབ་ཆེན་ཁ་ཡར་ལ་ཟུར་བབས་ཏེ། མོ་ཡིག་དེ་དག་གི་དོན་ནི་གོ་བར་ཟད་དོ།། ༈ ཡང༌། མདའ་དྲང་པོ་ནམ་མཁའི་དབྱིངས་སུ་འཕངས། ། འབེན་གཅིག་གིས་ངོས་ལེན་བྱས་ན་ཕམ། ། ཕྱོགས་ཤར་ལ་འཕངས་ཀྱང་ནུབ་ལ་འཕོག ། གཞན་ས་འོག་གནས་ཀྱང་མི་འདར་རམ། ། འདི་རྩོད་སྤོང་མཁན་པོ་ཉིད་ལ་ཟུར་བབས་ཏེ། གན་མཛོད་དུ་སྒྲུབ་པ་དང་བསུན་འབྱིན་གྱི་སྒོ་ནས་ལུང་རིགས་ཀྱི་མདའ་རྣོན་རྒོལ་བ་གཞན་ལ་འཕངས་པ་རྣམས་ཀྱང༌། གནོང་ཅན་སྒུར་འགྲོས་མཛད་མཁན་གཅིག་གིས་འབེན་ངོས་ཡང་ཡང་བླངས་པ་ལ་ཕོག་སྟེ།
རྗེ་མི་ལའི་མགུར་དུ། མདའ་རྒྱབ་ནི་རྒྱལ་ཁམས་ཡོངས་ལ་རྒྱབ། ། ཕོག་ནི་དད་པ་ཅན་ལ་ཕོག ། ཤི་ནི་བདག་འཛིན་གྱི་འགོང་པོ་ཤི། ། གསུང་བ་ལྟར། འཆི་མཁན་ཚང་རང་ཤུགས་ཀྱིས་ཕམ་པར་སོང་མོད། ད་དུང་མ་བཟོད་པར་ལུང་རིགས་ཀྱི་མདའ་ལན་བརྡེག་པར་གཟས་ཀྱང༌། སྒྱུ་རྩལ་ལ་མ་བྱང་བས་གཞན་ལུགས་ཤར་ལ་འཕངས་ཀྱང་རང་ལུགས་ནུབ་ལ་ལོག་ཐེངས་མངས་པས་བསུན། གར་འཕོག་དང་འདིར་འཕོག་གི་ངེས་པ་མེད་པར་ཤེས་ནས་ས་འོག་ན་གནས་པ་ཀུན་ཀྱང་མདའ་འཆལ་ལ་འཇིགས་པ་ནི་བདེན་པ་ཞིག་གོ ། དེ་ལྟར་རིགས་པ་རྣོན་པོས་དཔྱད་ཅིང་གཞིགས་ན།
ཚིགས་སུ་བཅད་པ་འདི་དག་ནི་འཇིག་རྟེན་གྱི་ཁ་གཏམ་ལ། པྲ་མི་ཅལ་ན་ཉམས་མི་དགའ། ། ཞེས་གྲགས་པ་དགོངས་ཡུལ་དུ་བཞུགས་ནས། ཇི་ལྟར་གསུང་བ་བཞིན་བཞད་གད་ཉམས་ལྡན་ཙམ་སྙིང་པོར་མཛད་ཀྱི། སྙིང་པོ་རྣམ་དག་ཡོད་པར་ནི་མི་སེམས་སོ། ། དེ་བཞིན་དུ་ཡང་ལན་མཁས་པའི་མིག་ཐུར་དུ་གྲགས་པ་འདིའང་རྒོལ་བའི་དམ་བཅའ་འཇོམས་པ་ལ་དཔེ་བྲལ་གྱི་ལུང་རིགས་ཡིན་རྒྱུའི་ཁུལ་དུ་བསྒོམས་ནས་ངོམ་ངོམ་མཛད་མཁན་འདུག་ཀྱང༌། དཔྱད་ན་མགོ་འདྲེན་དུ་བྲིས་པའི་ཚིགས་བཅད་ལའང་སྙིང་པོ་མེད་ཚུལ་འདི་ལྟ་སྟེ། དེ་ཉིད་དུ། དྲང་དང་ཇི་བཞིན་དོན་མིན་ལྡེམས་པོའི་ངག ། འདོམས་མཛད་བཤེས་གཉེན་གཞན་ལས་ཆེས་ལྷག་པ། །
ངེས་གསང་བདུད་རྩིའི་བཅུད་ཀྱིས་པད་དཀར་སྙིང༌། ། ཚིམ་མཛད་འདྲེན་པ་རྣམ་གསུམ་འདིར་ཕྱག་ཡིན། ། ཞེས་པར་རྐང་པ་དང་པོའི་མིན་ཞེས་པ་གསལ་བྱེད་དུ་བྱས་ན། དྲང་དོན་མ་ཡིན་པ་དང༌། སྒྲ་ཇི་བཞིན་མ་ཡིན་པ་ཞེས་པར་གྲུབ། དེ་གཉིས་འོག་མ་དང་སྦྲེལ་ན། དྲང་དོན་མ་ཡིན་པའི་ངེས་དོན་དང༌། ཇི་བཞིན་པ་མ་ཡིན་པ་གཉིས་ལྡེམ་པོའི་ངག་ཅེས་པར་སོང་བས་དེ་ལྟར་དུ་བཞེད་ཨེ་ནུས། ནུས་ན་མཐའ་དྲུག་གི་རྣམ་གཞག་རྒྱས་པར་སྟོན་པ་ཡེ་ཤེས་རྡོ་རྗེ་ཀུན་ལས་བཏུས་པ་སོགས་རྒྱུད་སྡེ་དང༌། སྒྲོན་མ་གསལ་བ་སོགས་དགོངས་འགྲེལ་ཆེན་པོ་རྣམས་ཀྱི་འཇོག་འཚམས་དང་འགལ་བས།
ཁྱེད་ཀྱིས་དང་པོར་རྒྱུད་དང་རྒྱུད་འགྲེལ་རྣམས་ཁོག་ལ། ཕྱིས་ནས་དཀར་བརྒྱུད་ཀྱི་དགོངས་པ་བསུན་འབྱིན་པར་གྱིས་ཤིག ཅི་སྟེ་དེ་ལྟ་བུ་མ་ཡིན་གྱི། དྲང་དོན་མ་ཡིན་པ་དང༌། ཇི་བཞིན་མ་ཡིན་པ་དང༌། ལྡེམ་པོའི་ངག་དང་གསུམ་གཞན་ལ་འདོམས་པར་མཛད་ཅེས་འདོན་རྒྱུ་ཡིན་ཟེར་ན་ལེགས་ཀྱི། དེ་ལྟ་ན་ཇི་བཞིན་མིན་པ་དང༌། ལྡེམ་པོའི་བར་དུའང་དང་སྒྲས་བཅད་ན་ཚིག་སྦྱོར་འཇེབས་ཤིང་བརྗོད་དོན་གཙང་བ་ཞིག་འོང་རྒྱུ་སྟེ། དཔེར་ན། རྩོམ་པ་ལ་བྱང་བ་ཞིག་གིས།
དྲང་དང་ཇི་བཞིན་མིན་དང་ལྡེམ་པོའི་ངག ། འདོམས་མཛད་ཅེས་སྦྱོར་བ་ལྟ་ཞིག ། ཡང༌། དེ་གསུམ་འདོམས་པར་མཛད་པའི་བཤེས་གཉེན་གཞན་ལས། བསྟོད་ཡུལ་གྱི་འདྲེན་པ་རྣམ་གསུམ་ལྷག་གསུང་རྒྱུ་ཨེ་ཡིན། དེ་ལྟ་ན་སྔ་མའི་ལྡོག་ཟླ་དྲང་དོན། ཇི་བཞིན་པ། དགོངས་མིན་གསུམ་སྟོན་མཁན་དེ་དོན་གང་གི་སྔ་མ་ལས་ལྷག གལ་ཏེ་གོང་གི་དེ་གསུམ་འདོམས་པར་མཛད་པའི་བཤེས་གཉེན་གཞན་ལས་ལྷག་གསུང་རྒྱུ་ཡིན་ཚེ། ཚིག་རྐང་དང༌།
ཕྲད་དང༌། སྦྱོར་འཚམས་རྣམས་སྔ་ཕྱི་འཛོལ། དོན་དང་མ་འབྱོར། དཔེ་དང་མ་འབྲེལ་བ་སོགས་མང་དུ་སྣང་བ་འདི་འདྲ། ཁོང་ལྟ་བུའི་མཁས་པ་ཐུགས་མཉམ་པར་བཞག་པའི་སྐབས་སུ་གསུང་བ་ག་ལ་སྲིད། བྱང་འབྲོག་ཧོར་གྱིས་བརྡུངས་པས་ཐུགས་འཁྱོར་ནས་ཆ་མ་ཆོལ་ཐལ་བ་འདྲ་ལགས།། ༈ ཡང༌། བརྩད་ཅིང་དྲིས་པ་དག་གི་དབྱུག་པ་ཡིས། ། བསྣུན་ཀྱང་ལྡབ་ལྡིབ་དབྱར་དུས་རྔ་ཟླུམ་སྒྲས། ། སྙན་པ་བསྲིངས་ཚེ་མ་བརྡུངས་ལྷ་ཡི་རྔ། །
སྟོང་གསུམ་ཁྱབ་པའི་སྒྲ་ལ་སུས་མི་ཉན། ། དབྱར་དུས་ཀྱི་རྔ་བོ་ཆེ་དཔལ་ལྡན་འབྲུག་པ་ལ་ལེགས་པར་བཤད་པའི་སྒྲ་དབྱངས་གསང་མཐོར་སྙན་གསལ་དུ་སྒྲོགས་པའི་མཐུ་གདོན་མི་ཟ་བར་ཡོད་མོད་ཀྱི། སྒྲ་ལྡབ་ལྡིབ་ལས་མི་འབྱིན་པ་ཞིག་ན། བྱང་ཐང་དུ་སྐྱེས་པའི་དབྱུག་གུ་ངན་པ་དེས་མ་འཁུལ་བ་ཡིན་ལ་རག ལྷ་རྣམས་བག་མེད་པ་ལས་སློང་བའི་ཕྱིར་ཆོས་ཀྱི་སྡོམ་བཞི་རང་བྱུང་དུ་སྒྲོགས་པ་ལྷའི་རྔ་ཆེན་ཆོས་ཀྱི་ཤུགས་འཆང་གི་སྒྲས་སུམ་ཅུ་རྩ་གསུམ་གྱི་ལྷ་གནས་ཙམ་ཁྱབ་པར་ཚད་ལྡན་ལས་བཤད་དེ། རྒྱུད་བླར། ཇི་ལྟར་ལྷ་ན་ལྷ་རྣམས་ཀྱི། ། སྔོན་གྱི་དཀར་པོའི་མཐུ་ཡིས་ནི། ། འབད་དང་གནས་དང་ཡིད་གཟུགས་དང༌། ། རྣམ་པར་རྟོག་པ་མེད་བཞིན་དུ། །
མི་རྟག་སྡུག་བསྔལ་བདག་མེད་དང༌། ། ཞི་བའི་སྒྲ་ཡིས་བག་མེད་པའི། ། ལྷ་རྣམས་ཐམས་ཅད་ཡང་ནས་ཡང༌། ། ཆོས་ཀྱི་རྔས་ནི་བསྐུལ་བྱེད་ལྟར། ། ཞེས་དང༌། ལྷ་ཡི་རྔ་ཡི་སྒྲ་ཆེན་པོ། ། སར་གནས་རྣམས་ཀྱི་རྣར་མི་འགྲོ། ། ཞེས་གསུངས་ཀྱི། རྔ་སྒྲ་དེས་སྟོང་གསུམ་ཁྱབ་པར་བཤད་པ་འདི་ནི། སྔོན་མེད་པའི་གཏམ་གསར་འགམ་ཆེས་པས་གཞུང་ལུགས་རྙིང་པ་རྣམས་བག་ཟོན་བྱ་བར་རིགས་སོ།།
༈ ཡང༌། རབ་དབྱེར་བརྒལ་བའི་རྔ་ལ་བརྒལ་ལན་གྱི། ། དབྱུག་པ་འཕངས་ཚེ་མ་འབྲེལ་ཅ་ཅོའི་འཁུན། ། མཆན་བུའི་ཕོ་ཉ་འཁྱོར་ཞིང་འདིར་སོན་པ། ། ཡང་ལན་ཟས་སྐོམ་འདི་བྱིན་ཚིམ་པར་བྱོས། ། མཆན་བུའི་ཕོ་ཉ་ཅ་ཅོར་འཁུན་པ་ནི་རྩོད་སྤོང་ལ་ཁྲེལ་བ་སྟེ། རྗེ་ས་པཎ་གྱིས། རྣམ་ཐར་མཐོང་ན་འཁུན་འཆོར་བ། ། གང་ལ་ཡོད་པ་ཐ་ཤལ་རྟགས། ། ཞེས་གསུངས་པའི་ཐོག་ཏུ་བབས་པས་སོ། །
རྣམ་ཐར་ཅི་དང་ཅི་ཞེ། རྩོད་སྤོང་དང༌། ཡང་ལན་ན་ལེགས་པར་བཤད་པའང་མང་དུ་སྣང་བ་ལ་རྗེས་སུ་ཡི་རང་མོད། དབུ་ཞབས་བར་གསུམ་དུ་དོན་གྱི་ལྷོངས་མི་ཆེ་ཡང༌། ཚིགས་བཅད་ཀྱུར་ཀྱུར་བུ་མོའི་གླུ་འདྲ་བ་མང་དུ་འགོད་པ་ལ་དགྱེས་པ་འདིས་དཀྱུས་སུ་འཁོད་པའི་བཤད་པ་རྣམས་ཆུད་འཛའ་བའི་རྒྱུར་འདུག་པ་དང༌། ལེགས་ཉེས་དཔྱོད་པའི་བློ་གྲོས་ཀྱི་མཐུས་དབེན་ཀྱང༌། ཟང་ཟིང་གི་དཔལ་འབྱོར་ཙམ་རྒྱུ་མཚན་དུ་བྱས་ནས་བསྟན་བཅོས་འདི་པར་དུ་སྒྲུབ་པའི་སྦྱིན་བདག་དད་པའི་རྗེས་འབྲང་དག་དང༌། ཡི་གེའི་གཟུགས། སྡེབས། གཅོད་མཚམས་སོགས་གང་ལའང་བརྡའ་ཆད་མ་ཆགས་པའི་ཡི་གེ་པ་དང༌།
ཕྱག་ཚད་དང་ཚུགས་ཁྱེར་མི་ཤེས་པའི་དབུ་ལྷ་མཁན་དང༌། དེའི་རྗེས་སུ་སེག་གཅོད་ཀྱི་གོམ་སྟབས་ཧབ་འགྲོས་སུ་བརྡེག་པའི་སྤར་མཁན་དང༌། ཡི་གེའི་བརྡའ་ལ་མ་འདྲིས་ཀྱང་ཐལ་མ་བསྡུས་སྙིམ་པ་གང་གིས་གོང་འོག་ཐམས་ཅད་དུ་རྒྱས་མི་ཁེབས་བཞིན་དུ་འགེབས་པའི་ཞུས་དག་པ་དང༌། གཟུ་ལུམ་ཅན་རྐུན་རྒྱབ་རྫུན་གྱིས་མངོན་སུམ་དུ་གནོན་པའི་ཞལ་འཛིན་འགའ་དང་བཅས་པའི་རྣམ་ཐར་གསལ་རྫོགས་སུ་འཆར་བའི་མེ་ལོང་གཡའ་དག་ནི་རྩོད་སྤོང་ཡང་ལན་དང་བཅས་པ་འདི་ལགས་པས། དཔྱོད་ལྡན་གཟུར་གནས་རྣམས་ཀྱི་དྲང་པོའི་སྤྱན་རས་ཀྱིས་བཙའ་བར་མཛོད་དང་བཞད་གད་འབྱུང་བར་འགྱུར་རོ། ། དེ་ལྟ་བས་ན་མཆན་བུའི་ཕོ་ཉ་ཇི་ཙམ་འཁྱོར་ཡང༌། ལེགས་པར་བཤད་པའི་ཟས་བཟང་པོ་ལ་གོམས་ཤས་ཆེས་པས། འདི་ལྟ་བུ་ལ་ལོངས་སྤྱོད་པར་བརྩམས་ཀྱང་དང་ཁར་མི་འགྲོ་ན་ཚིམ་པ་ལྟ་ཅི་སྨོས། འོན་ཀྱང་རེ་ཞིག་སྐྱུག་ལོག་ཅིང་ཞེ་མེར་བ་ཙམ་མཆིས་སོ། ། ཞེས་མཆན་བུའི་ཕོ་ཉ་དག་གླེང་ངོ༌། །
བཞད་གད་ཉམས་དང་ལྡན་པའི་རྣམ་འགྱུར་འདིས། ། བནྡྷུ་ཤ་ཀ་མྱོས་པའི་གར་གྱི་སྟབས། ། རྨོངས་པར་བྱས་ལ་དཔྱོད་ལྡན་དགྱེས་འཛུམ་དཀར། ། ཟླ་བ་གསར་པའི་ལང་ཚོ་ཅིས་མི་གང༌། ། རྒོལ་བ་ར་ཡིག་གཉིས་པའི་རེག་པ་ལས། ། བསྲུང་ཕྱིར་ལུང་རིགས་གོས་ཀྱིས་མགོ་གཡོགས་པ། ། རང་འདོད་དགའ་མར་འཁྲུལ་པའི་གཞན་དབང་གིས། ། སྐྱེངས་དེས་ལུགས་བཟང་ཚངས་པའི་སྐུད་པ་བཅད། ། ཅེས་ཀྱང་སྨྲས་སོ།། །། ༈ ད་ནི་རྩོད་པའི་ལན་དངོས་ལ་འཇུག་པར་བྱ་སྟེ།
བཞི་བརྒྱ་པར། ཆོས་འདི་དེ་བཞིན་གཤེགས་རྣམས་ཀྱིས། ། རྩོད་པའི་ཆེད་དུ་མ་གསུངས་ཏེ། ། དེ་ལྟ་ན་ཡང་གཞན་སྨྲ་རྣམས། ། སྲེག་སྟེ་མེ་ཡིས་བུད་ཤིང་བཞིན། ། ཅེས་དང༌། འཇུག་པར། བསྟན་བཅོས་ལས་དཔྱད་རྩོད་ལ་ཆགས་པའི་ཕྱིར། ། མ་མཛད་རྣམ་གྲོལ་ཕྱིར་ནི་དེ་ཉིད་བསྟན། ། གལ་ཏེ་དེ་ཉིད་རྣམ་པར་དཔྱོད་པའི་ཚེ། །
གཞན་གཞུང་འཇིག་པར་གྱུར་ནའང་ཉེས་པ་མེད། ། ཅེས་གསུངས་པ་བཞིན། བློ་གྲོས་སྒྲིན་པོས་ཚིག་དོན་གྱི་དེ་ཉིད་རྣམ་པར་དཔྱོད་པ་ལ་ཞུགས་ན། སྨྲ་བ་གཞན་གྱིས་སྦྱར་བའི་གཞུང་འཇིག་པར་འགྱུར་བ་གདོན་མི་ཟ་མོད་ཀྱི། ལྷག་བསམ་རྣམ་པར་དཀར་བའི་གནད་ཀྱིས་ཉེས་པ་མེད་དོ་ཞེས་ཆེད་དུ་བརྗོད་པ་དག་མཐོང་བས། ཡ་མི་ང་ཞིང་བག་མི་ཚ་བར་སྨྲ་བ་ལ་སྤྲོ་བར་བྱའོ། ། དེ་ཡང་རྒོལ་བ་སྔ་ཕྱིའི་རྩོད་ངག་རྣམ་གྲངས་མང་བས་ཐམས་ཅད་འདྲིར་མི་ལང་ཡང་གནད་ཀྱི་སྙིང་པོ་བཏུས། བར་གྱི་ཚིགས་བཅད་འབྲོག་མོ་ཆུར་ཁུས་སྦོས་པའི་སྐྱོ་གླུ་འདྲ་བ་ཚོ་བཏང་སྙོམས་སུ་བཞག དཀྱུས་ཀྱི་ལན་གོ་རིམ་བཞིན་དུ་གདབ་པར་བྱ་ཡི། རང་གཞན་གྱི་ལུགས་འཛིན་སུ་ཞིག་ཡིན་ཀྱང་འདྲ།
རེ་ཞིག་ཕྱོགས་སུ་ལྷུང་བའི་བློ་སྤངས་ཏེ། གནད་དོན་གར་སོང་གར་འདེད་ཀྱི་རྣམ་དཔྱོད་ཞིབ་མོར་བསྟེན་ན་བསྟན་པ་ལ་ཕན་ངེས་པས་དེ་བཞིན་དུ་མཛོད་ཅིག་ཅེས་སྨྲེང་གསོལ་ནས།། ༈ ཕྱག་ཆེན་རྒྱལ་བའི་གན་མཛོད་ལས། རྗོད་བྱེད་ཚིག་གི་ཕྱག་ཆེན་དང༌། བརྗོད་བྱ་དོན་གྱི་ཕྱག་ཆེན་གཉིས་སུ་ཕྱེ་བའི་དང་པོའི་གཞུང་ཕྱག་རྒྱ་ཆེན་པོའི་རབ་དབྱེའི་སྐབས་སུ། གྲུབ་པ་སྡེ་བདུན་གྱི་ནང་ཚན་ཡེ་ཤེས་གྲུབ་པའི་ལུང་དྲངས་རྗེས། བྱིན་རླབས་ཀྱི་ཆོ་ག་ཁོ་ནས་དབང་ཐོབ་པ། རྒྱུད་ཐམས་ཅད་ཀྱི་རྡོ་རྗེ་སློབ་དཔོན་དུ་འོས་པ་སོགས་གསུངས་པའང་མཐོང༌། གཞུང་འདི་ཚད་མར་ཡང་ཁས་ལེན་བཞིན་དུ། བྱིན་གྱིས་བརླབས་པས་དབང་བསྐུར་གྱི་གོ་མི་ཆོད་ཟེར་བ་དེ་རྒན་འཆལ་ཁོ་ནར་ཟད་དོ་ཞེས་བཀའ་སྩལ་པ་ཆེ་བགྲེས་ཆེན་མོའི་ཐུགས་ལ་ཟུག་རྔུར་གྱུར་པའི་ལན་རྩོད་སྤོང་དུ།
དེ་སྐད་སྨྲ་བ་དེ་ནི་བྱིས་པ་བློ་གྲོས་མ་སྨིན་པའི་རྣམ་དཔྱོད་ཀྱི་མིག་གིས་རྒྱུད་དོན་ཟབ་མོ་བལྟར་མ་བཟོད་པའི་བསླབ་ཉེས་ཀྱི་བབ་ཅོལ་ཁོ་ནར་ཟད་དོ། ། ཅིའི་ཕྱིར་སྙམ་ན། ཨིནྡྲ་བྷུ་ཏཱིའི་ཡེ་ཤེས་གྲུབ་པའི་ལེའུ་བཅུ་བདུན་པར། རྡོ་རྗེ་ཡེ་ཤེས་ཀྱི་དབང་བསྐུར་བའི་ཆོ་ག་ཞེས་བྱ་བ་སྦྱོར་དངོས་རྗེས་གསུམ་ཚང་བའི་ཆོ་ག་ཞིག་སྣང་བ་དེ་ནི། དབང་གོང་མ་བྱིན་རླབས་ཀྱི་ཚུལ་དུ་བསྐུར་བའི་ཆོ་ག་ཡིན་པས། དེ་སྨིན་བྱེད་ཀྱི་དབང་ཡིན་གསུང་བ་ནི་བརྟག་ཅིང་དཔྱད་པ་མ་བྱས་པ་སྟེ། དེ་དབང་གིས་སྨིན་ཟིན་ཡེ་ཤེས་སྐྱེས་པ་ཞིག་ལ་བསྐུར་དགོས་པར་བཤད་ཀྱི། དབང་གིས་མ་སྨིན་པའི་ལས་དང་པོ་པ་ལ་བསྐུར་བས་ཆོག་པར་མ་བཤད་པའི་ཕྱིར། ཞེས་སོགས་རྒྱུ་མཚན་དང་བཅས་བཀོད་ནས་ཕུལ་བའི་ལན་དུ་ཀུན་མཁྱེན་འབྲུག་པས་མཆན་བུ་ཉུང་ངུ་ཞིག་བཏབ་ནས། ཤིག་གསོད་པའི་ཕྱིར་དུ་གྲི་མདུང་བརྡར་མི་དགོས་པ་བཞིན་དུ།
དེ་ཙམ་གྱིས་ཆོག་པའི་དབང་དུ་མཛད་པ་ཡིན་ནའང་རྒྱས་པར་སྤྲོ་བའི་སྤོབས་པ་མེད་པ་ཞིག་གོ་སྙམ་ཡིད་བདེར་སྤྱད་ནས་གཞན་དག་ལའང་རིག་པར་བྱ་བའི་ཕྱིར་དུ། ཡང་ལན་མཁས་པའི་མིག་ཐུར་ལས་འདིར་ལྟར་འབྱུང་སྟེ། སྐབས་ཀྱི་གླེང་བསླང་བ་ནི་ཕྱག་ཆེན་གན་མཛོད་ལས། ཡེ་ཤེས་གྲུབ་པའི་ལུང་དྲངས་ནས། བྱིན་རླབས་ཙམ་གྱིས་སྨིན་བྱེད་དབང་གིས་གོ་ཆོད་ཚུལ་གནང་འདུག་པ་ལ། ཡེ་ཤེས་གྲུབ་པའི་ལུང་ལ་ཞིབ་ཏུ་དཔྱད་པས། དེ་སྐབས་དབང་གི་མིང་ཅན་དེ། ལས་དང་པོ་པ་ཞིག་ལ་བསྐུར་ཆོག་པ་མ་ཡིན་པ། སྔར་དབང་གིས་སྨིན། ཡེ་ཤེས་སྐྱེས་ཟིན་པ་ཅིག་ལ་རྟོགས་པ་བོགས་དབྱུང་བའི་ཆེད་དུ།
དབང་གོང་མ་དངོས་སམ་དེ་བྱིན་རླབས་ཀྱི་ཚུལ་དུ་སྐྱར་ནས་བསྐུར་བ་ཡིན་ཚུལ། ཁོ་རང་གི་དབང་གི་གསོལ་བཏབ་ཏུ་ཡང༌། ཐུགས་རྗེའི་བདག་ཉིད་དྲིན་ཅན་གྱི། ། ཞེས་སོགས་བཀོད་པའི་ལན་མཆན་བུར། ཚིག་འདི་བྱིན་རླབས་ལས་ཆོ་ག་རྣོ་བར་མཐོང་ནས་གསོལ་བ་བཏབ་པ་ཞེས་དང༌། དེའི་འཕྲོས་ལས། ཤོག་བྱང་ཁྲོན་པ་འདིའི་གཏིང་ཡང༌། ། དཔོག་པའི་རྣམ་དཔྱོད་མི་ལྡན་པར། ། ཆོས་ཚུལ་རྒྱ་མཚོའི་ཀློང་གཞལ་བའི། ། རེ་བ་བྱེད་པ་ཨེ་མ་མཚར། །
རྣམ་དཔྱོད་འབྲིང་ཞིག་གིས་ཤོག་བྱང་དེ་ལན་གསུམ་དལ་བུར་བཀླགས་པ་ཉིད་ཀྱིས། གཞུང་དེར་ཇི་ལྟར་བསྟན་པ་རིག་པར་འགྱུར་ལ། དེ་ལྟར་མི་གོ་ན་ནི་བཤད་ཀྱང་མི་གོ་བས་བཏང་སྙོམས་སུ་ངལ་གསོར་ཆུག་ཅིག ཞེས་བཀོད་པའི་ཡང་ལན་ལས། རང་གི་བདག་ཉིད་རིག་པའི་བཀའ་སྩལ་དེ་ཀ་སྟེ་ཞེས་སོགས་བཀོད་མོད། སྙིང་པོ། ཡེ་ཤེས་གྲུབ་པའི་ལུང་དོན་ལ་དཔྱད་ན། ཁྱོད་ཉིད་ཀྱི་འདོད་པ་འཇིག་པར་འགྱུར་གྱི་ངེད་ལ་ཕན་པ་ཁོ་ན་ཏེ། རང་བཞིན་ལ་ནི་ཕྱིན་ལོག་གིས། ། འབད་དུ་ཟིན་ཀྱང་མི་ཟློག་སྟེ། །
བློ་ནི་དེ་ཕྱོགས་འཛིན་ཕྱིར་རོ། ། ཞེས་པའི་ལུང་བསྟན་དུས་ལ་བབ་པ་སྟེ། གྲུབ་བརྙེས་ཨིནྡྲ་བྷཱུ་ཏཱི་དང༌། མཁས་མཆོག་ཆོས་ཀྱི་གྲགས་པ་གཉིས་ཀ་རྡོ་རྗེ་འཆང་གི་བཀའ་ཤོག་ཁྱེར་ནས་རྒྱལ་བའི་གན་མཛོད་ལ་གཅེས་སྤྲས་མཛད་ཀྱིན་འདུག་པའི་ཕྱིར་རོ། ། འོ་ན་ལུང་དོན་ཇི་ལྟར་འཆད་ཅེ་ན། ཕ་དམ་པ་རྒྱ་གར་བའི་མན་ངག་བཞིན། ཐུགས་རྗེའི་བདག་ཉིད་དྲིན་ཅན་གྱིས། ། ཞེས་སོགས་ནི་དབང་བསྐུར་བ་པོ་རྡོ་རྗེའི་སློབ་དཔོན་ཁོ་ན་ལ་སྦྱོར་དགོས་ཏེ་སློབ་མས། ཐུགས་རྗེའི་བདག་ཉིད་དྲིན་ཅན་ཞེས་སློབ་དཔོན་ལ་བོད་ནས། ཁྱོད་ཀྱིས་ཡང་དག་པའི་ཡེ་ཤེས་མཆོག་ཐོབ་ནས་སོ་སོར་རང་རིག་པའི་ཡེ་ཤེས་ཀྱི་ངོ་བོ་རྟོགས་པ་དེ་ལ་བདག་ཉིད་ངེས་པའི་ཤེས་པ་སྐྱེས་སོ་ཞེས་འཆད་པ་ལ།
ཡང་དག་ཡེ་ཤེས་མཆོག་ཐོབ་སྟེ། ། རང་གི་རིག་པའི་ངོ་བོ་ལ། ། བདག་ནི་ཤིན་ཏུ་ངེས་པ་སྐྱེས། ། ཞེས་པ་འདི་བྱུང༌། ཁྱོད་ཀྱི་དེ་ལྟར་དུ་རྟོགས་པའི་གཉིས་མེད་ཀྱི་ཡེ་ཤེས་འདི་ཉིད་ནི་བདག་ཅག་འགྲོ་བ་གཞན་ལ་ཡོད་པ་མ་ཡིན་གྱི། ད་ནི་ཆོས་ཀྱི་བདུད་རྩི་འཐུང་བའི་ཕྱིར་མཆོག་གི་བླ་མ་ཁྱོད་ལ་གསོལ་བ་འདེབས་སོ། ། ཆོས་ཀྱི་བདུད་རྩི་བགོ་བཤར་མཛད་པའི་སླད་དུ་བྱིན་རླབས་དབང་བསྐུར་སྩལ་དུ་གསོལ། ཞེས་འཆད་པ་ལ། གཉིས་མེད་ཡེ་ཤེས་འདི་ཉིད་ནི། ། འགྲོ་བ་གཞན་ལ་ཡོད་མ་ཡིན། །
ཆོས་ཀྱི་བདུད་རྩི་འདི་འཐུང་ཕྱིར། ། བླ་མ་མཆོག་ལ་གསོལ་བ་འདེབས། ། ཞེས་འབྲུ་གཉེར་ཚུལ་དོན་དང་མཐུན་པ་འདི་ཀའོ། ། དེ་ལྟར་མ་ཡིན་པར་སློབ་མ་ལ་སྦྱར་ན། ཡང་དག་ཡེ་ཤེས་མཆོག་ཐོབ་ཟིན་ནས་སླར་ཆོས་ཀྱི་བདུད་རྩིའི་ཕྱིར་དུ་གསོལ་བ་བཏབ་ནས། ཅི་ཞིག་དོན་དུ་གཉེར། འདིར་རང་གི་རིག་པ་ཞེས་དང༌། བདག་ནི་ཞེས་པས་འཁྲུལ་གཞི་བྱས་ནས་གོ་ལོག་རྒྱབ་པར་འདུག་ཀྱང་རྫོབ་རྟགས་དུམ་ཙམ་འབྲོག་པས་ལོས་སྟོན། ཐུགས་བདེན་མཆིས་སོ། ། འདིའི་སྐབས་སུ།
མཁན་ཆེན་རིན་པོ་ཆེ་ཉིད་ཀྱི་ཞལ་སློབ་ཀྱི་ཐུ་བོ། འཇམ་དབྱངས་དགེས་པའི་བཤེས་གཉེན་གྱིས་མཁས་གྲུབ་ཡོངས་ཀྱི་འཁོར་ལོ་བསྒྱུར་བ་ཆེན་པོ་འགྱུར་མེད་བདེ་ཆེན་ཞབས་ལ་དྲིས་ལན་ཕུལ་འདུག་པར་ཡང༌། གསོལ་གདབ་དེ་ལ་འབྲུ་གཉེར་ལུགས་ཁྱེད་ཀྱི་བརྩེ་བ་ཆེན་པོའི་བཀའ་དྲིན་ལ་བརྟེན་ནས། བདག་གིས་ཀྱང་དྲོད་འབྲིང་ཡང་དག་ཡེ་ཤེས་མཆོག་མཚོན་བྱེད་དཔེའི་ཕྱག་ཆེན་ཐོབ་སྟེ། སླར་དྲོད་ཆེན་མཚོན་བྱ་དོན་གྱི་ཡེ་ཤེས་ཐོབ་པར་བྱ་བའི་སླད་དུ། ཆོས་ཀྱི་བདུད་རྩི་སྩལ་དུ་གསོལ་ཞེས་གསོལ་བ་འདེབས་པ་ཡིན་ཏེ། ཚིག་དེའི་འཕྲོས་ལས། ཡོན་ཏན་རྒྱ་མཚོའི་བཀའ་དྲིན་གྱིས། ། ཡེ་ཤེས་བླ་མེད་ཤེས་པར་འཚལ། ། ཞེས་སོགས་བཀོད་མོད།
དྲོད་འབྲིང་དང་དཔེའི་ཡེ་ཤེས་ཙམ་ལ་ཡང་དག་པ་དང་མཆོག་གི་སྒྲ་མི་ཐོབ་སྟེ། མཆོག་དང་ཡང་དག་པ་ནི་གཙོ་བོའི་མིང་ཡིན་ལ། དཔེའི་ཡེ་ཤེས་དང་དྲོད་འབྲིང་གཙོ་བོ་མ་ཡིན་པའི་ཕྱིར་རོ། ། ཡེ་ཤེས་བླ་མེད་ཤེས་པར་འཚལ་ཞེས་པའང༌། ཤེས་པར་འདོད་ཅེས་པའི་དོན་ཡིན་པས། དགག་སྒྲུབ་འདི་ལ་ཕན་གནོད་མི་འདུག་ཀྱང༌། དྲིས་ལན་དེ་ན་གཞན་ལེགས་བཤད་སྣང་བས་མཚན་དོན་བཞིན་འཇམ་དབྱངས་དགེས་ནས་བཞད་པའང་སྲིད་ཀྱི། ཁྲེལ་རྒོད་དང་མ་ནོར་བ་གལ་ཆེའོ། ། དེ་བཞིན་དུ། སྔགས་ཀྱི་སེམས་དཔས་མི་བྱ་སྟེ། །
ཞེས་པའི་སྔགས་ཀྱི་སེམས་དཔའ་ཡང་སློབ་དཔོན་ཡིན་ཏེ། ལུང་དུ་སྔགས་ཀྱི་སེམས་དཔའ་ཞེས་བྱ་བ་ནི་ཡིད་སྐྱོབ་པར་བྱ་བའི་ཕྱིར་སྔགས་ནི་ཡེ་ཤེས་ཡིན་ཏེ། ཡང་དག་པའི་ཡེ་ཤེས་མཐོང་བ་ཞེས་བྱ་བའི་དོན་ཏོ། ། ཞེས་སློབ་དཔོན་གྱི་མཚན་ཉིད་འབའ་ཞིག་བསྙོན་མེད་དུ་བསྟན་པའི་ཕྱིར་རོ། ། ཡང་དག་ཡེ་ཤེས་ཀུན་ལྡན་ན། ། ཞེས་པ་ཡང་སློབ་དཔོན་ལ་སྦྱོར་རིགས་ཀྱི། དེ་སློབ་མ་ལ་སྦྱར་ན། ཡང་དག་ཡེ་ཤེས་ཀུན་དང་ལྡན་ཕྱིན་ད་དབང་བསྐུར་བའི་ཆོ་གས་ཅི་ཞིག་མཛད། ཀུན་ཞེས་པའི་ཚིག་གི་རྣམ་བཅད་ལའང་ནུས་པ་མི་ཐོན་ནོ། ། འདི་ནི་དམ་ཚིག་ཉམས་པར་འགྱུར། །
ཞེས་པའི་ཚིག་ལ་སྐྱབས་སུ་འཆོལ་ནས། སྔར་ཡེ་ཤེས་སྐྱེས་ཟིན་གྱི་དམ་ཚིག་ཅན་ལ་སྙེག་པ་འདིའང་རིགས་པ་སོང་སོང་མོར་བསྒོམས་འདུག་ཀྱང་སྙིང་པོས་དབེན་ཏེ། འོ་ན་དབང་མ་ཐོབ་པའི་གོང་དཀྱིལ་འཁོར་དུ་འཇུག་པའི་དམ་བཞག་གི་སྐབས་སུ། འདི་ནི་ཁྱོད་ཀྱི་དམྱལ་བའི་ཆུ། ། དམ་ཚིག་འདས་ན་སྲེག་པར་བྱེད། ། ཅེས་སོགས་མང་དུ་འབྱུང་ལ། དེ་གོང་དུ་དམ་ཚིག་གང་ཐོབ་སོམས་དང༌། སྔར་གཞུང་འདི་པ་ལ་སྦྱངས་པ་ནི་མ་མཛད། རྩོད་པ་འདི་བྱུང་བ་ནས་དཔེ་ཆ་གཡར་གྱིན་གཟིགས་པའི་སྟབས་འགྲོས་ཀྱིས་ཧ་ལེ་ཧོ་ལེར་སོང་བའི་མཚང་ཐམས་ཅད་དེར་ཟད་དོ། ། དེ་ལ་དགོངས་ནས་ཀུན་མཁྱེན་འབྲུག་པས།
ཤོག་བྱང་ཁྲོན་པ་འདིའི་གཏིང་ཡང༌། ། སོགས་འདོམས་པར་མཛད་པ་ཡིན་ཏེ་འོང༌། བཀའ་མཆན་དུ། བྱིན་རླབས་ལས་ཆོ་ག་རྣོ་བར་མཐོང་ནས་གསོལ་བ་བཏབ་ཅེས་པའི་དོན། བྱིན་རླབས་ཀྱི་དབང་ཟེར་བ་ལས། བྱིན་རླབས་ཀྱི་ཆོ་གས་དབང་ཐོབ་ཅེས་སྨྲས་ན་ཚིག་རྣོ་བའམ། ནུས་པ་ཆེ་བའམ། ཁ་གསལ་ཞེས་པའི་དོན་དུ་སོང་བས་རང་ཚིག་འགལ་རྒྱུ་ཅི་ཡོད། བྱིན་རླབས་ཡིན་ན་ཆོ་ག་མ་ཡིན་དགོས་པའམ། ཆོ་ག་ཡིན་ན་བྱིན་རླབས་མ་ཡིན་དགོས་པའི་དམ་བཅའ་ཞལ་གྱིས་བཞེས་པ་མེད་དོ། །
ས་སྐྱའི་པཎྜི་ཏ་ཆེན་པོས། དུས་ཀྱི་དབང་གིས་གང་ཟག་དབང་པོ་མ་སྨིན་པ་དེང་སང་མང་ཞིང༌། དེ་ལ་ཁྲིད་ཚུལ་རྒྱས་པར་དགོས་རྒྱུ་ལ། ཕྱག་ལེན་སླ་བཅོས་ཟོར་ཡང་དུ་སོང་དོགས། རབ་དབྱེར་བྱིན་རླབས་ཙམ་གྱི་སྨིན་བྱེད་ཀྱིས་གོ་མི་ཆོད་པའི་གསུང་སྒྲོས་བྱུང་བ་རྣམས་སྐབས་ཐོབ་ཀྱིས་འགྲེལ་མ་ཤེས་པར། རྣམ་པ་ཀུན་ཏུ་དེ་ཁོ་ནའོ་སྙམ་ཞེ་ལ་བཞག་ནས་ཆོས་ཀྱི་གཏམ་སྨྲ་བར་བྱེད་པ་ནི་ཕྱོགས་གཅིག་པའི་བློ་རོ་ཡིན་ལ། དོན་རྩ་སློབ་མའི་རྒྱུད་ཚོད་དང་བསྟུན་ནས། སྨིན་བྱེད་དབང་གི་གོ་རིམ་རྒྱས་བསྡུས་མཛད་པ་འདི་འཕགས་ཡུལ་གྱི་པཎ་གྲུབ་དུ་མའི་གཞུང་ལས་བྱུང་བ་བཞིན་དུ་བྱ་ཡི། རང་འདོད་ཞལ་དུ་འཚངས་པའི་གླེང་སྒོ་སྡོམས་ཤིག་ཅེས་སྡོམ་གསུམ་རྒྱན་དུ། གལ་ཏེ་ཆོ་གའི་གོ་རིམ་འདི་ཁོ་ནས།
སྨིན་བྱེད་གཞན་ལ་དེ་ཡི་ནུས་མེད་ན། ། རྒྱལ་བས་ཆོ་ག་མི་མཐུན་ཅི་སྟེ་གསུང༌། ། བསམ་པ་མཁྱེན་པས་སྨིན་བྱེད་སྣ་ཚོགས་བསྟན། ། ཅེས་བཀའ་སྩལ་ཟིན་ཏོ།། ༈ ཡང་ལན་དུ། སྔགས་ཀྱི་སེམས་དཔའ་དེ་ནི་ལས་དང་པོ་པ་མ་ཡིན་པར་དབང་གི་ཡེ་ཤེས་སྐྱེས་ཟིན་དྲོད་འབྲིང་པོ་ཙམ་མ་མཐའ་ཐོབ་པ་ཅིག་ཡིན་པར་མཛད་འདུག་པ། འོ་ན་དེའི་ཡ་མཐའ་ཇི་ཙམ་ལ་འཇོག་རྩིས་ཡོད། རྒྱུད་མ་སྨིན་པ་ཞིག་ལ་སྨིན་བྱེད་ཀྱི་དབང་མི་བསྐུར་ན་སྨིན་བྱེད་ཀྱི་སྒྲ་དོན་ག་ལ་སྦྱོར་གཟིགས་ཤིག མཆན་བུར། སྔགས་ཀྱི་སེམས་དཔའ་ཞེས་པ་མཐོང་ལམ་སྐྱེས་ཟིན་ལ་སྙེག་རྒྱུ་ཡིན་ན་ནི།
བྱས་ན་དངོས་གྲུབ་རྙེད་པར་དཀའ། ། ཞེས་དེ་མ་ཐག་ཏུ་བྱུང་བའི་དངོས་གྲུབ་དེ། སྒོམ་ལམ་མི་སློབ་ལམ་ལས་འོས་མེད། ཐེག་ཆེན་འཕགས་པ་ཤིན་ཏུ་སྦུབས་འཐུམས་སོ། ། ལམ་དེ་གཉིས་སོ་སྙམ་ན། རྡོ་རྗེ་འཛིན་པ་ཉིད་རྙེད་དཀའ་བར་འགྱུར་ཞེས་གསུངས་པ་ཡང་སངས་རྒྱས་ལས་ལོགས་སུ་བཀར་དོན་མེད་དོ། ། ཞེས་པའི་ཡང་ལན་དུ། སྔགས་ཀྱི་སེམས་དཔའ་མཐོང་ལམ་སྐྱེས་ཟིན་ལ་སྙེག་པ་རྩ་གཞུང་ན་མེད་ཅིང་ཁོ་བོས་ཀྱང་སྨྲས་པ་མེད་པས་རྣམ་དཔྱོད་གྲོན་དུ་སོང་ཟེར་བ་བྲིས་འདུག་པ། སྙེག་རྒྱུ་ཡིན་ན་ནི་ཞེས་པ་རྒོལ་བའི་འདོད་པ་ལ་བརྟག་པའི་ཚིག་སྟེ། དབང་དུས་ཀྱི་ཡེ་ཤེས་ལ་དཔེའི་ཡེ་ཤེས་ཁོ་ནས་མ་ཁྱབ་པར་ཚད་ལྡན་དུ་མས་བཤད་པ་ལ་དགོངས་ནས་ཚིག་ལྷག་མ་རྣམས་གསུངས་པར་འདུག་པས་རྣམ་དཔྱོད་གྲོན་དུ་ག་ལ་སོང༌།
རྒྱུད་དང་སེམས་འགྲེལ་ལས་ཐེག་ཆེན་སྦྱོར་ལམ་པ་མཐའ་དག་ལས་དང་པོ་པར་བསྡུས་ཕྱིན། ཁྱེད་ཀྱིས་མ་མཐར་བཞག་པའི་དྲོད་འབྲིང་པོ་བ་དེ་ལས་དང་པོ་པར་ཅིའི་ཕྱིར་མི་འགྲོ ། གལ་ཏེ་འགྲོ་བ་ཞིག་ན། དེ་ལས་དང་པོ་པ་མ་ཡིན་པར་ནན་གྱིས་སྒྲུབ་པའི་ལུང་རིགས་ཐམས་ཅད་བདེན་མེད་དུ་ཐལ་བས། རྣམ་དཔྱོད་གྲོན་དུ་སོང་བ་དེ་འདྲ་ལ་ཟེར་བ་ལགས་སོ།། ༈ ཡང་ལན་དུ། ཅི་སྟེ་ཟེར་མཁན་ཞིག་ཡོད་ནའང༌། བྱས་ན་དངོས་གྲུབ་རྙེད་པར་དཀའ་དང་ཅི་འགལ་ཏེ། བྲིས་སྒྲུབ་སོགས་ལས་དང་པོའི་བྱ་བ་བྱས་ན་དེ་རྙེད་པར་དཀའ་ཞེས་པའི་དོན་དུ་སྣང་བའི་ཕྱིར། ཐེག་ཆེན་འཕགས་པ་སྦུབས་མ་འཐུམས།
ཐེག་ཆེན་རྣལ་འབྱོར་པ་གཉིས་སྣང་མཉམ་བཞག་ལ་ཞུགས་པས་ལན་པ་ཙམ་མོ། ། ཞེས་བྲིས་སྣང་བ། ལུང་གི་འདྲེན་མཚམས་དང་འགྲེལ་ཁྱེར་ལ་མི་མཁས་བཞིན་དུ་ལུང་འདྲེན་ལ་དགེས་པས་ལན་ཏེ། འོ་ན་རྒྱུད་ལས། གཉིས་མེད་ཡེ་ཤེས་སེམས་ལྡན་པས། མི་བྱ་བ་ནི་ཅི་ཡང་མེད། ། ཅེས་སོགས་དང༌། སེམས་ཅན་སླུ་བ་སྤངས་ནས་ནི། ། བྱ་བ་མ་ཡིན་ཐམས་ཅད་བྱ། ། ཞེས་དང༌།
མདོར་ཡང༌། རྒྱལ་སྲས་རྣམས་ཀྱིས་མི་སློབ་པའི། ། དངོས་དེ་གང་ནའང་ཡོད་མ་ཡིན། ། དེ་ལྟར་ཤེས་པའི་མཁས་པ་ལ། ། བསོད་ནམས་མི་འགྱུར་གང་ཡང་མེད། ། ཅེས་སོགས་གསུངས་པ་ཨེ་གཟིགས། ཏིང་ངེ་འཛིན་གྱི་རང་མདངས་ལྷའི་འཁོར་ལོར་ཤར་བའི་བྲིས་སྒྲུབ་བྱས་ཀྱང་དངོས་གྲུབ་འཕྲོག་པ་དེ་བདེན་ན་ཐེག་ཆེན་འཕགས་པ་སྦུབས་འཐུམས་སུ་ལོས་སོང༌། དེས་ན་གཉིས་སྣང་ཅན་གྱི་མཉམ་བཞག་ལ་སུ་ཞུགས་རྟོགས་པར་འགྱུར་རོ། ། སྙིང་འགྲེལ་གྱི་ལུང༌། ཟབ་ཅིང་རྒྱ་ཆེའི་ཆོས་རྣམས་ལ། །
སྐལ་བ་བྲལ་བའི་བདག་ཉིད་ལ། ། ཕྱག་རྒྱ་དཀྱིལ་འཁོར་སྔགས་སོགས་གང༌། ། ཡིད་འོང་བདག་གིས་བསྟན་པ་ཡིན། ། ཞེས་པའི་གཞུང་དོན། གང་ཟག་ཁ་ཅིག་སྔགས་ཀྱི་ཐེག་པར་རིགས་ངེས་ཀྱང༌། རེ་ཞིག་ཟབ་ཅིང་རྒྱ་ཆེའི་ཆོས་རྫོགས་རིམ་སྒོམ་པའི་སྐལ་བ་དང་བྲལ་བ་རྣམས་ལ། ཕྱག་རྒྱ་དང་དཀྱིལ་འཁོར་དང་སྔགས་ལ་སོགས་པ་བཅོས་མའི་བྱ་བ་རྣམས། གདུལ་བྱ་བློ་གྲོས་ཀྱི་མཐུ་ཆུང་བ་དེའི་ཡིད་དུ་འོང་བས་ཐོག་མར་བསྟན་ཏོ་ཞེས་འཆད་པ་ལ། བཤད་རྒྱུད་རྡོ་རྗེ་མཁའ་འགྲོར། དཀྱིལ་འཁོར་ལ་སོགས་ལས་གང་ཡིན། །
བཅོས་མའི་སེམས་ཀྱིས་གང་བྱེད་པ། ། ཕྱི་རོལ་ལས་རྣམས་གསལ་བྱེད་པས། ། དང་པོའི་ལས་ཅན་རྣམས་ལ་བསྔགས། ། ཞེས་དང༌། ནཱ་རོ་ཏ་པའི་དབང་གི་ཐོ་ཡིག་ཏུ། དང་པོའི་ལས་ཅན་རྣམས་དགའ་བའི། ། དཀྱིལ་འཁོར་ཆོ་ག་བཤད་པར་བྱ། ། ཞེས་སོགས་གསུངས་སོ། ། སྙིང་འགྲེལ་གྱི་འཕྲོར། ཕྱག་རྒྱ་དཀྱིལ་འཁོར་སྔགས་སོགས་ཀྱིས། །
སངས་རྒྱས་རྡོ་རྗེ་སེམས་དཔའ་དཔའ་ཉིད། ། སྟོན་པར་བྱེད་པ་མ་འོངས་པའི། ། སློབ་དཔོན་རྣམས་ནི་བདུད་ཀྱི་རིགས། ། ཞེས་པའི་དོན། བཅོས་མའི་བྱ་བ་དེ་རྣམས་ཀྱིས་མ་བཅོས་པའི་ཡེ་ཤེས་རྡོ་རྗེ་སེམས་དཔའ་ཉིད་ཐོབ་པར་སྟོན་པའི་སློབ་དཔོན་དེ་ནི་གནས་ཚུལ་ལས་ཕྱིན་ཅི་ལོག་ཏུ་སྨྲ་བའི་བདུད་ཀྱི་རིགས་ཏེ། རྡོ་རྗེ་མཁའ་འགྲོའི་འཕྲོར། དངོས་གྲུབ་དེ་ཀུན་ངེས་གནས་པས། ། རྒྱལ་བའི་དངོས་ཉིད་རིག་ལམ་མིན། ། ཞེས་གསུངས་ཏེ། རྡོ་རྗེ་ཡེ་ཤེས་ཀྱི་དབང་ཙམ་གྱིས་སྨིན་དུ་རུང་བའི་སློབ་མ་དེ་ནི་སྐལ་བ་མཆོག་ཏུ་བཟང་བ་ཡིན་པས།
དེ་ལ་བཅོས་མའི་ལས་རིམ་གྱི་སྤྲོས་པ་མི་དགོས་ཞེས་པའི་དོན་དུ་སོང་བར་ངེས་སོ། ། གོང་མ་གོང་མའི་ལམ་རྒྱུད་ལ་སྐྱེས་ནས་འོག་མ་འོག་མ་སྤོང་རྒྱུ་ཡིན་ན། བསྐྱེད་རྫོགས་ཀྱི་ཉམས་མྱོང་སྐྱེས་ནས་སྐྱབས་འགྲོ་དང་སེམས་བསྐྱེད་སོགས་འོག་མ་རྣམས་སྤོང་ངམ། སྤོང་ན། བྱང་ཆུབ་སྙིང་པོར་མཆིས་ཀྱི་བར། ། སངས་རྒྱས་རྣམས་ལ་སྐྱབས་སུ་མཆི། ། ཞེས་སོགས་ལ་ཇི་ལྟར་གསུང༌། ལྷག་པར་ས་ཐོབ་ནས་ལུང་སྤོང་ན། ཐོས་པས་མི་ངོམས་ཉིད་དང་ནི། ། ཞེས་པ་ལ་ཇི་ལྟར་བྱེད།
རྫོགས་རིམས་ཀྱི་ལམ་རྒྱུད་ལ་སྐྱེས་ནས་བསྐྱེད་རིམ་སྤོང་ན། ལམ་གོང་མར་བསྐྱེད་རྫོགས་ཟུང་འཇུག་ཇི་ལྟར་སྒོམ། དེས་ན། སྙིང་འགྲེལ་གྱི་དོན་ནི་ཁོ་བོས་བཤད་པ་དེ་ཁ་སྟེ། དབང་པོའི་རིམ་པ་དང་བསྟུན་ནས་བཤད་པར་བྱས་པས་སོ།། ༈ རྩོད་སྤོང་དུ། ལམ་གྱི་གནད་བཅོས་པའི་ཉེས་པ་ཆེན་པོར་སྣང་སྟེ། ཞེས་པའི་ལན་མཆན་བུར། བླ་མས་ཚིག་གཅིག་མ་བསྟན་ཅེས་སོགས་སྨྲ་བ་དོན་མེད་དུ་འགྱུར། ཞེས་བཀོད་པའི་ཡང་ལན་དུ།
དོན་ལ་མ་དཔྱད་པར་ཚིག་ལ་འཁྲིས་པ་ཙམ་སྟེ། ཁོ་བོ་ཅག་ལས་འཕྲོ་ཅན་ངང་གིས་ཁམས་འདུ་བའམ། བྱིན་རླབས་ཅན་མོས་གུས་ཀྱིས་ཁམས་འདུ་བ་ཞེས་པ། སྔར་དབང་གིས་སྨིན་ཟིན་ལས་འཕྲོ་སད་པ་དང༌། དབང་པོ་རབ་ལམ་ཟབ་བླ་མའི་ལམ་ཞེས་པའི་སྐབས་སུ་དེ་སྐད་གསུངས་པ་ཞིག་ཡིན་ཀྱང༌། ལམ་ཟབ་མོ་བླ་མའི་ཆེ་བརྗོད་དང༌། གསང་སྔགས་ཟབ་མོའི་ཆེ་བརྗོད་བྱས། ཆོས་སྟོན་ཉན་གྱིས་འབད་རྩོལ་ཆེར་མ་དགོས་པ་ལ། དམན་པ་ལ་དགག་སྒྲ་སྦྱར་བ་ཞེས་མཁས་པ་ལ་གྲགས་པ་དེར་སྣང༌། དེ་ལྟར་མིན་ན་ཆོས་གང་འཆད་ལ་ཆེ་བརྗོད་དེ་འདྲ་རེ་སྣང་བས།
རོང་སྟོན་ལྷ་དགའ་དང་རྗེ་མི་ལའི་དཔེའོ། ། ཞེས་བྲིས་འདུག་པ་འདི་ནི་འཁྲུལ་པའི་དྲི་བྲལ་བླ་མ་ས་སྐྱ་པ་ཆེན་པོ་དེ་ཉིད་ཀྱིས་གསུངས་པའི་ཆོས་དོན་བཟང་པོ། ཚིག་འབྲུ་བཟང་པོ་ལགས་ཀྱང༌། བུར་རྫུས་ནས་ཕ་རབས་གཅོད་པའི་དཔེ་ལྟར། དེང་དུས་ཀྱི་ལུགས་འཛིན་ཁ་ཅིག་གིས་ཟོང་མར་བཏང་ཟིན་འདུག་པ་འདི་འདྲ་ཡ་ཆ། རོང་སྟོན་ལྷ་དགས་རྫོགས་ཆེན་གྱི་ཆེ་བརྗོད་བྱས་པ་རྣམས་མི་བདེན་པ་ཅི་ལ་ཡིན། མི་ལས་སྐལ་ལྡན་དུ་རློམས་ནས་མ་སྒོམས་པར་ཉལ་བསྡད་པས་ལན་པར་གདའ་བ། དོན་དུ་ཆོས་དེ་ཟབ་ཀྱང་ལས་འབྲེལ་མེད་པའི་ཞད་དུ་སྣང་མོད། ལམ་འབྲས་ལྟ་བུའི་ཟབ་ཆོས་ཁྱད་པར་ཅན་ཡང་ཚིག་ཙམ་དུ་བཞག་ནས་མ་བསྒོམས་ཙ་ན། དེ་ནས་བཤད་པའི་ལམ་དང་ཆེ་བརྗོད་རྣམས་ལ།
འདི་ནི་ཆེ་བརྗོད་ཡིན་དོན་ལ་མི་བདེན། འདི་ཡང་ཆེ་བརྗོད་ཙམ་ཡིན་ཞེས་རེ་རེ་ནས་ལོག་ལྟ་འབའ་ཞིག་སྐྱེ་བ་ལས་འོས་ཅི་ཡོད། འདི་རིགས་ཀྱི་སྨྲ་བ་ཁ་ཐལ་ན་ནི་ཐེག་པ་བླ་ན་མེད་པའི་གནད་བཅོས་པ་ལ་རིངས་པར་ཆས་པའི་ཆོམ་རྐུན་འཇིགས་སུ་རུང་བའོ། ། ཡུལ་དམན་པ་ཞིག་ལ་ཆེ་བ་བརྗོད་ཚེ་རབ་རྟོག་དང་ཕུལ་བྱུང་ལྟ་བུའི་སྒྲོ་བཏགས་ཀྱིས་འཁྱོག་པོར་བརྗོད་དགོས་ཀྱང༌། ཡུལ་མཆོག་ལ་དེ་ཁའི་ཡོན་ཏན་དངོས་གནས་དེ་ཁ་སྒྲོ་འདོགས་སྐུར་འདེབས་ཀྱི་མཐར་མ་ལྷུང་བར་སྨྲས་པས་རང་བཞིན་བརྗོད་པ་དང་ཕུལ་བྱུང་གི་གཞི་མཐུན་འོང་བ་མི་འགལ་བ་ཡིན། དེས་ན་ལམ་འབྲས་ཀྱི་ཆེ་བརྗོད་ལ་སྐུར་པ་མ་འདེབས་པར་ཉམས་སུ་ལོངས་དང༌། བཤད་ཚོད་བཞིན་འབྱུང་ངེས་ལགས་མོད་ཀྱང༌། ད་ལམ་མཚན་ཉིད་པ་སྐམ་པོའི་དང་ཁར་སྔགས་པའི་ཆོས་སྐད་རློན་པ་མ་ཤོང་བ་ཙམ་ཡིན་པས་རེ་སྒོ་ཆུང་ངོ༌། ། གཞན་ཡང་རྩོད་སྤོང་མཁན་པོས་སྔ་མོར་མཛད་པའི་བརྟག་གཉིས་དྲིས་ལན་དུ། དབང་གི་གྲངས་ངེས་ཀྱི་སྐབས།
དུས་འཁོར་འཕྲེང་བའི་དབང་ཉིད་མང་པོ་ལ། ། བསྐུར་བའི་ས་རྫུས་འགའ་ཞིག་ཡོད་སྲིད་ན། ། འཇམ་དབྱངས་གསུང་གི་ཟེགས་མ་འགོག་པས་ན། ། ལུང་རིགས་དྲག་པོས་ཚར་གཅོད་ཅིས་མི་རིགས། ། ཞེས་བཀོད་པ་འདིའང༌། དུས་འཁོར་གྱི་དབང་ལ་གྲངས་ངེས་མེད་པར་སྟོན་པ་པོ་ནི་རིགས་ལྡན་གྱི་རྒྱལ་པོ་རྣམས་དང༌། རྡོ་རྗེ་འཕྲེང་བའི་དབང་ལ་གྲངས་ངེས་མི་དགོས་པར་སྟོན་མཁན། པཎ་ཆེན་ཨ་བྷ་ཡ་ཀཱ་ར་དང༌། དེ་གཉིས་ཀྱི་རྗེས་འཇུག་སྤྱི་དང༌། ཁྱད་པར་ཁོང་རང་གི་བརྒྱུད་པའི་བླ་མ་ངོར་ཆེན་རྡོ་རྗེ་འཆང་ཀུན་དགའ་བཟང་པོ་རྗེས་འབྲངས་དང་བཅས་པས།
དེ་གཉིས་ལ་གྲངས་ངེས་མེད་པར་བསྐུར་བའི་ཕྱག་ལེན་བསྙོན་མེད་མཛད་འདུག་པས། དེ་རྣམས་ཀྱང་ལུང་རིགས་དྲག་པོས་ཚར་གཅོད་པའི་སྤོབས་པ་ཅན་འདི་ག་ལས་འོངས། དེ་ལ་སོགས་པ་གསང་སྔགས་ཀྱི་གནད་བཅོས་པའི་ཆོ་ག་ལ་མཁས་པ་འདི་ལྟ་བུ་འོང་བར་གཟིགས་ནས། རབ་དབྱེར། དེ་ལ་གནད་རྣམས་འཆོས་པའི་བདུད། ། ལ་ལ་སངས་རྒྱས་དངོས་སུ་སྟོན། ། ཁ་ཅིག་མཁན་པོ་སློབ་དཔོན་དང༌། ། བླ་མའི་ཆ་ལུགས་འཛིན་པ་དང༌། ། ཕ་མའམ་ཉེ་དུའི་ཆ་ལུགས་ཀྱིས། ། སེམས་ཅན་རྣམས་ལ་བསླུ་བར་བྱེད། །
ཅེས་ལུང་དུ་བསྟན་ནོ། ། ལུང་རིགས་ཀྱིས་དེད་པས། ཁས་བླངས་ལ་བྱེད་དཀའ་ནམ་བྱུང་རེས་ཀྱིས་དམན་པ་ལ་དགག་སྒྲ་སྦྱར་བ་ཡིན་ཟེར་བ་གོང་འོག་མང་པོར་བྲིས་འདུག་པ་ནི། འབྲོས་ཁུངས་འཚོལ་བའི་ཐབས་སུ་འཁུམས་མོད། བྲོས་པས་ཐར་པའི་དགྲ་ལྷ་བསངས། ། ཞེས་སྐུ་རིམས་ལ་འབུངས་ཤིག དེ་ལྟ་བས་ན། ལས་དང་པོ་པ་བསོད་ནམས་ཀྱི་མཐུ་ཆེ་བའི་དབང་རྣོན་ཁ་ཅིག་ལ། རྡོ་རྗེ་ཡེ་ཤེས་ཀྱི་དབང་འདི་སྨིན་བྱེད་དུ་བསྐུར་ན། རྒྱུད་ལས།
གཏོར་དང་བླུགས་པ་ཞེས་བྱ་འདིས། ། དེས་ན་དབང་ཞེས་བརྗོད་པར་བྱ། ། ཞེས་གསུངས་པའི་དོན་ཡོངས་རྫོགས་དེ་ལ་ཚང་སྟེ། ཨ་བྷི་ཥིཉྩ་ཡ་ཏཱིའི་སྒྲས་དྲི་མ་བཞི་གཏོར་བའམ་སྦྱངས་པ་དང༌། ཨ་བྷི་ཥེ་ཀ་ཏའི་སྒྲས་སྐུ་བཞིའི་ནུས་པ་བླུགས་པའམ་བཞག་པར་གྲུབ་པས་སོ། ། དེའི་ཕྱིར་འཇམ་པའི་དབྱངས་ཀྱིས། ཕུང་པོ་ཁམས་དང་སྐྱེ་མཆེད་ལ། ། སངས་རྒྱས་ས་བོན་ལེགས་བཏབ་ནས། ། ཚེ་འདིར་སངས་རྒྱས་བྱེད་པ་ཡི། ། ཐབས་ལ་དབང་བསྐུར་ཞེས་སུ་བཏགས། །
ཞེས་དང༌། རྗེ་པད་དཀར་ཞབས་ཀྱིས། དྲི་མ་བཞི་དག་ནུས་པ་བཞི་སྨིན་ལ། ། ཡོངས་སུ་སྨིན་པར་བཞག་པ་གང་གིས་དེ། ། བྱེད་ནུས་ཐབས་ལ་རྒྱལ་བས་དབང་བསྐུར་གསུངས། ། དེ་ཕྱིར་དབང་བསྐུར་དེ་མེད་དངོས་གྲུབ་མེད། ། ཅེས་གསུངས་ཀྱི། དེ་བས་ལྷག་པའི་སྨིན་བྱེད་གང་ན་འདུག་ཁྱེད་ཀྱིས་ཚོལ་ཅིག། ༈ དུས་འཁོར་མཆོག་དབང་བསྐུར་ཚུལ་གྱི་དཔྱད་པ་སྐབས་འདིར་དགོས་རྒྱུ་ཆུང་ཡང་གནང་འདུག་པས་དགོངས་པ་དང་མི་བསྟུན་ཀ་མེད། དེ་ལ་རྩོད་སྤོང་དུ།
དེ་བཞིན་དུ་དུས་འཁོར་མཆོག་དབང་བཞི་ཡང༌། སྔར་མ་སྨིན་པའི་ལས་དང་པོ་པ་ལ་བྱར་མི་རུང་སྟེ། དེ་བསྐུར་ཡུལ་གྱི་སློབ་མ་མཆོག་དེ་ནི། སྔར་དབང་གིས་སྨིན་ཟིན་པར། སློབ་མ་མཆོག་དེ་ངོས་འཛིན་པའི་གཞུང་ཚིག་གི་ནུས་པ་ལས་ཤེས་པའི་ཕྱིར་རོ། ། ཞེས་པ་ཙམ་དང༌། རྒྱས་པར་དྲིས་ལན་གངྒཱའི་ཆུ་རྒྱུན་ཞེས་པར་མཐོང་མོད། དཔྱད་ན་ཆུ་ཤིང་གི་རྣམ་ཐར་འཆང་ལུགས་འདི་ཡིན་ཏེ། རྒྱས་འགྲེལ་དྲི་མ་མེད་པའི་འོད་ལས། ད་ནི་ཟབ་ཅིང་ཞེས་པ་ལ་སོགས་པ་སློབ་མ་དམ་པའི་མཚན་ཉིད་གསུངས་པ།
འདིར་སྔགས་ཀྱི་ཚུལ་ལ་སློབ་མ་རྣམ་པ་གཉིས་ཏེ་གཅིག་ནི་ཕྱག་རྒྱ་ཆེན་པོའི་དངོས་གྲུབ་སྒྲུབ་པ་དོན་དུ་གཉེར་བ་དང༌། གཉིས་པ་ནི་འཇིག་རྟེན་པའི་དངོས་གྲུབ་སྒྲུབ་པ་དོན་དུ་གཉེར་བའོ། ། གང་ཕྱག་རྒྱ་ཆེན་པོའི་དངོས་གྲུབ་སྒྲུབ་པ་དོན་དུ་གཉེར་བ་དེ་ནི། སྟོང་པ་ཉིད་ཀྱི་ལམ་སྒོམ་པའི་དོན་དུ་བུམ་པ་དང་གསང་བ་དང་ཤེས་རབ་ཡེ་ཤེས་ཀྱི་དབང་གིས་ཡང་དག་པར་བསྡུ་བར་བྱའོ། ། གང་འཇིག་རྟེན་པའི་དངོས་གྲུབ་སྒྲུབ་པ་དོན་དུ་གཉེར་བ་དེ་ནི། དབང་བདུན་གྱིས་ཡང་དག་པར་བསྡུ་བར་བྱ་སྟེ་འབྲིང་པོ་བསོད་ནམས་དག་གི་རྒྱུར་ཞེས་སོ། ། ཐ་མ་ནི་དབང་གིས་ཡང་དག་པར་བསྡུ་བར་བྱ་བ་མིན་ཏེ་དགེ་བསྙེན་གྱི་བསླབ་པས་ཡང་དག་པར་བསྡུ་བར་བྱའོ། ། ཞེས་པ་ནི་ངེས་པའོ། ། ཞེས་དོན་གཉེར་གཉིས་ལ་བསྐུར་ཚུལ་གཉིས་གསུངས་ཀྱི། ། མཆོག་དབང་གི་སྔོན་དུ་ངེས་པར་མཐའ་གཅིག་ཏུ་དབང་བདུན་བསྐུར་དགོས་པའི་བཤད་པ་མི་འབྱུང་ངོ༌། །
ཅི་སྟེ་རྒྱུད་ལས། དབང་བདུན་དག་གི་མངོན་པར་དབང་བསྐུར་དགེ་བའི་དབང་གིས་ས་བདུན་གྱི་ནི་དབང་ཕྱུག་ཉིད་དུ་འགྱུར། ། བུམ་པ་གསང་བས་མངོན་པར་དབང་བསྐུར་སླར་ཡང་ཕྱིར་མི་ལྡོག་པ་སོགས་སུ་རབ་ཏུ་འགྱུར། ། ཤེས་རབ་ཡེ་ཤེས་མངོན་པར་དབང་བསྐུར་སྲིད་པའི་འཇིགས་པ་འཇོམས་པའི་འཇམ་དབྱངས་ཉིད་དུ་འགྱུར། ། ཞེས་གོ་རིམ་བཤད་པ་དེས་འགྲུབ་བོ་སྙམ་ན། དེ་ནི་རྒྱུད་ཀྱི་དངོས་བསྟན་བསྟན་བྱའི་གཙོ་བོ་གང་ཟག་ལམ་ལ་མཐར་ཆགས་སུ་བཀྲི་དགོས་པ་ཞིག་གི་དབང་དུ་མཛད་ཀྱི། ཐོད་བརྒལ་དུ་འཇུག་པ་དང༌། ཅིག་ཅར་དུ་འཇུག་པ་དག་གི་སྲིད་མཐའ་འགོག་པ་མ་ཡིན་ནོ། ། དྲིས་ལན་འཕྲིན་ལས་རྣམ་དཀར་དུ། དབང་མདོར་བསྟན་དང༌།
དུས་ཞབས་སྙན་རྒྱུད་སོགས་ཀྱི་ལུང་དྲངས་པའང་གོང་དང་མཚུངས་མོད་ཀྱི། མཐའ་བཅད་པ་མ་ཡིན་ལ། བཞེད་པ་འདི་ཅིས་ཀྱང་སྒྲུབ་པར་བཞེད་ན། དབང་བསྐུར་མཐར་ཆགས་ལས་གཞན་བྱེད་ས་མེད་པའི་སྲིད་མཐའ་འགོག་ནུས་ངེས་ཀྱི་ལུང་འཐད་ལྡན་རྙེད་ན་དེར་འགྱུར་བས་ལུང་ཚོལ་བ་ལ་འབད་པ་མཛོད་ཅིག གལ་ཏེ་མཆོག་དབང་བསྐུར་ཡུལ་གྱི་སློབ་མ་དེ་ཉིད་རྩ་ལྟུང་བཅུ་བཞི་དང་བྲལ་བར་བཤད་པའི་ཕྱིར། སྔར་དབང་གིས་སྨིན་པར་སྒྲུབ་ནུས་སོ་སྙམ་ན། འོ་ན་ཟབ་ཅིང་རྒྱ་ཆེ་ལ་སེམས་ཞེས་དང༌། གཡོ་བ་མེད་པའི་སེམས་ལྡན་ཞེས་དང༌། དེ་ཉིད་ཐོབ་པ་ཤིན་ཏུ་སྦེད། ཅེས་སོགས་གསུངས་པའང་དེར་ཐལ་བས།
དབང་བཞིའི་སྔོན་དུ་རྫོགས་རིམ་ཟབ་མོ་ཐོབ་དགོས་པར་ཞལ་གྱི་བཞེས་ནུས་པའི་ཧམ་པ་ཡོད་ན་དེ་ལྟར་མཛོད་ཅིག འོ་ན་གཞུང་དེ་དག་གི་དོན་གང་དུ་འགྲེལ་ཞེ་ན། དགའ་ཞེས་པ་གོང་འོག་གི་གསལ་བྱེད་དུ་སྦྱར་ནས་བཤད་ན་རིགས་ལྡན་གྱི་དགོངས་པ་འགྲེལ་ཤེས་པར་འགྱུར་ལ། གཞན་དུ་ན་རྣམ་པར་འཁྱམས་སོ།། ༈ ཡང་གན་མཛོད་དུ། ཐབས་དང་ཤེས་རབ་བསྟན་ལ་དབབ་པའི་ལུང་དྲངས་རྗེས། འདི་ལ་གསུམ་པའི་དབང་མ་བྱུང༌། དབང་གི་ཆོ་གའི་འགྲོས་འདི་ལྟ་བུ་མི་འཐད་ན་སློབ་དཔོན་ཚད་མར་གྱུར་པ་དེས་ཅི་ལ་གསུང༌། འཐད་ན་ནི་ཀ་དཔེ་མ་དགོས་པ་ཚོའི་འདོད་པ་ཨོཾ་ཨཱཿཧཱུྃ་ངོ༌། ། ཞེས་པའི་མགོ་བསྒྲེའི་ལན་རྩོད་སྤོང་དུ།
རྡོ་རྗེ་སྙིང་འགྲེལ་ལས། རྡོ་རྗེ་སློབ་དཔོན་བློ་དང་ལྡན་པས་དབང་ལ་འཆོལ་བའི་སྐྱོན་སྤངས་ལ། དབང་བཞི་གོ་རིམ་བཞིན་དུ་བསྐུར་བར་བྱའོ། ། ཞེས་གསུངས་སོ། ། ལུང་འདི་ཚད་མར་ཁས་ལེན་བཞིན་དུ། རྒྱུ་དུས་དབང་བཞིའི་བསྐུར་ཚུལ་འཆོལ་མར་མཛད་པ་པོ་རྣམས་ནི་ཀྱཻ་ནོར་བུ་པདྨ་ཅན་ཧཱུྃ་ངོ༌། ། ཞེས་དྲིས་འདུག་པ་རྙིང་འགྲེལ་འགོས་འགྱུར་ན་ཚིག་དེ་འདྲ་མེད་མོད། འགྱུར་གཞན་ལ་ཡོད་སྲིད་ཀྱང༌། གོ་རིམ་འཆོལ་བའི་སྐྱོན་མི་འཇུག་སྟེ། གཞུང་སོ་སོ་ཐ་དད་ཀྱི་རྣམ་གཞག་འཇོག་མཚམས་མི་གཅིག་པ་ཤིན་ཏུ་མང་བའི་ཕྱིར།
མགོ་མི་བསྒྲེ་བཞིན་དུ་ཅི་སྟེ་བསྒྲེ་བར་མཛད། དེས་ན་བློ་ཁོག་ཆུང་ངུར་མི་བྱ་ལ། འོན་ཀྱང་རྒན་རྒོན་མ་ཎི་པདྨེའི་རྡོག་གསོག་མཛད་པ་ནི་ཅིས་ཀྱང་རིགས་པ་ཉིད་དོ། ། ལས་དང་པོ་པ་ལ་བུམ་གསང་ཤེས་རབ་བཞི་པའི་དབང་གི་གོ་རིམ་ངེས་པར་དགོས་ལ། རྣལ་འབྱོར་པ་ལ་ཡེ་ཤེས་གྲུབ་པ་དང༌། ཐབས་ཤེས་བསྟན་དབབ་ལས་བཤད་པ་བཞིན་འཆོལ་མར་བསྐུར་ཀྱང་ཉེས་པ་མེད་པའི་ལུང་རིགས་ཡོད་ན་ཁྱེད་ཀྱིས་སྨྲས་པ་དེ་འགྲུབ་སྲིད་པས་སྟོན་ཅིག རྣལ་འབྱོར་པ་དྲོད་ཐོབ་པ་ལ་དབང་བཞི་བསྐུར་མཁན་གྱི་སློབ་དཔོན་དེ་བློ་དང་མི་ལྡན་གསུང་རྒྱུ་ཨེ་ཡིན། ཁྱེད་རང་གི་ཚིག་སྔ་ཕྱིའི་རྩ་བ་ཟིན་པར་མཛོད་ཅིག རྒྱ་གཞུང་གཉིས་ཀྱི་དགོངས་པས་རྒྱུ་དབང་བསྐུར་ཚུལ་དེ་ཙམ་ལ་ཧ་ཆེ་མི་དགོས། དུས་འཁོར་དབང་ལེར།
ཡེ་ཤེས་ཕེབས་པས་སངས་རྒྱས་བླ་མ་ཡི་ཡང་བླ་མ་རྫུ་འཕྲུལ་ལྡན་པའི་སྟོན་པ་གཅིག་པུར་འགྱུར། ། ཞེས་དཀྱིལ་འཁོར་དུ་འཇུག་པའི་བྱིན་དབབ་དུས་སྐུ་གསུང་ཐུགས་དང་ཡེ་ཤེས་རྡོ་རྗེ་ཕེབས་པར་བཤད་པའི་ཡེ་ཤེས་རྡོ་རྗེ་དངོས་སུ་བབས་པའི་ཚེ། དེ་ཉིད་དུ་འཚང་རྒྱ་བར་བཤད་པ་ལྟར་ན། དབང་མ་བསྐུར་བར་མཆོག་ཐོབ་པར་སོང་བས། ལུང་རིགས་འདི་ཚོ་དཀྱིལ་ཆོག་གཅིག་གཉིས་ཙམ་གྱི་ལག་ལེན་ཀབ་ཀྲིག་ཐུམ་རིལ་ལ་ཞེན་པ་ཚན་ཅིག་གི་དབུ་ལ་རྡོ་རྗེའི་དྲག་ཆར་ཕབ་པ་ཡིན་ནོ། ། ཡང་དུས་འཁོར་དུ། དབང་གོང་མ་རེ་ཞིག་བསྐུར་མི་འོས་པའི་སློབ་མ་ལའང༌། བྱིས་འཇུག་གི་དབང་བདུན་གྱི་མཐར་རྩ་ལྟུང་བཅུ་བཞི་སྒྲག་པ་ཨེ་གཟིགས་སམ། གཟིགས་ལམ་བབས་ཚེ། འོ་ན་བུམ་དབང་གིས་མ་སྨིན་པ་ལ་གོང་མ་བསྟན་པ་རྩ་ལྟུང་དང༌།
གོང་མའང་སྔ་མ་སྔ་མས་མ་སྨིན་པ་ལ་ཕྱི་མ་ཕྱི་མ་བསྟན་པ་ཡན་ལག་གི་ལྟུང་བར་འགྱུར་བའི་རྒྱུ་མཚན་ཁྱེད་རང་གིས་བཀོད་པ་ཐམས་ཅད་ད་གདོད་དོན་མེད་དུ་སོང་བ་ལ་གཟིགས་ཤིག དེ་ལྟ་བུའི་ཧོབ་འགྲོས་ཁྱེད་ཀྱིས་རྒྱ་གར་པཎ་ཆེན་མི་མཛད་གསུངས་ཡང༌། ངེད་ཀྱི་རྒྱ་གར་གྲུབ་ཐོབ་ཀྱི་མཛད་པ་ལུང་ཚད་མས་ལན་བརྒྱར་གྲུབ་པ་འདིའོ། ། དེ་ལྟ་བས་ན། ས་སྐྱ་གོང་མ་རྣམ་ལྔའི་གསུང་ལ་བྱི་དོར་མཛད་པའི་ལྷག་བསམ་གྱིས། རྒྱལ་བའི་གན་མཛོད་ཀྱི་ཕྱོགས་སུ་ལྟག་ཆོད་དང༌། བསུན་འབྱིན་ཇི་སྙེད་སྤུངས་པ་ཕལ་ཆེར་གོང་མའི་དགོངས་གཞི་མ་ལོན་བཞིན་དུ་འཕངས་པར་སོང་བས་གཞན་ལ་མ་ཟུག་རང་ལ་འཁོར། དེ་ལ་བརྟེན་ནས་མིང་རྩོད་སྤོང་དུ་བཏགས་ཀྱང༌། ། རྩོད་པ་ལངས་པ་འདིས་རྗེ་བཙུན་དེ་དག་གི་བསྟན་བཅོས་ཆུད་འཛར་ཉེའོ། ། འདི་འདྲ་བ་ལ་དགོངས་ནས།
བློ་ཆུང་རྣམས་ཀྱིས་ཕན་བཏགས་པ། ། འགའ་ཞིག་གནོད་པའི་རྒྱུ་རུ་འགྱུར། ། སྐྱ་ཀའི་ཕྲུ་གུས་མ་ཡི་སྤུ། ། འཐོག་པ་དྲིན་ལན་ཡིན་པར་སྒོམ། ། ཞེས་དང༌། ཆེན་པོ་རྣམས་ལ་དགྲ་བས་ཀྱང༌། ། རང་གི་འཁོར་གྱིས་གནོད་པ་མང༌། ། སེང་གེ་ལུས་ཀྱི་འབུ་མིན་པ། ། སྲོག་ཆགས་གཞན་གྱིས་ག་ལ་ཟ། ། ཞེས་ཟླ་བོ་དངོས་པོའི་དཔེས་བསྙད་པའི་ཚིགས་སུ་བཅད་པ་འདི་དག་ནི།
རྩོད་སྤོང་ཡན་ལག་དང་བཅས་པ་འབྱུང་འགྱུར་ལུང་བསྟན་པ་ཉིད་དུ་གྲུབ་བོ། ། ཡེ་ཤེས་རྡོ་རྗེར་གྲུབ་པ་མཁའི་གླང་པོ། ། རྒྱགས་པའི་རྔུལ་ཐིགས་བདུད་རྩིར་ཟགས་པ་དེ། ། སྐལ་བཟང་དབྱིག་འཛིན་དཔལ་མོའི་བདེ་དྲོད་དང༌། ། འགྲོགས་པས་མི་སྨིན་དངོས་པོ་དེ་གང་ཞིག ། སྣ་ཚོགས་མོས་པའི་རྗེས་སུ་འགྲོ་ལྡོག་མཁན། ། སྨིན་བྱེད་དབང་གི་འཇུག་ངོགས་རྒྱ་མཚོའི་རླབས། ། རྒྱ་ཆེར་གཉེར་བའི་གཏམ་གྱིས་མ་ཙི་ལ། ། བློ་ཆུང་ཁྲོན་པར་རང་སྲོག་བཏང་ཞེས་གྲགས། ། ཅེས་པ་ནི་བར་སྐབས་ཀྱི་དོན་བསྡུའོ།། །།
༈ ཡང་གན་མཛོད་ལས། དེས་ན། ནཱ་རོ་ཆོས་དྲུག་ཞེས་བྱའི་ཁྲིད། ། མི་ལ་ཡན་ཆད་དེ་ལས་མེད། ། ཆོས་དྲུག་བོར་ནས་ལམ་འབྲས་དང༌། ། ཕྱག་རྒྱ་ཆེན་པོ་ལ་སོགས་པ། ། གཞན་གྱི་གདམས་ངག་སྒོམ་བཞིན་དུ། ། ནཱ་རོར་བརྒྱུད་པར་འདེད་བྱེད་པ། ། གཞན་དང་འགལ་བ་ལྟ་ཅི་སྨོས། ། རང་ལུགས་དང་ཡང་འགལ་བ་ཡིན། །
ཞེས་པ་ལ། དེའི་རྗེས་འབྲང་དག དེ་ལས་མེད་དང༌། དེ་ལ་མེད་ལ་མི་འཆམ། དེ་ནི་རྨོངས་པ་སྟེ། དེ་མ་ཐག་ཏུ་ཆོས་དྲུག་བོར་ཞེས་པའི་ཚིག་ལ་མ་བརྟགས་པས་སོ། ། རྩོད་ཁྱེར་ནི། ནཱ་རོ་ཆོས་དྲུག་ཞེས་བྱའི་ཁྲིད། མི་ལ་ཡན་ཆད་དེ་ལས་མེད་དེ། དྭགས་པོ་མན་གྱིས་ཆོས་དྲུག་བོར་བས་སོ། །
དེ་བོར་ཏེ། དྭགས་པོས་ཕྱག་ཆེན་སོགས་སྒྲས་ལམ་རིམ། ། ཡང་ཕག་གྲུས་ལམ་འབྲས་ཏེ་གཞན་གྱི་གདམས་ངག་སྒོམ་བཞིན་པར་འདུག་པའི་ཕྱིར་རོ་ཞེས་པའོ། ། སྒོམ་བཞིན་ཞེས་པ་སྔར་དེ་ལ་ཞུགས་པ་ཙམ་མིན་ཞེས་རུས་སྟོན་པའི་ལུགས་སོ། ། རྩོད་པ་འདི་འཆད་པ་ལ་མཁས་པར་རློམས་པའི་ཡི་གེ་ཕལ་མོར། དེ་མན་རྒྱུད་དང་འབྲེལ་བ་ཡོད། དབང་དང་འབྲེལ་བ་མེད་པ་དང༌། ཡང་ཕག་མོའི་བྱིན་རླབས་ཙམ་དང་འབྲེལ་བ་ཡོད་པ་སོགས་ཀྱི་དཔེ་མང་པོ་ཆུད་གསན་པའི་རྒྱུ་ནི། རྗེ་མར་པས། རྒྱུད་དང་འབྲེལ་བ་ཐབས་ལམ་གྱི་གདམས་ངག་དང༌།
བྱིན་རླབས་དང་འབྲེལ་བ་སྙན་རྒྱུད་ཀྱི་གདམས་ངག་གཉིས་གསུངས་པའི་དང་པོ་ཆོས་དྲུག་རྒྱས་པ་བསྲེ་འཕོ་ཡིན། གཉིས་པ་སྙན་རྒྱུད་ནོར་བུ་སྐོར་གསུམ་སོགས་ཡིན་པ་དེ་གཉིས་ཀའི་གཞུང་ལས་བཤད་པ་མ་གོ་བ་ཡུས་ཆེ་བར་ཟད་དེ། འདི་གཉིས་ལ་དེ་སྐད་གསུངས་པའི་དགོངས་པའང༌། དང་པོ་རྒྱུད་སྡེ་རང་གི་བཤད་ཚོད་ཀྱི་དབང་དུ་བྱས་ཏེ། དཔེར་ན་གསོ་དཔྱད་པའི་སྨན་ཐམས་ཅད་ལྟ་བུ། གཉིས་པ་གང་ཟག་སོ་སོ་འཚང་རྒྱ་བའི་ལམ་རིམ་དུ་བསྒྲིགས་པ་སྟེ། ནད་ལ་སྨན་སྦྱོར་སྡེ་བྱས་ནས་གཏོང་བ་ལྟ་བུའོ། ། རྩོད་པའི་ལན་ནི། ཕྱག་རྒྱ་ཆེན་པོ་གཞན་གྱི་གདམས་ངག་ཡིན་པ་དང༌། ལམ་འབྲས་སྒོམ་བཞིན་པ་གཉིས་ཀ་མ་གྲུབ་པས།
དགག་པ་འདི་ནི་ཕྱོགས་ཆོས་མ་གྲུབ་པའི་གཏན་ཚིགས་སུ་སོང༌། དེས་ན་རྒོལ་བ་ཉིད་ཚར་བཅད་ཀྱི་གནས་སུ་ལྷུང་ངོ༌། ། ཞེས་པའི་ལན་རྩོད་སྤོང་དུ། འདིའི་ལན་ལ་གཉིས། དངོས་ལན་དང༌། འཕྲོས་དོན། དངོས་ལ་གཉིས། ཚར་བཅད་གནས་སུ་ལྷུང་ཞེས་པའི་ལན་དང༌། ཕྱོགས་ཆོས་མ་གྲུབ་ཅེས་པའི་ལན་ནོ། ། དང་པོ་ནི།
འདིར་རྒོལ་བ་ཚར་བཅད་ཀྱི་གནས་སུ་ལྷུང་ཞེས་པ། རྟོག་གེ་ལ་གྲགས་པའི་ཚར་བཅད་རྗེས་འཛིན་གྱི་འཇུག་པ་མ་ཤར་བའི་སྤྱི་བརྟོལ་གྱི་གསུང་དུ་སྣང་ངོ༌། ། ཞེས་སོགས་མང་དུ་གསུངས་མོད། གན་མཛོད་མཁན་པོ་དང༌། རྩོད་སྤོང་མཁན་ཆེན་གཉིས་ཀ་མཁྱེན་པའི་སྤྱན་རས་ཡངས་པ་ཙམ་རྒྱུ་མཚན་དུ་བྱས་ནས། སྙིང་པོའི་དོན་གྱི་ཕྱག་རྒྱ་ཆེན་པོ་གཏན་ལ་འབེབས་པའི་ཚེ། ཕྱོགས་ཆོས་དང་ཚར་བཅད་སོགས་རྟོག་གེའི་དུག་ཆུ་རྙོགས་མ་ཅན་གྱིས་བསླད་པ་ནི་མི་མཛེས་ཤིང༌། ཚད་ལྡན་མང་པོས་གནས་ལུགས་ཀྱི་དོན་རྟོག་གེ་བའི་བློ་གྲོས་ཞིབ་མོའི་སྤྱོད་ཡུལ་དུ་མ་གྱུར་ཞེས་པ་ཡང་དང་ཡང་དུ་བཤད་པ་དང་འགལ་ལོ། ། དེ་ལྟར་ཡང་ཚད་མ་མདོར། གང་ཞིག་རྟོག་གེའི་ལམ་ནས་ཆོས་ཉིད་ལ་འཁྲིད་ན། །
དེ་ནི་ཐུབ་པའི་བསྟན་ལས་ཆེས་སྲིད་ཉམས་པའང་ཡིན། ། ཞེས་གསུངས་པ་ལྟར་རོ། ། ཅི་སྟེ་རྟོག་གེའི་རྒྱས་འགེབས་ལ་ངེས་པར་དགེས་པ་ཞིག་ནའང༌། ཡང་ལན་དུ། རྒོལ་དང་ཕྱིར་རྒོལ་དཔང་པོ་གསུམ། ། ངེས་པར་བྱས་ནས་རྩོད་ལ་འཇུག ། ཅེས་མཁས་འཇུག་གི་ལུང་དྲངས་ནས། ཚར་བཅད་རྗེས་འཛིན་གྱི་རྩོད་པ་ལ་དེ་གསུམ་རྒོལ་བའི་དཀྱིལ་འཁོར་གཅིག་ཏུ་ཚང་དགོས་པར་བསྒྲུབས་མོད། འོ་ན། རྗེ་ས་པཎ་དང་འཕྲོག་བྱེད་དགའ་བོ་རྩོད་སྐབས་དཔང་པོ་སུ་ཡོད།
དེ་ཚེ་འཕྲོག་བྱེད་ཚར་བཅད་ནས་རྗེས་སུ་བཟུང་བ་མི་བདེན་པར་འདོད་དམ་ཅི། རྒོལ་བ་ཉིད་ཚར་བཅད་ཀྱི་གནས་སུ་ལྷུང་ངོ་ཞེས་པའི་ཚིག་ནུས་ལ་མ་དཔྱད་པར་རྟོག་གེའི་དྲེགས་པས་ཡུས་པ་སྟེ། རྒོལ་བ་གཉིས་དུས་སྔ་ཕྱིའི་ཁྱད་ཆེས་པར་བརྟེན། རྩོད་པའི་དཀྱིལ་འཁོར་གཅིག་ཏུ་ཞལ་རྒྱས་མ་བྱུང་བས་ཀ་ཚར་བཅད་ཀྱི་གནས་སུ་ལྷུང་ངོ་ཞེས་ཚིག་གི་རྣམ་དཔྱད་སྨོས་པ་ཡིན་མོད། དངོས་སུ་ཚར་བཅད་ན་དེ་འདྲ་ཟེར་ཅི་དགོས། དཔེར་བགྱིས་ན་མདོ་དྲན་པ་ཉེར་བཞག་གི་གླེང་གཞིར། དགེ་སློང་གསར་བུ་མང་པོ་བསོད་སྙོམས་ལ་རྒྱུ་བ་ན། མུ་སྟེགས་སྤྱོད་པ་ཀུན་ཏུ་རྒྱུ་དག་དང་ལྷན་ཅིག་གཏམ་བྱས་པས། ཀྱེ་ཤཱཀྱ་པ་ཁྱེད་ཅག་གི་དགེ་སྦྱོང་གོའུ་ཏ་མ། ལུས་ཀྱི་ཆད་པ།
མི་དགེ་བ་མི་འདོད་པ་མི་སྡུག་པ་ཡིད་དུ་མི་འོང་བ་སྟོན་ཅིང་གཞན་དག་ལ་ཡང་རྗེས་སུ་ཡི་རང་བ་མི་བྱེད་པ་བདེན་ནམ། ངེད་ཅག་ཀྱང་དེ་བཞིན་དུའོ། ། དེས་ན་ཁྱེད་ཀྱི་དགེ་སྦྱོང་གཽ་ཏ་མའི་ཆོས་འདུལ་བ་དང༌། ངེད་ཀྱི་ལ་ཐ་དད་དུ་བྱ་བ་ཅི་ཡོད་སོགས་དྲིས་པས། དེ་རྣམས་ཀྱིས་ཤཱ་རིའི་བུ་ལ་བསྙད་པས། ཤཱ་རིའི་བུས་སྨྲས་པ། ང་དང་དེ་དག་ཕྲད་ན་ཚར་བཅད་ཟིན་པ་ཞིག་ན་བདག་གིས་མ་ཚོར། ཚེ་དང་ལྡན་པ་དག བཅོམ་ལྡན་འདས་ཀུན་ཏུ་མཁྱེན་པའི་སྤྱན་མངའ་བ་དེ་འདི་དང་ཧ་ཅང་མི་རིང་བར་བཞུགས་པས་དེ་ལ་ཞུས་ཤིག་ཅེས་འབྱུང་བ་དེས་གོ་བར་འགྱུར་རོ། ། དེ་ལྟ་བས་ན།
ཚིག་རྩ་ཡེ་མ་ཟིན་པར། རྩོད་རིགས་དང་རིག་གཏེར་སོགས་ཀྱི་བཤད་ཡམ་གྱི་སྤུན་པ་ཕྱར་ཀྱང་སྐབས་འདིར་དོན་གྱི་འབྲས་བུ་མ་མཐོང་བས་རྩོད་པ་འདི་ལ་ཕན་གནོད་མེད་ཅིང༌། བརྗོད་བྱས་སྟོངས་པ་བརྗོད་རྣམས་ཀྱི། ། འདི་དེ་མི་ཤེས་ཀྱིས་བླངས་ཡིན། ། ཅེས་ཁྱེད་རང་གིས་བགྲངས་པའི་ལུང་དོན་སྒྲུབ་པ་དང༌། མཁྱེན་རྒྱའི་ལོ་མ་ངོམས་ཕྱིར་སྣག་ཤོག་གི་གྲོན་དང་ཡི་གེའི་དཀའ་ཚེགས་ལ་མི་གཟིགས་པ་རྗེས་སུ་ཡི་རང་ལགས།། ༈ རྩོད་སྤོང་དུ། གཉིས་པ་ཕྱོགས་ཆོས་མ་གྲུབ་པའི་ལན་ནི། ཕྱག་རྒྱ་ཆེན་པོ་གཞན་གྱི་གདམས་ངག་ཡིན་པ་མ་གྲུབ་སྟེ། ངེད་རང་གི་གདམས་ངག་ཡིན་པའི་ཕྱིར་གསུང་བར་སྣང་ཡང༌།
དེས་སྐྱོན་མི་འཕངས་ཏེ་ཕྱོགས་སྔ་ཁོང་དུ་མ་ཆུད་པའི་ལན་ཡིན་པའི་ཕྱིར་རོ། ། ཞེས་སྨྲ་བ་ལ། ཕྱག་རྒྱ་ཆེན་པོ་ཞེས་བྱ་བ་འདི་མདོ་རྒྱུད་ཀུན་གྱི་བརྗོད་བྱའི་སྙིང་པོ་ཡིན་ཚུལ། དེ་སྟོན་པར་བྱེད་པའི་སློབ་དཔོན་སོ་སོའི་དགོངས་པའི་གནད། དེ་རྣམས་ཀྱིས་བརྩམས་པའི་ཡིག་འཇོག་ཇི་ལྟར་ཡོད་ཚུལ། ཐུགས་ཉམས་སུ་བསྟར་བས་བརྒྱུད་པ་འདི་ལ་གྲུབ་པ་ཐོབ་པའི་སྐྱེས་ཆེན་མང་པོ་བྱོན་ཚུལ་སོགས་རྒྱ་ཆེ་ལ་འགག་དྲིལ་བའི་གཏན་ཚིགས་མང་པོ་ཞིག་གན་མཛོད་འདིར་སྨོས་མ་ཐག་ཡིན་བཞིན་དུ་ཅིའི་ཕྱིར་སྙོན། ཕྱག་ཆེན་གཞན་གྱི་གདམས་ངག་ཡིན་ཟེར་བའི་གཞན་དེ་བཀའ་གདམས་ལ་ཟེར་བར་གྲགས་ཀྱང༌། དེའི་ལུགས་ཀྱི་ཕྱག་ཆེན་གྱི་མིང་ཅན་དེ་ནི། ཕག་གྲུས། གོ་ཆ་གཉིས་ལ་བརྟེན་ནས་ནི། །
རྣམ་རྟོག་ལམ་དུ་འཁྱེར་བ་ཡི། ། མཚན་ཉིད་ཐེག་པས་མ་བསླད་པས། ། ཞེས་གསུངས་པས་འདི་དང་མི་གཅིག དེའི་ཕྱིར་མཉམ་མེད་དྭགས་པོ་ལ་བཀའ་ཕྱག་ཆུ་བོ་གཉིས་འདུས་ཟེར་བ་དེ་རང་གི་ཕྱག་རྒྱ་ཆེན་པོའི་བརྒྱུད་པ་གཞན་གྱི་གདམས་ངག་མ་ཡིན་པར་གྲུབ་བོ། ། ཡང་རྩོད་སྤོང་དུ་ལམ་འབྲས་སྒོམ་བཞིན་པ་མ་གྲུབ་གསུང་བའང་ཕྱོགས་སྔ་མ་དགོངས་པའི་ལན་ནོ། ། ཟེར་བའང་ཟོལ་གྱིས་སྨྲས་པར་ཟད་དེ། གལ་ཏེ་དེའི་རྒྱུ་མཚན་ཞིག་འགོད་རྒྱུ་ཡོད་ན་ལྟ། ཚར་བཅད་ཀྱི་ལན་ལ་དགོས་མེད་ཀྱི་སྤྲོས་པ་དེ་ཙམ་བྱེད་པ་བས་འདི་གནད་ཆེ་བར་སྣང་བས་འགོད་རིགས་ཀྱང་འཕྱང་མོ་ཡུག་གོ ། ལམ་འབྲས་སྒོམ་བཞིན་པ་མ་ཡིན་ཏེ། འགྲོ་མགོན་ཕག་མོ་གྲུ་པས་བླ་ཆེན་ས་སྐྱ་པའི་སྤྱན་སྔར་ལམ་འབྲས་ཞུས་དུས་ཐུན་མོང་གི་ཉམས་མྱོང་དཔེ་མེད་འཁྲུངས་པ་མཐོང་ལམ་དུ་ངོ་སྤྲད་ཀྱང་མ་ཚིམས་པར་ཆོས་རྗེ་སྒམ་པོ་པའི་དྲུང་དུ་ཕྱག་ཆེན་གྱི་ཁྲིད་བསྐྱངས་ཚེ།
ཕྱག་ཆེན་ཡེ་ཤེས་ཀྱི་རང་ཞལ་གཟིགས་པ་ན། སྔར་གྱི་ཉམས་མྱོང་དང་མཐོང་ལམ་ཁོས་གྲུལ་ཡེ་མ་གཏུབ་པར་བོར་ནས་ཡུན་རིང་ལོན་ཏོ།། ༈ གན་མཛོད་དུ། ནཱ་རོ་ཆོས་དྲུག་ཞེས་བྱའི་ཁྲིད་ཞེས་པ་ནས། རང་ལུགས་དང་ཡང་འགལ་བ་ཡིན། ། ཅེས་པའི་བར་གྱི་རྩོད་ཁྱེར་ནུས་པ་འདོན་ལུགས་སོགས་གོང་དུ་བརྗོད་ཟིན་པ་དེ། རབ་དབྱེའི་གཞུང་ཚན་འདི་ལ་འཆད་ལུགས་འདི་བས་ལྷག་པ་སྔར་མ་བྱུང་ཡང༌། དེ་ལ་མཁས་རློམས་དག་གཤེ་བ་ནི་འདུལ་བ་ལུང་ལས། དགྲ་བོ་བློ་དང་ལྡན་པ་མཆོག་ཡིན་གྱི། ། མཛའ་བཤེས་བློ་གྲོས་བྲལ་བ་དེ་ལྟ་མིན། །
བློ་གྲོས་ཆུང་ངུས་སྦྲང་བུ་བསད་སྙམ་པས། ། ཐོ་བས་ཕ་ཡི་ཀླད་ཀོར་བཅོམ་ལ་ལྟོས། ། ཞེས་ལྷ་རྣམས་ཀྱི་འཕྱས་གདགས་པ་བཞིན་འདིར་ཡང་ངོ༌།། ༈ རྩོད་སྤོང་དུ། གཉིས་པ་འཕྲོས་དོན་ནི། ལས་དང་ལ་ལ་མ་འཆམ་གསུང་བ་ནི་མི་བདེན་ཏེ། མི་ལ་ཡན་ཆད་དེ་ལ་མེད། ། ཅེས་པའི་གཞུང་ཡོད་ན། མི་ལ་ཡན་ཆད་ལ་ནཱ་རོ་ཆོས་དྲུག་མེད་ཟེར་བར་སོང་བས། དེ་འདྲའི་གཏམ་རྨི་ལམ་དུ་ཡང་མི་འབྱུང་བའི་ཕྱིར་རོ། །
ཞེས་བཀོད་མོད། ལས་དང་ལ་ལ་འཆམ་མ་འཆམ་གྱི་ཁུངས་ཁོ་བོས་མ་འཚལ་ཀྱང༌། སྡོམ་གསུམ་རབ་དབྱེ་འཕྲིན་ལས་ཆེ་བར་བརྟེན། འབྲེལ་ཡོད་མེད་ཀྱི་ཡིག་ཆ་སྣ་ཚོགས་ཞིག་སྣང་བས། ཁ་ཅིག་ན་དེ་འདྲ་ཡང་ཡོད་པ་གཟིགས་ནས་འགོད་པར་མཛད་ཀྱི། གྱ་ཚོམས་སུ་གླེང་བའི་མཁས་པ་མ་ཡིན་ནོ།། ༈ གན་མཛོད་དུ། རྩོད་པ་འདི་འཆད་པ་ལ་ཞེས་སོགས་གོང་དུ་དྲངས་པ་དེའི་རྒྱུ་མཚན། སྡོམ་གསུམ་གྱི་སྤྱི་ཊཱིཀ་མཛད་པ་ཕལ་མོ་ཆེའི་ཐུགས་ཀྱི་འཆར་སྒོ་ལ། ནཱ་རོ་ཆོས་དྲུག་ཞེས་བྱའི་ཁྲིད། །
མི་ལ་ཡན་ཆད་དེ་ལས་མེད། ། ཅེས་སོགས་ཀྱིས་ཆོས་དྲུག་བཀག་པ་ཡིན་ནོ་སྙམ་དུ་དགོངས་ནས། ཆོས་དྲུག་དག་མ་དག་དང༌། འབྲེལ་མ་འབྲེལ་སོགས་དགོས་མེད་ཀྱི་གཏམ་མང་པོས་དུས་དང་བློ་གྲོས་གྲོན་དུ་བཏང་འདུག་ཚུལ་རྒྱ་ཆེར་བཤད་དུ་ཡོད་ཀྱང༌། ལོག་པའི་ལམ་ལ་མཐའ་མེད་ཕྱིར། ། དེ་དག་འདིར་ནི་སྤྲོ་བྱ་མིན། ། ཅེས་གསུངས་པ་བཞིན་རྒྱས་པར་མི་སྤྲོ་ལ། རྩོད་སྤོང་མཁན་པོས། རྗེ་མི་ལ་ཡན་ཆད་ལ་གཞན་གྱི་བསྲེ་ལྷད་མེད་པའི་ཆོས་དྲུག་གཙང་མ་དེ་ཁོ་ན་ཡོད་པ་ལས། དུས་ཕྱིས་འགའ་ཞིག་གིས་བསྲེ་ལྷད་མེད་པའི་ཆོས་དྲུག་གཙང་མ་དེ་བོར་ནས།
མངའ་བདག་མཻ་ཏྲི་པ་སོགས་བརྒྱུད་པ་གཞན་ནས་བརྒྱུད་པའི་ཕྱག་ཆེན་སོགས་དང་ལམ་འབྲས་སོགས་དང་བསྲེས་པའི་ཆོས་དྲུག་སྒོམ་བཞིན་དུ། བརྒྱུད་པ་གཞན་དེ་དག་གི་མཚན་ནས་མི་སྨོས་པར་གཅིག་ཁོ་ནའི་བརྒྱུད་པ་འདེད་པ་མི་རིགས་ཏེ། བརྒྱུད་པ་གཉིས་ཆར་གྱི་གདམས་པ་སྒོམ་པར་སོང་བའི་ཕྱིར་ཞེས་པ་སྟེ། སྙིང་པོ་ནི། ཆོས་ཐ་དད་བསྲེ་བསླད་མ་བྱེད་པར་ཉམས་སུ་ལོངས་ཤིག་ཅེས་གདམས་པ་སྟེ། གཞུང་དེའི་རང་མཆན་ལས། ཞི་བྱེད་དང༌། རྫོགས་ཆེན་དང༌། ལམ་འབྲས་ལ་སོགས་པ་ཅལ་ཅོལ་མང་པོ་བསྲེས་ནས་ཞེས་དང༌། ཆོས་གཞན་ནས་བྱུང༌།
བརྒྱུད་པ་གཞན་ནས་འདེད། ཅེས་སོགས་བཤད་པས་སོ། ། ཞེས་ཟེར་བ་འདི་ཅུང་ཟད་དོན་ལ་ཉེ་བ་འདྲ་སྟེ། མི་དྲག་བྱས་ཀྱང་སྡེ་པ་དྲག སྡེ་པ་དབྱར་ག་སྤག་ཟ། ཞེས་པ་བཞིན་ནོ། ། འོན་ཀྱང་མཻ་ཏྲི་པའི་ཕྱག་ཆེན་དང་ལམ་འབྲས་བསྲེས་པའི་ཆོས་དྲུག་དེ་འདྲ་སྒོམ་མཁན་དཀར་བརྒྱུད་པའི་ཁྲོད་ན་མི་བདོག་པས། གང་ཞིག་ཡོད་པ་མི་མཐོང་མེད་མཐོང་བ། ། འདི་ལྟའི་མུན་ནག་རྣམ་པ་འདི་གང་ཞིག ། ཅེས་པ་དེར་སོང་ཞིང༌།
ནཱ་རོ་ཆོས་དྲུག་སྒོམ་པ་ལ་མཻ་ཏྲི་པ་དང་ལམ་འབྲས་ཀྱི་བརྒྱུད་པ་འདེད་དོན་མི་གདའོ། ། རང་མཆན་དུ་བྱས་པ་འདི་ལ་འབྲེལ་མེད་འགའ་ཡང་སྣང་བས་ཆོས་རྗེ་བའི་གསུང་རང་མིན་གྱི་དོགས། གལ་ཏེ་ཡིན་དུ་ཟིན་ཀྱང༌། ཞི་བྱེད་རྫོགས་ཆེན་ལམ་འབྲས་རྣམས་བསྲེས་ནས་འཆད་སྒོམ་བྱེད་པའི་དྭགས་པོའི་རིང་ལུགས་པ་གཞན་ནི་མེད། རྒྱལ་བ་ཡང་དགོན་པས། ཆོས་ཀྱི་རྣམ་གྲངས་མང་པོ་བླ་མ་སོ་སོ་ལ་གསན་པ་རྣམས་ཕྱོགས་གཅིག་ཏུ་བསྡོམས་ནས་རི་ཆོས་སྐོར་གསུམ་དུ་མིང་བཏགས་པ་དེ་ལ་བཀའ་བཀྱོན་མཛད་རྒྱུ་ཡིན་ན་ནི། ཁོང་ཆོས་རྗེ་རང་གི་སྒྲུབ་པའི་བརྒྱུད་འཛིན་དུ་བགྲངས་པའི་སློབ་མ་དམ་ཚིག་ཅན་ཡིན་པའི་ཁར་ཐུགས་དམ་པ་ཡང་དག་ལགས་པས་ཉེས་མ་ཉེས་ཇི་ལྟར་ཡང་བཀའ་བཀྱོན་གྱིས་མི་ཚད་རྒྱུག་བརྡུངས་མཛད་ཀྱང་འཁུར་མཆིས་སོ། ། འོན་ཀྱང་ཁོང་གིས་དེ་ལ་ཆོས་དྲུག་གི་མིང་མ་བཏགས་ཤིང༌། ཆོས་རྗེས་ཀྱང༌། ཞི་བྱེད་རྫོགས་ཆེན་དང་ལམ་འབྲས་ལ་སོགས་པ་ཅལ་ཅོལ་གྲུལ་མ་གཏུབ་མང་པོ་བསྲེས་གསུང་བ་ཙམ་མ་གཏོགས་དེ་ལ་ཆོས་དྲུག་ཏུ་མིང་མ་བཏགས་པས་ཆོས་དྲུག་བཀག་པ་མིན་གྱི་ཕྱག་ཆེན་འགོག་པ་ཁོ་ནའོ། །
རྩོད་སྤོང་དུ། དེས་ན་ཆོས་དྲུག་བོར་ནས་ཞེས་པ་དང༌། གཞན་གྱི་གདམས་ངག་སྒོམ་བཞིན་དུ་ཞེས་པའི་ཕྱོགས་སྔ་མ་ལོངས་པའི་རྩོད་པ་ནི་མཆིལ་མའི་ཐལ་བ་དང་མཚུངས་སོ། ། ཞེས་ཟེར་བའི་ཚིག་དེ་ནི་ངེད་ཀྱི་ཁ་ལས་ཀྱང་རྒྱུ་སྟེ། ཆོས་དྲུག་མ་བོར་བ་བོར་ཞེས་དང༌། ལམ་འབྲས་སོགས་གཞན་གྱི་གདམས་ངག་མི་སྒོམ་པ་ལ་སྒོམ་ཞེས་སྙོན་བརྡུང་བ་འདི་ནི་མཆིལ་མའི་ཐལ་བ་ལས་ཀྱང་ཆེས་ལོད་དོ། ། ཡང་རྗེ་མི་ལ་ཡན་ཆོད་དུ་ཆོས་དྲུག་མ་གཏོགས་ཆོས་གཞན་མེད་ཅེས་གསུང་བ་ཡང་འདྲ་ན། འོ་ན་རྗེ་མར་པའི་མགུར་ལས། བཀའ་བཞིའི་གདམས་པས་སྣ་གྲངས་པའི། ། སྙན་རྒྱུད་བརྒྱ་དང་རྩ་བརྒྱད་ཤེས། །
གྲོགས་སྒོམ་ཆེན་ཚོགས་ན་ང་རེ་བྲོད། ། བསྲེ་དང་འཕོ་བ་མ་གཏོགས་པའི། ། ཁྱད་ཆོས་བརྒྱ་དང་རྩ་བརྒྱད་ཤེས། །

ངོ་མཚར་ཆེ་ན་དེ་ཆེ་མོད། ། རིམས་ལྔའི་སྨར་ཁྲིད་མ་གཏོགས་པའི། ། རྫོགས་རིམ་བརྒྱ་དང་རྩ་བརྒྱད་ཤེས། ། ཆེ་ན་ངོ་མཚར་དེ་ཆེ་མོད། ། ཅེས་གསུངས་པ་དེ་ཅིར་འགྱུར། ། ཡང་ནཱ་རོས་གསུངས་ཚད་ཆོས་དྲུག་ཡིན་གསུང་རྒྱུ་ཡིན་ཚེ། ཕྱག་ཆེན་སྒོམ་པས་ཆོས་དྲུག་བོར་བར་ཨེ་འགྱུར་སོམས་ཤིག མངའ་བདག་མཻ་ཏྲི་པ་ལས་བརྒྱུད་པའི་ཕྱག་རྒྱ་ཆེན་པོ་བརྡའ་རྩ་དང༌། བསམ་གཏན་ཐུན་འཇོག་སོགས་ཡིག་སྐོར་ཤིན་ཏུ་མང་པོ་ཡོད་ཀྱང༌། དེའི་བཤད་ལུང་འདོམས་པའི་ཚེ། ཤ་ཝ་རི།
མཻ་ཏྲི་བ། ཏི་པུ་བ། རས་ཆུང་པ་ཞེས་སོགས་བརྒྱུད་པ་འདེད་ཀྱི་ནཱ་རོ་བརྒྱུད་པར་མི་འདྲེན་པས་ན། གཞན་གྱི་གདམས་ངག་སྒོམ་བཞིན་དུ། ། ནཱ་རོ་བརྒྱུད་པར་འདེད་བྱེད་པ། ། གཞན་དང་འགལ་བ་ལྟ་ཅི་སྨོས། ། རང་ལུགས་དང་ཡང་འགལ་བ་ཡིན། ། ཅེས་པ་འདི་འཇམ་དབྱངས་ཀྱི་གསུང་དུ་སྣང་ཡང་ཀླན་ཀ་དེའི་འགྲོ་དམིགས་འདི་ན་མི་གདའ། བརྒྱུད་པ་ནཱ་རོ་ཏ་པ་ལ་འདེད་དགོས་པའི་ཕྱག་རྒྱ་ཆེན་པོའི་ཁུངས་ནི། ནཱ་རོའི་ཁྱད་ཆོས་བསྲེ་འཕོ་གནད་ཀྱི་མཚམས་སྦྱོར་ཞེས་གྲགས་པ་དེའི་སེམས་དངོས་པོའི་གནས་ལུགས་ཀྱི་སྒོམ་རིམ་ཟུར་དུ་ཕྱུང་བ་ལ།
གང་ཟག་གི་དབང་པོ་ལ་ལྟོས་ནས་རིམ་པ་གསུམ་དུ་བྱས་པའི་རྒྱས་པ་ལ་ལྷན་ཅིག་སྐྱེས་སྦྱོར་དུ་མཚན་གསོལ་བ་ཡིན། འདི་ཚིག་ཙམ་གྱི་བརྒྱུད་པ་མ་ཡིན་པར། ཆོས་འདི་ཉིད་ཀྱི་སྒོ་ནས་བླ་མ་གོང་མའི་བྱིན་རླབས་ཀྱིས་འོག་མའི་ཐུགས་རྒྱུད་སྨིན་གྲོལ་མཆོག་ཏུ་གྱུར་བའི་རྒྱུ་མཚན་གྱིས་རྟོགས་པ་དོན་གྱི་བརྒྱུད་པ་ཟེར་བ་ལགས་སོ། ། དེ་ཕྱིར་བསྟན་བཅོས་ཆེན་པོ་རབ་དབྱེ་འདི་ཉིད། འཕྲལ་དུ་ཞལ་གསལ་མདོག་ཁ་བས་ཁྱིམ་པའི་ཁ་ལས་ཀྱང་རྒྱུ་བ་ཞིག་ལ། མདོ་རྒྱུད་ཀྱི་དགོངས་པ་དབྱིངས་ཅན་རྣམས་འདིའི་བརྗོད་བྱར་བཞུགས་པས་དོན་མཆོག་ཏུ་ཟབ་པ་ལ་བརྟེན། སྤྱི་ཊཱིཀ་དང་མཐའ་དཔྱོད་མཛད་མཁན་རྣམས་ཀྱིས་ཀྱང་སྒྲ་ཟིན་ཐད་ཐད་དེ་ཀ་སྡེབས་པ་མ་གཏོགས་དཔྱིས་ཕྱིན་འཆད་ཤེས་པ་ནི་ཉིན་སྐར་བས་ཀྱང་ཅུང་ཟད་དཀོན་པ་འདི་ཐུགས་ཀྱིས་དགོངས་ནས། རབ་དབྱེར། རྒྱལ་བ་ཀུན་གྱི་དགོངས་པ་འདི་ཡིན་ཅེས། ། འགྲོ་ལ་ཕན་པའི་བསམ་པས་བདག་གིས་བཤད། །
མཁས་པ་ཀུན་གྱི་དགོངས་པ་འདི་ཡིན་མོད། ། ད་དུང་བླུན་པོ་རྣམས་ཀྱིས་རྟོགས་པར་དཀའ། ། ཞེས་ལུང་བསྟན་པ་འདི་ནི་ཇི་སྐད་དུ། རྒྱ་མཚོ་ལ་ནི་ཆུ་བོ་བཞིན་དུ་རང་གི་ལུས་ལ་ཐིམ་ཞིང་ནུབ་པ་ཉིད་དུ་འགྱུར། ། ཞེས་པ་དང་ཚུལ་མཚུངས་སོ། དེས་ན་སངས་རྒྱས་གསུང་ལ་དྲང་དོན་དང༌། ངེས་དོན་རྣམ་པ་གཉིས་སུ་ཡོད། སྒྲ་ཡང་ཇི་བཞིན་པ་དང་ནི། ། ཇི་བཞིན་མིན་པ་གཉིས་སུ་གསུངས། ། ཞེས་སོགས་གསུངས་བཞིན་དུ་འཆད་རྩོམ་གྱི་ཚེ་སྒྲ་ཇི་བཞིན་པ་ཁོ་ནར་བཀྲལ་ཙ་ན་སྐབས་འགའ་ཞིག་ཏུ་ལུང་དང་འགལ།
ལ་ལར་གོང་མའི་གསུང་དང་མི་མཐུན། ཁ་ཅིག་ཏུ་རང་གཞུང་ནང་འཐབ་བརྒྱག་པ་ལྟ་བུར་གྱུར་པ་དེ། དགོངས་པ་འགྲེལ་མ་ཤེས་པས་ལན་ཏོ། ། དེ་ལ་དགོངས་ནས་ཆོས་རྗེས་ཨཥྚའི་གཞི་བཤད་དུ། འདི་མཐའ་འདི་ཙམ་ཁོ་ནར་གནས་སོ་ཞེས། ། དེ་མཐའ་དེ་ཙམ་ཁོ་ནར་རྗེས་དཔགས་ན། ། འགྲོ་བའི་བླ་མའི་གསུང་ལ་བརྒལ་བ་སྟེ། ། དེས་ན་མཐའ་དོན་དགོངས་པ་དཔྱད་པར་བྱ། ། ཞེས་གསུངས་པ་ནི་ཤིན་ཏུ་མད་དོ། ། ཁོ་བོ་ཅག་ཕྱོགས་གཉིས་ཀའི་ཆོས་དང་གང་ཟག་ལ་མི་འཕྲོགས་པའི་དད་པས་ཡིད་དྲངས་ཏེ་ལུགས་གཉིས་ཀ་ལ་ཅུང་ཟད་འདྲིས་པར་བྱས་པ་ཞིག་ལགས་ནའང༌།
བརྒལ་བརྟགས་ཀྱི་སྒོ་ནས་ཚིག་དོན་གཏན་ལ་འབེབས་པའི་དུས་འདིར་དཀར་བརྒྱུད་ཀྱི་ཕྱོགས་བཟུང་ནས་སྨྲ་སྒོ་ཅུང་ཟད་རྣོ་བ་ལ་མི་དགྱེས་པ་མཛད་མི་རིགས་ཏེ། བྱམས་རྩོད་གཉིས་ཀ་ཆེན་པོ་དང༌། ། བྱ་ཡི་དམན་དང་ནམ་ཡང་མིན། ། ཉོ་ཚོང་རིན་ཆེན་ལ་བྱ་ཡི། ། བཙན་དུག་ལ་ནི་ནམ་ཡང་མིན། ། ཞེས་དང༌། བདག་ཉིད་ཆེ་ལ་སྐྱེ་བོ་རྣམས། ། སྐྱོན་འཚོལ་འགྱུར་གྱི་དམན་ལ་མིན། ། འཕན་ཟེལ་རིན་ཆེན་ལ་བལྟ་ཡི། ། མགལ་དུམ་ལ་ནི་སུ་ཞིག་དཔྱོད། །
ཅེས་པ་ལྟར་རོ། ། མཁྱེན་ཡངས་གོམ་སྟབས་གཅིག་གིས་ཐེག་གསུམ་གྱི། ། ས་ཀུན་མནན་པའི་མཁས་དབང་སྲེད་མེད་བུས། ། བློ་གྲོས་སྟོབས་ལྡན་རྒོལ་བ་སྔོན་གྱི་ལྷའི། ། དཀྱིལ་འཁོར་ས་ཡི་འོག་ཏུ་བཅིངས་ལ་ལྟོས། ། སྲིད་ཚུལ་འདམ་ལས་སྐྱེས་ཀྱང་སྲིད་པ་ཡི། ། སྐྱོན་གྱིས་མ་རེག་པདྨ་དཀར་པོའི་ཚལ། ། ལེགས་བཤད་སྦྲང་རྩིར་འཛག་པ་དོན་གཉེར་ན། ། བརྒལ་ལན་གསེར་གྱི་ཁུ་བ་འདི་འཐུང་ཞིག ། ཅེས་ཀྱང་སྨྲས་སོ།།
༈ ཡང་གན་མཛོད་ལས། གཉིས་པ་བརྗོད་བྱ་དོན་གྱི་ཕྱག་རྒྱ་ཆེན་པོ་ལ། བཤད་བྱ་ཕྱག་རྒྱ་ཆེན་པོ་དང༌། འཆད་བྱེད་བླ་མའི་མན་ངག དེ་ལ་རྩོད་པ་སྤོང་བ་གསུམ། དང་པོ་ལ་གཞན་གྱིས་ཕྱིན་ཅི་ལོག་ཏུ་བཤད་ཚུལ། མ་ནོར་བ་དཀར་བརྒྱུད་པས་བསྟན་ཚུལ་གཉིས་སོ། ། དང་པོ་ནི། ངེད་ཀྱི་ཕྱག་རྒྱ་ཆེན་པོ་ནི། ། དབང་ལས་བྱུང་བའི་ཡེ་ཤེས་དང༌། །
རིམ་པ་གཉིས་ཀྱི་ཏིང་འཛིན་ལས། ། བྱུང་བའི་རང་བྱུང་ཡེ་ཤེས་ཡིན། ། ཞེས་སྨྲའོ། ། དེའི་དབང་ལས་བྱུང་བ་དང་རྫོགས་པའི་རིམ་པ་ལས་བྱུང་བ་གཉིས་ཀ་དཔེའི་ཡེ་ཤེས་སུ་འདོད་པར་སྣང་སྟེ། དེ་ཉིད་ཀྱིས། ཇོ་བོ་ནཱ་རོ་ཏ་པ་ནི། ། དབང་བསྐུར་དུས་སུ་མཐོང་ལམ་སྐྱེ། ། དེ་ནི་སྐད་ཅིག་དེ་ལ་འགག ། ཆོས་མཆོག་རྗེས་ཀྱི་མཐོང་ལམ་ནི། ། འགག་པ་མེད་ཅེས་གསུང་བར་གྲག །
དེ་ནི་དཔེའི་ཡེ་ཤེས་ལ། ། མཐོང་བའི་ལམ་དུ་བཏགས་པར་ཟད། ། འདིས་དང་པོ་དང༌། འཕགས་པ་ལྷ་ཡི་སྤྱོད་བསྡུས་སུ། ། བདེན་པ་མཐོང་ཡང་ལས་མཐའ་ལ། ། ཆགས་པར་གསུངས་པ་རྫོགས་རིམ་གྱི། ། རང་བྱུང་ཡེ་ཤེས་རྟོགས་པ་ནི། ། དཔེ་ཡི་ཡེ་ཤེས་ཉིད་ལ་དགོངས། ། གཉིས་པའོ། ། དེ་གཞན་ལུགས་སྐྱོར་བའོ་སྙམ་ན།
དེ་གཉིས་གཞན་ལུགས་ཡིན་དུ་ཆུག་ཀྱང༌། དེ་དང་ལམ་འབྲས་ལ་སོགས་པ། ། གྲུབ་ཐོབ་རྣམས་ཀྱི་དགོངས་པ་མཐུན། ། དེས་ན་ངེད་ཀྱི་མཐོང་ལམ་ནི། ། འཕགས་པ་མིན་ལ་འབྱུང་མི་སྲིད། ། ཞེས་པའི་ཚིག་འདིས་དེ་གཉིས་དང་རང་ལུགས་མཐུན་པར་སྨྲས་པའི་ཕྱིར་རང་ལུགས་ཇི་སྐད་སྨྲས་པ་དེར་ཟད་དོ། ། དེ་ནི་ཉེས་པ་ཆེན་པོ་སྟེ། མཚོན་བྱ་དོན་གྱི་ལམ་ཕྱག་རྒྱ་ཆེན་པོ་དང༌། འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་གཏན་མེད་དུ་ཐལ་བས་སོ། ། རྐང་པ་ཕྱི་མ་དེས་ནི།
དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། ཞེས་པའང་བདེན་མེད་དུ་བཏང་ལ། ཕྱི་མ་འདིའི་ཚིག་གིས། དེས་ན་གྲུབ་ཐོབ་ཐམས་ཅད་ནི། ། ཕྱོགས་རེའི་ཐབས་ཀྱིས་གྲོལ་བ་མིན། ། ཞེས་པའང་ཚད་མས་བསལ་བར་བྱས་སོ། ། དབང་བསྐུར་གྱི་དུས་སུ་སྐྱེ་བའི་མཐོང་ལམ་དེ། ཆོས་མཆོག་རྗེས་ཀྱི་མཐོང་ལམ་མིན་པ། ནཱ་རོའི་བཞེད་པའང་མ་ཡིན་ཏེ།
ཡས་བརྟན་གྱི་མཐའ་ཁོ་ན་ཆོས་མཆོག་མཐའ་མ་ཡིན་པ་དེའི་འགྲེལ་ཆེན་གཉིས་སུ་རྒྱུའི་དེ་ཉིད་བཅུ་དྲུག་གམ། རྒྱུའི་བདེན་དོན་བཅུ་གཉིས་འབྱེད་པ་ལས་གསལ་བར་མཐོང་བའི་ཕྱིར་རོ། ། འདིས་ན་རྡོ་རྗེ་ཐེག་པའི་གནད་ལ་རྩོད་པ་པོ་མུན་པར་འཁྱམ་འཁྱམ་འདྲའོ། ། ཞེས་པའི་ལན་རྩོད་སྤོང་དུ། འདི་དག་ནི་ཕྱོགས་སྔའི་སྐྱ་རེངས་མ་ཤར་བ་དགག་པའི་ཉི་མ་ཤར་བ་ཁོ་ནར་སྣང་ངོ༌། ། ཇི་ལྟར་སྙམ་ན། ངེད་ཀྱི་ཕྱག་རྒྱ་ཆེན་པོ་ནི། ། དབང་ལས་བྱུང་བའི་ཡེ་ཤེས་དང༌། ། ཞེས་པ་དེས། དབང་ལས་བྱུང་བའི་ཡེ་ཤེས་ཡིན་ན།
མཚོན་བྱེད་དཔེའི་ཡེ་ཤེས་ཡིན་པས་ཁྱབ་པར་ཁས་བླངས་པའི་སྒྲུབ་བྱེད་དུ། ཇོ་བོ་ནཱ་རོ་ཏ་པ་ནི་ཞེས་སོགས་བཀོད་པ་ནི། ཕྱོགས་སྔ་མ་ལོངས་པ་སྟེ་གཞུང་དེས། ནཱ་རོ་ཏ་པ་དབང་དུས་ཀྱི་ཡེ་ཤེས་ཡིན་ན། དཔེའི་ཡེ་ཤེས་ཡིན་པས་ཁྱབ་པར་ཁས་ལེན། དེ་དང་ངེད་ཀྱི་ལུགས་འདི་མཐུན་ཞེས་པའི་དོན་མིན་པའི་ཕྱིར་རོ། ། འོ་ན་གཞུང་དེའི་དོན་ཅི་ཡིན་སྙམ་ན། དཀར་བརྒྱུད་གོང་མ་འགའི་གསུང་འཕྲོས་ལས་ནཱ་རོ་ཏ་པ་དབང་དུས་སུ་མཐོང་ལམ་སྐྱེ། དེ་མི་བརྟན་པར་དེ་མ་ཐག་འགག ཆོས་མཆོག་རྗེས་ཀྱི་མཐོང་ལམ་སྐྱེས་ནས།
དེའི་རྒྱུན་འགག་པ་མེད་ཅེས་ནཱ་རོ་ཏ་པ་བཞེད་པ་ཡིན་ཞེས་གྲགས་པ་འདི། ནཱ་རོ་ཏ་པའི་གསུང་དངོས་ཀྱི་ཟིན་སོ་ཡོད་པ་བདེན་ན། དབང་དུས་སུ་དཔེའི་ཡེ་ཤེས་སྐྱེས་པ་ལ་མཐོང་ལམ་དུ་མིང་བཏགས་པ་ཙམ་ཡིན་ནོ། ། ཞེས་པཎ་ཆེན་དེའི་དགོངས་པ་བླངས་པ་ཙམ་ཡིན་ཏེ། མཐོང་ལམ་སྐྱེས་ནས་གོ་མི་ཆོད་པ་དེ་འདྲའི་འཁྲུལ་པ་ཁོང་ལ་མི་མངའ་བའི་ཕྱིར་གཞུང་དེའི་དོན་དེ་ཀར་སྣང་སྟེ། གསུང་བར་གྲག་ཅེས་དང༌། མཐོང་བའི་ལམ་དུ་བཏགས་པར་ཟད་ཅེས་པའི་ཚིག་གི་ནུས་པ་ལས་ཤེས་པའི་ཕྱིར། ཞེས་བྲིས་མོད། ཕྱོགས་སྔའི་སྐྱ་རེངས་ཀྱི་དཔེ་དེ་ནི་རབ་དབྱེ་མཁན་པོ་ལ་འཁུ་བ་སྟེ། དེས་དཀར་བརྒྱུད་ལ་ཐོག་མར་བརྒལ་བའི་ཕྱིར་རོ། །
དབང་དུས་ཀྱི་ཡེ་ཤེས་ལ་དཔེའི་ཡེ་ཤེས་ཡིན་མིན་གྱི་ཁྱབ་མཐའ་རབ་དབྱེའི་གཞུང་ལ་མེད་ཀྱང་ཟོལ་གྱིས་སྨྲ་བའི་སྒྲིབ་གཡོགས་སོ། ། དཀར་བརྒྱུད་ཀྱི་བསྟན་འཛིན་ཆེན་པོ་སུས་ཀྱང་དེ་འདྲ་གསུང་བའི་གཞི་མེད་ཀྱང༌། གཞན་ལ་ཅོ་འདྲི་ཕྱིར་གསུངས་པ་ལྟར་བཅོས་སམ། གཏམ་སྒུམ་བཏུས་པ་གང་རུང་ལས་མ་འདས་སོ། ། དཔེའི་ཡེ་ཤེས་ལ་མཐོང་ལམ་གྱི་མིང་བཏགས་པ་ལ་དགོས་པ་མེད་བཞིན་དུ་བཏགས་ནས་ཅི་བྱ་སྟེ། མཆོད་སྦྱིན་ལ་ལྷས་སྦྱིན་གྱི་མིང་བཏགས་པ་བཞིན་ནོ། ། དེ་མན་ཆད་ལོ་མར་འདུག་པས་ལན་མི་དགོས་སོ།། ༈ ཡང་རྩོད་སྤོང་དུ། ས་སྐྱ་པས་རྫོགས་རིམ་གྱི་ཡེ་ཤེས་ལ་དཔེའི་ཡེ་ཤེས་ཡིན་པས་ཁྱབ་པ་ཁས་བླངས་པའི་སྒྲུབ་བྱེད་དུ། འཕགས་པ་ལྷ་ཡི་སྤྱོད་བསྡུས་སུ། །
ཞེས་སོགས་འདྲེན་པ་ཡང་ཕྱོགས་སྔ་མ་ལོངས་པ་སྟེ། གཞུང་དེས་སྤྱོད་བསྡུས་སུ། རྫོགས་རིམ་ཡེ་ཤེས་ལ་དཔེའི་ཡེ་ཤེས་ཡིན་པས་ཁྱབ་པ་བསྟན་ལ། དེ་དང་ངེད་མཐུན་ཞེས་པའི་དོན་མ་ཡིན་པའི་ཕྱིར་རོ། ། འོ་ན་ཇི་ལྟར་སྙམ་ན་བཤད་པར་བྱ་སྟེ། སྤྱོད་བསྡུས་ལས། གལ་ཏེ་སྒྲུབ་པ་པོ་བདེན་པ་མཐོང་ཡང༌། སྔོན་གྱི་བག་ཆགས་གོམས་པའི་སྟོབས་ཀྱིས། ཞིང་ལས་དང༌། ཚོང་རྙེད་བཀུར་ལ་སོགས་པས་གཡེངས་པས།
སྤྱོད་པ་མ་སྤྱད་པ་དང༌། འབྱོར་པ་ཆུང་པས་སྤྱོད་པའི་ཆོ་ག་མ་རྫོགས་པར། འཆི་བའི་དུས་བྱས་ནས་སྲིད་པ་གཞན་དུ་སྐྱེ་བར་འགྱུར་རམ། རྡོ་རྗེ་འཆང་ཉིད་ཐོབ་པར་འགྱུར་ཞེས་ཞུས་པའི་ལན་དུ། ཡང་དག་པའི་དོན་མཐོང་བས། རྟག་པ་དང༌། ཆད་པ་དང༌། འཕོ་བ་ལ་སོགས་པའི་ལྟ་བ་ངན་པ་འགག་པར་འགྱུར་རོ། ། ཞེས་དྲི་བ་དང་ལན་གྱི་སྐབས་ཀྱི་བདེན་པ་མཐོང་ཞེས་པ་དེ། རིམ་ལྔ་རྫོགས་རིམ་སྐབས་ཀྱི་རང་བྱུང་ཡེ་ཤེས་སུ་གྱུར་པའི་དཔེའི་ཡེ་ཤེས་ཙམ་སྐྱེས་པ་ལ་བདེན་པ་མཐོང་ཞེས་བཏགས་པ་ཡིན་གྱི།
བདེན་མཐོང་གི་མཐོང་ལམ་སྐྱེས་པ་ནི་མ་ཡིན་ཏེ། རྟེན་གང་ཟག་དེ་ཞིང་ལས་དང་ཚོང་ལ་སོགས་ལས་མཐའ་ལ་ཆགས་ཤིང་ཞེན་པར་བཤད་འདུག་པའི་ཕྱིར། ཞེས་པའི་དོན་ཡིན་པས་འཁྲུལ་གཞི་དེ་འདྲ་ག་ལ་འབྱུང༌། ཞེས་དྲིས་མོད། ཁྱབ་མཐའ་ནི་གོང་དང་མཚུངས་པས་སྨོས་མ་དགོས། རང་ཕྱོགས་སུ་སོང་ངམ་སྙམ་པའི་ལུང་འདྲ་རེ་རྙེད་ཙ་ན་བཤད་པར་བྱ་སྟེ། ཞེས་བྲོད་བྲོད་མཛད་པ་ཞིག་སྐབས་འགའ་རེར་འདུག་སྟེ། དེ་ནི་བླུན་པོའི་ཁ་ཤགས་ལྟར། གང་དུ་འགྲོ་བ་མི་ཤེས་སོ་ཞེས་པ་དེར་གདའ། ཅིའི་ཕྱིར་ན།
འཕགས་པ་ཡབ་སྲས་བཞེད་པའི་ལམ་རིམ་པ་ལྔ་ལས། དབེན་གསུམ་གྱིས་སྒྲུབ་པའི་སྒྱུ་ལུས་ཀུན་རྫོབ་བདེན་པ་མཐོང་བ་དེ་ཐེག་ཆེན་སྦྱོར་ལམ་པའི་རྒྱུད་ཀྱི་མངོན་རྟོགས་དང་མཐུན་ལ། སྒྲོན་གསལ་ལས། ཀུན་རྫོབ་བདེན་པར་དག་པ་ནི། ། རིམ་པ་བཞི་པ་ཞེས་བརྗོད་དོ། ། ཞེས་སྒྱུ་ལུས་དེ་ཉིད་སླར་མངོན་བྱང་སྟེ་འོད་གསལ་དོན་དམ་པའི་བདེན་པ་ལ་ཞུགས་པ་དེ་ཐེག་ཆེན་མཐོང་ལམ་གྱི་བདེན་པ་དངོས་ཡིན་གྱི། རིམ་ལྔའི་བདེན་མཐོང་དང་མཐོང་ལམ་གྱི་བདེན་མཐོང་ཐ་དད་དུ་མི་འབྱེད་ཁ་མེད་བྱུང་བའི་ཟོལ་སྦྱོར་དུ། ཡང་ནི་མིན་པ་ལ་ཡིན་པར་མིང་བཏགས་སོ་ཞེས་འཛེར་ཏོ། ། སྒྱུ་ལུས་དཔེའི་ཡེ་ཤེས་ཙམ་རྟོགས་པ་དེ་ནི་གཉིས་ཆོས་ལས་མ་གྲོལ་བས་ཡང་དག་པའི་དོན་མཐོང་བའི་ཐ་སྙད་ཅི་ལ་ཐོབ། དེ་བཞིན་དུ་རྟག་ཆད་དང་འཕོ་བ་ལ་སོགས་པའི་ལྟ་ངན་འགགས་པར་ཅི་སྟེ་གསུང༌།
ཐུགས་གཏད་ཀྱི་དྲག་ཤོས་ལས་མཐའ་ལ་ཆགས་པར་བཤད་པ་དེར་སྣང་ཡང༌། མི་འགལ་ཏེ། དོན་དམ་ཆོས་ཉིད་དེ་ཉིད་མཐོང་མ་ཐག་བག་ཆགས་ཐམས་ཅད་འདག་པར་མ་བཤད་པས་སོ། ། བག་ཆགས་དེ་སྦྱོང་བའི་ཕྱིར་སྒོམ་ལམ་དུ་མངོན་བྱང་ལས་ཟུང་འཇུག་ཏུ་ལྡང་འཇུག་ཡང་ཡང་བྱེད་དགོས་པས། རིམ་ལྔར། དབུགས་ཀྱི་རླུང་ནི་མེ་ལོང་ལ། ། ཇི་ལྟར་ཀུན་ཏུ་ཐིམ་འགྱུར་བ། ། དེ་བཞིན་རྣལ་འབྱོར་ཡང་དག་མཐར། ། ཡང་དང་ཡང་དུ་འཇུག་པར་བྱེད། ། ཅེས་གསུངས་ལ།
འཇུག་ཁྱེར་ཡང་དེ་ཁའི་འཕྲོར། རིལ་པོར་འཛིན་པའི་རིམ་པ་དང༌། ། དེ་བཞིན་རྗེས་སུ་གཞིག་པས་སོ། ། ཞེས་རྣལ་འབྱོར་གཉིས་པོ་གང་རུང་གི་ཏིང་ངེ་འཛིན་དེ་ལས་ལྡང་ཞིང་འཇུག་པར་བྱེད་དགོས་པ་ལགས། རྩོད་སྤོང་དུ། དེ་དང་ལམ་འབྲས་ལ་སོགས་པ། ། གྲུབ་ཐོབ་རྣམས་ཀྱི་དགོངས་པ་མཐུན། ། ཞེས་པ་ཡང༌། རྫོགས་རིམ་ཡེ་ཤེས་ལ་དཔེའི་ཡེ་ཤེས་ཡིན་པས་ཁྱབ་པ། ནཱ་རོ་ཏ་པ་དང༌།
འཕགས་པ་ལྷ་དང༌། བི་རུ་པ་གསུམ་དགོངས་པ་མཐུན་ཞེས་པའི་དོན་མ་ཡིན་ཏེ། ནཱ་རོ་པས། དབང་བསྐུར་དུས་སུ་མཐོང་ལམ་སྐྱེ། ། དེ་ནི་སྐད་ཅིག་དེ་ལ་འགག ། ཅེས་པའི་སྐབས་ཀྱི་མཐོང་ལམ་དེ་ཡང་མཐོང་ལམ་མཚན་ཉིད་པ་མ་ཡིན་པར་བསྒྲུབས། འཕགས་པ་ལྷ་ཡི་སྤྱོད་བསྡུས་སུ། བདེན་པ་མཐོང་ཡང་ཞེས་པའི་སྐབས་ཀྱི་བདེན་མཐོང་དེ་ཡང༌། མཐོང་ལམ་མཚན་ཉིད་པ་མ་ཡིན་པར་བསྒྲུབས་ཟིན་པས། མཐོང་ལམ་མཚན་ཉིད་པ་སྐྱེས་པ་འཕགས་པ་མིན་པ་སོ་སྐྱེ་ལ་མི་སྲིད་པ་འདི་གྲུབ་ཐོབ་དེ་རྣམས་ཀྱི་དགོངས་པ་མཐུན་ཞེས་པའི་དོན་དུ་སྣང་བའི་ཕྱིར་རོ། །
ཞེས་བྲིས་པ་ལ། དབང་དུས་ཀྱི་མཐོང་ལམ་དེ་ཡང་མཐོང་ལམ་མཚན་ཉིད་པ་མ་ཡིན་པར་བསྒྲུབས། བདེན་མཐོང་དེ་ཡང་བདེན་མཐོང་མཚན་ཉིད་པ་མ་ཡིན་པར་བསྒྲུབས་པ་བཞིན་དུ། གྲུབ་ཐོབ་དེ་ཡང་གྲུབ་ཐོབ་མཚན་ཉིད་པ་མ་ཡིན་པ་དང༌། འཕགས་པ་དེ་ཡང་འཕགས་པ་མཚན་ཉིད་པ་མ་ཡིན་པར་སྒྲུབས་ཤིག དེས་ན། ཁྱེད་ཀྱི་ཚིག་འདི་དག་གི་བསྟན་དོན་རྣམས། ས་པཎྜི་ཏའི་དགོངས་པར་མ་སོང་སྟེ། རྩ་བའི་དམ་བཅའ་ལ་ཕན་གནོད་གང་ཡང་མ་བྱུང་བའི་ཕྱིར་རོ། ། ཡང་རྩོད་སྤོང་དུ།
གནད་དེས་ན་གསུང་ལས་དེ་ནི་ཉེས་པ་ཆེན་པོ་སྟེ། མཚོན་བྱ་དོན་གྱི་ལམ་ཕྱག་རྒྱ་ཆེན་པོ་དང༌། འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་གཏན་མེད་དུ་ཐལ་བས་སོ། ། ཞེས་བཤད་པ་ནི་རྟགས་ཅི་ཡང་མེད་པའི་གསལ་བ་རྐྱང་པ་ཞིག་ནམ་མཁའ་ལ་འཕྱང་བ་སྟེ། རིགས་པ་མཁྱེན་པར་ཨེ་འགྲོ་ན། གལ་ཏེ་དབང་དུས་དང་རྫོགས་རིམ་སྐབས་སུ་མཚོན་བྱ་དོན་གྱི་ཡེ་ཤེས་མི་སྐྱེ་བར་ཁས་བླངས་པའི་ཕྱིར་གསུང་རྒྱུ་ཡིན་ན་ནི། གོང་དུ་ངོ་སྤྲད་ཟིན་པས་རྐུན་པོའི་མཚང་བརྟོལ་བ་བཞིན་ནོ། ། ཞེས་པའི་ལན་མཆན་བུར། འདི་ལྟ་བུའི་རྟོག་གེ་བ། རྟགས་ཁས་བླངས་བཀོད་པ་ཞེས་པའི་ཡང་ལན་དུ་ཐུགས་མད།
རྟོགས་ལྡན་ལ་རིགས་པ་མཁྱེན་པར་བོས་པས་ལན། ཁས་བླངས་རྟགས་སུ་བཀོད་པ་ལ། རྒོལ་བས་ཁས་བླངས་ངེས་ཤེས་པ་ཅིག་དགོས་པ་ལགས། དེ་མ་ཡིན་པར་ཁོ་བོའི་རྩོད་སྤོང་དུ། གལ་ཏེ་དབང་དུས་དང་ཞེས་སོགས་གཟིགས་བཞིན་དུ། སླར་ཡང་རྟགས་ཁས་བླངས་བཀོད་གསུང་བ་ནི་རིགས་པའི་གྲྭར་ཕྱག་མ་ཕེབས་པ་མཚོན་བྱེད་དོ། ། ཞེས་བྲིས་མོད། མཁས་པ་འཇུག་པའི་སྒོར། གཞུང་ནས་བཤད་པའི་གྲུབ་མཐའ་ཀུན། ། རྩོད་པའི་སྐབས་སུ་གླེང་མི་དགོས། །
རྩོད་པའི་སྐབས་ཀྱི་གྲུབ་མཐའ་ཉིད། ། སྒྲུབ་པ་མཁས་པ་རྣམས་ཀྱི་ལུགས། ། ཞེས་སོགས་རྩ་འགྲེལ་ལ་ཞིབ་མོར་བརྟགས་ན་དགོངས་མཆིས། དེས་ན་ནམ་མཁར་འཕྱང་བའི་གསལ་བ་རྐྱང་པ་དེ་ལེགས་བཤད་མེད་པའི་རྟོག་གེ་སྔགས་ལམ་དུ་བརྡེག་འཆོས་པ་ཚོའི་ཞལ་ཁེབས་སུ་ལོབ་ལ་རིགས་གྲྭ་ཆེན་པོར་སྤྱོན་ཅིག་དང་རྐུན་པོའི་མཚང་མཐོང་བར་འགྱུར་རོ། ། དེ་ལྟར་རེ་རེ་ནས་ངོ་སྤྲོད་འཐེམས་པར་ཕུལ་ནས། ངག་དོན་བསྡུ་བར་བྱ་སྟེ། ངེད་ཀྱི་ཕྱག་རྒྱ་ཆེན་པོ་ནི། ། ཞེས་སོགས་ཀྱི་ཐད་དུ་ཁྱེད་ཟེར་བ་ལྟར་བདེན་ན། དབང་ལས་བྱུང་བའི་ཡེ་ཤེས་དེ་རང་བྱུང་མ་ཡིན་ཏེ། ལས་རིམ་རྒྱས་པའི་སྒོ་ནས་རྡུལ་ཚོན་གྱི་དཀྱིལ་འཁོར་དུ་དབང་བསྐུར་བའི་སྤྲོས་པ་ལ་ལྟོས་པས་སོ། །
ཞེས་དང༌། རིམ་གཉིས་ཀྱི་ཏིང་ངེ་འཛིན་ལས་བྱུང་བའི་ཡེ་ཤེས་དེ་ཡང་རང་བྱུང་མ་ཡིན་ཏེ། རིམ་གཉིས་སྒོམ་པའི་འབད་རྩོལ་ལ་ལྟོས་པའི་ཕྱིར་རོ། ། དེས་ན། བྱ་བྱེད་ཀྱི་རྩོལ་བས་བསྒྲུབས་པའི་རང་བྱུང་དེ་འདྲ་ངོ་མཚར་ཆེའོ། ། རང་བྱུང་གི་དོན་ནི་གཞན་རྐྱེན་གྱི་རྩོལ་བ་ལ་མ་ལྟོས་པ་ཞིག་ཡིན་ལ། དེས་ན་ངེད་ཀྱི་མཐོང་ལམ་ནི། ། འཕགས་པ་མིན་ལ་འབྱུང་མི་སྲིད། ། ཅེས་པའང་མཐོང་ལམ་སྐྱེ་བའི་རྟེན་དུ་འཕགས་པ་ངེས་པར་དགོས་ཞེས་གསུང་བ་འདྲ་ན་དེ་ཡང་སྙིང་པོས་དབེན་ཏེ། མཐོང་ལམ་སྐྱེས་ཕྱིན་ནས་འཕགས་པར་འཇོག་པ་ལགས་མོད།
འོན་ཀྱང་མཐོང་ལམ་མཚན་ཉིད་པ་འཕགས་པ་མིན་པ་ལ་མེད་ཅེས་པ་དང་འཕགས་པ་མིན་པ་ལ་མི་འབྱུང་ཟེར་བའི་ཚིག་གི་རྣམ་དབྱེ་གོ་དགོས་སོ། ། ནཱ་རོ་ཞབས་ཀྱི་དབང་མདོར་བསྟན་དང་བརྟག་གཉིས་ཀྱི་འགྲེལ་པར། སྦྱོར་ལམ་དྲོད་རྩེ་བཟོད་མཆོག་བཞི་ལ་དགའ་བའི་དབྱེ་བས་རྒྱུའི་དེ་ཉིད་བཅུ་དྲུག་དང༌། དམན་འབྲིང་མཆོག་གི་དབྱེ་བས་རྒྱུའི་བདེན་དོན་བཅུ་གཉིས་སུ་བཤད་ལ། རྟེན་ཅན་གྱི་དབང་གསུམ་པའི་དུས་སྐྱེས་པའི་ཆོས་མཆོག་ཆེན་པོའི་ཡེ་ཤེས་ཀྱི་མིང་ཅན་དེ་ནི། འཇིག་དང་འགྱུར་དང་དེ་ནས་འཛག ། ཅེས་པའི་སྐབས་ཀྱི་འཛག་པ་དེ་ཡིན་པས། མཐོང་ལམ་གྱི་དྲི་མི་མནམ་ཕྱིན་སྐད་ཅིག་དེ་ལ་འགག་པ་ལས་འོས་ཅི་ཡོད། དེ་ལ་མཐོང་ལམ་དུ་མིང་སུས་བཏགས་ཀྱང་འཆལ་གཏམ་ལས་མ་འདས་ཀྱང༌། དབང་དུས་སུ་མཐོང་ལམ་མཚན་ཉིད་པ་སྐྱེ་བའི་མཐའ་ནི་མ་བཀག་གོ །
སྦྱོར་ལམ་ཆོས་མཆོག་ཆེན་པོའི་རྗེས་སུ་སྐྱེས་པའི་ཡེ་ཤེས་དེ་ནི། དེ་ནས་འགྱུར་བ་མེད་པའི་མཆོག ། ཅེས་གསུངས་པ་དེ་ཡིན་པ་ལ་གྲག་ཅེས་མ་རངས་པའི་གསུང་འབྱོན་པར་ཅི་སྟེ་རིགས། མདོར་ན་རྩོད་སྤོང་དུ། དབང་དུས་ཀྱི་མཐོང་ལམ་དེ་མཐོང་ལམ་མཚན་ཉིད་པ་མ་ཡིན་པ་ནཱ་རོའི་བཀའ་བརྫུས་ཀྱིས་བསྒྲུབས། སྤྱོད་བསྡུས་ལས་བཤད་པའི་བདེན་མཐོང་དེ་མཐོང་ལམ་མིན་པར་ཟོལ་གྱིས་བསྒྲུབས། སོ་སྐྱེའི་རྟེན་ལ་མཐོང་ལམ་མི་སྐྱེ་བ་རབ་དབྱེའི་ལུང་གིས་བསྒྲུབས་ནས། དོན་གྱི་སར་མི་མཐུན་པ་ཐམས་ཅད་གྲངས་སུ་བགྲངས་རྗེས། དེ་དང་ལམ་འབྲས་ལ་སོགས་པ་གྲུབ་ཐོབ་རྣམས་ཀྱི་དགོངས་པ་མཐུན། ཞེས་སྨྲས་པ་དེ་ཅི་འགྱུར་སོམས་ཤིག
ཚུལ་འདི་ནི། ཕྱག་ཚད་ཤེས་པའི་བཟོ་ལ་ནི། ། རིང་ཐུང་བྱུང་ཡང་སོར་གང་ཡིན། ། ཞེས་གསུངས་ཀྱང༌། རིང་ཐུར་སོར་གང་གི་མི་ཚད་འདོམས་གང་དོ་ཡང་གདའ། དེ་བས་ན་འདི་ནི། ཕྱག་ཚད་མེད་པའི་བཟོ་འགའ་ཞིག ། ཉེས་ན་བཞད་གད་གནས་སུ་འགྱུར། ། ཞེས་པ་དེ་ལ་ཉེའོ། ། དེའི་ཕྱིར།
རྒྱལ་བའི་གཞུང་ལུགས་མཁས་པས་མ་དཀྲུགས་ན། ། བླུན་པོས་འབད་ཀྱང་ཤོག་བུའི་གོང་འོག་ཙམ། ། ཚིག་འཁྱོག་མཁར་བ་ནག་པོ་བརྟེན་བཞིན་དུ། ། རྣམ་གཞག་གཞུང་བཞིན་འཆད་པའི་འཁུར་འཁུར་ལོ། ། ཞེས་པ་ལ་མཁས་མཆོག་རྣམས་ཀྱིས་དགོངས་པ་མཐོ་སྒྲོན་ཞུ་འཚལ་ལོ། ། གན་མཛོད་དུ། རབ་དབྱེར། ངེད་ཀྱི་ཕྱག་ཆེན་དེ་དབང་ལས་བྱུང་བའི་དཔེའི་ཡེ་ཤེས་དང༌། རིམ་གཉིས་ཀྱི་ནང་ཚན་རྫོགས་རིམ་ལས་བྱུང་བའི་དཔེའི་ཡེ་ཤེས་ཡིན་ཏེ་ཞེས་སྟོན་པ་ལ། ངེད་ཀྱི་ཕྱག་རྒྱ་ཆེན་པོ་ནི་སོགས་དང༌།
ཇོ་བོ་ནཱ་རོ་ཏ་པ་ནི་སོགས་དང༌། འཕགས་པ་ལྷ་ཡི་སྤྱོད་བསྡུས་སུ་སོགས་དང༌། དེ་དང་ལམ་འབྲས་ལ་སོགས་པ་ཞེས་སོགས་ཀྱིས་བསྒྲུབས་པ་ལ། གནོད་བྱེད་སྟོན་ཕྱིར། དེ་ནི་ཉེས་པ་ཆེན་པོ་སྟེ་ཞེས་སོགས་བཀོད་པ་ཡིན། རྒྱུ་མཚན། དབང་དུས་དང་རྫོགས་རིམ་གྱི་ཡེ་ཤེས་ནི་དཔེའི་ཡེ་ཤེས་ཙམ་དུ་ཟད་ལ། བསྐྱེད་རིམ་ལ་ནི་རེ་གོ་མེད། དེས་ན་མཚོན་བྱ་དོན་གྱི་ལམ་ཕྱག་ཆེན་དང༌། འབྲས་བུ་ཕྱག་ཆེན་མཆོག་གི་དངོས་གྲུབ་གཉིས་པོ་མེད་པའམ་ཡོད་ཀྱང་ཕྱག་ཆེན་མིན་ཟེར་བར་སོང་ཞེས་རྩོད་པར་འདུག་པས།
སྔར་གྱི་དེ་འདྲ་མིན་པའི་ལེགས་བཤད་ཀྱིས་རབ་དབྱེ་ལ་བྱི་དོར་འཚལ་ལོ།། ༈ ཡང་གན་མཛོད་དུ། རྐང་པ་ཕྱི་མ་དེས་ནི། དེས་ན་གང་ཟག་དབང་པོ་རབ། ། དབང་བསྐུར་ཉིད་ཀྱིས་གྲོལ་བར་གསུངས། ། ཞེས་པའང་བདེན་མེད་དུ་བཏང་ལ་ཞེས་པའི་ལན་རྩོད་སྤོང་དུ་ཚིག་དེ་ཉིད་ཀྱིས་རང་ཉིད་བདེན་མེད་དུ་བཏང་བ་སྟེ། གོང་དུ་དབང་དུས་སུ་གྲོལ་བ་མེད་པར་ཁས་མ་བླངས་པའི་ཕྱིར་རོ། ། ཞེས་ཟེར་མོད། དབང་དུས་སུ་གྲོལ་བ་ཞིག་ཡོད་ན་ལྟ། ངེད་ཀྱི་ཕྱག་རྒྱ་ཆེན་པོ་ནི། །
དབང་ལས་བྱུང་བའི་ཡེ་ཤེས་ཡིན། ། གསུང་པས་ཆོག་པ་ལ། དེས་མ་གྲོལ་བས་ཀ རིམ་པ་གཉིས་ཀྱི་ཏིང་འཛིན་ལས། ། བྱུང་བའི་ཞེས་སྨོས་འདུག་པས་དབང་དུས་སུ་གྲོལ་བ་མེད་པར་བསྒྲུབས་ཟིན་ནས། སླར་གང་ཟག་དབང་པོ་རབ་བསྐྱེད་རྫོགས་ལ་མ་ལྟོས་པར་དབང་བསྐུར་ཉིད་ཅེས་ངེས་གཟུང་ཅན་གྱི་ཚིག་གི དེ་ལྟར་དུ་བཀའ་སྩོལ་བ་ཅི་ཞེས་པའི་དོན་ནོ།། ༈ ཡང༌། གང་ཟག་དབང་པོ་རབ་དབང་བསྐུར་ཉིད་ཀྱིས་གྲོལ་བར་བཤད་མ་ཐག དེས་ན་གྲུབ་ཐོབ་ཐམས་ཅད་ནི། །
ཕྱོགས་རེའི་ཐབས་ཀྱིས་གྲོལ་བ་མིན། ། ཞེས་པའང་ཚད་མས་བསལ་བར་བྱས་སོ། ། ཞེས་པའི་ལན་རྩོད་སྤོང་དུ། མི་བདེན་ཏེ་དབང་གི་གྲོལ་བ་དེ་ཕྱོགས་རེའི་ཐབས་ཀྱིས་གྲོལ་བ་མིན་པའི་ཕྱིར་ཏེ། ལས་འཕྲོ་ཅན་ངང་གིས་ཁམས་འདུ་བའམ། མོས་གུས་ཅན་བྱིན་རླབས་ཀྱིས་ཁམས་འདུ་བ་ལྟ་བུའི་གང་ཟག་རབ་བླ་མེད་དབང་དུས་སུ་གྲོལ་བ་ཡང་སྲིད། བརྩོན་འགྲུས་ཅན་འབད་རྩོལ་གྱིས་ཁམས་འདུ་བའི་དབང་པོ་ཐ་མ་ལ། བླ་མེད་དབང་ཐོབ་རྗེས་ལམ་རིམ་གཉིས་ལ་བརྩོན་པ་དྲག་ཏུ་བྱས་པའི་སྟོབས་ཀྱིས་གྲོལ་བའང་ཡོད་མོད། དེ་དག་ཐབས་དེ་དག་གིས་ཡེ་ཤེས་སྐྱེ་བའི་སྣ་འདྲེན་བྱས་པ་ཡིན་གྱི། དེ་དག་རེ་རེ་རྐྱང་པས་གྲོལ་བ་མིན་པའི་ཕྱིར་ཏེ།
རབ་དབྱེ་ལས། སྔ་མའི་ལས་འཕྲོའི་བྱེ་བྲག་དང༌། ། ནང་གི་རྟེན་འབྲེལ་ཁྱད་པར་གྱིས། ། ཡེ་ཤེས་སྐྱེ་བའི་སྣ་འདྲེན་ནི། ། ཐབས་ཀྱི་དབྱེ་བས་བྱེད་པར་གསུངས། ། དཔེར་ན་ནད་པའི་ལུས་བརྟས་པ། ། བཟའ་དང་བཏུང་བས་བྱེད་མོད་ཀྱི། ། དེ་ཡི་ཡི་ག་འབྱེད་པ་ནི། ། ཟས་ཀྱི་ཁྱད་པར་ཡིན་པ་བཞིན། ། ཞེས་བཤད་པས་སོ། །
དེ་ཉིད་ཀྱི་ཕྱིར་རབ་དབྱེ་ལས། དེས་ན་གྲུབ་ཐོབ་ཐམས་ཅད་ཀྱང༌། ། ཕྱོགས་རེའི་ཐབས་ཀྱི་གྲོལ་བ་མིན། ། དབང་དང་རིམ་གཉིས་ལས་བྱུང་བའི། ། ཡེ་ཤེས་སྐྱེས་པས་གྲོལ་བ་ཡིན། ། ཞེས་པའི་ཚིག་དོན་གསལ་ལེ་བ་གཟིགས་བཞིན་དུ། དབང་དང་ལམ་དུས་ཀྱི་ཡེ་ཤེས་ལ་མཚོན་བྱ་དོན་གྱི་ཡེ་ཤེས་མི་སྲིད་པ་ཕྱོགས་སྔར་བྱས་ནས་མདའ་མང་དུ་འཕེན་པ་ནི་སྒྱུ་མའི་གླང་ཆེན་ལ་མདའ་འཕེན་པའོ། ། ཞེས་པའི་ལན་མཆན་བུར། ཕྱོགས་རེ་དབང་ངམ། བསྐྱེད་རིམ་མམ།
རྫོགས་རིམ་མམ་གཏུམ་མོ་ལྟ་བུ་རེ་རེས་གྲོལ་བ་མིན་ན་གཞན་ཕྱོགས་རེ་མི་རྙེད་ཅེས་པའི་ཡང་ལན་དུ། ཕྱོགས་སྔའི་དགོངས་བཞེད་ཅུང་ཟད་ཐུགས་སུ་མ་ཚུད་པ་སྟེ། རབ་དབྱེར། སྔ་མའི་ལས་འཕྲོའི་བྱེ་བྲག་དང༌། ། ཞེས་སོགས་ལྟར། རླུང་གཏུམ་མོ་བསྐྱེད་རིམ་སོགས་རེ་རེས་ཡེ་ཤེས་སྐྱེ་བའི་སྣ་འདྲེན་བྱེད་ཀྱང༌། དེ་དག་རེ་རེ་རྐྱང་པས་གྲོལ་བ་ནི་མ་ཡིན་ཏེ། གྲོལ་བ་མཐོང་ལམ་སྐྱེ་བ་ལ་ཁོ་རང་སྐྱེ་བའི་རྒྱུ་རྐྱེན་ནུས་པ་ཀུན་ཚང་དགོས་པའི་ཕྱིར། འདི་དབང་དུས་སུ་གྲོལ་བ་དང་མི་མཚུངས་ཏེ། དབང་དུས་སུ་རྒྱུ་རྐྱེན་ནུས་པ་ཀུན་ཚང་བའི་ཕྱིར།
ཞེས་དཔེ་དང་བཅས་བཀོད་མོད། ཕྱོགས་རེ་ཞེས་པ་ཆ་ཤས་ཀྱི་དོན་དུ་ཐ་སྙད་ལ་གྲགས་པ་ལྟར། དབང༌། བསྐྱེད་རིམ། རྫོགས་རིམ་སོགས་ཆ་ཤས་རེ་རེ་ལ་འདོད་དགོས་པ་འདྲ་སྟེ། རྒྱུ་མཚན། ཡེ་ཤེས་སྐྱེ་བའི་སྣ་འདྲེན་ཐམས་ཅད་སྨིན་བྱེད་དབང་གིས་བྱེད་དགོས་སོ། ། དེས་མི་བྱེད་ན། དབང་མ་ཐོབ་པར་བསྐྱེད་རྫོགས་བསྒོམ་དུ་མི་རུང་ལ། དབང་གིས་སྣ་འདྲེན་བྱས་ཟིན་ནས།
ད་གཟོད་གཏུམ་མོ་ལྟ་བུའི་ཡེ་ཤེས་སྐྱེ་བའི་སྣ་འདྲེན་བྱ་རྒྱུ་གར་ཡོད། ཡི་ག་འབྱེད་པའི་ཟས་དེ་ཡང་ལུས་བརྟས་ནུས་ཀྱི་ཟས་ཅིག་ཀ་ཡིན་གྲང༌། མཐོང་ལམ་སྐྱེ་བ་ལ་ཁོ་རང་སྐྱེ་བའི་རྒྱུ་རྐྱེན་ནུས་པ་ཀུན་ཚང་དགོས་པ་མད་ཀྱང༌། གཏུམ་མོ་ལྟ་བུའི་རྫོགས་རིམ་གཅིག་གི་སྟེང་དུ་མཐོང་ལམ་སྐྱེ་བའི་རྒྱུ་རྐྱེན་ནུས་པ་ཀུན་མ་ཚང་བར་སྒྲུབ་སུ་ཞིག་གིས་སྤོབས། རྡོ་རྗེ་ཐེག་པའི་སྒོར་ཞུགས་ནས། ། དབང་བསྐུར་ལས་གཞན་ཆོས་མེད་དོ། ། ཞེས་གསུང་བཞིན་དུ། དེ་ཁྱད་དུ་བསད་ནས། འདི་དབང་དུས་གྲོལ་བ་དང་མི་མཚུངས་ཏེ། ཞེས་བསྐྱེད་རྫོགས་ཀྱི་ཆ་རེ་རེ་བཞིན་དབང་ལས་ལོགས་སུ་བཀར་བ་ནི་རང་ལ་གནོད་པའི་ཐབས་གཤོམ་པའོ། །
མཁས་དབང་དགེས་དགུར་འཛུམ་པའི་ཟླ་རིས་ཀྱིས། ། རྒྱལ་བསྟན་ཀུནྡའི་འདབ་རྒྱ་གྲོལ་མ་ཐག ། ཕྱོགས་དུས་ཀུན་ཏུ་འཐུལ་བ་ལེགས་བཤད་ཀྱི། ། བསུང་ཞིམ་བདུད་རྩིའི་དོ་ཤལ་ཚར་དུ་དངར། ། འཇམ་མགོན་ཞལ་སྒོར་རྒྱུ་བའི་བཅུད་བདའ་བ། ། རྣམ་དཔྱོད་མགྲིན་པར་སིམ་ཀྱང་མ་ཚིམ་དེ། ། འཇིག་རྟེན་དབང་ཕྱུག་གསུང་རབ་ལྕེས་མྱང་བའི། ། ཀླུ་སྒྲུབ་ཀླུ་དབང་མཁས་པ་དེ་བསྔགས་སོ། ། ཞེས་པ་ནི་བར་སྐབས་ཀྱི་ཚིགས་སུ་བཅད་པའོ།། །། རྒྱལ་བའི་གན་མཛོད་ཆེན་པོ་ལས།
ནཱ་རོ་དང་ནི་མཻ་ཏྲི་པའི། ། ཕྱག་རྒྱ་ཆེན་པོ་གང་ཡིན་པ། ། དེ་ནི་ལས་དང་ཆོས་དང་ནི། ། དམ་ཚིག་དང་ནི་ཕྱག་རྒྱ་ཆེ། ། གསང་སྔགས་རྒྱུད་ལས་ཇི་སྐད་དུ། ། བཤད་པ་དེ་ཉིད་ཁོང་བཞེད་དོ། ། ཇོ་བོ་གཉིས་ཀྱི་ལུང་མ་མཐོང་བར། དེ་སྐད་ཟེར་ཡོད་སྙམ་ནས་སྦྱར་བ་ཁོ་ན་ཏེ། ནཱ་རོ་པའི་དགྱེས་རྡོར་འགྲེལ་ཆེན་དང༌། བསྲེ་འཕོའི་མན་ངག་གཉིས་ཀ་མཐུན་པར།
ལས་དང་ཆོས་དང་ཕྱག་རྒྱ་ཆེ། ། དམ་ཚིག་ཅེས་བྱ་འོད་གསལ་ཉིད། ། ཅེས་བཤད་པ་དང༌། མཻ་ཏྲི་པའི་ཕྱག་རྒྱ་བཞི་བཤད་པའི་གཞུང་དབང་བསྐུར་ངེས་བསྟན་ཡིན་ལ། དེར། ལས་ཀྱི་ཕྱག་རྒྱ་ལ་བརྟེན་ནས། ། ཆོས་ཀྱི་ཕྱག་རྒྱ་རྣམ་པར་སྒོམ། ། དེ་ཡི་སྟེང་དུ་ཕྱག་རྒྱ་ཆེ། ། གང་ལས་དམ་ཚིག་འབྱུང་བའོ། ། ཞེས།
ཀླུ་སྒྲུབ་ཀྱི་ཕྱག་རྒྱ་བཞི་པར་ཡང་འགྲོས་དེ་ཀ་ཡིན་པས་བོད་དུ་གྲགས་པའི་ཆོས་ལུགས་ཀུན། ཐོས་པ་ཙམ་དུ་མ་བཞག་པའང་ཚིག་ཉམས་སུ་ཟད་དོ། ། ཞེས་པའི་ལན་རྩོད་སྤོང་དུ། དེ་སྐད་གསུངས་པ་དེ་ཅིར་འགྱུར་བརྟག་དགོས་ཏེ། རབ་དབྱེ་མཁན་པོས། ནཱ་རོ་མཻ་ཏྲི་གཉིས་ཀྱང་ཕྱག་རྒྱ་བཞིའི་རྣམ་གཞག་གསང་སྔགས་རྒྱུད་སྡེ་ནས་བཤད་པ་བཞིན་མཛད་ཀྱི། རང་བཟོ་མི་མཛད་ཅེས་བཤད་པ་ལ་བསུན་འབྱིན་གནང་བ་ནི། ཁོང་གཉིས་ནི་ཕྱག་རྒྱ་བཞིའི་རྣམ་གཞག་རྒྱུད་ནས་བཤད་པ་བཞིན་མཛད་ཟེར་བ་ཁྱེད་རང་གི་མ་གོ་བ་ཡིན་ཟེར་བར་སོང་འདུག་པའི་ཕྱིར་རོ། ། ཞེས་པའི་ཚིག་འཁྲི་འདི་ནི་ཉམས་འགྱུར་ཤིན་ཏུ་དོད་པ་ཞིག་བྱུང་སྣང་བ་འདི་ལས་རྗེས་སུ་དཔགས་ན། རྩོད་སྤོང་མཁན་པོའི་ལུང་རིགས་ཀྱི་སྐུ་ཡོན་དེ་ཡང་སྡུག་གསོག་ཁོ་ན་རང་ལ་མ་ལྟོས་པར་ཐུགས་རབ་ཀྱི་རྩལ་ལས་ཀྱང་གྲུབ་བམ་སྙམ་མོ།།
༈ རྩོད་སྤོང་དུ། ནཱ་རོ་མཻ་ཏྲི་གཉིས་ཀྱི་ཕྱག་རྒྱ་བཞིའི་ལུང་འདྲེན་གནང་བ་དེ་ནི། རབ་དབྱེ་ལས། བླུན་པོ་མཁས་པར་བཅོས་པ་འགའ། ། མདོ་རྒྱུད་ལུང་སྦྱོར་བྱེད་མོད་ཀྱི། ། དེ་ནི་བླུན་པོའི་ཁ་ཤགས་ལྟར། ། གང་དུ་འགྲོ་བ་མི་ཤེས་སོ། ། ཞེས་པའི་ལུང་དེས་ཟིན་པར་སྣང་སྟེ། ཞེས་ཟེར་མོད། ངེད་བླུན་པོའི་ཁས་ལེན་བྱེད་དོན་མི་འདུག་ཀྱང༌།
མདོ་རྒྱུད་ལུང་སྦྱོར་བྱེད་མོད་ཀྱི། ། ཞེས་པ་ལ། ནཱ་རོ་མཻ་ཏྲིའི་ལུང་དེ་མདོ་ཡིན་ཟེར་རམ་རྒྱུད་ཡིན་ཟེར། གཏམ་བྱུང་རྒྱལ་དུ་སྨྲ་བ་ལ་དགེས་ལུགས་ཀྱིས་ལུང་བསྟན་དེས་སུས་ཟིན་ཐིངས་པར་དཀའ་མོད། བརྗོད་བྱའི་ཕུགས་གང་དུ་འགྲོ་མི་ཤེས་པ་ནི་ངེས་པར་བདེན་པ་ཞིག་གོ ། དེ་སྐབས་ཀྱི་ལན་མཆན་བུར། དེ་ཙམ་ལ་རྩོད་པ་ཅི་ཡིན། རབ་དབྱེ་བས་བཞག་པའི་གོ་རིམ་དེ་ཀ་པཎ་ཆེན་གསུམ་བཞེད་པ་དེ་མིན། དེའི་རྒྱུ་མཚན་ལུགས་གསུམ་ཁར་ཕྱག་ཆེན་གསུམ་པ་དང༌། དམ་ཚིག་བཞི་པར་བཤད་འདུག་པ་འབྲེལ་ལེགས་པར་ལྟོས།
ཞེས་པའི་ཡང་ལན་དུ། ལྟས་ཀྱང་འབྲེལ་ཆེ་བར་མ་འཁུམས་གསུང་བ་མད། སྐུ་ན་ཚོད་སྨིན་པས་རྣམ་དཔྱོད་དང་ལྷན་ཅིག་སྤྱན་རས་ཀྱང་འགྲིབས་པས་ལན་ཏོ།། ༈ ཡང་ལན་དེའི་འཕྲོས་སུ། རྒྱུ་མཚན། རབ་དབྱེ་ལས་ཕྱག་རྒྱ་བཞི་པོ་ནཱ་རོ་མཻ་ཏྲི་གཉིས་ཀྱང་རྒྱུད་ནས་བཤད་པ་བཞིན་མཛད་གསུང་བ་ཙམ་ལས། ཁོང་གཉིས་ཀྱང་གོ་རིམ་འདི་འདྲ་ཞིག་མཛད་གསུང་བ་ཡང་མི་སྣང༌། རབ་དབྱེའི་གོ་རིམ་ལྟར་བྱས་ན་རྒྱུད་དང་མི་མཐུན་ཅེས་ཀྱང་གསུང་བར་མི་སྤོབས་ཏེ། ཕྱག་རྒྱ་བཞི་པོ་དེ་ལ་རྒྱུད་བསྟན་བཅོས་སོ་སོར་གོ་རིམ་ངོས་འཛིན་སྦྱོར་ཚུལ་མི་འདྲ་བ་མང་དག་ཅིག་སྣང་བས་གོ་རིམ་མི་མཐུན་པ་ཙམ་ལ་རྩོད་པར་མི་རིགས་ཞེས་རྩོད་སྤོང་དུ་བཀོད་ཟིན་པ་ལ། སླར་ཡང་གོ་རིམ་ལ་རྩོད་པ་ཡིན་གསུང་བ་ཙམ་ལས་ནུས་པ་མི་སྣང་བས་ལན་གྱི་སྤོབས་པ་གཏུགས་པར་གོ །
ཞེས་བཀོད་མོད། བློ་གྲོས་མི་ཟད་པའི་གཏེར་ཆེན་པདྨ་དཀར་པོ། རྩོད་པ་ཕྲན་བུ་དེ་ཙམ་གྱིས་ལན་འདོན་པ་ལ་སྤོབས་པ་གཏུགས་པར་གོ་བ་དེ་ནི་ཕྱིན་ཅི་ལོག་ཏུ་གོ་བར་གདོན་མི་ཟའོ། ། རྒྱུ་མཚན། རྩོད་པའི་གཞིར། ནཱ་རོ་དང་ནི་མཻ་ཏྲི་པའི། ། ཕྱག་རྒྱ་ཆེན་པོ་གང་ཡིན་པ། ། དེ་ནི་ལས་དང་ཆོས་དང་ནི། ། དམ་ཚིག་དང་ནི་ཕྱག་རྒྱ་ཆེ། ། གསང་སྔགས་རྒྱུད་ལས་ཇི་སྐད་དུ། །
གསུངས་པ་དེ་ཉིད་ཁོང་བཞེད་དོ། ། ཞེས་གྲལ་སྒྲིག་ཁྱེར་དེ་ལ་འབྲུ་གཉེར་ན། ནཱ་རོ་མཻ་ཏྲིའི་ཕྱག་ཆེན་གང་ཡིན་པ་དེ་ནི། དང་པོར་ལས་རྒྱ་དེ་ནས་ཆོས་རྒྱ་དེ་ནས་དམ་རྒྱ། དེའི་རྗེས་སུ་ཕྱག་ཆེན་ཏེ་གསང་སྔགས་ཀྱི་རྒྱུད་ལས་ཇི་སྐད་གསུངས་པ་དེ་ཉིད་ནཱ་རོ་མཻ་ཏྲིས་བཞེད་དོ་ཞེས་པ་ཙམ་ཞིག་ཐོབ་བོ། ། འདི་ལ་གཟུ་བོའི་བློས་ཞིབ་དཔྱོད་བྱས་ན། རྩོད་སྤོང་དུ་ཕྱག་རྒྱ་ཆེན་པོ་ནི་ནཱ་རོ་མཻ་ཏྲི་གཉིས་ཀྱང་རྒྱུད་ནས་བཤད་པ་བཞིན་མཛད་གསུང་བ་ཙམ་ལས། ཁོང་གཉིས་ཀྱང་གོ་རིམ་འདི་འདྲ་ཞིག་མཛད་གསུང་བ་ཡང་མི་སྣང་ཟེར་བ་དེ་ནི་ལྷན་པ་འདེབས་ཉེས་ཁོ་ན་སྟེ། གཞུང་དེར་ལས་ཆོས་དམ་ཕྱག་བཞི་གྲལ་དུ་སྒྲིགས་པ་དེ་ཀ་གོ་རིམ་མིན་ནམ། ཕྱག་རྒྱ་བཞིའི་རྣམ་གཞག་མི་འདྲ་བ་ཇི་སྙེད་རྒྱུད་ལས་བཤད་པ་ཐུགས་ཡུལ་དུ་བཞུགས་བཞིན་དུ་རབ་དབྱེར་བྱུང་བའི་གོ་རིམ་དེ་རྒྱུད་གང་དང་ཡང་མི་མཐུན་ཞེས་ཤེས་ལྡན་སུ་ཞིག་སྨྲ་སྟེ།
གོ་རིམ་ལ་རྩོད་པའི་རྒྱུ་མཚན་རབ་དབྱེར། ནཱ་རོ་མཻ་ཏྲིའི་བཞེད་གཞུང་ཡིན་རྒྱུའི་ཁུལ་སྐྱར་བ་དེ་དང༌། ཁོང་གཉིས་ཀྱི་གཞུང་ནས་བཤད་ངེས་ཤེས་པ་དེ་གཉིས་གོ་རིམ་མ་མཐུན་གསུང་རྒྱུར་འདུག་པ། དེ་གཉིས་མ་མཐུན་ཏེ། རབ་དབྱེར་དམ་རྒྱ་གསུམ་པ་དང༌། ཕྱག་ཆེན་བཞི་པར་བྱས། ཇོ་བོ་གཉིས་པོའི་གཞུང་དུ་ཕྱག་ཆེན་གསུམ་པ་དང༌། དམ་རྒྱ་བཞི་པར་བྱས་འདུག་པ་མངོན་སུམ་ལ་བསྙོན་པ་ནི། མིག་ལྡན་ཇི་ལྟར་ལམ་ནོར་ཡང༌། ། གཡང་སར་གོམས་པ་འཇོག་མི་སྲིད། །
ཞེས་པ་བདེན་མེད་དུ་བཏང་སྟེ། མིག་གདངས་བཞིན་དུ་གཡང་སར་གོམ་པ་འཇོག་ལུགས་ལ་གཟིགས་ཤིག དེ་བཞིན་མཁས་པ་འཁྲུལ་ན་ཡང༌། ། སངས་རྒྱས་བསྟན་ལ་འདའ་མི་ནུས། ། ཞེས་གསུངས་མོད་ཀྱང༌། ། དེང་སང་གི་མཁས་སྨྱོན་ཁ་ཅིག་ཤོར་ན་སངས་རྒྱས་ཀྱི་བསྟན་པ་ལའང་ཅི་ཆའོ། ། དེ་ལྟ་མོད་ཀྱི། ཇོ་བོ་རྣམ་གཉིས་བཞེད་པའི་གཞུང་དང་མཐུན་པའི་རྒྱུད་འགའ་ཞིག་གི་གོ་རིམ་བཀོད་ནས་གསུངས་ན་ལེགས་རྒྱུ་ལ་བསྒྲུབ་བྱ་སྒྲུབ་བྱེད་འཛོལ་བར་མཛད་པ་དེ། རྗེས་འཇུག་འགའ་ཞིག་འབྲུ་མར་བཞིན་དུ་འཚིར་བའི་འཚིར་དཔྱད་དུ་བཀོད་པའོ། ། ཡང་ན་བར་གྱི་ཚིག་རྐང་གཉིས་མི་མངོན་པར་བྱས་ནས།
ནཱ་རོ་དང་ནི་མཻ་ཏྲི་པའི། ། ཕྱག་རྒྱ་ཆེན་པོ་གང་ཡིན་པ། ། གསང་སྔགས་རྒྱུད་ལས་ཇི་སྐད་དུ། ། གསུངས་པ་དེ་ཉིད་ཁོང་བཞེད་དོ། ། ཞེས་བརྡའ་སྤྲོད་ཀྱི་གཞུང་ལས་འབྱུང་བ་བཞིན་སྐབས་སུ་བབ་པའི་བསྡུ་བའམ། ཡི་གེ་ཕྲི་བསྣན་གྱི་ངེས་ཚིག་ལ་སྦྱར་ན་གྲུབ་མཐའ་སྐྱོང་བདེ་བས། རྗེས་སུ་འཇུག་པ་རྣམས་དབུགས་དབྱུང་བའི་བཀའ་དྲིན་མཛོད་ཅིག ཅེས་འཇམ་པའི་དབྱངས་ལ་སྨྲེང་གསོལ་ལོ།། ༈ ཡང་རྩོད་སྤོང་འཕྲོར། ནཱ་རོ་མཻ་ཏྲི་གཉིས་ཆར་གྱི་ལུགས་དྲངས་པ་དེར།
ཕྱག་རྒྱ་བཞིའི་ཟླས་ཕྱེ་བའི་ཕྱག་ཆེན་དེ་ནི་ཆོས་ཀྱི་ཕྱག་རྒྱ་ལ་བརྟེན་པ་དང༌། དེ་ཡང་ལས་ཀྱི་ཕྱག་རྒྱ་ལ་བརྟེན་དགོས་པར་བཤད་འདུག་པ་ལ། ཁྱེད་ནི་མདོ་ལུགས་ཀྱི་ཕྱག་ཆེན་དང༌། རྒྱུད་སྡེ་འོག་མའི་ཕྱག་ཆེན་སོགས་འཆོལ་པ་ཞིག་བཞེད་པར་སྣང་བས། མདོ་རང་རྐང་ལས་ལས་ཀྱི་ཕྱག་རྒྱ་སོགས་མ་བཤད་པ་དང༌། ཁས་བླངས་འགལ་འདུག་པའི་ཕྱིར་རོ། ། གལ་ཏེ་དངོས་བཏགས་ཕྱེ་ན་དེ་ལྟར་མི་བཞེད་དོ་ཞེས་གསུང་ན་འཐོལ་ལོ་བཤགས་སོ། ། ཞེས་བཀོད་པ་ལ། མདོ་དང་རྒྱུད་སྡེ་ཕྱི་མ་སོགས་འཆོལ་པར་བཏང་བའི་ཆོས་སྤོང་གི་ལས་མི་ཟད་པ་བསགས་ཀྱང༌། དེ་མ་ཐག་འཐོལ་ལོ་བཤགས་སོ་གསུང་བར་འདུག་པ།
མཁས་པའི་སྡིག་པ་ལྕི་ཡང་ཡང༌། ། ཞེས་པ་དེར་སྣང་བས་ལེགས་སོ། ། དཔལ་ལྡན་ས་སྐྱ་པའི་བླ་ཆེན་གོང་མའི་གསུང་ལས། བརྗོད་པ་ཚིག་གི་ཕྱག་རྒྱ་ཆེན་པོ་སྤྲོས་བྲལ་དང༌། སྒོམ་པ་དམིགས་པའི་ཕྱག་རྒྱ་ཆེན་པོ་མི་རྟོག་པའི་ཏིང་ངེ་འཛིན་སོགས་དང༌། ཉམས་མྱོང་ཕྱག་རྒྱ་ཆེན་པོ་ཏིང་ངེ་འཛིན་གྱི་དམིགས་པ་དེ་སྒོམ་པའི་ཉམས་མྱོང་སྟེ། དེ་གསུམ་མཚན་ཉིད་ཀྱི་ཐེག་པར་ཡང་བསྟན་ཅེས་བཀའ་འབུམ་ན་སྣང་མོད་ཀྱང་ཉན་མཁན་མེད་པ་ནི་དུས་ཀྱི་དབང་གིས་ཡིན་ནོ། ། ནཱ་རོ་མཻ་ཏྲིའི་གཞུང་གི་དོན་ལས་ཀྱི་ཕྱག་རྒྱ་ནི་མི་མོའམ། ལྷ་ཀླུ་གནོད་སྦྱིན་སོགས་ཀྱི་བུ་མོ། ཆོས་རྒྱ་དང་ཡེ་རྒྱ་དོན་གཅིག་ཏུ་བྱས་པ་དེ་ཡིད་རིག
ཕྱག་རྒྱ་ཆེན་པོ་ནི་རྣམ་ཀུན་མཆོག་ལྡན་གྱི་སྟོང་ཉིད་དེ། གཞན་གྱི་བུད་མེད་བརྟེན་པར་བྱ་ཞེས་པའི་བུད་མེད། དམ་ཚིག་གི་ཕྱག་རྒྱ་ནི་སྟོང་ཉིད་དེ་དང་ཟུང་དུ་འཇུག་རྒྱུའི་འགྱུར་མེད་དམ་འཕོ་མེད་ཀྱི་བདེ་ཆེན་ཡིན་པས། ནཱ་རོའི་གཞུང་གི་འཕྲོས་ལས། རྒྱུ་དང་སྒོམ་པ་ཐོབ་བྱ་དང༌། ། དེ་བཞིན་བཞི་པ་ལྷུན་གྱིས་གྲུབ། ། ཞེས་གོ་རིམ་བཞིན་དུ་སྦྱར་རོ། ། དེ་དག་ཀྱང་ཕྱག་རྒྱ་བཞི་ལ་རིམ་གྱིས་སྦྱར་འོས་པའི་གང་ཟག་གི་དབང་དུ་བྱས་ནས། སྔ་མ་སྔ་མ་རྒྱུ་དང༌། ཕྱི་མ་ཕྱི་མ་འབྲས་བུར་བཞེད།
དབང་པོ་ཆེས་རྣོ་བ་དག་ལ། ལས་ཀྱི་ཕྱག་རྒྱ་ཡོངས་དོར་ཞིང༌། ། ཡེ་ཤེས་ཕྱག་རྒྱ་རྣམ་པར་སྤངས། ། ཕྱག་རྒྱ་ཆེ་ལས་ཡང་དག་སྐྱེས། ། ལྷན་སྐྱེས་གཞན་དང་འགྲོགས་པས་མིན། ། ཞེས་ཕྱག་རྒྱ་དང་པོ་གཉིས་ལ་མ་བརྟེན་པར། སེམས་རྣམ་པར་དབེན་པ་ལས་བྱུང་བའི་ཕྱག་ཆེན་དེ་སྟོང་ཉིད་ཀྱི་གཟུགས་བརྙན་བསྒྲུབས། དེ་འོད་གསལ་དུ་གཞུགས་པའི་ཟུང་འཇུག་བསྟན་པ་ཉིད་ཀྱིས་དོན་གཉིས་འགྲུབ་བོ། ། དེ་ལྟར་དཔལ་ལྡན་དྭགས་པོའི་དཀར་བརྒྱུད་ལ་གྲགས་པའི་ཕྱག་རྒྱ་ཆེན་པོ་ནི་འདིའི་དམ་རྒྱ་དང་དོན་གཅིག་སྟེ། ཕྱག་ཆེན་དེ་ཟུང་འཇུག་ཡིན་པའི་ཕྱིར་རོ། །
དེའི་ཕྱིར་རྩོད་སྤོང་དུ། ཕྱག་ཆེན་དེ་ནི་ཆོས་རྒྱ་ལ་བརྟེན་པ་དང༌། དེ་ཡང་ལས་རྒྱ་ལ་བརྟེན་དགོས་པར་བཤད་འདུག་པ་ལ་ཞེས་སྨྲས་ནས། སྐྱོན་འཇུག་པའི་གོ་སྐབས་བྱེ་དོགས་ནས་དམ་རྒྱའི་འཕྲོས་ཙམ་ཡང་མ་བཏང་བ་འདི་གཡོ་སྒྱུའི་རྩོད་པར་མཐོང་ཡང༌། ལྐུག་མའི་སྤྱང་བཅོས་དེ་རེ་ཞིག་དེ་ཁར་ཞོག་ཐོང༌། ཕྱག་རྒྱའི་གོ་རིམ་མི་མཐུན་པ་རྣམས་མཐུན་པར་སྒྲུབ་པའི་ཆེད་དུ། འཕགས་པ་ཀླུ་སྒྲུབ་ཉིད་ཀྱིས་ཀྱང༌། ཕྱག་རྒྱ་བཞི་པར་འདི་སྐད་གསུངས། ། ལས་ཀྱི་ཕྱག་རྒྱ་མི་ཤེས་པས། ། ཆོས་ཀྱི་ཕྱག་རྒྱའང་མི་ཤེས་ན། །
ཕྱག་རྒྱ་ཆེན་པོའི་མིང་ཙམ་ཡང༌། ། རྟོགས་པ་ཉིད་ནི་མི་སྲིད་གསུངས། ། ཞེས་བཀའ་བརྫུས་ལྷན་ཐབས་ཀྱིས་བརྒྱན་པའི་བསྟན་བཅོས་དེ་དང་པོར་སུ་ཞིག་གིས་བརྩམས་སྙམ་དུ་བསམས་སོ། ། དེ་ནི་འཕགས་པ་ཀླུ་སྒྲུབ་ཀྱིས་སོ་ཞེ་ན། དེ་དེས་མ་མཛད་པར་ཨ་བྷཱ་ཡ་ཀ་རས་མན་ངག་སྙེ་མར་བཤད་དོ། ། འོ་ན་ཁྱེད་རང་གིས་གྲུབ་པ་སྡེ་བདུན་གྱི་གྱ?་བར་མ་བགྲངས་སམ་ཞེ་ན་བགྲངས་མོད་ཀྱི། དེ་ནི་ཀླུ་སྒྲུབ་སྙིང་པོས་མཛད་ངེས་ཀྱི་ཕྱག་རྒྱ་བཞི་པ་ལྷད་མེད་དེ་ཡིན་པས། མིང་ཙམ་ལ་ཡང་ཅི་ཞིག་རྩོད་ཟེར་བ་དེར་སྣང་ངོ༌། ། གན་མཛོད་ལས། འདི་ནི་ཀླུ་སྒྲུབ་ཀྱི་གཞུང་ལས་མི་འབྱུང་ཞིང༌།
དེར་ནི་དེ་ལས་ལོག་པ་ཞིག་གསུངས་ཏེ། དེ་ལ་དགའ་ཞིང་མགུ་བས་ཆོས་ཀྱི་ཕྱག་རྒྱའི་གཏམ་ཙམ་ཡང་མི་ཤེས་སོ། ། ཆོས་ཀྱི་ཕྱག་རྒྱ་མི་ཤེས་པས་ལས་ཀྱི་ཕྱག་རྒྱ་བཅོས་མ་འབའ་ཞིག་ལས་མ་བཅོས་པའི་ལྷན་ཅིག་སྐྱེས་པའི་རང་བཞིན་འབྱུང་ཞིང་སྐྱེ་བར་ག་ལ་འགྱུར། རིགས་མཐུན་པའི་རྒྱུ་ལས་རིགས་མཐུན་པའི་འབྲས་བུ་སྐྱེ་བར་འགྱུར་གྱི་རིགས་མི་མཐུན་པ་ལས་མ་ཡིན་ནོ། ། ཇི་ལྟར་སཱ་ལུའི་ས་བོན་ལས་སཱ་ལུའི་མྱུ་གུ་སྐྱེ་བར་འགྱུར་གྱི་ཀོ་ཊ་པ་ལས་མ་ཡིན་ནོ། ། དེ་བཞིན་དུ་མ་བཅོས་པའི་ཆོས་ཀྱི་ཕྱག་རྒྱས་རང་བཞིན་ལས་མ་བཅོས་པའི་ལྷན་ཅིག་སྐྱེས་པ་འབྱུང་ངོ༌། ། དེའི་ཕྱིར་ཆོས་ཀྱི་ཕྱག་རྒྱའི་རྒྱུ་ལས་མི་ཕྱེད་པའི་ཕྱག་རྒྱ་ཆེན་པོ་སྐྱེ་བར་འགྱུར་རོ། ། ཞེས་འབྱུང་བས་སོ། ། ཞེས་པའི་ལན་རྩོད་སྤོང་དུ། འདི་ནི་འཕགས་པ་ཀླུ་སྒྲུབ་ཉིད་ཀྱིས་ཀྱང༌།
ཕྱག་རྒྱ་བཞི་པར་འདི་སྐད་གསུངས། ། ཞེས་པའི་གཞུང་ལུགས་བསུན་འབྱིན་པའི་ཟོལ་གྱིས་རང་ཉིད་སུན་ཕྱུང་བར་སོང་བས་ལུང་བསྟན་སྔ་མ་དེ་ཉིད་དོ། ། ཅིའི་ཕྱིར་སྙམ་ན་ཁྱེད་རང་གིས་དྲངས་པའི་ཀླུ་སྒྲུབ་ཀྱི་ལུང་དེ་ནི། མི་ཕྱེད་པའི་ཕྱག་རྒྱ་ཆེན་པོ་ཆོས་ཀྱི་ཕྱག་རྒྱ་ལས་འབྱུང་དགོས་པར། སཱ་ལུའི་མྱུ་གུ་འབྱུང་བའི་དཔེས་གཏན་ལ་ཕབ་ནས། ཁྱེད་ཅག་གིས་ཆོས་ཀྱི་ཕྱག་རྒྱའི་མིང་ཙམ་ཡང་མ་བསྟན་པའི། མདོ་རྒྱུད་ལས་ཕྱག་ཆེན་གྱི་མིང་བཏགས་པ་ཐམས་ཅད་ཕྱག་ཆེན་ཡིན་ནོ་ཞེས་དངོས་བཏགས་ཀྱི་རྣམ་དབྱེ་མ་ཕྱེད་པར་ཞལ་གྱིས་བཞེས་པའི་ཕྱིར་རོ། ། ཞེས་བྲིས་མོད། ངེད་ཀྱིས་གདུལ་བྱའི་བསམ་པ་དང༌། དབང་པོ་དང༌།
ཁམས་དང༌། མོས་པ་སྣ་ཚོགས་ཀྱི་རྗེས་སུ་འགྲོ་ལྡོག་བསྟན་པའི་ཕྱིར། ཕྱག་རྒྱའི་གོ་རིམ་སྣ་ཚོགས་དང༌། ངོས་འཛིན་སྣ་ཚོགས་དང༌། རྒྱུ་འབྲས་སུ་འགྲོ་ཚུལ་སྣ་ཚོགས་དང༌། མིང་སྣ་ཚོགས་ཀྱིས་བསྟན་ཏོ་ཞེས་རྒྱ་འབག་གི་མིག་བཞིན་དུ་འཕྲུལ་ཆགས་པ་གན་མཛོད་དུ་གསུངས་ཀྱང༌། ཚིག་རྩ་གཏན་ནས་རང་མི་ཟིན་པར་སླར་ཨ་འཐས་ཀྱི་ཀླན་ཀ་འཛུགས་པ་འདི་ལྟ་བུ་ནི། ཆང་མ་བཞེས་པའི་སྐམ་འགོང༌། ཇ་རླུང་ལངས་པའི་རློན་འགོང་གིས་བསྐུལ་བར་ཟད་དོ། ། དེས་ན་ཁྱེད་ཀྱི་ཕྱག་རྒྱ་བཞི་པའི་གཞུང་གནོད་བྱེད་དུ་བཀོད་ནས་གན་མཛོད་འགོག་པའི་ཟོལ་གྱིས་ལམ་འབྲས་བཀག་པ་ཡིན་ཏེ།
འཚང་རྒྱ་བའི་ཉེ་རྒྱུར་རང་དང་སྤང་རྟོགས་མཚུངས་པའི་ལས་ཀྱི་ཕྱག་རྒྱ་ངེས་པར་དགོས་པར་བཤད་པ་ལ། འདིར་ལས་ཀྱི་ཕྱག་རྒྱ་བཅོས་མ་འབའ་ཞིག་ལས། མ་བཅོས་པའི་ལྷན་ཅིག་སྐྱེས་པ་མི་འབྱུང་བར་བཤད་པའི་ཕྱིར་རོ། ། ངེད་ཀྱི་འདོད་པ་ལ་མི་གནོད་ཀྱི་སྟེང་དུ་གཞན་གོང་འོག་མང་པོར་ཡང་ཕན་པ་ཡིན་ཏེ། རིགས་མཐུན་གྱི་རྒྱུ་འབྲས་འབྱུང་ཚུལ་བཞིན། མ་བཅོས་པའི་ཆོས་ཀྱི་ཕྱག་རྒྱའི་རྒྱུ་ལས། མི་ཕྱེད་པའི་ལྷན་ཅིག་སྐྱེས་པ་འབྱུང་བར་བཤད་པས་ངེད་ཀྱི་འདོད་ཐོག་ཏུ་འཁྱོལ་ལོ། ། དངོས་བཏགས་མ་ཕྱེད་ཅེས་ཡང་ཡང་སྨྲ་བ་འདི་ཅུང་མི་རིགས་ཏེ། ཤིན་ཏུ་དཀར་བ་དྲི་མ་མེད་པའི་ཏིང་ངེ་འཛིན་གྱི་ཕྱག་རྒྱ་ཞེས་མདོ་སྡེར་གསུངས་པ་ལྟ་བུ་དང༌། འཇམ་དཔལ་རྩ་རྒྱུད།
རྣམ་སྣང་མངོན་བྱང༌། དེ་ཉིད་འདུས་པ་སོགས་རྒྱུད་སྡེ་ཕྱི་མ་དང༌། བླ་མེད་ཀྱི་རྒྱུད་སོ་སོར་སྤྱིར་ཕྱག་རྒྱ་བཞི་དང་བྱེ་བྲག་ཕྱག་ཆེན་གྱི་རྣམ་གཞག་གསུངས་པ་རྣམས་ལ་རང་རང་སོ་སོའི་ཐད་གདོང་དེ་དང་དེར་དངོས་གནས་དེ་ཁ་བདེན། རྒྱུ་མཚན། མུ་དྲ་ཞེས་པ་ལ་ཕྱག་དང་རྒྱ་སོ་སོར་ཕྲལ་བའི་བཤད་པ་དང༌། གཅིག་ཏུ་བསྡམས་ནས་བཤད་པ་སོགས་བྱུང་མོད། གང་ལྟར་ཡང་འདྲ། རྡོ་རྗེ་འདིས་ནི་གདབ་པ་ཉིད། ། དེས་ན་ཕྱག་རྒྱར་བརྗོད་པར་བྱ། ། ཞེས་ཕྱག་རྒྱའི་དོན་མི་འདའ་བར་རྒྱས་བཏབ་པ་ཞིག་ལ་ཟེར་ལ།
དེས་ན་མི་འདའ་བ་ཞིག་ལ་ཕྱག་རྒྱའི་སྒྲ་བཏགས་ན་དངོས་པོར་གནས་པ་སྟེ། དཔེར་ན་རྟོགས་པ་དང་ལྡན་པ་ལ་རྟོགས་ལྡན་དུ་བཏགས་པ་ལྟ་བུ། གལ་ཏེ་རྒྱ་ལས་འདའ་བ་ཞིག་ལ་ཕྱག་རྒྱར་བཏགས་ན་བཏགས་པ་བ་སྟེ། རྟོགས་པ་དང་མི་ལྡན་པ་ལ་རྟོགས་ལྡན་དུ་བཏགས་པ་ལྟ་བུ་ཡིན་ཏེ། འདི་འདྲ་དགོངས་པ་ལ་མིང་ཚིག་ཡི་གེའི་འཇུག་ཚུལ་རྒྱས་པར་སྟོན་པའི་གཞུང་ལུགས་སྒྲ་སྙན་ངག མངོན་བརྗོད་སྡེབ་སྦྱོར་སོགས་ལ་བསླབ་དགོས་ཀྱང༌། མི་ལ་རས་པའི་ཚོད་མ་བཞིན། ཐལ་དང་སྡོར་དང་ཚྭ་འདེབས་རྒྱུ་མེད་ནས་ལོ་འགའ་ཐལ་ལོ་ཟེར།། ༈ ཡང་རྩོད་སྤོང་དུ། དེ་ལྟར་གོ་རིམ་མི་མཐུན་པ་མང་དག་བྱུང་ཞེས་པའི་མཆན་བུར།
ངེས་པ་ཅི་ཡོད། བཞི་པར་བྱས་པ་དང༌། གསུམ་པར་བྱས་པ་མ་མཐུན་ཞེས་སྨྲ་ཞེས་བྲིས་སྣང་བ་ཡང་ནུས་པ་ཟད་པ་ཁོ་ནའོ་ཞེས་ཡང་ལན་དུ་བཀོད་པ་དེ་ལ། གོ་རིམ་ལ་དམ་བཅའ་དང་གཏན་ཚིགས་གོ་རིམ་མ་མཚུངས་པ་ལ་བརྩད་ཀྱི། སྤྱིར་ཕྱག་རྒྱའི་རྣམ་དབྱེ་ལ་ངེས་པ་མེད་དེ། ཕྱག་ཆེན་གསུམ་པར་བྱས་ཚེ་སྟོང་གཟུགས་ལ་བློ་རྩེ་གཏོད། བཞི་པར་བྱས་ཚེ་ཟུང་འཇུག་ལ་བློ་རྩེ་གཏོད་དགོས་པས་བློ་རྩེའི་གཏད་ས་མ་མཐུན་གསུང་རྒྱུར་གནང་བ་ལ། བཀའ་མཆན་གྱི་ནུས་པ་ལ་མི་དཔྱོད་པར་ཚིགས་བོངས་ཆུང་བ་ཙམ་ལ་བརྙས་པར་འདུག་སྟེ། དགྲ་བོའི་ནུས་པ་མ་བརྟགས་པར། ། ཉམ་ཆུང་ན་ཡང་བརྙས་མི་བྱ། །
ཊི་ཊྚི་བྷ་ལ་བརྙས་པ་ཡིས། ། ནམ་མཁའ་ལྡིང་གིས་རྒྱ་མཚོ་བཅོམ། ། ཞེས་བཀའ་མཆན་དང༌། དེ་ལ་བརྙས་མཁན་དང༌། དེ་འཇོམས་མཁན་གསུམ་ཀ་ཚིག་རིམ་པ་གཅིག་གིས་ལུང་དུ་བསྟན་པར་ཤེས་པར་བྱོས་ཤིག དེ་ཡང་ཁ་ལ་དཔགས་པའི་སོའི་རྣམ་པ། ལན་ཉུང་ངུས་ཆོག་པར་དགོངས་ནས་མཆན་བུ་ཙམ་གནང་བ་ཡིན་ནའང་ཟ་ཕྱིར་དགོངས་ཁྲིད་ལ་སྙིང་པོར་བྱེད་པའི་གྲྭ་པ་འདྲས། བསོད་སྙོམས་ལས་བརྙེད་པའི་རྩམ་པ་ཕལ་ཆེར་བླ་མ་ལ་ཡང་ཡང་གཏོར་བའི་ཐུགས་ལང་གིས། གན་མཛོད་པའི་ལན་འདེབས་ཀྱི་ནུས་པ་ཟད་པ་ཁོ་ནའོ་ཞེས་ཡིད་བདེར་སྤྱད་ཅིང་ཞལ་གྱི་པདྨ་ལས་ཀྱང་ཤིན་ཏུ་ཚ་བའི་ཟིལ་པ་སྐྱུག་མོད། ནུས་པ་ཟད་ན་ཅི་མ་རུང་སྙམ་དུ་སྨོན་ནའང༌།
དེ་ལ་སྙིང་པོ་མེད་དེ། ཁྱེད་ཀྱི་ཡིད་སྨོན་ཙམ་གྱིས་ནི། ། དེ་ལ་གནོད་པའི་རྒྱུར་མི་འགྱུར། ། ཞེས་པ་བཞིན་ནོ། ། དོན་ཚན་འདི་ལ་འདི་མན་ཆད་ཀྱི་རྩོད་སྤོང་ཡང་ལན་དང་བཅས་པའི་ཚིག་དོན་རྣམས་སྔར་སོང་བ་ཚོ་ཟློས་བུར་སྣང་ཡང༌། གདུལ་བྱའི་ངོ་བཟུང་ནས་མཆན་བུ་ཙམ་འདེབས་པ་གནང་འདུག་པ་དེ་ཀས་ཆོག་པར་ཤེས་ནས་སླར་མ་ཟློས་ལ། མཁྱེན་སྤྱན་གསལ་བ་རྣམས་ཀྱིས། དོན་འབྲས་གར་སོང་གར་འདེད་པ། ། ང་འདྲ་ཚོལ་དང་རྙེད་ན་མཚར། ། ཞེས་པ་ལྟར་དཔྱད་ཀྱི།
གཡོམ་རྒྱུགས་ཀྱི་དབང་དུ་མ་བཏང་ཞིག རབ་དབྱེའི་གཞུང་འདི་དག་འགལ་མེད་དཔྱིས་ཕྱིན་པར་འཆད་པའི་བློ་གྲོས་ཤིག་ཁོ་བོའི་སྙིང་ཁར་འཇམ་པའི་དཔལ་དང་ལྷན་ཅིག་དགྱེས་དགུའི་གར་ལ་བཞུགས་པ་འདི། རེ་ཞིག་ཕྱིར་མི་དབྱུང་བ་ནི། དགག་བྱ་དང་ནི་དགོས་པ་གཉིས། ། གཙོ་བོ་གང་ཆེའི་དབང་དུ་ཐོང༌། ། ཞེས་པ་བཞིན་དུའོ། ། འདིར་སྨྲས་པ། ལུང་རིགས་རྩེ་བརྒྱ་གཟིངས་པ་རྡོ་རྗེའི་མཚོན། ། མཁས་པ་གྲགས་པའི་མུ་ཁྱུད་ཀྱིས་ཕྱར་ཚེ། ། སྨྲ་ངན་སྦྱིན་མས་བསྐྱེད་པའི་རྩ་ལག་ཀུན། །
ཕྱེ་མར་བཏགས་པའི་རྡུལ་ཕྲན་བཞིན་དུ་ཕྲ། ། དབྱངས་ཅན་མགྲིན་པར་བཟུང་བའི་བཤེས་གཉེན་རྣམས། ། ལེགས་བཤད་སྤྲོ་བའི་ལྗགས་ཀྱི་ཡལ་འདབ་དམར། ། ཕྱོགས་ཀྱི་འཁོར་ལོར་བརྐྱངས་པའི་དགེ་མཚན་འབུམ། ། གཟིགས་མོར་སྤྱོན་པའི་སྤྱན་རས་དེ་ངོ་མཚར། ། བར་སྐབས་ཀྱི་ཚིགས་སུ་བཅད་པའོ།། །། ཡང་རྒྱལ་བའི་གན་མཛོད་ཆེན་པོ་ལས། དབང་བསྐུར་བཞི་པ་མ་ཐོབ་པར། ། ཕྱག་རྒྱ་ཆེན་པོ་སོགས་སྒོམ་དང༌། ། ཞེས་པའང་ཚིག་སྦོམས་སོ། །
རྒྱུ་མཚན་ཕྱག་རྒྱ་ཆེན་པོ་ཞེས་པའི་སྒྲ་ནི་སྤྱོད་རྒྱུད་རྣལ་འབྱོར་རྒྱུད་དུའང་བཤད་ལ། དེ་དག་ཅམ་ཞོག རྣལ་འབྱོར་ཆེན་པོ་ཉིད་ཀྱི་འདུས་པར། རྣམ་པར་སྣང་མཛད་ཕྱག་རྒྱ་ཆེ། ། སྐུ་གསུང་ཐུགས་ཀྱིས་མཚན་པའོ། ། ཞེས་བསྐྱེད་རིམ་ལ་ཕྱག་ཆེན་དུ་བཞག་པ་དང༌། བརྟག་གཉིས་ལས། དེ་ལས་སྐྱེས་པའི་རྣལ་འབྱོར་མ། ། དེ་ཡི་བདེ་བ་ཟ་བ་ཉིད། ། དེ་དང་ལྷན་ཅིག་ཕྱག་རྒྱ་ཆེ། །
བདེ་བ་སྦྱིན་པའི་དངོས་གྲུབ་འགྱུར། ། ཞེས་པས་ལས་རྒྱ་ཕྱག་ཆེན་དུ་བཞག་པ་དང༌། དུས་འཁོར་རྩ་རྒྱུད་ལས། དུང་ཅན་མ་འདི་ཕྱག་རྒྱ་ཆེ། ། དེ་ནི་གཏུམ་མོར་བརྗོད་པར་བྱ། ། དང༌། སོ་སོར་སྡུད་ལ་ཕྱག་རྒྱ་ཆེ། ། ནམ་མཁའ་སྟོང་པའི་མཚན་ཉིད་དོ། ། ཞེས་གཏུམ་མོ་དང་སྒྱུ་ལུས་ཕྱག་ཆེན་དུ་བཞག་པ་སོགས་མ་ཕྱེད་པས་སོ། ། ཞེས་པའི་ལན་རྩོད་སྤོང་དུ།
དབང་བསྐུར་བཞི་པ་མ་ཐོབ་པར། ། ཕྱག་རྒྱ་ཆེན་པོ་སོགས་སྒོམ་དང༌། ། ཞེས་པའི་ཚིག་སྦོམས་སོ་གསུང་བ་དེ་མ་བརྟགས་པ་དག་གི་ངོར་མད་པར་སྣང་སྟེ། བཞི་པ་མ་ཐོབ་ཀྱང་དབང་འོག་མའི་སྐབས་སུ་ཕྱག་ཆེན་དཔེའི་ཡེ་ཤེས་སྐྱེ་བ་ཡོད་པའི་ཕྱིར་རོ། ། རབ་དབྱེའི་དགོངས་པ་ནི། སྤྱི་མིང་མཚོན་བྱ་དོན་གྱི་ཕྱག་ཆེན་ལ་བྱེ་བྲག་ཏུ་བཏགས་པ་སྟེ། མཚོན་བྱ་དོན་གྱི་ཕྱག་ཆེན་དབང་བཞི་པ་མ་ཐོབ་པར་མི་སྐྱེ་བའི་ཕྱིར་རོ། ། ཞེས་ཟེར་མོད། གོང་འོག་མང་པོར་དངོས་བཏགས་ཕྱེད་མ་ཕྱེད་ཀྱི་གླེང་མོ་མཛད་པའི་དངོས་བཏགས་དེ་ནི་འདི་ལྟ་བུས་མཚོན་ནུས་ཏེ། དོན་གྱི་ཡེ་ཤེས་ཕྱག་ཆེན་དངོས་དང༌།
དཔེའི་ཡེ་ཤེས་ཕྱག་ཆེན་བཏགས་པ་བར་མཛད་དགོས་པ་ལ། ད་ལམ་ཕྱག་ཆེན་དཔེའི་ཡེ་ཤེས་ཟེར་བ་བྱས་ན། དཔེའི་ཡེ་ཤེས་དེ་ཡང་ཕྱག་ཆེན་མཚན་ཉིད་པ་ཡིན་རྒྱུའི་ཁུལ་གྱིས་སྦུབས་འདྲེན་མཛད་ནས་གཞན་ལ་གཤེ་བ་ཡང་མི་འོས་སོ། ། སྤྱི་མིང་བྱེ་བྲག་ལ་བཏགས་གསུང་བ་དེ་ཡང༌། ཉིད་རང་གི་མངོན་པར་ཤེས་པས་དགོངས་ན་མ་གཏོགས་གཞུང་གི་དངོས་ཤུགས་ལ་མི་སྣང་ངོ༌།། ༈ ཡང་རྩོད་སྤོང་དུ། སྔར་གྱི་རྒྱུ་མཚན་སྒྲུབ་བྱེད་བཀོད་པ་དེས་ནི། དམ་བཅའ་དེ་ཡང་ཆུད་གསན་པར་སྣང་སྟེ། ཕྱག་རྒྱ་ཆེན་པོའི་མིང་བཏགས་ཚད་ཕྱག་ཆེན་མཚན་ཉིད་པར་ཁས་བླངས་པས། མཐར་མི་བླུན་པོ་ལ་བ་ལང་ཞེས་བཏགས་པའི་མི་དེ་ཡང་བ་ལང་ཡིན་ཞེས་ཁས་ལེན་དགོས་བྱུང་བའི་ཕྱིར་ཏེ།
དངོས་བཏགས་ཀྱི་རྣམ་དབྱེ་གཅིག་ཀྱང་མ་ཕྱེད་འདུག་པའི་ཕྱིར་རོ། ། ཞེས་འཛེར་མོད། ཕྱག་ཆེན་གྱི་མིང་བཏགས་ཚད་ཕྱག་ཆེན་མཚན་ཉིད་པ་ཡིན་ཅེས་ངེད་ཀྱིས་མ་སྨྲས་པའི་ཁར། དངོས་བཏགས་འབྱེད་ཚུལ་རྒྱས་པར་བརྗོད་ཟིན་པས་སྐྱོན་མི་འཇུག་ལ། རྒྱུད་སྡེ་ཕྱི་མ་དང༌། བསྐྱེད་རིམ། ལས་རྒྱ། གཏུམ་མོ། སྒྱུ་ལུས་ཕྱག་ཆེན་དུ་བཞག་པ་དེ་རྣམས། དབང་བཞི་པ་དང་འབྲེལ་བའི་གནས་ལུགས་ཕྱག་ཆེན་དེ་མ་ཡིན་ཀྱང༌།
རང་ས་རང་སའི་ཕྱག་ཆེན་མཚན་ཉིད་པ་ནི་ཤིན་ཏུ་ཡང་ཡིན་ནོ། ། ཤེས་བྱའི་ཆོས་བསམ་གྱིས་མི་ཁྱབ་པ་དཔེར་འགོད་རྒྱུ་ཡོད་བཞིན་དུ་ཕྱག་ཆེན་གྱི་དཔེ་བླུན་པོ་དང་བ་ལང་ལ་འཇོག་པ་འདི་ཡང་ཅི་ཞིག་འདྲ།། ༈ ཡང་རྩོད་སྤོང་དུ། ཁས་བླངས་ནང་འགལ་ཡང་འབྱུང་སྟེ། འདིར་བསྐྱེད་རིམ་དང་ལས་རྒྱ་སོགས་ཕྱག་ཆེན་དུ་ཁས་བླངས་ནས། འོག་ཏུ་རང་ལུགས་ཀྱི་ཕྱག་ཆེན་ངོས་འཛིན་པའི་ཚེ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ངོས་བཟུང་འདུག་པའི་ཕྱིར་རོ། ། ཞེས་བྲིས་པ་ལ། སྨོས་ཟིན་པ་དེ་ཀ་ཟློས་པ་སྟེ། བསྐྱེད་རིམ་དང་ལས་རྒྱ་སོགས་སྤྱིར་ཕྱག་ཆེན་ཡིན་པར་ཞལ་གྱིས་བཞེས། ལུང་གིས་རྒྱབ་མནན་པ་ཡིན་ལ།
དུས་གསུམ་སངས་རྒྱས་ཐམས་ཅད་ཀྱི་བགྲོད་པ་གཅིག་པའི་ལམ་པོ་ཆེ་དཔལ་དྭགས་པོ་དཀར་བརྒྱུད་ལ་གྲགས་པ་འདི་ཉིད་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ངོས་བཟུང༌། དེ་འཐད་ལྡན་སྒྲུབ་བྱེད་ཀྱི་ལུང་རིགས་ཟབ་ཅིང་མང་བ་དག་ཡོད་ཀྱང་ཡི་གེས་བསུན་ནས་བཞག་གོ ། དེས་ན་ཁས་བླངས་ནང་འགལ་གྱི་སྲོལ་ངེད་ལ་མེད་པས་མ་བསྙོན་ཅིག ཕྱག་ཆེན་བ་ལང་གི་དཔེས་གཞལ་བའི་མཆན་བུར། གོང་དུ་ཕྱག་ཆེན་དུ་མིང་བཏགས་པ་དེ། དེ་སྐབས་སུ་ཁས་མི་ལེན་ན་བཏགས་ནས་ཅི་བྱ། དེ་ཐམས་ཅད་གཅིག་ཏུ་ཁས་མ་བླངས་པས། ལ་ལར་ལག་པའི་ཕྱག་རྒྱ། བསྐྱེད་རིམ་སོགས་དམིགས་བསལ་མང་དུ་འདུག་པ་ལ་བད་རླུང་གི་སྐྱོན་དུ་གྱུར་ཞེས་གསུངས་པ་ལ། ཡང་ལན་དུ།
སྤྱིར་བཀའ་བསྟན་བཅོས་ཀྱི་བབས་འགྲོས་ལ། མིང་དེ་ལ་དངོས་མིང་དང་བཏགས་མིང་གཉིས། དངོས་མིང་ལ་བཤད་འཇུག་མུ་གསུམ། བཏགས་མིང་ལ་འདྲ་འབྲེལ་རྒྱུ་མཚན་དུ་བྱས་པ་སོགས་མང་དག་ཡོད་པས་དངོས་བཏགས་ཕྱེད་དགོས་པ་ཞིག་མཁས་པའི་སྤྱི་ལུགས་ཡིན་ཀྱང༌། ཁོང་ཕྱག་ཆེན་པ་ལ་རྦད་ཁམ་དེ་ཙམ་ལོས་ཡོང༌། མིང་བཏགས་ཚད་ལ་དངོས་བཏགས་མི་དགོས་པར། ཕྱག་ཆེན་དུ་མིང་བཏགས་པའི་ཉོན་མོངས་པ་དེ་ནི་ཕྱག་ཆེན། སངས་རྒྱས་སུ་མིང་བཏགས་པའི་ཐ་མལ་སྐྱེ་བོ་དེ་ནི་སངས་རྒྱས། སེང་གེར་མིང་བཏགས་པའི་མི་དེ་ནི་སེང་གེ གླང་ཆེན་དུ་མིང་བཏགས་པའི་སངས་རྒྱས་དེ་ནི་གླང་ཆེན་སོགས།
ཕྱག་རྒྱ་ཆེན་པོའི་ཀློང་ཡངས་ཀྱི་རྣམ་འཕྲུལ་ངོ་མཚར་བའི་གཏམ་བསམ་ལས་འདས། བད་རླུང་ལངས་པའི་རྟོག་གེ་སྦུབས་འཐུམས་ཁྱོད་ལ་དེ་རང་མཁོ། ། ནད་བད་རླུང་ལངས་པའི་ཆལ་ཆོལ་དེ། ། གཞན་གསོ་རིག་མཁས་ན་འཚོ་བའང་སྲིད། ། ཆོས་ཕྱག་རྒྱ་ཆེན་པོའི་འུར་ཤང་འདི། ། ཁོང་རྒྱལ་རྣམས་འཛོམ་ཡང་དཀའ་སེ་བ། ། ཞེས་བཀོད་མོད། སྔོན་དུ་སྨྲས་པ་བཞིན། དངོས་པོ་གང་ལ་དངོས་མིང་ངམ་བཏགས་མིང་ཅི་འདྲ་ཞིག་བཏགས་ཀྱང་འདྲ། དེ་ལ་དཔྱད་ན།
སྒྲ་བཤད་འཇུག་མུ་གསུམ་མམ། ། འདྲ་འབྲེལ་སོགས་གང་རུང་གི་སྒོ་ནས་བཏགས་པའི་མིང་རེ་རེའི་ཐོག་ཏུའང་དངོས་བཏགས་གཉིས་གཉིས་འཇུག་སྟེ། དངོས་མིང་ལ་མཚོན་ན། གླང་པོའི་མཆུས་ཀྱང་ལག་པའི་བྱ་བ་བྱེད་པས་ལག་ལྡན་ཅེས་བཏགས་པ་དང༌། གླང་པོ་མཆུ་ནད་ཅན་གྱི་མཆུས་ལག་པའི་བྱ་བ་བྱེད་མི་ནུས་ཀྱང་ལག་ལྡན་དུ་བཏགས་པ་ལྟ་བུ་དངོས་བཏགས་ཕྱེ་བ་དང༌། བཏགས་མིང་ལ་མཚོན་ན། མི་སྣ་ཉག་གཏུམ་པོ་ལ་སེང་གེར་བཏགས་པ་དང༌། སྣ་མི་ཉག་ཅིང་རྒྱུད་དུལ་བ་ལ་སེང་གེར་བཏགས་པ་ལྟ་བུས་དངོས་བཏགས་ཕྱེ་ན་འོང་སྟེ། དགེ་བཤེས་ཆེན་པོར་སོང་ཡང་འབྲོག་རྟགས་མ་སངས་པ་གདའ་བ། དེས་ན།
སངས་རྒྱས་ལ་གླང་པོ་ཆེན་པོར་མཚན་བཏགས་ནས། གཞན་དང་མི་ནོར་བའི་ཕྱིར་དུ་བྱ་བ་བྱས་པ། བྱེད་པ་བྱས་པ། ཁུར་བོར་བ་ཞེས་སོགས་དང༌། སངས་རྒྱས་ལ་སེང་གེར་བཏགས་ནས། གཞན་དང་མི་བསྲེ་བའི་ཕྱིར་དུ། ཆོས་ཀྱི་འཁོར་ལོ་བསྐོར་མཛད་པའི། ། ཤཱཀྱ་སེང་གེ་དེ་ལ་འདུད། ། ཅེས་དང༌། མི་ཡི་སེང་གེ་ཁྱོད་ལ་ཕྱག་འཚལ་ལོ། །
ཞེས་པ་ལྟ་བུ། དེ་བཞིན་དུ་འགྲེས་རྐང་དེད་པས་ལེགས་པོ་འོང་མཆིས་སོ། ། དེ་ལྟ་བུའི་དྲང་གཏམ་ཐུགས་སུ་ཅུང་མ་ཤོང་ཙ་ན་སྟོང་སྐད་འུར་ཤང་འདྲ་ཞིག་ཏུ་དགོངས་པ་འདྲ། དོན་དང་མ་འབྲེལ་བའི་འུད་གོག་ཅི་ལ་ཞུ། ཕྱག་རྒྱ་ཆེན་པོའི་གནས་ལུགས་ཚུལ་བཞིན་དུ་སྨྲ་བ་ལ། བསམ་བརྗོད་ཀྱི་ཡུལ་ལས་རིང་དུ་བསྐལ་བའི་གཤིས་ཀྱིས་སངས་རྒྱས་ཚོ་ལའང་ཀ་སེ་ཀ་ཡོད་གསུང་བ་ནི་བདེན་པ་འདྲ་སྟེ། གྲུབ་སྡེ་ལས། གང་ཞིག་གིས་ནི་ཉེ་བར་བརྗོད་པའི་དུས་དག་ཏུ། ། ཐམས་ཅད་མཁྱེན་པའང་ཚིག་གིས་དབུལ་འགྱུར་རྒྱལ་གྱུར་ཅིག ། ཅེས་འབྱུང་བས།
ཁོང་རྒྱལ་རྣམས་འཛོམ་ཡང་དཀའ་སེ་བ། ། ཅེས་ཐུགས་གཅོང་མགུར་དུ་བཞེས་པའང་མད་མཆིས། དེ་བས་བད་རླུང་གིས་དབུ་འཁོར་བ་དེ་སྐུ་ན་སྨིན་པ་དང་བཅས་འཕྲལ་ཡུན་དུ་ཉེན་ཆེ་བས་བསྙུན་གྱི་གསོས་སྨན་རྒྱུན་ཆགས་སུ་བསྟེན་པ་ཞུ་ལགས།། ༈ རྩོད་སྤོང་དུ། ཁས་བླངས་ནང་འགལ་ཡང་འབྱུང་སྟེ། སོགས་ཀྱི་ལན་མཆན་བུར། བསྐྱེད་རིམ་ཕྱག་རྒྱ་བཞིར་གསུངས་པའི་ཕྱག་ཆེན་དེ་སྐབས་སུ་སྒོམ་མི་དགོས་པར་ཐལ་བ་ལ་ལན་བློན་ཞེས་གསུངས་པ་ལ། ཡང་ལན་དུ། ཅི་ཡང་མ་འབྲེལ་ཏེ། ཕྱག་ཆེན་ལ་ཤེས་ཕྱིན་ཡིན་པ་ཞིག་དགོས་ན།
བསྐྱེད་རིམ་དང་ལས་རྒྱ་ཡང་ཤེས་ཕྱིན་དུ་ཐལ་ཏེ། ཕྱག་ཆེན་ཡིན་པའི་ཕྱིར། རྟགས་ཁས་བླངས་ཞེས་པ་ལ་དངོས་ལན་མི་གནང་བར། བསྐྱེད་རིམ་སྐབས་སུ་ཕྱག་ཆེན་བསྒོམ་མི་དགོས་པར་ཐལ། བསྐྱེད་རིམ་ཕྱག་ཆེན་མིན་པའི་ཕྱིར། གསུང་བར་སྣང་བས། མཁས་རྣམས་དགེས་པའི་དགའ་སྟོན་དུ་མ་གྱུར་ཏོ། ། ཞེས་བཀོད་མོད། རྟགས་དེ་འདྲ་ཞལ་གྱིས་མ་བཞེས་ཏེ། རང་ལུགས་དྭགས་པོའི་དཀར་བརྒྱུད་ཀྱི་བཞེད་དགོངས་གནས་ལུགས་ཕྱག་རྒྱ་ཆེན་པོ་དེ་ཤེས་ཕྱིན་ཡིན་གསུངས་ཀྱི།
གཞན་ཤེས་ཕྱིན་ཡིན་ན་ཕྱག་ཆེན་ཡིན་པའི་ཁྱབ་མཐའ་དང༌། ཕྱག་ཆེན་ཡིན་ན་ཤེས་ཕྱིན་ཡིན་པའི་ཁྱབ་མཐའ་ཞལ་གྱིས་མ་བཞེས་སོ། ། རིགས་པའི་གྲྭར་ཕྱག་ཕེབས་པ་ཚོས་འདི་འདྲའི་ཐལ་འགྱུར་གསུང་བ་ལྟ་ཞིག ཅེས་ལྐོག་ལབ་ཕྲན་བུ་ཤོར་བ་ལ་ཐུགས་མ་ཁྲོ་ཞིག། ༈ ཡང་གན་མཛོད་ལས། དབང་བསྐུར་དག་དང་མ་འབྲེལ་བ། ། དེ་ལ་ཕྱག་རྒྱ་ཆེན་པོ་བཀག ། ཅེས་པ་ནི་ནམ་ཡང་མི་རིགས་ཏེ། དེ་དགག་པའི་གཞུང་མ་དམིགས་པ་དང༌། མདོ་ལུགས་ཀྱིས་འཚང་རྒྱ་བར་ཁས་བླངས་པ་དང་ནང་འགལ་ཞིང༌།
གཞན་ཡང་འཐད་ལྡན་གཞི་ཕྱག་རྒྱ་ཆེན་པོ་ཡུལ་ཅི་ནས་མི་ཐོན། གཞི་ཕྱག་རྒྱ་ཆེན་པོའི་ཐ་སྙད་ཁས་མི་ལེན་སྙམ་ན། བརྟག་གཉིས་སུ། ག་བུར་ཉིད་ནི་བདག་མེད་མ། ། བདེ་བ་བདག་མེད་ཚུལ་ཅན་ཉིད། ། དེ་ཡི་བདེ་བ་ཕྱག་རྒྱ་ཆེ། ། ལྟེ་བའི་དཀྱིལ་འཁོར་ཉིད་དུ་གནས། ། དང་པོའི་དབྱངས་ཡིག་རང་བཞིན་ཏེ། ། བློ་ཞེས་སངས་རྒྱས་རྣམས་ཀྱིས་བཏགས། ། ཞེས་བསུབ་བམ།
ཞེས་པའི་ལན་རྩོད་སྤོང་དུ། འདིའི་ལན་ལ་གསུམ། དགག་པའི་གཞུང་མ་དམིགས་ཞེས་པའི་ལན། མདོ་ལུགས་ཀྱི་འཚང་རྒྱ་བ་དང་འགལ་བའི་ལན། གཞི་ཕྱག་རྒྱ་ཆེན་པོ་ཡུལ་ཐོན་པ་དང་འགལ་བའི་ལན་ནོ། ། དང་པོ་ནི། དབང་བསྐུར་དག་དང་མ་འབྲེལ་བ། ། དེ་ལ་ཕྱག་རྒྱ་ཆེན་པོ་བཀག ། ཅེས་པ་ནི། བླ་མེད་དབང་བསྐུར་མ་ཐོབ་པའི་གང་ཟག་གི་རྒྱུད་ལ་ཕྱག་ཆེན་ཡེ་ཤེས་སྐྱེ་བ་རྒྱུད་ལས་བཀག་པ་སྟེ།
མདོ་རྒྱུད་ཚད་ལྡན་གང་ལས་ཀྱང་མ་བཤད་ཅེས་པའི་དོན་ཡིན་ལ། ཞེས་བཀོད་པའི་ལན་འདི་ལྟ་སྟེ། གོང་དུ། དབང་བསྐུར་བཞི་པ་མ་ཐོབ་པར། ། ཕྱག་རྒྱ་ཆེན་པོ་སོགས་བསྒོམ་དང༌། ། ཞེས་དང༌། འདིར་ཡང༌། དབང་བསྐུར་དག་དང་མ་འབྲེལ་བ། ། དེ་ལ་ཕྱག་རྒྱ་ཆེན་པོ་བཀག ། ཅེས་སོགས་སྡོམ་གསུམ་གྱི་གཞུང་གི་དངོས་ཤུགས་ཅི་རིགས་པས་ཕྱག་རྒྱ་བ་ལ་ཀླན་ཀར་མཛད་པའི་དགོངས་པ།
དེ་དག་དབང་བསྐུར་མ་བྱས་པར་ཕྱག་ཆེན་གྱི་ལམ་སྟོན་པ་ཞིག་གོ་སྙམ་ཐུགས་ལ་བཞག་ནས་ཚིགས་བཅད་མང་པོ་བརྗོད་པའི་གཉེན་པོར། ཕལ་ཚིག་ལྟར་ན་སྙིང་མ་སྡུག་གི་ལན་ཅི་རིགས་པ་གན་མཛོད་དུ་བཀོད། མཆན་བུར་ཡང་བཏགས་པ་ཡིན་གྱི་གྱ་ཚོམས་སུ་མ་ཡིན་ནོ། ། གཞན་ཡང༌། དབང་བསྐུར་མེད་པར་ལམ་ཟབ་མོ། ། བསྒོམ་པས་སངས་རྒྱས་ཐོབ་སྙམ་ན། ། དབང་བསྐུར་མེད་པར་ལམ་ཟབ་མོ། ། བསྒོམ་པ་ངན་འགྲོའི་རྒྱུ་རུ་གསུངས། ། ཞེས་པ་ལའང༌། འདི་བདེན་ན་མདོ་ལུགས་པ་ཟབ་མོ་སྟོང་པ་ཉིད་སྒོམ་མཁན་ཚོ་ངན་སོང་གསུམ་གྱི་གང་དུ་སྐྱེས་ཡོད་ཅེས་སོགས་བསུན་འབྱིན་མཛད་ཡོད་པའང་འདི་དང་མཚུངས་སོ། །
འོ་ན་ཕྱག་རྒྱ་པའི་ལུགས་ལ། ཁྲིད་འདིའི་སྔོན་དུ་དབང་བསྐུར་མཛད་པ་ཞིག་གམ། འོན་ཏེ་མི་མཛད་ཅེས་དོགས་པ་བསུས་ནས་བཤད་ན། འདི་ཐད་ཀྱི་རབ་དབྱེ། གན་མཛོད། རྩོད་སྤོང༌། ཡང་ལན་རྣམས་སུ་བྲིས་པའི་དོན་རྩ་ཁྲོལ་བདེ་བ་ལ་བསམས་ནས་ཅུང་ཟད་བཤད་ན། དཔལ་ལྡན་ས་སྐྱ་པའི་བཀའ་སྲོལ་ལ། རྣལ་འབྱོར་བླ་མེད་ཀྱི་གང་ཟག་སྣོད་རུང་དེ། སྨིན་བྱེད་དབང་བཞི་དང་གྲོལ་བྱེད་རིམ་པ་གཉིས་ངེས་པ་ཅན་ལ་རིམ་གྱིས་བསླབ་དགོས་པར་བཞེད།
དཀར་བརྒྱུད་པ་ངོ་མ་རྣམས་ཀྱི་བཞེད་སྲོལ་ལ། རྒྱུད་ལས། གང་ཞིག་དབང་ནི་རབ་ཕྱེ་བ། ། རང་གི་དཀྱིལ་འཁོར་ཆོ་གས་སྦྱིན། ། ཞེས་པའི་ལུང་དང་སྦྱར་ནས། རིམ་འཇུག་པ་སྤྲོས་པས་འདུལ་དགོས་པ་ལ་ལས་རིམ་རྒྱས་པ་དང་འབྲེལ་བའི་དབང་བསྐུར་རིམ་ཅན་དུ། འབྲིང་པོ་ལ་མོས་པའི་ཐོད་བརྒལ་བ་ལ་ལུས་དཀྱིལ་དང་རྡོ་རྗེ་ཡེ་ཤེས་ཀྱི་དབང་ལྟ་བུ་ངེས་མེད་དུ། དབང་རྣོན་ལ་རྟོགས་པ་དོན་གྱི་དབང་སེམས་ཐོག་ཏུ་ཅིག་ཅར་བསྐུར་བའི་ཤེས་བྱེད་དུ། ཕྱག་རྒྱ་ཆེན་པོའི་དབང་བསྐུར་བ། ། སོགས་ཀྱི་ལུང་འདྲེན་མཛད་ལ།
ཕྱི་མ་འདི་ལ་དབང་གི་སྔོན་དུ་འགྲོ་བའི་དཀྱིལ་འཁོར་ཡང༌། རང་སེམས་བྱང་ཆུབ་སེམས་ཀྱི་དཀྱིལ་འཁོར་ཞེས་དུས་འཁོར་དུ་གསུངས་པ་དེ་ལ། སྙིང་པོ་ལེན་པའི་སྒྲ་བཤད་འཇུག་ཀྱང་ཚང་བ་དང༌། དེར་བསྐུར་བྱའི་དབང་ཡང༌། བླ་མ་དམ་པའི་བྱིན་རླབས་དང༌། ཐབས་ལ་མཁས་པའི་བརྡའ་ཐབས་ཅི་རིགས་པའི་སྒོ་ནས། རང་བཞིན་ལྷན་ཅིག་སྐྱེས་པའི་ཡེ་ཤེས་ཀྱི་རང་ངོ་སྤྲོད་པ་ཁོ་ན་དབང་མཆོག་ཏུ་གྱུར་པར་བཞེད་ཅེས་པ་ནི་སྙིང་པོ་བཏུས་པ་སྟེ་རྒྱས་པར་གཞན་དུ་ཤེས་པར་བྱའོ། ། དེ་ལྟར་ཡིན་མོད་ཀྱང༌། ས་སྐྱ་པའི་ཆོས་ཉན་ཐམས་ཅད་རིམ་འཇུག་པ་དང༌། དཀར་བརྒྱུད་པའི་ཆོས་ཉན་ཐམས་ཅད་ཅིག་ཅར་བ་མ་ཡིན་ཕྱིན།
གཉིས་ཐད་ནས་ལམ་གྱི་འཇུག་ལྡོག་མ་འཛོལ་བ་ཞིག་དགོས་རྒྱུ་ལ། ཅིག་གིས་རྣམ་པ་ཀུན་ཏུ་རིམ་འཇུག་པ་བཀྲི་ཚུལ་དང༌། ཅིག་ཤོས་ཀྱིས་རྣམ་པ་ཀུན་ཏུ་ཅིག་ཅར་བ་བཀྲི་ཚུལ་གྱི་ཕྱོགས་རེ་བཟུང་ནས་ཆོས་ཀྱི་གཏམ་སྨྲ་བར་མཛད་མོད། དེས་ནི། ཇི་ལྟར་ནད་པ་ན་བ་ལ། ། སྨན་པས་སྨན་ནི་གཏོང་བ་ལྟར། ། དེ་བཞིན་སངས་རྒྱས་སེམས་ཅན་ལ། ། ཇི་ཙམ་བཟོད་པའི་ཆོས་སྟོན་ཏོ། ། ཞེས་གསུངས་པ་དེ་ཚིག་ཙམ་དུ་འཇོག་པ་ལ་གཉིས་ཀ་གུང་འགྲིག་གདའ། འོན་ཀྱང་ཕྱག་ཆེན་ཁྲིད་དུ་སྟོན་ཚེ།
ཞི་གནས་ཀྱི་མྱོང་བ་སྐྱེ་ལུགས་ལ་དཔགས་ནས་འཇུག་ཏུ་ངོ་སྤྲོད་པ་དང་མི་སྤྲོད་པའི་རྣམ་དབྱེ་མཛད་པ་ཡིན་ནོ། ། ཞེས་དོན་གྱི་ཁོག་ཕུབ་ནས། ཚིག་གི་ལན་ནི། དབང་བསྐུར་དག་དང་མ་འབྲེལ་བ། ། དེ་ལ་ཕྱག་རྒྱ་ཆེན་པོ་བཀག ། ཅེས་པ་ལ། དེ་བཀག་པའི་གཞུང་ཚད་ལྡན་རྙེད་ན་ལྟ། རྩོད་པ་ཁོ་ནད་གྲོལ་དང་གདོན་གྲོལ་ལ་འགྲོ་བ་འདུག་སྟེ། དེ་མ་བྱུང་བས་ཀ མདོ་རྒྱུད་ཚད་ལྡན་གང་ལས་ཀྱང་མ་བཤད་ཅེས་པའི་དོན་ཡིན་ལ་ཞེས་ཞོལ་ལེ་འཇོག་དགོས་བྱུང་བ་ལགས། །
དེ་འདྲ་བ་དེ་འདི་དང༌། གཞན་གྱི་སྨིན་བྱེད་རྒྱུད་ལས་བཀག ། ཅེས་སོགས་མང་པོ་བྱུང་བ་ལ། རང་མཆན་དུ་གྲགས་པ་དེར་ཡང་ལུང་ཁུངས་མ་དྲངས་པས། དེ་ཚོ་ལ་ལུང་མེད་ངེས་ཡིན་ཀྱང༌། ཆོས་རྗེ་པས། དཀར་བརྒྱུད་ལ་ཅོ་འདྲི་བའི་ཕྱིར་དེ་འདྲ་བཀོད་པ་ཤིན་ཏུ་མང༌། དེས་ན་གཞུང་ལུགས་འདི་མཐའ་དྲུག་གི་སྐྱ་བར་ལ་མ་དྲངས་པར་སྒྲ་ཟིན་ཙམ་ལ་འཆེལ་ན་འབུབ་མཆིས་སོ། ། རྩོད་སྤོང་དུ། དེ་ལྟར་མ་བཤད་གསུངས་པ་འདི་ཤེས་ལྡན་གཟུར་གནས་ཞིག་གིས་འགོག་མི་རིགས་ཏེ།
བཀག་ན་རང་ཉིད་ཀྱི་སྤྱི་བོར་གནམ་ལྕགས་ཀྱི་ཐོག་འབབ་པའི་ཕྱིར་ཏེ། ཁྱེད་རང་གིས་ཀྱང་ཕྱག་ཆེན་མཚན་ཉིད་པ་ཕྱག་རྒྱ་བཞིའི་ནང་ཚན་ཕྱི་མ་གསུམ་གང་རུང་ཞིག་ལ་བཞེད་པར་སྣང་ལ། ཕྱག་རྒྱ་བཞིའི་ནང་ཚན་ཕྱག་ཆེན་དེ་རྒྱུད་ལ་སྐྱེ་བ་ལ་དབང་བསྐུར་ཐོབ་པ་ཞིག་དགོས་པ་ཁོ་ན་བཤད་པའི་ཕྱིར་ཏེ། ཕྱག་རྒྱ་བཞིའི་ནང་ཚན་ཕྱག་རྒྱ་ཆེན་པོ་ནི། ཆོས་ཀྱི་ཕྱག་རྒྱ་ཞེས་བྱ་བ་མཚོན་བྱེད་དཔེའི་ཡེ་ཤེས་ལ་བརྟེན་ནས་སྐྱེ་དགོས་ལ། ཆོས་ཀྱི་ཕྱག་རྒྱ་དེ་ནི་ལས་ཀྱི་ཕྱག་རྒྱ་ཞེས་བྱ་བ་དངོས་སམ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་སྐྱེ་དགོས་ཤིང༌། ཕྱག་རྒྱ་དེ་བརྟེན་པ་ལ་ཐབས་ཤེས་གཉིས་ཆར་དབང་གིས་སྨིན་པ་ཞིག་དགོས་པའི་ཕྱིར་ཏེ། དམ་ཚིག་དག་དང་མི་ལྡན་པར། ། རིག་མ་བརྟེན་པར་དགའ་བ་དང༌། ། ཞེས་དབང་གིས་མ་སྨིན་པའི་ཕྱག་རྒྱ་བརྟེན་པ་ལ་ཡན་ལག་གི་ལྟུང་བ་འབྱུང་བར་བཤད་པའི་ཕྱིར་རོ། །
རྣམ་དཔྱོད་ལྡན་ན་དེ་ཙམ་གྱིས་དགོངས་འཚལ་ལོ། ། ཞེས་བཀོད་པ་འདི་སྐུ་ཁམས་ཉོག་པའི་དུས་ཤིག་བྲིས་པར་སྣང་སྟེ། དོན་རྐང་གཅིག་ལ་ཕྱིར་ཏེ་སུམ་བརྩེགས་སྒྲུབ་པའི་ལུང་རིགས་རྣམས་ཀྱང་སྐོར་ཐག་རིང་ལ་མཐུ་ཆུང་བར་སྣང་བའི་ཕྱིར་རོ། ། དེ་ཡང༌། ཕྱག་ཆེན་མཚན་ཉིད་པ་ཕྱག་རྒྱ་བཞིའི་ནང་ཚན་ཕྱི་མ་གསུམ་གང་རུང་ཞིག་ལ་བཞེད་པར་སྣང་ལ་ཟེར་བ་དེ་མི་བདེན་ཏེ། ཕྱི་མ་གཉིས་གང་རུང་ལ་བཞེད་ཀྱི་གསུམ་གང་རུང་ལ་མི་བཞེད། ཆོས་ཀྱི་ཕྱག་རྒྱ་མཚོན་བྱེད་དཔེའི་ཡེ་ཤེས་ལ་བརྟེན་ནས་མི་སྐྱེ། མཚོན་བྱེད་དཔེའི་ཡེ་ཤེས་ཆོས་ཀྱི་ཕྱག་རྒྱ་ལ་བརྟེན་ནས་སྐྱེ། ལས་ཀྱི་ཕྱག་རྒྱ་ཡེ་ཤེས་ཀྱི་ཕྱག་རྒྱ་ལ་བརྟེན་ནས་མི་སྐྱེ། ཡེ་ཤེས་ཀྱི་ཕྱག་རྒྱ་ལས་ཀྱི་ཕྱག་རྒྱ་ལ་བརྟེན་ནས་སྐྱེ་བ་ལགས་མོད།
རྒྱུ་འབྲས་གོ་ལོག་དེ་འདྲ་ཕྱིན་ཆད་མ་གསུང་ཞིག ལས་རྒྱ་བརྟེན་པ་ལ་ཐབས་ཤེས་གཉིས་ཀ་དབང་གིས་སྨིན་པ་དགོས་པའི་སྒྲུབ་བྱེད་ཀྱི་ལུང་དེ་ཡང་མ་འབྲེལ་ཏེ། དམ་བཅའ་ལ་ཐབས་ཤེས་གཉིས་ཟེར་བ་བྱས་ནས། སྒྲུབ་བྱེད་ལ་རིག་མ་དབང་གིས་སྨིན་དགོས་པ་ཙམ་ལས་མ་བྱུང་བས་སོ། ། རྩོད་པ་དེ་ནི་དེར་ཟད་ན་ངེད་ཀྱི་སྤྱི་བོར་འབབ་རྒྱུའི་གནམ་ལྕགས་ཀྱི་ཐོག་དེ་ད་ག་རེ། འདི་ནི་སེར་སྐྱའི་རྟོགས་བརྗོད་ལས། གང་ཕྱིར་སྟོབས་མཐུ་འདོད་པ་ཡིས། ། རི་ལ་སྤྱི་བོས་བརྡུང་བར་རྩོམ། ། ཞེས་པ་དེར་སྣང་ངོ༌།། ༈ རྩོད་སྤོང་དུ།
དེས་ཀྱང་མི་དགོངས་ན། བརྟག་པ་གཉིས་པར། སངས་རྒྱས་ཀུན་གྱི་སྡོམ་པ་ནི། ། ཨེ་ཝཾ་རྣམ་པར་རབ་ཏུ་གནས། ། ཨེ་ཝཾ་རྣམ་པའི་བདེ་ཆེན་པོ། ། ཞེས་པ་དང༌། ཁྱེད་རང་གིས་གོང་དུ་དྲངས་པའི། བདེ་བ་བདག་མེད་ཚུལ་ཅན་ཉིད། ། ཅེས་པ་དེ་དག་གནད་གཅིག་པས། དེ་སྐབས་ཀྱི་བདེ་ཆེན་སྐྱེ་བ་ཡང་དབང་ལ་ལྟོས་མི་དགོས་པར་འགྱུར་ཏེ།
ཕྱག་རྒྱ་བཞི་པོ་དེ་བསྟེན་པའམ། བསྒོམ་པའམ། སྐྱེ་བ་ལ་དབང་གཏན་ནས་མི་དགོས་འདུག་པའི་ཕྱིར་རོ། ། གལ་ཏེ་ཤིན་ཏུ་འདོད་ཐོག་ཏུ་བབས་སོ་སྙམ་ན། གཞུང་སྔ་མ་དེའི་འཕྲོ་དེ་ཉིད་ལས། དབང་ལས་ཡང་དག་ཤེས་པར་འགྱུར། ། ཞེས་དེ་འདྲའི་ཡེ་ཤེས་སྐྱེ་བ་དབང་ལ་ལྟོས་པར་བཤད་པ་དེ་མ་དགོངས་སམ། ཞེས་བྲིས་སོ། ། སྐབས་འདིར་གསོལ་ཇ་ཐོན་པས་སྔར་ལས་སྐུ་ཁམས་དྭངས་སུ་སོང༌། འོན་ཀྱང་ད་དུང་སྐྱོན་འདི་སྣང་སྟེ།
དེ་ལ་ཕྱག་རྒྱ་ཆེན་པོ་བཀག ། ཅེས་པའི་ལན་དུ། དེ་དགག་པའི་གཞུང་མ་དམིགས་པ་དང་ཞེས་གསུངས་པ་ལ། དགག་བྱེད་ཀྱི་ལུང་གིས་ཤིན་ཏུ་དབུལ་བར་གྱུར་ནས་དེ་ལ་དབང་དགོས་པའི་སྒྲུབ་བྱེད་ཇི་ཙམ་བཀོད་ཀྱང༌། རྩ་བའི་གནོད་བྱེད་དུ་མ་སོང་བས་ཤ་གོ་མར་གྱིས་མ་ཆོད།། ༈ ཡང་རྩོད་སྤོང་དུ། ཅི་སྟེ་ད་དུང་ཕན་དགོངས་བདུད་རྩིའི་རྒྱ་མཚོ་རངས་པར་མ་གྱུར་ན། འདི་སྐད་ཞུ་འཚལ། མཚོན་བྱ་དོན་གྱི་ཕྱག་རྒྱ་ཆེན་པོ་ཞེས་གྲགས་པ་དེ་རྒྱུད་ལ་འཆར་བ་ལ་བླ་མེད་ཀྱི་དབང་ཐོབ་དགོས་ཏེ། ཞེས་སོགས་སྨོས་པ་ཡང་སྔར་འཁྱུད་ལ་དར་འཁྱུད་ཆགས་ནས་བོགས་མ་ཐོན་འདུག་པས།
མར་ལ་སྲེག་ཤ་མི་ཉན་ནོ། ། དེ་འདྲས་ཕན་དགོངས་བདུད་རྩིའི་རྒྱ་མཚོས་རངས་པར་ག་ལ་འགྱུར། ལར་ཡང༌། རྡོ་རྗེ་ཐེག་པའི་སྒོར་ཞུགས་ནས། ། དབང་བསྐུར་ལས་གཞན་ཆོས་མེད་དོ། ། ཞེས་ཟེར་གྱིན། དབང་བསྐུར་ལས་གཞན་པའི་བསྐྱེད་རྫོགས་དང༌། བསྐྱེད་རྫོགས་ལས་གཞན་པའི་དབང་བསྐུར་འཚོལ་བའི་ངལ་བ་བརྒྱ་ཕྲག་བརྟེན་ནས་ཅི་ཞིག་བྱ་སྟེ། ས་པཎ་གྱི་ལུང་མཉམ་པོ་ལ་ཉེ་རིང་བྱ་མི་རིགས་སོ།། ༈ རྩོད་སྤོང་དུ།
རྒྱུད་སྡེ་ཆེན་པོ་གཞན་ཕར་ཞོག ། ཡེ་ཤེས་སྙིང་པོ་ཞེས་པའི་རྒྱུད་ཉུང་ངུ་ཞིག་ལས། ཞེས་ལུང་འདྲེན་མཛད་པ་ལ། མཆན་བུར། རྒྱུད་སྡེ་ཆེན་པོ་ཕར་བཞག་པའི་སྐྱོན་ཀ་བྱུང་གདའོ། ། ཞེས་གསུངས་པ་ནི་ཤིན་ཏུ་མད་པར་མཐོང་སྟེ། ཕྱོགས་སྔའི་འདོད་པ་ལ་ཅར་འཕོག་ཏུ་གཏོང་བའི་གནོད་བྱེད་མ་འབྱོར་བར་ཅི་བྱ་འཚང་བརླག་གི་སྐབས་འདིར། རྒྱུད་སྡེ་ཆེན་པོ་ཚོའི་ནང་ན་དབང་དང་མ་འབྲེལ་བའི་ཕྱག་རྒྱ་ཆེན་པོ་བཀག་པའི་གཞུང་ཡོད་པ་བྱས། དེ་ཁོང་ལ་ཐུགས་རྒྱུས་ཡོད་པ་བྱས། དེ་ཡང་སྐུ་ཁམས་དྭངས་པ་ཅིག་དང་འགྲིག་ན་ལྟ།
དགོས་མེད་ཀྱི་ལབ་ལོབ་མང་པོ་དེ་ཚོས་ཅི་ཞིག་བྱ་སྟེ། དེ་མ་བྱུང་ཙ་ན་ཕར་མི་འཇོག་ཀ་མེད་དུ་གྱུར་པ་ལགས་སོ། ། རབ་དབྱེར། རྒྱུད་ཀྱི་རྒྱལ་པོ་གཞན་དང་ནི། ། བསྟན་བཅོས་ཆེན་པོ་གཞན་ལས་ཀྱང༌། ། དབང་བསྐུར་དག་དང་མ་འབྲེལ་བ། ། དེ་ལ་ཕྱག་རྒྱ་ཆེན་པོ་བཀག ། ཅེས་ལུང་མང་པོ་ཡོད་རྒྱུའི་ཁུལ་གྱིས་ཤོག་རལ་གཟི་བརྗིད་ཅན་མཛད་པ་ལ་དབུ་འཁོར་ནས་མང་དུ་གླེངས་ཀྱང༌། ལག་ཡོད་དུ་ཕྱོགས་སྔའི་རྩ་བར་གནོད་ངེས་ཀྱི་ལུང་ཚིག་རྐང་གཅིག་ཀྱང་མ་འབྱོར་བ་དེ་ཅི་ཞིག་འདྲ། རྒྱུད་སྡེ་ཆེན་པོ་ཕར་ཞོག་ཅེས་གསུང་ཁྱེར་དང༌།
ཡེ་ཤེས་སྙིང་པོ་ལ་རྒྱུད་ཉུང་ངུ་ཞེས་གསུང་ལུགས་ལ་བལྟས་ན། ཚིག་བོངས་ཆེ་ཆུང་ལ་རྒྱུད་སྡེ་ཆེ་ཆུང་བྱས་པ་འདྲ་ཞིག་ཏུ་དགོངས་མདོག་ཁ་ཡང༌། དེ་འདྲ་མིན་པས་ཡེ་ཤེས་སྙིང་པོ་ལ་མི་བརྙས་པར་ཞུའོ། ། རྒྱུད་དེའི་ལུང་རྣམས་ཤིན་ཏུ་ལེགས་མོད་ཀྱང༌། ད་ལམ་གྱི་དགག་སྒྲུབ་འདི་ལ་དངོས་སུ་ཕན་གནོད་མི་སྣང་བས་སྐྱོར་ཟློས་མ་དགོས། གོང་གི་དེ་ཚོའི་སྒྲིབ་ཟོལ་དུ་རྩོད་སྤོང་ལས། ཡིད་ཆེས་པའི་ཁུངས་དང༌། སྙན་བརྒྱུད་བཞི་ལྡན་གྱི་བླ་མ་ཚད་མའི་ཞལ་གྱི་པདྨ་ལས་རྙེད་པའི་བདུད་རྩི་ཡིན་པས་ལུང་རིགས་ལྟར་སྣང་གིས་བསུན་དབྱུང་བར་ག་ལ་ནུས། དེའི་ཕྱིར་བདག་ཅག་གི་སྟོན་པས་ཕྱག་རྒྱ་བཞིའི་ཕྱག་རྒྱས་བསྡམས་པའི་ཕྱག་རྒྱ་ཆེན་པོ། བླ་མེད་དབང་དང་འབྲེལ་མི་དགོས་ཞེས་སྨྲ་བའི་ཞལ་གྱི་པདྨ་ནི་རི་བོང་ཅན་གྱི་འོད་ཀྱིས་རེག་ན་མཛེས་པ་ཡིན་ནོ། །
ཞེས་ཟེར་མོད། རྩོད་སྤོང་གི་ཐག་རུལ་ལ་ཡང་ལན་གྱི་འབྲེང་རུལ་འཐུད་པ་དེས་སྙན་བརྒྱུད་བཞི་ལྡན་གྱི་བླ་མའི་ཞབས་ནས་མ་འཐེན་པར་ཁོང་རང་རྣམས་ཅི་བདེར་བཞུགས་སུ་གསོལ་ན་ཕན་ཡོན་ཆེ་ཞིང༌། གན་མཛོད་པའི་ཞལ་གྱི་པདྨ་ལ་རེག་པར་བཟོད་པའི་ཟླ་ཟེར་མ་དམིགས་པའི་ཁར། རྩོད་སྤོང་ཉི་མའི་འོད་ཟེར་གྱིས་ཡང་ཡང་ཕྱེ་བས་འདབ་མའི་དཀྱིལ་འཁོར་ཇེ་རྒྱས་སུ་གྱུར་པ་འདིའོ།། ༈ རྩོད་སྤོང་གི་ས་བཅད་གཉིས་པ་ནི། མདོ་ལུགས་ཀྱིས་འཚང་རྒྱ་བར་ཁས་བླངས་ཤིང༌། ཞེས་རྩོད་པ་ནི་འབྲེལ་ཅུང་ཟད་ཀྱང་མི་འབྱུང་སྟེ། མདོ་རང་རྐང་ལ་འཚང་རྒྱ་བ་ཁས་མི་ལེན་ཞིང་ཟེར་བ་བྲིས་མོད། འོ་ན་རབ་དབྱེར། རྫོགས་པའི་སངས་རྒྱས་ལམ་པོ་ཆེ། །
རྩོད་པ་ཀུན་ལས་གྲོལ་བའི་ཆོས། ། མཁས་པ་ཀུན་གྱིས་གུས་པས་བསྟེན། ། ཅེས་མདོའི་ལམ་རིམ་ལ་བསྔགས་པ་བརྗོད་ནས། ལམ་དེར་ཞུགས་ནས་རྫོགས་པའི་སངས་རྒྱས་སྒྲུབ་པ་ལ་འདི་དང་འདི་བཞིན་གྱིས་ཤིག་ཅེས་འདོམས་པར་བཞེད་ནས། འོན་ཀྱང་ཐེག་པ་ཆེན་པོ་ཡི། ། སྡེ་སྣོད་རྣམས་ལས་འབྱུང་བ་བཞིན། ། བྱང་ཆུབ་མཆོག་ཏུ་སེམས་བསྐྱེད་ལ། ། གྲངས་མེད་གསུམ་དུ་ཚོགས་གཉིས་གསོགས། ། སེམས་ཅན་ཡོངས་སུ་སྨིན་པ་དང༌། ། སངས་རྒྱས་ཞིང་རྣམས་ལེགས་པར་སྦྱོང༌། །
ས་བཅུའི་ཐ་མར་བདུད་བཏུལ་ནས། ། རྫོགས་པའི་སངས་རྒྱས་ཐོབ་པར་གསུངས། ། ཞེས་དང༌། སོ་ནམ་ཚུལ་བཞིན་བྱས་པ་ཡིས། ། ལོ་ཏོག་རིམ་གྱིས་སྨིན་པ་ལྟར། ། ཕ་རོལ་ཕྱིན་པའི་ལམ་ཞུགས་ནས། ། གྲངས་མེད་གསུམ་གྱིས་རྫོགས་འཚང་རྒྱ། ། ཞེས་སོགས་ཀྱི་གཞུང་ཞལ་གསལ་ཅན་བཞུགས་ཤིང༌། དེའི་ལུགས་འཛིན་དུའང་ཁས་བླངས་ནས། སླར་ཡང་མདོ་རང་རྐང་གིས་འཚང་རྒྱ་བ་ཁས་མི་ལེན་ཟེར་བ་དེ་ནི།
འགྲོ་བའི་བླ་མའི་གསུང་ལ་བརྒལ་བ་སྟེ། ཞེས་པ་དེར་སྣང་བས་གང་ཡང་མི་བཏུབ་ལ། རབ་དབྱེ་ལ་མི་རྩི་ན་ནི། འདོད་ན་དེ་ལ་ངས་ཅི་བྱ། ། ཟེར་བ་དེར་གདའོ།། ༈ ཡང་རྩོད་སྤོང་དུ། དེས་ཁས་བླངས་ན་ཡང༌། མདོ་རང་རྐང་གི་སངས་རྒྱས་ཀྱི་མཁྱེན་པ་དེ་ཕྱག་ཆེན་མ་ཡིན་པའི་ཕྱིར། དེས་ན་རྩོད་པ་འདི་ནི་ལྷོ་འདི་ན་སྟག་མོ་ལས་མ་སྐྱེས་པའི་སྟག་ཕྲུག་ཡོད་དེ། བྱང་ཕ་གི་ན་འབྲོང་མོ་ལས་སྐྱེས་པའི་འབྲོང་ཕྲུག་ཡོད་པའི་ཕྱིར་ཞེས་པ་སྟེ།
དབང་དང་མ་འབྲེལ་བའི་ཕྱག་ཆེན་ཡོད་དེ། མདོ་རང་རྐང་ལ་བརྟེན་ནས་སངས་རྒྱས་འབྱུང་བའི་ཕྱིར། ཞེས་བཀོད་པ་དེ་ཉིད་ཀྱིས་སོ། ། ཞེས་སྨྲས་སོ། ། མདོ་རང་རྐང་ནས་འཚང་རྒྱ་བ་ཡོད་པར་ཁྱེད་རང་གིས་བསྒྲུབས་ནས། དེའི་མཁྱེན་པའི་ཡེ་ཤེས་དེ་འབྲས་བུ་ཕྱག་རྒྱ་ཆེན་པོ་མཆོག་གི་དངོས་གྲུབ་མ་ཡིན་ན་གཞན་གང་ཞིག་ཡིན། ཐར་པ་ཞེས་བྱ་གཅིག་པུ་ཉིད། ། མང་པོ་དམིགས་པར་མི་འགྱུར་རོ། ། ཞེས་མ་གསུངས་སམ། ངོར་རྫོང་གི་འདོད་ལུགས་དེ་ཀ་ཡིན་སྲིད་ཀྱང་མི་རྩོད་ལ།
རྒྱུད་དང་སེམས་འགྲེལ་སོགས་ཚད་ཐུབ་ཀྱི་གཞུང་དུ་མར། ཕར་ཕྱིན་ཐེག་པ་དང་སྔགས་ཀྱི་ཐེག་པ་གཉིས་ཀྱི་ལྟ་བ་དང་འབྲས་བུ་ལ་ཁྱད་པར་མེད་པས་དོན་གཅིག་པ་དང༌། དེ་རྟོགས་བྱེད་ཀྱི་ཐབས་ལ་མ་རྨོངས་པ་སོགས་ཀྱིས་ཟབ་ཁྱད་ཞུགས་པ་ཡིན་ཅེས་འབྱུང་བ་དེ་ཁྱེད་རང་ཡང་འདོད་མོད། མདོ་སྔགས་ཀྱི་ཐོབ་བྱའི་འབྲས་བུ་གཅིག་པ་དེ་ལྟ་ན། སྔགས་ཀྱི་འབྲས་བུ་དེ་ནི་ཕྱག་རྒྱ་ཆེན་པོ་མཆོག་གི་དངོས་གྲུབ་ཡིན་པར་ལྷུན་གྱིས་གྲུབ་ཕྱིན་དེ་དང་དོན་གཅིག་ཏུ་གྱུར་པའི་མདོའི་སངས་རྒྱས་ཀྱི་མཁྱེན་པ་དེ་ཡང་དེ་ཀའོ། ། མདོ་སྔགས་དོན་གཅིག་པའི་ལུང་ཁྱད་དུ་བསད་ནས། མི་གཅིག་པའི་རིགས་པ་ལྟར་སྣང་ལ་འཆེལ་བ་དེ་ནི་སྟག་མོ་དང་འབྲོང་མོའི་དཔེ་དོན་ཁྱེད་རང་ལ་གནས་པ་ཁོ་ན་སྟེ། དུས་དང་བློ་གྲོས་གྲོན་དུ་གྱུར། ། ཀྱེ་མ་སངས་རྒྱས་བསྟན་པ་ནི། ། འདི་ལྟར་གྱུར་པ་ད་གཟོད་གོ །
ཞེས་པ་དེར་གདའོ། ། འདི་རྣམས་ཀྱི་མཐའ་དཔྱོད་བརྒལ་ལན་ཕྱི་མ་དག་གི་སྐབས་སུ་གང་བབ་བབ་ཏུ་བརྗོད་པར་བྱའོ།། ༈ རྩོད་སྤོང་གི་ས་བཅད་གསུམ་པ། གཞི་ཕྱག་རྒྱ་ཆེན་པོ་ཡུལ་ཅི་ནས་མི་ཐོན། ཞེས་པའི་བསུན་འབྱིན་ཡང་ལྟར་སྣང་ཁོ་ན་སྟེ། གཞི་ཕྱག་ཆེན་གྱི་ཐ་སྙད་ཁས་ལེན་དུ་ཆུག་ན་ཡང༌། དེས་ཕྱག་ཆེན་གྱི་གོ་མི་ཆོད་པའི་ཕྱིར་རོ། ། ཞེས་པ་ལ། བརྟག་གཉིས་ཀྱི་ལུང༌། ག་བུར་ཉིད་ནི་བདག་མེད་མ། །
བདེ་བ་བདག་མེད་ཚུལ་ཅན་ཉིད། ། དེ་ཡི་བདེ་བ་ཕྱག་རྒྱ་ཆེ། ། ལྟེ་བའི་དཀྱིལ་འཁོར་ཉིད་དུ་གནས། ། དང་པོའི་དབྱངས་ཡིག་རང་བཞིན་ཏེ། ། བློ་ཞེས་སངས་རྒྱས་རྣམས་ཀྱིས་བཏགས། ། ཞེས་པའི་ལུང་ལ་འཛེམས་ནས། གཞི་ཕྱག་རྒྱ་ཆེན་པོའི་ཐ་སྙད་ཁས་མི་ལེན་རང་ཡང་ཟེར་མ་ནུས། དེས་ཕྱག་ཆེན་གྱི་གོ་ཆོད་རང་བྱས་ན། སྔར་གྱི་ཁས་བླངས་ལ་ཐོ་རེག་ཕོག་དོགས་ནས་གཡོན་ལབ་བྱས་པར་ཟད་དོ།། ༈ ཡང་རྩོད་སྤོང་ལས།
དེས་གོ་ཆོད་ན་རང་ཉིད་ལ་ཁས་བླངས་ནང་འགལ་འབྱུང་སྟེ། རང་གིས་ཕྱག་ཆེན་ངོས་འཛིན་པའི་ཚེ། དྲང་དོན། ངེས་དོན། མཐར་ཐུག་གསུམ་དུ་ཕྱེ་བའི། མཐར་ཐུག་དེ་ཀ་ཞེས་དང༌། ཤེས་རབ་ཀྱི་ཕ་རོལ་ཏུ་ཕྱིན་པ་ཡང་ཡིན་ལ། བདེ་དགྱེས་དུས་འཁོར་སོགས་ཐམས་ཅད་ཀྱང་ཡིན་པ་སྐད་གསུངས་པ་དང༌། ནཱ་རོ་ཏ་པའི་ཕྱག་རྒྱ་བཞི་པ་ཡིན། ཀླུ་སྒྲུབ་དང་མཻ་ཏྲི་པའི་ཕྱག་ཆེན་དང༌།
དམ་རྒྱར་འདིའི་ཕྱག་ཆེན་བསྡུས་སོ་ཞེས་སོགས་བཤད་པ་དང་འགལ་བའི་ཕྱིར་ཏེ། མཐར་ལམ་གྱི་སྣེ་ཁ་མ་ཟིན་པའི་འགྲོ་བ་སེམས་ཅན་གྱི་རྒྱུད་ཀྱི་གཞི་དུས་ཀྱི་ཕྱག་ཆེན་དེ། བདེ་མཆོག་ཀྱེ་རྡོར་སོགས་སུ་ཐལ་བ་དང༌། དེ་དག་ཤེས་རབ་ཀྱི་ཕ་རོལ་ཏུ་ཕྱིན་པ་དངོས་སུ་ཐལ་བ་དང༌། དེ་དག་ཀྱང་ཕྱག་རྒྱ་བཞི་གང་རུང་གི་ནང་ཚན་དུ་ཐལ་ལོ། ། ཞེས་བྲིས་མོད། རྩོད་སྤོང་མཁན་པོ་ཉིད་དུས་ཕྱིས་མཚན་ཉིད་ཀྱི་ཐེག་པ་སྨྲ་བ་རྣམས་ཀྱི་ནང་ན་མཆོག་ཏུ་གྲགས་ཤིང་གྲུབ་ཀྱང༌། ལམ་འབྲས་གསུང་ཕྱིར་ཚུལ་ཆེན་མཁྱེན་གྱུར་པ། ། ཞེས་པ་བཞིན་གསུང་ངག་རིན་པོ་ཆེའི་ཉན་བཤད་ཡམས་སེ་བ་ཅིག་དང༌། རབ་དབྱེའི་སྔགས་སྡོམ་གྱི་ཐར་ཐོར་འདི་ཙམ་མ་གཏོགས་སྔགས་གཞུང་ཆེ་བ་རྣམས་ལ་བཤད་རྐང་མ་ཚུགས་པའི་སྟབས་ཀྱིས།
རྒྱུད་སྡེ་ལས་བྱུང་བའི་ལྟ་སྒོམ་གྱི་ངེས་གསང་སྒྲོགས་པའི་ཚེ། ཉན་ཐོས་སྡེ་པ་དང༌། ཐེག་ཆེན་གྱིའང་དྲང་དོན་ཙམ་ལ་ཐུགས་ཀྱི་བག་ཆགས་བརྟས་པའི་གཞན་དབང་གིས་ལྷམ་དཔེ་ཞྭ་ལ་འགེགས་ཕུལ་ཆེས་སོ། ། དེ་ཡང༌། རྗེ་པད་དཀར་ཞབས་ཀྱིས། ཁོང་མི་ཚེ་རིང་སྦྱངས་པའི་མཁས་པས་ཀྱང༌། ། དོན་ཡིན་ལུགས་སུ་བསྙད་པ་བློས་མི་འཆུན། ། ཅེས་གསུངས་པ་ལྟར། གསང་བའི་གཏམ་རྒྱ་ཆེན་པོ་ཐུགས་སུ་མི་ཤོང་བ་ནི་དེས་ལན་ཏོ། ། གང་ལྟར་ཡང་དྲང་ངེས་མཐར་ཐུག་གསུམ་དུ་བཞག་པའི་ཕྱི་མ་དེ།
ཕྱག་ཆེན་མཆོག་གི་དངོས་གྲུབ་བམ་འབྲས་བུའི་ཕྱག་ཆེན། དེ་ཀ་ཤེས་ཕྱིན། བདེ་ཀྱེ་གསང་གསུམ་སོགས་ཡིན་བྱས་པ་ལ་འགལ་བ་གཅིག་ཀྱང་མེད་དེ། དཔེར་ན། བདེ་ཀྱེ་གསང་འདུས་སོགས་ཀྱི་རྒྱུད་ཀྱི་གླེང་གཞི་གཅིག་རང་བཞིན་རྐྱེན་རྣམ་འགྱུར་གྱི་སྒོ་ནས་བཤད་ན་ཡིག་དོན། བསྐྱེད་རིམ་མམ་ལས་རབ་འབྱམས་ལྟ་བུར་བཀྲལ་ན་སྤྱི་དོན།

མཚན་བཅས་ཀྱི་རྫོགས་རིམ་མམ་ཐུན་མོང་གི་དངོས་གྲུབ་ཏུ་བཀྲལ་ན་སྦས་དོན། མཆོག་གི་དངོས་གྲུབ་ཏུ་བཀྲལ་ན་མཐར་ཐུག་སྟེ། དེ་ལྟར་བྱས་ཙ་ན། ཚིག་གཅིག་ལ་ནི་སྣ་ཚོགས་དོན། ། ཞེས་རྒྱུད་ལས་གསུངས་པ་དེ་འོང༌། དེ་ལས་འདི་མཐར་ཐུག་ལྟར་བཀྲལ་བའི་སྐབས་ཡིན་པས་མཐར་ཐུག་གི་སྐྱེལ་ས་གཅིག་རང་ལས་མེད་དོ། ། དེ་ལྟར་མ་ཡིན་པར་བདེ་མཆོག་ལ་བརྟེན་ནས་སངས་རྒྱས་པའི་སངས་རྒྱས་དེ་བདེ་མཆོག་གཅིག་པུ་ཡིན་གྱི་གཞན་གང་ཡང་མ་ཡིན་གསུངས་ན་དཔལ་ལྡན་ས་སྐྱ་པའི་བསྟན་པ་ལ་མི་མཛེས་ཤིང༌། ཟབ་གསལ་སྙན་བརྒྱུད་ལ་དཀར་བའི་བག་ཆགས་སད་ཅེས་པའང་མི་བདེན་པར་འགྱུར་རོ། ། དེ་ཡང་ཁྱེད་ཀྱིས། མཐར་ལམ་གྱི་སྣེ་ཁ་མ་ཟིན་པའི་འགྲོ་བ་སེམས་ཅན་ཞེས་དམའ་དམའ་མོའི་དོན་སྤྱི་ཤར་འདུག་ཀྱང༌། ཆོས་སྐད་འདི་ཙམ་གྱི་སྐབས་སུ།
སེམས་ཅན་གོ་འཕང་དམའ་ཤོས་སམ། ཐབས་བརྡུགས་ཤོས་སམ། གོ་ས་ཆུང་ཤོས་གཅིག་གི་རྒྱུད་ལ་ཡོད་པའི་སེམས་ཉིད་རང་བཞིན་གྱིས་འོད་གསལ་བ་གཞི་ཕྱག་རྒྱ་ཆེན་པོར་བཞག་པ་དེ་དང༌། འབྲས་བུ་མངོན་གྱུར་གྱི་འཕགས་པ་མཆོག་གི་ཐུགས་རྒྱུད་དྲི་བྲལ་དེ་ལ་ངོ་བོའི་སྒོ་ནས་ཁྱད་པར་གཅིག་ཀྱང་མེད་པས། རྒྱུད་ལས། སེམས་ཅན་རྣམས་ནི་སངས་རྒྱས་ཉིད་དེ་སངས་རྒྱས་ཆེན་པོ་གཞན་ནི་འཇིག་རྟེན་ཁམས་ན་ཡོད་མ་ཡིན། ཞེས་དང༌། སེམས་ནི་རྫོགས་པའི་སངས་རྒྱས་ཉིད། ། ཅེས་དང༌། སངས་རྒྱས་རྣམས་ནི་བྱུང་གྱུར་ཏམ། །
མ་བྱུང་ན་ཡང་རྣམ་ཀུན་ཏུ། ། བསམ་གྱིས་མི་ཁྱབ་ཆོས་ཉིད་ནི། ། འཕེལ་འགྲིབ་སྤངས་པས་གནས་པ་ཡིན། ། ཅེས་དང༌། རིན་ཆེན་སེམས་ལས་ཕྱིར་གྱུར་པའི། ། སངས་རྒྱས་མེད་ཅིང་སེམས་ཅན་མེད། ། ཅེས་སོགས་དང༌། སངས་རྒྱས་ཀུན་གྱི་སྡོམ་པ་ནི། ། ཨེ་ཝཾ་ཡི་གེ་ལ་རབ་གནས། ། སྐུ་དང་གསུང་དང་ཐུགས་ཀྱི་ལས། །
རྣམ་ཀུན་མཆོག་གི་སྡོམ་པའོ། ། སྡོམ་པ་བྱང་ཆུབ་བདེ་མཆོག་སྟེ། ། ལྟར་མེད་བརྗོད་དུ་མེད་པའོ། ། ཞེས་དེ་ཀ་བདེ་མཆོག་ཡིན་པ་དང༌། སངས་རྒྱས་ཀུན་གྱི་གསང་བ་ནི། ། འདུས་པ་བདེ་བའི་མཆོག་ཡིན་ཏེ། ། ཞེས་གསང་འདུས་དང་བདེ་མཆོག་དོན་གཅིག་པ་སོགས་རྒྱུད་ལས་ཇི་སྙེད་བཤད་པས་བློ་ཆུང་ངུར་མི་བྱའོ། ། དེ་སྐད་བྱས་ཙ་ན། སྐབས་འདིར་བདེ་ཀྱེ་སོགས་ཀྱང་བཞིན་ལག་གི་རྣམ་པ་ཅན་དེ་ལ་བློ་རྩེ་མི་གཏོད་པར་ཨེ་ཝཾ་ཟུང་འཇུག་ཐབས་ཤེས་དབྱེར་མེད་དེ་ཀ་བདེ་ཀྱེ་སོགས་ཡིན་ལ། དེའི་ཚེ།
འོན་ཀྱང་གློ་བུར་དྲི་མས་བསྒྲིབས། ། ཞེས་པ་ལ་འཛེམ་མི་དགོས་ཏེ། སེམས་ཀྱི་རང་བཞིན་འོད་གསལ་ཏེ། ། དྲི་མ་རྣམས་ནི་གློ་བུར་བ། ། ཞེས་ལུང་ཚད་མ་ལས་བཤད་པ་བཞིན། དྲི་མ་དེ་གཞི་ལ་མེད་ཀྱང་མ་རིག་པས་བསླད་པ་དག་ལ་གློ་བུར་དུ་སྣང་གི དེ་སེལ་ཁྱེར་ཡང་ཁོ་རང་གི་རང་བཞིན་ཡོངས་སུ་ཤེས་པ་ཙམ་གྱིས་ཆོག་པ། དཔེར་ན། བདེན་པར་གོ་བས་བརྫུན་ཞིག་པ་ལྟ་བུ་ཟེར་རྒྱུ་ཡིན། དེ་བཞིན་དུ་ཉོན་མོངས་སོགས་འཁོར་བའི་ཆོས་ཐམས་ཅད་དང༌།
ཡེ་ཤེས་སོགས་རྣམ་བྱང་གི་ཆོས་ཐམས་ཅད་ལ་མཚུངས་པར་རྒྱུད་སྡེ་འཆད་པ་ལ་མཁས་པའི་ཤིང་རྟ་ཆེན་པོ་རྣམས་ཀྱིས་ངེས་པའི་དོན་འདི་ལྟ་བུ་བཤད་པ་ལ་སོམ་ཉི་མཛད་མི་རུང༌།། ༈ རྩོད་སྤོང་དུ། ཤེས་རབ་ཕ་རོལ་ཕྱིན་གཉིས་མེད། ། ཅེས་སོགས་ཀྱི་ལུང་དྲངས་ནས། གཞུང་ལམ་ཤེར་ཕྱིན་གྱིས་ཤེར་ཕྱིན་གྱི་གོ་མི་ཆོད་གསུང་བ་ལ། གཞི་ཕྱག་རྒྱ་ཆེན་པོ་ཁོ་ན་རེ། དེ་ལ་ང་ལ་ནི་ཁྱད་པར་མེད་ཟེར་གྱིན་གདའོ། ། དེ་ལྟར་དུ་ལེགས་པར་བཤད་པའི་ཚེ། སྦས་དོན་ཡིད་བཞིན་གྱི་ནོར་བུས་གང་བ་རྒྱལ་བའི་གན་མཛོད་ཆེན་པོ་ནི་དབྱར་མཚོ་ལྟར་འཕེལ་བ་ཁོ་ནའོ། ། སྨྲ་བ་ངན་པའི་རྒྱུན་དང་ལེགས་བཤད་ཀྱི། །
བདུད་རྩི་མཉམ་དུ་འབབ་པ་མི་རིགས་ཞེས། ། རྒྱུད་མང་སྒྲ་དང་སྦྱར་བ་གླུའི་སྙན་འགྱུར། ། མགྲིན་པའི་སྦུབས་ནས་དབྱངས་ཅན་དཔལ་མོས་བསྒྲགས། ། འོན་ཏེ་གཙང་དང་གཙང་མིན་ཆུ་བོ་ཀུན། ། བསྟན་བཅོས་རྒྱ་མཚོར་ལྷུང་ཚེ་རོ་གཅིག་པའི། ། དབའ་རླབས་དཀར་པོ་མཁའ་ཀློང་དང་འདྲེས་དེའི། ། འོད་ཀྱིས་སྙིང་པོའི་བསྟན་པ་གསལ་ཞིང་འཚེར། ། ཞེས་ཀྱང་སྨྲས་སོ།། ༈ གན་མཛོད་ལས། རྟོག་པ་ཁ་ཚོམ་ཉིད་བསྒོམ་གྱི། །
རིམ་གཉིས་ལས་བྱུང་ཡེ་ཤེས་ལ། ། ཕྱག་རྒྱ་ཆེན་པོར་མི་ཤེས་སོ། ། འདི་ཡང་མི་རིགས་ཏེ། འཁྲུལ་ལུགས་ཕྱག་རྒྱ་ཆེན་པོ་དགག་པས་སོ། ། དེའི་ཐ་སྙད་ཁས་མི་ལེན་དགོངས་ན། སམྦུ་ཊིར། གཏི་མུག་དམ་ཚིག་ཕྱག་རྒྱ་ཆེ། ། ཞེ་སྡང་རྟག་ཏུ་ཕྱག་རྒྱ་ཆེ། ། ཕྲག་དོག་ལས་ཀྱི་ཕྱག་རྒྱ་ཆེ། ། འདོད་ཆགས་ཆོས་ཀྱི་ཕྱག་རྒྱའོ། །
ཕྱག་རྒྱ་དེ་དག་རྣལ་འབྱོར་པས། ། རྫོགས་པར་བྱེད་པ་བསྟེན་པར་བྱ། ། ཞེས་གསུངས་པ་དེ་ཅི་རེད་ན། ཞེས་པའི་ལན། རྩོད་སྤོང་དུ། འདི་ཡང་ཆུ་ཤིང་གི་སྙིང་པོ་དང་མཚུངས་པ་སྟེ། སྤྱིར་ཕྱག་རྒྱ་བཞི་པོ་འདི་ནི་སྦྱང་བྱ་ཉོན་མོངས་བཞི་དང་སྦྱར་བ། སྨིན་བྱེད་དབང་བཞི་དང༌། དགའ་བ་བཞི་དང༌། ཚད་མེད་བཞི་དང༌།
རྣལ་འབྱོར་བཞི་དང༌། རྟེན་དཀྱིལ་འཁོར་བཞི་དང༌། འབྲས་བུ་སྐུ་བཞི་དང་སྦྱར་བ་སོགས་མང་དག་སྣང་མོད། དེ་དག་ལ་དངོས་བཏགས་ཆེན་པོ་ཡོད་པ་མ་ཕྱེ་བར་སོ་སོ་ནས་ཞལ་གྱིས་བཞེས་ཏེ། འཁྲུལ་ལུགས་ཕྱག་རྒྱ་ཆེན་པོར་མིང་བཏགས་པའི། གཏི་མུག་དམ་ཚིག་ཕྱག་རྒྱ་ཆེ། ། ཞེས་སོགས་ཀྱི་གཏི་མུག་དམ་ཚིག་གི་ཕྱག་རྒྱ་ཡང་ཡིན་པ་དང་ཞེ་སྡང་ཕྱག་རྒྱ་ཆེན་པོ་ཡང་ཡིན་ཞེས་སོ། ། དེ་དག་ཕྱག་ཆེན་མཚན་ཉིད་པ་ཡིན་ན་ནི་ཧ་ཅང་ཐལ་ཆེས། མིན་ན་ནི་གོང་གི་བསུན་འབྱིན་ལ་འབྲེལ་མི་འབྱུང་སྟེ། ཕྱག་རྒྱ་ཆེན་པོ་ལ་དབང་དང་རིམ་གཉིས་གང་རུང་ལ་ལྟོས་མི་དགོས་པའི་ཕྱིར་ཏེ།
གཏི་མུག་དམ་ཚིག་ཕྱག་རྒྱ་ཆེ། ། ཞེས་སོགས་གསུངས་པ་ལྟར་ཉོན་མོངས་པ་བཞི་ལ་ཕྱག་རྒྱ་བཞིར་མིང་བཏགས་པ་ཡོད་པའི་ཕྱིར། ཞེས་པར་སོང་བས་བདེ་བའི་དགའ་སྟོན་ཁོ་ན་ཡིན་པའི་ཕྱིར་རོ། ། ཞེས་བཀོད་མོད། ཅི་རྟོག་པ་ཁ་ཚོམ་ཞེས་པ་རྣམ་རྟོག་ལམ་ཁྱེར་ལ་ཟེར་ན་ནི། ཡིད་ལ་ཅི་ཡང་མི་བསམ་པ་དྭགས་པོ་བའི་ཕྱག་ཆེན་ཡིན་ཞེས་སྨྲ་བ་དང་འགལ། ཡང༌། རྟོག་པ་ཁ་ཚོམ་ནི་རྣམ་རྟོག་འགོག་པ་ཡིན་ལ། དེ་སྔགས་ཀྱི་ཕྱག་ཆེན་མ་ཡིན་ཟེར་ན་ནི། ཕྱག་རྒྱ་ཆེན་པོ་རྣལ་དུ་མཚོན་པ་མཆོད་རྟེན་དྲུང་ཐོབ་ལས།
དེ་ནས་བློ་འཕྲོ་ན་འདས་པའི་རྗེས་མི་དཔྱད། མ་འོངས་པའི་རྣམ་རྟོག་བྱུང་ན་སྡུན་མི་བསུ། ད་ལྟའི་རྣམ་རྟོག་བྱུང་ན་ཐུག་ཕྲད་ཡིན་ཏེ། ཞེས་སོགས་དང༌། ལམ་ཟབ་བླ་མར། སེམས་གནད་ལ་དབབ་པ་དུས་གསུམ་གྱི་སྤྲོས་པ་བཅད་ནས་མི་རྟོག་པར་བཞག་གོ ། ཞེས་དང༌། ཕྱག་རྒྱ་ཆེན་པོ་ཡི་གེ་མེད་པར། དེ་ལ་ཡི་གེ་ཞེས་བྱ་བ་རྣམ་རྟོག་ཡིན། བརྗོད་པ་ཡིན།
རྣམ་རྟོག་མེད་ཅིང་བརྗོད་པ་དང་བྲལ་བ་ལ་ཕྱག་རྒྱ་ཆེན་པོ་ཡི་གེ་མེད་པ་ཞེས་བྱའོ། ། ཞེས་སོགས་གསུངས་པ་དྲན་པར་མཛད་ནས་གཞན་ལ་སྨྲ་བར་མ་རིངས་ཤིག ཡང༌། བརྟག་པའི་མཐའ་དེ་གཉིས་མ་ཡིན་པ་གཞན་ཞིག་སྟོན་རྒྱུ་ཡོད་ན་ལེགས་ཀྱང༌། དེ་མེད་པའི་ཆ་རྒྱུས་ང་ལ་ཡོད་དོ། ། གཞུང་འདི་དང༌། གོང་དུ། ངེད་ཀྱི་ཕྱག་རྒྱ་ཆེན་པོ་ནི། ། སོགས་གསུངས་ཟིན་ནས། འདི་ཡི་རྟོགས་པ་གསང་སྔགས་ཀྱི། །
ཐབས་ལ་མཁས་ན་ཚེ་འདིར་འགྲུབ། ། དེ་ལས་གཞན་དུ་ཕྱག་རྒྱ་ཆེ། ། རྟོགས་པར་སངས་རྒྱས་ཀྱིས་མ་གསུངས། ། དེས་ན་ཕྱག་རྒྱ་ཆེན་པོ་ལ། ། མོས་ན་གསང་སྔགས་གཞུང་བཞིན་བསྒྲུབས། ། ཞེས་ལུང་བསྟན་མཛད་པ་བཀའ་དྲིན་ཆེ་ནའང༌། དེས་ན་ཉན་ཐོས་ཐེག་པ་ནི། ། ནུབ་ཀྱང་གཟུགས་བརྙན་ཙམ་ཞིག་སྣང༌། ། རྡོ་རྗེ་ཐེག་པའི་བསྟན་པ་ནི། ། གཟུགས་བརྙན་ཙམ་ཡང་མི་སྣང་ངོ༌། །
ཞེས་གསུངས་པ་བདེན་ན། སྔགས་གཞུང་ལས་བཤད་པའི་དབང༌། རིམ་གཉིས། དེ་དག་ལས་སྐྱེས་པའི་ཡེ་ཤེས་སོགས་ཇི་ལྟར་སྒྲུབ་སྟེ། རྡོ་རྗེ་ཐེག་པའི་བསྟན་པ་ནི་གཟུགས་བརྙན་ཙམ་ཡང་མ་ལུས་པའི་ཕྱིར་སྙམ་མོ། ། འཁྲུལ་ལུགས་ཕྱག་རྒྱ་ཆེན་པོའི་མིང་དང་ཐ་སྙད་ལ་རྩལ་འདོན་མཛད་མཁན་རྒྱལ་བ་ཡང་དགོན་པ་ཡིན་ཏེ་ཁོང་གི་གསུང་འཕྲོས་སུ། ངས་འཁྲུལ་ལུགས་ཕྱག་རྒྱ་ཆེན་པོ་འདི་ལ་གོ་བ་ལེགས་པར་ཐེབས་པས་འཁོར་བ་ལ་ཁྱུར་མིད་རྒྱབ། སངས་རྒྱས་ལ་ཉིན་ཁུགས་བཏང་བ་ཡིན་ཞེས་གསུངས་འདུག ཁོང་ཆོས་རྗེ་པ་རང་གི་དངོས་སློབ་ཡིན་པས། དེང་སང་གི་དགེ་བཤེས་པ་ཚོ་ལས་ཐུགས་རྒྱུས་ཆེ་བར་ཁུམས་སོ། །
དེའི་དོན་ཡང༌། གསང་སྔགས་བླ་མེད་ཀྱི་ཉམས་ལེན་ལ་བརྟེན་ནས་གནས་ལུགས་ཀྱི་རང་ཞལ་གཟིགས་པའི་རྣལ་འབྱོར་པ་རྣམས་ཀྱི་རྗེས་ཐོབ་ཏུ། སྔོན་གྱི་བག་ཆགས་ཚོ་རྣམ་རྟོག་ཉོན་མོངས་ཀྱི་གཟུགས་བརྙན་དུ་ལྷོངས་ཏེ་མ་འགགས་པའི་འཆར་སྒོ་ཇི་སྙེད་འབྱུང་ཡང༌། དེ་ལ་ཐ་མལ་པ་བཞིན་རང་གར་མི་སྤྱོད་པར། རང་བཞིན་ཡོངས་སུ་ཤེས་པའི་ཉམས་ལེན་གྱི་རྩལ་དུ་ཁྱེར་ནས་གཟུགས་སྐུ་གཉིས་ཀྱི་རྟེན་འབྲེལ་དེ་ཐོག་ནས་སྒྲིག་པ་ལ་དེ་སྐད་དུ་བསྙད་པ་སྟེ། འཁྲུལ་པ་ལྟར་སྣང་བའི་ཆ་ནས་ཞེ་སྡང་སོགས་ཉོན་མོངས། རང་བཞིན་ཤེས་པའི་ཆ་ནས་མེ་ལོང་ལྟ་བུའི་ཡེ་ཤེས་སོགས་ཕྱག་ཆེན། གཞི་མཐུན་བསྡུས་ནས་ཉོན་མོངས་ཡེ་ཤེས་དང་རྣམ་རྟོག་ཆོས་སྐུ་ཟེར་བ་ཡིན་པས་གསུང་རབ་ཀྱི་དོན་ལ་ཞུགས་ཤིང༌། ཉམས་ལེན་གྱི་ཐོག་ཏུ་འབབ་པ་ཅིག་ཡིན་ཀྱང༌། ཞར་བའི་མཐོང་བ་ཅན་ཁ་ཅིག་གི་ཁ་ཕྱིར་མཁས་པ་རྣམས་ཀྱང་འབྲངས་ནས་སྨྲ་སྒོ་མང་པོ་བྱེ་བ་འདི་ནི།
ཁྱི་རྒན་ཀུ་ཅོ་འདོན་པ་ལ། ། རྒྱུ་མཚན་མེད་པར་གཞན་དག་རྒྱུག ། གསུང་བ་དེ་ཁར་སྣང་ངོ༌། ། འཁྲུལ་ལུགས་ཕྱག་ཆེན་དེ་ལ་དཀར་བརྒྱུད་པ་རྣམས་རྣལ་འབྱོར་བཞིའི་ནང་ཚན་གྱི་རོ་གཅིག་ཟེར་ལ། དེ་ལྟ་བུའི་གནད་མ་གོ་བར་སྔགས་བླ་མེད་ཀྱི་ཉམས་ལེན་བྱེད་རྒྱུའི་ཁུལ་གྱིས་སྨིན་རུ་ཟིང་ཟིང་མཛད་ཀྱང༌། སྤང་གཉེན་གྱི་འཛིན་པ་མ་བཏང་བས་སྔགས་བླ་མེད་ཀྱི་དྲི་མི་མནམ་ཞིང་རོ་མི་བྲོའོ། ། དེ་ལྟར་གསང་སྔགས་རྒྱུ་འབྲས་ལྷུན་གྲུབ་ཏུ་ཉམས་སུ་ལེན་པའི་གནད་ཟུར་ཙམ་ཁ་ལས་ཤོར་བ་འདི། མི་ཤེས་པའམ་རྨོངས་པ་ལ། ། ཚུལ་ཆེན་བསྟན་པར་མི་བྱའོ། ། ཞེས་པའི་ཉེས་པར་མ་གྱུར་ཅིག།
༈ དེའི་ཕྱིར་རྩོད་སྤོང་དུ། མདོར་ན། ཕྱག་ཆེན་ཡེ་ཤེས་དབང་རིམ་གང་རུང་ལ་ལྟོས་དགོས་པར་ཁས་བླངས་པ་ལ་འཁྲུལ་ལུགས་ཕྱག་ཆེན་སྐྱོན་ལ་གཏོང་བར་སྣང་སྟེ། རྟགས་མ་གྲུབ་ཅེས་པ་གཅིག་པུས་ཆོག་གོ ། ཞེས་བཀོད་མོད། དེ་མཚམས་ནས་རྒོལ་བས་ཁ་རོག་སྡོད་རོགས་བྱས་ན་ལྟ་དེ་ཁས་འཐུས་ཤེས་ཁ་སྟེ། དཀར་བརྒྱུད་པ་ཚོ་སླར་ཡང་གང་ཟེར་སུས་ཤེས། དེས་ན་རྟགས་མ་གྲུབ་རྐྱང་པ་རང་ལ་མ་ལྟོས་པའི་ལན་འདྲ་ཡང་གྲབས་སུ་བཙུད་ན་ལེགས་སོ།། ༈ ཡང་གན་མཛོད་ལས། བླུན་པོས་ཕྱག་རྒྱ་ཆེ་སྒོམ་པ། །
ཕལ་ཆེར་དུད་འགྲོའི་རྒྱུ་རུ་འགྱུར། ། སོགས་ནི་ཕྱོགས་ཆོས་རང་གིས་མ་གཟིགས་པར་གཞན་ལ་སྟོན་པའི་ངག་ཏུ་འདུག་པས། གྲངས་ཅན་གྱི་རིང་ལུགས་འཛིན་རྒྱུ་ལགས་གྲང༌། རིང་ལུགས་དེ་རྣམ་འགྲེལ་དུ། བདག་མཐོང་མིན་ཡང་གཞན་དག་གི མཐོང་བ་སྒྲུབ་བྱེད་ཅེས་ཁ་ཅིག ། ཅེས་སོགས་ཀྱིས་བཀག་ཟིན་ཏོ། ། བདག་ཉིད་ཀྱིས་མཐོང་ངོ་ཞེས་ན། རང་ཉིད་ལ་གནོད་པར་འགྱུར་ཏེ། ཕྱག་རྒྱ་ཆེན་པོ་དབང་བཞི་པ་ཐོབ་ནས་སྟོན་རྒྱུ།
དེའི་གདུལ་བྱ་ནི་དབང་པོ་རྣོན་པོར་ངེས་པས་སོ། ། ཞེས་པའི་ལན་རྩོད་སྤོང་དུ། མགོ་བསྒྲེའི་ལན་དང༌། རྣལ་མའི་ལན་ནོ། ། དང་པོ་ནི། བསུན་འབྱིན་དེ་ལྟ་བུས་ནི་འཕགས་པ་ཀླུ་སྒྲུབ་ཀྱང་བསུན་འབྱིན་པར་སྣང་ངོ༌། ། ཇི་ལྟར་སྙམ་ན། ཀླུ་སྒྲུབ་ཀྱིས། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། །
ཇི་ལྟར་སྦྲུལ་ལ་གཟུང་ཉེས་དང༌། ། རིག་སྔགས་ལོག་པར་བསྒྲུབས་པ་བཞིན། ། ཞེས་པ་འདི་ཡང༌། ཕྱོགས་ཆོས་རང་གིས་མ་གཟིགས་པར་གཞན་ལ་སྟོན་པའི་ངག་ཏུ་འདུག་པས་གྲངས་ཅན་གྱི་རིང་ལུགས་སོ། ། ཕྱོགས་ཆོས་རང་གིས་གཟིགས་ན་རང་ལ་གནོད་པར་འགྱུར་ཏེ། ། སྟོང་པ་ཉིད་ལ་ལྟ་བའི་ལྟ་བ་ནི་ལྟ་བ་རྣམ་དག་ཡིན་པ་དང༌། དེ་སྟོན་ཡུལ་གྱི་གདུལ་བྱ་དེ་ཡང༌། ཟབ་མོ་འཁུ་འཁྲིག་ཅན་འཇིག་པ་དང༌། སྟོང་ཉིད་སྙིང་རྗེའི་སྙིང་པོ་ཅན། ། བྱང་ཆུབ་སྒྲུབ་པ་ཁ་ཅིག་ལའོ། །
ཞེས་དང༌། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། ། ནང་དུ་རབ་ཏུ་དགའ་བ་ཡང་དང་ཡང་དུ་འབྱུང༌། ། ཞེས་སོགས་ལྟར་དབང་རྣོན་དུ་ངེས་པས་སོ། ཞེས་མཚུངས་སོ། ། ཅི་སྟེ་མི་མཚུངས་ཏེ། སྟོང་པ་ཉིད་ལ་ལྟ་ཉེས་ན་སྐྱོན་དེར་འགྱུར་ཞེས་པའི་དོན་ཡིན་པའི་ཕྱིར་སྙམ་ན། ཁོ་བོ་ཅག་ཀྱང་དེ་སྐད་སྨྲ་སྟེ། རིམ་གཉིས་ལས་བྱུང་ཡེ་ཤེས་ལ། ། ཕྱག་རྒྱ་ཆེན་པོར་མི་ཤེས་སོ། །
ཞེས་དང༌། གལ་ཏེ་དེ་ནི་སྒོམ་ལེགས་ཀྱང༌། ། དབུ་མའི་སྒོམ་ལས་ལྷག་པ་མེད། ། ཅེས་སོགས་ཀྱི་ནུས་པ་དང༌། བླུན་པོ་ཞེས་པའི་ཚིག་གི་ནུས་པས། ཕྱག་རྒྱ་ཆེན་པོ་སྒོམ་ཉེས་པ་དང༌། སྒོམ་མ་ཤེས་ན་སྐྱོན་དེར་འགྱུར་ཞེས་བཤད་པའི་ཕྱིར། བསྐལ་བར་མཚུངས་སོ། ། དེ་བཞིན་དུ་ཀླུ་སྒྲུབ་ཀྱིས། རྒྱལ་བ་ཀུན་གྱིས་སྟོང་པ་ཉིད། །
ལྟ་ཀུན་ངེས་པར་འབྱིན་པར་གསུངས། ། གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། ། ཞེས་པ་འདི་ཡང་བསུན་དབྱུང་བར་སོང་བས། འཇིགས་ཤིང་གཡང་ཟ་བའི་བསུན་འབྱིན་དུ་སྣང་ངོ༌། ། ཞེས་བྲིས་སོ། ། དེའི་ལན་ལའང་གཉིས་ཏེ། མགོ་བསྒྲེ་དང་རྣལ་ལན་ནོ། ། དང་པོ་ནི། བླུན་པོས་ཕྱག་རྒྱ་ཆེ་བསྒོམས་པ། །
སོགས་ཀྱི་གཞུང་འདིས་ནི་འཇིག་རྟེན་དང་བསྟན་བཅོས་ལ་གྲགས་པའི་རྒྱུ་འབྲས་ཀྱང་བསུན་འབྱིན་པར་སྣང་ངོ༌། ། ཇི་ལྟར་སྙམ་ན། བླུན་པོས་ནས་ཀྱི་སོན་བཏབ་པས། ། ཕལ་ཆེར་བྲ་བོའི་རྒྱུ་རུ་འགྱུར། ། ཡང་ན་སྲན་མ་ནག་པོར་ལྷུང༌། ། མིན་ན་གྲོ་ཡི་འབྲས་བུར་སྨིན། ། གལ་ཏེ་དེ་ནི་སྐྱེ་ལེགས་ཀྱང༌། ། སཱ་ལུའི་འབྲུ་ལས་ལྷག་པ་མེད། ། སཱ་ལུའི་འབྲུ་དེ་བཟང་མོད་ཀྱི། ། འོན་ཀྱང་འགྲུབ་པ་ཤིན་ཏུ་དཀའ། །
ཞེས་པ་དང་དཔེ་དོན་བསྐལ་བར་མཚུངས་སོ། ། ཁྱེད་ཀྱིས་མགོ་བསྒྲེ་མཛད་པ་དེ་ནི། མི་འགྲེ་བཞིན་དུ་ནན་གྱིས་བསྒྲེས་པ་སྟེ། བླུན་པོས་ཕྱག་ཆེན་བསྒོམ་པའི་རྒྱུ་གཅིག་པུ་ལས་འབྲས་བུ་དུད་འགྲོའམ། གཟུགས་མེད་དམ། འགོག་པའམ། དབུ་མའི་སྒོམ་གང་རུང་འབྱུང་བ་སྟེ། རྒྱུ་གཅིག་ལས་འབྲས་བུ་རིགས་མི་འདྲ་བ་བཞི་འབྱུང་བར་བཤད་ལ། ཁྱེད་ཀྱིས་དཔེར་བཀོད་པ་དེ་ལ། སྟོང་པ་ཉིད་ལ་བལྟ་མ་ཤེས་ན་ཤེས་རབ་ཆུང་བ་རྣམས་ཕུང་ཞེས་པ་ཙམ་ལས་མ་བྱུང་བས།
རྒྱུ་གཅིག་ལས་འབྲས་བུ་རིགས་གཅིག་པ་འབྱུང་བ་ནི་མཆོག་ཏུའང་བདེན་ལ། ཀླུ་སྒྲུབ་ཀྱི་གཞུང་ཕྱི་མའང་དེ་དང་མཚུངས་པས་མགོ་མི་འགྲེའོ། ། དེས་ན་འཇིགས་ཤིང་གཡང་ཟ་བ་དེ་ཡང༌། འབྲོག་པ་ཐང་སྐམ་པོ་ལ་བསྡད་ཡུན་རིང་པས་སྟོང་ཉིད་ཀྱི་གཡང་ས་ཆེན་པོ་མཐོང་ནས་འཇིགས་པ་ནི་མད་ན། གཟུང་འཛིན་གྱི་ཕྱག་དེས་སྔར་བཞིན་དམ་དུ་འཇུས་ཤིག རྣལ་མར་གསོལ་ཏེ། སྡོམ་གསུམ་གྱི་གཞུང་དེ་ལྟ་བུ་དགོངས་པ་ཅན་དུ་འགྲེལ་མ་མཁྱེན་ན་ཁ་ན་མ་ཐོ་བས་རེག་པར་འགྱུར་རོ། ། ཇི་ལྟར་འགྲེལ་ཞེ་ན། དགོངས་པ་ཅན་དུ་བསྒྲུབ་པ་ལ་དགོངས་གཞི། དགོས་པ།
དངོས་ལ་གནོད་བྱེད་གསུམ་འགོད་དགོས་པའི་དགོངས་གཞི་ནི། སྤྱིར་གང་ཟག་དབང་བརྟུལ། ཕར་ཕྱིན་ཐེག་པ་ལུགས་ཀྱི་ལྟ་བ་ལ་ཐོས་བསམ་གྱི་སྦྱངས་པ་མ་བྱས་ཤིང༌། སྔགས་ཀྱི་སྐོར་དབང་ལྟ་ཅི། སྟ་གོན་ཙམ་ཡང་ཞུ་མ་མྱོང་བ་ཞིག་ལ། མི་ཤེས་བཞིན་དུ་ཁྲིད་འཆད་པ་ལ་རིངས་པའི་སྒམ་སྒོམ་གྱི་བླ་མ་འགའ་ཞིག་གིས། ཕྱག་ཆེན་གྱི་ཁྲིད་ཐེ་ཚོམ་ཙམ་ཡང་མེད་པར་འཆད་ཀྱི་འདུག་མོད། རྒྱུད་མ་སྦྱངས་པའི་གང་ཟག་དེ་ནི་བླུན་པོ་ལས་འོས་ཅི་ཡོད། དེས་རྣམ་པར་མི་རྟོག་པའི་སེམས་གནས་སྒྲུབ་པའི་ཚེ་དྲན་ཤེས་ཀྱིས་མ་ཟིན་པའི་མི་རྟོག་ཧད་པོ་ལུང་མ་བསྟན་དེ་ཕྱག་ཆེན་དུ་རློམས་ནས་རྒྱུན་བསྲིངས་པ་ན་དུད་འགྲོའི་རྒྱུ་རུ་འགྲོ་སྟེ། བླུན་པོ་དེའི་རྒྱུད་ཀྱི་མི་རྟོག་པའི་སེམས་བྱུང་དེ་ནི་རིག་པའི་མི་མཐུན་ཕྱོགས་མ་རིག་པ་ཡིན་པས་སོ། །
མ་རིག་པ་ལའང༌། ཉོན་མོངས་ཅན་ཡིན་མིན་གཉིས་ལས་འདི་ཕྱི་མ། དེ་ལའང་ལས་འབྲས་དང་དེ་ཁོ་ན་ཉིད་ལ་རྨོངས་པའི་མ་རིག་པ་གཉིས་ལས་འདི་ཕྱི་མར་འདུས་ལ། དེས་ཀུན་ནས་བླངས་པའི་ལས་ནི་གཙོ་བོར་དུད་འགྲོ་འགྲུབ་བྱེད་དུ་གསུངས་ཏེ། རྨོངས་པ་ཕལ་ཆེར་དུད་འགྲོར་འགྲོ། ། ཞེས་སོ། ། དེས་ན་དུག་གསུམ་དང་མཚུངས་ལྡན་གྱི་ལས་སོ་སོ་བ་དག་ངན་སོང་འགྲུབ་བྱེད་དུ་འཆད་པའི་ཕྱིར་སྙམ་དུ་དགོངས་སོ། ། དེ་བཞིན་དུ་རྫོགས་སྨིན་སྦྱང་གསུམ་མ་བྱས་པར་ཡང་དག་མཐའ་མངོན་དུ་བྱས་ན་ཆད་པའི་མྱང་འདས་སུ་ལྷུང་ཞེས་པ་དང༌། སོ་སོར་རྟོག་པའི་ཤེས་རབ་ཀྱིས་མ་ཟིན་པའི་འདུ་ཤེས་རགས་པ་ལ་སྐྱོན་དུ་ལྟ་བའི་སྒོམ་དེ་ནི་གཟུགས་མེད་ཁམས་ཀྱི་རྒྱུའོ་ཞེས་པ་ལྟ་བུ་དགོངས་གཞི། དེ་ལྟ་བུ་ལ་མུན་སྒོམ་བྱེད་པའི་ལོག་རྟོག་འགོག་པ་དགོས་པ།
ཕྱག་རྒྱ་ཆེན་པོ་སྒོམ་པས་འཁོར་བ་མཐོ་དམན་དེ་དག་ཏུ་མི་འཆིང་ཞིང་གྲོལ་བའི་ཐབས་མཆོག་ཏུ་འགྱུར་བར་སྟོན་པའི་ལུང་བསམ་གྱིས་མི་ཁྱབ་པ་རྣམས་ནི་དངོས་ལ་གནོད་བྱེད་དུ་བཀོད་ནས་འཆད་ཤེས་ན་ལེགས་པོ་འོང་སྟེ་དཀའ་བ་འདྲ། དེ་ལྟ་བུའི་གོ་བ་མ་ཆགས་པར་གཞུང་དེ་འཆད་བློ་བྱས་ན། རྡོ་རྗེ་སྙིང་འགྲེལ་ལས། རྒྱུ་འདྲ་དེ་ལས་སྐྱེ་བ་ཡི། ། འབྲས་བུ་ཐམས་ཅད་དུ་མཐོང་གི ། ཀོ་ཊ་པ་ཡི་ས་བོན་ལས། ། སཱ་ལུའི་འབྲུ་ནི་འབྱུང་བ་མེད། ། ཅེས་སོགས་དང༌། ཆོས་ཀྱི་དབྱིངས་སུ་བསྟོད་པ་ལས་ཀྱང༌། དེ་འདྲའི་ས་བོན་ཐམས་ཅད་ལས། །
རྒྱུ་དང་འདྲ་བའི་འབྲས་བུ་འབྱུང༌། ། ཞེས་སོགས་ལུང་རིགས་རྒྱ་མཚོ་ཙམ་དང་འགལ་བར་འགྱུར་ཏེ། དུད་འགྲོའི་རྒྱུ་དང༌། འགོག་པའི་རྒྱུ་དང༌། གཟུགས་མེད་ཁམས་ཀྱི་རྒྱུ་རྣམས་སྐྱིད་སྡུག་གཅིག་ཏུ་བཏང་བ་དེ། སྟབས་ལེགས་ན་དབུ་མའི་སྒོམ་དུ་འགྲོ་ཟེར་བར་སོང་འདུག་པས་དེ་འདྲ་ལ་འབྲེལ་ཅི་ཞིག་ཡོད། དེའི་ཕྱིར། བདག་མཐོང་མིན་ཡང་སོགས་བཀོད་པ་དེ་ནི། ས་ལོ་མཁས་པ་ཆེན་པོ་དེས། ལོག་པ་དེ་འདྲ་མི་གཟིགས་ཀྱང༌།
གཞན་འགའ་ཟེར་རོ་ཞེ་ན། དེ་མི་བདེན་ཏེ། གཏན་ཚིགས་རྣམ་དག་མེད་པའི་ཕྱིར་རོ། ། ཞེས་འཕྲལ་དུ་ས་པཎ་འགོག་པ་ལྟར་སྣང་ཡང༌། དོན་དུ་གཡས་འཇོག་མཛད་པའོ། ། གལ་ཏེ་ཁོ་བོ་རང་གིས་མཐོང་གསུང་ན། འོ་ན་ཁྱེད་རང་གི་གཞུང་ལས། དབང་བསྐུར་བཞི་པ་མ་ཐོབ་པར། ། ཕྱག་རྒྱ་ཆེན་པོ་སོགས་སྒོམ་དང༌། ། ཞེས་བཀག་ནས་རང་ལུགས་ཕྱག་ཆེན་དབང་བཞི་པ་ཐོབ་ནས་བསྒོམ་དགོས་ལ།
སྒོམ་མཁན་དེ་ནི་དབང་རྣོན་དུ་ཁས་བླངས་པའི་ཕྱིར་རོ། ། ཞེས་ཕྱོགས་སྔ་འགོག་པ་དང༌། རང་ལུགས་སྒྲུབ་པ་ཚིག་རིམ་པ་གཅིག་གིས་བསྟན་ཏོ། ། དེ་ལྟར་མ་བཤད་པ། གནོད་བྱེད་འདི་ཡང་སོ་ན་གནས་ཏེ། འོ་ན་བླུན་པོས་ཕྱག་ཆེན་བསྒོམ་པ་དུད་འགྲོའི་རྒྱུར་འགྲོ་བའི་ལུང་ཚད་མ་གང་ཡིན། དེ་དུད་འགྲོར་འཕེན་བྱེད་དང་འགྲུབ་བྱེད་ཀྱི་ལས་གང་དུ་འདོད། ཕྱག་ཆེན་གྱི་ལྟ་བ་དེ་ཉོན་མོངས་པར་འདོད་དམ། དེས་ཀུན་ནས་བླངས་པའི་ལས་གང་དུ་འདོད། དབུ་མའི་ལྟ་བ་དེ་ལས་དང་ཉོན་མོངས་པ་གང་རུང་དུ་ཁས་བླངས་ན་སྐྱོན་ཅི་ཡོད།
ཞེས་སོགས་གླེངས་ན་དབུ་སྙུང་བར་འགྱུར་རོ། ། རྩོད་སྤོང་དུ་དངོས་ལན་ཀྱང་དེས་འཐུས་མོད་ཅེས་བཀོད་པ་བཞིན ། ལན་འདེབས་ཀྱང་ཞིབ་རྒྱས་སོང་བ་ཡིན་ལ། དཔྱད་པ་གསུམ་མཛད་པའི་དོན་ཡང་ཁོ་བོས་སྨྲས་པ་དེ་ཁར་ཚང་ངོ༌། ། འོན་ཀྱང་རང་གཞན་གྱི་གཞུང་གང་ལ་ཡང་མ་འདྲིས་ཀྱང༌། ཀུན་སློང་ཁོ་ན་ལ་རྩ་སློབ་མཛད་པ་དག་གིས། བླུན་པོས་ཕྱག་རྒྱ་ཆེ་སྒོམ་པ། ། སོགས་ཀྱི་ལུང་འདི་ཁྱིའི་ནོར་བཞིན་ཁ་རང་དུ་ཁྱེར་ནས། ཆོས་སྤོང་གི་སྒྲུབ་ཐབས་ཉམས་སུ་ལེན་པ་རྣམས་ལ་སྙིང་བརྩེ་བའི་ལྷག་བསམ་གྱིས་འདི་བྲི་བར་བྱ་སྟེ། བླུན་པོས་ཕྱག་ཆེན་བསྒོམ་པ་དུད་འགྲོ་སོགས་ཀྱི་རྒྱུར་འགྲོ་བ་དེ།
བསྒོམ་བྱ་ཆོས་ཀྱི་སྐྱོན་ཡིན་ནམ། སྒོམ་མཁན་གང་ཟག་གི་སྐྱོན་ཡིན། དང་པོ་ལྟར་ན། བླུན་པོ་ཟེར་ཅི་དགོས་ཏེ། དེ་འདྲའི་ཆོས་དེ་མཁས་པས་སྒོམ་ནའང་དུད་འགྲོའི་རྒྱུར་མི་འགྱུར་བའི་རྒྱུ་མཚན་གང་ཡིན། ཡང་གང་ཟག་གི་སྐྱོན་ཡིན་ཟེར་ན། བླུན་པོས་ལམ་འབྲས་སྒོམ་པ་ཡང༌། ། ཕལ་ཆེར་དུད་འགྲོའི་རྒྱུ་རུ་འགྱུར། ། ཞེས་བཟློག་སྟེ་སྨྲ་ན་ཅི་གསུང༌། གལ་ཏེ་དེ་ནི་ཕྱག་ཆེན་ངོས་མ་ཟིན་པ་ལ་ཕྱག་ཆེན་གྱི་མིང་བཏགས་པ་དེ་བསྒོམ་པས་དུད་འགྲོར་སྐྱེ་བའི་རྒྱུ་བྱེད་པ་ལ་བསམས་ནས་སྨྲས་སོ་ཞེ་ན།
བླུན་པོས་ཕྱག་ཆེན་མ་ཡིན་པ་ལ་ཡིན་པར་བསྒོམ་པ་སྐྱོན་ཆུང་གི རང་ཉིད་མཁས་པར་ཁས་བླངས་ནས་ཕྱག་ཆེན་མ་ཡིན་པ་ལ་ཕྱག་ཆེན་དུ་མིང་བཏགས་ནས་བོད་པ་འདི་འཆལ་ལོ། ། དེ་ལྟར་ན། བླུན་པོས་ཕྱག་ཆེན་མིན་བསྒོམ་པ། ། ཞེས་ཐོག་མར་འགྱུར་བཅོས་བྱས་ལ། དེ་ནས་བརྩད་པར་བྱ་ཡི། གཞན་དུ་འབྲེལ་མི་འབྱུང་ངོ༌། ། ཡང་གལ་ཏེ་ངེད་ཅག་ནི་བླུན་པོ་འགའ་ཞིག་ལམ་འབྲས་ཀྱི་ཁྲིད་ལ་འཇུག་པའི་ཚེ་འདི་ལྟར་དུ་བྱེད་དེ། ངོར་ལུགས་གཞིར་བཞག་ནས། ཐོག་མར་སྣང་བ་གསུམ་གྱི་སྒོ་ནས་ཐུན་མོང་ཐེག་པས་རྒྱུད་སྦྱངས།
བར་དུ་བྱང་ཆུབ་ཆེན་པོར་སེམས་བསྐྱེད། དེ་ནས་རྒྱུ་དབང་གིས་སྨིན་པ་ལ་འཁོར་འདས་དབྱེར་མེད་ཀྱི་ལྟ་བ་བརྡའ་སྤྲོད་པ་སོགས་ཀྱི་སྒོ་ནས་རིམ་གྱིས་གཞུག་གོ་ཞེ་ན། ངེད་དྭགས་པོའི་དཀར་བརྒྱུད་ངོ་མ་ལྷད་མ་ཞུགས་ཤིང་འདྲེས་མ་ཁྱེར་བ་རྣམས་ཀྱིས་ཀྱང༌། དད་བརྩོན་དང་ལྡན་པའི་སློབ་མ་ཕྱག་རྒྱ་ཆེན་པོའི་ལམ་དུ་རིམ་གྱིས་འཁྲིད་པ་ན་ཐུན་མོང་གི་སྔོན་འགྲོ་སྐྱེས་བུ་ཆུང་འབྲིང་གི་ལམ་གྱིས་རྒྱུད་སྦྱངས། ཐུན་མོང་མ་ཡིན་པའི་སྔོན་འགྲོ་བཞི་སྦྱོར་གྱིས་སྐྱེས་བུ་ཆེན་པོའི་ལམ་དུ་སྨིན་པར་བྱས། འདོད་སེམས་རྩེ་གཅིག་པའི་ཏིང་ངེ་འཛིན་ལས་སུ་རུང་བ་ལས་སྐྱེས་པའི་སོ་སོར་རྟོག་པའི་ཤེས་རབ་ཀྱི་མེས་དངོས་པོར་འཛིན་པའི་བུད་ཤིང་ཐམས་ཅད་བསྲེགས་ནས། ཆོས་ཐམས་ཅད་ཤིན་ཏུ་མཉམ་པ་ཉིད་ཀྱི་ཏིང་ངེ་འཛིན་ཟུང་འཇུག་ཆེན་པོའི་གོ་འཕང་ལ་འགོད་པར་མཛད་པ་ཡིན་པས་ཆོས་བཞིན་དུ་སུས་ཀྱང་ཀླན་ཀ་བྱར་མེད་དོ།། ༈ གན་མཛོད་ལས། གཉིས་པ་མ་ནོར་བ་དཀར་བརྒྱུད་པས་བསྟན་ཚུལ་ལ། ཕྱག་རྒྱའི་རྣམ་གྲངས་ལས་གང་ཡིན་པ།
ཕྱག་ཆེན་དེ་རང་གི་ངོ་བོ་ཅི་ལྟ་བུ་ཡིན་པ། ངེས་ཚིག་མདོ་རྒྱུད་གཉིས་ཀར་བསྟན་ཚུལ། དེ་དཀར་པོ་ཆིག་ཐུབ་ཏུ་འགྲོ་བའི་གནད་བཤད་པ་དང་བཞི་ལས། དང་པོ་ནི། ཇོ་བོ་ནཱ་རོ་ཏ་པས་གསུངས་པའི་ཕྱག་རྒྱ་བཞི་པ་དེའི་ནང་གི་འདི་ཕྱག་རྒྱ་བཞི་པར་འོང་སྟེ། ཕྱག་རྒྱ་དང་པོ་ཕྱི་རོལ་གྱི་བུད་མེད། གཉིས་པ་ཡིད་ཀྱི་རིག་མ། གསུམ་པ་ཕྱག་རྒྱ་ཆེན་པོའམ་ཆེན་མོ་རྣམ་ཀུན་མཆོག་ལྡན་གྱི་སྟོང་ཉིད་ལ་མཛད་པས། དུས་ཀྱི་འཁོར་ལོ་ནས་གསུངས་པའི་ཕྱག་རྒྱ་བཞི་ཇི་ལྟ་བ། སློབ་དཔོན་ཆེན་པོ་ཀླུ་སྒྲུབ་དང༌།
རྒྱལ་བ་མཻ་ཏྲི་པས་གསུངས་པའི་ཕྱག་ཆེན་དང་དམ་རྒྱར་འདིའི་ཕྱག་རྒྱ་ཆེན་པོ་བསྡུས་སོ། ། རྒྱུད་རྡོ་རྗེ་འཕྲེང་བར། ཆོས་དང་ལས་དང་དམ་ཚིག་དང༌། ། ཕྱག་རྒྱ་ཆེན་པོར་མངོན་པར་བརྗོད། ། ཞེས་སོགས་བགྲངས་ནས། དེ་བས་ན་ཕྱག་རྒྱ་ཆེན་པོ་ཞེས་པའི་སྒྲ་ཙམ་ལ་རྣམ་པར་ཕྱེ་བ་མང་ཡང༌། འདིར་བསྟན་ཆགས་ལམ་དང་གཉིས་སུ་དབྱེ་བའི་དུས་ཀྱི་གྲོལ་ལམ་དེའོ། ། ཞེས་བཀའ་སྩལ་པ་ལ་རྩོད་སྤོང་དུ། འོ་ན་རྒྱུད་སྡེ་འོག་མ་རང་རྐང་གི་ཕྱག་ཆེན་དང༌། མདོ་རང་རྐང་གི་ཕྱག་ཆེན་སོགས་ཀྱང་འདིའི་ཕྱག་རྒྱ་བཞིའི་ཕྱག་ཆེན་སོགས་སུ་འདུས་སམ་མ་འདུས།
འདུས་ན་འདི་སྐབས་ཀྱི་ཕྱག་རྒྱ་བཞི་ནི་བླ་མེད་དབང་ལས་རྙེད་དགོས་པར་ཡེ་ཤེས་ཐིག་ལེའི་རྒྱུད་ལས་བསྒྲུབས་ཟིན་པས་གནོད། མི་འདུ་ན་ཇི་སྐད་བཤད་པ་དེ་ནི་དངོས་བཏགས་རྣམ་པར་མ་ཕྱེ་བའི་གསུང་དུ་སྣང་བས་དངོས་བཏགས་ཕྱེ་ནས་སྨྲ་བར་རིགས་སོ། ། ཞེས་བྲིས་པ་ནི། ས་བཅད་འཛིན་པའི་ཐོ་ཡོར་གྱི་གཟུགས་བརྙན་ནམ། སྔར་ཟོས་ཟིན་པའི་སྐྱུགས་བལྡད་ཙམ་དུ་ཟད་པ་ཡིན་ལ། འོན་ཀྱང་ཡེ་ཤེས་སྙིང་པོ་དང༌། ཡེ་ཤེས་ཐིག་ལེ་ནོར་བ་ཙམ་འདིར་ལྷག་པོའོ།། ༈ གན་མཛོད་སྔ་མ་དེའི་འཕྲོས་ལས། དེ་ཡང་དབུ་མ་པས་བདག་བཟློག་པ་དང་སོགས་རྒྱས་པར་གསུངས་པའི་ལན་རྩོད་སྤོང་དུ། འདི་དག་ཕལ་ཆེར་སྙིང་གི་བཅུད་དུ་གྱུར་བ་ལྟར་སྣང་མོད།
དཔྱད་པར་བྱ་བའི་གནས་ཀྱང་ཅུང་ཟད་སྣང་སྟེ། དེ་ཡང་གནས་སྐབས་གཉིས་པར་རྣམ་རྟོག་ཆོས་སྐུར་བཞེད་པ་མི་འཐད་དེ། བྱང་འཕགས་ཀྱི་མཉམ་བཞག་ན་གཉིས་སྣང་མེད་པ་དང༌། རྗེས་ཐོབ་ཀྱི་གཉིས་སྣང་ཀུན་རྫོབ་ཙམ་དུ་བཤད་པའི་ཕྱིར། སངས་རྒྱས་སར་རྣམ་རྟོག་ཆོས་སྐུར་ཁས་མི་ལེན་པ་ཡང་ཁས་བླངས་འགལ་ཏེ། སངས་རྒྱས་ཀྱི་གཟིགས་པ་ཚད་མར་བྱས་ནས་རྣམ་རྟོག་ཆོས་སྐུར་བཞེད་ཅེས་རྣམ་རྟོག་ཆོས་སྐུའི་དྲིས་ལན་དུ་བྲིས་སྣང་བའི་ཕྱིར་རོ། ། ཞེས་པ་ལ། འདིར་གནས་སྐབས་གཉིས་པར་རྣམ་རྟོག་ཆོས་སྐུར་བཞག དྲིས་ལན་དུ་སངས་རྒྱས་ཀྱི་གཟིགས་པ་ལ་དེར་བཞག་པ་གཉིས་མ་མཐུན་པ་ལྟར་སྣང་བ་བདེན་མོད། གྲུབ་མཐའ་ལ་གསར་ཞུགས་ཀྱི་བློ་གྲོས་མ་སྨིན་པ་ལ་དེ་འདྲའི་དོགས་པ་སྐྱེ་སྲིད་ཀྱང༌།
མཁས་དབང་ཁྱེད་ཀྱིས་མཁྱེན་བཞིན་དུ་བདག་ཅག་ལ་ཅོ་འདྲི་ཁོ་ནར་གསུངས་སོ། ། དེ་ལ་འདི་ཞུ་སྟེ། གནས་སྐབས་གསུམ་དུ་ཕྱེ་བའི་ཚེ། བྱང་འཕགས་དང༌། སངས་འཕགས་སོ་སོར་བྱས་པའི་བྱང་འཕགས་ཀྱི་རྗེས་ཐོབ་ཡེ་ཤེས་དེ་རྣམ་རྟོག་ཆོས་སྐུར་བཞག འདི་སྐབས་ཀྱི་རྣམ་རྟོག་ཅེས་པའང་སྒྲ་དོན་འདྲེས་རུང་ཁོ་ན་མིན་པར་ཀུན་རྫོབ་ཀྱི་ཕྱོགས་ཐམས་ཅད་ལ་འཇོག་པས། བྱང་འཕགས་དེའི་རྗེས་ཐོབ་ཀུན་རྫོབ་སྒྱུ་མ་ཙམ་དུ་སྣང་བའི་རྣམ་རྟོག་དེ་ཀའི་རང་བཞིན་ཆོས་སྐུར་བཞུགས་པ་ལ་བསམས་ནས་རྣམ་རྟོག་ཆོས་སྐུ། དྲིས་ལན་དུ་བྱང་འཕགས་ཡར་བསྡུས་ནས་སངས་རྒྱས་ཀྱི་གཟིགས་ངོར་རྣམ་རྟོག་ཆོས་སྐུ་ཞེས་གཏམ་དུ་མཛད་པའི་རྒྱུ་མཚན་མཐའ་དཔྱོད་འོག་ཏུ་འཆད་དོ། ། སྐབས་གསུམ་དུ་འཇོག་པ་འདི་ཤིན་ཏུ་ལེགས་པ་ཡིན་ཏེ། དཔལ་མགོན་ཀླུ་སྒྲུབ་ཀྱིས།
བདག་གོ་ཞེས་ཀྱང་གདགས་གྱུར་ཅིང༌། ། བདག་མེད་ཅེས་ཀྱང་བསྟན་པར་གྱུར། ། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ཅེས་དང༌། དེ་བཞིན་དུ། བསོད་ནམས་མ་ཡིན་དང་པོར་ཟློག ། བར་དུ་བདག་ནི་ཟློག་པ་སྟེ། ། ཐ་མར་ལྟ་ཞིག་ཀུན་ཟློག་པ། ། ཞེས་དང༌།
ཕྱིར་མི་ལྡོག་པ་འཁོར་ལོའི་མདོར། ཡིད་བཞིན་གྱི་ནོར་བུ་སྦྱོང་བའི་ཚུལ་གསུམ་གྱིས་བདེ་བར་གཤེགས་པའི་སྙིང་པོ་སྦྱང་བའི་རིམ་པ་གསུམ་བསྟན་པ་དང༌། དུས་འཁོར་དུ། བསོད་ནམས་ཀྱི་ཚོགས། ཚུལ་ཁྲིམས་ཀྱི་ཚོགས། ཡེ་ཤེས་ཀྱི་ཚོགས་གསུམ་ལ་བཀྲི་བའི་རིམ་པས་དང༌། མངའ་བདག་མཻ་ཏྲི་པ་དང༌། རྗེ་མར་པའི་བཞེད་སྲོལ། རྗེ་བཙུན་གྱིས་བསྐྱར་བ་ལས། སྐྱེས་མཆོག་མར་པས་འདི་སྐད་གསུངས། །
ཕྱི་སྣང་བ་ཇི་ལྟར་སྣང་ལགས་ཀྱང༌། ། མ་རྟོགས་དུས་ན་འཁྲུལ་པ་སྟེ། ། ཕྱི་ཡུལ་གྱི་སྣང་བས་འཆིང་བར་བྱེད། ། རྟོགས་པ་རྣམས་ལ་སྒྱུ་མར་སྣང༌། ། ཡུལ་སྣང་སེམས་ཀྱི་གྲོགས་སུ་འཆར། ། མཐར་ཐུག་དོན་ལ་སྣང་མ་མྱོང༌། ། སྐྱེ་མེད་ཆོས་སྐུར་དག་གོ་གསུང༌། ། ནང་འགྱུ་བ་ཡིད་ཀྱི་རྣམ་ཤེས་འདི། ། མ་རྟོགས་དུས་ན་མ་རིག་པ། ། ལས་ཉོན་མོངས་ཀུན་གྱི་གཞི་རྩ་བྱེད། །
རྟོགས་ན་རང་རིག་ཡེ་ཤེས་ཏེ། ། དཀར་པོའི་ཡོན་ཏན་རྫོགས་པར་འབྱུང༌། ། མཐར་ཐུག་དོན་ལ་ཡེ་ཤེས་མེད། ། ཆོས་རྣམས་ཟད་སར་འཁྱོལ་ལོ་གསུང༌། ། ཉེར་ལེན་གཟུགས་ཀྱི་ཕུང་པོ་འདི། ། མ་རྟོགས་དུས་ན་འབྱུང་བཞིའི་ལུས། ། ན་ཚ་སྡུག་བསྔལ་དེ་ལས་འབྱུང༌། ། རྟོགས་ན་ལྷ་སྐུ་ཟུང་འཇུག་སྟེ། ། ཐ་མལ་ཞེན་པ་ཟློག་པར་བྱེད། ། མཐར་ཐུག་དོན་ལ་ལུས་མེད་དེ། །
སྤྲིན་བྲལ་མཁའ་ལྟར་དག་གོ་གསུང༌། ། ཞེས་ཕྱི་སྣང་བ། ནང་རིག་པ། ཉེར་ལེན་ཕུང་པོ་དང་བཅས་པ་སྐབས་གསུམ་གསུམ་དུ་བཞག་ལ། གན་མཛོད་དུ་ཚིག་སྣ་བསྡུ་བར་མཛད་དོ། ། དེ་གསུམ་ལ་མ་རྟོགས་པའི་སྐབས། རྟོགས་པ་ཤར་བའི་སྐབས། མཐར་ཐུག་པའི་སྐབས་གསུམ། དེ་ཡང་སོ་སྐྱེའི་གནས་སྐབས། བྱང་འཕགས་ཀྱི་གནས་སྐབས།
སངས་འཕགས་ཀྱི་གནས་སྐབས་དང་གསུམ་དུ་ཤེས་པར་བྱ་སྟེ། བྱམས་མགོན་གྱིས། ཁམས་ནི་གནས་སྐབས་གསུམ་དག་ཏུ། ། མིང་གསུམ་གྱིས་ནི་བསྟན་པ་ཡིན། ། ཞེས་དང༌། སོ་སོ་སྐྱེ་བོས་ཕྱིན་ཅི་ལོག ། བདེན་པ་མཐོང་བས་ལྡོག་པ་སྟེ། ། དེ་བཞིན་གཤེགས་པས་ཇི་ལྟ་བཞིན། ། ཞེས་དང༌། མ་དག་མ་དག་དག་པ་དང༌། །
ཤིན་ཏུ་རྣམ་དག་གོ་རིམ་བཞིན། ། སེམས་ཅན་བྱང་ཆུབ་སེམས་དཔའ་དང༌། ། དེ་བཞིན་གཤེགས་པ་ཉིད་ཡིན་ནོ། ། ཞེས་སོགས་མང་དུ་གསུངས་པས་གནས་སྐབས་གསུམ་དུ་དབྱེ་བ་ལ་ཀླན་ཀ་བྱ་བར་མི་རིགས་སོ།། ༈ དེ་ལ་རྩོད་སྤོང་དུ། གནས་སྐབས་དང་པོ་དེར་བདེན་གཉིས་དང་འཁྲུལ་མ་འཁྲུལ་སོགས་ཐ་དད་སོ་སོར་ཁས་ལེན། གནས་སྐབས་གཉིས་པ་འདིར་བདེན་གཉིས་དབྱེར་མེད་དང༌། ཐབས་ཤེས་དབྱེར་མེད་སོགས་ཁས་ལེན་གསུང་བ་ནི། རྣམ་དཔྱོད་ཆེར་མི་སྣང་སྟེ། ཐེག་ཆེན་སྐབས་སུ་བདེན་གཉིས་ཀྱི་རྣམ་གཞག་ཁས་ལེན་བྱེད་པ་དེ་སྲིད་དུ།
བདེན་པ་གཉིས་དབྱེར་མེད་དུ་ཁས་ལེན་དགོས་ཤིང་དེ་ཁས་བླངས་ཀྱང་ཀུན་རྫོབ་བདེན་པ་ཀུན་རྫོབ་བདེན་པ། འཁྲུལ་པ་འཁྲུལ་པ་ཡིན་པ་སོགས་རྣམ་དབྱེ་མ་འཆོལ་བར་ཁས་ལེན་དགོས་པའི་ཕྱིར་རོ། ། ཞེས་པ་ལ། ཐེག་ཆེན་གྱི་སྐབས་ཞེས་སྤོམ་ཡོར་མཛད་ན་མི་འཐུས་པའི་རྒྱུ་མཚན། ཐེག་ཆེན་སོ་སྐྱེ་དེ་སྐབས་དང་པོ་ལྟར་ཁས་ལེན་དགོས་ཏེ། མ་རྟོགས་པའི་སྐབས་ཡིན་པའི་ཕྱིར། གན་མཛོད་དུ། དང་པོ་ལ་ནི་གཉིས་མེད་དམ་ཟུང་འཇུག་ཇི་ཙམ་བཤད་ཀྱང༌། བློའི་གོ་ཕྱོགས་ལ་གཉིས་སྣང་ངམ་ཐ་དད་ཞིག་ཀ་འབྱུང་སྟེ་དོན་གཉིས་སྣང་མ་སྤངས་པས་ལན། དེ་དག་གི་བློ་ངོ་བཟུང་ནས།
འཁྲུལ་པ་འཁྲུལ་པ། མ་འཁྲུལ་པ་མ་འཁྲུལ་པ། ཀུན་རྫོབ་ཀུན་རྫོབ། དོན་དམ་དོན་དམ་རང་སྟེ་ཕན་ཚུན་འགལ་བ་ལྟ་བུར་བཤད་པ་རྣམས་བཟུང་བས་དྲང་དོན། བློ་དམན་རྣམས་ལ་དེ་ཀ་བདེན་པར་བཤད་དགོས་པ་ཡིན་ནོ། ། ཞེས་པ་ཐེག་ཆེན་སོ་སྐྱེ་ཁོ་རང་འབེལ་གཏམ་གྱི་གྲུབ་མཐའི་བབས་དང་བསྟུན་པའི་ཁས་ལེན་ཇི་འདྲ་ཞིག་བྱེད་ཀྱང་འདྲ། རང་གི་ཞེ་འདོད་དམ་རྒྱུད་ཐོག་ན་གཉིས་ཆོས་ཐམས་ཅད་ཐ་དད་དུ་ཡོད་པ་དེ་ཀ་བདེ་བ། དེང་སང་གི་དགེ་བཤེས་རྣམས་དབུ་མའི་ཆོས་སྐད་མཛད་པ་ལྟ་བུ། བདེན་གཉིས་དབྱེར་མེད་དུ་ཁས་ལེན་གསུང་བའང་བདེན་པ་གཉིས་ཉི་མ་དང་ཉི་འོད་བཞིན་འབྲལ་མི་ཤེས་པ་ཞིག་ཁོ་རང་གི་བབས་ལ་འདུག་པ་ལ་བསམས་ན་རུང་བ་ཙམ་སྟེ། དེ་སྐབས་སུ་དེ་གཉིས་མི་འབྲལ་ཡང༌།
ཉི་མ་ནི་འདིའོ། ། ཉི་འོད་ནི་འདིའོ་ཞེས་སོ་སོར་ངོས་འཛིན་རྒྱུ་བྱུང་བས་སོ། ། དེ་དང་འདྲ་བར་འཁྲུལ་མ་འཁྲུལ་སོགས་ཀྱང་མ་འཆོལ་བར་ཁས་ལེན་པ་བདེན་ནོ། ། དཀར་བརྒྱུད་རིན་པོ་ཆེའི་ལུགས་ཀྱིས། དེ་ལྟ་བུ་ལ་བདེན་གཉིས་ཟུང་འབྲེལ་ཟེར་གྱི། བདེན་གཉིས་དབྱེར་མེད་དང་ཟུང་འཇུག་སོགས་ཀྱི་སྒྲ་མི་འདོགས། དེ་ཀས་ཁོ་སོ་སྐྱེར་ལུས་པ་ལགས།། ༈ གན་མཛོད་དུ། གནས་སྐབས་གཉིས་པ་འདིར། གཉིས་སྣང་ཐམས་ཅད་ཟད་པས་ན་གཉིས་མེད་རྟོགས་པ་ཞེས་བཞག
དེའི་དབང་གིས་རྣམ་རྟོག་ཐམས་ཅད་ཆོས་སྐུ། ཉོན་མོངས་ཐམས་ཅད་བདུད་རྩི། འཁྲུལ་པ་ཐམས་ཅད་ཡེ་ཤེས་སུ་འཆར་བས། ཕྱོགས་སུ་ཕྱེ་ཡང་བྱེ་བ་མི་སྲིད་པས་བདེན་གཉིས་དབྱེར་མེད། ཐབས་ཤེས་དབྱེར་མེད་སོགས་ཀྱི་གནད་ཀས་བདེན་པ་གཅིག་སྟེ་དོན་དམ་པའི་བདེན་པའོ། ། ཞེས་པ་ལ་རྩོད་སྤོང་དུ། སྒོམ་མཉམ་འཇོག་པ་དག་དེ་ལྟར་གསུངས་པ་ལ་འཁྲུལ་གཞི་སྣང་ཡང་མཁས་པའི་གཏམ་མ་ཡིན་ཏེ། ཞེས་གསུངས་བ་འདི་ནི་ཤིན་ཏུ་ཐ་ཆད་པའི་ཚིག་ཡིན་པས་མཁས་པའི་ཞལ་ལས་རྒྱུ་བར་ཅི་སྟེ་རིགས། རྒྱུ་མཚན་ཡང་དག་པའི་མཁས་པ་ནི་ནང་དུ་ཡང་དག་པར་མཉམ་པར་བཞག་པ་ལས་བྱུང་བའི་དེ་ཁོ་ན་ཉིད་ཀྱི་དོན་མངོན་སུམ་དུ་མཛད་པ་ལ་ཟེར་བས། ཆོས་རྗེ་པས།
མཁས་གང་ཤེས་བྱའི་དེ་ཁོ་ན། ། ཇི་བཞིན་རྟོགས་པ་ཡིན་པར་འདོད། ། ཅེས་གསུངས། དེས་ན་མཁས་པ་དང་སྒོམ་ཆེན་ལྷན་ཅིག་མི་གནས་པའི་འགལ་བ་ལྟ་བུར་མི་བསམ་མོ། ། མདོར་ན། མཁས་པ་ཁྱེད་ཀྱིས། རྩོད་སྤོང་དུ། བསྐྱེད་རྫོགས་སྒོམ་པའི་སྔོན་དུ་སྨིན་བྱེད་དབང་བསྐུར་དགོས་པའི་ལུང་རིགས་ཕུང་པོར་སྤུངས་ཀྱང༌། ལུང་རིགས་སྨྲ་བ་པོ་ཉིད་དབང་གིས་མ་སྨིན་པའི་ཁ་བུན་ལ་ཟབ་མོའི་གཏམ་ཐུགས་སུ་མ་ཤོང་བའི་གསུང་མང་ཞིག་བྱོན་པ་འདི་ནི་ཟབ་མོས་འཇིགས་ནས་མ་སྨིན་པ་ཞེས་འཕགས་ཡུལ་བའི་གྲུབ་ཐོབ་ཀྱིས་བསྒྲགས་པ་དེའོ། ། ཅི་སྟེ་ངེད་ཀྱིས་དབང་ཐོབ་ཅིང་སྨིན་ནོ་ཞེ་ན།
དེ་ནི། གཏོར་དང་བླུགས་པ་ཞེས་བྱ་འདིས། ། དེས་ན་དབང་ཞེས་བརྗོད་པར་བྱ། ། ཞེས་པའི་དོན་ཚང་བའི་དབང་མ་ཡིན་ཀྱང༌། རེ་ཞིག་བསྐྱེད་རིམ་ཙམ་ཉན་པའི་སྣོད་དུ་རུང་བ་སྟེ། གྲུབ་ཐོབ་གླིང་གི་མགུར་དུ། ཆོ་ག་མཁས་པས་དབང་བསྐུར་ཀྱང༌། ། སྣོད་དུ་རུང་ཙམ་མ་གཏོགས་པ། ། ཡེ་ཤེས་སྐྱེ་ལ་ཕན་རྒྱུ་ཆུང༌། ། བླ་མའི་བྱིན་རླབས་གཙིགས་སུ་ཆེ། །
གསུང་བ་དེར་གདའ་བས་དེང་ཕྱིན་ཆད་དབང་བསྐུར་མུ་བཞིར་རྩི་བ་ལ་འཕྱས་མ་འདོགས་ཤིག གལ་ཏེ་དེ་ལྟར་དུ་གསུང་བ་ནི། སྒོམ་མཉམ་འཇོག་པ་ལྟར་ཚུལ་འཆོས་པ། དགེ་སློང་ལྷ་ཆེན་པོའི་བརྟུལ་ཞུགས་ལ་གཞོལ་བ་འགའ་ལ་དགོངས་པ་ཞིག་ན། ཅུང་ཟད་མད་ཀྱང༌། བླུན་པོ་དེ་ལྟ་བུའི་བློ་གྲོས་ཀྱི་མཐུས་ངེས་དོན་གྱི་གཏམ་ཆེན་པོ་སྨྲ་བར་མི་སྤོབས་ཀྱི། མྱོང་བ་ཅན་འདྲའི་ཚིག་སྒུམ་བཏུས་པ་ཡིན་ལ་རག་གོ། ༈ རྩོད་སྤོང་དུ། རྣམ་རྟོག་ཆོས་སྐུ་ཡིན་ན་རྣམ་རྟོག་ཀྱང་ཡིན་ཆོས་སྐུ་ཡང་ཡིན་པའི་གཞི་མཐུན་ཞིག་ཁས་ལེན་དགོས་པ་ལ། དེ་འདྲ་དེ་གནས་སྐབས་གསུམ་པོ་གང་དུ་ཡང་མི་སྲིད་པའི་ཕྱིར་དང༌།
ཞེས་པའི་ལན་མཆན་བུར། བྱམས་ཆོས་ནེའུ་ཚོའི་འདོན་པ་བྱེད་པ་དག ། མདོ་སྡེ་རྒྱན་གྱི། དེ་བཞིན་ཉིད་དམིགས་ཡེ་ཤེས་ནི། ། རྣམ་པ་ཐ་དད་མེད་བསྒོམ་ཞིང༌། ། ཡོད་དང་མེད་དོན་མངོན་གསུམ་པ། ། རྣམ་རྟོག་དབང་འབྱོར་ཉིད་ཅེས་བྱ། ། འགྲེལ་པར་རྣམ་པ་ཐ་དད་མེད་ཅེས་སོགས་དྲངས་ནས་འདི་ལ་གཟིགས་འཚལ་ལོ། ། ཞེས་གསུངས་པའི་ཡང་ལན་དུ། རྩ་འགྲེལ་ལ་འབྲུ་གནོན་རྒྱས་པར་མཛད་པའི་མཇུག་སྡོམས་སུ།
ཆོས་ཉིད་འདི་རྟོགས་པའི་མཉམ་བཞག་ཏུ་གཞན་དབང་རྣམ་རྟོག་གི་སྣང་བ་ནུབ་ཅིང༌། རྗེས་ཐོབ་ཏུ་ལྟ་བ་དེས་ཟིན་པས་སྣང་བ་རྨི་ལམ་སྒྱུ་མ་ལྟར་འཆར་བས་རྣམ་པར་རྟོག་པ་ལ་དབང་འབྱོར་ཞེས་པའི་གནད་ཀྱང་དེ་ཡིན། ཞེས་བྲིས་པ་འདིས་ངེད་ཀྱི་འདོད་པ་བསྒྲུབས་སོ། ། ཅིའི་ཕྱིར་ན་བྱང་འཕགས་ཀྱི་མཉམ་བཞག་ན་རྣམ་རྟོག་ཡོད་ཟེར་མཁན་མི་སྣང་ཞིང༌། རྗེས་ཐོབ་ཏུ་ལྟ་བས་ཟིན་པའི་སྣང་བ་རྨི་ལམ་སྒྱུ་མ་ལྟ་བུ་དེ་ཀ་རྣམ་རྟོག་དབང་འབྱོར་གྱི་ཆོས་སྐུ་ཡིན་ཞེས་ངེད་ཀྱིས་སྨྲས་པ་དེར་སོང་སྟེ། རྣམ་རྟོག་ཆོས་སྐུའི་ཐ་སྙད་བྱང་འཕགས་ཀྱི་རྗེས་ཐོབ་ཡེ་ཤེས་ལ་བྱས་པ་ཡིན་ཚུལ་མང་དུ་བཤད་ཟིན་པ་དང་མཐུན་པའི་ཕྱིར་རོ། ། དེས་ན་བདག་པས་གཞན་གཅེས་སྒོམ་པ་བཀའ་དྲིན་ཆེ།། ༈ ཡང་རྩོད་སྤོང་དུ། རྣམ་རྟོག་རང་ཡལ་དུ་སོང་བ་ལ་ཆོས་སྐུའི་མིང་འདོགས་ན་ནི། མིང་ལ་མི་རྩོད་མོད།
དོན་དང་མིང་མི་མཐུན་པའི་ཕྱིར་ཏེ། སྤྲིན་ནམ་མཁར་དྭངས་པའི་ཚེ་སྤྲིན་ནམ་མཁའ་ཡིན་ཅེས་སྨྲ་བ་དང་མཚུངས་པའི་ཕྱིར་རོ། ། ཞེས་པའི་ཐལ་འགྱུར་འདི་ནི། ཁས་ལེན་མེད་པའི་ཐལ་འགྱུར་འཕེན་པ་ཡི། ། འཕགས་ཆེན་རྣམས་ཀྱི་རིགས་པ་འདི་ལ་གཟིགས། ། གསུང་བ་དང་འདྲ་བས་ལན་གྱི་རྣམ་གཡེང་མ་དགོས་ལ། མིང་ལ་མི་རྩོད་གསུང་བ་མི་བདེན་ཏེ། རྣམ་རྟོག་ཆོས་སྐུའི་མིང་དེ་ཀ་ཐུགས་སུ་མ་ཤོང་བས་ལན་ཏོ། ། ལར་མིང་ཐམས་ཅད་ལ་གཞི་མཐུན་དགོས་ན། བྱ་རྒོད་གཤོངས་ལ་བྱ་རྒོད་ཀྱང་ཡིན་ལ་གཤོངས་ཀྱང་ཡིན་པའི་གཞི་མཐུན་སུ་ཞིག་གིས་བཟོ་དགོངས་ཤིག
དེའི་ཕྱིར། རྣམ་རྟོག་ཆོས་སྐུའི་གཏམ་གསན་སྔངས་སྐད་པ། ། བདེན་ན་བློ་གྲོས་རྣམ་རྒྱལ་གང་གིས་འགྲུབ། ། ཅེས་པ་དེར་སྣང་ངོ༌། ། ཉིད་དཔལ་ལྡན་ས་སྐྱ་པའི་བསྟན་འཛིན་ཆེན་པོ་ཡིན་པས། རང་བྱུང་ཡེ་ཤེས་སྐྱེ་བ་ལ། ། རྣམ་རྟོག་ཉིད་ཀྱང་ཡེ་ཤེས་སུ། ། བསྒོམས་དང་མ་བསྒོམས་ཁྱད་པར་མེད། ། ཅེས་བླ་མ་ས་སྐྱ་པ་ཆེན་པོས་གསུངས་པའི་རྗེས་སུ་འཇུག་པར་རིགས་ཀྱི། རྣམ་ཤེས་འདི་ནི་ཆོས་སྐུའི་མི་མཐུན་ཕྱོགས། །
ཡིན་ཕྱིར་ཆོས་སྐུ་གཏན་ནས་མ་ཡིན་ནོ། ། ཞེས་སྨྲ་བའི་རྗེས་སུ་རྣམ་པ་ཐམས་ཅད་དུ་འཇུག་པ་ག་ལ་རིགས། གནས་སྐབས་གཉིས་པར་གཉིས་འཛིན་མ་སྤངས་པའི་ངོར། གཉིས་མེད་ཀྱི་གཏམ་ཇི་ཙམ་བཤད་ཀྱང༌། ཐ་དད་དེར་འཛིན་གྱི་བློ་རོ་ལྡང་བ་ཞིག་འདུག་ཀྱང༌། གལ་པོ་ཆེ་ལ་ལན་གསུམ་གྱི་དཔེར་འདུག་པ་དང༌། དེ་ཡང༌། ཡིད་ཆེས་ཚིག་ནི་མི་བསླུ་བ། ། ཞེས་པ་ལྟར་ལུང་ཚད་མས་བསྒྲུབ་པར་བྱ་སྟེ། དེ་ལ་ཐོག་མར་བརྡའ་ཆད་ལ་བསླབ་དགོས་པས།
རྟོག་པ་དང༌། རྣམ་པར་རྟོག་པ་དང༌། ཀུན་ཏུ་རྟོག་པ་སྟེ། འཁོར་བར་འཕེན་བྱེད་དང༌། འཁོར་བ་སྐྱེད་བྱེད་དང༌། འཁོར་བར་འཆིང་བྱེད་ཞེས་བྱ་བ། དོན་དུ། ཀུན་རྫོབ་ཀྱི་ཕྱོགས་ཐམས་ཅད་རྣམ་རྟོག་ཡིན་པ་ལ་དགོངས་ནས། རྣམ་རྟོག ཉོན་མོངས།
དྲི་མ། འདུས་བྱས། མདངས། འཁོར་བ། སྲིད་པ། མ་རིག་པ། སྣང་བ། རྣམ་པ་སོགས་ཀུན་ནས་ཉོན་མོངས་པའི་ཕྱོགས་སུ་གཏོགས་སོ་ཅོག དེ་བཞིན་དུ། ཆོས་སྐུ།
ཆོས་ཉིད། ཆོས་དབྱིངས། རང་བཞིན། འདུས་མ་བྱས། མྱང་འདས། སངས་རྒྱས། བྱང་ཆུབ་ཅེས་སོགས་རྣམ་པར་བྱང་བའི་ཕྱོགས་ཐམས་ཅད། དེ་དག་ཕན་ཚུན་རྣམ་དབྱེར་མེད་པར་རོ་མཉམ་དུ་ཐུགས་ཉམས་སུ་བསྟར་ཞིང༌། སྐལ་བ་བཟང་པོ་དག་ལ་ལེགས་པར་འདོམས་པ་ནི་སྙིང་པོའི་དོན་གྱི་བསྟན་འཛིན་ཡིན་ངེས་ཤེས་པ་དཔལ་དྭགས་པོའི་དཀར་བརྒྱུད་ཅེས་ཡོངས་སུ་གྲགས་པ་འདི་ཉིད་ཀྱི་ཁྱད་ཆོས་བླ་ན་མེད་པའོ། ། དེ་ལྟར་ཡང༌།
འཕགས་པ་དད་པའི་སྟོབས་བསྐྱེད་པ་ལ་འཇུག་པའི་ཕྱག་རྒྱ་ཞེས་བྱ་བ་ཐེག་པ་ཆེན་པོའི་མདོ་ལས། འཇམ་དཔལ། གཞན་ཡང་དབུགས་འབྱིན་པ་རྙེད་པ་ལྔ་དག་བྱང་ཆུབ་སེམས་དཔའ་རྣམས་ཀྱི་ས་དང་པོའི་ཡོངས་སྦྱོང་དུ་འགྱུར་ཏེ། ལྔ་གང་ཞེས་ན་འདི་ལྟ་སྟེ། བདག་ནི་མ་རིག་པ་དང་དབྱེར་མེད་པའི་རིག་པ་ཤེས་པ་ལ་གནས་ཀྱི། གཞན་དག་ཀྱང་མ་རིག་པ་དང་དབྱེར་མེད་པའི་རིག་པ་ཤེས་པ་ལ་འགོད་དོ། ། ཞེས་དབུགས་འབྱིན་པ་རྙེད་པར་འགྱུར་ཏེ། དེ་ལ་མ་རིག་པ་དང་དབྱེར་མེད་པའི་རིག་པ་ནི་མ་རིག་པའི་རང་བཞིན་གང་ཡིན་པའོ། ། དེ་ཅིའི་ཕྱིར་ཞེ་ན། རིག་པ་ནི་མ་རིག་པའི་རང་བཞིན་ལས་གཞན་མ་ཡིན་པའི་ཕྱིར་ཏེ།
མ་རིག་པའི་རང་བཞིན་ལས་རིག་པ་གཞན་མེད་པས་མ་རིག་པའི་རང་བཞིན་ཉིད་རིག་པ་སྟེ། མ་རིག་པའི་རང་བཞིན་གྱི་རིག་པ་ཤེས་པ་དེས། ཆོས་ཐམས་ཅད་རིག་པའོ། ། ཞེས་པ་ལྟར། འདོད་ཆགས། ཞེ་སྡང༌། གཏི་མུག ཉིང་མཚམས་སྦྱོར་བ་སོགས་ལ་འགྲེས་རྐང་སྦྱོར་བ་དང༌། སླར་ཡང་འདུས་བྱས་དང་དབྱེར་མེད་པ་འདུས་མ་བྱས་པ་ནི། འདུས་བྱས་ཀྱི་རང་བཞིན་གང་ཡིན་པའོ། །
དེ་ཅིའི་ཕྱིར་ཞེ་ན། ཞེས་སོགས་ཀྱི་འཕྲོས། དངོས་པོ་དངོས་མེད། འཁོར་འདས། ཡོད་མེད་ལ་སོགས་པ་ཀུན་རིགས་འགྲེར་གསུངས་ཤིང༌། འོད་སྲུངས་ཀྱིས་ཞུས་པའི་མདོ་ལས། འོད་སྲུངས་རིག་པ་དང་མ་རིག་པ་དེ་དག་གཉིས་མ་ཡིན་ཞིང༌། རྣམ་པ་གཉིས་སུ་དབྱེར་མེད་པའོ། ། འོད་སྲུང་འདི་ལྟར་ཤེས་པ་གང་ཡིན་པ་དེ་ནི་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ཞེས་བྱའོ། ། དེ་བཞིན་དུ།
འདུ་བྱེད་རྣམས་དང༌། འདུས་མ་བྱས་དང༌། རྣམ་པར་ཤེས་པ་དང༌། རྣམ་པར་ཤེས་པ་འགག་པ་དང༌། མིང་དང་གཟུགས་དང༌། མིང་དང་གཟུགས་འགག་པ་དང༌། ཞེས་པ་ནས། རྒ་ཤི་དང་རྒ་ཤི་འགག་པ་དེ་དག་གཉིས་མ་ཡིན་ཞིང་རྣམ་པ་གཉིས་སུ་དབྱེར་མེད་དེ། འོད་སྲུངས། དེ་ལྟར་ཤེས་པ་གང་ཡིན་པ་དེ་ནི་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ཤེས་བྱའོ། །
ཞེས་གསུངས་སོ། ། དེའི་ཕྱིར་གནས་ལུགས་ཀྱི་དོན་དེ་ལ། དྲི་མས་གོས་པ་ལྟར་སྣང་ཡང༌། དྲི་མ་གདོད་མ་ནས་ཡོད་མ་མྱོང་བས་ཡེ་དག་ཡིན་པའི་ཕྱིར། གཉེན་པོས་བསལ་བྱ་མེད་པས་ན་གཟུངས་དབང་གིས་ཞུས་པའི་མདོར། ཟད་པ་གཉེན་པོས་ཟད་པ་མ་ཡིན་ཏེ། ། སྔོན་ནས་ཟད་པས་དེ་ཕྱིར་ཟད་ཅེས་བསྟན། ། ཅེས་དང༌། ཆོས་དབྱིངས་བསྟོད་པར་ཡང༌། དུས་རྣམ་ཀུན་ཏུ་ཉོན་མོངས་མེད། །
ཐོག་མ་དབུས་མཐར་དྲི་མ་བྲལ། ། ཞེས་དང༌། རྒྱལ་ཚབ་ཆེན་པོས་ཀྱང༌། ཉེས་པ་གློ་བུར་དང་ལྡན་ཞིང༌། ། ཡོན་ཏན་རང་བཞིན་ཉིད་ལྡན་ཕྱིར། ། ཇི་ལྟར་སྔར་བཞིན་ཕྱིས་དེ་བཞིན། ། འགྱུར་བ་མེད་པའི་ཆོས་ཉིད་དོ། ། ཞེས་སོ། ། མངོན་རྟོགས་རྒྱན་དང་རྒྱུད་བླ་གཉིས་ཀ་ཚིག་མཐུན་པར། འདི་ལ་བསལ་བྱ་ཅི་ཡང་མེད། །
བཞག་པར་བྱ་བ་ཅུང་ཟད་མེད། ། ཡང་དག་ཉིད་ལ་ཡང་དག་བལྟ། ། ཡང་དག་མཐོང་ན་རྣམ་པར་གྲོལ། ། ཞེས་འབྱུང་མོད། དེའི་དགོངས་པ་འགྲེལ་ཚུལ་ལ་མངོན་རྟོགས་རྒྱན་གྱི་སྐབས་སུ། སློབ་དཔོན་ཧ་རི་བྷ་དྲས་གཞན་དུ་བཀྲལ་ཀྱང༌། འཕགས་པ་ཐོགས་མེད་ཞབས་ཀྱིས་རྒྱུད་བླ་མའི་ཊིཀྐཱར། དེ་བཞིན་གཤེགས་པའི་སྙིང་པོ་དེ་གང་ཞེ་ན། ཞེས་དྲིས་པའི་ལན་དུ། འདི་ལས་བསལ་བྱ་ཅི་ཡང་མེད། །
ཅེས་སོགས་ཀྱི་ཚིགས་བཅད་དང༌། དེའི་དོན་གསལ་བར་བྱེད་པ་ལ། རྣམ་དབྱེར་བཅས་པའི་མཚན་ཉིད་ཅན། ། གློ་བུར་དག་གིས་ཁམས་སྟོང་གི ། རྣམ་དབྱེར་མེད་པའི་མཚན་ཉིད་ཅན། ། བླ་མེད་ཆོས་ཀྱིས་སྟོང་མ་ཡིན། ། ཞེས་བཀོད་ནས། འདིས་ཅི་བསྟན་ཞེ་ན། གང་གི་ཕྱིར་རང་བཞིན་གྱིས་ཡོངས་སུ་དག་པ་དེ་བཞིན་གཤེགས་པའི་ཁམས་འདི་ལས་བསལ་བར་བྱ་བ་ཀུན་ནས་ཉོན་མོངས་པའི་རྒྱུ་མཚན་ནི་འགའ་ཡང་མེད་དེ་གློ་བུར་བའི་དྲི་མ་དང་བྲལ་བ་ནི་འདིའི་རང་བཞིན་ཡིན་པའི་ཕྱིར་རོ། ། འདི་ལ་རྣམ་པར་བྱང་བའི་རྒྱུ་མཚན་བཞག་པར་བྱ་བ་ཅུང་ཟད་ཀྱང་ཡོད་པ་མ་ཡིན་ཏེ་རྣམ་པར་དབྱེ་བ་མེད་པའི་ཆོས་དག་པའི་ཆོས་ཉིད་ནི་འདིའི་རང་བཞིན་ཡིན་པའི་ཕྱིར་རོ། །
ཞེས་སོགས་དང༌། དག་དང་ཉོན་མོངས་མི་ལྡན་ཕྱིར། ། ཀུན་ནས་ཉོན་མོངས་མེད་དག་ཕྱིར། ། རྣམ་པར་དབྱེ་བ་མེད་ཆོས་ཕྱིར། ། ལྷུན་གྲུབ་རྣམ་པར་མི་རྟོག་ཕྱིར། ། ཞེས་དང༌། དེའི་འགྲེལ་པར། དེ་ལ་དྲི་མ་མེད་པའི་སངས་རྒྱས་ཀྱི་ཡོན་ཏན་ནི། གཅིག་ཏུ་ཀུན་ནས་ཉོན་མོངས་པ་སོ་སོ་སྐྱེ་བོའི་ས་ལ་ཡང་རྣམ་པར་དབྱེ་བ་མེད་པའི་ཆོས་ཉིད་སྔ་ཕྱི་ཁྱད་པར་མེད་པ་ཡོད་པའི་ཕྱིར་གནས་འདི་བསམ་གྱིས་མི་ཁྱབ་ཅེས་སོགས་བཤད་དོ། ། མ་རྟོགས་པའི་དུས་ཀྱི་འཆིང་བྱེད་གང་ཡིན་པ་དེ་ཉིད་རྟོགས་པའི་དུས་སུ་གྲོལ་བར་བྱེད་པའི་ལམ་ཡིན་པས།
ཐ་དད་དུ་བཟུང་བའི་སྤང་བླང་འདིར་མི་བྱ་ཞེས་སྟོན་པ་ལ། མདའ་བསྣུན་ཞབས་ཀྱིས། གང་ཞིག་འཆིང་བ་དེ་ཡིས་གྲོལ། ། ཞེས་དང༌། འཁོར་བ་གང་དེ་མྱ་ངན་འདས་པར་ངེས། ། ཞེས་སོགས་གསུངས་པས་ཐུགས་ཁོག་ཆེར་མཛད་དུ་གསོལ། གཞན་ཡང༌། རྣམ་པར་བཞག་པ་འདི་ལ་ལོག་རྟོག་གི་མུན་པ་ལྔ་བསལ་བར་བྱ་སྟེ། གང་ཞེ་ན། ལྟ་བའི་སྐབས་སུ་ཉོན་མོངས་སྤང་བྱ་དང༌།
དཀར་ཕྱོགས་བླང་བྱར་འདོད་པ་ནི་ཡུལ་ལ་ལོག་པར་རྟོག་པ་སྟེ། དེ་དགག་པ་ལ། དམངས་དོ་ཧར། གང་ཞིག་གང་ལ་མོས་པར་གྱུར་པ་དེས། ། བསམ་གཏན་གནས་པས་ཐར་པ་ཐོབ་བམ་ཅི། ། མར་མེ་ཅི་དགོས་ལྷ་བཤོས་དེ་ཅི་དགོས། ། དེ་ལ་གསང་སྔགས་བསྟེན་པ་ཅི་ཞིག་དགོས། ། ཞེས་དང༌། ལྷ་ལ་མཆོད་པ་ཁྲི་ཕྲག་ཕུལ་བྱས་ཀྱང༌། ། དེ་ཡིས་བདག་ཉིད་འཆིང་འགྱུར་ཅི་ཞིག་བྱ། །
དེ་འདྲས་འཁོར་བ་འདི་ནི་འཆད་མིན་ཏེ། ། གཉུག་མའི་རང་བཞིན་མ་རྟོགས་བརྒལ་མི་ནུས། ། ཞེས་དང༌། ཆོས་དང་ཆོས་མིན་མཉེས་ནས་ཟོས་པ་ཡིས། ། འདི་ལ་ཉེས་པ་རྡུལ་ཙམ་ཡོད་མ་ཡིན། ། ཞེས་པའི་འགྲེལ་པར། སློབ་དཔོན་ཐར་པ་འབྱུང་གནས་སྦས་པས། དེ་ལ་ཆོས་ནི་དགེ་བའོ། ། ཆོས་མིན་ནི་མི་དགེ་བའོ། ། མཉེས་པ་ནི་ཁྱད་པར་མེད་པར་རོ། །
ཟོས་པ་ནི་རྟོགས་པའོ། ། དེ་ལྟར་དེ་ནི་ལས་རྒྱུ་འབྲས་བྲལ་བའོ། ། ཞེས་སོགས་གསུངས་པ་འདི་ནི། ཀྱེ་རྡོ་རྗེར། སྔགས་ཀྱི་བཟླས་མེད་དཀའ་ཐུབ་མེད་ཅིང་སྦྱིན་བསྲེག་མེད། ། དཀྱིལ་འཁོར་ཅན་ཡང་མེད་ཅིང་དཀྱིལ་འཁོར་ཡང་ནི་མེད། ། ཅེས་པ་དང་མཐུན་པ་ཉིད་དོ། ། དེ་ལྟ་བུའི་ལུང་ཡང་ལྟ་བའི་ཡིན་ལུགས་སྟོན་པའི་སྐབས་སུ་འདྲེན་གྱི་གཞན་དུ་མ་ཡིན་པས། ངའི་བླ་མ་ས་པཎ་གྱིས། དཔེར་ན་ཕྱག་དང་མཆོད་པ་དང༌། །
སྦྱིན་དང་ཚུལ་ཁྲིམས་སོགས་མི་དགོས། ། སེམས་བསྐྱེད་དབང་བསྐུར་བྱ་མི་དགོས། ། བསམ་གཏན་ཀློག་པ་འདིར་མི་དགོས། ། དགེ་དང་སྡིག་པ་གཉིས་ཀ་མེད། ། སངས་རྒྱས་སེམས་ཅན་ཡོད་མིན་སོགས། ། འདི་འདྲ་གསུངས་པའི་ལུང་རྣམས་ཀུན། ། ལྟ་བའི་ཡིན་གྱི་སྒོམ་པ་དང༌། ། སྤྱོད་པ་གཉིས་ཀྱི་ལུང་མ་ཡིན། ། ཞེས་གསུངས་པ་ལྟར་རོ། ། བསྐལ་པ་གྲངས་མེད་སོགས་ཡུན་རིང་པོས་བགྲོད་པར་འདོད་པ་ནི་དུས་ལ་ལོག་པར་རྟོག་པ་སྟེ།
དེ་དགག་པ་ལ་མཚན་བརྗོད་ལས། དུས་གསུམ་དུས་མེད་རྟོགས་པ་པོ། ། ཞེས་པའི་འགྲེལ་པར་སློབ་དཔོན་ཉི་མ་དཔལ་ཡེ་ཤེས་ཀྱིས། ཆོས་ཀྱི་དབྱིངས་མི་ཟད་པས། འདས་པ་དང༌། མ་འོངས་པ་དང༌། ད་ལྟར་བྱུང་བའི་དུས་རྣམས་སུ་གནས་པ་དང་བྲལ་བའི་ཕྱིར་དུས་གསུམ་དུས་མེད་རྟོགས་པར་གནས་པའོ། ། ཞེས་པའི་དོན་གོ་ན་ལོག་རྟོག་དེ་འགག་གོ ། སེམས་ལས་གཞན་པའི་ཡེ་ཤེས་འདོད་པ་ནི་ངོ་བོ་ལ་ལོག་པར་རྟོགས་པ་སྟེ། དེ་དགག་པ་ལ་མདོ་སྡེ་རྒྱན་ལས།
མེ་ལོང་ཡེ་ཤེས་ང་ཉིད་མེད། ། ཡོངས་སུ་མ་ཆད་རྟག་ཏུ་ལྡན། ། ཤེས་བྱ་ཀུན་ལ་མ་རྨོངས་ལ། ། རྟག་ཏུ་དེ་ལ་མངོན་ཕྱོགས་མིན། ། ཞེས་པ་ནས། བསམ་གྱིས་མི་ཁྱབ་ཤེས་པར་བྱ། ། ཞེས་པའི་བར་གྱིས་ཀུན་གཞིའི་ངོ་བོ་མེ་ལོང་ལྟ་བུ། ཉོན་ཡིད་ཀྱི་ངོ་བོ་མཉམ་ཉིད། ཡིད་ཀྱི་ངོ་བོ་སོར་རྟོག སྒོ་ལྔའི་ཤེས་པའི་ངོ་བོ་བྱ་གྲུབ།
ཐམས་ཅད་ཀྱི་ཁྱབ་བྱེད་ཆོས་དབྱིངས་ཡེ་ཤེས་ཏེ་རང་སེམས་འདི་ཀ་རྒྱལ་བའི་ཡེ་ཤེས་མཐའ་དག་གི་དོན་དུ་ཤེས་པར་བྱའོ། ། དེས་སེམས་མ་དག་པ་དང་ཡེ་ཤེས་དག་པར་བསམས་ནས་ཐ་དད་དུ་འཛིན་པ་བསལ་ནས་གདོད་མའི་ཡེ་ཤེས་མངོན་དུ་བྱས་ནས་རྣམ་པར་གྲོལ་བར་བསྟན་ནོ། ། སེམས་ཅན་ལས་གཞན་པའི་སངས་རྒྱས་འདོད་པ་རང་བཞིན་ལ་ལོག་པར་རྟོག་པ་སྟེ། དེ་དགག་པ་ལ་འཕགས་པ་དད་པའི་སྟོབས་བསྐྱེད་པ་ལ་འཇུག་པའི་ཕྱག་རྒྱ་ཞེས་བྱ་བ་ཐེག་པ་ཆེན་པོའི་མདོ་ལས། བདག་ནི་ཡེ་ཤེས་ཀྱིས་ཉོན་མོངས་པ་རྣམས་གཞོམ་པ་ཡང་མ་ཡིན། ཡེ་ཤེས་ཀྱིས་ཉོན་མོངས་པ་རྣམས་མི་གཞོམ་པ་ཡང་མ་ཡིན་ནོ། ། ཞེས་བྱ་བ་ལ་ཞུགས་ཀྱི། གཞན་དག་ཀྱང་ཡེ་ཤེས་ཀྱིས་ཉོན་མོངས་པ་རྣམས་གཞོམ་པ་མ་ཡིན། ཡེ་ཤེས་ཀྱིས་ཉོན་མོངས་པ་རྣམས་མི་གཞོམ་པ་ཡང་མ་ཡིན་ནོ། ། ཞེས་བྱ་བ་ལ་གཟུད་དོ། །
ཞེས་དབུགས་འབྱིན་པ་རྙེད་པར་འགྱུར་རོ། ། དེ་ཅིའི་ཕྱིར་ཞེ་ན། ཉོན་མོངས་པའི་རང་བཞིན་ལས་ཡེ་ཤེས་གཞན་མ་ཡིན་པའི་ཕྱིར་ཏེ། ཉོན་མོངས་པའི་རང་བཞིན་ལས་ཡེ་ཤེས་གཞན་མེད་པས། ཉོན་མོངས་པའི་རང་བཞིན་ཉིད་ཡེ་ཤེས་ཡིན་ཏེ། ཡེ་ཤེས་དེས་ཡེ་ཤེས་བཙལ་བར་མི་བྱའོ་ཞེས་གསུངས་སོ། ། དེས་ན། གཏི་མུག་དམ་ཚིག་ཕྱག་རྒྱ་ཆེ། ། ཞེས་སོགས་ལའང༌། དངོས་བཏགས་མ་ཕྱེ་ཟེར་ཨ་འཐས་ཀོ་འཐས་ཀ་མཛད་མི་རིགས་སོ། །
དེའི་ཕྱིར་སྔགས་བླ་མེད་ཀྱི་གཞུང་ལས། ཕུང་སོགས་གདན་གསུམ་གྱི་ལྷར་བཤད་པའང་ངག་སྦྱོར་ཙམ་མ་ཡིན་གྱི། དེ་དང་དེའི་གཤིས་མདངས་ཟུང་འཇུག་ལ་དེར་གསུངས་ཤིང༌། ཡེ་ཤེས་དེ་ལུས་ལ་གནས་པ་ཡིན་ཏེ། ལུས་ལ་ཡེ་ཤེས་ཆེན་པོ་གནས། ། ཞེས་སོགས་དང༌། དུས་འཁོར་ལས། ལུས་ལས་མ་གཏོགས་གང་ཞིག་ཁྱབ་བྱེད་ཐར་པ་སྟེར་བའི་སངས་རྒྱས་གཞན་ནི་འགའ་ཡང་ཡོད་མ་ཡིན། ། ཞེས་དང༌། དམངས་དོ་ཧར།
མཁས་པ་ཐམས་ཅད་བསྟན་བཅོས་འཆད་པ་ཡིས། ། ལུས་ལ་སངས་རྒྱས་ཡོད་པ་མ་རྟོགས་སོ། ། གླང་ཆེན་ལོམ་ནས་སེམས་ཚགས་ཚུད་པ་ན། ། དེར་ནི་འགྲོ་འོང་བཅད་ན་དལ་བ་སྟེ། ། དེ་ལྟར་རྟོགས་ན་གང་དུའང་དྲི་ས་མེད། ། མཁས་པ་ངོ་ཚ་མེད་པས་དེ་མ་རྟོགས། ། ཞེས་སོ། ། དེ་ལྟར་སེམས་དེ་ཀ་ཐར་པ་སྟེར་བའི་སངས་རྒྱས་དང་ཡེ་ཤེས་སོགས་སུ་བཤད་པས་སེམས་ཆོས་སྐུ་ཡིན་པར་ཡང་གྲུབ་བོ། ། ཐོས་པ་ཙམ་གྱིས་རྟོགས་པར་འགྱུར་བ་ཤེས་རབ་ལ་ལོག་པར་རྟོག་པ་སྟེ། དེ་དགག་པ་ལ་མདོ་ཕལ་ཆེན་ལས།
ཇི་ལྟར་དམུས་ལོང་རི་མོ་མཁན། ། ཚོང་འདུས་དབུས་སུ་ལེགས་ཕྱིན་ནས། ། སྐྱེ་བོ་མང་པོ་དགའ་བྱེད་ཀྱང༌། ། རང་གིས་སྐད་ཅིག་མཐོང་བ་མེད། ། མ་བསྒོམས་ཆོས་ཀྱང་དེ་དང་འདྲ། ། ཞེས་དང༌། གལ་ཏེ་ཐོས་པ་ཙམ་གྱིས་དོན་མཐོང་འགྱུར་ན་བསྒོམ་པ་དོན་མེད་འགྱུར། ། ཞེས་བྱམས་ཆོས་ལས་གསུངས་པ་དང༌། ལྷག་བསམ་བསྐུལ་བའི་མདོ་ལས། བུ་རམ་ཤིང་ཤུན་སྙིང་པོ་ཅི་ཡང་མེད། །
དགའ་བར་བྱེད་པའི་རོ་ནི་ནང་ན་འདུག ། ཤུན་པ་ཟོས་པའི་མིས་ནི་བུ་རམ་རོ། ། ཞིམ་པོ་བརྙེད་པར་འགྱུར་བ་མ་ཡིན་ནོ། ། ཇི་ལྟར་དེ་བཞིན་ཤུན་པ་སྨྲ་བ་སྟེ། ། རོ་ལྟ་བུ་ནི་འདི་ན་དོན་སེམས་ཡིན། ། དེ་ལྟ་བས་ན་སྨྲ་ལ་དགའ་སྤོངས་ལ། ། རྟག་ཏུ་བག་ཡོད་བྱོས་ལ་དོན་སོམས་ཤིག ། ཞེས་པ་དང་བཅས་གསུངས་པ་སོགས་ཀྱིས་སྙིགས་དུས་ཀྱི་མཁས་པ་ཕལ་ཆེར་ལུང་བསྟན་པའང་ཡིན་ནོ། ། དེ་ལྟར་ལོག་པར་རྟོག་པ་ལྔ་འགོག་པའི་ལུང་རིགས་དེ་དག་གིས་ཉོན་མོངས་ཡེ་ཤེས་དང་རྣམ་རྟོག་ཆོས་སྐུ་སོགས་ལེགས་པར་གྲུབ་བོ། ། གཞན་ཡང་ས་ར་ཧས།
ཇི་སྲིད་སེམས་ལས་རྣམ་འཕྲོས་པ། ། དེ་སྲིད་མགོན་པོའི་རང་བཞིན་ཏེ། ། ཆུ་དང་རླབས་དག་གཞན་ཡིན་ནམ། ། སྲིད་དང་མཉམ་ཉིད་ནམ་མཁའི་རང་བཞིན་ནོ། ། ཞེས་ཆུ་རླབས་ཆུ་ཡིན་པ་བཞིན་རྣམ་རྟོག་ཆོས་སྐུ་ཡིན་པ་དང༌། ཡང་དེ་ཉིད་ཀྱིས། མདུན་དང་རྒྱབ་དང་ཕྱོགས་བཅུ་རུ། ། གང་གང་མཐོང་བ་དེ་དེ་ཉིད། ། དེ་རིང་མགོན་པོ་ང་ལྟར་འཁྲུལ་པ་ཆད། ། ད་ནི་སུ་ལའང་དྲི་བར་མི་བྱའོ། །
ཞེས་སྣང་གྲགས་རིག་གསུམ་ཆོས་སྐུར་ཐག་བཅད་པ་དང༌། ཡང༌། རྩ་བ་བྲལ་བའི་དེ་ཉིད་གང་སེམས་པ། ། བླ་མའི་མན་ངག་ཐོབ་པ་དེ་ཡིས་ཆོག ། འཁོར་བའི་རང་བཞིན་སེམས་ཀྱི་ངོ་བོ་ཉིད་ཡིན་ཅེས། ། རྨོངས་པ་དག་ལ་མདའ་བསྣུན་གྱིས་སྨྲས་ཤེས་པར་གྱིས། ། ཞེས་སེམས་རྩ་བྲལ་དུ་ཤེས་ན་འཁོར་འདས་གཅིག་ཏུ་རྟོགས་པའི་གདམས་ངག་བསྟན། དེ་གང་ལས་འབྱུང་ན། བླ་མས་སྨྲས་པ་གང་གི་སྙིང་ཞུགས་པ། ། ལག་པའི་མཐིལ་ན་གནས་པའི་གཏེར་མཐོང་འདྲ། །
ཞེས་བླ་མའི་བྱིན་རླབས་ཀྱིས་རྟོགས་པ་དང༌། དེ་ཡང་དད་པ་ཁོ་ན་ལ་རག་པས་བྱམས་མགོན་གྱིས། རང་བྱུང་རྣམས་ཀྱིས་དོན་དམ་ནི། ། དད་པ་ཁོ་ནས་རྟོགས་བྱ་ཡིན། ། ཉི་མའི་དཀྱིལ་འཁོར་འོད་འབར་བ། ། མིག་མེད་པས་ནི་མཐོང་བ་མེད། ། ཅེས་སོ། ། དེ་ལྟར་དུ་རྟོགས་ཚེ་དོ་ཧར། ཇི་ལྟར་ཆུ་ལ་ཆུ་བཞག་ན། ། དེ་རྙེད་ཆུ་རུ་རོ་མཉམ་འགྱུར། །
སྐྱོན་དང་ཡོན་ཏན་རྣམ་ལྡན་སེམས། ། མགོན་པོ་སུས་ཀྱང་མཐོང་མ་འགྱུར། ། ཞེས་པ་དེ་འོང་ལ། དེ་བཞིན་བྱུང་བ་ན་སྤང་གཉེན་སོགས་གཉིས་ཆོས་སུ་འཛིན་པ་མཐའ་དག་དགེ་སྦྱོར་གྱི་ངོ་བོར་རོ་མཉམ་པས། དོ་ཧར། རྨོངས་པ་དག་ལ་གཉེན་པོ་གང་ཡང་མེད། ། ནགས་ལ་མཆེད་པའི་མེ་ལྕེ་འབར་བ་བཞིན། ། གདོང་དུ་འབབ་པའི་འདི་ལྟར་སྣང་བ་ཀུན། ། ཁྱོད་ཀྱི་རྩ་བ་སྟོང་པ་ཉིད་དང་ལྷན་ཅིག་བྱོས། ། ཟེར་བ་དེ་འོང་བ་ལགས།
དེའི་དུས་སུ་ཆོས་སྐད་འདི་པ་ཐུགས་སུ་ཤོང་ཚོད་དུ་གདའོ། ། གཞན་ཡང༌། རྣམ་རྟོག་ཡེ་ཤེས་གཟུགས་ཅན་དང༌། ། འཁོར་བ་རྣམ་པར་རྟོག་པ་ལ། ། ཁྱད་པར་ཅུང་ཟད་ཡོད་མ་ཡིན། ། ཅེས་དང༌། གཏི་མུག་དམ་ཚིག་ཕྱག་རྒྱ་ཆེ། ། ཞེ་སྡང་རྟག་ཏུ་ཕྱག་རྒྱ་ཆེ། ། སོགས་ལའང་ནེའུ་ཚོའི་ཁ་འདོན་དུ་མ་སོང་ཙམ་གྱི་གོ་བ་ཞིག་འཆར་བར་འགྱུར་དུ་རེའོ། ། བླ་ཆེན་ཀུན་དགའ་སྙིང་པོའི་གསུང་ལས་ཀྱང༌།
དེ་ལྟར་ཆོས་ཀྱི་དབྱིངས་གོ་ན། ། མཚན་བཅས་དགེ་སྦྱོར་མི་སྲིད་པས། ། བསྐྱེད་རིམ་བསྒོམ་པར་གྱུར་ན་ཡང༌། ། མཚན་མ་མེད་པའི་དགེ་སྦྱོར་ཡིན། ། ཆོས་ཉིད་འཛིན་པས་དཀྲིས་པ་ལ། ། མི་རྟོག་པ་ཡང་འཁྲུལ་སྣང་ཡིན། ། དེ་ཡིས་མི་རྟོག་བསྒོམ་ན་ཡང༌། ། རྣམ་རྟོག་མཚན་མའི་འཁྲུལ་འཁོར་ཡིན། ། རང་བྱུང་ཡེ་ཤེས་སྐྱེས་པ་ལ། ། རྣམ་རྟོག་ཉིད་ཀྱང་ཡེ་ཤེས་སུ། །
བསྒོམ་དང་མི་བསྒོམ་ཁྱད་པར་མེད། ། ཅེས་ཐུགས་རྒྱུད་རྣམ་པར་གྲོལ་བའི་ཡེ་ཤེས་ཀྱི་རང་ཉམས་ལྷུག་པར་ཤོར་བ་དང༌། མཁས་འཇུག་རང་འགྲེལ་དུའང༌། དེས་ན་རྟོགས་པ་དང་མ་རྟོགས་པའི་དབང་གིས་འཁྲུལ་མ་འཁྲུལ་ལས་འཁོར་བ་དང་མྱ་ངན་ལས་འདས་པའི་གཞི་འདི་ཉིད་ཡིན་པར་དགོངས་སོ། ། ཞེས་བདག་ཅག་དང་མཐུན་པ་ཉིད་དུ་གསུངས་སོ། ། ལུང་མང་འབྲུག་སྒྲ་འབུམ་སྡེ་དུས་གཅིག་ཏུ། ། བསྒྲགས་པའི་དབྱངས་ཀྱི་ཡན་ལག་རྒྱ་མཚོ་དང༌། ། ལྷན་ཅིག་རྡོ་རྗེ་ལྟར་གཏུམ་རིགས་པའི་ཐོག ། འབར་བའི་འཕྲེང་བ་འཁྲིགས་ལ་སུ་མི་འཇིགས། ། ཐ་དད་དེར་འཛིན་འཁྲུལ་པའི་དྲ་བ་ཀུན། །
རང་བཞིན་ཤེས་པའི་ངང་དུ་ཞིག་དེའི་ཚེ། ། སྤང་བླང་བྲལ་བའི་རྣལ་འབྱོར་འོད་པོ་ཆེས། ། ཆོས་སྐུའི་རྒྱལ་ཁམས་མཐོང་བའི་སྤོབས་པ་བྱིན། ། ཅེས་བར་སྐབས་ཀྱི་དོན་བསྡུའོ།། །། རྩོད་སྤོང་དུ། གནད་དེས་ན་རྣམ་རྟོག་ཆོས་སྐུར་ཁས་མི་ལེན་ན། འདོད་ཆགས་འདོད་ཆགས་ཆེན་པོ་སོགས་ཁས་ལེན་པ་ཡང་འགལ་གསུང་བ་ཡང་མི་མད་དེ། འདོད་ཆགས་སོགས་ཟད་ཅིང་གནས་འགྱུར་བའི་ཡེ་ཤེས་ལ་འདོད་ཆགས་ཆེན་པོ་སོགས་མིང་བཏགས་ཀྱང༌། འདོད་ཆགས་སོགས་མཚན་ཉིད་པ་མིན་པའི་ཕྱིར་རོ། ། ཞེས་བྲིས་མོད།
རྣམ་རྟོག་ཆོས་སྐུའི་དྲིས་ལན་དུ། མདོར་ན་རྣམ་རྟོག་ཆོས་སྐུ་ཡིན་ཞེས་པའི། ། གཏམ་འདི་ངེས་དོན་གཏན་ལ་འབེབས་པའི་དུས། ། རྣམ་རྟོག་རྣམ་རྟོག་ཉིད་དང་སྤང་དགོས་སོགས། ། དྲང་དོན་ཚེ་ཡིན་རྣམ་པར་མ་ཕྱེ་བར། ། སྐྱོན་གཏོང་མཁས་པའི་མཛད་པར་ཨེ་འགྲོ་ན། ། ཞེས་གསུངས་པས་གནས་སྐབས་སོ་སོར་ཁས་ལེན་ཚུལ་མ་འདྲེས་པ་ཞིག་དགོས་པའི་ལུང་རིགས་བརྒྱ་རྩ་དྲངས་ཀྱང་ཡིད་མི་ཆེས་པ་འདི་ནི། སེམས་ཅན་ལས་ངན་སྤྱོད་པ་ལ། ། སངས་རྒྱས་ཀྱིས་ཀྱང་ཅི་བྱར་ཡོད། ། ཅེས་པ་དེར་སྣང་ལ།
འོན་ཀྱང་བློ་ནུས་ཡོད་པ་རྣམས་ལ་གོང་དུ། མདོ་སྔགས་དང་པཎ་གྲུབ་ཀྱི་གཞུང་ཞལ་གསལ་ཅན་མང་པོ་ལུང་དུ་དྲངས་པ་དེ་གཟིགས་ཚེ་དེ་དེ་བཞིན་ནོ་ཞེས་ལེགས་སོ་སྦྱིན་པར་འགྱུར་རོ། ། འདོད་ཆགས་སོགས་ཟད་ཅེས་པའང་རང་བཞིན་མེད་པར་ཤེས་པ་ལ་ཟད་པར་མིང་འདོགས་ན་ནི་འགལ་བ་མེད་ལ། གཞན་ནི། ཟད་པ་གཉེན་པོས་ཟད་པ་མ་ཡིན་ཏེ། ། སྔོན་ནས་ཟད་པ་དེ་ཕྱིར་ཟད་ཅེས་བསྟན། ། ཅེས་གློ་བུར་དུ་ཟད་རྒྱུ་མེད་ཅིང༌། གནས་འགྱུར་གྱི་ཐ་སྙད་ཀྱང་དེ་དང་མཚུངས་སོ། ། མདོར་ཧྲིལ་གྱིས་དྲིལ་ན། རང་ཅག་རྣམས་ཀྱིས་ད་ལྟའི་སེམས་འདི་ལ་མཛུབ་མོ་བཙུགས་ནས།
འདི་ཉིད་འཁོར་བ་ཞེས་བྱ་སྟེ། ། ཞེས་དང༌། དེ་ལས་མཛུབ་མོ་མ་བཏེག་བཞིན་དུ། འདི་ཉིད་མྱ་ངན་འདས་པ་ཉིད། ། ཞེས་འཁོར་འདས་མཚན་གཞི་གཅིག་ཏུ་མཛད། དེའི་སྒྲུབ་བྱེད་ལ། འཁོར་བ་སྤངས་ནས་གཞན་དུ་ནི། ། མྱ་ངན་འདས་པ་རྟོགས་མི་འགྱུར། ། ཞེས་སོ། ། འོ་ན་འཁོར་འདས་གཉིས་འོང་བའི་རྒྱུ་མཚན་གང་ཞེ་ན།
རྨོངས་ཕྱིར་འཁོར་བའི་གཟུགས་ཅན་ཏེ། ། ཞེས་མ་རིག་པའམ་རྨོངས་པས་འཁོར་བ། རྨོངས་མེད་འཁོར་བ་དག་པས་ན། ། འཁོར་བ་མྱ་ངན་འདས་པར་འགྱུར། ། ཞེས་མཚན་ཉིད་སོ་སོར་མཛད། དེ་ཀ་སྣང་ངོའི་ཆ་ནས་ཀུན་རྫོབ་འཁོར་བ་རྣམ་རྟོག ངོ་བོའི་ཆ་ནས་དོན་དམ་མྱང་འདས་ཆོས་སྐུ། མིང་དེ་གཉིས་གཅིག་ཏུ་བསྡམས་ནས་བདེན་གཉིས་ཟུང་འཇུག་གམ་རྣམ་རྟོག་ཆོས་སྐུའི་མིང་བཏགས་པས། བྱང་ཆུབ་སེམས་ནི་མྱ་ངན་འདས། ། ཀུན་རྫོབ་དོན་དམ་ཚུལ་ཅན་ནོ། །
ཞེས་པ་དོན་ལ་རྟོན་པའི་ཤེས་རབ་ཀྱིས་དཔྱད་ན་དེ་བཞིན་དུ་ཐོབ་བོ། ། དེ་བས་ན་གནས་ཚུལ་གྱི་དབང་དུ་བྱས་ནས་རྣམ་རྟོག་ཆོས་སྐུ། སྣང་ཚུལ་བློ་ངོ་ལ་ལྟོས་ནས་རྣམ་རྟོག་མ་རིག་པ་སྟེ། འཆད་ཤེས་ན་མི་འགལ་བས་ཡིད་བདེ་བར་མཛོད་ཅིག། ༈ ཡང་གན་མཛོད་དུ། མཁྲིས་ནད་ཅན་གྱིས་དུང་སེར་པོར་མཐོང་བ་དཔེར་མཛད་པའི་སྐབས་སུ། སེར་པོ་དུང་གི་གཤིས་སམ་མདངས་གང་ལ་ཡོད་ནའང་ནད་མེད་ཀྱིས་ཀྱང་མཐོང་རིགས་པ་ལ་མེད་པས་མ་མཐོང་བ་བཞིན། མ་རྟོགས་ན་འཁྲུལ་པར་སྣང་རུང༌། རྟོགས་ན་ཆོས་སྐུར་འཆར་བའང་དེ་ལྟ་བུ་སྟེ། གཉིས་ཀའི་མཚན་གཞིར་རྣམ་པར་རྟོག་པ་འདི་ཀ་འཛིན་པ།
དུང་སེར་མཐོང་དང༌། སེར་པོར་མ་མཐོང་བ་གཉིས་ཀ་སེར་པོར་བཏགས་པའི་དུང་དེ་ཀ་མཚན་གཞིར་འཛིན་པ་ལྟ་བུའོ། ། ཞེས་པའི་ལན་རྩོད་སྤོང་དུ། འདི་རྣམ་རྟོག་ཆོས་སྐུའི་སྒྲུབ་བྱེད་ཐུགས་གཏད་དྲག་ཤོས་ཡིན་ན་སྙིང་པོ་མི་སྣང་སྟེ། སེར་པོར་བཏགས་པའི་དུང་དེ་སེར་པོར་སྣང་ཡང་ཁོ་རང་དཀར་པོ་ཡིན་པ་བཞིན། འཁྲུལ་པར་བཏགས་པའི་རྣམ་རྟོག་དེ་འཁྲུལ་པར་སྣང་ཡང་ཁོ་རང་ཆོས་སྐུ་ཡིན་དགོས་པ་ལ། དེ་ལྟར་མ་ཡིན་པའི་ཕྱིར་དེའི་ཚེ་ཡང་རྣམ་རྟོག་ཁོ་རང་འཁྲུལ་པ་ཡིན་པའི་ཕྱིར་དང༌། རྣམ་རྟོག་རྟོགས་ན་ཆོས་སྐུར་འཆར་བ་ཡང་དུང་དང་དཔེ་དོན་མི་འགྲིག་སྟེ། མིག་མ་བསླད་པས་དུང་སེར་པོར་མ་མཐོང་དཀར་པོ་ཁོ་རང་མཐོང་བ་བཞིན། བློ་མ་འཁྲུལ་བའི་འཕགས་པས།
རྣམ་རྟོག་འཁྲུལ་པར་མ་མཐོང་རྣམ་རྟོག་ཁོ་རང་མཐོང་ཞེས་སྦྱར་དགོས་པ་ལས། དེའི་ཚེ་རྣམ་རྟོག་ཁོ་རང་མེད་པར་སོང་བ་ཡིན་གྱི། དེ་མཐོང་བ་མ་ཡིན་པའི་ཕྱིར་རོ། ། ཞེས་བྲིས་སོ། ། དེ་ལ་ཇི་སྐད་དུ། སྔར་ལུང་བསྟན་ནས་དེང་འདིར་སྦྱར། ། ཞེས་པ་བཞིན། གན་མཛོད་དུ། དང་པོ་ལ་ནི། གཉིས་མེད་དམ་ཟུང་འཇུག་གམ་ཇི་ཙམ་བཤད་ཀྱང་བློའི་གོ་ཕྱོགས་ལ་གཉིས་སྣང་ངམ་ཐ་དད་ཅིག་འབྱུང་སྟེ།
དོན་གཉིས་སྣང་མ་སྤངས་པས་ལན་ཞེས་ལུང་བསྟན་པ་དེ་རང་དུ་འདུག་པས། རེ་ཞིག་གནས་སྐབས་དང་པོའི་ཆོས་གཏམ་ཙམ་མཛད་ན་ལེགས་ཀྱི། བྱིས་པ་དར་མའི་བྱ་བ་ལ་འཇུག་པར་མི་བྱའོ། ། དུང་སེར་མཐོང་དང༌། གངས་རི་གཡུར་སྣང་དང༌། ཐག་ཁྲ་སྦྲུལ་མཐོང་དང༌། གྲིབ་མ་ཤ་ཟར་མཐོང་བའི་དཔེ་བཞི་པོས་འཁོར་འདས་ངོ་བོ་གཅིག་པར་འཆད་དོ་ཞེས་ངེས་དོན་སྟོན་པའི་གཞུང་འགའ་རེར་འཕགས་པ་ཀླུ་སྒྲུབ་ཀྱིས་བཤད་མོད་ཀྱང༌། དེའི་དཔེ་དོན་ལ་སྐྱོན་འཛིན་གཏོང་ནུས་པའི་སྟོན་བཟང་འདི་ནི་འཇིགས་སུ་རུང་བ་སྟེ། དེ་ལྟ་བུའི་མདུན་དུ་ནི་སངས་རྒྱས་ཀྱི་བསྟན་པ་བསྟན་འཛིན་དང་བཅས་པས་ཀྱང་སྒུར་ཚུགས་པ་མ་ཡིན་ནོ། ། དཔེ་དོན་ལ་མི་འགྲིག་པའི་སྐྱོན་མེད་དེ།
དུང་སྟེང་ན་སེར་པོ་མེད་ཀྱང་མིག་ནད་ཅན་གྱིས་སེར་པོར་མཐོང་བ་དེ། སེར་པོ་མེད་བཞིན་དུ་དེར་མཐོང་བ་ལྟར། རྣམ་རྟོག་གི་སྟེང་ན་འཁྲུལ་པ་རང་མཚན་པ་མེད་ཀྱང༌། མ་རིག་པས་བསླད་པ་ཅན་གྱིས་འཁྲུལ་པར་མཐོང་བ་དེ་འཁྲུལ་པ་མེད་བཞིན་དུ་དེར་མཐོང་བ་གཉིས་ལ་ཁྱད་པར་མེད་ཀྱང༌། རྩོད་སྤོང་བའི་ཐུགས་ཡུལ་ན། རྣམ་རྟོག་འཁྲུལ་པའི་བདེན་བདེན་རྟག་རྟག ཨ་འཐས་ཀོ་འཐས་ཤི་འཐས་རོ་འཐས་ཅིག་ཡོད་དོ་དགོངས་པས་ལན་ཏོ། ། དེ་འདྲ་མིན་པར་རྒྱུད་ལས། བརྟན་གཡོའི་དངོས་པོ་ཡོད་མིན་ཏེ། ། འོན་ཀྱང་སྣང་བ་ཙམ་མཚན་ཉིད། །
ཅེས་དང༌། འདི་ན་ཡར་འབྱོན་མྱོང་བའི་ལམ་རྒྱུས་མཁས་པ་མི་ལ་རས་པས། ལར་ཐམས་ཅད་སེམས་ཀྱི་ཆོ་འཕྲུལ་ཏེ། ། ཨེ་མ་ཁམས་གསུམ་འཁོར་བའི་ཆོས། ། མེད་བཞིན་སྣང་བ་ངོ་མཚར་ཆེ། ། ཞེས་གསུངས་སོ། ། རྩོད་སྤོང་དུ། ཅི་སྟེ་རྣམ་རྟོག་ཤར་ཡང་འཛིན་པ་མ་ཞུགས་པའོ་སྙམ་ན་ཞེས་སོགས་ནི་གཡག་ཤད་གཅིག་ལས་ལོད་དོ། ། དེ་ལྟ་བས་ན་རྣམ་རྟོག་ཆོས་སྐུ་དང༌། ཉོན་མོངས་ཡེ་ཤེས་སོགས་ལུང་རིགས་དུ་མས་གྲུབ་པ་ལ་མངོན་སུམ་དུ་བསྙོན་ན་མ་གཏོགས། །
ཆོས་བཞིན་དུ་བརྒལ་དུ་མེད་ཀྱང་མིང་དེ་ཅི་ནས་ཀྱང་མཁས་པ་ལ་མི་མཛེས་པ་ཞིག་སྣང་ན། ད་ཕྱིན་ཆད་རྣམ་རྟོག་ཆོས་སྐུ་དེ་ལ་མིང་སྙན་པོ་བཀྲ་ཤིས་ཡར་འཕེལ་དུ་ཐོགས་ཤིག། ༈ རྩོད་སྤོང་དུ། དེས་ན། དྲང་དོན། ངེས་དོན། ངེས་དོན་མཐར་ཐུག་ཅེས་གསུམ་དུ་འབྱེད་པ་ཇི་ལྟར་རིགས་ཏེ། དྲང་ངེས་གཉིས་སུ་མ་འདུས་པའི་བཀའི་བརྗོད་བྱ་དང་རྗོད་བྱེད་མི་སྲིད་པའི་ཕྱིར་རོ། ། ཞེས་བྲིས་མོད། བཀའི་བརྗོད་བྱ་རྗོད་བྱེད་དྲང་ངེས་གཉིས་སུ་མ་འདུས་པ་མེད་ཀྱང༌།
གསུམ་དུ་ཕྱེ་བ་དང་མི་འགལ་ཏེ། ཚོགས་གཉིས་སུ་མ་འདུས་པ་མེད་ཀྱང་གསུམ་དུ་ཕྱེ་བ་དང༌། ཐེག་པ་ཆེ་ཆུང་གཉིས་སུ་མ་འདུས་པ་མེད་ཀྱང་གསུམ་དུ་ཕྱེ་བ་དང༌། སངས་རྒྱས་ཀྱི་སྐུ་གཉིས་སུ་མ་འདུས་པ་མེད་ཀྱང་གསུམ་དུ་ཕྱེ་བ་མི་འགལ་བ་བཞིན་ནོ། ། རྩོད་པ་འདིའང་འཇིགས་སུ་རུང་བ་ཞིག་སྣང་སྟེ། གོང་དུ་དྲངས་པའི་མདོ་རྒྱུད་དགོངས་འགྲེལ་དང་བཅས་པ་དུ་མའི་ལུང་ཐམས་ཅད་ཟིལ་གྱིས་མནན་པའི་ཕྱིར་རོ།། ༈ རྩོད་སྤོང་དུ། རྗེ་མི་ལའི་གསུང་དེ་ཡང༌། སྐབས་གཉིས་པ་དང་འབྱོར་ཏེ། མཐར་ཐུག་དོན་ལ་སྣང་མ་མྱོང༌། །
ཞེས་གསུངས་པའི་ཕྱིར་རོ། ། ཞེས་པའི་ཐལ་འགྱུར་དེ་ཡང་རིགས་ལམ་མཁྱེན་པའི་རྟགས་ཡང་དག་གོ ། གན་མཛོད་ལས། གཞི་ཇི་ལྟ་བ་སངས་རྒྱས་ཀྱི་གཟིགས་ངོ་ཞིག་ལ་ངོས་འཛིན། དེས་ན་བྱང་ཆུབ་སེམས་དཔའི་གཟིགས་པ་ཐམས་ཅད་དེ་ལ་ལྟོས་ནས་ཀུན་རྫོབ། སོ་སོ་སྐྱེ་བོ་ལ་ལྟོས་ནས་དོན་དམ། ། དེའི་ཕྱིར་མཁས་པས་རྣམ་གྲངས་པའི་དོན་དམ་བདེན་པ་ཞེས་བཏགས་ཏེ་རེ་ཞིག་པའི་དོན་དམ། དེས་ན་ངེས་དོན་དང་མཐར་ཐུག་གཉིས་སུ་འབྱེད་པ་འདིས་ཡིན་ནོ། ། ཞེས་པའི་ལན་རྩོད་སྤོང་དུ། དེ་སྐད་གསུངས་པས་འབྱེད་ཐུབ་པར་མི་སྣང་སྟེ།
བྱང་སེམས་ཀྱི་གཟིགས་ངོ་དོན་དམ་བདེན་པ་མཚན་ཉིད་པ་མ་ཡིན་ན་དེ་ངེས་དོན་ཡིན་པ་ཡང་འགལ་ལ། ཞེས་སོགས་ཀྱི་ཐད་འདི་པ་རབ་དབྱེ་བ་དང༌། གན་མཛོད་པའི་རྩོད་གཞི་ཡོད་པའི་སྐབས་ཀྱང་མ་ཡིན་ཞིང༌། ཚིག་རོ་མང་དུ་སྨྲ་བ་ལ་དགོས་པ་གཞན་མེད་ཀྱང༌། སྔགས་ལ་གྲྭ་བསྐོར་ཐོངས་ཟིན་ནས། ད་ཡང་དབུ་མ་མཁྱེན་པ་ངོམ་ངོམ་ཡེར་ཡེར་མཛད་བཞེད་པའོ། ། བྱང་འཕགས་ཀྱི་གཟིགས་ངོའི་དོན་དམ་བདེན་པ་དེ་ལ་རྣམ་གྲངས་པའི་དོན་དམ་བདེན་པར་མིང་འདོགས་མཁན་འཕགས་ཡུལ་གྱི་མཁས་པ་འགའ་ཞིག་ཡིན་འདུག་པས། དེ་དག་ལ་སྟོན་བཟང་ངོམ་པ་ཞུ། རྣམ་གྲངས་པ་ཞེས་པའི་གོ་དོན་ནི། དཔེར་ན་འབུལ་ཆའི་རྣམ་གྲངས་ཞེས་པ་ལྟ་བུ་ཆ་ཤས་ཙམ་ལ་ཟེར་བར་སྣང་སྟེ།
སྤྲིན་མཐོངས་མཁའ་ལ་ཉི་བཞིན་ཕྱོགས་གཅིག་འདིར་ཟད་ན། ། ཞེས་གསུངས་པས་སོ། ། ཇི་ལྟར་བུད་མེད་ཀྱི་དངོས་པོ་གཅིག རང་གི་མ་ལ་ལྟོས་ནས་བུ་མོ་དང༌། རང་གི་བུ་མོ་ལ་ལྟོས་ནས་མར་འགྱུར་བ་མི་འགལ་ལ། དེ་ལ་བུ་མོ་མཚན་ཉིད་པ་ཡིན་མིན་དང༌། མ་མཚན་ཉིད་པ་ཡིན་མིན་གྱི་གླེང་བརྗོད་མི་དགོས་པ་བཞིན་ནོ། ། དོན་ཚན་འདི་ལ་བརྟེན་པའི་རྩོད་སྤོང་ཡང་ལན་དང་བཅས་པའི་ལན་འདེབས་དངོས་དང་ཤུགས་ཅི་རིགས་པར་ཕུལ་ཟིན་ཏོ།། །། ཡང་གན་མཛོད་ལས། ངེས་ཚིག་གི་སྐབས་སུ།
ཁོ་བོའི་བླ་མ་འབྲུག་པ་རིན་པོ་ཆེའི་ཞལ་སྔ་ནས། ཕྱག་རྒྱ་ཞེས་པའི་སྒྲ་ནི་མདོར་ཡང་བཤད་ལ། དེ་ཀ་བཤད་པས་ཆེན་པོ་བཤད་པ་ཡིན་མོད། འོན་ཀྱང་ཆེན་པོ་དང་མ་སྦྱར་བས་མདོའི་དེ་མི་གསལ་བར་མདོར་བསྟན་དུ་སོང༌། སྔགས་སུ་དེ་གཉིས་སྦྱར་བས་ཤིན་ཏུ་གསལ་བའི་ཕྱིར་རྒྱས་བཤད་དོ། ། ཞེས་སོགས་ཀྱི་ལན་རྩོད་སྤོང་དུ། འོ་ན་འདུལ་བ་ལུང་ལས། བཙུན་པ་ཚེ་དང་ལྡན་པ་ཀུན་དགའ་བོས་ནི་རྙེད་པ་ལེགས་པར་རྙེད་དེ། གང་གི་ཕྱིར་བཙུན་པ་ཀུན་དགའ་བོ་ནི་སློབ་དཔོན་ཆེན་པོར་དབང་བསྐུར་མོད་ཀྱི། ཞེས་སོགས་དྲངས་ནས།
ཞེས་བཤད་པའི་དབང་བསྐུར་གྱི་མིང་ཅན་དེ་ཡང་སློབ་དཔོན་གྱི་དབང་བསྐུར་མཚན་ཉིད་པར་ཐལ་བ་དང༌། འདུལ་བ་གསུམ་བརྒྱ་པ་ལས། རྫོགས་པའི་བྱང་ཆུབ་དཔལ་ནོད་དབང་བསྐུར་ཡིན། ། ཞེས་པ་དེ་ཡང་དེར་ཐལ་བ་དང༌། མདོ་ལས་བཤད་པའི་འོད་ཟེར་ཆེན་པོའི་དབང་བསྐུར་དེ་ཡང་དེར་ཐལ་བ་དང༌། མཐར་དབང་ཕྱུག་ཆེན་པོའི་དབང་བསྐུར་དེ་ཡང་དབང་བསྐུར་མཚན་ཉིད་པར་ཐལ་ཏེ། མདོ་ལས་བཤད་པའི་ཕྱག་རྒྱའི་མིང་ཅན་དེ་ཡང་ཕྱག་ཆེན་མཚན་ཉིད་པ་ཡིན་པའི་ཕྱིར་རོ། ། ཞེས་སེང་གེའི་ཞལ་ནས་ཝ་སྐྱེས་ཀྱི་སྐད་བསྒྲགས་སོ། ། རྗེ་པད་དཀར་ཞབས་ཀྱི་བཞེད་སྲོལ་ལ། བསྟན་པ་ཐམས་ཅད་འགལ་མེད་དུ་འཆད་པའི་དབང་དུ་མཛད་ནས།
མདོ་སྔགས་མདོར་བསྟན་རྒྱས་བཤད་དུ་མཛད་དེ། དེ་ཡང་སཱུ་ཏྲ་ཞེས་པའི་མདོ་དེ། སྡེ་སྣོད་གསུམ་གྱི་དོན་མདོ་ཙམ་བཤད་པས་མདོ། ། དོན་ལྷག་ལུས་མེད་པར་བཤད་པས་སྔགས་རྒྱས་བཤད་དེ་གྱ་ནོམ་པར་བཤད་པ་དེའི་ཕྱིར་མདོ་རྒྱ་ཆེར་རོལ་པ་ལས། ཚངས་པ་མི་རྣམས་ལ་ནི་གྱ་ནོམ་ཆོས། ། ཀླན་ཀ་མི་བཙལ་མདོ་ཙམ་བཤད་པར་བྱ། ། ཞེས་གསུངས་སོ། ། དེས་ན་མདོ་སྔགས་གཉིས་པོ་རྟོགས་བྱའི་ལྟ་བ་དང་ཐོབ་བྱའི་འབྲས་བུ་གཅིག་པས་དོན་གཅིག ཐོབ་བྱེད་ཀྱི་ཐབས་ལ་མ་རྨོངས་པ་དང༌། ཐབས་མང་བ་དང༌།
དཀའ་བ་མེད་པ་དང༌། དབང་པོ་རྣོན་པོའི་དབང་དུ་བྱས་པ་སྟེ་བཞིས་ཁྱད་པར་དུ་བྱས། དེའི་ཕྱིར་རྒྱས་བསྡུས་ཀྱི་དབང་གིས་འཚང་རྒྱ་བའི་ཐབས་ཀྱི་ཆ་ཐམས་ཅད་ཚང་ཞིང་གསལ་བས་སྔགས་ཟབ། མདོ་ལ་མི་གསལ་བས་ཅུང་མི་ཟབ་ཀྱང༌། དོན་དུ་ན་སྔགས་ཀྱི་བརྗོད་བྱ་ཐམས་ཅད་མདོའི་ནང་དུ་མི་གསལ་བའི་ཚུལ་གྱིས་མདོར་བསྟན་ཏེ། དེ་ཡང༌། འོད་ཟེར་ཆེན་པོའི་དབང་སོགས་མདོ་ཚིག་དེ་དང་དེས། དབང་དང་རིམ་གཉིས་སོགས་སྔགས་ཀྱི་བརྗོད་བྱ་རྣམས་རེ་རེ་ནས་མདོར་བསྟན་ཚུལ་བཤད་དུ་ཡོད་ཀྱང༌། བདག་ཅག་ལས་དང་པོ་པའི་བསམ་གཏན་གྱི་ཚེར་མར་སྣང་བས་བཞག ཕར་ཐེག་དང་སྔགས་ཐེག་མདོར་བསྟན་རྒྱས་བཤད་དུ་སྦྱོར་བ་འདིའང་འཕགས་ཡུལ་ལས་འོངས་པའི་ལེགས་བཤད་ཡིན་ནོ། །
དེས་ན་འཕགས་པ་ཀུན་དགའ་བོ་དབང་བསྐུར་བ་དང༌། རྫོགས་པའི་བྱང་ཆུབ་དཔལ་ནོད་དབང་བསྐུར་བ་དང༌། རྒྱལ་སྲིད་ཀྱི་དབང་ཕྱུག་ལ་དབང་བསྐུར་བ་རྣམས་ཀྱང་རང་རང་སོ་སོའི་ཐད་ཀྱི་དབང་བསྐུར་མཚན་ཉིད་པར་མ་བྱས་ན་རྣམ་གཞག་མང་པོ་འཆོལ་བར་མཆིས་སོ། ། འཇིག་རྟེན་པ་དང༌། ཉན་ཐོས་པའི་དཔེས་གསང་སྔགས་ཟབ་མོ་ལ་རྒྱས་འགེབས་པ་རབ་དབྱེ། རྩོད་སྤོང༌། ཡང་ལན་རྣམས་སུ་ཇི་སྙེད་མཛད་སྣང་ཡང་ལྷམ་དཔེ་ཞྭ་ལ་བཀབ་པར་འགྲོ་ལགས། ཕར་ཕྱིན་ཐེག་པ་ཐེག་ཆེན་དུ་བྱེད་པའི་སྟབས་ཀྱིས། ཕྱག་རྒྱའི་རྣམ་གྲངས་དེ་པ་སོ་སོའི་ཐད་ཀར་དངོས་གནས་གོ་ཆོད་འཕྲང་ཁེགས་ཁོ་ནའོ། ། ཉིད་ཀྱི་གསུང་རིགས་ལྟར་ན།
སྔགས་བླ་མེད་ཀྱི་རྫོགས་རིམ་དུ་བཤད་པའི་བརྡའ་དང་མིང་དང་ཐ་སྙད་ཐམས་ཅད་མཚན་ཉིད་པ། དེ་མན་གྱི་བརྡའ་དང་མིང་དང་ཐ་སྙད་ཐམས་ཅད་བཏགས་པ་བར་མཛད་ཀྱི་འདུག་པ། འདི་ལྟ་བུའི་དངོས་བཏགས་འབྱེད་ཁྱེར་ལ་འགྲེས་རྐང་དེད་ན་བཞད་གད་ཆང་གྲལ་ལས་ཀྱང་ཆེ་བ་འོང་བ་གདའོ།། ༈ ཡང་གན་མཛོད་ལས། བཞི་པ་དཀར་པོ་ཆིག་ཐུབ་ཏུ་འགྲོ་བའི་གནད་བཤད་པ་ནི། ཞེས་སོགས་སྐབས་སུ། དེ་ལ་གཞན་དག་ན་རེ། ཁ་ཅིག་དཀར་པོ་ཆིག་ཐུབ་ལས། ། འབྲས་བུ་སྐུ་གསུམ་འབྱུང་ཞེས་ཟེར། ། གཅིག་ལས་འབྲས་བུ་འབྱུང་མི་སྲིད། །
གལ་ཏེ་གཅིག་ལས་འབྲས་བུ་ཞིག ། བྱུང་ཡང་ཉན་ཐོས་འགོག་པ་བཞིན། ། འབྲས་བུ་དེ་ཡང་གཅིག་ཏུ་འགྱུར། ། ཞེས་པའི་ཚིག་བར་མ་ཕྱི་མ་གཉིས་ཀྱིས་བཀག་པས་ན་རང་ལ་གནོད་དོ། ། རྒྱུ་མཚན། གཅིག་ལས་འབྲས་བུ་མི་འབྱུང་བར་ཁ་ཚོན་བཅད་ནས། ཡང་ཉན་ཐོས་ཀྱི་འགོག་པ་རྒྱུ་གཅིག་ལས་བྱུང་བའི་འབྲས་བུར་བཤད་པས་སོ། ། དོན་ཡང་མི་འཐད་དེ་ས་ར་ཧས། སེམས་ཉིད་གཅིག་པུ་ཀུན་གྱི་ས་བོན་ཏེ། ། གང་ལས་སྲིད་དང་མྱ་ངན་འདས་འཕྲོ་བ། །
ཞེས་སོགས་དང༌། ས་བོན་གཅིག་ལས་སྡོང་བུ་གཉིས། ། ཞེས་སོགས་དང༌། སྤྱན་རས་གཟིགས་ཀྱིས། དཔའ་བོའི་རིམ་པ་སོགས་དང༌། བསྡུས་པའི་རྒྱུད་ལས། དེ་གཅིག་པུ་ལས་རྣམ་པ་ལྔ་སྟེ། སོགས་དང༌། རྣལ་འབྱོར་མ་ཀུན་སྤྱོད་ལས། གང་དུ་བདེ་ཆེན་སོགས་དྲངས་ནས།
ཞེས་པ་ལྟ་བུ་ལ་སོགས་པའི་རྡོ་རྗེའི་ཚིག་ཐམས་ཅད་རྡོག་པས་སུབ་ཚིག་གོ ། མདོ་ལུགས་ལ་ཡང་མི་འཐད་དེ། ཆོས་ཀྱི་དབྱིངས་ལ་དབྱེར་མེད་ཕྱིར། ། ཞེས་སོགས་དང་མངོན་སུམ་དུ་འགལ་བ་དང༌། མཐར་ཐུག་ཐེག་པ་གཅིག་ཏུ་སྒྲུབ་པའི་རིགས་པ་ཐམས་ཅད་མི་འཐད་པར་ཁས་ལེན་དགོས་པར་ཐལ་བས་སོ། ། ཞེས་གསུངས་པའི་ལན་རྩོད་སྤོང་དུ། འདིའི་ལན་ལ་གཉིས། རྩ་བའི་ལན་དང༌། དེའི་སྒྲུབ་བྱེད་ཀྱི་ལན་ནོ། ། དང་པོ་ལ་གཉིས།
མགོ་བསྒྲེའི་ལན་དང༌། རྣལ་མའི་ལན་ནོ། ། དང་པོ་ནི། འོ་ན་ཤེར་ཕྱིན་གྱི་གླེང་གཞིར། ཐམས་ཅད་ཀྱང་དགྲ་བཅོམ་པ། ཟག་པ་ཟད་པ་སོགས་བཤད་པ་དེའི་མཇུག་ཏུ། གང་ཟག་གཅིག་མ་གཏོགས་པ་ནི་འདི་ལྟ་སྟེ། སློབ་པ་རྒྱུན་དུ་ཞུགས་པ་ཀུན་དགའ་བོའོ། ། ཞེས་པའི་ཚིག་ཕྱི་མ་དེས་ཚིག་སྔ་མ་དེ་བཀག་པར་ཐལ། སྔ་མ་དེས་ཐམས་ཅད་དགྲ་བཅོམ་པའོ་ཞེས་ཁ་ཚོན་བཅད་ནས་ཕྱི་མ་དེས་ནང་ཚན་གཅིག་སློབ་པ་ཡིན་པར་བཤད་པའི་ཕྱིར་རོ། །
ཡང༌། བརྟག་གཉིས་ལས། གཞན་གྱིས་བརྗོད་མིན་ལྷན་ཅིག་སྐྱེས་ཞེས་སོགས་ཀྱང་ཕྱེད་སྔ་མས། ཕྱེད་ཕྱི་མ་བཀག་པར་ཐལ། ཕྱེད་སྔ་མས་གང་དུ་ཡང་མི་རྙེད་ཅེས་བསྟན་ནས། ཕྱེད་ཕྱི་མས་བླ་མའི་དུས་ཐབས་བསྟེན་པ་སོགས་ལས་རྙེད་པར་བཤད་པའི་ཕྱིར། དེ་ནི་སྔ་མ་སྤྱིར་བཏང༌། ཕྱི་མ་དམིགས་བསལ་ལོ་གསུང་ན། ཁོ་བོ་ཅག་གིས་ཀྱང་དེ་སྐད་སྨྲས་ན་ཅི་གསུང༌། ཡང༌།
མི་གཅིག་ལ་བུ་གླེན་པ་ཞིག་ལས་མེད་པ་ལ་བསམས་ནས། ཁོ་བོ་ལ་བུ་མེད་ཅེས་སྨྲས་པའི་ཚེ་ཚིག་ཕྱི་མ་དེས་སྔ་མ་དེ་བཀག་པར་ཐལ། སྔ་མས་བུ་མེད་པར་ཁ་ཚོན་བཅད་ནས། ཕྱི་མས་བུ་གླེན་པ་གཅིག་ཡོད་པར་ཁས་བླངས་པའི་ཕྱིར་རོ། ། ཅི་སྟེ་སྔ་མ་དེ་ནི་དམན་པ་ལ་དགག་སྒྲ་སྦྱར་བའོ། ། ཞེས་གསུངས་ན། ཁོ་བོ་ཅག་ཀྱང་དེ་སྨྲ་ན་ཅི་གཏམ། དེ་ནི་མཁས་པ་ཀུན་ལ་གྲགས་པའི་སྤྱིར་བཏང་དམིགས་བསལ་ལ་སོགས་ལ་འགལ་བར་བཟུང་དུ་མི་རུང་ཞེས་པ་སྤྱི་ཡི་ལན་ནོ། ། ཞེས་བཀོད་མོད། ངེད་ནི་ཁྱེད་ཀྱི་རྗེས་སུ་མི་འབྲང་བས།
དཔེ་དེ་དག་གིས་སྤྱིར་གཏང་དམིགས་བསལ་ཡིན་ཡང་མི་ཟེར་ལ། དམན་པ་ལ་དགག་སྒྲ་སྦྱར་བར་ཡང་མི་སྨྲའོ། ། འོ་ན་ཇི་ལྟར་ཞེ་ན། འདི་ནི་བསྟན་པ་སྔ་དར་གྱི་དུས་སུ་བསྒྱུར་བའི་འགྱུར་རྙིང་དེ་ཁར་ལུས་པ་ཡིན་ལ། དེ་གསར་བཅད་ཀྱིས་གཏན་ལ་འབེབས་པའི་བསྟན་བཅོས་སྒྲ་སྦྱོར་བམ་པོ་གཉིས་པ་ལས། དྷརྨ་བསྒྱུར་བ་ལ་རྒྱ་གར་གྱི་སྐད་གོ་རིམ་ལས་མི་སྣོར་བར་བོད་ཀྱི་སྐད་དུ་བསྒྱུར་ན་དོན་དང་ཚིག་ཏུ་འབྲེལ་ཞིང་བདེ་ན་མ་སྣོར་བར་བསྒྱུར་ཅིག སྣོར་ན་བདེ་ཞིང་གོ་བའི་སྐྱེད་ཅིག་ཡོད་ན་ཚིག་བཅད་ལ་ནི་རྩ་བ་བཞི་པའམ། དྲུག་པའང་རུང་སྟེ། ཚིགས་སུ་བཅད་པ་གཅིག་གི་ནང་གར་བདེ་བར་སྣོར་ཅིང་བསྒྱུར་ཅིག དོན་རྐྱང་པ་ལ་ནི་དོན་གར་སྙེགས་ཡན་ཆད་ཀྱི་ཚིག་དང་དོན་གཉིས་ཀ་ལ་གར་བདེ་བར་སྣོར་ཅིང་བསྒྱུར་ཅིག
ཅེས་འབྱུང་བས། རྒྱ་དཔེ་ཐད་སྒྲིགས་ལྟར་བསྒྱུར་ན་ཐམས་ཅད་ཀྱང་དགྲ་བཅོམ་པ་ཟག་པ་ཟད་པ་ཞེས་སོགས་འོང་ཡང༌། དེ་འགྱུར་མི་བདེ་ཞིང་ཁྱེད་རང་གིས་བཀོད་པའི་སྐྱོན་དེ་ལྟ་བུ་ཡང་འཇུག་ཉེ་བ་ཡིན། ཚིག་དོན་འབྲེལ་ཞིང་གོ་བ་སྐྱེ་སླ་བར་བྱ་ཕྱིར་སྣོར་ནས་བསྒྱུར་བ་ལེགས་ཏེ་ལོ་ཙཱ་བ་ཕྱི་མ་དག་གིས་འགྱུར་བཅོས་པ། དཔེར་ན། སཾ་སྐྲྀ་ཏ་ལ། སརྦ་ཏ་ཐཱ་ག་ཏ་ཞེས་པ་ཡོད་མོད། དེ་དྲང་ཐད་དུ་བསྒྱུར་ན། ཐམས་ཅད་དེ་བཞིན་གཤེགས་པ་ཞེས་འོང་རྒྱུ་ལ། ཐང་ཀློག་གི་གནད་ཀྱིས།
དེ་བཞིན་གཤེགས་པ་ཐམས་ཅད་ཞེས་པར་བསྒྱུར་བས་གོ་བ་ཆེ་ཞིང་བརྗོད་བདེ་བ་འབྱུང༌། དེ་བཞིན་དུ་འདིར་ཡང༌། གོ་རིམ་སྣོར་ཏེ་བསྒྱུར་བས། འདི་ལྟ་སྟེ། གང་ཟག་སློབ་པ་རྒྱུན་དུ་ཞུགས་པ་ཀུན་དགའ་བོ་གཅིག་པུ་མ་གཏོགས་པ་ཐམས་ཅད་ཀྱང་དགྲ་བཅོམ་པ་ཟག་པ་ཟད་པ་ཞེས་སོགས་སུ་བསྒྱུར་ན་དོན་གྱི་ལྷོངས་ཆེ་བ་ལགས། མགོ་བསྒྲེ་དང་པོ་ནི་དེར་ཟད་ན། བརྟག་གཉིས་ཀྱི་དཔེར་བརྗོད་ཀྱང་གོང་དང་མཚུངས་ཏེ། གཞན་གྱིས་བརྗོད་མིན་ལྷན་ཅིག་སྐྱེས། ། གང་དུ་ཡང་ནི་མི་རྙེད་དེ། ། ཞེས་པའི་དུ་ཡིག་འདི།
རྣམ་དབྱེ་བདུན་པ་གནས་གཞིའི་དོན་ཏེ། དཔེར་ན། ནང་དུ་མཆོད་སྦྱིན་གནས། སྟེང་དུ་ལྷས་བྱིན་གནས། ཞེས་པ་ལྟ་བུ། ཡང་ཚིག་གྲོགས་ཀྱི་དབང་གིས། ཕྱི་རུ་མགྲོན་པོ་གནས། ཁ་རུ་ལྕེ་གནས་ཞེས་རུ་ཡིག་ཏུ་འགྱུར་བ་ལྟ་བུ། ཡང་ནང་ལ་ལྷ་གནས། ཕྱི་ལ་འདྲེ་གནས་ཞེས་ལ་ཡིག་ཏུ་བྱས་པ་ལྟ་བུས་མཚོན་ཏེ།
དོན་རྩ་ལྷན་ཅིག་སྐྱེས་པའི་ཡེ་ཤེས་དེ་ནི་ལུས་ལ་གནས་ཀྱང་ལུས་ཀྱི་ཆ་ཤས་སམ་ཚོགས་པ་གང་དུ་བཙལ་ཡང་མི་རྙེད་ཅེས་འཚོལ་བའི་གནས་གཞི་བསྟན་ལ། བླ་མའི་དུས་ཐབས་བསྟེན་པ་དང༌། ། རང་གི་བསོད་ནམས་ལས་ཤེས་བྱ། ། ཞེས་པའི་སྐབས་ཀྱི་ལས་ཞེས་བྱ་བ་དེ་ནི། རྣམ་དབྱེ་ལྔ་པ་འབྱུང་ཁུངས་ཀྱི་དོན་ཏེ། དཔེར་ན། གངས་ལས་ཆུ་འབྱུང༌། མེ་ལས་དྲོད་འབྱུང་ཞེས་པ་ལྟ་བུ་སྟེ། འདིར་ཡང་ལྷན་ཅིག་སྐྱེས་པའི་ཡེ་ཤེས་དེ་ནི་བླ་མའི་བྱིན་རླབས་ལས་འབྱུང༌། རང་གི་བསོད་ནམས་ལས་ཤེས་ཞེས་པའི་དོན་དུ་སྣང་གི

དེ་ལ་ཀླན་ཀ་མཛད་ཀྱང་གཟི་བརྗིད་སྐྱེལ་བ་ལས་མི་འདུག་པས་རྒྱས་བསྡུས་སྐབས་སུ་བབ་པར་གོ་ལགས། མགོ་བསྒྲེ་གཉིས་པའང་དེར་ཟད་ན། ཡང་ཁོ་བོ་ལ་བུ་མེད། བུ་གླེན་པ་ཅིག་ཡོད་ཅེས་ཟེར་མཁན་འདུག་ན་ཟེར་མཁན་དེ་རང་གླེན་པ་སྟེ། དབྱེ་གཞི་བུ་ལ་དབྱེ་ངོ་སྤྱང་གླེན་གཉིས་བྱུང་བ་མ་གོ་བས་སོ། ། མགོ་བསྒྲེ་གསུམ་པ་ཡང་དེར་ཟད་ཀྱི། ད་སྟེ་རྣལ་མའི་ལན་ལ་གཟོབས་ཤིག རྩོད་སྤོང་དུ། གཉིས་པ་རྣལ་མའི་ལན་ནི། རྒྱུ་གཅིག་ཁོ་ན་ལས་འབྲས་བུ་འབྱུང་བ་མི་སྲིད་པ་ནི་ངེས་པ་སྟེ། བསྐྱེད་བྱ་སྐྱེད་བྱེད་ཀྱི་འབྲས་བུ་སྐྱེ་བ་ལ།
ཉེ་བར་ལེན་པའི་རྒྱུ་དང་ལྷན་ཅིག་བྱེད་པའི་རྐྱེན་གཉིས་ངེས་པར་འཚོགས་དགོས་པའི་ཕྱིར་ཏེ། དཔལ་ཆོས་ཀྱི་གྲགས་པས། རྒྱུ་ཚོགས་པ་ལས་འབྲས་སྐྱེ་བར། ། རྗེས་སུ་དཔོག་པ་གང་ཡིན་ཏེ། ། ཞེས་སོགས་ཀྱིས་རྒྱུ་ཚོགས་པ་ཚང་ན་འབྲས་བུ་འབྱུང་དུ་རུང་བ་དང༌། འབྲས་བུ་འབྱུང་བར་ངེས་པ་ལ། དངོས་རྒྱུ་ནུས་པ་ཐོགས་མེད་ཀྱི་རྒྱུ་རྐྱེན་ཚང་དགོས་པ་དང༌། རྒྱུ་ཡན་གར་བས་འབྲས་བུ་གཏན་ནས་བསྐྱེད་མི་ནུས་པར་བཤད་པའི་ཕྱིར་དང༌། སྐྱེས་རབས་ལས་ཀྱང༌། རྒྱུ་གཅིག་གིས་ནི་ཀུན་འགྲུབ་པའི། །
འབྲས་བུ་གང་ནའང་ཡོད་མ་ཡིན། ། ལྷ་རྣམས་ཀྱིས་ནི་བྱས་པ་ཡང༌། ། རྒྱུ་རྐྱེན་གཞན་ལ་ལྟོས་པ་ཡིན། ། ཞེས་དང༌། སྤྱོད་འཇུག་ལས་ཀྱང༌། རྐྱེན་གཅིག་གིས་ནི་ཀུན་ནུས་པ། ། དེ་ནི་གང་ནའང་ཡོད་མ་ཡིན། ། ཞེས་བཤད་པའི་ཕྱིར་དང༌། ཞེས་སོགས་བཀོད་མོད། ལུང་རིགས་བཟང་པོ་དེ་ཐམས་ཅད་ཕྱོགས་གཅིག་ཏུ་བསྡོམས་ནས།
གལ་ཏེ་གཅིག་ལས་འབྲས་བུ་ཞིག ། འབྱུང་ཡང་ཉན་ཐོས་འགོག་པ་བཞིན། ། འབྲས་བུ་དེ་ཡང་གཅིག་ཏུ་འགྱུར། ། ཞེས་པའི་གཞུང་དེ་བདེན་མེད་དུ་ཐོང་ཞིག། ༈ ཡང་རྩོད་སྤོང་དུ། འོ་ན་ཁྱེད་རང་གིས་ཉན་ཐོས་འགོག་པ་རྒྱུ་གཅིག་གིས་འབྲས་བུ་གཅིག་བསྐྱེད་པའི་དཔེར་བཀོད་པ་མ་ཡིན་ནམ་སྙམ་ན། ཐུགས་མད་ཀྱང་ཞེས་རྒོལ་བ་ལ་བབས་གཏང་ནས། དེ་ནི་གནད་མ་ཟིན་པ་སྟེ་ཞེས་རབ་དབྱེ་མཛད་པ་པོ་ལ་འཁུ་བ་ལྟ་བུར་སྣང་ངོ༌། ། གལ་ཏེ་དེ་འདྲ་རྣལ་མའི་ལན་ཡིན་ན། འཁྱོག་པོའི་ལན་ཇི་འདྲ།
དེས་ན་འདི་ནི་ཆོས་ཀྱི་རྗེའི་གསུང་ལས། གལ་ཏེ་དེ་འདྲ་ཆོས་ཡིན་ན། ། དེ་ལས་ཆོས་མིན་གང་ཞིག་ལགས། ། གསུང་པ་དེའི་དུས་ལ་བབ་པའོ། ། རྒྱུ་གཅིག་ལས་འབྲས་བུ་འབྱུང་མི་སྲིད་ན། གལ་ཏེ་གཅིག་ལས་འབྲས་བུ་ཞིག ། འབྱུང་ཡང༌། ཞེས་སྨྲས་ནས་ཅི།། ༈ ཡང་རྩོད་སྤོང་དུ། ཉན་ཐོས་འགོག་པ་དེ་འབྲས་བུ་གཅིག་པའི་དཔེར་བཟུང་བ་ཡིན་གྱི།
རྒྱུ་གཅིག་གིས་འབྲས་བུ་གཅིག་པའི་དཔེར་བཟུང་བ་མ་ཡིན་པའི་ཕྱིར་རོ། ། ཞེས་སྨྲས་པ་པོ་ཁོང་གིས་མ་དགོངས་པ་མེད་ནའང༌། དཀའ་བའི་གནས་ལས་གཞན་དུ་བྱོལ་བ་སྟེ། འབྲས་བུ་དེ་ཡང་གཅིག་ཏུ་འགྱུར། ། ཞེས་པའི་དེ་ཡང་གི་སྒྲས་རྒྱུ་སྨོས་ནས། རྒྱུ་གཅིག་ཡིན་པ་བཞིན་དུ། འབྲས་བུ་ཡང་གཅིག་ཏུ་འགྱུར་ཞེས་འཆད་དགོས། གཞན་དུ་ན། དེ་ཡང་ཞེས་པའི་སྒྲ་སྨོས་པ་ལ་དགོས་ནུས་གང་ཡང་མི་འབྱུང་ལགས། ཡང་རྩོད་སྤོང་དུ།
གཞུང་དོན་དངོས་ནི། རྒྱུ་གཅིག་ཁོ་ན་ལས་འབྲས་བུ་འབྱུང་མི་སྲིད་ལ། གལ་ཏེ་ཁྱེད་ཀྱི་དཀར་པོ་ཆིག་ཐུབ་ལྟ་བུའི་རྒྱུ་གཅིག་ཁོ་ན་ལས་འབྲས་བུ་འབྱུང་སྲིད་ནའང༌། འབྲས་བུ་སྐུ་གསུམ་མི་འབྱུང་གི ། ཉན་ཐོས་འགོག་པ་ལྟ་བུའི་འབྲས་བུ་གཅིག་ཁོ་ན་འབྱུང་བར་འགྱུར་ཏེ། དེ་ལས་འབྲས་བུ་འབྱུང་བར་ནི་ཁྱེད་ཀྱིས་ཁས་བླངས། འབྲས་བུ་སྐུ་གསུམ་འབྱུང་བའི་རྒྱུ་ནི་དེ་ལ་མ་ཚང་འདུག་པའི་ཕྱིར་རོ། ། ཞེས་བཀོད་མོད། ཁྱེད་ཀྱི་ཐུགས་ལ། དཀར་པོ་ཆིག་ཐུབ་ཅེས་བྱ་བ་དེ་ཅི་མེད་ཅང་མེད་ཀྱི་སྟོང་རྐྱང་ཅིག་ལ་ཟེར་འོང་དགོངས་ནས་རིགས་པའི་ང་རོ་སྒྲོག་པར་འདུག་ཀྱང༌།
དེ་ནི་ཁྱེད་རང་གསུང་བ་བཞིན་ཕྱོགས་སྔའི་སྐྱ་རེངས་ཀྱི་སྔོན་དུ་དགག་པའི་ཉི་མ་ཁ་ཤོར་ཤར་བ་ཡིན་པས། དང་པོར་ཕྱོགས་སྔའི་འདོད་པ་གོ་བར་བྱའོ། ། དེ་ལ་ངེད་ཀྱི་ལུགས་དཀར་པོ་ཆིག་ཐུབ་ཏུ་མིང་བཏགས་པའི་གཞི་ནི། རྡོ་རྗེ་དྲིལ་བུ་པས། འདི་ནི་ངོ་བོ་ཉིད་ཀྱི་སྐུ། ། སྟོང་ཉིད་སྙིང་རྗེ་གཉིས་མེད་པ། ། མ་ནིང་ཞེས་ཀྱང་བརྗོད་པ་སྟེ། ། ལ་ལར་ཟུང་འཇུག་ཅེས་བྱའོ། ། ཞེས་ཟུང་འཇུག་མ་ནིང་གི་གོ་འཕང་ཞེས་བཞག་པ་དེ་ལ་ཟེར་ལ། ངོ་བོ་ཉིད་སྐུ་དེ་ལས།
སྤྲུལ་པའི་སྐུའི་བར་དུ་རྒྱུ་འབྲས་རིམ་པས་འབྱུང་བའི་ཚུལ། དགྱེས་རྡོར་འབུམ་ལྔར། ངོ་བོ་ཉིད་ཅན་ལས་ཆོས་འགྱུར། ། ཆོས་ལས་ལོངས་སྤྱོད་རྫོགས་པ་ཉིད། ། དེ་ལས་སྤྲུལ་པའི་སྐུར་འགྱུར་ཏེ། ། དེ་ལྟར་སྐུ་ནི་བཞི་ཡིན་ནོ། ། ཞེས་དང༌། དེ་བཞིན་དུས་འཁོར་སོགས་རྒྱུད་སྡེ་དུ་མ་ལས་བཤད་པ་དང་མཐུན་པར། དྭགས་པོའི་དཀར་བརྒྱུད་པ་རྣམས་ཀྱང༌། རང་སེམས་གདོད་མའི་སངས་རྒྱས་ཆོས་ཀྱི་སྐུར་རྟོགས་པ་དཀར་པོ་ཆིག་ཐུབ་དེ་ལས།
སྐུ་ལྷག་མ་རྣམས་འབྱུང་བར་བཞེད་པ་འདི་མདོ་སྔགས་སྤྱིའི་དགོངས་པ་ཡིན་པ་ལ་ཤེས་པ་རང་བཞིན་དུ་གནས་པ་སུ་ཞིག་བསྙོན། དེས་ན་རྒྱུ་དཀར་པོ་ཆིག་ཐུབ་ལས་འབྲས་བུ་སྐུ་གསུམ་འབྱུང་བར་ལྷུན་གྱིས་གྲུབ་བོ། ། གཞན་དུ་ན། རྒྱུ་སྟོང་ཉིད་སྙིང་རྗེ་དབྱེར་མེད་བསྒོམ་པའི་འབྲས་བུ་ལ་ཉན་ཐོས་ཀྱི་འགོག་པ་ཅིག་འོང་བ་ཡ་ཆ་སྟེ། སེང་གེའི་ཕྲུ་གུ་གླང་ཆེན་ལས། ། བྱུང་ན་སྔོན་མེད་སྲོག་ཆགས་ཡིན། ། ཟེར་བ་དེར་སྣང་ངོ༌། ། ཉན་ཐོས་འགོག་པའི་ངོས་འཛིན་ཀྱང༌། སོ་སོར་བརྟགས་མིན་གྱི་འགོག་པ་ལ་བཞེད་ན་ནི། འབྲས་བུ་གཅིག་ཀྱང་མི་འབྱིན་པས་མཚུངས་པ་བརྗོད་དུ་མེད་ལ།
ཉན་ཐོས་སློབ་མི་སློབ་ཀྱི་འགོག་པ་ལ་སྦྱོར་ན། དེ་དག་སྟོང་རྐྱང་སྒོམ་པ་ལས་འབྱུང་བར་བཤད་པའི་ཁུངས་གང་ན་བདོག སློབ་པ་ཕྱིར་མི་འོང་ལུས་མངོན་བྱེད་ཀྱང༌། ཚེ་རབས་གཞན་དུ་དབང་པོ་སྨིན་པའི་ཁར། ཚེ་འདིར་ཡང་བསླབ་པ་གསུམ་གྱིས་རྒྱུད་སྦྱངས་ནས་སྒྲིབ་པ་ཅི་རིགས་སྤང་དགོས་ལ། མི་སློབ་པ་ཁམས་གསུམ་གྱི་ཉོན་མོངས་པ་དང་བྲལ་བ་ཤེས་རབ་རྐྱང་གྲོལ་གྱི་དགྲ་བཅོམ་པ་ཡང་སྙོམས་འཇུག་གི་སྒྲིབ་པ་ལས་མ་གྲོལ་བར་དུ་འགོག་སྙོམས་ལ་འཇུག་མི་ནུས་ཀྱི། གཉིས་ཀའི་ཆ་ལས་རྣམ་པར་གྲོལ་བའི་སྙོམས་པར་འཇུག་ནུས་ཚུལ་སོགས་མཁྱེན་བཞིན་དུ། རྗེས་འཇུག་རྣམས་ཀྱི་མགོ་བོ་འཁོར་ལོ་ལྟར་བསྐོར་བའི་སྒྱུ་ཐབས་སུ་སྦྱར་བས་འཇམ་པའི་དབྱངས་དེ་ཡང་སྐུ་རྩེད་ལ་དགྱེས་པ་ཞིག་གོ ། ཅི་སྟེ། དེ་ནི་འགོག་པའི་སྙོམས་འཇུག་དང༌།
ལྷག་མེད་ཀྱི་མྱང་འདས་མ་ཡིན་གྱི། ཆད་པའི་མྱང་འདས་ལ་ཟེར་རོ་ཞེ་ན། ཆད་པའི་སྟོང་རྐྱང་བསྒོམས་ན་ཆད་པའི་མྱང་འདས་སུ་གོལ་བ་སྲིད་ཀྱང༌། དེ་ལ་ཉན་ཐོས་ཀྱི་སྒྲ་སྦྱར་ནས་ཅི་ཞིག་བྱ། ཁྱེད་རང་གིས་སྔར་དྲངས་པའི་ལུང༌། སྟོང་པ་ཉིད་ལ་ལྟ་ཉེས་ན། ། ཤེས་རབ་ཆུང་རྣམས་ཕུང་བར་འགྱུར། ། ཞེས་དང༌། གང་དག་སྟོང་པ་ཉིད་ལྟ་བ། ། དེ་དག་སྒྲུབ་ཏུ་མེད་པར་གསུངས། །
ཞེས་པ་ལྟར་ན། ཆད་པའི་མྱང་འདས་སུ་ཆ་མ་བཞག སྟེས་དབང་གིས་དམྱལ་བར་སྐྱེ་ཡང་སྲིད་ན་འགོག་པ་ཁོ་ནས་ཅི་ཉེས། དེ་བས་ན། སྨྲ་ན་ཡིད་ཕེབས་འབྲེལ་བ་དང༌། ། དོན་གསལ་ཡིད་དུ་འོང་བ་དང༌། ། ཆགས་དང་ཞེ་སྡང་སྤང་བ་དང༌། ། འཇམ་ཞིང་རན་པར་སྨྲ་བར་བྱ། ། ཞེས་པའི་དོན་དགོངས་པར་བཞུགས་སུ་གསོལ།། ༈ ཡང་རྩོད་སྤོང་དུ།
གཉིས་པ་དེའི་སྒྲུབ་བྱེད་ཀྱི་ལན་ལ། རྒྱུ་གཅིག་ཁོ་ན་ལས་འབྲས་བུ་འབྱུང་བའི་སྒྲུབ་བྱེད་ལུང་རིགས་འདྲ་སྣང་བ་ནི་སྐྱུར་རྗེས་སྐམ་གནོན་ལྟར་མཁས་པ་ལ་འོས་པའི་གཏམ་དུ་མི་སྣང་ངོ༌། ། ཇི་ལྟར་སྙམ་ན། སེམས་ཉིད་གཅིག་པུ་ཀུན་གྱི་ས་བོན་ཏེ་སོགས་ནི། གཅིག་པུ་ཞེས་པའི་མིང་ལས་འཁྲུལ་པ་སྟེ། དཔྱད་ན་འཇིག་པས་སོ། ། དེ་ཡང་སེམས་ཅན་ཐམས་ཅད་ཡང་ན་ནི་འབད་ཀྱང་མི་གྲོལ་བའམ། ཡང་ན་ནི་འབད་མེད་དུ་གྲོལ་བར་འགྱུར་ཏེ། འཁོར་བར་འཁྱམས་པའི་རྒྱུ་ནི་སེམས་གཅིག་པུ་ཡིན་གྱི། གྲོགས་ལས་དང་ཉོན་མོངས་པ་སོགས་གཏན་ནས་མི་དགོས་པའི་ཕྱིར་དང༌།
ཐར་པ་ཐོབ་པ་ལ་ཡང་རྒྱུ་སེམས་གཅིག་པུས་ཆོག་གི དེ་ལ་ལྟ་སྒོམ་སྤྱོད་པ་སོགས་ལམ་ལ་འབད་རྩོལ་གཏན་ནས་མི་དགོས་པའི་ཕྱིར། ཞེས་པའི་ཐལ་ངག་འདི་ནི་འཇིགས་སུ་རུང་བ་གཞན་འཕྲུལ་དབང་བྱེད་པའི་ཐལ་ངག་སྟེ། གྲུབ་ཐོབ་ཀྱི་སྤྱི་མེས་ཆེན་པོ་ས་ར་ཧ་པ་ལ་ཡང་མཐོ་འཚམས་པར་ཆས་པའི་ཕྱིར་རོ། ། མཁས་པ་ལ་ལེགས་པར་བཤད་པ་མི་འོས་ན་གཞན་གང་ཞིག་འོས། མཚན་འཛིན་དམ་པོས་བཅིངས་པའི་གདམས་ངག་བསྒོམས་ཀྱང༌། དེ་རང་གིས་འཆིངས་བྱེད་བྱེད་པས་འབད་ཀྱང་མི་གྲོལ་བ་བདེན་ལ། བླ་མ་དམ་པའི་བྱིན་རླབས་གསེར་འགྱུར་གྱི་རྩི་ལྟ་བུ་སྙིང་ལ་ཞུགས་ན་འབད་མེད་དུ་གྲོལ་བའང་བདེན་པས་སྐྱུར་རྗེས་སྐམ་གྱིས་མ་མནན་གྱི། སྐམ་རྗེས་སྐམ་གྱིས་མནན་པའོ། ། དེ་ལྟར་ཡང་རྒྱུད་ལས།
གང་གིས་བླུན་པོ་འཆིང་འགྱུར་བ། ། འདིར་དེས་མཁས་རྣམས་རྣམ་པར་གྲོལ། ། ཞེས་དང༌། དུག་གི་དུམ་བུ་གང་ཉིད་ཀྱིས། ། སྐྱེ་བོ་ཐམས་ཅད་འཆི་བར་འགྱུར། ། དུག་གི་དེ་ཉིད་ཤེས་པ་དེས། ། དུག་གི་དེ་ཉིད་འབིགས་པར་བྱེད། ། ཅེས་དང༌། གང་ཞིག་མི་ཤེས་འཇིག་རྟེན་པ། ། བཙན་དུག་ཟོས་པས་བརྒྱལ་བར་འགྱུར། །
རྨོངས་སྤངས་དེ་ཉིད་ཡིད་ཀྱིས་ནི། ། དེ་ཡིས་དེ་ཉིད་ཡོངས་སུ་གཅོད། ། ཅེས་སོགས་དང༌། སྐྱེ་བོ་མི་བཟད་པ་ཡི་ལས། ། གང་དང་གང་གིས་འཆིང་འགྱུར་བ། ། ཐབས་དང་བཅས་ན་དེ་ཉིད་ཀྱིས། ། སྲིད་པའི་འཆིང་བ་ལས་གྲོལ་འགྱུར། ། ཞེས་དང༌། བླ་མའི་དྲིན་ལས་ཕན་པའི་ལུང་ཐོབ་ན། ། གྲོལ་བར་མི་འདོད་ཀྱང་ནི་གྲོལ་བར་འགྱུར། །
ཞེས་སོགས་རྒྱ་ཆེར་གསུངས་པས་འབད་མེད་དུ་གྲོལ་བ་དང་མི་གྲོལ་བ་གནད་འགག་ལ་རག་ལུས་པར་གདའ་ཞིང༌། གནད་འགག་དེ་ཕྱིན་ཅི་མ་ལོག་པར་རང་ཉམས་སུ་མྱོང་མཁན་དེ་ནི་དབང་རྣོན་རིན་པོ་ཆེ་ལྟ་བུའི་གང་ཟག་གོ ། འཇིགས་སུ་རུང་བའི་ཐལ་འགྱུར་ཁོའི་མཇུག་ཏུ་ཀླན་ཀ་སྤོང་ཕྱིར། དེས་ན་འཁོར་འདས་ཀུན་གྱི་བྱེད་པ་པོ་སེམས་གཙོ་བོ་ཡིན་པ་ལ་དགོངས་ཀྱི། སེམས་གཅིག་པུ་ལས་རྒྱུ་གཞན་མེད་ཅེས་སྒྲ་ཇི་བཞིན་པར་བཟུང་དུ་མི་རུང་སྟེ། དོན་སྒྲ་ཇི་བཞིན་ཡོངས་རྟོག་ན། ། བདག་ཉིད་ཉམས་ཤིང་བློ་ཉམས་འགྱུར། ། ཞེས་པའི་ལུང་བསྟན་ཐོག་ཏུ་བབས་པ་ཡིན་པའི་ཕྱིར་རོ། ། ཞེས་ལྷན་ཆུང་ཟུར་གསུམ་གཅིག་བཏབ་འདུག་པ་དེ་ཡང་འཕྲད་ལྷན་དུ་སྣང་བས་མི་མཛེས་ཏེ། དཔལ་ས་ར་ཧ་པས།
སེམས་ཉིད་གཅིག་པུ་ཞེས་ངེས་བཟུང་མཛད་པ་ལ། ཁྱེད་ཀྱིས་གཙོ་བོ་ཡིན་པ་ལ་དགོངས་ནས་ཞེས་སྐྱོགས་པས་སོ། ། དེ་ལྟ་ན། སེམས་ཉིད་གཙོ་བོ་ཀུན་གྱི་ས་བོན་ཏེ། ། ཞེས་རང་འདོད་པའི་ཕྱོགས་སུ་གཞུང་ཡང་གཅུས་ཤིག མདོ་སྡེ་རྒྱན་གྱི། དོན་སྒྲ་ཇི་བཞིན་ཡོངས་རྟོག་ན། ། བདག་ཉིད་ཉམས་ཤིང་བློ་ཉམས་འགྱུར། ། ལེགས་པར་གསུངས་པའང་སྤངས་པས་ན། ། བརླག་འགྱུར་ཆོས་ལ་ཁོང་ཁྲོས་སྒྲིབ། །
ཅེས་རྐང་པ་ཕྱི་མ་དང་བཅས་པའི་ལུང་འདིས་ཁྱེད་ཅག་ལུང་བསྟན་པ་ཁོ་ན་སྟེ། རབ་དབྱེར་མཐའ་དྲུག་གི་སྒོ་ནས་གཞུང་འཆད་དགོས་པར་གསུངས་ཀྱང༌། དེ་གང་དགར་བོར་ནས། རབ་དབྱེའི་བསྟན་དོན་ཐམས་ཅད་སྒྲ་ཇི་བཞིན་པར་འཆད་པས་དབུ་འཐོམས་འདུག་པའི་ཕྱིར་རོ། ། རྩོད་སྤོང་དུ། ཅི་སྟེ་དེ་དག་ཐམས་ཅད་སེམས་གཅིག་པུའི་ཆོ་འཕྲུལ་ལོ་སྙམ་ན། དེ་གཅིག་པུས་འཁྲུལ་གཞི་བྱས་པར་སྣང་མོད། ཞེས་ཟེར་བ་འདི་ཁོ་ན་བདེན་ཏེ། འཁྲུལ་གཞི་དང་གྲོལ་གཞི་ཐམས་ཅད་དེ་གཅིག་པུས་བྱས་སོ། ། སེམས་ལས་གཞན་མེད་པར་ནི་བློས་རིག་ནས། །
དེ་ནས་སེམས་ཀྱང་མེད་པ་ཉིད་དུ་རྟོགས། ། ཞེས་སོགས་ཐེག་ཆེན་གྱི་གཞུང་མང་པོ་ཁྱེད་ཀྱི་ཞལ་ལས་རྒྱུ་བཞིན་དུ། ཡང༌། བག་ཆགས་གཞན་བརྟས་པའི་ཐུགས་ཀྱི་འཛིན་སྟངས་ཀྱི་ཁ་བུན་ལ། ལས་ཉོན་དང་ལྟ་སྒོམ་སོགས་སེམས་ལས་ལོགས་སུ་བཀར་བ་འདིའང་ཅི་ཞིག་འདྲ་སྟེ་རྟེན་འབྲེལ་བཅུ་གཉིས་ཀྱང་དེས་མཚོན་ནོ། ། འོ་ན། ས་ར་ཧའི་ལུང་དོན་ཇི་ལྟར་ཡིན་སྨྲོས་ཤིག་ཅེ་ན། དེ་བཞིན་དུ་བྱ་སྟེ། བརྡའ་སྤྲོད་པའི་གཞུང་ལས་འབྱུང་བ་བཞིན་དེ་ཕན་གྱི་རྐྱེན། ཉིད་ཅེས་སྦྱར་ན་གཞི་ལ་འབྱོར་གྱི།
ཁྱེད་ཀྱི་ཚིག་ལས་སེམས་ཞེས་པ་ཙམ་དང་སེམས་ཉིད་ཅེས་པ་སྐྱིད་སྡུག་གཅིག་ཏུ་བཏང་འདུག་པ། མཁས་པ་ལ་མི་འོས་པའི་ཚིག་ནི་དེ་ལྟ་བུ་ལ་ཟེར་རོ། ། དེས་ན་སེམས་ཉིད་ཀྱི་ངོ་བོ་དང་རྣམ་པ་ཐ་དད་པ་ལྟར་སྣང་ཡང་གཉིས་སུ་མེད་ཅིང༌། གཉིས་སུ་མེད་བཞིན་དུ་སྣ་ཚོགས་སུ་འཆར་བ་རྒྱུ་ལམ་འབྲས་གསུམ་དུ་མི་འགལ་བའི་ཤེས་བྱེད་དུ། དམངས་དོ་ཧར། སེམས་ཉིད་གཅིག་པུ་ཀུན་གྱི་ས་བོན་ཏེ། ། ཞེས་སྨོས་ཏེ། རང་བཞིན་གྱི་འོད་གསལ་བའི་སེམས་ཉིད་གཅིག་པུ་འདི་འཁོར་འདས་ཀུན་གྱི་རིགས་ཀྱི་ས་བོན་ཏེ། ཅིའི་ཕྱིར་ན། གང་ལས་སྲིད་དང་མྱ་ངན་འདས་འཕྲོ་བ། །
ཞེས་ཏེ། སེམས་ཉིད་གཅིག་པུ་གང་ལས། མ་ཤེས་ན་སྲིད་པའི་སྡུག་བསྔལ་མཐའ་དག་འཕྲོ་བར་འགྱུར་ལ། ཤེས་ན་མྱ་ངན་ལས་འདས་པའི་ཆོས་ཀུན་འཕྲོ་བར་འགྱུར་བས་སོ། ། དེའི་ཕྱིར། འདོད་པའི་འབྲས་བུ་སྟེར་བར་བྱེད་པ་ཡི། ། ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། ། ཞེས་སྨོས་ཏེ། དེས་འདོད་པའི་འབྲས་བུ་ཐར་པ་སྟེར་བར་བྱེད་པས་ཡིད་བཞིན་གྱི་ནོར་བུ་དང་འདྲ་བའི་སེམས་དེ་ལ། རང་གི་རིག་པའི་ཡེ་ཤེས་ནི། །
ལེགས་མཐོང་གང་ཡིན་འདིར་ཕྱག་ཡིན། ། ཞེས་པའི་ཚུལ་གྱིས་ཕྱག་འཚལ་ལོ་ཞེས་སྨྲས་སོ། ། དེ་ལྟར་འཆད་པའི་རྒྱུ་མཚན། ཚིགས་སུ་བཅད་པ་དེའི་རྗེས་དེ་མ་ཐག་ཏུ། སེམས་བཅིངས་ན་ནི་འཆིངས་འགྱུར་ཏེ། ། དེ་ཉིད་གྲོལ་ན་ཐེ་ཚོམ་མེད། ། བླུན་པོ་གང་གིས་འཆིང་འགྱུར་བ། ། མཁས་རྣམས་དེ་ཡིས་མྱུར་དུ་གྲོལ། ། ཞེས་འཆིང་གྲོལ་ཀུན་གྱི་རྩ་བ་སེམས་ཉིད་གཅིག་པུར་བཞག་པ་འདི་ལ་མཁས་པས་མ་བསྙོན་ཅིག དེ་ལྟར་ཡང༌།
འཕགས་པ་ད་ལྟར་གྱི་སངས་རྒྱས་མངོན་སུམ་དུ་བཞུགས་པའི་ཏིང་ངེ་འཛིན་ཞེས་བྱ་བ་ཐེག་པ་ཆེན་པོའི་མདོ་ལས། སེམས་ཀྱིས་སངས་རྒྱས་བྱེད་པ་སྟེ། ། སེམས་ཉིད་ཀྱིས་ཀྱང་མཐོང་བའོ། ། སེམས་ཉིད་ང་ཡི་སངས་རྒྱས་ཏེ། ། སེམས་ཉིད་དེ་བཞིན་གཤེགས་པའོ། ། སེམས་ཉིད་ང་ཡི་ལུས་ཡིན་ཏེ། ། སངས་རྒྱས་སེམས་ཀྱིས་མཐོང་བའོ། ། སེམས་ཉིད་ང་ཡི་བྱང་ཆུབ་སྟེ། ། སེམས་ཉིད་རང་བཞིན་མེད་པའོ། ། ཞེས་སོགས་དང༌།
སེམས་ཀྱི་སྒྲིབ་སྦྱོང་དུ་ཨཱརྻ་དེ་ཝས། རང་གི་སེམས་ནི་རྟོགས་བྱའི་ཕྱིར། ། ཅུང་ཟད་ཙམ་ནི་བརྗོད་པར་བྱ། ། ཞེས་སོགས་ཀྱིས་མཉམ་མེད་དྭགས་པོའི་རིང་ལུགས་པ་རྣམས་ཕྱག་རྒྱ་ཆེན་པོ་གཏན་ལ་འབེབས་པའི་གཞི་རང་སེམས་ལ་མཛད་ནས། གཞི་ལམ་འབྲས་བུ་ཐམས་ཅད་སེམས་ཐོག་ཏུ་རྫོགས་པར་བསྟན་པ་འདི་བོད་ཀྱི་མཁས་པ་ལ་མི་འོས་ཀྱང་རྒྱ་གར་བའི་གྲུབ་ཐོབ་ལྷག་པར་དགྱེས་པའི་གཏམ་མོ།། ༈ ཡང་རྩོད་སྤོང་དུ། ས་བོན་གཅིག་ལ་སྡོང་པོ་གཉིས། ། ཞེས་སོགས་ཀྱང་རང་ལ་ཁས་བླངས་ནང་འགལ་བ་བསྟན་པར་སྣང་སྟེ། སེམས་ཉིད་གཅིག་པུ་ཀུན་གྱི་ས་བོན་ཏེ། ། ཞེས་པས་འཁོར་འདས་གཉིས་ལ་རྒྱུ་གཅིག་ཁོ་ན་ལས་མེད་པར་ཁས་བླངས།
རྒྱུ་མཚན་དེ་ལས་འབྲས་བུ་གཅིག ཅེས་པར་རྒྱུ་ཡལ་ག་གཉིས་ལས་འབྲས་བུ་གཅིག་འབྱུང་བར་ཁས་བླངས་པའི་ཕྱིར་རོ། ། གལ་ཏེ་རྩ་བ་གཅིག་ཁོ་ན་ལ་སྡོང་པོ་གཉིས་སུ་གྱེས་ཀྱང༌། འབྲས་བུ་གཅིག་ཁོ་ན་འབྱུང་ཞེས་པའོ་སྙམ་ན། འབྲས་བུ་གཅིག་ཁོ་ན་ལས་མི་འབྱུང་བ་མིན་པར་ཐལ། འབྲས་བུ་སྐུ་གསུམ་འབྱུང་བའི་ཕྱིར་རོ། ། ཅི་སྟེ། འབྲས་བུ་སངས་རྒྱས་གཅིག་པུ་འབྱུང་ཞེས་པའོ་སྙམ་ན། རྩ་བ་གཅིག་ཁོ་ན་ལས་འབྲས་བུ་གཅིག་པུ་འབྱུང་བ་ཡང་མི་བདེན་པར་ཐལ། དེ་ལས་འབྲས་བུ་འཁོར་འདས་གཉིས་ཀ་འབྱུང་བའི་ཕྱིར་རོ། །
ཞེས་ཡང་གྲུབ་ཐོབ་ལ་འཁོར་གསུམ་བཀལ་ལོ། ། ས་ར་ཧ་ལ་ཀླུ་སྒྲུབ་ཀྱིས། ། ནང་འགལ་སྡེབས་པའི་ཐལ་ཕྱིར་འདིས། ། ར་བསད་པ་ན་ལུག་འདར་བཞིན། ། སངས་རྒྱས་རྣམས་ཀྱང་འཇིགས་ཀྱིན་གདའ། ། ཞེས་ནམ་མཁའི་ལྷ་རྣམས་གླེང་ངོ༌། ། དེ་ལ་ཐོག་མར། ངེད་ཀྱིས་དོ་ཧའི་ལུང་དོན་སྨྲ་ཡི། དེའི་འོག་ཏུ་ཁྱེད་ཀྱིས་ཁོག་ཅིག རྩ་བ་གཅིག་ལས་ཞེས་པ་ཡི་གེ་མ་དག་པས།
ས་བོན་གཅིག་ལས་སྡོང་བུ་གཉིས། ། ཞེས་བརྗོད་པར་བྱའོ། ། དེ་ཡང་རྒྱུ་རྒྱུད་ཇི་ལྟ་བར་ལམ་དང༌། དེ་ཇི་ལྟ་བར་འབྲས་བུ་ཡིན་ནོ་ཞེས་བསྟན་པའི་ཕྱིར། ས་བོན་གཅིག་ལས་སྡོང་པོ་གཉིས། ། རྒྱུ་མཚན་དེ་ལས་འབྲས་བུ་གཅིག ། དེ་ཡང་དབྱེར་མེད་གང་སེམས་པ། ། དེ་ནི་འཁོར་དང་མྱ་ངན་འདས་རྣམ་གྲོལ། ། ཞེས་གསུངས་ཏེ། ཆོས་མངོན་པར།
ཐོག་མ་མེད་དུས་ཅན་གྱི་ཁམས། ། ཆོས་རྣམས་ཀུན་གྱི་གནས་ཡིན་ཏེ། ། དེ་ཡོད་པས་ན་འགྲོ་ཀུན་དང༌། ། མྱ་ངན་འདས་པའང་ཐོབ་པར་འགྱུར། ། ཞེས་ཁམས་དེ་བཞིན་གཤེགས་པའི་སྙིང་པོ་ནི་འཁོར་འདས་གཉིས་ཀའི་གནས་དང་རྟེན་དུ་གསུངས་ལ། དེ་ཡང་དཔེར་ན་སས་ལོ་ཏོག་གི་རྟེན་བྱེད་པ་ཙམ་མ་ཡིན་གྱི། འདི་འཁོར་འདས་གཉིས་ཀའི་ས་བོན་ཡིན་ཏེ། ཆོས་དབྱིངས་བསྟོད་པར། དེ་འདྲའི་ས་བོན་ཐམས་ཅད་ལས། ། རྒྱུ་དང་འདྲ་བའི་འབྲས་བུ་འབྱུང༌། །
ས་བོན་མེད་པར་འབྲས་ཡོད་པར། ། ཤེས་ལྡན་གང་གིས་སྒྲུབ་པར་ནུས། ། ས་བོན་གྱུར་པ་ཁམས་དེ་ཉིད། ། ཆོས་རྣམས་ཀུན་གྱི་རྟེན་དུ་འདོད། ། ཅེས་གསུངས། དེ་ལྟ་བས་ན། ས་བོན་ཁམས་གཅིག་པུ་དེ་ལས། རྐྱེན་གྱི་དབང་གིས་སྡོང་པོ་གཉིས་སུ་འགྱུར་ཏེ། འཇིག་ཚོགས་ལ་ལྟ་བའི་རྩ་བ་ཅན། ལས་དང་ཉོན་མོངས་པའི་ཤིང༌།
སྐྱེ་བའི་གནས་ཐ་དད་པའི་ཡལ་གར། དབང་པོ་དྲུག་གི་མེ་ཏོག་ལ་སྡུག་བསྔལ་གྱི་འབྲས་བུ་ཆགས་པ་དེ་ནི་འཁོར་བའི་སྡོང་པོའོ། ། རྒྱས་པ་ལས་བྱུང་བའི་རྩ་བ་ཅན། མྱང་འདས་གསུམ་ལས་གང་ཡང་རུང་བ་ལ། འདོད་པ་དང༌། སྨོན་པ་དང༌། རྩོལ་བའི་ཤིང༌། ཚོགས་དང་སྦྱོར་བའི་ལམ་ཐ་དད་པའི་ཡལ་ག་ཅན། མངོན་པར་ཤེས་པ་ལ་སོགས་པའི་མེ་ཏོག་དང་ལྡན་པ། རྒྱུན་དུ་ཞུགས་པ་ལ་སོགས་པ་ནས་སངས་རྒྱས་ཉིད་ཀྱི་བར་གྱི་འབྲས་བུ་ཆགས་པ་ནི་མྱ་ངན་ལས་འདས་པའི་སྡོང་པོའོ། །
ས་བོན་དང་བཅས་པའི་འཁོར་འདས་ཀྱི་རྒྱུའི་མཚན་ཉིད་གཉིས་པོ་དེ་ལས་འབྲས་བུ་མཐར་ཐུག་པ་ནི་ཆོས་ཀྱི་སྐུ་གཅིག་པུ་ཉིད་དོ། ། འོ་ན་འཁོར་བ་ཇི་ལྟར་ཆོས་ཀྱི་སྐུའི་རྒྱུར་འགྱུར་ཞེ་ན། དྲི་མ་མེད་པར་གྲགས་པའི་མདོ་ལས། འཇིག་ཚོགས་ལ་ལྟ་བ་རྣམས་ནི་སངས་རྒྱས་ཀྱི་གདུང་ངོ༌། ། ཞེས་དང༌། འདུས་པ་རྒྱུད་ཕྱིར། ཨེ་མའོ་འདི་རབ་ངོ་མཚར་ཆེ། ། ཨེ་མའོ་ཞི་བ་དབང་པོ་འདས། ། ཨེ་མའོ་འཁོར་བ་དག་གི་རྒྱུན། ། ཨེ་མའོ་མཆོག་ཏུ་མྱ་ངན་འདས། །
ཞེས་དང༌། དེའི་འགྲེལ་པར་སྨན་ཞབས་ཀྱིས། བདག་དང་བདག་གི་ལ་སོགས་པར་སྣང་བའི་རྒྱུན་ཁོ་ན་ལ་དེ་བཞིན་ཉིད་དུ་ཤེས་ན་མཆོག་ཏུ་མྱ་ངན་ལས་འདས་པ་སྟེ། ཞེས་སོགས་ལུང་མང་ངོ༌། ། དེས་ན་འཁོར་འདས་གཉིས་ཀྱང་སེམས་ཉིད་གཅིག་པུ་མ་རིག་པ་དང་རིག་པའི་འཇུག་ལྡོག་ཡིན་པས། རྨོངས་ཕྱིར་འཁོར་བའི་གཟུགས་ཅན་ཏེ། ། རྨོངས་མེད་འཁོར་བ་དག་པ་ཡིན། ། ཅེས་སྔར་ཡང་དྲངས་སོ། ། མཐར་ཐུག་ཆོས་སྐུ་གཅིག་པུ་ཡིན་བྱས་ཙ་ན། གཟུགས་སྐུ་མེད་དམ་སྙམ་དུ་དོགས་པར་མི་བྱ་སྟེ་རྒྱུ་མཚན་གོང་དུ་བཀོད་ཟིན་ཏོ། །
ལུང་འདིའི་དཔེ་དོན་ལ། ས་བོན་དང༌། སྡོང་པོ་དང༌། འབྲས་བུ་ཞེས་བརྡར་བྱས་ཀྱི། རྒྱུ་ཡལ་ག་གཉིས་ལས་འབྲས་བུ་གཅིག་ཅེས་སོགས། ཐལ་མ་བསྡུས་ཀྱི་སྔོ་ཡི་ཕྱེ་མའི་སྡོར་མི་འདེབས་སོ། ། དེ་གཅིག་པུ་ལས་རྣམ་པ་ལྔ་སྟེ། ཅེས་སོགས་དུས་འཁོར་གྱི་ལུང་འདི་ཡང་བརྗོད་དོན་གོང་བཞིན་ཡིན་ཀྱང་སྤྱན་རྣམ་ཅུང་ཞིག་མ་བཀྲབ་པ་ཡིན་ནམ་བརྗོད་མེད་དུ་བཞག་འདུག་གོ། ༈ གན་མཛོད་ལས། སྤྱན་རས་གཟིགས་ཀྱིས།
དཔའ་བོའི་རིམ་པ་བདག་བྱིན་རླབས་པ་ཡི། ། རིམ་པ་དག་ཀྱང་ཐར་པའི་ལམ་མ་ཡིན། ། ཤིན་ཏུ་རྣམ་དག་རིམ་པ་གཅིག་པུ་ནི། ། ཐར་པའི་སླད་དུ་སངས་རྒྱས་རྣམས་ཀྱིས་བསྟན། ། ཞེས་དྲངས་པ་ལ་རྩོད་སྤོང་དུ། འདི་ལྟར་སྦྱིན་པའི་དུས་དག་ཏུ། ། ཚུལ་ཁྲིམས་བཏང་སྙོམས་བཞག་པར་གསུངས། ། ཞེས་པ་ལྟར། རང་རང་གི་ཆེ་བ་བརྗོད་པ་ཙམ་ཡིན་གྱི་ཚིག་ཟིན་ལྟར་མི་བདེན་ཏེ། དེ་ལྟར་བདེན་ན།
བདག་བྱིན་རླབས་ཀྱི་རིམ་པ་ཐར་པའི་ལམ་མ་ཡིན་པར་ཐལ་བའི་ཕྱིར་རོ། ། ཞེས་བྲིས་སོ། ། སྤྱོད་འཇུག་ཏུ། སྦྱིན་པ་ལ་བསྔགས་པའི་ཚེ་ཚུལ་ཁྲིམས་བཏང་སྙོམས་སུ་བཞག་པ་ཙམ་ཡིན་ལ། མདོར་བསྡུས་དང་པོའི་ལུང་དེར། དཔའ་བོའི་རིམ་པ་དང༌། བདག་བྱིན་རླབས་དངོས་སུ་བསྟན་ནས། ཀྱང་གི་སྒྲས་ཕྱག་རྒྱ་དང་པོ་གསུམ་སོགས་ཀྱིས་མཆོག་གི་གོ་འཕང་མི་སྩོལ་གྱི། ཤིན་ཏུ་རྣམ་དག་རིམ་པ་སྟེ་ཟུང་དུ་འཇུག་པའི་ཏིང་ངེ་འཛིན་གྱི་རྣལ་འབྱོར་གཅིག་པུ་ཐར་པའི་ལམ་རྣལ་མའམ་ངོ་མ་ཡིན་ཅེས་མཐའ་བཅད་པས་དཔེ་དོན་མི་མཚུངས་སོ། ། དེས་ན་བདག་བྱིན་རླབས་ཐར་པའི་ལམ་མ་ཡིན་པར་ཐལ་བ་ལ་རེ་ཞིག་འདོད་ལན་ཐེབས་ཏེ།
ཆོས་སྐད་ཀྱི་ཁས་ལེན་མཚམས་ཡིན་པས། སྐབས་འདིར་དངོས་རྒྱུ་ལ་དམིགས་པར་འགྲེལ་ཆེན་གྱི་ཚིག་འཕྲོས་མང་པོ་ལས་བཤད་པའི་ཕྱིར་རོ།། ༈ ཡང་རྩོད་སྤོང་དུ། རྣལ་འབྱོར་མ་ཀུན་སྤྱོད་ལས། གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུའི་ཉམས་ཀྱིས་དུ་མའི་གར་མཛད་དོ། ། ཞེས་པ་ཡང་ཆེ་བ་བརྗོད་པ་ཙམ་སྟེ། སྒྲ་ཇི་བཞིན་པ་ལྟར་ན། དེ་གཅིག་པུ་མ་ཡིན་པར་ཐལ། ། དུ་མ་ཡིན་པའི་ཕྱིར་རོ། །
གལ་ཏེ་ཁོ་རང་གཅིག་པུ་ལས་འབྲས་བུ་དུ་མ་བསྐྱེད་པའི་དོན་དུ་འཆད་དོ་སྙམ་ན། ཁས་བླངས་འགལ་ཏེ། འབྲས་བུ་གཅིག་ལས་མེད་པར་ཁས་བླངས་པའི་ཕྱིར་རོ། ། ཞེས་ཡང་ནི། རྡོ་རྗེ་འཆང་གི་དབུ་ལ་བཟློག་ཏུ་མེད་པའི་ཐལ་འགྱུར་རྡོ་རྗེའི་ཆར་ཕབ་པ་འདི་ནི། ས་ར་ཧ་ལན་བརྒྱར་བཀྲོངས་པ་བས་ཀྱང་སྡིག་ཆེ་བས་ཤིན་ཏུ་ཡ་ངའོ། ། རྒྱུད་ཀྱི་དོན་ནི་འདི་ལྟར་ཡིན་ཏེ། དེའི་རྐང་པ་གོང་མར། འགྲོ་བ་འདི་དག་སངས་རྒྱས་ལྔ་བདག་ཉིད། ། གར་མཁན་དག་དང་རི་མོ་བཟང་དང་མཚུངས། །
གང་དུ་བདེ་ཆེན་ཞེས་བྱ་གཅིག་པུ་ཉིད། ། གཅིག་པུའི་ཉམས་ཀྱིས་དུ་མའི་གར་མཛད་དོ། ། ཞེས་ཏེ་འགྲོ་བ་འདི་དག་གི་ཕུང་པོ་ལྔ་སངས་རྒྱས་ལྔ། ཤུགས་ལས་ཁམས་ལྔ་གཤེགས་མ་ལྔ། སྐྱེ་མཆེད་བཅུ་གཉིས་སེམས་དཔའ་དང་སེམས་མ། ཡན་ལག་ཁྲོ་བོ་ཁྲོ་མོ་སོགས་ལས་ཕྱེ་བའི་རིགས་བརྒྱ་སྟོང་གྲངས་མེད་ཀྱི་བར་དུ་བཤད་པ་འདི་ནི། ཇི་ལྟར་གར་མཁན་གཅིག་གིས་གར་གྱི་ཉམས་དང་འགྱུར་བ་དུ་མ་བསྟན་པ་དང༌། རི་མོ་མཁན་གཅིག་གིས་གཟུགས་བརྙན་སྣ་ཚོགས་རི་མོར་བྲིས་པ་ལྟ་བུ་སྟེ། སེམས་ཉིད་དབྱིངས་གང་ན་དམིགས་པ་མེད་པའི་བདེ་བ་ཆེན་པོ་གཅིག་པུ་ལས་མེད་ཀྱང༌། གཅིག་པུ་དེའི་ཉམས་འགྱུར་སྣ་ཚོགས་པའི་འཁོར་ལོར་ཤར་ཏེ་དུ་མར་སྣང་བའི་གར་མཛད་དོ། །
ཞེས་པ་སྟེ། ནམ་མཁའི་ཟླ་བ་གཅིག་པུ་ཆུ་སྣོད་ཇི་སྙེད་པའི་ནང་དུ་འཆར་ཡང་ཟླ་བ་གཅིག་ཁོ་ན་ལས་མེད་དེ། གཉིས་ཕན་ཆད་དུ་མཐོང་བ་ལོག་ཤེས་ཡིན་པའི་ཕྱིར་དང༌། དེ་བདེན་མིན་རྫུན་མིན་དུ་བཤད་པས་བརྟག་དཀའ་བའི་ཕྱིར་རོ།། ༈ གན་མཛོད་ལས། མདོ་ལུགས་ལ་ཡང་མི་འཐད་དེ། ཆོས་ཀྱི་དབྱིངས་ལ་དབྱེར་མེད་ཕྱིར། ། གཙོ་བོའི་ཐེག་པ་དབྱེར་མ་མཆིས། ། དང༌། ཆོས་ཀྱི་དབྱིངས་ལ་དབྱེར་མེད་ཕྱིར། །
རིགས་ནི་ཐ་དད་རུང་མ་ཡིན། ། བརྟེན་པའི་ཆོས་ཀྱི་བྱེ་བྲག་གིས། ། དེ་ཡི་དབྱེ་བ་ཡོངས་སུ་བརྗོད། ། ཅེས་པ་དང་མངོན་སུམ་དུ་འགལ་བ་དང༌། ཞེས་པའི་ལན་རྩོད་སྤོང་དུ། ཕྱོགས་སུ་མ་ཕྱིན་པའི་གཏམ་སྟེ། གཞུང་གི་དོན། རྟེན་ཆོས་དབྱིངས་ལ་ངོ་བོའི་སྒོ་ནས་དབྱེ་བ་མེད་ཀྱང༌། བརྟེན་པ་ཐེག་པ་གསུམ་གྱི་སྒྲུབ་པ་གསུམ་ཐ་དད་པའི་དབང་གིས་རིགས་ལ་གསུམ་དུ་དབྱེ། ཞེས་པ་ཙམ་ཡིན་གྱི།
རྟེན་ཆོས་དབྱིངས་གཅིག་ཁོ་ན་ལས། བརྟེན་པ་ཐེག་པ་གསུམ་གྱི་སྒྲུབ་པ་གསུམ་སྐྱེ་ཞེས་པའི་དོན་མ་ཡིན་པའི་ཕྱིར་ཏེ། ཀླུ་སྒྲུབ་སོགས་འགའ་ཞིག་ལྟར་ན། ཆོས་དབྱིངས་ནི་འདུས་མ་བྱས་ཡིན་པའི་ཕྱིར་དང༌། བྱམས་པའི་རྗེས་འབྲང་ཁ་ཅིག་སེམས་རང་བཞིན་གྱིས་འོད་གསལ་བ་ལ་ཆོས་དབྱིངས་སུ་བཞེད་པ་ལྟར་ནའང༌། དེ་གཅིག་པུ་ཁོ་ན་ལས་ཐེག་པ་གསུམ་གྱི་ལམ་གསུམ་སྐྱེ་བར་མི་འཆད་པའི་ཕྱིར་དང༌། གལ་ཏེ། འཕགས་པའི་ཆོས་ཀྱི་རྒྱུ་ཡི་ཕྱིར། ། ཞེས་པ་ལ་འཁྲུལ་མཆིས་ན། དེ་ནི་ཆོས་དབྱིངས་དམིགས་པར་བྱས་པ་ལས།
ཐེག་པ་གསུམ་གྱི་ལམ་གསུམ་སྐྱེ་ཞེས་པའི་དོན་ཡིན་གྱི་ཆོས་དབྱིངས་ལས་ཐེག་པ་གསུམ་གྱི་ལམ་གསུམ་སྐྱེ་ཞེས་པའི་དོན་མིན་པའི་ཕྱིར་རོ། ། ཞེས་བྲིས་མོད། གཞུང་དོན། ཐེག་པ་གསུམ་ལ་དབྱེར་མ་མཆིས་ཏེ། ཆོས་དབྱིངས་ལ་དབྱེར་མ་མཆིས་པའི་ཕྱིར། ཞེས་དང༌། ཐ་དད་དུ་རུང་བ་མ་ཡིན་པའི་ཕྱིར་ཞེས་པར་སྣང་བ་ལ། ཁྱེད་ཀྱིས་གསུམ་དུ་དབྱེ་ཞེས་འགལ་བར་གསུངས་པས་ཕྱོགས་སུ་ཕྱིན་པའི་ངང་ཚུལ་དེར་ངོམས་སོ།། ༈ གན་མཛོད་ལས། མཐར་ཐུག་ཐེག་པ་གཅིག་ཏུ་སྒྲུབ་པའི་རིགས་པ་ཐམས་ཅད་མི་འཐད་པར་ཐལ་གསུང་བའི་ལན་རྩོད་སྤོང་དུ།
རྨི་ལམ་གྱི་ཚིག་སྟེ། མཐར་ཐུག་ཐེག་པ་གཅིག་ཏུ་སྒྲུབ་པའི་རིགས་པ་ཐམས་ཅད་མི་འཐད་པར་ཐལ། རྒྱུ་གཅིག་ཁོ་ན་ལས་འབྲས་བུ་འབྱུང་བ་མི་འཐད་པའི་ཕྱིར། ཞེས་འབྲེལ་མེད་བཀོད་སྣང་བའི་ཕྱིར་རོ། ། ཞེས་བྲིས་མོད། ཐལ་འགྱུར་དེ་འདྲ་སུ་ཞིག་གིས་འཕངས་ཀྱང་འདྲ། རྨི་ལམ་གྱི་ཚིག་ལ་རྨི་ལམ་གྱི་མིའི་ལན་བཏབ་པར་སྣང་བས། གང་ཡང་མ་འབྲེལ་བའི་ཐོ་ཅོའོ། ། འདི་དག་གི་གོ་དོན་གོང་དུ་རྒྱ་ཆེར་སྨོས་ཟིན་པ་དེའོ། ། མ་རིག་མུན་པར་འཐིབས་པའི་ལོག་འདྲེན་གྱིས། །
ཉེས་པར་སྦྱར་བ་གཉིས་འཛིན་ནད་ཀྱི་གཅོང༌། ། བཅིལ་སླད་སྨན་དཀར་དཔའ་བོ་གཅིག་ཐུབ་ཐུན། ། ཐར་པའི་ཚེ་སྲོག་བརྟས་པའི་ཕྱིར་བརྟེན་འོས། ། རྟོག་གེའི་དུག་ཆུས་བསླད་པའི་རྫིང་བུ་ལས། ། ཡང་ཟབ་རིན་ཆེན་འབྱུང་བའི་སྐབས་མེད་ཀྱི། ། མདོ་རྒྱུད་རྒྱ་མཚོའི་ཀློང་དུ་གནས་འཆའ་བའི། ། གྲུབ་དབང་གདེངས་ཀ་ཕྱར་བ་དེར་སློངས་ཤིག ། ཅེས་སྨྲས་སོ།། ༈ གན་མཛོད་ལས། ཁ་ཅིག་ཆིག་ཐུབ་བསྒོམས་པ་ཡི། །
རྗེས་ལ་བསྔོ་བ་བྱ་དགོས་ཟེར། ། འོ་ན་ཆིག་ཐུབ་གཉིས་སུ་འགྱུར། ། དེ་ལའང་སྐྱབས་འགྲོ་སེམས་བསྐྱེད་དང༌། ། ཡི་དམ་ལྷ་སྒོམ་ལ་སོགས་པ། ། དགོས་ན་ཆིག་ཐུབ་དུ་མར་འགྱུར། ། དེས་ན་ཆིག་ཐུབ་འདི་འདྲའི་ལུགས། ། རྫོགས་སངས་ཀྱིས་གསུངས་པ་མེད། ། ཐུབ་པས་སྟོང་ཉིད་བསྔགས་པ་ནི། ། དངོས་པོར་འཛིན་པ་བཟློག་ཕྱིར་ཡིན། ། འདི་ནི་བྱིས་པའི་ཀླན་ཀ་སྟེ།
འཐད་ན་རང་ཉིད་ལའང༌། རིམ་གཉིས་རིམ་གཉིས་སུ་བཞག་ཏུ་མི་འོང་ངོ༌། ། ཞེས་སོགས་བཀོད་པ་ལ་ལེགས་པར་བརྟགས་ན། རབ་དབྱེ་བའི་རིགས་པ་འདི་དག་ཕྱག་རྒྱ་ཆེན་པོ་ལྔ་ལྡན་ལ་འཕངས་པར་སྣང་ལ། དེ་ཡང༌། བྱང་ཆུབ་སེམས་དང་ཡི་དམ་ལྷ། ། བླ་མ་ཕྱག་རྒྱ་ཆེན་པོ་དང༌། ། བསྔོ་བའི་ཆོས་ཀྱི་ཉམས་སུ་བླང༌། ། ཞེས་པའི་དོན་ཚན་ལྔ་པོ་འདི་དོན་གྱི་དྭགས་པོ་བ་སྤྱི་ཁྱབ་ལ་ཡོད་ཀྱང༌། རྗེ་ཕག་གྲུའི་ཐོ་ཡིག་ལ་བརྟེན་ནས།
འཇིག་རྟེན་མགོན་པོས་རྩལ་འདོན་དུ་བསྐྱངས་པས། ད་ལྟ་ལྔ་ལྡན་འབྲི་གུང་བའི་ཁྱད་ཆོས་སུ་གྲགས་པ་ཡིན། དེ་ལ་ཡང༌། ཕྱག་རྒྱ་ཆེན་པོ་དངོས་གཞི་དང༌། གཞན་བཞི་སྦྱོར་རྗེས་སུ་བྱས་པའི་ལྔ་ལྡན་གཅིག་དང༌། ཕྱག་ཆེན་ཁོ་ན་ལ་ལྔ་ལྡན་དུ་བྱས་པ་གཉིས་བྱུང་བའི། སྔ་མ་གྲགས་ཆེ་བས་མ་བཟློས་པར། འདིར་ཕྱི་མ་རྩལ་བཤད་དུ་མཛད་པ་ཡིན་ནོ། ། གང་ལྟར་འདྲ། ཆིག་ཐུབ་གཅིག་བྱུང་བའི་ཕན་ཡོན་ཆེ་ལུགས་ལ་བསམས་ན།
ཆིག་ཐུབ་དུ་མ་བྱུང་ན་རྩ་བར་འདོད་པ་ལས་འོས་ཅི་ཡོད། གོང་དུ་བརྗོད་ཟིན་པ་ལྟར། ཆིག་ཐུབ་དེ་ཅི་མེད་ཅང་མེད་ཀྱི་སྟོང་རྐྱང་མོ་རེང་མ་ཞིག་ལ་བློ་རྩེ་གཏད་ནས། དེས་འབྲས་བུ་སྐུ་གསུམ་སྒྲུབ་པ་དང༌། ཐམས་ཅད་ཀྱི་གོ་ཆོད་པ་ལྟ་བུར་གླེང་རྒྱུ་ཅི་ལ་ཡིན། དཔེར་ན། སྐྱེས་བུ་དཔའ་བོ་ཡན་ལག་ཅན་དང༌། ཡན་ལག་དང༌། ཉིང་ལག་དང༌། དབང་པོ་ཐམས་ཅད་ཚང་བ་ཞིག་གིས་དགྲ་འདུལ་ཞིང་གཉེན་སྐྱོང་བ་སོགས་བགྱི་བར་འོས་པ་མཐའ་དག་བགྱིད་མོད།
ཆ་ལག་མ་ཚང་བས་གང་ཡང་བགྱིད་པར་རྔོ་མི་ཐོགས་པ་དང༌། ཕོ་བྲང་རྣམ་སྣང༌། དབང་བསྐུར་མི་བསྐྱོད་པ་སོགས་ཡན་ལག་དྲུག་ཀ་ཚང་བའི་སྒྲུབ་ཐབས་གཅིག་གིས་ཀྱཻ་རྡོ་རྗེ་སྒྲུབ་པ་ལགས་མོད། རེ་རེ་ཙམ་གྱིས་གར་ཡང་མི་ཕྱིན། དེ་བཞིན་དུ་སྟོང་ཉིད་སྙིང་རྗེ་དབྱེར་མེད་དམ། ཐབས་ཤེས་ཟུང་འཇུག་གི་ལྟ་བ་རྣམ་པར་དག་པ་ལ་ཆིག་ཐུབ་ཏུ་ངོས་བཟུང་ནས། ཆུ་རླབས་ཆུ་ལས་མི་འདའ་བ་བཞིན། ལྟ་བ་དེས་ཟིན་པའི་བྱ་བྱེད་ཐམས་ཅད་ཟུང་འཇུག་དེའི་རྣམ་རོལ་ཏུ་འཁྱེར་ཚུལ་བླ་མ་ས་ཆེན་གྱི་མགུར་སྔར་དྲངས་པ་ལྟ་བུའི་དོན་ལ་བསམས་ནས། སེམས་བསྐྱེད། ལྷ་བསྒོམ།
བླ་མའི་རྣལ་འབྱོར། བསྔོ་བ་དང་བཞི་ལ་ཐབས། ཕྱག་ཆེན་ཤེས་རབ་ཏུ་བྱས་པའི་ཉམས་ལེན་ལ་འཇམ་པའི་དབྱངས་ཀྱིས་བཀའ་བཀྱོན་ཅི་ལ་མཛད་དེ། སྟོང་ཉིད་སྙིང་རྗེའི་སྙིང་པོ་ཅན། ། བྱང་ཆུབ་སྒྲུབ་པ་ཁ་ཅིག་ལའོ། ། ཞེས་གསུངས་པའི་དོན་དང་ལྡན་པའི་ཕྱིར་རོ། ། དེ་ལྟར་མ་བཤད་ན་སྐྱོན་འདིའང་སོ་ན་གནས་ཏེ། དམ་པའི་དོན་དུ་འགྲོ་རྣམས་ཀྱི། ། སྐྱབས་ནི་སངས་རྒྱས་ཉག་གཅིག་ཡིན། ། ཞེས་པའང་ཇི་ལྟར་འགྱུར།
དེ་འདོད་ན། སངས་རྒྱས་ཆོས་དང་དགེ་འདུན་ནི། ། ཐར་པ་འདོད་པ་རྣམས་ཀྱི་སྐྱབས། ། ཞེས་པ་ལ་ཇི་ལྟར་སྨྲ། སྔ་མ་དེ་མཐར་ཐུག་གི་སྐྱབས་ལ་དགོངས་སོ་ཞེ་ན། ཆིག་ཐུབ་ལའང་མི་མཚུངས་པ་མེད་དོ།། ༈ རྩོད་སྤོང་དུ། འདི་དག་ཀྱང་ཕྱོགས་སྔ་ཕྱིའི་དགོངས་པར་མ་སོང་སྟེ། ཆིག་ཐུབ་ཀྱི་རྗེས་ལ་བསྔོ་བ་བྱེད་དགོས་ན་ཆིག་ཐུབ་གཉིས་སུ་འགྱུར་ཞེས་པའི་ལན་དུ། ཆིག་ཐུབ་ཆིག་ཐུབ་ཡིན་པའི་སྒྲུབ་བྱེད་ལས་གཞན་འགོད་རྒྱུ་མ་བྱུང་བའི་ཕྱིར་དང༌།
ཞེས་བྲིས་སོ། ། མཁས་པའི་འཛིན་སྟངས་མངོན་པར་མཐོ་ཡང་ཚིག་གི་རྩ་བ་ཡེ་མ་ཟིན་པར་སྨྲ་བ་ལ་རིངས་པ་ཞིག་སྟེ། རྗེས་སུ་བྱེད་པའི་བསྔོ་བ་དེ་ཡང་ཟུང་འཇུག་ལ་ཆིག་ཐུབ་ཏུ་བཏགས་པ་དེ་ཀ་ཡིན་པས་ཆིག་ཐུབ་གཉིས་སུ་འགྱུར་བའི་སྐྱོན་མེད་དེ། སྔོན་དུ་བྱེད་རྒྱུའི་སེམས་བསྐྱེད་སོགས་ཀྱང་ཟུང་འཇུག་ལ་ཆིག་ཐུབ་ཏུ་བཏགས་པ་དེ་ཀ་ཡིན་པས་ཆིག་ཐུབ་དུ་མར་འགྱུར་བའི་སྐྱོན་མེད་དེ། བུ་རམ་ལ་དབྱིབས་མི་གཅིག་པ་ལྔ་བཟོས་ཀྱང༌། ཐམས་ཅད་རོ་མངར་བའི་ངོ་བོར་གཅིག་པ་བཞིན་ནོ། ། དེ་བཞིན་དུ་དབང་བསྐུར་སོགས་ཐམས་ཅད་ལ་འགྲེས་རྐང་འདེད་ཤེས་ན། གཅིག་ཤེས་ཀུན་གྲོལ་དེ་ཡང་ཐག་རིང་ག་ཤེད་ནའང་མེད། འ་རྫི་ག་བག་གཅིག་ཀྱང་མ་ཡིན་པས་ཉིད་ཀྱི་ཕྱག་ཏུ་ལོན་པ་ལའང་དཀའ་ཚེགས་མེད་ཀྱི་ཐུགས་ཞུམ་པར་མ་མཛད་ཅིག། ༈ རྩོད་སྤོང་དུ།
གཞུང་དྲངས་པར། ལ་ལ་སྤྲོས་བྲལ་རྐྱང་པ་ལ། ། དཀར་པོ་ཆིག་ཐུབ་ཡིན་ཞེས་ཟེར། ། འདི་ཡང་གནད་རྣམས་བཅོས་པར་དོགས། ། ཞེས་གསུངས་ཀྱང༌། ། དཀར་བརྒྱུད་ཀྱི་བསྟན་འཛིན་ཆེན་པོ་རྣམས་ནི་གོང་ལྟར་བཞེད་ལ། སྟོང་རྐྱང་ལ་ཆིག་ཐུབ་ཟེར་མཁན་འདུག་ན། དེ་ནི་གང་ཡང་མ་བསླབས་ཤིང་ཅི་ཡང་མ་བསྒོམས་ཀྱང༌། བསམ་གཏན་པ་ལྟར་ཚུལ་འཆོས་པ་ཞིག་གིས་སྲང་བར་དུ་ཁྱི་དང་ལྷན་ཅིག་སྨྲས་པ་ཡིན་པས། དེ་ལ་ཆོས་ཀྱི་གནད་འཆོས་པའི་ནུས་པ་མེད་ནའང༌།
གཏམ་ཙམ་གྱིས་ཀྱང་བསྟན་པ་ལ་གནོད་པའི་དགག་བྱ་འདུག་ཕྱིར་ཚར་གཅོད་དགོས་ལ། དེ་ལ་ལུང་རིགས་ཀྱི་འགྲོ་དམིགས་མེད་ཀྱི་ཁུ་ཚུར་དང་དབྱུག་པས་བསུན་ཕྱུང་ཞིག། ༈ རྩོད་སྤོང་དུ། གཅིག་ལས་འབྲས་བུ་འབྱུང་མི་སྲིད། ། ཅེས་སོགས་བསད་མདའ་འཕངས་པའི་ཚེ། དེའི་ལན་དུ་རང་གི་ཆོས་ཀྱི་ཆེ་བ་བརྗོད་པ་ཙམ་ཡིན་ཞེས་བཀའ་སྩལ་ན་ཉེ་བར་མཁོ་བ་ལས། མདའ་དེ་ལ་ཆེས་བྲེད་དེ། སེམས་བསྐྱེད་ཀྱང་འདི་ཀ་ཡིན། སེམས་བསྐྱེད་གཞན་བླང་མི་དགོས། ལྷ་སྒོམ་ཀྱང་འདི་ཀ་ཡིན་གཞན་སྒོམ་མི་དགོས།
དབང་བསྐུར་ཡང་འདི་ཀ་ཡིན་དབང་བསྐུར་གཞན་མི་དགོས་ཞེས་སོགས་སྨྲ་བ་ནི། སླར་བསྔོ་བ་བྱེད་དགོས་པ་དང་ཁས་བླངས་འགལ་བར་མ་ཟད། ཧ་ཅང་ཐལ་བ་ཡང་ཡིན་ཏེ། སྔོན་གྱི་གྲུབ་ཐོབ་རྣམས་ལ་དགོངས་གཞི་རེ་ཡོད་པས་དེ་ཀས་ཆོག་ཀྱང༌། རྗེས་འཇུག་རྣམས་ལ་འཆོལ་བར་འགྱུར་བའི་ཕྱིར་རོ། ། དེས་ན་ལྟ་བའི་སྐབས་ཀྱི་ལུང༌། སྤྱོད་པ་དང་ལག་ལེན་ལ་སྦྱར་ན། སྤྱོད་པ་འཆོལ་ཞིང་ལག་ལེན་རྒྱུན་གཅོད་པའི་ཕྱིར། འདི་ཡང་གནད་རྣམས་བཅོས་པར་དོགས། ། ཞེས་གསུངས་པའི་གནད་ཀ་དེ་ཀར་སྣང་ངོ༌། །
ཞེས་མང་དུ་སྨྲས་སོ། ། བསད་མདའ་ལ་བྲེད་པའི་རྒྱུ་མཚན། ཁྱེད་ཀྱི་ཕྱག་མདའ་དེ་ནི། ཕྱོགས་ཤར་ལ་འཕངས་ཀྱང་ནུབ་ལ་འཕོག ། གཞན་ས་འོག་གནས་ཀྱང་མི་འདར་རམ། ། ཞེས་ཤིན་ཏུ་འཇིགས་པའི་མཚོན་ཆར་སྣང་བས་འཛེམ་པར་འདུག སྔར་སྨྲས་པ་བཞིན། ལས་དང་པོ་པ་ཞིག་གིས་ལྔ་ལྡན་སྐྱོང་ན་ཁྱེད་གསུང་བ་ལྟར་ཐ་དད་དུ་དགོས་པས་ཁྲིད་ཡིག་གཟིགས་དང་དེ་ལྟར་དུ་ཡོད། འདི་ནི་རྗེ་ས་པཎ་གྱིས་དཀར་བརྒྱུད་ལ་ཅོ་དྲིས་པའི་ལན་དུ། གན་མཛོད་དུ་བྱང་འཕགས་ཀྱི་རྗེས་ཐོབ་དང་སྦྱར་བའི་ཧར་འགམ།
རྟོག་གེ་པའི་བློའི་བུ་གར་མི་ཤོང་བའི་གཏམ་གྱི་རྔ་དབྱངས་བསྒྲགས་པ་ན། གང་དྲག་གི་རམ་ཅི་དྲག་གིས་བཏེག་ནས་མུ་ཅོར་སྨྲ་བ་ལྷུར་ལེན་པ་དེ་ནི། ལུག་ཐུག་འཐབ་པའི་ཁྲག་བལྡགས་པས། ། ཝ་སྐྱེས་མགོ་བོ་བཀས་ཞེས་ཐོས། ། ཞེས་པ་ལྟར་ཁྱེད་རང་ལ་ངན་ནོ། ། ལྟ་བའི་སྐབས་ཀྱི་ལུང་སྤྱོད་པ་དང་ལག་ལེན་ལ་སྦྱོར་མི་རུང་བ་བཞིན། ། སྤྱོད་པའི་ལུང་སྦྱོར་རྣམས་ཀྱང་དཀར་པོ་ཆིག་ཐུབ་ཀྱི་ལྟ་བའི་སྐབས་འདིར་སྦྱོར་མི་རུང་བའང་མཚུངས་ཏེ། རབ་དབྱེར། དབང་མེད་པ་ལ་དངོས་གྲུབ་མེད། ། ཆོ་ག་འཁྲུགས་ན་ལས་མི་ཆགས། །
ལོག་པར་སྤྱད་ན་ལྟུང་བ་འབྱུང༌། ། ལྷ་སྒོམ་འཁྲུལ་ན་བྱིན་མི་རློབ། ། ཐེ་ཚོམ་ཟ་ན་ཉེས་པ་སྐྱེ། ། དེས་ན་ཆོ་ག་ཅི་བྱེད་ཀྱང༌། ། ཤིན་ཏུ་དག་པར་བྱ་དགོས་ཞེས། ། དེ་འདྲའི་ལུང་ཀུན་སྤྱོད་པ་དང༌། ། སྒོམ་པའི་ཡིན་གྱི་ལྟ་བའི་མིན། ། ཞེས་གསུངས་པའི་ཕྱིར་རོ། ། སྔོན་གྱི་གྲུབ་ཐོབ་རྣམས་ལ་དགོངས་གཞི་རེ་ཡོད་པས་དེ་ཀས་ཆོག་པ་བཞིན། སྔོན་གྱི་མཁས་པ་རྣམས་ལའང་དགོངས་གཞི་རེ་ཡོད་པས་དེ་ཀས་ཆོག་པ་སོགས་ཀྱང་མཚུངས་སོ། །
དེས་ན་རང་གི་ཆོས་ཀྱི་ཆེ་བ་བརྗོད་པ་ཙམ་ཡིན་ཟེར་བགྱིས་ཞེས་ཁྱེད་ཀྱིས་བསྐུལ་ཀྱང་མི་ཟེར་ཏེ། ཚོང་པས་རང་རང་གི་ཟོང་ལ་བསྟོད་ར་གཏོང་བ་བཞིན། མི་བདེན་ཀྱང་བདེན་ཞེས་ཆེ་བ་བརྗོད་པ་དེ་འདྲ་སྒྲོ་འདོགས་དང་སྐུར་འདེབས་གཉིས་ཀའི་མཐར་ལྷུང་བའི་ལོག་ལྟ་ཡིན་པས་དེ་ནི་བདག་ཅག་མི་འདོད་པའི་ཕྱིར་རོ། ། འོན་ཀྱང་སེམས་བསྐྱེད། ལྷ། བླ་མ། བསྔོ་བ་སོགས་ཐམས་ཅད་ཕྱག་ཆེན་འབའ་ཞིག་གི་རྣམ་རོལ་ཏུ་བཤད་པ་ཁོང་དུ་མི་ཤོང་བ་ཙམ་བྱ་མི་དགོས་ཏེ། མདོར། ཕ་རོལ་ཏུ་ཕྱིན་པ་ཐམས་ཅད་ཤེས་རབ་ཀྱི་ཕ་རོལ་ཏུ་ཕྱིན་པར་འདུས་པར་བཤད་ཅིང༌། བརྟག་གཉིས་སུ།
དེ་ཉིད་གསང་སྔགས་བཟླས་ཏེ་དཀའ་ཐུབ་དེ་སྦྱིན་བསྲེག དེ་ནི་དཀྱིལ་འཁོར་ཅན་དང་དེ་ནི་དཀྱིལ་འཁོར་ཉིད། ། མདོར་བསྡུས་ནས་ནི་སེམས་ནི་འདུས་པའི་གཟུགས་ཅན་ནོ། ། ཞེས་དང༌། ས་ར་ཧས། རྟོགས་པར་གྱུར་ན་ཐམས་ཅད་དེ་ཡིན་ཏེ། ། དེ་ལས་གཞན་ཞིག་སུས་ཀྱང་ཤེས་མི་འགྱུར། ། ཀློག་པ་དེ་ཡིན་འཛིན་དང་སྒོམ་པའང་དེ། ། བསྟན་བཅོས་སྙིང་ལ་འཆད་པའང་དེ་ཡིན་ནོ། ། ཞེས་དང༌།
འཇམ་དཔལ་ཞལ་ལུང་ལས། བརྗོད་དུ་མེད་པའི་སྐུ་ཆེན་པོ། ། དེ་ཉིད་རྒྱལ་སྲས་ཞིང་བཅས་དང༌། ། སྲིད་གསུམ་རྒྱུ་དང་མི་རྒྱུར་བཅས། ། ཐམས་ཅད་ཀུན་གྱི་བདག་ཉིད་དེ། ། ཆོས་ཀུན་རྩ་བ་རང་སེམས་ཀྱི། ། ངོ་བོ་ཉིད་དེ་དེ་རྟོགས་ན། ། སངས་རྒྱས་བྱང་ཆུབ་དེ་ཉིད་དོ། ། འཇིག་རྟེན་གསུམ་ཡང་དེ་ཉིད་དོ། ། ཅི་ཡི་ཕྱིར་ན་ཆོས་ཐམས་ཅད། །
སེམས་ལ་གནས་ཏེ་དེ་ཉིད་ཀྱང༌། ། ནམ་མཁའ་ལ་གནས་ནམ་མཁའ་ནི། ། གང་དུའང་མི་གནས་འོད་གསལ་བ། ། གདོད་ནས་རྣམ་དག་སྟོང་པའོ། ། ཞེས་དང༌། རྡོ་རྗེ་གུར་ལས། སྟོང་ཉིད་སྙིང་རྗེ་དབྱེར་མེད་པ། ། གང་ལ་སེམས་ནི་རྣམ་བསྒོམ་པ། ། དེ་ནི་སངས་རྒྱས་ཆོས་དང་ནི། ། དགེ་འདུན་གྱིའང་བསྟན་པའོ། །
ཞེས་སོགས་དྲན་པར་བྱའོ།། ༈ ཡང༌། ཐུབ་པས་སྟོང་ཉིད་བསྔགས་པ་ནི། ། དངོས་པོར་འཛིན་པ་བཟློག་ཕྱིར་ཡིན། ། ཞེས་པ་ལྟར་ན། སྟོང་ཉིད་དེ་མེད་དགག་ཞིག་ལ་ཐུགས་རྩེ་གཏད་པ་འདྲ་ཡང༌། ཆིག་ཐུབ་ཀྱི་སྐབས་ཀྱི་སྟོང་ཉིད་དེ་དམིགས་མེད་ཀྱི་སྙིང་རྗེ་དང་མཉམ་པར་སྦྱར་རྒྱུའི་རྣམ་ཀུན་མཆོག་ལྡན་གྱི་སྟོང་ཉིད་ལ་བྱེད་ལ། དེ་ནི་རྟག་ཆད་གང་དུའང་མི་འགྱུར་ཏེ། བྱང་ཆུབ་སེམས་འགྲེལ་ལས། ཇི་ལྟར་བུ་རམ་མངར་བ་ལ། །
མེ་ཡི་རང་བཞིན་ཚ་བ་བཞིན། ། དེ་བཞིན་ཆོས་རྣམས་ཐམས་ཅད་ཀྱི། ། རང་བཞིན་སྟོང་པ་ཉིད་དུ་འདོད། ། སྟོང་ཉིད་རང་བཞིན་དུ་བརྗོད་པས། ། འགའ་ཞིག་ཆད་པར་སྨྲ་བ་མིན། ། དེས་ནི་རྟག་པ་ཉིད་དུ་ཡང༌། ། འགའ་ཞིག་སྨྲ་བ་མ་ཡིན་ནོ། ། ཞེས་སོ།། ༈ གན་མཛོད་ལས། འཐད་ན་རང་ཉིད་ལའང་རིམ་གཉིས་རིམ་གཉིས་སུ་བཞག་ཏུ་མི་ཡོང༌།
ཞེས་པའི་ལན་རྩོད་སྤོང་དུ། རྒྱུ་མཚན་ཅིའི་ཕྱིར་ཞེས་དྲིའོ། ། འཚང་རྒྱ་བ་ལ་རིམ་པ་གཉིས་མི་དགོས་ཏེ་རིམ་པ་གཅིག་ཁོ་ནས་ཆོག་པའི་ཕྱིར་རོ། ། གསུང་རྒྱུ་ཡིན་ན་ནི། བཞད་གད་དེ་ཁོ་བོས་རྟགས་མ་གྲུབ་ཀྱི་ལན་བཏབ་པས་མི་སྨྲ་བའི་བརྟུལ་ཞུགས་ལ་གནས་དགོས་པའི་ཕྱིར་རོ། ། ཞེས་པའི་ཤོག་རལ་འདི་ནི། སྡར་མ་གྲོས་བྱེད་ཚེ་ན་དཔའ། ། གསུངས་པ་བཞིན། འཕྲལ་དུ་བྲོད་མདོག་ཁ་བ་ཙམ། རྟགས་སྦྱོར་དེ་འདྲ་འགོད་པའི་རྒོལ་བ་ཡོད་ན།
རྟགས་མ་གྲུབ་ཀྱི་ལན་ཐོབ་ལ་སྨྲ་བཅད་ཀྱི་བརྟུལ་ཞུགས་ལ་ཞོག་ཅིག། ༈ ཡང་རྩོད་སྤོང་དུ། སྐབས་དོན། འདི་ནི་བྱིས་པའི་ཀླན་ཀ་སྟེ། ཞེས་གསུངས་པ་ནི་བྱིས་པའི་རྩོད་ལན་ཏེ། ཆིག་ཐུབ་བསྒོམ་པའི་རྗེས་ལ་བསྔོ་བ་བྱེད་པ་ལ། འོ་ན་ཆིག་ཐུབ་གཉིས་སུ་འགྱུར་ཏེ། ཆིག་ཐུབ་རང་གིས་བསྔོ་བའི་གོ་མ་ཆོད་པར་སླར་བསྔོ་བ་བྱེད་དགོས་བྱུང་འདུག་པའི་ཕྱིར་རོ། ། ཞེས་རྩོད་པའི་ལན་དུ་ངེད་ཀྱི་འདི་བསྔོ་བ་ཕྱག་རྒྱ་ཆེན་པོ་ཡིན་ཞེས་འབྲེལ་མེད་བཀོད་པའི་ཕྱིར་ཏེ། ཁྱེད་ཀྱི་དེ་བསྔོ་བ་ཕྱག་རྒྱ་ཆེན་པོ་ཡིན་ན།
དེའི་རྗེས་ལ་བསྔོ་བ་བྱེད་མི་དགོས་ཏེ། ཁོ་རང་བསྔོ་བའི་གོ་ཆོད་པའི་ཆིག་ཐུབ་ཡིན་པའི་ཕྱིར་རོ། ། ཞེས་སྨྲ་མོད། འོ་ན་ཇ་དེ་བཏུང་བ་གོ་ཆོད་ཡིན་ན། དེའི་རྗེས་ལ་ཆང་བཏུང་མི་དགོས་ཏེ། ཁོ་རང་བཏུང་བ་གོ་ཆོད་ཡིན་པའི་ཕྱིར་རོ། ། ཞེས་པར་སོང་ན། ཇ་ཆང་གཉིས་ཀ་བཏུང་བ་ཙམ་གྱི་ངོ་བོར་གཅིག་ཀྱང༌། གཉིས་ཀ་འཐུང་མཁན་མང་ཞིང༌། དེ་ཡང་གཉིས་ཀ་མཉམ་དུ་མི་འཐུང་བར་སྔ་ཕྱི་བྱས་ཏེ་འཐུང་པར་སྣང་བའི་ཕྱིར་རོ། །
ཞེས་སྨྲ་ན་ཅི་ཟློ། བྱིས་པའི་ཀླན་ཀ་ལ་བྱིས་པས་རྩོད་ལན་བཏབ་པས་བྱིས་པ་རྣམ་པར་འཁྲུལ་པ་དེ་ད་ཕྱིན་ཆད་བྱང་ཞིང་དག་གོ། ༈ རྩོད་སྤོང་ལས། འདི་ནི་དོན་དམ་པའི་ཕྱོགས་སུ་ལོང་གཏམ་སྟེ། ཞེས་སོགས་ཆིག་ཐུབ་སེམས་བསྐྱེད་ཕྱག་ཆེན་ཡིན་པའི་གཏན་ཚིགས་སུ། གསང་བ་འདུས་པའི་ལུང་འདྲེན་གནང་བ་ནི། གསུང་དེ་ཉིད་འཁོར་བ་སྟེ། རང་སེམས་གདོད་ནས་མ་སྐྱེས་པར། ། སྟོང་པ་ཉིད་ཀྱི་རང་བཞིན་ནོ། ། ཞེས་སོགས་ལུང་དེའི་ཚིག་ཟིན་ལྟར་ན།
སྟོང་ཉིད་དོན་དམ་སེམས་བསྐྱེད་དུ་ཁས་བླངས་པས། བརྟན་གཡོའི་ཆོས་ཐམས་ཅད་དོན་དམ་སེམས་བསྐྱེད་ཀྱིས་ཟིན་པར་བསྒྲུབས་འདུག་པའི་ཕྱིར། ཞེས་བཀོད་མོད། རང་འདོད་སྒྲུབ་པའི་སྒྱུ་ཐབས་སུ་ལུང་ཚིག་བསྐུངས་པ་སྟེ། བྱང་ཆུབ་ཀྱི་སེམས་འདི་གསུངས་སོ། ། དངོས་པོ་ཐམས་ཅད་དང་བྲལ་བ། ། ཕུང་པོ་ཁམས་དང་སྐྱེ་མཆེད་དང༌། ། གཟུང་དང་འཛིན་པ་རྣམ་སྤངས་པ། ། ཆོས་བདག་མེད་པ་མཉམ་ཉིད་པས། ། རང་སེམས་གཟོད་ནས་མ་སྐྱེས་པ། །
སྟོང་པ་ཉིད་ཀྱི་རང་བཞིན་ནོ། ། ཞེས་གསུངས་པའི་ཕྱིར་རོ། ། འདི་ལ་བྱང་ཆུབ་སེམས་འགྲེལ་དུ། རྐང་པ་དང་པོས་མུ་སྟེགས་ཀྱི་འདོད་པ་བཀག གཉིས་པ་དང་གསུམ་པས་ཉན་ཐོས་སྡེ་གཉིས་ཀྱི་འདོད་པ་བསུན་ཕྱུང༌། བཞི་པས་སེམས་ཙམ་པའི་འདོད་པ་བཀག་ནས་ལྷག་མས་དབུ་མའི་ལྟ་བ་བསྟན་ཅེས་གསུངས་པས། དབུ་མའི་ལྟ་བ་དེ་རེ་ཞིག་དོན་དམ་སེམས་བསྐྱེད་དུ་བྱེད་དགོས་མཆིས། རྒྱུད་ལས། བརྟན་དང་གཡོ་བའི་དངོས་པོ་གང༌། ། རྩྭ་ལྕུག་འཁྲི་ཤིང་ལ་སོགས་པ། །
བདག་གི་དངོས་པོའི་རང་བཞིན་ལས། ། དམ་པའི་དེ་ཉིད་དེས་བསྒོམ་བྱ། ། གསུང་བ་ནི་གདའོ།། ༈ ཡང་རྩོད་སྤོང་དུ། བརྟག་གཉིས་ཀྱི་ལུང་འདྲེན་གནང་བ་དེའང་དེ་འདྲ་སྟེ། ལུང་གི་ཚིག་ཟིན་ལྟར་ཀུན་ད་བྱང་སེམས་ཀུན་རྫོབ་སེམས་བསྐྱེད་དང༌། དེ་ལ་བརྟེན་པའི་བདེ་བ་དོན་དམ་བྱང་སེམས་ཡིན་ན། འདོད་ཁམས་པའི་འགྲོ་བ་ཕལ་ཆེར་བདེན་གཉིས་ཟུང་འཇུག་གི་བྱང་སེམས་ཉམས་སུ་ལེན་བཞིན་པར་ཐལ་བའི་ཕྱིར་རོ། ། ཞེས་བྲིས་མོད། འདི་དག་ནི་སྐྱོན་གཏོང་རྒྱུ་ཚུལ་མཐུན་མེད་ཀྱང༌།
རྒོལ་བ་ལ་སྐྱོན་མ་ཐོངས་ཞེས་པའམ། རེ་རེ་བཞིན་ལན་མ་ཐེབས་སོ་ཞེས་འཕྱས་ཀྱི་དོགས་པ་ཁོ་ན་སྔོན་བསུས་ནས་སྨྲས་པར་ཟད་དེ། རྒྱུ་མཚན་གཞན་མི་སྣང་ངོ༌། ། རྒྱུད་ལས། རྡོ་རྗེ་སྙིང་པོས་གསོལ་པ། ཐབས་གང་གིས་བྱང་ཆུབ་ཀྱི་སེམས་དེ་བསྐྱེད་པ་ལགས། བཅོམ་ལྡན་འདས་ཀྱིས་བཀའ་སྩལ་པ། དཀྱིལ་འཁོར་འཁོར་ལོའི་ཐབས་དང་ནི། ། རང་བྱིན་བརླབ་པའི་རིམ་པས་ཀྱང༌། ། ཀུན་རྫོབ་དོན་དམ་གཟུགས་ཅན་གྱི། །
བྱང་ཆུབ་སེམས་ནི་རབ་ཏུ་སྐྱེ། ། ཀུན་རྫོབ་ཀུནྡ་ལྟ་བུ་སྟེ། ། དོན་དམ་བདེ་བའི་གཟུགས་ཅན་ནོ། ། བུད་མེད་ཀོ་ལ་བདེ་བ་ཅན། ། ཨེ་ཝཾ་རྣམ་པར་རབ་ཏུ་གནས། ། ཞེས་གསུངས་པ་ལ་བསྙོན་པ་སྟེ། རྟེན་བརྟེན་པར་བཤད་པའི་བྱང་སེམས་དེ་གཉིས་ཁམས་དྲུག་ལྡན་གྱི་སྐྱེས་བུའི་ལུས་ལ་ཡོད་པ་གཞིར་བཅས་ཀྱང༌། དེ་ཐར་པའི་ལམ་དུ་འགྲོ་བའི་ཐབས་ལ་དཀྱིལ་འཁོར་འཁོར་ལོ་བསྒོམ་པ་དང༌། རང་བྱིན་རླབས་བསྟེན་དགོས་པར་བཤད་པས། འདོད་ཁམས་པའི་འགྲོ་བ་ཕལ་ཆེར་གྱིས་དེ་ལྟར་བྱེད་ཀྱི་ཡོད་པ་དང་པོར་སྒྲུབས་ལ།
དེ་ནས་རིགས་པ་དེ་ཐོང་ཞིག འདོད་ཁམས་པའི་འགྲོ་བ་ཕལ་ཆེར་ཞེས་པའི་ཚིག་ཟུར་མ་བཏོན་ན་སྐྱོན་ཅི་ཞིག་ཞུགས་དོགས་ཡོད། འདོད་ཁམས་སུ་མ་ཟད། དུས་འཁོར་དང༌། སྨན་སྙེར། གཟུགས་ཁམས་ཀྱི་ལྷ་ཚངས་པ་ཡང་ཚངས་མ་ལ་ཆགས་པ་སོགས་དང༌། དཀྱིལ་འཁོར་དུ་ཡང་ཚངས་པ་ཡུམ་ཅན་དབང་པོ་གཉིས་སྤྲོད་དུ་བཀོད་པ་དང༌། མངོན་བརྗོད་ཀྱི་གཏམ་རྒྱུད་སོགས་ལས་ཀྱང་དེ་བཞིན་དུ་བཤད་པས་ཐོས་པ་རྒྱ་ཆེར་བཙལ་བར་བྱའོ།། ༈ ཡང་གན་མཛོད་ལས། གཤིས་ལུགས་ཀྱི་དགེ་བ་བཤད་པ་མི་འཐད་ན་ཆོས་མངོན་པའི་གླེགས་བམ་རྒྱབ་ཏུ་སྐྱུར་རིགས་ཞེས་པའི་ལན་རྩོད་སྤོང་དུ།
ལུགས་སྲོལ་སོ་སོར་མ་ཕྱེད་པ་སྟེ། མངོན་པ་འོག་མར། སོ་སོར་བརྟགས་འགོག་དོན་དམ་པའི་དགེ་བར་བྱས་ནས། དེས་དགེ་བའི་གོ་ཆོད་པ་དང༌། མངོན་པ་གོང་མར། དེ་བཞིན་ཉིད་ལ་དོན་དམ་པའི་དགེ་བར་བྱས་ནས་དགེ་བའི་གོ་ཆོད་པ་དང༌། ཀླུ་སྒྲུབ་ལུགས་ལ། ཆོས་དབྱིངས་སོགས་འདུས་མ་བྱས་ཀྱི་དགེ་བ་ཁས་མི་ལེན་པའི་ལུགས་སོ་སོར་ཡོད་པ་ལས། ཁོ་བོ་ཅག་ཀླུ་སྒྲུབ་ཀྱི་ལུགས་དེ་ཁས་ལེན་པའི་ཕྱིར་དང༌། ཞེས་བྲིས་མོད།
མངོན་པ་གོང་འོག་ཏུ་གཤིས་ལུགས་ཀྱི་དགེ་བ་གོ་ཆོད་ཡོད་པར་ཁྱེད་རང་གིས་བཤད་ལ། ཀླུ་སྒྲུབ་སོགས་འདུས་མ་བྱས་པའི་དགེ་བ་ཁས་མི་ལེན་པའི་རྗེས་སུ་ཁྱེད་ཀྱིས་ཞུགས་ཕྱིན། ལུགས་སྲོལ་སོ་སོར་འབྱེད་པའི་ཟོལ་གྱིས་ཆོས་མངོན་པའི་གླེགས་བམ་གཉིས་ཀ་སྐུ་རྒྱབ་ཏུ་སྒོབ་སྒྲ་དང་བཅས་སྐྱུར་བ་དེར་གདའོ། ། བསྔོ་བའི་ཐད་འདིར་ས་དཀར་གཉིས་མི་མཐུན་པ་ལ་དཔྱད་པར་རིགས་ཀྱང་ཡི་གེ་ལ་བསུན་པས་བཞག འདི་ཐད་ཀྱི་རྩོད་སྤོང་གི་ལྷག་མ་རྣམས་ནི་བྱི་ལའི་མཇུག་མར་ཤོག་ཚལ་བཏགས་པ་བཞིན་འཁོར་བར་འདུག་པས་ལན་འདེབས་གོང་དུ་སོང་བ་རྣམས་ཀྱིས་ཆོག་ལ། ཁྱེད་ཀྱིས། སེམས་ཉིད་གཅིག་པུ་དེ་དཀར་པོ་ཆིག་ཐུབ་ཏུ་སོང་བས། དེ་མ་ཡིན་པར་ཐལ། དེ་ནག་པོ་ཆིག་ཐུབ་ཡིན་པའི་ཕྱིར། ཞེས་དགེ་བཤེས་བགྲེས་པོ་འུ་ཐུག་པའི་ཐལ་འགྱུར་དེ་འདྲ་འཕངས་ནས།
རྒྱལ་ཁམས་ནག་འབྱམས་ལ་གཏོང་བཞེད་འདུག་ནའང༌། གཞན་དོན་ལས་ལ་མཐུ་མེད་ཀྱང༌། ། དེ་ཡི་བསམ་པ་རྟག་ཏུ་བྱ། ། གང་ལ་བསམ་པ་དེ་ཡོད་པ། ། དེ་ནི་དེ་ལ་དོན་གྱིས་ཞུགས། ། ཞེས་པ་བཞིན། ཁོ་བོ་ནི་ད་ལྟ་མཐུ་ཆུང་ཡང༌། དཀར་པོ་ཆིག་ཐུབ་ཀྱིས་རྒྱལ་ཁམས་དཀར་འབྱམས་ལ་གཏོང་བའི་རྟེན་འབྲེལ་སྒྲིག་པ་ལགས་སོ། ། དེས་ན་ཆིག་ཐུབ་འདི་འདྲའི་ལུགས། ། རྫོགས་སངས་རྒྱས་ཀྱིས་གསུངས་པ་མེད། །
ཅེས་པ་ལ། དཀར་པོ་ཆིག་ཐུབ་ཀྱི་མིང་འདི་བཀའ་གདམས་གསུང་ཐོར་བུ་ལས་འབྱུང་སྟེ། ཇོ་བོ་རྗེ་ལ་དགེ་བཤེས་སྟོན་པས། ཆོས་ཐམས་ཅད་ཀྱི་མཐར་ཐུག་གང་ལགས་ཞུས་པས། སྟོང་ཉིད་སྙིང་རྗེའི་སྙིང་པོ་ཅན་ཡིན། དཔེར་ན་འཇིག་རྟེན་ན་སྨན་དཔའ་བོ་ཆིག་ཐུབ་བྱ་བ་ནད་ཐམས་ཅད་ཀྱི་གཉེན་པོར་འགྲོ་བ་གཅིག་ཡོད་པ་དེ་བཞིན་དུ། ཆོས་ཉིད་སྟོང་པ་ཉིད་ཀྱི་དོན་རྟོགས་ན་ཉོན་མོངས་པ་ཐམས་ཅད་ཀྱི་གཉེན་པོར་འགྲོ་བ་ཡིན་གསུང༌། ཞེས་འབྱུང་བ་དཀར་པོ་ཆིག་ཐུབ་ཅེས་དཔེ་གཅིག་པའི་དབང་དུ་མཛད་ནས། རྗེ་སྒམ་པོ་པ་དང་ཞང་ཚལ་པས་བཏགས་པར་འདུག་ཅིང༌། ཆོས་འདི་ཉམས་སུ་བླངས་ནས་མཆོག་གི་དངོས་གྲུབ་བརྙེས་པ་གང་གཱའི་ཀླུང་གི་བྱེ་མ་སྙེད་ཀྱི་གྲངས་དང་མཉམ་པ་བྱོན་ཞིང་འབྱོན་པར་ཡང་འགྱུར་བས་དོན་དང་མཐུན་པའི་ཀླན་ཀ་འཇུག་པའི་གནས་མེད་པ་ཁོ་ནའོ།། །།
སྟོང་ཉིད་སྙིང་རྗེ་དབྱེར་མེད་སེམས་གཅིག་པུའི། ། གར་སྟབས་ཐར་པའི་ཁྱམས་ཆེན་འདིར་བསྒྱུར་བའི། ། ལྟད་མོ་མཚར་ཡང་ལོག་རྟོག་རབ་རིབ་ཀྱིས། ། བསྒྲིབས་པའི་འདྲེན་བྱེད་དཔལ་དུ་ཐོབ་མ་གྱུར། ། ཉེར་ཞིའི་གོ་འཕང་སྒྲུབ་པའི་རྒྱུ་ཚོགས་སུ། ། ཞི་མིན་ཟང་ཟིང་གཡོ་བའི་དངོས་སྡུད་མོད། ། ཀོ་ཊ་པ་ལ་སཱ་ལུའི་འབྲུ་རེ་བའི། ། སྐྱེས་བུ་མཁས་ཀྱང་བླུན་པོའི་རྣམ་ཐར་ངོམ། ། ཞེས་སྨྲས་སོ། ཡང་གན་མཛོད་ལས།
གསུམ་པ་དེ་ལ་རྩོད་པ་སྤང་བ་ལ། དངོས་སུ་རྩོད་པ་དང༌། སྒྱུ་ཐབས་ཀྱིས་རྩོད་པའི་ལན་ནོ། ། དང་པོ་ནི།། ༈ ད་ལྟའི་ཕྱག་རྒྱ་ཆེན་པོ་དང༌། ། རྒྱ་ནག་ལུགས་ཀྱི་རྫོགས་ཆེན་ལ། ། ཡས་འབབ་དང་ནི་མས་འཛེག་གཉིས། ། མིང་འདོགས་བསྒྱུར་བ་མ་གཏོགས་པ། ། དོན་ལ་ཁྱད་པར་དབྱེ་བ་མེད། ། ཆོས་ལུགས་འདི་འདྲ་འབྱུང་བ་ཡང༌། །
བྱང་ཆུབ་སེམས་དཔའ་ཞི་བ་འཚོས། ། རྒྱལ་པོ་ཁྲི་སྲོང་ལྡེའུ་བཙན་ལ། ། ལུང་བསྟན་ཇི་བཞིན་ཐོག་ཏུ་བབས། ། ལུང་བསྟན་དེ་ཡང་བཤད་ཀྱིས་ཉོན། ། རྒྱལ་པོ་ཁྱོད་ཀྱི་བོད་ཡུལ་འདིར། ། སློབ་དཔོན་པདྨ་འབྱུང་གནས་ཀྱིས། ། བསྟན་མ་བཅུ་གཉིས་ལ་གཏད་པས། ། མུ་སྟེགས་འབྱུང་བར་མི་འགྱུར་མོད། ། འོན་ཀྱང་རྟེན་འབྲེལ་འགའ་ཡི་རྒྱུས། ། ཆོས་ལུགས་གཉིས་སུ་འགྲོ་བར་འགྱུར། །
དེ་ཡང་ཐོག་མར་ང་འདས་ནས། ། རྒྱ་ནག་དགེ་སློང་བྱུང་ནས་ནི། ། དཀར་པོ་ཆིག་ཐུབ་ཅེས་བྱ་བ། ། ཅིག་ཅར་བ་ཡི་ལམ་སྟོན་འགྱུར། ། དེ་ཚེ་ང་ཡི་སློབ་མ་ནི། ། མཁས་པ་ཆེན་པོ་ཀ་མ་ལ། ། ཤཱི་ལ་ཞེས་པ་རྒྱ་གར་ནས། ། སྤྱན་དྲོངས་དེ་ཡིས་དེ་བསུན་འབྱིན། ། དེ་ནས་དེ་ཡི་ཆོས་ལུགས་བཞིན། ། དད་ལྡན་རྣམས་ཀྱིས་སྤྱོད་ཅིག་གསུང༌། །
དེ་ཡིས་ཇི་སྐད་གསུངས་པ་བཞིན། ། ཕྱིས་ནས་ཐམས་ཅད་བདེན་པར་གྱུར། ། རྒྱ་ནག་ལུགས་དེ་ནུབ་མཛད་ནས། ། རིམ་གྱིས་པ་ཡི་ཆོས་ལུགས་སྤེལ། ། ཕྱིས་ནས་རྒྱལ་ཁྲིམས་ནུབ་པ་དང༌། ། རྒྱ་ནག་མཁན་པོའི་གཞུང་ལུགས་ཀྱི། ། ཡི་གེ་ཙམ་ལ་བརྟེན་ནས་ཀྱང༌། ། དེ་ཡི་མིང་འདོགས་གསངས་ནས་ནི། ། ཕྱག་རྒྱ་ཆེན་པོར་མིང་བསྒྱུར་ནས། ། ད་ལྟའི་ཕྱག་རྒྱ་ཆེན་པོ་ནི། །
ཕལ་ཆེར་རྒྱ་ནག་ཆོས་ལུགས་ཡིན། ། ཞེས་སོ། ། ཐོག་མར་ལོ་རྒྱུས་འདི་ཀ་མ་དག་སྟེ། སྒོམ་རིམ་གྱི་དབུར་ཀ་མ་ལ་ཤཱི་ལ་རང་གི་སློབ་མ་དག་གིས་ཡི་གེར་བཀོད་པ་ལས་ནི་འདི་ལྟར་འབྱུང་སྟེ། སྔོན་རྗེ་ཁྲི་སྲོང་ལྡེའུ་བཙན་གྱིས། ཟ་ཧོར་གྱི་མཁན་པོ་ཞི་བ་འཚོ་ཞེས་བྱ་བ། ལེགས་པར་སྦྱར་བའི་སྐད་དུ་ཤཱནྟ་རཀྵི་ཏ་ཞེས་བྱ་བ། བོ་དྷི་སཏྭ་ཞེས་ཀྱང་གྲགས་པ། འཕགས་པ་འཇམ་དཔལ་གྱི་ཞལ་མཐོང་བ། ས་དང་ཕ་རོལ་ཏུ་ཕྱིན་པ་དང་སྔགས་ཀྱི་དོན་མ་ལུས་པ་མཁྱེན་པ་ཞིག་སྤྱན་དྲངས་ཏེ་བོད་ཡུལ་དུ་ཆོས་རྒྱས་པར་བྱས་སོ། །
དེས་དབུ་མ་རྒྱན་དང༌། དེ་ཉིད་བསྡུས་པ་དང༌། རྡོ་རྗེ་འཆང་གི་དབྱངས་ཀྱི་རྒྱ་ཆེར་བཤད་པ་ལ་སོགས་པ་བསྟན་བཅོས་མང་དུ་མཛད་དོ། ། དེ་འགྲོངས་ཀར་རྒྱལ་པོ་ལ་སོགས་པ་ལ་བཀའ་སྩལ་པ། བོད་ཡུལ་དུ་བསྟན་པ་ལྔ་བརྒྱ་ཐ་མ་ལ་བྱུང་སྟེ་ཅུང་ཟད་རྒྱས་པར་གྱུར་པ་ལ། མུ་སྟེགས་ཀྱི་ཕྱིར་རྒོལ་བ་ནི་མི་འབྱུང་སྟེ། སངས་རྒྱས་པ་རང་ལ་ལྟ་བ་མི་མཐུན་ནས་རྩོད་པར་འགྱུར་གྱི། ངའི་སློབ་མ་ཀ་མ་ལ་ཤཱི་ལ་བྱ་བ་རྒྱ་གར་ན་ཡོད་ཀྱི་སྤྱན་དྲོངས་ལ་རྩོད་པ་གྱིས་ཤིག རྒྱལ་པོས་བཟླུམས་གྱིས་ཤིག་ཅེས་པ་བཀའ་སྩལ་ཏོ། ། དུས་ཕྱིས་རྒྱ་ནག་གི་མཁན་པོ་ཧྭ་ཤང་མཧཱ་ཡ་ན་ཞེས་བྱ་བ་ཐེག་པ་ཆེན་པོ་བསམ་གཏན་གྱི་མན་ངག་དང་ལྡན་པར་བྱེད་པ་ཞིག་བོད་དུ་རྒྱལ་པོས་སྤྱན་དྲངས་ཏེ།
དེའི་བརྒྱུད་པ་ནི། བཅོམ་ལྡན་འདས་ཀྱིས་བསམ་གཏན་གྱི་གདམས་ངག་འཕགས་པ་འོད་སྲུང་ལ་གཏད། དེས་རྒྱ་གར་མཐའ་ཡས་པ། དེ་བཞིན་དུ་རྒྱ་གར་བ་བཅུའི་བར་དང༌། དེའི་ཐ་མ་དེས་རྒྱ་ནག་ཨེ་ག་ལ། དེས་ཨེ་ན་ལ། དེས་ཨེ་ས་ལ། དེས་དུ་སུ་ལ། དེ་བཞིན་དུ་རིམ་གྱིས་བཅུ་གཅིག་པ་མཧཱ་ཡ་ན་ལ་གདམས་པ་སྟེ། བརྒྱུད་པ་ཉི་ཤུ་རྩ་གཅིག་པ་སྟོན་མིན་ཅིག་ཅར་དུ་འཇུག་པ་ཞེས་བྱ་ལ།
ཐེག་པ་ཆེན་པོ་མདོ་སྡེའི་ཚུལ་དབང་པོ་རྣོན་པོ་དག་ཐབས་ཀྱིས་བསྐལ་པ་གྲངས་མེད་དུ་མར་འབད་པ་ལ་མ་ལྟོས་པར། གང་དག་ཅིར་ཡང་མི་སེམས་མི་འཛིན་ཡིད་ལ་མི་བྱེད་པ་ནི་འཁོར་བ་ལས་ཡོངས་སུ་ཐར་བར་འགྱུར་ཏེ། དེ་ལྟ་བུ་ཐོབ་པ་ནི་ཅིག་ཅར་བར་འཇུག་པ་ས་དང་པོ་ཐོབ་པ་དང་འདྲའོ། ། ཞེས་ཟེར་ཞིང༌། སྦྱིན་པ་ལ་སོགས་པའི་ཆོས་སྤྱོད་བྱེད་པ་ནི་སྐྱེ་བོ་ལས་འཕྲོ་ཆུང་བ་སྔར་བས་དབང་པོ་བརྟུལ་བ་ཁོ་ན་ལ་བསྟན་པ་ཡིན་ནོ། ། སྔོན་དུ་མ་སྦྱངས་པ་དག་ལ་ནི་མཁའ་ལ་སྤྲིན་དཀར་ནག་གཉིས་ཀས་བསྒྲིབས་པ་དང་འདྲ་བར་དགེ་མི་དགེ་གཉིས་ཀ་ཡང་དེ་ཁོ་ནའོ། ། དོན་རྟོགས་པར་བྱེད་པ་ལ་སྒྲིབ་པར་དོགས་ནས་འདུས་བྱས་ཀྱི་དགེ་བ་མི་བྱེད་དོ། ། བསྐལ་པ་གྲངས་མེད་པ་གསུམ་གྱིས་སངས་རྒྱས་ཐོབ་བོ་ཞེས་བྱ་བ་ནི། བསྐལ་པ་ནི་རྟོག་པའོ། ། རྟོག་པ་དེ་གྲངས་མེད་པ་གསུམ་སྟེ།
ཉོན་མོངས་པ་དུག་གསུམ་གྱི་བྱེ་བྲག་གིས་སོ། ། དེ་གང་གིས་སྤོང་ན། སྐྱེ་བ་གཅིག་གམ་ནམ་རྟོགས་ཀྱང་རུང་སངས་རྒྱས་ཐོབ་བོ་ཞེས་ཟེར་བ་མཁའ་ལྟར་ཡས་འབུབས་པ་ཞིག་བྱུང་ངོ༌། ། དེ་ནས་རྗེ་བཙན་པོས་སློབ་དཔོན་ཀ་མ་ལ་ཤཱི་ལ་བོད་དུ་སྤྱན་དྲངས་སོ། ། ཧྭ་ཤང་གིས་ཤེས་རབ་ཀྱི་ཕ་རོལ་ཏུ་ཕྱིན་པ་འབུམ་པ་བཀླགས་ནས་བསམ་གཏན་གླིང་གི་སྒོ་བཅད་ནས་སྟོན་མིན་གྱི་ཕྱོགས་ཀྱི་རྩོད་པ་བླངས། འཕགས་པ་དགོངས་པ་ངེས་པར་འགྲེལ་པ་རྡོག་པས་བསྒྲིལ་ནས་འདི་ཐེག་པ་ཆེན་པོ་རང་ཅང་ཡིན་ནམ་ཟེར་ནས་ཆོས་སྤངས། སློབ་དཔོན་ཀ་མ་ལ་ཤཱི་ལ་མ་བྱོན་བར་དུ་ཡེ་ཤེས་དབང་པོ་དང༌། རྦ་དཔལ་དབྱངས་དང༌། རཏྣ་ལ་སོགས་པས་རྩེན་མིན་གྱི་ཕྱོགས་བཟུང་ངོ༌། ། སྟོན་མིན་གྱི་སློབ་མ་ཇོ་བོ་བྱང་ཆུབ་དང༌།
སྲུ་ཡང་དག བནྡྷེ་ནམ་མཁའ་ལ་སོགས་པ་མང༌། དེ་ལྟར་སྟོན་མིན་རྩེན་མིན་གྱི་རྒྱ་འདྲེ་ཆེར་བྱུང༌། རྩེན་མིན་གྱི་ཕྱོགས་འཛིན་པ་ལ་ལྷ་སྲས་ཀྱང་དགྱེས་སོ། ། དེ་ནས་བྱང་ཆུབ་གླིང་དུ་བཙན་པོ་གུང་ལ་བཞུགས། ཧྭ་ཤང་དང་སློབ་དཔོན་ཀ་མ་ལ་ཤཱི་ལ་གཉིས་གཡས་གཡོན་དུ་སེང་གེའི་ཁྲི་ལ་བཞག རང་རང་གི་ཕྱོགས་སུ་རང་རང་གི་སློབ་མ་རྣམས་དངར་ཏེ། དེ་ནས་བཙད་པོས་མཁན་པོ་གཉིས་དང་བནྡྷེ་རྣམས་ལ་མེ་ཏོག་གི་འཕྲེང་བ་རེ་ལག་ཏུ་བསྐུར་ནས། མཁན་པོ་གཉིས་ཤེས་པ་བསྡུར། ལུང་རིགས་གང་ཆེ་བ་ལ་ང་རྒྱལ་མ་བྱེད་པར།
གང་མཁས་པ་དེ་ལ་མེ་ཏོག་གི་འཕྲེང་བ་ཕུལ་ཅིག་ཅེས་བཀའ་གནང་ནས། དེར་པཎྜི་ཏ་གཉིས་ཆོས་ཀྱི་བགྲོ་བ་བགྱིས། རིགས་པ་དང་ལུང་གིས་ཅིག་ཅར་བ་བཀག་སྟེ། ཧྭ་ཤང་སློབ་མ་དང་བཅས་པ་སྤོབས་པ་མེད་པར་བྱས། མེ་ཏོག་གི་འཕྲེང་བ་ཡང་སློབ་དཔོན་ཀ་མ་ལ་ལ་ཕུལ་ལོ། ། སློབ་དཔོན་འདི་ཡང་རིགས་པའི་གནས་དུ་མ་ལ་མཁས་ཤིང་མང་དུ་ཐོས་པ། ཐེག་པ་ཆེན་པོའི་མདོ་སྡེ་མང་དུ་གཟིགས་ཤིང་མང་དུ་མཁྱེན་པ། ཐུགས་རྗེ་ཆེན་པོས་ཐུགས་ཀྱི་རྒྱུད་བརླན་པ། ཚུལ་ཁྲིམས་དྲི་མ་མེད་པ། རྒྱ་གར་སྐད་དུ་ཀ་མ་ལ་ཤཱི་ལ།
བོད་སྐད་དུ་པདྨའི་ངང་ཚུལ་ལོ། ། འདིས་མདོ་འགྲེལ་དང་བསྟན་བཅོས་མང་དུ་མཛད་དེ། རྡོ་རྗེ་གཅོད་པའི་མདོ་འགྲེལ་དང༌། མི་རྟོག་པ་ལ་འཇུག་པའི་མདོ་འགྲེལ་དང༌། སཱ་ལུ་ལྗང་པའི་མདོ་འགྲེལ་དང༌། ཤེས་རབ་སྙིང་པོའི་འགྲེལ་པ་ལ་སོགས་པ་དང༌། དབུ་མ་སྣང་བ་དང༌། སྣང་བ་ཆུང་ངུ་དང་རྒྱན་གྱི་འགྲེལ་ཊིཀ་དང༌། རིགས་ཐིགས་ཀྱི་ཕྱོགས་སྔ་མ་དང༌། དབུ་མ་སྒོམ་པའི་རིམ་པ་གསུམ་ལ་སོགས་པ་མང་དུ་མཛད་དོ། །
དེ་ལ་དབུ་མའི་སྒོམ་པའི་རིམ་པ་འདི་དག་ཧྭ་ཤང་ལ་སོགས་པ་ཐེག་པ་ཆེན་པོ་ལྟར་བཅོས་པའི་སྒོམ་པའི་རིམ་པ་རྣམས་སྤངས་ཤིང༌། ཕྱིན་ཅི་མ་ལོག་པའི་རིམ་པ་རྟོགས་པར་བྱ་བའི་དོན་དུ་ཡིན་ལ། གསུམ་དུ་བརྩམ་པའི་དགོས་པ་ནི། རྒྱས་འབྲིང་བསྡུས་པའི་བྱེ་བྲག་གིས་གང་ལ་མོས་པའི་སྐྱེ་བོའི་དབང་དུ་བྱས་པའམ། གཞན་ཡང་ཧྭ་ཤང་ལ་གཞུང་བེའུ་བུམ་དམར་པོ་ལ་སོགས་པ་གསུམ་ཡོད་དེ། དེའི་དོན་དུ་བརྩམས་པའམ། ཡང་ན་རང་གི་གཞུང་རྒྱས་བསྡུས་ཀྱི་དོན་ནི། སྒོམ་པའི་རིམ་པ་བར་མ་དང༌། དང་པོ་བརྩམས། གཞན་གཞུང་མི་འཐད་པ་ནི་སྒོམ་རིམ་ཐ་མས་བསྟན།
ཡང་གཞུང་མི་འདྲ་སྟེ། སྙིང་རྗེ་དང་སེམས་བསྐྱེད་དང་སྒྲུབ་པ་གསུམ་གྱི་དབང་དུ་བྱས་ནས་སྒོམ་རིམ་དང་པོ་བརྩམས་ཤིང༌། ཞི་གནས་དང་ལྷག་མཐོང་གི་དབང་དུ་བྱས་ནས་ཐ་མ་བརྩམས་སོ། ། དེ་ལ་སྒོམ་རིམ་དང་པོ་ལངྐར་གཤེགས་པ་ལ་བརྟེན་ནོ། ། བར་པ་ནི་རྣམ་སྣང་མངོན་བྱང་གི་རྒྱུད་ལ་བརྟེན་པའོ། ། ཐ་མ་ནི་དགོངས་པ་ངེས་པར་འགྲེལ་པའི་མདོ་ལ་བརྟེན་པའོ། ། ཞེས་འབྱུང་གི དེ་ལས་གཞན་ནི་བླུན་པོས་སྦྱར་བའི་གཏམ་ཡིན་པས་ཚད་མར་བྱ་མི་རིགས་པས་སོ། ། ཞེས་པའི་ལན་རྩོད་སྤོང་དུ། དེ་ཡང༌།
ས་དགེ་བོ་དོང་བཀའ་ཕྱག་ལ་སོགས་པ་ཕལ་མོ་ཆེ་ཞིག གཞན་ཕྱོགས་ཀྱི་ལྟ་བ་གང་ཡིན་ཧྭ་ཤང་གི་ལྟ་བར་སོང་ངོ་ཞེས་ཆོ་ངེས་འདེབས་པ་དེ་འདིར་གཏན་ལ་འབེབས་པ་ཡིན། དེ་གཏན་ལ་འབེབས་པ་ལ། ཧྭ་ཤང་གི་ཕྱོགས་སྔའི་གནད་དང༌། དེ་འགོག་བྱེད་ཀ་མ་ལ་ཤཱི་ལའི་རིགས་པའི་གནད་དང༌། དཔང་པོ་རྣམས་ཀྱིས་ཤན་ཕྱེ་བའི་གནད་རྣམས་ཀྱི་སྙིང་པོ་ཟིན་པ་ཞིག་གཅེས་ཀྱི། ལོ་རྒྱུས་ཅུང་ཟད་དག་མ་དག་དང༌། མིང་འདོག་ཅུང་ཟད་མ་མཐུན་པ་ལ་འགངས་ཆེར་མི་སྣང་མོད། འོན་ཀྱང་དེ་ལས་གཞན་ནི་བླུན་པོས་སྦྱར་བའི་གཏམ་ཡིན་པས་ཚད་མར་བྱ་མི་རིགས་གསུང་བའི་གཏམ་ནི། སྨྲ་བ་པོ་རང་གི་གསུང་དེ་ཉིད་དེ།
ཐུབ་པ་དགོངས་གསལ་དུ་ལོ་རྒྱུས་ཟུར་ཙམ་བཀོད་ནས་རྒྱས་པར་རྒྱལ་བཞེད་དང་དབའ་བཞེད། རྦ་བཞེད་རྣམས་སུ་བལྟ་བར་བྱའོ། ། གསུངས་ནའང་དེ་གསུམ་ན་གསལ་བ་རྣམས་ཀྱང་བསུན་ཕྱུང་བའི་ཕྱིར་རོ། ། ཞེས་བྲིས་མོད། རང་འདོད་སྒྲུབ་ཕྱིར་ལོ་རྒྱུས་ལ་ལྷན་པ་བཏབ་པ་དག་ལ་དགོངས་ནས། དེ་ལས་གཞན་ནི་བླུན་པོས་སྦྱར་ཞེས་གསུངས་ཀྱི། ལྷད་མ་བཏབ་པའི་རྦ་བཞེད་སོགས་འགོག་པ་ཅི་སྟེ་སྲིད། ལོ་རྒྱུས་ཕྱོགས་སྔ་ཕྱི་གཉིས་ཀས་དྲངས་པའི་དགོས་པ་ཡིན་པས་དག་མ་དག་དཔྱོད་པ་ཤིན་ཏུ་ཡང་རིགས་སོ། ། འོ་ན་ཕྱོགས་སྔས་བཀོད་པའི་ལོ་རྒྱུས་དེ་ལ་མ་དག་པ་ཅི་སྣང་བ་སྨོས་ཤིག་ཅེ་ན། དེ་བཞིན་དུ་བྱ་སྟེ།
ཐོག་མར་རྦ་དང་དབའ་ཞེས་པ་དོན་གཅིག་པ་ལ་བརྡའ་གསར་རྙིང་གིས་བཏགས་པ་མ་གོ་བར་ཐ་དད་དུ་ཕྱེ་བ་འདི་མ་དག རབ་དབྱེར་ཞི་འཚོས་རྒྱལ་པོ་ལ་དངོས་སུ་ལུང་བསྟན་པ་དང༌། ཐུབ་དགོངས་སུ་ཡེ་ཤེས་དབང་པོ་ལ་དྲིས་པར་བཤད་པ་གཉིས་མ་མཐུན་པས་གང་རུང་ཅིག་མ་དག ཆོས་འབྱུང་རྙིང་མ་དང་སྒོམ་རིམ་དུ་དཀར་པོ་ཆིག་ཐུབ་ཀྱི་འཕྲོས་ཙམ་ཡང་མེད་པ་ལ། ཐུབ་དགོངས་སུ། རྒྱ་ནག་དགེ་སློང་ན་རེ། སེམས་དཀར་པོ་ཆིག་ཐུབ་ཡིན་པར་སྨྲས་ཞེས་སྒྲོ་བཏགས་པས་མ་དག ལོ་རྒྱུས་ཧྭ་ཤང་གི་བསྟན་བཅོས་མཐོང་ནས་བྲིས་སོ་ཞེ་ན། དེ་བསྟན་རྒྱུ་མེད་པས་མ་དག རྦ་བཞེད་གཙང་མ་དང་ཐུབ་དགོངས་སུ།
རྒྱ་ནག་རྩོད་པ་ཕམ་འཕྲལ་ཡི་གེ་རྣམས་གཏེར་དུ་སྦས་པར་བཤད་པ་དང༌། རབ་དབྱེར་ཕྱིས་རྒྱ་ནག་གི་ཡི་གེ་ཙམ་ལ་བརྟེན་ནས་བྱས་པར་བཤད་པ་འགལ་བས་གང་རུང་ཅིག་མ་དག རྒྱ་ནག་ལུགས་ཀྱི་རྫོགས་ཆེན་ཟེར་བ་ཚད་ལྡན་ལས་མ་བཤད་ཅེས་གཟུར་གནས་དག་གསུང་ན། མིང་གསར་འདོགས་སྒྲོ་བཏགས་ཡིན་པས་མ་དག སྒོམ་རིམ་དུ། བཅོམ་ལྡན་འདས་ཀྱི་བསམ་གཏན་གྱི་གདམས་ངག་འཕགས་པ་འོད་སྲུང་ལ་གཏད་པ་ནས་བཟུང༌། བརྒྱུད་པ་ཉེར་གཅིག་ཧྭ་ཤང་མཧཱ་ཡ་ན་ཡིན་པར་བཤད་པ་ལ། ཧྭ་ཤང་གི་ཆོས་ལུགས་མུ་སྟེགས་ལས་ཀྱང་ལོད་པར་རྩི་བ་སྐུར་འདེབས་ཡིན་པས་མ་དག རབ་དབྱེར་ཕྱག་རྒྱ་བའི་ཆོས་འདི་རྒྱ་ནག་གི་ལུགས་སུ་ཐག་བཅད་ནས། ཐུབ་དགོངས་སུ་ཕྱག་རྒྱ་བའི་ནང་ཚན་ཧྭ་ཤང་གི་རྗེས་འབྲང་དང༌།
སེམས་ཙམ་རྣམ་མེད་པའི་སྒོམ་དང༌། ཤེས་ཕྱིན་ལྟར་སྣང་ཕྱག་ཆེན་དུ་འདོད་པའི་ལུགས་གསུམ་དུ་བཤད་པ་འགལ་བས་གང་རུང་ཅིག་མ་དག ཐུབ་དགོངས་སུ་ཐེག་པ་ཆེ་ཆུང་གང་ཡང་མིན་པ་འགོག་པ་ལ་གཞིར་བྱས་པའི། སེམས་ཙམ་རྣམ་མེད་པ་དང་ཤེས་ཕྱིན་ལྟར་སྣང་ཐེག་ཆེན་མིན་ཅེས་གསུངས་པ་མཁས་པ་སྤྱི་དང་མི་མཐུན་པས་མ་དག སྐྱོན་མཚང་དེ་འདྲ་མང་པོ་ཡོད་པ་སྒྲིབ་ཟོལ་དུ་རྩོད་སྤོང་ལས། ལོ་རྒྱུས་ཅུང་ཟད་དག་དང་མ་དག་དང༌། མིང་འདོགས་ཅུང་ཟད་མ་མཐུན་པ་ལ་འགངས་ཆེར་མི་སྣང་མོད་ཅེས་སྒྱུ་ཐབས་སུ་རྐུན་རྒྱབ་རྫུན་གྱིས་མནན་པས་མ་དག དེ་རྣམས་ལོ་རྒྱུས་ལས་འཕྲོས་པ་ཙམ་སྟེ། གཞན་གཞུང་སོ་སོའི་སྐབས་སུ་མཚང་བརྟོལ་བར་བྱའོ།། ༈ གན་མཛོད་ལས།
དེས་ན་རྩོད་པ་པོས། རྒྱ་ནག་ལུགས་ཀྱི་རྫོགས་ཆེན་ཞེས་སྦྱར་བས་འདི་མ་གཟིགས་པར་ཟད་དོ། ། འདིར་མདོ་སྡེའི་སྒོམ་རིམ་དུ་བཤད་ལ། རྫོགས་ཆེན་ནི་ཨ་ཏི་ཡོ་ག་ཡིན་པ་ཤན་མ་ཕྱེད་པར་རྩོད་པས་ཚར་གཅོད་ཀྱི་གནས་སོ། ། ཞེས་པའི་ལན་རྩོད་སྤོང་དུ། ཚར་བཅད་ཀྱི་མིང་ཙམ་ལ་དགེས་པའོ་ཞེས་གོང་དུ་བཤད་ཟིན་ཏེ། ཞེས་འཛེར་ཏོ། ། ཚར་བཅད་ཀྱི་མིང་ཙམ་ལའང་དགེས་པ་ནི་བདེན་ཏེ། ཕ་རོལ་གནོན་པའི་གཏམ་ཡིན་པའི་ཕྱིར་རོ། ། འོན་ཀྱང་ཕྱོགས་སྔ་སྨྲ་བ་ས་ལོ་དེ་དང༌།
པདྨ་དཀར་པོ་ང་དུས་མཚུངས་པ་ཞིག་ན་དེ་ལུང་རིགས་ཀྱིས་ཚར་བཅད་འོས་པའི་གནས་ཡིན་མོད་ཀྱང༌། དུས་སྔ་ཕྱི་ཁྱད་འཛོལ་བས་མ་འགྲུབ་ཞེས་པའི་ཐ་ཚིག་གོ། ༈ རྩོད་སྤོང་དུ། རྫོགས་ཆེན་དུ་ཁས་བླངས་པ་ལ། རྒྱུའི་མདོ་སྡེ་དང་རྣམ་སྣང་མངོན་བྱང་གི་ལུང་གིས་མི་གནོད་གསུང་བའང་མ་ཕྱེད་པ་སྟེ། དེ་རྣམས་ཐུན་མོང་གིས་ལྟ་བ་ལོག་པར་སྨྲ་བ་ལ། འོག་མའི་ལུང་གིས་ཀྱང་གནོད་རིགས་པའི་ཕྱིར་རོ། ། ཞེས་བྲིས་མོད། རྫོགས་ཆེན་དང༌། རྒྱུའི་མདོ་སྡེ་དང༌།
རྣམ་སྣང་མངོན་བྱང་རྣམས་ལ་ཐུན་མོང་བའི་ལྟ་བ་ལོག་པ་མེད་ཀྱི་སྟེང་དུ། དེ་དག་ལས་ལྟ་བ་རྣམ་དག་འབའ་ཞིག་གསུངས་སྙམ་ཁོ་བོ་སེམས་ལགས་སོ། ། ལ་ལ་ཐེག་པ་རིམ་དགུ་ལ། ། ལྟ་བ་ཐ་དད་ཡོད་ཅེས་ཟེར། ། ཞེས་སྐད་ཆ་གསན་འདུག་པ་བཞིན། གསང་སྔགས་རྙིང་མའི་རིག་འཛིན་ཆེན་པོ་རྣམས་ཀྱང་བཞེད་ངེས་སུ་འདུག་གོ ། དེའི་ཚེ་མདོ་དགོངས་པ་ངེས་འགྲེལ། ལང་གཤེགས། རྣམ་སྣང་མངོན་བྱང་སོགས་དང༌། ཨ་ཏི་ཡོ་ག་ལྟ་སྒོམ་དམའ་མཐོ་ཁྱད་ཆེས་པས་མ་སྙོགས་དོགས་པ་དང༌།
རྣལ་འབྱོར་པ་ཡང་བློ་ཁྱད་ཀྱིས། ། གོང་མ་གོང་མ་རྣམས་ཀྱིས་གནོད། ། ཅེས་པའི་ལུང་འདི་ཡང་བདེན་དུ་རེ་བས་སོ།། ༈ རྩོད་སྤོང་དུ། སྒོམ་རིམ་རྣམ་གསུམ་དེ་དུས་ཀྱི་ལན་དངོས་མ་ཡིན་ཏེ། རྩོད་པའི་རྗེས་སུ་བརྩམས་པའི་ཕྱིར། ཞེས་བྲིས་མོད། དེ་གསུམ་རྩོད་པའི་རྗེས་སུ་བརྩམས་པ་གཞིར་བཅས་ཀྱང༌། ཕན་ཚུན་གྱི་རྩོད་ངག་ཐམས་ཅད་དེ་གསུམ་ཅི་རིགས་པར་ཚང་བ་ཡིན་ཏེ། མཁས་པ་འཇུག་པའི་སྒོ་ལས།
དེ་ལྟར་ལེགས་པར་གཏན་ཕབ་ནས། ། དཔང་པོས་འཛིན་དུ་གཞུག་པའི་ཕྱིར། ། རྩོད་པའི་ངག་རྣམས་བསྡུས་ཏེ་བསྒྲག ། འདི་ནི་མཁས་པའི་གཞུང་ལུགས་ཡིན། ། ཞེས་གསུངས་ལ། དེ་ཡང༌། རང་རང་གི་གྲུབ་མཐའ་གཟུང་ནས་རྩོད་པའི་ངག་འཕེན་ལེན་རྣམས། གཏམ་དང་བྱ་བ་གཞན་གྱིས་བར་ཆོད་པ་ལྟ་བུའི་རྐྱེན་གྱིས་དོན་ཅུང་ཟད་མ་ངེས་པའམ། ངག་འཐོར་བ་སྲིད་པས་རྩོད་པའི་མཇུག་ཐོགས་སུ་སླར་གོ་རིམ་བསྒྲིགས་ནས་བསྟན་བཅོས་ཀྱི་ལུས་སུ་དྲིལ་བ་འདི་ལྟ་བུ་མཁས་པའི་གཞུང་ལུགས་ཡིན་པར་བཤད་པས་སོ། ། བསྡུས་ཏེ་ཞེས་པའང༌།
སྔར་རྒྱས་པ་ཞིག་ཕྱིས་བསྡུས་སུ་བཏང་བ་ལྟ་བུ་ནི་མ་ཡིན་ཏེ། ཇི་སྐད་དུ། རང་གི་གཞུང་ཀུན་ལས། བཏུས་ཏེ་སྣ་ཚོགས་འཐོར་རྣམས་འདིར་གཅིག་བྱ། ། ཞེས་པ་ལྟ་བུ་སྟེ། མཁས་མཇུག་གི་གཞུང་དེའི་རང་འགྲེལ་ལས། དེ་ལྟར་རྩོད་པའི་དངོས་གཞི་ལ་བརྒལ་ལན་གྱི་སྒོ་ནས་དགག་སྒྲུབ་ཀྱི་གནས་མ་འཁྲུལ་བས་གྲུབ་མཐའི་བླང་དོར་རྟོགས་པར་བྱས་ནས། ངག་ཅུང་ཟད་འཐོར་བ་རྣམས་ཚོགས་པས་གོ་བར་བྱ་བའི་ཕྱིར་བསྡུས་ཏེ་བརྗོད་པར་བྱའོ། ། ཞེས་སོ། ། དེ་ལྟར་དེའི་ཐད་དུ་རྒྱས་ཙམ་སྨོས་པའི་རྒྱུ་མཚན།
སྒྲོ་བཏགས་ཀྱི་རྩོད་ཡིག་མང་པོའི་གྲབས་ཤོམས་ཚོ་ཞེ་ལ་བཞག་ནས། སྒོམ་རིམ་ལས་འབྱུང་བའི་རྩོད་པ་དང་ལན་གྱིས་འདིར་གོ་མི་ཆོད་དེ། སྒོམ་རིམ་གསུམ་རྩོད་པ་གྲུབ་ནས་བྲིས་པའི་ཕྱིར་ཅེས་གསུང་རྒྱུར་འདུག་པ་ལ་བསམས་ཏེའོ།། ༈ གན་མཛོད་ལས། ཡང་རྒྱ་ནག་མཁན་པོའི་ཆོས་ལུགས་ཕྱིས་འཕེལ་བའི་གཞུང་ལུགས་ཡིན་ན། དེའི་གཞུང་ལུགས་གར་འཕེལ། ཐོག་མར་སུའི་ལག་ཏུ་བྱུང་དྲིས་ན་སྨྲ་བ་བཅད་དགོས་པས་ཚར་བཅད་གཉིས་པར་ལྷུང་ངོ༌། ། ཞེས་པའི་ལན་རྩོད་སྤོང་དུ། དེའི་གཞུང་ལུགས་བསམ་གཏན་ཉལ་ཆོག བསམ་གཏན་གྱི་ལོན།
ཡང་ལོན། ལྟ་བའི་རྒྱབ་ཤ། ། མདོ་སྡེ་བརྒྱད་ཅུ་ཁུངས་སོགས་ལྔའམ་གསུམ་ཙམ་བྱུང་བ་གཏེར་དུ་སྦས། ཕྱིས་འོད་སྲུང་དང་ཡུམ་བརྟན་འཁྲུགས་པའི་དུས་སུ་དེའི་གཞུང་ལུགས་འགའ་ཞིག་གཏེར་ནས་ཐོན། བླུན་པོ་འགའ་ཞིག་གིས་དེའི་ཡི་གེ་ལ་ཟུར་བཅོས་ཏེ་སྣང་བ་སེམས་སུ་ངོ་སྤྲོད། སེམས་ནམ་མཁའ་ངོ་སྤྲོད། ནམ་མཁའ་ཅི་ཡང་མེད་པའི་སྟོང་ཉིད་དུ་ངོ་སྤྲོད་པའི་ཕྱག་རྒྱ་ཆེན་པོ་ངོ་སྤྲོད་གསུམ་པར་གྲགས་པ་བཅོས་ཏེ། ཧྭ་ཤང་གི་ལྟ་བ་ལ་ཕྱག་རྒྱ་ཆེན་པོའི་མིང་འདོགས་བྱེད་པ་དེ་ནས་བྱུང་ཟེར་ཡི་གེ་རྙིང་མ་མཐོང་བ་དེ་ཉིད་དུ་བཀོད་པར་སྣང་བས། སྨྲ་བཅད་མི་དགོས་པ་ཡི་གེ་དེ་ཉིད་ན་གསལ་ལོ། ། ཞེས་བྲིས་མོད།
ཧྭ་ཤང་གི་ཆོས་རྒྱུས་ཁྱེད་ཚང་ཆེ་བ་འདུག་པས། གཞུང་ལུགས་ལྔ་པོ་དེ་ལ་བརྟེན་ནས་སུས་གང་བཅོས་ཐིངས་དཀའ་བ་འདྲ་ཡང༌། ཁྭ་ཏས་མི་གཙང་ཟོས་པའི་མཆུ། ། ས་གཙང་གཞན་ལ་འབད་ནས་འཕྱིད། ། ཅེས་པ་ལྟར་དུ་ཅུང་ཟད་དོགས་ལ། ཧྭ་ཤང་གི་ཆོས་རྣམས་གཏེར་བཏོན་སྐྱག་རྫུན་གླིང་པས་བཏོན་ན་མ་གཏོགས་གཞན་ལོ་རྒྱུས་ཁུངས་ཅན་མེད་དོ། ། རབ་དབྱེར། ཕྱི་ནས་རྒྱལ་ཁྲིམས་ནུབ་པ་དང༌། ། རྒྱ་ནག་མཁན་པོའི་གཞུང་ལུགས་ཀྱི། ། ཡི་གེ་ཙམ་ལ་བརྟེན་ནས་ཀྱང༌། །
དེ་ཡི་མིང་འདོགས་གསང་ནས་ནི། ། ཕྱག་རྒྱ་ཆེན་པོར་མིང་བསྒྱུར་ནས། ། ཞེས་རྒྱལ་ཁྲིམས་ནུབ་ཟིན་ནས་ཆོས་ལུགས་དེ་བཅོས་པར་བཤད་ཀྱང༌། ཁྱེད་ཀྱི་རྩོད་སྤོང་དུ། འོད་སྲུངས་དང་ཡུམ་བརྟན་འཁྲུགས་པའི་སྐབས་སུ་ཐོན་ཟེར་བ་བྱས་འདུག་པ་འགལ་ཏེ། འོད་སྲུངས་ཀྱི་དུས་རྒྱལ་ཁྲིམས་མ་ནུབ། དེའི་སྲས་དཔལ་འཁོར་བཙན་གྱིས་སྐུ་ཚེའི་མཇུག་ལ་ནུབ་པར་བཤད་ཅིང་སློབ་དཔོན་སངས་རྒྱས་གསང་བས་ཀྱང་ལུང་དེ་ལྟར་དུ་བསྟན་པའི་ཕྱིར་རོ།། ༈ ཡང་ཁྱེད་ཀྱིས་ཧྭ་ཤང་གི་ཡི་གེ་ལ་ཟུར་བཅོས་པའི་ཕྱག་རྒྱ་ཆེན་པོ་ངོ་སྤྲོད་གསུམ་པ་དེ་ནི། ལམ་སྐོར་གྱི་མཆོད་རྟེན་དྲུང་ཐོབ་ནའང་སྣང་སྟེ། དེ་ཉིད་ལས།
སེམས་ལ་བརྟགས་ལ་སེམས་ཐོག་མ་དང་ཐ་མ་མེད་པ་ནམ་མཁའ་ལྟ་བུ། སྐྱེ་འཇིག་མེད་པ། འགྲོ་འོང་མེད་པ་སོགས་འགྲེས་རྐང་ཅན་དུ་བྱུང་བས་སེམས་ནམ་མཁའ་དང༌། ནམ་མཁའ་སྟོང་པ་ནི་དེར་ཚང་གདའ། དེའི་རྩོམ་གཞི་བསྟན་བཅོས་ལྔ་པོའི་གང་ལ་བརྟེན་ནས་བརྩམས་པ་ལགས་སམ། ཧྭ་ཤང་གི་ལྟ་བ་ལ་ཕྱག་རྒྱ་ཆེན་པོའི་མིང་བཏགས་པའི་ཡི་གེ་རྙིང་མ་དེ་རི་བོང་གི་རྭས་ཕུག་ཟིན་ནས་མཐོང་བ་སུ་ཡང་མི་གདའ་ལགས། སྨྲ་བ་བཅད་དགོས་པས་ཞེས་པའང༌། དོན་དང་འབྲེལ་བའི་སྨྲ་བ་ལ་དགོངས་པར་གདའ་ཡི། གཞན་རྗེ་ས་པཎ་གྱི་ལེགས་བཤད་དུ། སྨྲ་བ་ཉུང་ན་མཛེས་ཞེས་གསུངས་ཀྱང་མི་ཉན་པས་སྨྲ་བ་གཅོད་པའི་རིགས་སུ་མི་སྣང་ངོ༌།།
༈ ཡང་ཁྱེད་ཀྱིས་ཧྭ་ཤང་གི་ལྟ་བ་ལ་རྫོགས་ཆེན་གྱི་མིང་འདོགས། དེ་གཉིས་རྩོད་པའི་རྗེས། ས་ལོ་ཆེན་པོའི་གོང་ཙམ་དུ་བྱུང་ངམ་སྙམ་སྟེ། ཞེས་པ་ནི་རང་ཉིད་ཐེ་ཚོམ་གྱི་དཔྱང་ཐག་ལ་འཕྱང་བཞིན་དུ་གཞན་ལ་ཚེར་མ་འཛུགས་པ་སྟེ། ཐེ་ཚོམ་སེལ་ཕྱིར་སྡེ་པ་དྲང་སྲོང་བོས་ལ་མོ་ཕྱྭ་འདེབས་སུ་ཆུག་ཅིག རྩོད་པ་དེ་ནི་བསྟན་པ་སྔ་དར་གྱི་འགོ་སྒང་ལ་ཡིན་ལ། དེ་ནས་ས་ལོའི་བར་ལ་ལོ་ཚོགས་ཤིན་ཏུ་མང་བས་ཁྱེད་ཀྱི་ཕོ་ཚོད་དེ་ནི་མུན་པའི་འབེན་ལ་སྨྱོན་པས་མདའ་བསྣུན་པའམ། རི་བོང་གི་རྭ་ནི་ནམ་མཁའི་པདྨའི་ལྟེ་བ་ལ་གནས་སོ་ཞེས་བརྗོད་པ་དང་འདྲའོ། ། སྒོམ་རིམ་དུ། དེ་ལྟ་བས་ན་ཅི་ཡང་མི་བསམ་མོ། །
ཞེས་སོགས་ལྟར་ན། ས་ལུགས་ཀྱི་ལམ་ཟབ་བླ་མ། མཆོད་རྟེན་དྲུང་ཐོབ། ཡི་གེ་མེད་པ་སོགས་ཀྱང་ཧྭ་ཤང་གི་ལུགས་དང་མཐུན་པར་གོང་དུ་བརྗོད་ཟིན་ལ། འཆད་ཁ་བ་ནམ་མཁའ་འབུམ་གྱི་ཞུས་ལན་དུ། སེམས་ལ་གོལ་ས་དུ་ཡོད་དྲིས་པ་ལ། གོལ་ས་ཁ་ཡར་གསུངས་པའི་རྗེས་སུ་དོན་བསྡུ་ལ། དེ་བས་ན་གང་ལ་ཡང་མི་གནས་པར་བྱ། མི་གནས་པ་ལ་མཚན་མ་མི་སྐྱེ། དེ་མ་སྐྱེས་ན་ལེགས་ཉེས་ཀྱི་འབྲས་བུ་མི་འབྱིན།
འབྲས་བུ་མ་བྱུང་ན་ཁམས་གསུམ་དུ་སྐྱེ་བ་མི་ལེན། མ་བླངས་ན་འཁོར་བའི་སྡུག་བསྔལ་མི་མྱོང༌། དེ་ལ་བྱང་ཆུབ་ཅེས་བཏགས་པ་ཡིན་གསུང་བ་འདི་ཧྭ་ཤང་གི་ལྟ་བ་ལས་ཕྲོགས་སམ་བརྐུས། ཡང་ཐུབ་དགོངས་སུ། རྨོངས་པའི་སྒོམ་པ་གང་ཡིན་པ། ། རྨོངས་པས་རྨོངས་པ་ཐོབ་པར་འགྱུར། ། ཞེས་སེམས་མ་བཅོས་པར་འཇོག་པ་རྨོངས་སྒོམ་དུ་བྱས་ནས། དེ་རྒྱ་ནག་ལུགས་ཀྱི་དཀར་པོ་ཆིག་ཐུབ་གསར་བཟོས་ཁོ་དང་ཁྱད་མེད་ཚུལ་གསུངས་པ་དང༌། ལམ་འབྲས་སུ་བཅོས་མིན་སེམས་ཀྱི་ངོ་བོ་ཞེས་བཤད་ཅིང༌། རྗེ་བཙུན་གྲགས་པའི་ཉམས་མགུར་དུའང༌།
བྱར་མེད་ཚོགས་དྲུག་ལྷུག་པར་ཞོག ཅེས་དང༌། རབ་དབྱེར། རྒྱ་སྐད་དྭ་ཧ་ཞེས་བྱ་བ། ། བོད་སྐད་ལྷུག་པའམ་མ་བཅོས་པ། ། ཞེས་འཐད་ལྡན་དུ་གསུངས་པ་རྣམས་ཀྱང་རྒྱ་ནག་ལུགས་སུ་བཏང་གདའ། དེ་ལྟར་ཡིན་པ་ལ། དྭགས་པོའི་དཀར་བརྒྱུད་རྒྱ་ནག་ཧྭ་ཤང་གི་ལུགས་འཛིན་ཡིན་ནོ་ཞེས་ཧ་ཅང་མི་འོས་པའི་ཡི་གེ་ཇི་སྙེད་སྤེལ་བ་འདི་ནི། གཞན་ལ་ལྟ་བའི་མིག་ཡོད་ཀྱང༌། ། རང་ཉིད་ལྟ་ན་མེ་ལོང་དགོས། །
ཟེར་བ་དེར་སྣང་བས་ཅུང་ཟད་བག་ཡོད་མཛད་ན་མཛེས་སོ། ། འོན་ཀྱང་སྔར་ཕན་ཆད་ཕྱག་རྒྱ་ཆེན་པོ་འདི་ཧྭ་ཤང་གི་ལུགས་ཡིན་ནོ་ཞེས་ཐོས་ཚེ་ཡིད་ལ་ཟུག་རྔུ་ལྡང་བ་ཞིག་ཡོད་ཀྱང༌། བོད་ཡུལ་དུ་ལུགས་གཉིས་ཀྱི་སྒོ་ནས་ཆེ་བ་དག་ཀྱང་དེའི་རྗེས་འབྲང་དུ་གོ་བས། ད་ནི་གོལ་ཤོར་ཅི་བྱུང་ཡང་འགྱོད་མེད་ཀྱི་རང་བྱན་ཚུད་པ་འདིའང་བློ་བདེའོ།། ༈ གན་མཛོད་ལས། དྲན་པ་མེད་པ་དང་ཡིད་ལ་བྱེད་པ་མེད་པ་ནི། ཞེས་སོགས་དང༌། བདག་ཅག་ཇི་ལྟ་བ་དང༌། འདིའི་ལུགས་མཐུན་ཞེས་སོགས་ཀྱི་ལན་རྩོད་སྤོང་དུ། བཤད་གཞི་ཆེར་སྣང་བས་འདི་ལ་བཞི།
ཧྭ་ཤང་གི་ཕྱོགས་སྔ་ངོས་བཟུང༌། ཀ་ཤིས་སྐྱོན་འཕེན་ཚུལ། དཔང་པོས་ཇི་ལྟར་ཕྱེ་ཚུལ། རྩོད་ལན་དངོས་སོ། ། ཞེས་རྩ་བའི་ས་བཅད་དང་པོ་གསུམ་གྱི་དོན། དབུ་མའི་རིགས་པས་གཏན་ལ་འབེབས་ཚུལ་ཤིན་ཏུ་རྒྱས་པ་ཅན། མཁྱེན་རབ་ཀྱི་དཔལ་ལས་གྲུབ་པ་ཞིག་འདུག་ནའང༌། དབུས་པ་བློ་གསལ་གྱི་ཞལ་སྐྱིན་ཟེར་སྒྲོས་སྣ་ཚོགས་པས་བརྒྱན་པ་ཞིག་ཏུ་ཁུམས་པས་རེ་ཞིག་ཁས་མི་ལེན། དེའི་ཕྱིར། འགྲོ་མགོན་སངས་རྒྱས་བཞུགས་བཞིན་དུ། །
སློབ་དཔོན་གཞན་ལ་གུས་བྱེད་པ། ། ཡན་ལག་བརྒྱད་ལྡན་ཆུ་འགྲམ་དུ། ། བ་ཚྭའི་ཁྲོན་པ་བརྐོ་བ་བཞིན། ། ཞེས་གསུངས་པ་ཡིད་ལ་གཅགས་པས། ཁོ་བོ་ཅག་ནི་ལྷའི་གནད་ལ་ལྷ་བཟོ་བ་རང་མཁས་པ་བཞིན། རྩོད་པ་འདིའི་རྣམ་གཞག་འཆད་པ་ལ། མང་དུ་ཐོས་པའི་བློ་གྲོས་དང་ལྡན་ཅིང་ཆོས་ཉིད་ཀྱི་བདེན་པ་མངོན་སུམ་དུ་གཟིགས་པ། ཁྱད་པར་རྩོད་པའི་དཀྱིལ་འཁོར་དེ་ཉིད་དུ། མཁས་མཆོག་པདྨའི་ངང་ཚུལ་གྱི་རྗེས་སུ་ཐུན་མོང་མ་ཡིན་པར་ཞུགས་པའི་སྡོམ་བརྩོན་དམ་པ་ཡེ་ཤེས་དབང་པོ་དང་དཔལ་དབྱངས་ལ་སོགས་པ་རྣམས་རྒྱུས་ཆེ་བར་ངེས་ནས། དེ་བས་སྒོམ་རིམ་གྱི་དབུར་བཀོད་པའི་ལོ་རྒྱུས་གོང་དུ་གཙང་མར་དྲངས་པ་དང༌།
ཧྭ་ཤང་གི་དམ་བཅའ་ལ་གནོད་བྱེད་བསྟན་ཚུལ་རྣམས་ཀྱང་ཀ་མ་ལ་ཤཱི་ལའི་གསུང་ལྷད་མེད་སྒོམ་རིམ་གསུམ་ལས་ཇི་ལྟར་འབྱུང་བ་བཞིན་ཁས་ལེན་གྱི། ཕྱིས་ཀྱི་ཟེར་སྒྲ་མང་པོ་ལ་ཡིད་བརྟོན་པར་མི་བགྱིད་པ་ནི། དག་དུག་བསྡུས་པའི་གོས་ལ་ནི། ། ཆེན་པོ་རྣམས་ཀྱིས་ཆས་མི་རུང༌། ། དེ་ཕྱིར་ཐུན་ཚགས་བསགས་པ་ཡི། ། ཆོས་ཀྱིས་དད་ལྡན་སངས་མི་རྒྱ། ། ཞེས་གསུངས་པའི་གནད་ཀྱིས་སོ། ། དེས་ན་ཆོས་རྗེ་པས། སྐབས་མིན་རྒོལ་བ་མི་འདོད་པའི། ། ལུང་གཞན་འགལ་ཡང་སྐྱོན་མ་ཡིན། །
ཞེས་དང༌། གལ་ཏེ་ལུང་དེ་ཁས་མི་ལེན། ། རང་གི་ལུང་གཞན་ཁས་ལེན་ན། ། དེ་ཚེ་ངེད་ཀྱི་ལུང་གིས་ནི། ། དེ་ཡི་ཆོས་ལོག་དགག་མི་ནུས། ། ཞེས་གསུངས་པ་བཞིན་ནོ། ། དེ་ལྟར་ན། ཐོག་མར་སྒོམ་རིམ་གྱི་ལུང་དྲངས་ལ། དེ་ཐོག་ཏུ་འོས་འབབ་ཀྱི་གཏམ་ཚོགས་འགོད་པར་བྱའོ། ། དེ་ཡང་སྒོམ་རིམ་ཕྱི་མར།
གང་ཞིག་སེམས་ཀྱི་རྣམ་པར་རྟོག་པ་ལས་སྐྱེས་པའི་དགེ་བ་དང་མི་དགེ་བ་དང་མི་དགེ་བའི་ལས་ཀྱི་དབང་གིས་སེམས་ཅན་རྣམས་མཐོ་རིས་ལ་སོགས་པའི་འབྲས་བུ་མྱོང་ཞིང་འཁོར་བ་ན་འཁོར། གང་དག་ཅི་ཡང་མི་སེམས་ཅི་ཡང་མི་བྱེད་པ་དེ་དག་ནི་འཁོར་བ་ལས་ཡོངས་སུ་ཐར་བར་འགྱུར་རོ། ། དེ་ལྟ་བས་ན་ཅི་ཡང་མི་བསམ་མོ། ། སྦྱིན་པ་ལ་སོགས་པའི་དགེ་བ་སྤྱད་པར་ཡང་མི་བྱའོ། ། སྦྱིན་པ་ལ་སོགས་པ་སྤྱད་པ་ནི་སྐྱེ་བོ་བླུན་པོའི་དབང་དུ་མཛད་ནས་བསྟན་པ་ཁོ་ན་ཡིན་ནོ། ། ཞེས་ཕྱོགས་སྔ་མ་ཧྭ་ཤང་རྒན་པོའི་འདོད་པ་བརྗོད་ནས། དེ་འགོག་པ་ལ་མཁས་མཆོག་ཀ་མ་ལ་ཤཱི་ལས་འདི་གསུངས་ཏེ། དེ་སྐད་སྨྲས་པ་དེས་ནི་ཐེག་པ་ཆེན་པོ་མཐའ་དག་སྤངས་པ་ཡིན་ནོ། ། ཐེག་པ་ཐམས་ཅད་ཀྱི་རྩ་བ་ནི་ཐེག་པ་ཆེན་པོ་ཡིན་པས་དེ་སྤངས་ན་ཐེག་པ་ཐམས་ཅད་སྤངས་པར་འགྱུར་རོ། ། འདི་ལྟར་ཅི་ཡང་མི་བསམ་མོ་ཞེས་སྨྲ་བ་ནི་ཡང་དག་པར་སོ་སོར་རྟོག་པའི་ཤེས་རབ་ཀྱང་སྤངས་པར་འགྱུར་རོ། །
དེ་སྤངས་ན་རྩ་བ་ཆད་པའི་ཕྱིར་འཇིག་རྟེན་ལས་འདས་པའི་ཤེས་རབ་ཀྱང་སྤངས་པར་འགྱུར་རོ། ། སྦྱིན་པ་ལ་སོགས་པ་སྤྱད་པར་མི་བྱའོ་ཞེས་སྨྲས་པས་ཀྱང་སྦྱིན་པ་ལ་སོགས་པའི་ཐབས་ཤིན་ཏུ་ཟུར་ཕྱིན་པར་སྤངས་པ་ཡིན་ནོ། ། མདོར་ན། འདི་ལྟ་སྟེ། ཐབས་དང་ཤེས་རབ་ནི་ཐེག་པ་ཆེན་པོའོ། ། ཞེས་དགག་པ་བརྗོད་པ་འདིར་ནི། ཅི་ཡང་མི་བསམ་ཞེས་པ་རྣམ་རྟོག་འགོག་པ་དང༌། ཅི་ཡང་མི་བྱེད་པ་ལུས་ངག་གི་དགེ་བ་འགོག་པ་ལ་བཤད་པ་མ་གཏོགས་གཞན་ལབ་ལོབ་མང་པོ་མ་བྱུང༌། ཡང་ཕྱོགས་སྔ་མས་ཅི་ཡང་མི་སེམས་ཞེས་སྨྲས་པ་དེ། གསུང་རབ་དག་ལས་དྲན་པ་མེད་པ་དང༌།
ཡིད་ལ་བྱེད་པ་མེད་པ་ཞེས་འབྱུང་བ་དེ་ལ་བློ་རྩེ་གཏད་པ་ཞིག་གམ། གཞན་ཞིག་ཡིན་ཅེས་ཧྭ་ཤང་གི་འདོད་པ་ལ་བརྟགས་ནས། དེ་འགོག་པ་ལ་སྒོམ་རིམ་དེར། གལ་ཏེ་ཆོས་ཐམས་ཅད་ལ་དྲན་པ་མེད་པ་དང་ཡིད་ལ་བྱེད་པ་མེད་པས་འཇུག་གོ་ཞེས་པ་ཡིན་ན། དེ་ཡང་རིགས་པ་མ་ཡིན་ཏེ། ཞེས་མཚམས་སྦྱར་ནས། ཁྱོད་ཀྱི་སྒོམ་དེ་ནི་སོ་སོར་རྟོག་པའི་ཤེས་རབ་དང་བྲལ་བ་ཡིན་ལ། སོ་སོར་རྟོག་པའི་ཤེས་རབ་མེད་ན་དྲན་པ་མེད་པ་དང་ཡིད་ལ་བྱེད་པ་མེད་པར་འཇུག་མི་ནུས་སོ་ཞེས་སྟོན་པར་བཞེད་ནས། དེའི་འཕྲོར། ཡང་དག་པར་སོ་སོར་རྟོག་པ་མེད་པར་ནི་ཉམས་སུ་མྱོང་བའི་ཆོས་ཐམས་ཅད་མི་དྲན་པར་བྱ་བ་དང༌།
ཡིད་ལ་བྱེད་པ་མེད་པར་བྱེད་མི་ནུས་སོ། ། གལ་ཏེ་བདག་གིས་ཆོས་འདི་དག་དྲན་པར་མི་བྱའོ། ། ཡིད་ལ་མི་བྱའོ་སྙམ་དུ་དེ་ལྟར་བསྒོམ་ཞིང་དེ་ག་དྲན་པ་མེད་པ་དང༌། ཡིད་ལ་བྱེད་པ་མེད་པར་བསྒོམ་ན་ནི་དེའི་ཚེ་དེས་ཤིན་ཏུ་དྲན་པ་དང་ཡིད་ལ་བྱས་པར་འགྱུར་རོ། ། ཅི་སྟེ་དྲན་པ་དང་ཡིད་ལ་བྱེད་པ་མེད་པ་ཙམ་ལ།

དྲན་པ་མེད། ཡིད་ལ་བྱེད་པ་མེད་པ་སྐད་དུ་བྱས་ནས། དེའི་ཚེ་དེ་གཉིས་རྣམ་པ་གང་གིས་མེད་པར་འགྱུར་བ་དེ་ཉིད་དཔྱད་དགོས་ཏེ། མེད་པ་ནི་རྒྱུར་རུང་བར་ཡང་མི་འགྱུར་ཏེ། གང་གིས་མཚན་མ་མེད་པ་དང༌། ཡིད་ལ་བྱེད་པ་མེད་པ་ལས་རྣམ་པར་མི་རྟོག་པ་ཉིད་དུ་འགྱུར། དེ་ཙམ་གྱི་ཕྱིར་རྣམ་པར་མི་རྟོག་པར་འགྱུར་དུ་ཟིན་ན་ནི་བརྒྱལ་བ་ལ་དྲན་པ་དང༌། ཡིད་ལ་བྱེད་པ་མེད་པས་རྣམ་པར་མི་རྟོག་པ་ཉིད་དུ་འཇུག་པར་འགྱུར་རོ། ། ཡང་དག་པར་སོ་སོར་རྟོག་པ་མེད་པར་རྣམ་པ་གཞན་གྱི་དྲན་པ་མེད་ཅིང་ཡིད་ལ་བྱེད་པ་མེད་པའི་ཐབས་མེད་དོ། ། དྲན་པ་མེད་པ་དང་ཡིད་ལ་བྱེད་པ་མེད་པར་འགྱུར་དུ་ཟིན་ཀྱང་ཡང་དག་པར་སོ་སོར་རྟོག་པ་མེད་ན་ཆོས་རྣམས་ཀྱི་ངོ་བོ་ཉིད་མེད་པ་ལ་འཇུག་པར་ཇི་ལྟར་འགྱུར། ཆོས་ཐམས་ཅད་ངོ་བོ་ཉིད་ཀྱི་སྟོང་པར་གནས་པ་ཁོ་ན་ཡིན་དུ་ཟིན་ཀྱང་སོ་སོར་རྟོག་པ་དེ་མེད་ན་དེ་དག་གིས་སྟོང་པ་ཉིད་རྟོགས་པར་མི་འགྱུར་རོ། །
སྟོང་པ་ཉིད་རྟོགས་པ་མེད་པར་ནི་སྒྲིབ་པ་སྤོང་བར་མི་འགྱུར་རོ། ། དེ་ལྟར་གྱུར་དུ་ཟིན་ན་ཐམས་ཅད་ཀྱང་དུས་ཐམས་ཅད་དུ་རང་ཐར་བར་འགྱུར་རོ། ། ཡང་གལ་ཏེ་རྣལ་འབྱོར་པ་དེ་གལ་ཏེ་ཐམས་ཅད་ལ་དྲན་པ་ཉམས་པའི་རྨོངས་པས་དྲན་པ་དང་ཡིད་ལ་བྱེད་པ་མི་འཇུག་ན་ནི་དེའི་ཚེ་ཤིན་ཏུ་རྨོངས་པ་ཡིན་པས་རྣལ་འབྱོར་ཇི་ལྟར་འགྱུར། ཡང་དག་པར་སོ་སོར་རྟོག་པ་མེད་པར་དེ་ལ་དྲན་པ་དང༌། ཡིད་ལ་བྱེད་པ་མེད་པར་བྱས་པས་གླེན་པ་ཉིད་གོམས་པར་བྱས་པ་ཡིན་ནོ། ། དེའི་ཕྱིར་ཡང་དག་པའི་ཡེ་ཤེས་ཀྱི་སྣང་བ་རྒྱང་རིང་དུ་བསྲིངས་པར་འགྱུར་རོ། ། ཇི་སྟེ་དེ་དྲན་པ་ཉམས་པའང་མ་ཡིན་གླེན་པ་ཡང་མ་ཡིན་ན་ནི་དེའི་ཚེ་ཡང་དག་པར་སོ་སོར་རྟོག་པ་མེད་པར། ཇི་ལྟར་དྲན་པ་མེད་པ་དང་ཡིད་ལ་བྱེད་པ་མེད་པར་བྱེད་ནུས་པར་འགྱུར། དྲན་བཞིན་དུའང་མི་དྲན། མཐོང་བཞིན་དུའང་མི་མཐོང་ཞེས་བྱ་བར་མི་རུང་ངོ༌། །
དྲན་པ་མེད། ཡིད་ལ་བྱེད་པ་མེད་པ་གོམས་པར་བྱས་ན། ཇི་ལྟར་སྔོན་གནས་རྗེས་སུ་དྲན་པ་ལ་སོགས་པ་དང༌། སངས་རྒྱས་ཀྱི་ཆོས་ལ་སོགས་པར་འགྱུར་ཏེ་འགལ་བའི་ཕྱིར། དྲོ་བ་དང་གྲང་བ་འགལ་བས་གྲང་བ་བརྟེན་པའི་ཚེ་དྲོ་བ་རེག་པའི་ཚོར་བ་མི་འབྱུང་བ་བཞིན་ནོ། ། ཡང་རྣལ་འབྱོར་པ་ཏིང་ངེ་འཛིན་ལ་སྙོམས་པར་ཞུགས་པ་ལ་གལ་ཏེ་ཡིད་ཀྱི་རྣམ་པར་ཤེས་པ་ཡོད་ན་དེའི་ཚེ་གདོན་མི་ཟ་བར་ཅི་ཞིག་ལ་དམིགས་དགོས་ཏེ། སོ་སོ་སྐྱེ་བོ་རྣམས་ཀྱི་ཤེས་པ་ནི་གློ་བུར་དུ་དམིགས་པ་མེད་པར་མི་འགྱུར་རོ། ། ཇི་སྟེ་མེད་ན་ནི། དེའི་ཚེ་ཇི་ལྟར་ཆོས་རྣམས་ཀྱི་ངོ་བོ་ཉིད་མེད་པར་རྟོགས་པར་འགྱུར། གཉེན་པོ་གང་གིས་ཉོན་མོངས་པ་སྤོང་བར་འགྱུར།
བསམ་གཏན་བཞི་པ་མ་ཐོབ་པའི་སོ་སོ་སྐྱེ་བོའི་སེམས་ནི་འགག་པར་འགྱུར་མི་སྲིད་དོ། ། དེ་ལྟ་བས་ན་དམ་པའི་ཆོས་ལས་དྲན་པ་མེད་པ་དང་ཡིད་ལ་བྱེད་པ་མེད་པ་འབྱུང་བ་དེ་ཡང༌། ཡང་དག་པར་སོ་སོར་རྟོག་པ་སྔོན་དུ་འགྲོ་བ་ཡིན་པར་བལྟ་བར་བྱ་སྟེ། གང་གི་ཕྱིར་ཡང་དག་པར་སོ་སོར་རྟོག་པ་ཉིད་ཀྱི་དྲན་པ་མེད་པ་ཡིད་ལ་བྱེད་པ་མེད་པ་བྱེད་ནུས་ཀྱི་གཞན་དུ་མ་ཡིན་ཏེ། འདི་ལྟར་རྣལ་འབྱོར་པ་གང་གི་ཚེ། ཡང་དག་པའི་ཤེས་རབ་ཀྱིས་བརྟགས་ན། དོན་དམ་ན་དུས་གསུམ་དུ་ཆོས་སྐྱེས་པ་གང་ཡང་དྲན་པ་མ་མཐོང་བ་དེའི་ཚེ་ཇི་ལྟར་དྲན་པ་མེད་པ་དང་ཡིད་ལ་བྱེད་པ་མེད་པ་ལ་ཞུགས་པ་ཡིན་ནོ། ། དེ་ལ་ཞུགས་པས་སྟོང་པ་ཉིད་རྟོགས་པར་འགྱུར་རོ། ། དེ་རྟོགས་པས་ལྟ་བ་ངན་པའི་དྲྭ་བ་མཐའ་དག་སྤངས་པ་ཡིན་ནོ། ། ཐབས་དང་ལྡན་པའི་ཤེས་རབ་བསྟེན་པས་ཀུན་རྫོབ་དང་དོན་དམ་པའི་བདེན་པ་ལ་ཡང་དག་པར་མཁས་པ་ཡིན་ནོ། །
དེ་བས་ན་སྒྲིབ་པ་མེད་པའི་ཡེ་ཤེས་ཐོབ་པའི་ཕྱིར་སངས་རྒྱས་ཀྱི་ཆོས་ཐམས་ཅད་ཐོབ་པར་འགྱུར་རོ། ། ཡང༌། ཐོས་པ་དང་བསམ་པ་ལས་བྱུང་བའི་ཤེས་རབ་ཀྱིས་བསྒོམ་པར་བྱ་ཡི་གཞན་དུ་མ་ཡིན་ཏེ། རིམ་གྱིས་དཀྱུས་ས་བསྟན་ནས་རྒྱུག་པ་ཡིན་ནོ། ། དེ་ལྟ་བས་ན། ཡང་དག་པར་སོ་སོར་བརྟག་པར་བྱའོ། ། དེ་རྣམ་པར་རྟོག་པའི་ངོ་བོ་ཉིད་ཡིན་དུ་ཟིན་ཀྱང་ཚུལ་བཞིན་དུ་ཡིད་ལ་བྱེད་པའི་ངོ་བོ་ཉིད་ཡིན་པའི་ཕྱིར། ། དེ་ལས་རྣམ་པར་མི་རྟོག་པའི་ཡེ་ཤེས་འབྱུང་བར་འགྱུར་བས་ན་ཡེ་ཤེས་དེ་འདོད་པས་དེ་ལ་བརྟེན་པར་བྱའོ། ། རྣམ་པར་མི་རྟོག་པ་ཡང་དག་པའི་ཡེ་ཤེས་ཀྱི་མེ་བྱུང་ན། ཤིང་རྣམས་དྲུད་པ་ལས་མེ་བྱུང་བས་ཤིང་དེ་གཉིས་བསྲེགས་པ་བཞིན་དུ།
དེ་ཡང་ཕྱིས་དེ་ཉིད་ཀྱིས་བསྲེག་པར་འགྱུར་རོ། ། ཞེས་འཕྲོས་དང་བཅས་གཙང་མར་བྲི་དགོས་པའི་རྒྱུ་མཚན། སྒྲོ་བཏགས་ཀྱི་ཕྱོགས་སྔ་ཕྱི་མང་དུ་བཟོས་པ་རྣམས་འབྲས་བུ་མེད་པའི་ལོ་མའོ་ཞེས་གོ་བའི་ཆེད་དུའོ། ། རྩོད་སྤོང་གི་ས་བཅད་བཞི་པ་དངོས་ལན་ལ། བདག་ཅག་ཇི་ལྟ་བ་དང་འདི་མཐུན་གསུང་བ་ནི་མི་མད་དེ། འདིར་ནི། དེ་ཕྱིར་རྟེན་འབྱུང་རིགས་པ་འདི་ཡིས་ནི། ། ལྟ་ངན་དྲ་བ་མཐའ་དག་གཅོད་པར་བྱེད། ། ཅེས་སོགས་དྲངས་ནས། དབུ་མའི་གཞུང་ནས་བཤད་པའི་རྟེན་འབྲེལ་གྱི་རིགས་པ་སོགས་ལ་བརྟེན་ནས་ཆོས་ཐམས་ཅད་རང་བཞིན་གྱིས་སྐྱེ་མེད་དུ་རྟོགས་པའི་སོ་སོར་རྟོག་པའི་ཤེས་རབ་ཐོས་བྱུང་དང་བསམ་བྱུང་སྔོན་དུ་བཏང༌།
སོར་རྟོག་ཤེས་རབ་དེས་ཟིན་པའི་སྒོམ་བྱུང་གོམས་དགོས་པར་བཤད་གདའ་ན། རང་རེའི་ཕྱག་ཆེན་ཁྲིད་ཀྱི་ཚེ་དེ་འདྲ་ཞིག་མི་མཛད་པར་སྣང་བའི་ཕྱིར་རོ། ། ཞེས་སོགས་བཀོད་མོད། དབུ་མ་རང་རྒྱུད་པའི་རིགས་པ་སྒྲུབ་པའི་ལུང་རྒྱབ་ཏུ་ཐལ་འགྱུར་བའི་གཞུང་བཀོད་ནས། སྲང་ཚད་མའི་འཕྲོས་བཏང་ཀྱང་སྲང་དེ་ལ་ཤེས་ལྡན་སུ་ཞིག་བློ་འགེལ། ཇི་སྐད་དུ། གལ་ཏེ་མ་ཐོས་པར་ཡང་སྒོམ་འཇུག་འགྱུར་ན་བསྟན་པ་དོན་མེད་འགྱུར། ། སོགས་གསུངས་ཕྱིར་ཐོས་བསམ་སྔོན་དུ་གཏོང་དགོས་ལ། དེ་ཡང༌། ཁ་ཅིག་ཐོས་བསམ་རྒྱ་མཚོའི་ཕ་རོལ་ཏུ་བརྒལ་བའི་མཐར།
སྒོམ་བྱུང་བསྟེན་པ་དང༌། ལ་ལ་དག ཇོ་བོ་རྗེས། ཚེ་འདི་ཡུན་ཐུང་ཤེས་བྱའི་རྣམ་པ་མང༌། ། ཚེ་ཡི་ཚད་ཀྱང་ཇི་ཙམ་མི་ཤེས་པས། ། ངང་པས་ཆུ་ལས་འོ་མ་ལེན་པ་ལྟར། ། རང་གི་འདོད་པ་དང་དུ་བླང་བར་བྱ། ། ཞེས་གསུངས་པ་བཞིན་རང་ལ་ཇི་ཙམ་འོས་པའི་ཐོས་པ་བཙལ་རྗེས་གྲུབ་པའི་བཤུལ་རྗེས་སྙེག་པ་ཡང་གདའ་བས་མཐའ་གཅིག་ཏུ་མ་ངེས་སོ། ། གལ་ཏེ་དེ་ལྟར་མིན་ན། པཎ་གྲུབ་རྣམས་ཀྱི་མདོ་རྒྱུད་ཀྱི་གཞུང་ཆེན་པོ་རྣམས་ལས་མན་ངག་གི་གླེགས་བམ་ཉུང་ངུར་བསྡུས་པ་ལའང་དགོས་པ་ཅི་ཞིག་ཡོད།
འདིར་ཡང༌། ཐོས་བསམ་གྱི་ཤེས་རབ་དཀྱུས་ས་བསྟན་པ་ཙམ་དང༌། དེར་རྟས་རྩེ་བ་ལྟ་བུ་ཡང་དག་པར་སོ་སོར་རྟོག་པ་ཁོ་ན་ཡིན་པར་བཤད་དོ། ། དེས་ན་ཐོས་བསམ་རྒྱ་ཆེན་པོ་སྔོན་དུ་གཏོང་ངམ་མི་གཏོང་ཡང་རུང༌། སྒོམ་གྱི་དངོས་གཞི་ཕྱག་ཆེན་དང་སྒོམ་རིམ་ཇི་ལྟ་བུར་མཐུན་ཚུལ་འདི་ལྟ་སྟེ། སྒོམ་རིམ་ལས། ཞི་གནས་ཀྱི་ལམ་འདི་ཤེས་རབ་ཀྱི་ཕ་རོལ་ཏུ་ཕྱིན་པ་ལས་ཀྱང་བཤད་དེ། བཀའ་སྩལ་པ། དེ་དང་དེ་ལ་སེམས་འཇོག་གོ ། རྒྱུན་དུ་འཇོག་གོ །
བསླན་ཏེ་བཞག་གོ ། ཉེ་བར་འཇོག་གོ ། གདུལ་བར་བྱེད་དོ། ། ཞི་བར་བྱེད་དོ། ། རྣམ་པར་ཞི་བར་བྱེད་དོ། ། རྩེ་གཅིག་ཏུ་བྱེད་དོ། ། མཉམ་པར་འཇོག ཅེས་ཚིག་དགུ་སྨོས་སོ། ། དེ་ལ་འཇོག་ཅེས་བྱ་བ་ནི་དམིགས་པ་ལ་སེམས་འདོགས་པའོ། ། ཞེས་སོགས་རྒྱས་བཤད་དང་བཅས་གསུངས་པའི་འཇོག་ཐབས་དགུས་ཕྱག་ཆེན་ཁྲིད་ཀྱི་དབེན་གསུམ།
རྟེན་ཅན། ཐོལ་སྐྱེས་རྦད་གཅོད། གང་ཤར་བཟོ་མེད། བཞག་ཐབས་བཞི་རྣམས་བསྟན་ཏེ། དེ་དག་དང་དོན་གཅིག་ཏུ་བབས་པའི་ཕྱིར་རོ། ། དེ་ཉིད་དུ། གང་གི་ཚེ་དམིགས་པ་དེ་ཉིད་ལ་མངོན་པར་འདུ་བྱེད་པ་མེད་པར། ཇི་སྲིད་འདོད་པའི་བར་དུ་སེམས་འཇུག་པར་གྱུར་པ་དེའི་ཚེ་ཞི་གནས་རྫོགས་པ་ཡིན་པར་རིག་པར་བྱ་སྟེ། ཞི་གནས་ཀྱི་ངོ་བོ་ཉིད་ནི་སེམས་རྩེ་གཅིག་པར་ཟད་པའི་ཕྱིར་འདི་ནི་ཞི་གནས་ཐམས་ཅད་ཀྱི་སྤྱིའི་མཚན་ཉིད་དོ། ། ཞེས་རྩེ་གཅིག་གི་རྣལ་འབྱོར་བཤད་ནས།
ཡང་དེ་ཉིད་དུ། བཅོམ་ལྡན་འདས་ཀྱིས་རྣལ་འབྱོར་པ་རྣམས་ཀྱི་དམིགས་པའི་དངོས་གཞི་བསྟན་ཏེ། ཞེས་སོགས་ཀྱིས་མཚན་མེད་ཀྱི་ཞི་གནས་སོ་སོར་རྟོག་པའི་ཤེས་རབ་ཏུ་ལངས་ཏེ་གནས་འགྱུ་རིག་གསུམ་གྱི་ཐོག་ཏུ་ཁ་ནང་ལྟའི་ཚུལ་གྱིས་དཔྱད་པས། གཙུབ་ཤིང་དང་གཙུབ་གཏན་སྲུབས་པའི་དཔེས་བསྟན་པའི་ལྷག་མཐོང་མངོན་དུ་བྱེད་ཚུལ་བཤད་དོ། ། དེའི་མཐར་སྒོམ་རིམ་དུ་དོན་དམ་མཐོང་བ་གང་ཞེ་ན་ཆོས་ཐམས་ཅད་མཐོང་བ་མེད་པ་གང་ཡིན་པའོ། ། སོགས་ཀྱིས་ཡིད་ལ་མི་བྱེད་པའི་འཐད་པ་དང༌། ཡིད་ལ་བྱེད་པ་ཙམ་དེའི་དོན་དུ་མི་འགྱུར་བ་དང༌། ཞི་གནས་ཀྱི་ཏིང་ངེ་འཛིན་ལ་གནས་པའི་དཔྱད་པ་འདིས་ཉོན་མོངས་པ་སྤོང་བར་ནུས་ཀྱི། གཞན་གྱིས་མ་ཡིན་པར་བཤད་པ་སོགས་དཀར་བརྒྱུད་རིན་པོ་ཆེའི་དགོངས་པ་དང་ཐིག་གཅིག་ཏུ་བབས་སོ། ། ཡང་རྩོད་སྤོང་དུ།
དེ་ལྟ་བུའི་སོར་རྟོག་དེ་ཞི་གནས་ཀྱི་ངང་ནས་དཔྱོད་པའི་སོར་རྟོག་ཡིན་གསུང་བ་ཡང་མི་མད་དེ། འོ་ན་ཞི་གནས་ངང་ནས་དཔྱད་པའི་སོར་རྟོག་དེ་ཞི་གནས་ཡིན་ནམ། དེ་ལས་ལངས་པའི་རྟོག་པ་ཞིག་ཡིན། སྔ་མ་ལྟར་ན་མཐོང་ལམ་སྐྱེས་ནས་དེ་སྲེག་དགོས་པར་བཤད་པ་དང་འགལ་ཏེ། དེ་མཐོང་ལམ་གྱི་རྟེན་དུ་དགོས་པའི་ཕྱིར། ཕྱི་མ་ལྟར་ན། དེ་ལས་མཐོང་ལམ་སྐྱེ་བ་ཁྱེད་ལ་འགལ་ཏེ། རྟོག་པ་ལས་མཐོང་ལམ་མི་སྐྱེ་བ་ཁས་བླངས་པའི་ཕྱིར། ཞེས་བཀོད་པ་ནི། རྩོད་སྤོང་ཉི་མའི་འོད་ཟེར་དུ།
རིགས་སྦྱོར་གྱི་རྣམ་གྲངས་ཇི་སྙེད་བྱུང་བ་ཐམས་ཅད་ལས་ཕུལ་དུ་བྱུང་བ་དཔྱོད་ལྡན་ལ་སྐྱེ་རིགས་པའི་འགལ་འདུ་བསྔགས་པར་འོས་པ་ཡིན་ནོ། ། ཞི་གནས་ཀྱི་ངོ་བོ་ནི་ཚུལ་བཞིན་ཡིད་བྱེད་ཀྱི་དྲན་པ། དེའི་ངང་ནས་དཔྱོད་པའི་སོར་རྟོག་དེ་ཤེས་བཞིན། དྲན་ཤེས་དེ་གཉིས་འཇུག་པ་གཅིག་པའི་དབང་གིས་མཚན་མེད་ཀྱི་ཞི་གནས་སོ་སོར་རྟོག་པའི་ཤེས་རབ་ཏུ་ལངས་ཏེ་གསུངས་པའི་གནད་དེ་ཡིན། དེའི་ཕྱིར་མདོ་ལས། ཤིང་གཉིས་དྲུད་པ་ལས་ནི་མེ་འབྱུང་སྟེ། ། བྱུང་བ་དེ་ཡིས་དེ་གཉིས་བསྲེག་པ་ལྟར། ། དེ་བཞིན་ཤེས་རབ་དབང་པོ་སྐྱེས་ནས་ཀྱང༌། ། སྐྱེས་པ་དེ་ཡིས་དེ་གཉིས་སྲེག་པར་བྱེད། ། ཅེས་གཙུབ་ཤིང་དང་གཙུབ་གཏན་སྲུབས་པ་ལས་སྐྱེས་པའི་མེས་ཤིང་དེ་གཉིས་བསྲེགས་པའི་མཐར།
སྲེག་བྱེད་ཀྱི་མེ་དེ་ཡང་ཞི་བ་བཞིན། གནས་འགྱུ་ལས་བྱུང་བའི་སོ་སོར་རྟོག་པའི་ཤེས་རབ་དེས་གནས་འགྱུ་ལ་དཔྱད་པས་གནས་འགྱུ་རང་བཞིན་མེད་པར་ཤེས་པའི་མཐར། དཔྱོད་པ་པོ་སོར་རྟོག་དེ་ཡང་དབྱིངས་སུ་ཞི་ཞེས་པའི་དོན་དུ་འཆད། དེས་ན་ཁྱེད་ཀྱི་དགོངས་ཡུལ་ན་འདི་བཞིན་བཞུགས་པ་འདྲ་སྟེ། ཞི་གནས་མེས་སྲེགས་ནས་མེད་པར་སོང་ན་ལྷག་མཐོང་ལ་རྟེན་མ་བྱུང་དོགས་འདུག་པ། ཞི་ལྷག་རང་བཞིན་མེད་པར་རྟོགས་པ་ལ་བསྲེགས་པའི་དཔེ་མཛད་པ་ཡིན། གཞན་ད་དུང་ཞི་ལྷག་གཉིས་ཀ་ཡོད་དེ། སེམས་ཡུལ་ལ་མི་འཕྱན་པ་ཞི་གནས། དེ་ཁོ་ན་ཉིད་རྟོགས་པའི་ཤེས་རབ་ལྷག་མཐོང༌། དེ་དག་མཚུངས་ལྡན་དུ་སྐྱོང་བ་ཞི་ལྷག་ཟུང་འབྲེལ་ཡིན་ཞིང༌།
དེ་ནི་ངེས་པར་བསྐྱང་དགོས་ལ། རྟོག་པ་ལས་མཐོང་ལམ་མི་སྐྱེ་བའི་རྟོག་པ་དེ་སྒྲ་དོན་འདྲེར་རུང་གི་རྟོག་པ་ཁ་ཕྱིར་ལྟ་དེ་ལ་ཟེར་བས་ཁས་བླངས་འགལ་བ་མེད་དོ། ། མཁས་རློམས་གཞན་གྱིས། དྲན་པ་དང་ཡིད་ལ་བྱེད་པ་མེད་པ་སྒོམ་རིམ་དུ་ནན་གྱིས་བཀག་གོ་སྙམ་སེམས་མོད་ཀྱི། འདིར་ཡང་དག་པར་སོ་སོར་རྟོག་པས་དྲན་པ་དང་ཡིད་ལ་བྱེད་པ་མེད་པ་ལ་ཞུགས། དེས་སྟོང་ཉིད་རྟོགས། དེས་ལྟ་བ་ཐམས་ཅད་སྤོང་བར་བསྒྲུབས་པའང་གོ་བར་མཛོད་ཅིག ཡང་སྒོམ་རིམ་དུ། དགེ་བ་ལ་སོགས་པའི་ལས་ཅི་ཡང་མི་བྱའོ། ། ཟེར་བ་དེ་ནི།
དེ་སྐད་སྨྲས་པས་ལས་ཟད་ན་གྲོལ་བར་འགྱུར་རོ་ཞེས་མུ་སྟེགས་ཀུན་ཏུ་རྒྱུ་འཆོལ་པའི་སྨྲ་བ་ཁས་བླངས་པར་འགྱུར་རོ། ། བཅོམ་ལྡན་འདས་ཀྱི་གསུང་རབ་ལས། ཉོན་མོངས་པ་ཟད་ན་གྲོལ་བར་འགྱུར་གྱི། ལས་ཟད་ན་གྲོལ་བར་འགྱུར་བ་མེད་དེ། ཐོག་མ་མེད་པ་ནས་བསགས་པའི་ལས་ཟད་པར་བྱ་མི་ནུས་ཏེ། དེ་ནི་མཐའ་ཡས་པའི་ཕྱིར་རོ། ། ཞེས་དགག་པ་མཛད་ཚུལ་ཉུང་དུ་ཙམ་ལས་མེད་ཀྱང༌། ཐུབ་དགོངས་སུ། རྒྱ་ནག་ན་རེ། ངེད་ཀྱི་ཆོས་ལུགས་སྐྱབས་འགྲོ་དང་སེམས་བསྐྱེད་ནས་བཟུང་སྤྲེའུ་ཤིང་རྩེར་འཛེག་པ་ལྟར་མས་འཛེག་པ་ཡིན།
ཞེས་སོགས་རྒྱ་ནག་གི་འདོད་པ་སྨོས་པའི་ཚུལ་མཛད། དེ་ལ་སློབ་དཔོན་གྱིས། དཔེ་དོན་གཉིས་ཀ་མི་འཐད་པ་ལས་ཐོག་མར་དཔེ་མི་འཐད་དེ། ཞེས་སོགས་ལན་འདེབས་པ་ལྟར་བཅོས་པའི་རབ་བཏགས་ཀྱི་རྒྱན་མཛད་སྣང་ཡང༌། རྒྱའི་དམ་བཅའ་སེམས་ཉིད་རྟོགས་པ་ཁོ་ནས་འཚང་རྒྱ་ཟེར་བ་དང༌། ཡས་བབས་ཀྱི་ཆོས་དེ་དཀར་པོ་ཆིག་ཐུབ་ཡིན་ཅེས་སྨྲས་ཟེར་བ་དེ་ལ་སྒོམ་རིམ་དུ་གནོད་བྱེད་མ་བརྗོད་པས་སློབ་དཔོན་དེ་ཡང་རྩོད་པ་ལ་མི་མཁས་པ་ཞིག་ཅེས་སྐུར་འདེབས་འབྱུང་སྲིད་དོ། ། སོགས་ཁོངས་སུ་དགག་པ་ཡོད་དོ་ཞེ་ན་དམ་བཅའི་གཙོ་བོ་ལ་སྐྱོན་བརྗོད་པ་སོགས་ཁོངས་སུ་སྡུད་པ་དེ་བས་ཀྱང་མི་མཁས་པའོ། ། དམ་བཅའ་ལྟར་བཅོས་པ་དེ་གཉིས་ལ་དགག་ཚིག་སྒོམ་རིམ་དུ་མ་བྱུང་བ་ལ་བརྟེན་ནས། ཧྭ་ཤང་དང་ཕྱག་རྒྱ་བ་ལྟ་སྒོམ་མཐུན་པའི་སྒྲུབ་བྱེད་སླར་བཟོ་དགོས་བྱུང་བ་ཡིན་ནོ། ། གན་མཛོད་ལས།
དེས་ན་དེས་ཅིག་ཅར་བ་བཀག་གོ་སྙམ་ནས་ཐ་སྙད་དེ་བཟོ་བ་ལ་འཇིགས་འཇིགས་ལྟ་བའང་གདའ་སྟེ། རྒྱ་ནག་ལུགས་ཅིག་ཅར་བར་བཞག་པ་དེ་བཀག་གི སྤྱིར་གྱི་ཅིག་ཅར་བ་མ་བཀག བདག་ཅག་ལམ་འདི་ཀ་ཅིག་ཅར་བའི་ལམ། དེ་ཉིད་ལའང་ཅིག་ཅར་ཐོད་བརྒལ་རིམ་གྱིས་པ་གསུམ་དུ་འབྱེད་པས། ཡས་བབས་དང་ནི་མས་འཛེག་གཉིས། ། རིམ་གྱིས་པ་དང་ཅིག་ཅར་བར། ། མིང་འདོགས་བསྒྱུར་བ་མ་གཏོགས་པ། ། དོན་ལ་ཁྱད་པར་དབྱེ་བ་མེད། ། ཞེས་པའང་བོང་སྨྱོན་མཆོང་ཡིན་པས་ཚར་བཅད་གསུམ་པར་ལྷུང་ངོ༌། །
ཞེས་པའི་ལན་རྩོད་སྤོང་དུ། ཞེས་བཤད་པའང་བོང་སྨྱོན་མཆོང་གི་ལན་དུ་སྣང་སྟེ། ཧྭ་ཤང་གི་ཡས་བབས་ཞེས་པའི་མིང་དེ་ཅིག་ཅར་བའི་མིང་དུ་བསྒྱུར། མས་འཛེག་ཅེས་པའི་མིང་དེ་རིམ་གྱིས་པའི་མིང་དུ་བསྒྱུར་བ་ཙམ་མ་གཏོགས་ཧྭ་ཤང་གི་ལུགས་དང༌། ཕྱིས་ཀྱི་ཕྱག་ཆེན་པ་གཉིས་དོན་ལ་ཁྱད་ཆེར་མི་སྣང་ཞེས་པ་ཙམ་དུ་གསུངས་ཀྱི། ཕྱག་ཆེན་ལུགས་ལ་ཐོད་བརྒལ་བ་དང་རིམ་གྱིས་པ་མེད་ཅེས་མ་གསུངས་འདུག་པའི་ཕྱིར། ཞེས་བྲིས་མོད། ཁྱེད་མཁས་པ་སྔ་ཕྱི་རྣམས་བོང་སྨྱོན་མཆོང་གི་རྩོད་པ་དང༌། བོང་སྨྱོན་མཆོང་གི་ལན་གཉིས་མཆོང་འགྲན་མཛད་པར་སྣང་ཡང༌། ཁོ་བོ་ཅག་བླུན་པོ་འདི་ནི་རྟ་མ་སྨྱོ་བང་འགྲན་བྱེད་པ་ལགས་སོ། །
དེ་ཡང༌། ཡས་བབས་དང་མས་འཛེག་གིས་བཙུན་པ་བྱས་པའི་ཆོས་མིང་ལ་ཅིག་ཅར་བ་དང་རིམ་གྱིས་པར་བཏགས་པའི་བཟོ་འདྲ་ཞིག་ཏུ་སྨྲ་བར་འདུག་ནའང་མིང་དེ་ནི་གསར་འདོགས་མ་ཡིན། ཧྭ་ཤང་རྒན་པོ་རང་སྐུ་ཁམས་བཟང་དུས་ནས་ཅིག་ཅར་བའི་མིང་དེ་ཡོད་པར་སྣང་སྟེ། སྒོམ་རིམ་དུ་རྒྱའི་འདོད་པ་བརྗོད་པའི་ཚེ། དེ་ལྟ་བུ་ཐོབ་པ་ནི་ཅིག་ཅར་དུ་འཇུག་པ་ས་དང་པོ་ཐོབ་པ་དང་འདྲའོ། ། ཞེས་བཀོད་པ་གཟིགས་བཞིན་དུ་དམ་པའི་ངང་ཚུལ་ཅི་སླད་འདོར། རྩོད་སྤོང་དུ། དོན་ལ་ཁྱད་པར་མེད་པ་ཅིས་ཤེས་སྙམ་ན། དགོངས་འཚལ་ཅིག ཕྱག་རྒྱ་ཆེན་པོ་གཅིག་ཆོད་ལ། །
ས་ལམ་རྩི་བའི་རྨོངས་པ་འཁྲུལ། ། ཞེས་རང་ཉིད་བཞེད་པའི་ཅིག་ཅར་བ་དེས། ལམ་ལྔ་ས་བཅུ་རིམ་གྱིས་བགྲོད་མི་དགོས་པར་བཞེད་པ་འདྲ་ན། དེ་འདྲའི་ཅིག་ཅར་བ་དེ་ནི་སངས་རྒྱས་སར་ཡས་བབ་དང་ཐོག་བབས་མཚན་ཉིད་པར་སོང་འདུག་པའི་ཕྱིར་དང༌། ཞེས་བྲིས་མོད། ཞང་ཚལ་པའི་གསུང་ཚིགས་བཅད་དེ་ལ་ཁྱད་དུ་མ་ཟད་ཐུབ་དགོངས་སུའང་བཀའ་བཀྱོན་བྱུང་འདུག་སྟེ། མི་དཀར་ལ་ཞྭ་ནག་གཡོགས་པར་འདུག་གོ ། ཅིས་ཤེས་སྙམ་ན། དགོངས་འཚལ་ཅིག ཕྱག་རྒྱ་ཆེན་པོ་ཆིག་ཆོད་ཡིན་པ་དང༌།
དེ་ལ་ས་ལམ་རྩི་བ་འགལ་ན། རྗེ་བཙུན་གྲགས་པས། ལམ་ལྔ་ས་བཅུར་ཤར་བ་ཡང༌། ། རི་བོང་རྭ་གཉེར་བགྲང་བ་ཡིན། ། ཞེས་མགུར་མ་སྙན་པོ་འཐེན་པ་དང༌། ངེད་རའི་གསུང་ངག་རིན་པོ་ཆེར་ས་ཕྱེད་དང་བཅུ་གསུམ་བརྩིས་པ་ཡང་ཨེ་འགལ་གཟིགས་དང༌། དེ་ནི་དོན་དམ་ལ་དགོངས་ལ། འདི་ནི་ཀུན་རྫོབ་སྟེ། ས་དང་ལམ་གྱི་དབྱེ་བ་དང༌། ། རྫོགས་པའི་སངས་རྒྱས་ཐོབ་པ་ཡང༌། །
ཀུན་རྫོབ་ཡིན་གྱི་དོན་དམ་མིན། ། ཞེས་དབྱེ་བར་མཛད་དོ་ཞེ་ན། ། ཞང་རིན་པོ་ཆེས་ཀྱང་དོན་དམ་ལ་ས་ལམ་ཆིག་ཆོད་ཡིན་པས་ཚིག་སྔ་མ་གསུངས་ནས། འོན་ཀྱང་རྨོངས་པ་དགའ་བའི་ཕྱིར། ། ས་ལམ་དོད་པོ་བརྩི་བར་བྱ། ། ཞེས་མ་རྟོགས་པའི་ངོ་ན་ཀུན་རྫོབ་ཙམ་དུ་ས་ལམ་གྱི་དོད་པོ་རྣལ་འབྱོར་བཞི་རིམ་རྩི་བར་བཤད་གདའ། དེས་ན། གྲུབ་མཐའ་དེ་ཐད་དུ་ས་དཀར་གཉིས་པོ་ཧྭ་ཤང་དང་དོན་ལ་ཁྱད་པར་མེད་ན་མེད་མཉམ་དང་ཡོད་ན་ཡོད་མཉམ་དུ་འདུག་པས་སྨྲ་ཚོད་ཟིན་པར་བྱའོ། ། ཡང༌། རྩོད་སྤོང་དུ།
རྒྱུད་དབང་གིས་མ་སྨིན་པ་ཞིག་ལ་སྟོང་ལྟ་ཙམ་བསྟན་པའི་ལམ་དེ་ཕྱག་ཆེན་ཡིན་གསུང་བ་ནི་ཧྭ་ཤང་ལས་ཀྱང་ཅུང་མི་རིགས་པར་སོང་སྟེ། ཞེས་སོགས་བཀོད་པ་ནི་ཕྱོགས་སྔ་མེད་པའི་དགག་སྟོང་ཡིན་པས་ཅི་ཞིག་གཏུབ། ངེད་ཅག་ནི་བླ་མའི་བྱིན་རླབས་དང་སྔོན་དགེས་བསྐུལ་བའི་སློབ་མའི་མོས་གུས་ཕྲད་པའི་རྟེན་ཅིང་འབྲེལ་བར་འབྱུང་བ་ལས། ཕྱག་རྒྱ་ཆེན་པོའི་ཡེ་ཤེས་སོ་སོར་རང་གིས་རིག་པ་དེ་ཀ་རྟོགས་པ་དོན་གྱི་དབང་སེམས་ཐོག་ཏུ་ཐོབ་པ་ཡིན་ཚུལ་གོང་དུའང་སྨྲས་ཟིན་པ་ལྟར་དབང་གིས་མ་སྨིན་པའི་དོགས་གཞི་མེད་ལ། ཟུང་འཇུག་དེ་ཀ་ཕྱག་ཆེན་དཀར་པོ་ཆིག་ཐུབ་ཏུ་འདོད་པས་སྟོང་རྐྱང་གི་དོགས་པའང་མི་གདའོ། ། འོ་ན་སྒོམ་རིམ་གསུམ་མདོའི་ལམ་རིམ་དུ་ཁྱེད་རང་འདོད་ལ། དེ་དང་ཕྱག་ཆེན་མཐུན་པར་ཡང་སྨྲས་པས་སོ་སྙམ་ན། མདོ་ལས་གསུངས་པའི་ཤེས་ཕྱིན་གྱི་ལྟ་བ་སྔགས་ཀྱི་ཐབས་མཁས་ཀྱིས་རྟོགས་པར་བྱས་པ་ལ་སྐྱོན་ཅི་ཞིག་ཡོད། དེས་ན་གྲུབ་པའི་མཐའ་འདི་ལ་ཆོས་དང་མཐུན་པའི་རྒོལ་བ་འཇུག་པའི་གནས་མེད་དོ། ། ཞེས་ཞུས་པས་དེ་འཕྲོས་ཀྱི་རྩོད་སྤོང་ཐམས་ཅད་ཚིག་རོར་སོང་གྲུབ་པས་ཕྱག་དར་དང་ལྷན་ཅིག་ཁང་རྒྱབ་ཏུ་དོར་ཞིག། །།
ཞི་བའི་མཚོ་ལས་སྐྱེས་པ་མཁས་དབང་པོ། ། པདྨའི་ངང་ཚུལ་བཟང་པོས་བསྐྲུན་པའི་རྡུལ། ། ལེགས་བཤད་གསེར་གྱི་ཁུ་བར་བབས་དེ་ཡིས། ། མཐའ་བྲལ་དབུ་མའི་ལུགས་བཟང་སྲོལ་དུ་བཙུད། ། ཧྭ་ཤང་ལྟ་ལོག་འགོག་པའི་ཟོལ་ཅན་དེས། ། ལམ་སྐོར་རྒྱ་ནག་ལུགས་སུ་ཡུད་ཀྱིས་དྲངས། ། གཞན་སྡེ་གཞོམ་པའི་སྤོབས་པས་ཆེར་བསྒྱིངས་ཀྱང༌། ། གོ་མེད་གཡུལ་དུ་ཞུགས་པའི་རྣམ་ཐར་བསྟན། ། ཅེས་ལྐོག་ལབ་ཤིབ་བུར་བཟླས་སོ།། །། ཡང་གན་མཛོད་ལས།
ལྟ་བ་དེ་ཡི་ཡན་ལག་ཡིན། ། ཞེས་པའང་རང་ཉིད་ཀྱི་བློ་སྐྱོན་ཏེ། ལམ་འབྲས་སུ་ལྟ་གྲུབ་ཐ་དད་དུ་བཞག་པའི་ཞེན་པས་སོ། ། འདི་མི་རིགས་ཏེ། དུས་ཀྱི་འཁོར་ལོའི་ལྟ་བའི་མདོར་བསྡུས་སུ་གྲུབ་པའི་མཐའ་ཁོ་ན་ལྟ་བར་བཞག་པས་སོ། ། ཞེས་པའི་ལན་རྩོད་སྤོང་དུ། དེ་སྐད་གསུང་བ་ནི་འབེན་མ་མཐོང་བའི་མུན་པའི་མདའ་སྟེ། ཁོ་བོ་ཅག་ལྟ་བ་དེ་ལ། རྟོགས་པ་ཙམ་ལ་ལྟ་བར་བཞག་པའི་ལྟ་བ་གཅིག་དང༌། ཉམས་མྱོང་ཏིང་ངེ་འཛིན་ལ་ལྟ་བར་བཞག་པའི་ལྟ་བ་གཉིས་སུ་ཕྱེ་ནས།
ཞེས་སོགས་ཞིབ་འགོད་མཛད་མོད། འབེན་མ་མཐོང་བར་མུན་པའི་མདའ་འཆོལ་འཕེན་པའི་མདའ་དཔོན་ཆེན་པོ་ནི་མཁས་པ་ཁྱེད་རང་ཡིན་ཏེ། རང་ལུགས་ཀྱི་རྣམ་གཞག་ཅུང་ཟད་འདྲ་མིན་སྣང་བ་ཚོའང་རང་ཁྱབ་ཀྱིས་སྒྲུབ་པ་ལྷུར་བཞེས་པའི་ཕྱིར་རོ། ། གཞན་ལུགས་ལུང་རིགས་རྣམ་དག་ཀྱང་གོ་མ་ཆོད་ཀྱི་གྲལ་འགོར་སྐྱེལ་བའི་མགྲོན་གཉེར་དཔོན་ཡང་སྐབས་མང་པོར་མཛད་དོ། ། གང་ལྟར་ལམ་འབྲས་སློབ་བཤད་པའི་ལུགས་ལ་དེ་ཀ་ཡིན་སྲིད་ཀྱང༌། འཕགས་པ་འཇིག་རྟེན་དབང་ཕྱུག་གི་གསུང་ནི་ཚད་མར་བྱ་དགོས་ཤིང༌། ཁྱད་པར་དུ་རབ་དབྱེར། ཉན་ཐོས་དང་ནི་ཐེག་ཆེན་ལ། ། ལྟ་བའི་རིམ་པ་ཡོད་མོད་ཀྱི། ། ཕ་རོལ་ཕྱིན་དང་གསང་སྔགས་ལ། །
ལྟ་བའི་དབྱེ་བ་བཤད་པ་མེད། ། ཕ་རོལ་ཕྱིན་པའི་སྤྲོས་བྲལ་ལས། ། ལྷག་པའི་ལྟ་བ་ཡོད་ན་ནི། ། ལྟ་དེ་སྤྲོས་པ་ཅན་དུ་འགྱུར། ། ཞེས་ཐེག་ཆེན་གཉིས་ལའང་ལྟ་བའི་ཁྱད་པར་མེད་པར་ཞལ་གྱིས་འཆེས་ནས། སྔགས་བླ་མེད་ཀྱི་དབང་རེ་རེ་ལ་ལྟ་བ་མི་འདྲ་བ་རེ་བཟོས་པ་དེ་རྣམས་སྤྲོས་པ་ཅན་འབའ་ཞིག་ལགས་གྲང༌། ཉམས་མྱོང་ཏིང་ངེ་འཛིན་ལྟ་བ་ཡིན་པར་བཞེད་ན། ལྟ་སྒོམ་དབྱེ་བ་མ་ཕྱེད་ཅིང༌། ། ཐབས་དང་ཤེས་རབ་མ་ཤེས་པས། ། འདི་འདྲའི་དབྱེ་བ་འཁྲུལ་པ་ཡིན། །
ཞེས་པའི་ནང་དུ་རང་གིས་ངང་གིས་ཞུགས་པའོ།། ༈ གན་མཛོད་ལས། སྟོང་ཉིད་སྙིང་རྗེ་སོགས་སྒོམ་པ། ། ཕ་རོལ་ཕྱིན་པའི་གཞུང་ལུགས་ཡིན། ། དེ་ཡིས་ཇི་ལྟར་མྱུར་ན་ཡང༌། ། གྲངས་མེད་གསུམ་གྱི་དཀའ་སྤྱད་དགོས། ། ཞེས་པའང་རང་ཚིག སྟོང་ཉིད་སྙིང་རྗེའི་སྙིང་པོ་ཅན། ། ཐབས་དང་ཤེས་རབ་ཟུང་འཇུག་ཏུ། ། མདོ་རྒྱུད་ཀུན་ལས་རྒྱལ་བས་གསུངས། །
ཞེས་པ་དང་ནང་འགལ་བ་དང༌། རྡོ་རྗེ་ཐེག་པ་ཆེན་པོ་ལ་བསུན་འབྱིན་པ་སྟེ། སྟོང་ཉིད་སྙིང་རྗེའི་སྒོམ་ལས་ཟུར་དུ་བཀར་བས་སོ། ། ཞེས་པའི་ལན་རྩོད་སྤོང་དུ། དེ་འདྲའི་བསུན་འབྱིན་གཉིས་ཀ་ལྟར་སྣང་སྟེ། སྟོང་ཉིད་སྙིང་རྗེ་སོགས་སྒོམ་པ། ། ཕ་རོལ་ཕྱིན་པ་ཁོ་ནའི་ཡིན། ། ཞེས་པ་ཡོད་ན། ཕྱི་མ་དེ་དང་རང་ཚིག་འགལ་བར་འགྱུར་མོད། སྟོང་ཉིད་སྙིང་རྗེ་སོགས་སྒོམ་པ་ཕ་རོལ་ཕྱིན་པའི་གཞུང་ལུགས་ནས་བཤད་པའི་ཉམས་ལེན་ཡིན་ཞིང༌།
ཕར་ཕྱིན་ཁོ་ནར་མ་ཟད་སྟོང་ཉིད་སྙིང་རྗེའི་སྙིང་པོ་ཅན་གྱི་ཉམས་ལེན་འདི་མདོ་རྒྱུད་ཀུན་ལས་གསུངས་སོ་ཞེས་སྨྲས་པ་ལ་རང་ཚིག་འགལ་བའི་དྲི་ཙམ་ཡང་མེད་པའི་ཕྱིར། སྟོང་ཉིད་སྙིང་རྗེའི་སྙིང་པོ་ཅན། ། ཐབས་དང་ཤེས་རབ་ཟུང་འཇུག་ཏུ། ། མདོ་རྒྱུད་ཀུན་ལས་རྒྱལ་བས་གསུངས། ། ཞེས་སྟོང་ཉིད་སྙིང་རྗེའི་སྙིང་པོ་ཅན་གྱི་ཉམས་ལེན་འདི་མདོ་རྒྱུད་ཀུན་གྱི་ཉམས་ལེན་ལ་དགོས་ཞེས་སྨྲ་བཞིན་དུ། རྡོ་རྗེ་ཐེག་པའི་སྒོམ་སྟོང་ཉིད་སྙིང་རྗེའི་སྙིང་པོ་ཅན་ལས་ལོགས་སུ་བཀར་རོ། ། ཞེས་གསུངས་བ་བསྙོན་སྦྱོར་བའི་གསུང་དུ་སྣང་ཡང༌། རང་གི་ངང་ཚུལ་གསལ་བ་ཙམ་ཡིན་པའི་ཕྱིར་རོ། ། ཞེས་བྲིས་པ་འདིས་ནི་ཚིག་མང་ཡང་གཞུང་གི་འགལ་བ་སྤོང་མ་ཐུབ་སྟེ། དེ་ལྟར་ཡིན་ན།
སྟོང་ཉིད་སྙིང་རྗེའི་ཉམས་ལེན་མདོ་རྒྱུད་ཀུན་ལས་གསུངས་ཞེས་སྨྲས་པས་ཆོག་པ་ལ། ཕ་རོལ་ཕྱིན་པའི་གཞུང་ལུགས་ཡིན། ། ཞེས་སོགས་ཚིག་ལྷག་མ་དང་བཅས་པས་ཟུར་ཁྱད་བཏོན་ནས་བཤད་གཞི་ཆེན་པོ་མཛད་འདུག་པ་མ་གོ་བ་ཡུས་ཆེ་བའི་རྣམ་པས་གཞན་ལ་གཤུང་བ་མི་རིགས་པའི་ཕྱིར་རོ། ། ཁྱེད་ཟེར་བ་ལྟར་བདེན་ན། ས་པཎྜི་ཏ་ཆེན་པོ་དེ་ཡང་རྩོམ་པ་ལ་མི་མཁས་པ་ཞིག་སྟེ། ཚིག་རྐང་བདུན་གྱི་ནང་དུ་ཟློས་པ་དང་འགལ་བ་དང་མ་འབྲེལ་བ་གསུམ་ཚང་བ་ཞིག་བརྩམས་འདུག་པའི་ཕྱིར། ། དེས་ན་འགལ་བའི་དྲི་ཙམ་ཡང་མེད་པའི་ཕྱིར་ཞེས་འཕྲེང་ལྷན་བཏབ་ཀྱང་མི་མཛེས་པའི་སྣོན་མ་ཉིད་དུ་འགྱུར་ལ། དྲི་ཙམ་མེད་པ་ནི་རྟོག་དཔྱོད་ཀྱིས་ཡང་ཡང་བཀྲུས་པས་ཡལ་བ་ཡིན་ནམ། རོ་ནི་ཁ་བ་འབའ་ཞིག་བྲོའོ།། ༈ གན་མཛོད་ལས།
རྫོགས་པའི་སངས་རྒྱས་ལམ་པོ་ཆེ། ། རྩོད་པ་ཀུན་ལས་གྲོལ་བའི་ཆོས། ། མཁས་པ་ཀུན་གྱི་གུས་པས་བསྟེན། ། འདིའི་ཞེ་འདོད་ཕྱག་རྒྱ་ཆེན་པོའི་ལམ་རྩོད་པ་ཅན་དུ་གཏོང་འདོད་པ་ཡིན་ལ། སྤྱིར་ན་རྩོད་པ་བྱུང་བ་ཙམ་གྱིས་རྩོད་པ་ཅན་དུ་འདོད་ན། ཐེག་ཆེན་ཐམས་ཅད་རྩོད་པ་ཅན་དུ་ཐེག་ཆེན་བཀར་སྒྲུབ་པ་མདོ་སྡེ་རྒྱན་དུ་གསུངས་པ་དང༌། བྱེ་བྲག་སྔགས་བཀར་སྒྲུབ་པ་རྒྱ་གཞུང་དུ་མ་ལས་བྱུང་བ་དང༌། རང་གི་མ་རྟོགས་པས་རྩོད་པ་ཅན་དུ་བཞག་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་དང་འདི་ཡང་ཡིན་ཏེ། སྡུད་པར། འདྲེན་པ་རྣམས་ཀྱི་ཆོས་ནི་ཟབ་ཅིང་མཐོང་བར་དཀའ། །
ཞེས་པ་ནས། དེས་ན་འཇིག་རྟེན་དག་དང་རྩོད་པ་བྱུང་བ་ཡིན། ། ཞེས་སོ། ། བརྗོད་པར་བྱ་བ་ལ་རིགས་པས་གནོད་ནུས་པ་རྩོད་པ་ཅན་དུ་བཞག་པ་ནི། མདོ་སྡེ་དགོངས་པ་ངེས་འགྲེལ་ལས་ཆོས་འཁོར་དང་པོ་དང་བར་པ་རྩོད་པ་ཅན་དུ་གསུངས་པ་དང༌། དབུ་མ་པས། བསོད་ནམས་མ་ཡིན་པ་བཟློག་པ་ལ་བདག་བཟློག་པའི་རིགས་པས་དང༌། ཕྱི་མ་ལ་ལྟ་བ་ཀུན་བཟློག་པའི་རིགས་པས་གནོད་པས། དེ་གཉིས་རྩོད་པ་ཅན་སྤང་དགོས་པར་འགྱུར་རོ། ། ཞེས་པའི་ལན་རྩོད་སྤོང་དུ།
འདིའི་ལན་ལ་གཉིས། དངོས་དང་འཕྲོས་པའོ། ། དང་པོ་ནི། གཞུང་གི་དངོས་བསྟན། ཡང་ན་ཕ་རོལ་ཕྱིན་པ་ཡི། ། མདོ་ལས་ཇི་ལྟར་འབྱུང་བཞིན་གྱིས། ། ཡང་ན་རྡོ་རྗེ་ཐེག་པ་ཡི། ། རྒྱུད་སྡེ་བཞིན་དུ་ཉམས་སུ་ལོངས། ། ཞེས་ལུགས་དེ་གཉིས་གང་རུང་དང་མཐུན་པའི་ཆོས་ཤིག་ལ་ཉམས་ལེན་བྱ་ཡི། དེ་གཉིས་དང་མི་མཐུན་པ་རང་བཟོའི་ཆོས་ལ་ཉམས་ལེན་བྱ་མི་རིགས་ཞེས་པ་ཙམ་དུ་སྣང་ཞིང༌།
རབ་དབྱེ་འདིའི་ཕྱོགས་སྔ་མ་ཡང་བརྒྱ་ཙམ་ཞིག་བདོག་པས། ཕྱག་ཆེན་པ་ཁོ་ནས་འབེན་དུ་ངོས་བླངས་གནང་རང་མི་དགོས་པ་འདྲ། འོན་ཀྱང་ཐེག་ཆེན་རྣམ་གཉིས་དང་མི་མཚུངས་ཏེ། དེ་དག་སྔར་ཉིད་དུ་བཀར་བསྒྲུབས་ཟིན་པས། ད་ལྟ་རྩོད་མེད་དུ་གྲུབ་ཟིན་པའི་ཕྱིར་རོ། ། ཞེས་བཀོད་པ་ལ། འདི་གསོལ་ཏེ། སྔར་རྡོ་རྗེ་ཐེག་པ་སྐྱ་ལ་ཕུད་གྲུབ་ནས། ད་ནི་ཉན་རང་གི་ཐེག་པ་དང༌། ཐེག་པ་ཐུན་མོང་ཚོ་ཡང་རང་བཟོའི་ཆོས་སོ་ཞེས་དམའ་དབབ་པའམ།
ཐེག་ཆེན་གཉིས་དང་མཐུན་ནོ་ཞེས་གཟེངས་བསྟོད་པ་གང་རུང་ལ་ཐུགས་ཀྱི་མདེའུ་རྩེ་གཏད་བྱུང་མོད། དེ་དག་རང་བཟོའི་ཆོས་སུ་བཞེད་མི་བཞེད་ཇི་ལྟར་ཡང༌། སྤང་དུ་མི་རུང་སྟེ། ཕྱི་ནང་གསང་བ་ཐེག་པ་གསུམ། ། དམ་པའི་ཆོས་ནི་མ་ལུས་བཟུང༌། ། ཞེས་དང༌། རྒྱལ་བ་ཀུན་གྱི་དམ་པའི་ཆོས་འཛིན་ཅིང༌། ། ཞེས་གསུངས་གདའོ། ། ཇི་ལྟར་བཀའ་ལུང་གནང་བ་བཞིན། ཕྱག་རྒྱ་ཆེན་པོ་འདི་ནི་རང་བཟོའི་ཆོས་ཁོ་ན་སྟེ།
དེ་ཡང་རྡོ་རྗེ་འཆང་གིས་ལུང་བྱིན། ས་ར་ཧ་དང་ཀླུ་སྒྲུབ་ཡབ་སྲས་སོགས་གྲུབ་ཐོབ་བརྒྱད་ཅུ་རྩ་བཞི་སྐྱུར་འགོང་ལངས་པའི་གྲོས་སྟེང་ནས་རང་བཟོ་བྱས་པར་སྣང་ངོ༌། ། རབ་དབྱེའི་ཕྱོགས་སྔ་ཐམས་ཅད་ཕྱག་ཆེན་པས་ངོས་ལེན་བྱེད་དོན་མི་འདུག་ཀྱང༌། འདིར་ནི། ཕྱག་ཆེན་ཐེག་ཆེན་གཉིས་ཀའི་ནང་དུ་མི་ཐེ་གསུང་རྒྱུ་རེད་པ་ལ་ཞུ་ལན་འབུལ་འོས་པ་ཁོ་ནའོ། ། སྤྱིར་མུ་སྟེགས་ཀུན་ཏུ་རྒྱུ་མང་པོས། ཐུབ་པའི་དབང་པོ་ཡང་འཇིག་རྟེན་སླུ་བར་བྱེད་པའི་སྒྱུ་མ་མཁན་དུ་བལྟས་ན། དེའི་གསུང་རབ་བརྫུན་པའི་ཆོས་སུ་བལྟ་བ་སྨོས་ཅི་དགོས། བྱེ་བྲག་ཐེག་ཆེན་ཀླུ་སྒྲུབ་སོགས་ཀྱི་ཟོག་ཆོས་སུ་སྨྲ་བ་བཟློག་ཕྱིར་སྤྱོད་འཇུག་ཤེར་ལེ་དང༌། མདོ་སྡེའི་རྒྱན་གྱི་སྐབས་དང་པོར་ཐེག་ཆེན་བཀར་བསྒྲུབས་པ་དང༌།
རྒྱུད་ཀྱི་རྒྱ་འགྲེལ་དུ་མར་གསང་སྔགས་བཀར་སྒྲུབ་བྱས་ཀྱང༌། སེམས་ཅན་ཁ་ན་མ་ཐོ་བའི་བློ་ཅན་གྲངས་མངས་པས་ཕྱོགས་དུས་ཀུན་ཏུ་རྩོད་མེད་དུ་གྲུབ་ཟིན་པ་དཀའོ། ། གལ་ཏེ་རྩོད་མེད་དུ་གྲུབ་ཟིན་པ་ལྟ་ན། དེ་བཞིན་དུ། ཁྱེད་ཅག་གིས་ཀྱང་ཕྱག་ཆེན་འགོག་པའི་གཞུང་ཚོགས་དེ་སྙེད་ཅིག་བྲིས་ནས་འགོག་པའི་རྣམ་པ་བསྟན་ཀྱང་མ་ཁེགས་པའི་ཁར། མེ་ཕར་བུས་པས་སྨ་ར་ཚུར་ཚིག་པའི་གཞོབ་དྲི་སྤོས་སུ་གཏུལ་བ་དེ་ལ་སྣོམས་ཤིག། ༈ རྩོད་སྤོང་ལས། གཉིས་པ་འཕྲོས་དོན་ནི། དེང་སང་གི་ཕྱག་ཆེན་རྩོད་པ་ཅན་ཡིན་མིན་ལ་འཕྲོས་ནས། དགོངས་འགྲེལ་ལས་བཤད་པའི་ཆོས་འཁོར་དང་པོ་གཉིས།
བརྗོད་བྱའི་དོན་ལ་རིགས་པས་གནོད་པའི་རྩོད་པ་ཅན་ཡིན་གསུང་བ་ནི་སྐབས་མ་ཕྱེད་པ་སྟེ། རྣམ་རིག་པ་ཁ་དྲང་བའི་སྐབས་སུ་ཆོས་ཐམས་ཅད་བདེན་པའི་ངོ་བོ་ཉིད་མེད་པར་སྟོན་པའི་ཤེར་ཕྱིན་གྱི་མདོ་དྲང་དོན་གྱི་མདོར་བཤད་ཀྱང༌། དབུ་མ་པས་དྲང་དོན་གྱི་མདོ་མ་ཡིན་པ་དང༌། དེའི་བརྗོད་བྱའི་དོན་ལ་རིགས་པས་གནོད་པ་ཁས་བླང་དུ་མི་རུང་སྟེ། དེ་ཁས་བླངས་ན་ཆོས་ཐམས་ཅད་ལ་བདེན་པའི་ངོ་བོ་ཉིད་ཡོད་པར་ཁས་བླངས་དགོས་པའི་ཕྱིར་རོ། ། ཞེས་བྲིས་སོ། ། ཆོས་འཁོར་བར་མཐའ་གཉིས་ཀྱི་ངོ་བོ་ཉིད་མ་མཆིས་པ་སོགས་ཚིག་འདྲ་ཡང་དོན་མི་འདྲ་སྟེ། བར་པར་ངོ་བོ་ཉིད་མེད་ཚུལ་བསྟན་པ་དེ་རེ་ཞིག་དངོས་པོའི་ཕྱོགས་ལས་མ་བརྒལ་བས་ཁས་ལེན་རྒྱུ་ཞིག་བྱུང༌། དེའི་ཕྱིར། བདག་མེད་ཅེས་ཀྱང་བསྟན་པར་གྱུར། །
ཞེས་གསུངས་ལ། ཕྱི་མར་རང་བཞིན་མེད་པ་དང་ངོ་བོ་ཉིད་མེད་པ་རྣམ་གྲངས་སུ་བཞག་པ་སྟེ། སློབ་དཔོན་ཟླ་བའི་ཞབས་ཀྱིས། དངོས་པོ་གཞན་དང་མ་ཕྲད་པས་མ་སྐྱེད་པའི་ཕྱིར་རང་བཞིན་ཞེས་བསྙད་ལ། འཇིག་རྟེན་ཀྱང་དངོས་པོ་བྱས་པ་གང་ཡིན་པ་དེ་རང་བཞིན་དུ་མི་འདོད་དེ་རང་བཞིན་ནི་མ་བྱས་པ་ཡིན་ནོ། ། ཞེས་སྨྲའོ། ། ཅི་གཟུགས་ལ་རང་གི་ངོ་བོ་དེ་ལྟ་བུར་གྱུར་པ་དེ་ཡོད་དམ་ཞེ་ན། གཟུགས་ཀྱི་རང་བཞིན་དུ་གྱུར་པ་རང་བཞིན་མེད་པ་དེ་ཡང་ཅི་ཡང་མ་ཡིན་པ་ཉིད་ཀྱིས་དངོས་པོ་མེད་པ་ཙམ་ཡིན་པས་ངོ་བོ་མེད་པའི་ཕྱིར་དངོས་པོའི་རང་བཞིན་དུ་ཡོད་པ་མ་ཡིན་ནོ་ཞེས་ཤེས་པར་བྱའོ། ། ཡང་རང་བཞིན་ཡོད་པ་ཉིད་དུ་ཁས་བླངས་ན་རྟག་པར་ལྟ་བ་ཉིད་དུ་འགྱུར་ལ། སྔོན་གནས་པའི་གནས་སྐབས་ན་དངོས་པོའི་རང་བཞིན་ཁས་བླངས་ནས།
ཕྱིས་དེ་ཞིག་པས་མེད་དོ་ཞེས་ཁས་བླངས་པས་ཆད་པར་ལྟ་བར་ཐལ་བར་འགྱུར་ལ། གང་ཞིག་བདག་ཅག་ལྟར་དངོས་པོའི་རང་བཞིན་མི་འཐད་པ་དེ་ལ་རྟག་པ་དང་ཆད་པར་ལྟ་བར་ཐལ་བར་མི་འགྱུར་ཏེ། དངོས་པོའི་རང་བཞིན་མི་དམིགས་པའི་ཕྱིར་རོ། ། ཞེས་གསུངས་སོ། ། འདིར་ངོ་བོ་ཉིད་མེད་པར་བསྟན་པ་ཉིད་ཀྱིས་ཕྱོགས་ཐམས་ཅད་སྤངས་པ་འཐོན་ནོ། ། དེ་བཞིན་དུ་མ་སྐྱེས་པ་སོགས་ལྷག་མ་རྣམས་ལའང་ཁྱད་ཞུགས་པས། འཁོར་གསུམ་གྱིས་དག་པ་ཉིད་ལེགས་པར་རྣམ་པར་ཕྱེ་བ་ཉིད་ཡིན་པའི་ཕྱིར། སངས་རྒྱས་རྣམས་ཀྱིས་བདག་དང་ནི། ། བདག་མེད་འགའ་མེད་ཅེས་ཀྱང་བསྟན། ། ཞེས་དང༌།
དེ་ལྟར་བདག་དང་བདག་མེད་པ། ། ཡང་དག་ཇི་བཞིན་དམིགས་སུ་མེད། ། བདག་དང་བདག་མེད་ལྟ་བ་ནི། ། དེ་ཕྱིར་ཐུབ་པ་ཆེན་པོས་བཟློག ། ཅེས་སོགས་ཀྱིས་བར་མཐའི་དོན་ལ་དམན་མཆོག་གི་ཁྱད་དེ་ལྟར་དུ་ཡོད་ལ། ངོ་བོ་ཉིད་མེད་པ་ཙམ་ལ་རིགས་པས་གནོད་པར་ཁས་བླངས་ན། ངོ་བོ་ཉིད་ཡོད་པར་ཁས་བླངས་དགོས་པའི་ངེས་པ་མེད་པའང་ལུང་དེ་དག་གིས་ཤེས་སོ། ། ༈ རྩོད་སྤོང་དུ། ལྟ་བ་ཀུན་བཟློག་གི་རིགས་པས། བདག་བཟློག་ལ་གནོད་གསུངས་པ་ཡང༌།
ལྟ་རིམ་དེ་གཉིས་ངོས་མ་ཟིན་པ་སྟེ། དེ་ལྟར་གནོད་ན། བདག་བཟློག་གི་རིགས་པས་ཆོས་ཐམས་ཅད་བདེན་མེད་དུ་གཏན་ལ་ཕབ་པ་དེ་ལ། རིགས་པ་ཕྱི་མས་གནོད་དགོས་པའི་ཕྱིར་རོ། ། ཞེས་བྲིས་མོད། དེ་ནི་ལེགས་པར་བཤད་པ་སྟེ། བདག་མེད་དུ་ཁས་བླངས་པ་དེ་ལ་འཁོར་གསུམ་ཡོངས་དག་གི་རིགས་པས་གནོད་དོ།། ༈ གན་མཛོད་ལས། འདིར་བརྗོད་བྱའི་དོན་ལའོ་སྙམ་ན། ཕྱག་རྒྱ་ཆེན་པོ་འཁོར་གསུམ་ཡོངས་སུ་དག་པས་ཅི་ཞིག་གིས་དགག
སུ་ཞིག་གིས་རྩོད་པར་ནུས་ཏེ། རྩ་ཤེར། སྟོང་པ་ཉིད་ཀྱིས་བརྩད་བྱས་ཚེ། ། གང་ཞིག་སྐྱོན་འདོགས་སྨྲ་བྱེད་པ། ། དེ་ཡི་ཐམས་ཅད་སྐྱོན་བཏགས་མིན། ། བསྒྲུབ་པར་བྱ་དང་མཚུངས་པར་འགྱུར། ། ཞེས་པས་སོ། ། ཞེས་པའི་ལན་རྩོད་སྤོང་དུ། མ་འབྲེལ་བ་ཁོ་ན་སྟེ། རྩོད་གཞི་ཕྱག་རྒྱ་ཆེན་པོ་ཡིན་ངེས་པ་ལ་རྩོད་པ་མི་འབྱུང་ཡང༌།
ཕྱག་ཆེན་མ་ཡིན་པ་ལ་ཡིན་པར་རློམས་པའི་ཞེ་འདོད་དེ། ཕྱག་ཆེན་ཡིན་མིན་ལ་རྩོད་པར་སྣང་བའི་ཕྱིར་རོ། ། ཞེས་པ་ནི་དེ་བས་ཀྱང་མ་འབྲེལ་བ་ཁོ་ན་སྟེ། ཕྱག་ཆེན་མ་ཡིན་པ་ལ་ཡིན་པར་རློམས་ཀྱང༌། དེ་ལ་གནོད་བྱེད་དུ་འགྲོ་ངེས་པའི་ལུང་རིགས་ཡང་དག་ཚིག་ཕྱེད་ཀྱང་མེད་པའི་ཁར། གང་བཀོད་པ་ཐམས་ཅད། ལམ་འབྲས་ལ་སོགས་ལམ་སྐོར་དགུ་ལ་གནོད་པ་འབའ་ཞིག་དྲངས་འདུག་པའི་ཕྱིར་རོ། ། གལ་ཏེ་ཕྱག་ཆེན་འདི་ཉིད་ཆོས་ཡིན་པ་ལྟ་ན། གང་ཞིག་ཡིད་ནི་ཆོས་ལ་སྡང་བ་དེ་ལ་ཐར་པ་ག་ལ་ཡོད། ། ཅེས་གསུངས་པས།
ཤིན་ཏུ་འཇིགས་སུ་རུང་བའི་ལས་ལ་འཛེམ་པར་བྱའོ།། །། གན་མཛོད་ལས། ཡང་ན་ཉན་ཐོས་འགོག་པར་ལྟུང༌། ། ཞེས་པའང་རིགས་པ་མ་ཡིན་ཏེ། སོགས་ཀྱི་སྐོར་རྣམས་གོང་དུ་སྨྲས་ཟིན་ཏོ། ། ༈ ཡང་གན་མཛོད་ལས། རྟོགས་ལྡན་མཚན་ཉིད་འདི་ཡིན་ཞེས། ། མདོ་རྒྱུད་ཀུན་ལས་གསུངས་པ་མེད། ། དེས་ན་རྟོགས་ལྡན་བླུན་པོ་ལ། ། གྲགས་ཀྱི་མཁས་པ་རྣམས་ལ་མིན། །
ཞེས་པའང་མི་འཐད་དེ། སྒྲ་མདོར། བུདྡྷ་རྟོགས་པ་ལའོ། ། ཞེས་སོགས་བྱིངས་སྒྲུབ། དཔེ་མེད་འཚོའི་ལུང་འདྲེན་སོགས་མཛད་པ་ལ། རྩོད་སྤོང་དུ་དེའི་ལན་ནི། དེ་ནི་སྤྲོས་པ་ཆེ་ཞིང་དོན་ཆུང་བ་སྟེ། རྟོགས་ལྡན་གྱི་སྒྲ་བཤད་ཚང་ན་རྟོགས་ལྡན་ཡིན་པས་མ་ཁྱབ་པ་དང༌། རྟོགས་པ་དང་ལྡན་ན་རྟོགས་ལྡན་ཡིན་པས་མ་ཁྱབ་པའི་གནད་ཁོང་དུ་མ་ཚུད་པར་སྣང་བའི་ཕྱིར་ཏེ། མཚོ་ལས་སྐྱེས་ན་མཚོ་སྐྱེས་ཡིན་པས་མ་ཁྱབ་པ་དང༌།
ལག་པ་དང་ལྡན་ན་ལག་ལྡན་ཡིན་པས་མ་ཁྱབ་པ། ཐད་སོའི་བརྡའ་ཆད་བཞག་མཚམས་མ་འཆོལ་བ་ཞིག་དགོས་པའི་ཕྱིར་རོ། ། ཞེས་བྲིས་མོད། སྤྲོས་པ་ཆེ་ཞིང་དོན་ཆུང་བ་སྟེ། གསུང་བ་དེ་ནི་ཤིན་ཏུ་མད་དེ། མཚམས་སྦྱོར་ལྔ་པའི་རི་མོ་ཁྱུགས་སེ་བ་ཞིག་རྒན་སློབ་མཛད་པ་ཅིག་གི་མདུན་དུ། རང་བཞིན་རྐྱེན་རྣམ་འགྱུར་གསུམ་གྱི་སྐྱ་བར་ནས་དྲངས་པའི་བྱིངས་སྒྲུབ་ཀྱི་སྤྲོས་པ་མཛད་ཀྱང༌། ཁོང་གི་ཐུགས་སུ་མི་འབབ་པ། རྩྭ་སྔོན་མཚར་པོ་མཐོང་ཡང་གཅན་གཟན་དགའ་བ་མེད་པ་བཞིན་ནོ། ། དེ་འདྲའི་རིགས་ཀྱི་ཚིག་རྣམས་འཕྲལ་དུ་ཐུགས་ཉམས་འཆར་འཆར་གྱིས་མཛད་པ་མ་གཏོགས་ས་ལོ་ཆེན་པོའི་དགོངས་བཞེད་ཅི་ལ་ཡིན་ཏེ།
དཔེར་ན། ས་སྐྱའི་མཚན་ཉིད་འདི་ཡིན་ཞེས། ། མདོ་རྒྱུད་ཀུན་ནས་གསུངས་པ་མེད། ། དེས་ན་ས་སྐྱ་བླུན་པོ་ལ། ། གྲགས་ཀྱི་མཁས་པ་རྣམས་ལ་མིན། ། ཞེས་པ་བཞིན། འོན་ཀྱང་སྤྱིར་བཏང་སྒྲ་བཤད་འཇུག་ཚང་བ་དང་མ་ཚང་བ་སོགས་ཀྱི་རྣམ་གཞག་ལ་ཁྱེད་བས་ང་རྒྱུས་ཆེ་ནའང༌། རྟོགས་ལྡན་དང་སངས་རྒྱས་ལ་སྒྲ་བཤད་དུ་ཡོད་ཀྱང་མི་འཇུག་པའི་སྒྲུབ་བྱེད་ཚད་ལྡན་བཤད་པ་མ་མཐོང་ལ། དེའི་ཕྱིར། རྩོད་སྤོང་དུ།
མདོ་རྒྱུད་ཀུན་ལས་གསུངས་པ་མེད། ། ཅེས་པའི་རྣམ་དཔྱད་ཀྱང་རྟོགས་དགོས་སོ། ། ཞེས་བྲིས་མོད། འཕགས་པ་ཏིང་ངེ་འཛིན་གྱི་རྒྱལ་པོའི་མདོ་ལས། ཏིང་འཛིན་མཆོག་འདི་གང་ཞིག་སྒོམ་བྱེད་ན། ། དེ་ནི་དྲན་དང་ལྡན་ཞིང་བློ་གྲོས་ལྡན། ། རྟོགས་ལྡན་ཡེ་ཤེས་འཕགས་པ་ཐོས་པ་འཛིན། ། དེ་དག་སྤོབས་པ་དག་ཀྱང་རྒྱ་ཆེར་འགྱུར། ། ཞེས་དང༌། བྱ་བའི་རྒྱུད་ཀྱི་སྒོ་མཐའ་ཡས་པའི་གཟུངས་ལས།
དྲན་དང་བློ་གྲོས་རྟོགས་ལྡན་འགྱུར། ། ཞེས་གསུངས་པས། སངས་རྒྱས་དང་རྟོགས་ལྡན་ལ་སྒྲ་བཤད་འཇུག་གཉིས་ཀ་ཚང་བ་དང༌། མིང་མདོ་རྒྱུད་ནས་གསུངས་པའི་རྣམ་དཔྱད་ནི་དེ་ལགས་སོ། ། ༈ གན་མཛོད་ལས། དེས་ན་གྲུབ་ཐོབ་བརྒྱ་ལས་རྟོགས་ལྡན་གཅིག་ཅི་ལ་མི་དགའ། གྲུབ་ཐོབ་ཀྱང་ཐུན་མོང་གི་དངོས་གྲུབ་ཐོབ་པ་ལ་བྱས་པས་སྙོན་བརྡུང་རྒྱུ་ཅི་ཡང་མེད། ཅེས་གསུངས་པའི་ལན་རྩོད་སྤོང་དུ། དེ་འདྲ་ནི་སྒྲ་བཤད་འཇུག་མུ་བཞི་ཙམ་ཡང་མ་དགོངས་པ་སྟེ། སོགས་ཀྱི་ལན་ནི་གོང་གི་དེ་ཀས་ཐེབས་སོ། །
འོན་ཀྱང་རྩོད་པ་འདི་ལྟ་བུ་ནི། རྟོགས་ལྡན་གྱི་མིང་ཙམ་ལའང་རྩོད་པའི་རྣམ་འགྱུར་བསྟན་པ་ལ་ཞལ་ཀྱལ་གྱི་ཚུལ་དུ་གསུངས་པར་སྣང་བ་ལ། སྐུ་རྩེད་དེ་དོན་དུ་བཟུང་ནས་ཧ་ལས། ལྦ་བ་བུད། གཞན་མཛད་རྒྱུ་ཟད་ནས། སངས་རྒྱས་ལ་རྟོགས་ལྡན་སྒྲ་བསྒྲུབ་མཁས། ། གྲུབ་ཐོབ་གཞན་རྟོགས་ལྡན་ཁྱུ་ནས་བུད། ། རང་བཞེད་པའི་གྲུབ་མཐའི་རྩ་བ་དང༌། ། འགལ་མི་འགལ་གཟུ་བོས་དཔྱོད་པ་ཞུ། ། ཞེས་ཐུགས་སྐྱོ་བའི་མགུར་དབྱངས་བཞེས་པར་སྣང་ཡང༌།
པཎ་ཆེན་ག་ཡ་དྷ་ར་ཡན་ཆད་ནི་ངེད་ཀྱི་ཟླ་ལ་བཞུགས། གཞན་རྟོགས་ལྡན་གྱི་ཁྱུ་ནས་བུད་དོགས་མི་དགོས་མཆིས་པས་ཐུགས་ཁྲལ་མི་འཚལ་ལོ། ། འདི་འདྲའི་སྐབས་སུ་རང་གཞན་གྱི་ལུགས་ལ་འདྲིས་པར་བྱས་ནས། རྣལ་མའི་བརྒལ་ལན་བགྱིད་ན་འདི་ལྟར་དགོས་ཏེ། ལ་ལ་གྲུབ་ཐོབ་ངན་ཞེས་ཟེར། ། རྟོགས་ལྡན་བཟང་བ་ཡིན་ནོ་ལོ། ། གྲུབ་ཐོབ་བརྒྱད་བཅུའི་ནང་ན་ཡང༌། ། རྟོགས་ལྡན་མེད་ཅེས་ཟེར་བ་ཐོས། ། འདི་འདྲ་འཕགས་པའི་གང་ཟག་དང༌། ། བླ་མ་རྣམས་ལ་སྐུར་འདེབས་ཡིན། །
འདི་འདྲ་འཛིན་པ་ལྟ་ཅི་སྨོས། ། ཐོས་པར་གྱུར་ཀྱང་རྣ་བ་འགབ། ། ཞེས་ཕྱོགས་སྔ་བཀོད། དེ་སྐད་ཟེར་མཁན་ཕྱག་རྒྱ་བའི་ཁྲོད་ན་མེད་དེ། རྒྱུ་མཚན། ཕྱག་རྒྱ་ཆེན་པོའི་ཤིང་རྟའི་སྲོལ་བྱེད། ས་ར་ཧ་པ། ཀླུ་སྒྲུབ། ཏིལླི་ནཱ་རོ་སོགས་གྲུབ་བརྒྱའི་ཁྲོད་ན་བཞུགས་བཞིན་དུ་དེ་འདྲའི་གཟུ་ལུམ་ཅི་ལ་བྱེད། ཆོས་རྗེ་པའི་རིམ་གྲོ་བ་ལྷ་རྗེ་བི་ཇི་ཡིན་པས་ཁོང་གིས་ཞུ་ལོག་ཕུལ་བ་འདྲ།
འདི་འདྲ་འཛིན་པ་ལྟ་ཅི་སྨོས། ། གསུངས་ཀྱང་བཟུང་ནས་སྐྱོར་སྦྱངས་དང༌། རྒྱུགས་སྤྲོད་བྱེད་མི་མང་པོ་གདའ་ཞིང༌། དེ་ལ་རྣ་བ་འགེབས་མཁན་ཀྱང་མི་སྣང་བས། གསུང་ལ་མི་ཉན་མཆིས་སོ། ། ཕྱོགས་སྔ་དེ་འགོག་པ་ལ། དེ་ཡི་འཐད་པ་བཤད་ཀྱི་ཉོན། ། ཞེས་པ་ནས། ངེད་ཀྱི་གྲུབ་ཐོབ་དེ་འདྲ་ཡིན། ། ཞེས་པའི་བར་དུ་གསུངས་ནས།
གྲུབ་ཐོབ་ལས་རྟོགས་ལྡན་མི་ལྷག་པའི་ཤེས་བྱེད་དུ། རྟོགས་ལྡན་མཚན་ཉིད་འདི་ཡིན་ཞེས། ། མདོ་རྒྱུད་ཀུན་ལས་གསུངས་པ་མེད། ། ཅེས་སོགས་སྦྲེལ་རྒྱུ་ལ་གཞུང་ཁོལ་བུར་བཏོན་པས་ཅུང་ཟད་འབྲེལ་ཆུང་དུ་སོང་བ་ཡིན་ནོ། ། གྲུབ་ཐོབ་ཅེས་པའི་སྐབས་སུ། དངོས་གྲུབ་ཐོབ་པ་ལ་གྲུབ་ཐོབ་ཟེར་བ་ཡིན་མོད། དངོས་གྲུབ་ལ་མཆོག་གི་དངོས་གྲུབ་དང༌། ཐུན་མོང་གི་དངོས་གྲུབ་ཅེས་ཡོངས་སུ་གྲགས་པའི་ཐུན་མོང་གི་དངོས་གྲུབ་དེ། རལ་གྲི་དང༌། མིག་སྨན་དང༌།
རྐང་མགྱོགས་སྒྲུབ་པ་སོགས་ལ་ཟེར་དགོས་པ་དེས་ན། ཨོ་ཏནྟྲ་པཱུ་རིའི་གཏམ་རྒྱུད་སོགས་སུ། རོ་ལངས་ཀྱི་ལྕེའི་རལ་གྲིའི་དངོས་གྲུབ་ཐོབ་པའི་མུ་སྟེགས་ལྷ་ཡུལ་དུ་སོང་ཞེས་འབྱུང་བས་ན། རྩོད་སྤོང་དུ། ཐུན་མོང་གི་དངོས་གྲུབ་ཙམ་ཐོབ་པས་གྲུབ་ཐོབ་ཏུ་འགྲོ་ན་ཕྱི་རོལ་པའི་རྣལ་འབྱོར་པ་ཕལ་ཆེར་གྲུབ་ཐོབ་ཏུ་ཐལ་བའི་ཕྱིར་དང༌། ཞེས་སྨྲས་པ་དེ་ཅིར་སོང་ལྟོས་ཤིག གཞན་ཡང་ཕྱི་རོལ་པའི་རྣལ་འབྱོར་པ་ཕལ་ཆེར་གྱིས་ཐུན་མོང་གི་དངོས་གྲུབ་ཐོབ་པར་ཡང་སྒྲུབ་དཀའོ། ། རབ་དབྱེའི་གཞུང་གི་དཔེ་ཆ་པར་བྲིས་ཕལ་ཆེར་དུ། མདོ་སྡེ་རྒྱན་ལས་འདི་སྐད་གསུངས། གྲུབ་པ་དག་དང་མ་གྲུབ་དང༌། །
ཞེས་ཚིག་མ་དག་པ་འོང་འདུག་པ་ལ། རྩོད་སྤོང་འདིར། ས་རྣམས་ཐམས་ཅད་མ་གྲུབ་དང༌། ཞེས་དག་པར་བཀོད་འདུག་པ། བྱམས་ཆོས་ཐུགས་འཛིན་མཛད་མྱོང་བའི་ཞད་དུ་གདའ་བས་རྗེས་སུ་ཡི་རང༌། འོན་ཀྱང་རྩོད་སྤོང་ཡང་ལན་དང་བཅས་པ་ན་པར་ཡིག་མ་དག་པ་མང་དུ་སྣང་བ་དེས་བཤད་པ་རྣམས་ཆུད་འཛའ་བའི་རིགས་སུ་གདའ་བས་ཀློག་ཡིག་དག་པོ་ཤེས་པ་ཅིག་ལ་ཞུས་དག་བྱེད་གྲོགས་བཅོལ་ན་བསྟན་པ་ལ་ཕན་མཆིས། གྲུབ་ཐོབ་ཆུང་ངུ་མཐོང་ལམ་ཡིན། གྲུབ་ཐོབ་འབྲིང་པོ་ས་བརྒྱད་པ། ། གྲུབ་པ་ཆེན་པོ་སངས་རྒྱས་ས། ། འཕགས་པ་མིན་ལ་གྲུབ་ཐོབ་མེད། །
མདོ་སྡེ་རྒྱན་ལས་འདི་སྐད་གསུངས། ། ས་རྣམས་ཐམས་ཅད་མ་གྲུབ་དང༌། ། གྲུབ་པ་དག་ཏུ་ཤེས་པར་བྱ། ། མ་གྲུབ་པ་ཡང་གྲུབ་པ་དང༌། ། གྲུབ་པ་དག་ཏུ་ཡང་དག་འདོད། ། ཅེས་གསུངས་དགོངས་པ་དེ་ཉིད་ཡིན། ། ཞེས་པའི་ཚིག་སྣ་འཐུད་ནས་རྩོད་སྤོང་དུ། ཐེག་ཆེན་སྦྱོར་ལམ་མན་ཆད་ལ་མ་གྲུབ་པའི་ས་དང༌། ས་དང་པོ་ཡན་ཆད་ལ་གྲུབ་པའི་ས་ཞེས་བརྡའ་ཆད་བཞག་པའི་གནད་ཀྱིས། ས་དང་པོ་ཐོབ་ནས་གྲུབ་ཐོབ་ཅེས་པའི་གྲངས་སུ་འགྲོ་ཞིང༌།
དེ་མ་ཐོབ་ན་མི་འགྲོ་བའི་གནད་ཀ་དེར་མཆིས་པས། བསྙོན་བརྡུང་རྒྱུ་ཡོད་མེད་དེ་ཀར་ཞུས་པས་ལུང་བསྟན་གསལ་པོར་འབྱུང་བའི་ཕྱིར་རོ། ། ཞེས་བྲིས་མོད། གན་མཛོད་ཀྱི་ཚིག་རྩ་བཟུང་ན། བསྙོན་བརྡུང་རྒྱུ་མེད་གསུང་བར་འདུག་གི བསྙོན་མི་བརྡུང་གསུང་རྒྱུ་མིན་པར་སྣང་སྟེ། བརྡུང་རྒྱུ་མེད་པར་སྤྱི་བརྟོལ་ཙམ་གྱིས་བརྡུང་བ་དེ་ལ་བསྙོན་ཟེར་བ་ལགས། མདོ་སྡེ་རྒྱན་གྱི་ལུང་འདིའང་གྲུབ་ཐོབ་ངོས་འཛིན་པའི་ལུང་མ་ཡིན་ཏེ། དེའི་འགྲེལ་པར། རྐང་པ་སྔ་མ་གཉིས་ཀྱི་དོན་རྣམ་པར་མི་རྟོག་པའི་ཡེ་ཤེས་མ་གྲུབ་པ་དང་གྲུབ་པ་ལ་བཞག་པས།
མོས་སྤྱོད་ཀྱི་ས་ལ་མ་གྲུབ་པ་དང༌། ས་བཅུ་ལ་གྲུབ་པར་བཞག་ཅིང༌། རྐང་པ་ཕྱི་མ་གཉིས་ཀྱིས་དོན་རྣམ་རྟོག་མེད་པའི་ཡེ་ཤེས་གྲུབ་པ་དེ་ལ་ཡང༌། ལྷུན་གྱིས་གྲུབ་མ་གྲུབ་གཉིས་ཡོད་པས། མ་དག་ས་བདུན་ལ་མ་གྲུབ་པ་དང༌། དག་པ་གསུམ་ལ་གྲུབ་པར་བཞག་གོ ། དེས་ན་གྲུབ་ཅེས་པའི་སྒྲ་ཙམ་ལ་འཁྲུལ་པར་ཟད་ཀྱི། དངོས་གྲུབ་ཐོབ་པའི་གྲུབ་ཐོབ་འཆད་པའི་སྐབས་གཏན་ནས་མ་ཡིན་ནོ།། ༈ ཡང༌། རྣལ་འབྱོར་དབང་ཕྱུག་ཆེན་པོ་ཡི། །
ལམ་འབྲས་ལས་ཀྱང་དེ་སྐད་གསུངས། ། ཞེས་པ་ལ་དཔྱད་ན། དེའི་ལུགས་ལ་བསྐྱེད་རིམ་ཙམ་གྱིས་ས་དྲུག་བགྲོད་པ་ཅིག་བཤད་བྱུང་བ་དེ་འཕགས་པའི་ས་ལ་བྱེད་ན་ནི། བསྐྱེད་རིམ་གྱིས་འཕགས་ས་དྲུག་བགྲོད་པ་རྒྱུད་སྡེ་དང་མི་མཐུན། སོ་སྐྱེའི་ལམ་ལ་སྒྲིག་ན། དེ་ལ་བརྟེན་ནས་ཐུན་མོང་གཉིས་འགྲུབ་པས་ཁྱེད་ཀྱི་ཤེས་བྱེད་དུ་མི་འགྱུར་རོ། ། ཡང་སློབ་དཔོན་ཟླ་བ་གྲགས་པས་སྒྲོན་གསལ་དུ། དགོས་པ་ཡང་ནི་བཤད་བྱ་སྟེ། ། ཞི་སོགས་བྱ་བའི་ཆོ་ག་དང༌། ། དེ་བཞིན་གྲུབ་པ་བརྒྱད་དང་ནི། །
སངས་རྒྱས་ཀྱང་ནི་མཆོག་ཡིན་ནོ། ། ཞེས་ལས་བཞི་ཙམ་འགྲུབ་པ་ལ་གྲུབ་ཐོབ་ཆུང་ངུ༌། ། གྲུབ་ཆེན་བརྒྱད་ཐོབ་པ་ལ་འབྲིང༌། མཆོག་ཐོབ་པ་ལ་ཆེན་པོར་བཤད་པ་སོགས་ཡོད་པས་རྣམ་གྲངས་གཅིག་ལ་ཨ་འཐས་པར་མི་རིགས་སོ། ། འོ་ན་ས་དང་པོ་ནས་བཅུ་པའི་བར་གྱི་གྲུབ་ཐོབ་རྣམས་ཇི་ལྟར་ཞེ་ན། འདིའི་ལུགས་ཀྱི་དཀོན་མཆོག་གསུམ་ངོས་འཛིན་ལའང༌། ཐུབ་དབང་རྣམས་ཀྱི་སྐུ་གསུམ་དང༌། ། མྱ་ངན་འདས་དང་གང་ཟག་བརྒྱད། ། ཅེས་བྱང་སེམས་དངོས་སུ་མ་སྨོས་པར། ཤཱ་རིའི་ལུང་ལས་དགྲ་བཅོམ་པ་ཞེས་སོགས་ཀྱི་ལུང་ལ་བརྟེན་ནས་བྱང་སེམས་སངས་རྒྱས་ཀྱི་ཁོངས་སུ་བསྡུས་པ་དང༌།
རྣམ་རྟོག་ཆོས་སྐུའི་འཆད་ཚུལ་ཅིག་ལའང་དེ་ལྟར་དུ་བྱུང་བ་བཞིན་འདིར་ཡང་ངོ༌།། །། ཀུན་ཁྱབ་ཕྱག་རྒྱ་ཆེན་པོའི་གོ་འཕང་ལ། ། རྗེས་ཆགས་མཆོག་གི་དངོས་པོ་ཡོངས་གྲུབ་པ། ། དྭགས་པོའི་རིང་ལུགས་བཟང་པོའི་གན་མཛོད་སྒོ། ། རྒྱ་ཆེར་ཕྱེ་བའི་ནང་དུ་ཀུན་ཞུགས་ཤིག ། རྟོགས་ལྡན་རྟོགས་པས་མྱོས་པའི་རང་ཉམས་གར། ། ཀུན་རྟོགས་ཀུན་ཏུ་འཛིངས་པའི་སར་རྩེན་ཀྱང༌། ། རྫུན་མིན་རྫུན་དུ་མཐོང་བའི་རི་མོ་བརྒྱ། ། ཡང་དང་ཡང་དུ་བྲིས་ལ་སུ་ཡིད་བརྟོན། ། ཞེས་ཀྱང་སྨྲས་སོ།། །།
ཡང་གན་མཛོད་ལས། ལ་ལ་ཉམས་དང་གོ་བ་དང༌། ། རྟོགས་པ་ཞེས་བྱ་རྣམ་པ་གསུམ། ། ཉམས་ནི་ངན་ལ་གོ་བ་འབྲིང༌། ། རྟོགས་པ་བཟང་བ་ཡིན་ཞེས་ཟེར། ། འདི་ཡང་རེ་ཞིག་བརྟག་པར་བྱ། ། ཉམས་ཞེས་བྱ་བ་ཉམས་མྱོང་ལ། ། ཟེར་ན་སེམས་ཡོད་ཐམས་ཅད་ལ། ། མྱོང་བ་དེ་ཡང་ཡོད་པ་ཡིན། ། གལ་ཏེ་སྒོམ་པའི་ཉམས་མྱོང་ལ། །
ཟེར་ན་ཚོགས་ལམ་ཆུང་ངུ་ནས། ། མཐར་ཕྱིན་ལམ་གྱི་བར་དུ་ཡོད། ། འོན་ཏེ་སོ་སོ་རང་རིག་པའི། ། ཡེ་ཤེས་ཡིན་ན་འཕགས་པ་ཡི། ། གང་ཟག་རྣམས་ལ་ཉམས་དེ་ཡོད། ། ཅེས་པ་ནི་མུན་པའི་མདའ་སྟེ། ངེད་ཅི་ཟེར་མ་དགོངས་པར་དྲི་རུང་མཛད་པས་སོ། ། རྨོངས་པ་བསལ་བར་བྱའོ། ། ཉམས་རྟགས་ལ་ཟེར། མྱོང་བ་རྟགས་ཅན་འོད་གསལ་དེ་དོན་སྒྱུ་ལུས་ཡིན།
རྟོགས་པ་ལྷག་མཐོང་ལ་ཟེར། གོ་བ་གོ་ཡུལ་རྙེད་པ་ཙམ་ཐོས་བསམ་གྱི་ཤེས་རབ། མྱོང་བ་དོན་སྤྱི། རྟོགས་པ་རྣལ་འབྱོར་མངོན་སུམ། དེའི་ཕྱིར་བཟང་ངན་དུ་བཞག་པ་ལགས་སོ། ། ཞེས་པའི་ལན་རྩོད་སྤོང་དུ། འདི་ནི་མུན་པའི་ནང་ནས་གཉིད་ཀྱི་མདའ་ཁོ་ནར་སྣང་ངོ༌། ། ཅིའི་ཕྱིར་སྙམ་ན། རབ་དབྱེར། མྱོང་བ་ངན།
གོ་བ་འབྲིང༌། རྟོགས་པ་བཟང་ཟེར་བ་དེ་ཕྱོགས་སྔར་བྱས་ནས། ཉམས་ཞེས་པ་རྟོག་གེ་ལ་གྲགས་པའི་རང་རིག་གིས་ཉམས་སུ་མྱོང་བ་བྱ་ཙམ་མམ། རྣལ་འབྱོར་པ་ལ་གྲགས་པའི་བསྒོམས་པའི་ཉམས་མྱོང་ཙམ་མམ། སོ་སོ་རང་རིག་པའི་ཡེ་ཤེས་ལ་བྱེད་པ་གསུམ་པོ་གང་ཡིན་ཞེས་དཔྱད་ནས་དྲིས་པ་ལ། ཉམས་དང་མྱོང་བ་སོ་སོར་ཕྲལ་ནས་ཉམས་རྟགས་ལ་ཟེར། མྱོང་བ་རྟགས་ཅན་འོད་གསལ་དེ་དོན་སྒྱུ་ལུས་ཞེས་སོགས་ནི་འཕགས་ལམ་དུ་གྱུར་པའི་ཉམས་དང་མྱོང་བ་མེད་པར་སོང་བས་སྙིང་པོས་དབེན་པའི་ཕྱིར་དང༌། ཉམས་དང་མྱོང་བ་སོ་སོར་ཕྲལ་ནས། མྱོང་བ་དེ་འོད་གསལ་དང་སྒྱུ་ལུས་ཐོས་བསམ་གྱི་ཤེས་རབ་གང་ལ་བྱེད་མཐའ་གཉིས་པའི་ལན་ཙམ་ལས་དངོས་ལན་མ་བྱུང་བས་སྙིང་པོས་དབེན་པའི་ཕྱིར་དང༌། ཉམས་རྟགས་ལ་ཟེར།
མྱོང་བ་རྟགས་ཅན་འོད་གསལ་ཞེས་པ་མི་མཁས་པ་དག་གི་རང་བཟོའི་རྗེས་སུ་མཁས་པར་རློམས་པ་ཡང་རང་ཤུགས་ཀྱིས་ཤོར་བའི་ཕྱིར་ཏེ། ཉམས་སུ་མྱོང་བ་ཞེས་པའི་བར་གྱི་ཚིག་མི་མངོན་པར་བྱས་པའི་ཚིག་ཡིན་པ་ལ་ཉམས་དང་མྱོང་བ་སོ་སོར་ཕྲལ་བའི་བཤད་པ་མཁས་པ་ལ་མ་གྲགས་ཤིང༌། དོན་ལ་ཡང་མི་གནས་པའི་ཕྱིར་དང༌། ཞེས་ཚིག་ཉོག་མང་པོ་གཉིད་ཀྱིས་མྱོས་པའི་བླ་ཅོལ་ལྟ་བུར་སྨྲས་སོ། ། ཉམས་རྟགས་ལ་ཟེར། ། ཞེས་སོགས་ཐུགས་སུ་མ་ཤོང་བའི་འཚུབ་འགྱུར་ལིང་ཙམ་བྱུང་སྣང་ཡང༌། དེ་འདྲ་མཛད་ཅི་དགོས། མི་མཁས་པའི་ལུགས་ཡིན་ཅེས་འདི་ལ་བསྐུར་པ་གདབ་ཏུ་མི་རུང་སྟེ། འདི་འདུས་པ་འཕགས་ལུགས་ཀྱི་བརྡའ་ཆད་ཡིན་པའི་ཕྱིར། དེ་ཡང་ཉམས་ཡུལ་དང༌།
མྱོང་བ་ཡུལ་ཅན་དུ་བཞག་ནས། ཡུལ་དུ་བ་དང་སྨིག་སྒྱུ་ལ་སོགས་པའི་རྟགས་སྣང་སྣ་ཚོགས། ཡུལ་ཅན་ནམ་རྟགས་ཅན་སྒྱུ་ལུས་ཀྱིས་ལོངས་སུ་སྤྱོད་པ་དེ་ཀ་ཉམས་སུ་མྱོང་བ་ལགས་མོད། དེའི་ཕྱིར་ཉམས་དང་མྱོང་བ་ཕྲལ་མི་འོས་ཞེས་རིགས་པའི་ང་རོ་ཇི་སྙེད་བསྒྲགས་པ་ཐམས་ཅད་གྲགས་སྟོང་བྲག་ཆའི་སྒྲའོ། ། རབ་དབྱེར་དྲིས་པའི་མུ་གསུམ་དང་འདིར་བསྟན་བརྡའ་ཆད་མི་གཅིག འདི་པའི་ལུགས་ལ། གོ་བ་ཐོས་བསམ་གྱི་སྒོ་ནས་གོ་ཡུལ་ཤར་ཙམ་དེ་ངན། ཉམས་མྱོང་གོང་དུ་བཀོད་པ་ལྟར་རང་རྒྱུད་ལ་གོམས་སྟོབས་ཀྱིས་ཤར་བའི་ཐུན་མོང་བའི་མངོན་རྟོགས་དེ་འབྲིང༌། རྟོགས་པ་མངོན་སུམ་དུ་ཤར་བ་ཐུན་མོང་མ་ཡིན་པའི་མངོན་རྟོགས་རབ་ཏུ་བྱེད་པ་ལགས་ཏེ། དཔེ་ཆ་པར་མ་དེ་ལ་གཅོད་མཚམས་ལོག་པ་འགའ་རེ་སྣང་བས།
ཁྱེད་ཀྱིས་ཀྱང༌། ང་ན། ཚ་མེད། ཆུ་ཁར་བང་གི་བཀླག་ལུགས་ཀྱིས་ཐུགས་ཚོམ་འཁྲུངས་པ་འདྲ་སྙམ་ལགས།། ༈ རྩོད་སྤོང་དུ། རྟགས་དང་རྟགས་ཅན་འོད་གསལ་ཞེས་པ་ཙམ་ལ་ངོ་མཚར་རྒྱུ་ཅི་ཡོད། ཁོ་བོ་ཅག་རྒྱུ་ལ་གནས་པ། དབང་ལས་ཐོབ་པ། ལམ་ལ་གོམས་པ། ལྟ་བ་ལ་ཉམས་སུ་མྱོང་བ།
གྲུབ་མཐའ་ལ་རྟགས་སུ་ཤར་བ། ཞེས་པ་ནས། ལུགས་མཆོག་ཡིན་པའི་ཕྱིར། གསུང་བ་ནི་ཉམས་འུར་མ་སངས་པའི་མཇུག་ལུས་པ་སྟེ། འཕགས་པ་ཡབ་སྲས་ཀྱིས་བཞག་པའི་བརྡའ་ཆད་ལ་ངོ་མཚར་ཆེ་རྒྱུ་མེད་ན། དེ་བས་ལམ་འབྲས་པའི་བརྡའ་ཆད་ལ་ངོ་མཚར་ཆེ་རྒྱུ་ཅི་ཡོད་ཅེས་ཁ་ཅིག་གླེང་ཡང༌། ཁོ་བོས་ནི་དེ་གཉིས་ཀ་ངོ་མཚར་ཆེ་བར་འཁུམས་སོ།། ༈ ཡང་གན་མཛོད་ལས། གོ་བ་དང་ནི་རྟོགས་པ་གཉིས། ། རྣམ་གྲངས་སྒྲ་ཡིན་ངོ་བོ་གཅིག །
རྒྱ་སྐད་གཅིག་ལ་ལོ་ཙཱ་བའི། ། འགྱུར་གྱི་དབྱེ་བ་ཁོ་ནར་ཟད། ། བུདྡྷ་རྟོགས་པའམ་གོ་བ། འདིས་གོ་རྟོགས་གཅིག་ཏུ་སྒྲུབ་ནུས་ན་ས་དང་ཕྱོགས་ཀྱང་གཅིག་ཏུ་འགྱུར་ཏེ་སྒྲུབ་བྱེད་མཚུངས་པས་སོ། ། ཞེས་པའི་ལན་རྩོད་སྤོང་དུ། གང་ཡང་བཀོད་གདའ་སྟེ། སྙིང་པོ་ལག་ཏུ་བླང་རྒྱུ་ལ། དོན་གཅིག་སྒྲ་མང་པོས་བསྙད་པ་དང༌། སྒྲ་གཅིག་ལ་དོན་མང་པོར་འགྲེལ་པ་སོགས་སྒྲའི་འཇུག་ཚུལ་ཅི་ཡང་ཞིག་ཡོད་པ་ལས། བུདྡྷ་ཁོང་དུ་ཆུད་པ་ལའོ་ཞེས་པའི་བྱིངས་ལས་བསྒྲུབས་པའི་སྐད་དོད་གཅིག་པོ་དེས་གོ་བ་དང་རྟོགས་པ་གཅིག་ཏུ་འགྲུབ་ན།
དཔེར་བརྗོད་ལ་བཀོད་པའི་གཽ་ཞེས་པའི་སྒྲ་གཅིག་པོ་དེས་བསྟན་པའི། ངག་ཕྱོགས་ས་དང་འོད་ཟེར་དང༌། ། ཕྱུགས་དང་མིག་དང་རྡོ་རྗེ་དང༌། ། མཐོ་རིས་ཆུ་སྟེ་དོན་དགུ་ལ། ། མཁས་པས་གཽ་སྒྲ་ངེས་པར་བཟུང༌། ། ཞེས་མགོན་པོ་ཀླུ་སྒྲུབ་ཀྱིས་ཞིབ་མོ་རྣམ་འཐག་ལས་གསུངས་པ་དང༌། སྐབས་གསུམ་གྱི་ལྷག་མར་མདའི་མིང་ལ་ཡང་འཇུག་པར་བཤད་པས། དོན་ཚན་བཅུ་པོ་དེ་གཅིག་པར་འགྱུར་ཏེ། དེ་བཅུའི་སྐད་དོད་གཽ་ཞེས་པར་གཅིག་པའི་ཕྱིར་རོ། ། ཞེས་པ་ནི་སྙིང་པོའོ། །
གཽ་ཞེས་པ་དོན་དགུའི་སྐད་དོད་མིན་གསུང་བར་མི་རིགས་ཏེ། སྐད་དོད་སྦྱོར་བའི་ཚེ་སྒྲ་གཅིག་དོན་མང་ཞེས་སྨོས་པ་ལ་རྒྱུ་མཚན་གཞན་མེད་པའི་ཕྱིར་རོ། ། དེའི་ཕྱིར་བཀས་བཅད་བར་པ་ལས། གཽའི་སྒྲ་ལས་ཚིག་དང༌། ཕྱོགས་དང༌། ས་དང༌། འོད་དང༌། མཐོ་རིས་ལ་སོགས་པ་དུ་མར་སྙེགས་པ་དང༌། ཀཽ་ཤི་ཀ་ལྟ་བུ་རྩྭ་ཀུ་ཤ་ཐོགས་པ་དང༌། མཁས་པ་དང༌།
པདྨ་ལ་དགའ་བ་དང༌། འུག་པ་དང༌། མཛོད་ལྡན་ལ་སོགས་པ་སྒྲའི་ལུགས་ལས་དྲངས་ཤིང་བསྒྱུར་ན་རྣམ་གྲངས་མང་པོ་ཞིག་ལ་སྙེག་ལ། བསྒྱུར་བ་རྣམས་གཅིག་གི་ནང་དུ་ནི་རྣམ་གྲངས་དེ་ཀུན་འདུར་ཡང་མི་གཏུབ་སྟེ། གཅིག་ཏུ་འཆད་པར་བྱར་ཡང་གཏན་ཚིགས་ཆེན་པོ་མེད་པ་རྣམས་ནི་མི་བསྒྱུར་བར་རྒྱ་གར་གྱི་སྐད་ཁོ་ནར་ཞོག་ཅིག ཅེས་གསུངས་པ་ཡིན་ནོ། ། དེས་ན་སྐད་དོད་གཅིག་གི་ནང་དུ་རྣམས་གྲངས་ལྷག་མ་རྣམས་མི་འདུ་བས། དེ་དག་གི་སྐད་དོད་མི་བསྒྱུར་བར་སཾ་སྐྲྀ་ཏ་ཐད་སོར་ཞོག་ཅེས་པའི་དོན་དུ་སྣང་སྟེ། དཔེར་ན་གཽ་ཞེས་པའམ། ཀཽ་ཤི་ཀ་ཞེས་པ་ལྟ་བུའོ། །
གཞན་ཡང་བསྟན་བཅོས་པའི་བརྡའ་ལ་ཚད་མས་རྟོགས། ཚད་མས་གཞལ་ཞེས་གྲགས་ཀྱི། ཚད་མས་གོ་ཟེར་བ་མེད་ལ། ཆོས་ཉིད་མངོན་སུམ་དུ་རྟོགས་ཟེར་གྱི་གོ་ཟེར་མཁན་ཡང་མ་མཆིས་སོ། ། རྟོགས་པ་གསལ་དང་མི་གསལ་ལ། ། གོ་དང་རྟོགས་པར་འདོགས་ན་ཐོགས། ། ཞེས་དགོངས་འཆིང་ལྷོད་གྲོལ་གནང་འདུག་ནའང༌། ཐ་སྙད་ཀྱི་བརྡའ་བཞིན་དུ་རིམ་པ་ཅན་གྱི་རྒྱན་བྱས་ན་ནི། རྟོགས་པ་གསལ་བ་ལ་གོ་བ་དང༌། མི་གསལ་བ་ལ་རྟོགས་པར་འདོགས་དགོས་པར་སོང་འདུག
དེ་ལྟ་ནི་རྣམ་གཞག་འཆོལ་གདའ།། ༈ གན་མཛོད་ལས། རྩེ་གཅིག་དང་ནི་སྤྲོས་བྲལ་དང༌། ། སོགས་ཀྱང་རྒྱུ་མཚན་མ་འཚལ་བར་དགག་བཞེད་པར་འདུག་པས། རྩེ་གཅིག་ནི་སྦྱོར་ལམ་མཚན་ཉིད་པ། སྤྲོས་བྲལ་མ་དག་པའི་ས། རོ་གཅིག་དག་ས། སྒོམ་མེད་སངས་རྒྱས་ཀྱི་སའོ། ། ཅི་སྟེ་འཕགས་པའི་སར་བྱེད་ན། ། མདོ་རྒྱུད་ཀུན་དང་འགལ་བར་འགྱུར། །
འདི་ལ་རྒྱུ་མཚན་ཡོད་ན་དེ་བཀོད་ནས་གསུང་རིགས་ཏེ་མ་བྱུང་བར་ཟད་དོ། ། ཞེས་པའི་ལན་རྩོད་སྤོང་དུ། དེ་འདྲ་མདོ་རྒྱུད་དང་འགལ་ཏེ། མདོ་རྒྱུད་ལས་དེ་འདྲ་མ་བཤད་པས་རང་བཟོ་ཡིན་ཅེས་གསུང་བར་སྣང་བས། དེ་བཤད་པའི་སྒྲུབ་བྱེད་མདོ་རྒྱུད་ཀྱི་ལུང་ཡོད་ན་དེ་གསུང་བར་རིགས་ཏེ། དེ་ཡང་མ་བྱུང་བར་སྣང་ངོ༌། ། ཞེས་མགོ་བསྒྲེ་གནང་འདུག་པ་ལ་བརྗོད་པར་བྱ་སྟེ། འདི་ལ་ཐུབ་དགོངས་སུ་སློབ་དཔོན་ཤཱནྟི་པའི་སེམས་ཙམ་རྒྱན་དང༌། ཤེར་ཕྱིན་གྱི་མན་ངག་ལས། རྩེ་གཅིག་སྤྲོས་བྲལ་རོ་གཅིག་སྒོམ་མེད་བཞི་གསུངས་པ་ནི་སེམས་ཙམ་རྣམ་མེད་པའི་སྒོམ་ཡིན་གྱི།
དབུ་མ་ཡན་ཆད་ལ་འདི་མ་གྲགས་སོ། ། གལ་ཏེ་འདི་ལ་མོས་ན་ཤཱནྟི་པའི་གཞུང་ཉིད་དུ་བལྟ་བར་བྱའོ། ། ཞེས་གསུངས་པ་བདེན་ནམ་སྙམ་བལྟས་པས། དེ་གཉིས་ན་ནི། དང་པོའི་མཐའ་ལ་དམིགས་པ། སེམས་ཙམ་ལ་དམིགས་པ། དེ་བཞིན་ཉིད་ལ་དམིགས་པ། དམིགས་པ་མེད་པའོ། ། ཞེས་པ་ཙམ་ཞིག་བཤད། དེའི་ཁུངས་ཀྱང་མདོ་ལང་གཤེགས་ཀྱི།
སེམས་ཙམ་ལ་ནི་བརྟེན་ནས་སུ། ། ཕྱི་རོལ་དོན་ལ་མི་རྟོག་གོ ། སོགས་དང༌། འདུས་པར། རང་གི་སེམས་ལ་བརྟགས་པ་ན། ། ཆོས་ཀུན་སེམས་ལ་རབ་ཏུ་གནས། ། ཞེས་སོགས་ལ་བརྟེན་པར་འདུག་ལ། རྩེ་གཅིག་སོགས་ཀྱི་འཕྲོས་ཙམ་ཡང་མི་སྣང་བས། ཡང་ནི་སུ་ཞིག་གིས་ལྷན་ཐབས་བཅུག་གམ་སྙམ་མོ། ། འོན་ཀྱང་དཀར་བརྒྱུད་པའི་ལུགས་ཀྱི་རྣལ་འབྱོར་བཞི་མདོ་རྒྱུད་ལས་མ་བཤད་ཅེས་གསུངས་ན་མི་ལེགས་ཏེ།
མདོ་རྒྱུད་ལ་མ་བརྟེན་པར་ཤཱནྟི་པས་རང་བཟོར་སྨྲས་པའམ། ཡང་ན་ཐུབ་དགོངས་མ་དག གལ་ཏེ་དེ་གཉིས་མི་བདེན་ན། རབ་དབྱེར། འོན་ཀྱང་འདི་འདྲ་བཤད་པ་མེད། ། ཅེས་པ་དེ་ལུང་སྔ་མ་གཉིས་དང་འགལ་ཏེ་ཟིང་ཟིང་པོའོ། ། རྩེ་གཅིག་མཐོང་ལམ་སྤྲོས་བྲལ་ནི། ། ས་བདུན་པར་ཡིན་རོ་གཅིག་ནི། ། དག་པ་ས་གསུམ་སྒོམ་མེད་ནི། ། སངས་རྒྱས་ས་ཞེས་ལ་ལ་ཟེར། །
ཞེས་གསུངས་པ་འདི་ཡང་རྫུན་ཅན་ཞིག་གི་ཞུས་སྟབས་སུ་སོང་བ་འདྲ་སྟེ། དཀར་བརྒྱུད་ཀྱི་ཤིང་རྟ་ཆེན་པོ་དག་གི་ཡི་གེ་ན། རྩེ་གཅིག་ཉམས་ཀྱི་སྣང་བ་ཡིན། ། འཇིག་རྟེན་ལམ་སྟེ་ལས་རྣམས་སོག ། ཅེས་རྩེ་གཅིག་སྦྱོར་ལམ་དུ་བཤད་གདའ། དེ་ལྟ་ན་ཕྱག་རྒྱ་པའི་ལུགས་ལ། གཞི་གཏན་ལ་དབབ་པའི་རྣལ་འབྱོར་བཞི། དེ་བཞིན་དུ་སྦྱར་ཏེ། ལམ་ཉམས་སུ་ལེན་པའི། ཉམས་མྱོང་གི་སྤུ་རིས་འབྱེད་པའི།
ས་ལམ་གྱི་དྲོད་རྟགས་འབྱེད་པའི། འབྲས་བུ་མངོན་དུ་གྱུར་པའི་རྣལ་འབྱོར་བཞི་བཤད་པའི་ས་ལམ་གྱི་སྐབས་སུ། སྔོན་འགྲོ་ཚོགས་ལམ། རྩེ་གཅིག་སྦྱོར་ལམ། སྤྲོས་བྲལ་མཐོང་ལམ་དང་སྦྱར་བ་དང༌། མ་དག་ས་བདུན་ལ་སྦྱར་བའི་མུ་གཉིས། རོ་གཅིག་སྒོམ་ལམ་དགུ་དང་སྦྱར་བ་དང༌། དག་ས་གསུམ་ལ་སྦྱར་བའི་མུ་གཉིས། སྒོམ་མེད་ཆེན་པོ་སངས་རྒྱས་ཀྱི་སར་མཛད་ཀྱི། རྩེ་གཅིག་མཐོང་ལམ་དང་སྦྱར་བའི་སྐད་ཆ་མེད་ལགས།
འདི་ཡང་ཕྱེ་སྟེ་བཤད་ཀྱི་ཉོན། ། སོ་སོ་སྐྱེ་བོ་ཉིད་ཡིན་ཡང༌། ། གལ་ཏེ་ཆོས་མཐུན་ཙམ་རྩིའམ། ། འོན་ཏེ་འཕགས་པ་ཉིད་ཡིན་པའི། ། བདེན་པའི་ས་ལ་དངོས་སུ་བྱེད། ། ཅེས་བཀའ་སྩལ་པ་ལ། འདི་སྐད་ཅེས་གསོལ་ཏེ། བྱང་ཆུབ་སེམས་དཔའི་འགྲེལ་པ་སྐོར་གསུམ་དུ། རྒྱུའི་བདེན་དོན་བཅུ་གཉིས་ལ། སྦྱོར་ལམ་དྲོད།
རྩེ་མོ། བཟོད་པ། ཆོས་མཆོག་བཞི་ལ་ཆུང་འབྲིང་ཆེན་པོར་ཕྱེ་བའི་འགྲོས་དང་བསྟུན་ནས་སོ་སྐྱེ་སྦྱོར་ལམ་པ་ལ་རྣལ་འབྱོར་བཞི་སྦྱོར་བའི་ལུགས་ཅིག་ཀྱང་སྣང་སྟེ། དེ་ནི་རྩེ་གཅིག་ཁོ་ན་ལ་རྣལ་འབྱོར་བཞིར་ཕྱེ་བ་ལགས། གཞན་ཡང་རྣམ་སྣང་མངོན་བྱང་གི་རྒྱུད་དང་དོན་བསྡུས་འགྲེལ་པར། ཚོགས་ལམ་མོས་སྤྱོད་ཀྱི་ཡེ་ཤེས་ས་བཅུ་རྫོགས་པར་བྱེད་པའི་ཆོས་ལ་མོས་པའི་སེམས་བཅུའི་ས་བཅུ་དང་ཕ་རོལ་ཏུ་ཕྱིན་པ་ལ་སྦྱོར་བ་ཡང་གསུངས་སོ། ། སོ་སོ་སྐྱེ་བོའི་གང་ཟག་ལ། ། ཆོས་མཐུན་ཙམ་ཞིག་སྒྲིག་ན་ནི། ། ཆོས་ནས་གསུངས་ན་འགལ་བ་མེད། ། ཅེས་པ་ལ་གོང་བཀོད་ཀྱི་ལུང་དེ་དག་ཆོས་ཡིན་མིན་འཇམ་པའི་དབྱངས་ཉིད་ཀྱིས་མཁྱེན་པར་འགྱུར་རོ།།
༈ དཔེར་ན་རྨི་ལམ་ངེས་བསྟན་ལས། ཐུབ་པའི་མཆོད་རྟེན་འཇིམ་པ་ལས། ། བྱས་པ་མཐོང་ན་ས་དང་པོ། ། ཞེས་པ་ནས། ཞེས་སོགས་རྨི་ལམ་བྱེ་བྲག་ལ། ། ས་བཅུའི་དབྱེ་བ་མཛད་པ་མཐོང༌། ། འདི་ནི་མོས་པས་སྤྱོད་པ་ཡི། ། ས་བཅུ་ཡིན་གྱི་འཕགས་པའི་མིན། ། ཞེས་པ་མདོ་དེར། ས་བཅུའི་རྨི་ལྟས་གསུངས་པའི་རྒྱུ་མཚན་གྱིས་འཇིག་རྟེན་པའི་ས་བཅུ་ཡིན་གསུང་བ་འདྲ་ན།
དེ་ལ་ངེས་པ་ཅན་མི་སྣང་སྟེ། ས་བཅུ་པ་ལ་གནས་པའི་བྱང་སེམས་དོན་ཐམས་ཅད་གྲུབ་པ་ལྟ་བུའི་སྲིད་པ་ཐ་མ་པ་ལའང༌། རྒྱལ་པོའི་ཕོ་བྲང་ནས་མངོན་པར་འབྱུང་བའི་ནུབ་མོ་རྨི་ལམ་གྱི་མཚན་མ་བཟང་པོ་མང་དུ་གཟིགས་པར་འདུལ་བ་ལུང་དང༌། རྒྱ་ཆེར་རོལ་པའི་མདོ་ལས་གསུངས་པའི་ཕྱིར་རོ། ། འཁྲུལ་པའི་རྨི་ལམ་རང་ག་མ་ནི་ཐེག་ཆེན་སྦྱོར་ལམ་རྩེ་མོ་ཡན་ལ་མི་འབྱུང་བས། བྱམས་མགོན་གྱིས། རྨི་ལམ་ན་ཡང་ཆོས་རྣམས་ཀུན། ། རྨི་ལམ་ལྟ་བུར་ལྟ་བ་སོགས། ། རྩེ་མོར་ཕྱིན་པ་སྦྱོར་བའི་རྟགས། ། ཞེས་གསུངས་པ་ཡིན་ནོ། །
དེས་ན་རྨི་ལམ་ངེས་བསྟན་གྱི་ལུང་དེ་རྣམས་གང་གི་ཤེས་བྱེད་དུ་སོང་གཟིགས་སུ་གསོལ། ཅི་སྟེ་འཕགས་པའི་ས་བྱེད་ན། ། མདོ་རྒྱུད་ཀུན་དང་འགལ་བར་འགྱུར། ། ཞེས་པ་དང་སྒོ་མཐུན་པའི་ལུང་ཚད་མ་གཅིག་འདྲེན་རྒྱུ་ཡོད་ན། དེ་དྲངས་ནས་རྩོད་སྤོང་མཁན་པོས་ཀུ་ཅོ་ཅི་ཡང་ཞིག་མཛད་ངེས་ཀྱང༌། དེ་མེད་པས་མགོ་བསྒྲེ་ཙམ་གྱི་ཟོལ་ལ་བརྟེན་པར་གྱུར་ཏོ། ། མདོར་བསྡུ་ན། རྗེ་བཙུན་ས་པཎ་གྱིས་མ་དགོངས་པ་དང་མི་མཁྱེན་པའི་ཆོས་མེད་ཀྱང༌། དགོས་པ་ཁྱད་པར་ཅན་ལ་དགོངས་པའི་གསུང་མཐོ་དམན་སྣ་ཚོགས་སུ་བྱོན་པའི་དོན་ལེགས་པར་འགྲོལ་མི་ཤེས་པ་ཁ་ཅིག་གིས། རྣལ་འབྱོར་བཞི་དང༌།
དཀར་པོ་ཆིག་ཐུབ་དང༌། རྣམ་རྟོག་ཆོས་སྐུ་སོགས་དཀར་བརྒྱུད་ལ་གྲགས་པའི་བརྡའ་ཆད་རྣམས་མདོ་དང་རྒྱུད་སྡེ་དགོངས་འགྲེལ་ཚད་ལྡན་ལས་མ་བཤད་དམ་སྙམ་ཡིད་ལ་སྒོམ་ནས་མཁས་པ་ལ་མི་འོས་ཞེས་ཁ་ཟེར་བ་དག་ལ་འདི་སྨྲ་བར་བྱ་སྟེ། དེ་ལྟ་ན། ལམ་འབྲས་རྡོ་རྗེའི་ཚིག་རྐང་གཞུང་བཤད་ཡིག་ཕྲན་དང་བཅས་པ་རྣམས་སུ། འཁོར་ལོ་འཆམ་པ་དང་བསྐོར་བ་དང༌། ཚད་མ་དང༌། སྙན་བརྒྱུད་དང༌། འགྲོས་བཞི་ཚན་རེ་རེ་དང༌། དབང་བཞིའི་ལྟ་གྲུབ་དང༌། ཚོགས་ལམ་བཞི།
གཉེན་བཅུག་བཞི། དབང་བཞི་སོ་སོ་མཐར་ཕྱིན་པས་ས་དྲུག་དང༌། བཞི་དང༌། གཉིས་དང༌། ས་ཕྱེད་ཐོབ་པར་གསུངས་པ་དང༌། ཁམས་འདུས་པ་གསུམ་སོགས་ཀྱང་རེ་རེ་ནས་མདོ་རྒྱུད་གྱི་ལུང་ཞལ་གསལ་ཅན་དང་སྦྱོར་རྒྱུ་མི་སྣང་བས། མཁས་པ་ལ་མི་འོས་པའི་ཆོས་དེ་འདྲས་ཅི་ཞིག་བྱ་སྟེ་འདོར་བར་རིགས་སོ། ཅི་སྟེ། དེ་ནི་རྣལ་འབྱོར་དབང་ཕྱུག་གི་དོན་ལ་བརྟོན་པའི་གསུང་ཡིན་པས་ལུང་སྦྱོར་མི་དགོས་སོ་ཞེ་ན། བདག་ཅག་གི་ངོར་མཉམ་མེད་དྭགས་པོའི་དཀར་བརྒྱུད་ཀྱི་ཆོས་དང་བརྡའ་དང་ཐ་སྙད་འདི་དག་ཀྱང༌།
དོན་ལ་རྟོན་ཅིང་ཁུངས་བཙུན་པས་རྣལ་འབྱོར་དབང་ཕྱུག་བི་རཱུ་པའི་ལམ་དང་མི་མཚུངས་པ་མེད་པས་ཕྱིན་ཆད་ཀླན་ཀ་མི་བྱའོ། ། གྲུབ་ཐོབ་ཆེན་པོ་ཨོ་རྒྱན་པ་རིན་ཆེན་དཔལ་གྱི་གསུང་ལས། རྣལ་འབྱོར་བཞི་པོ་འདི་དྭགས་པོ་རིན་པོ་ཆེས་མངོན་པར་རྟོགས་པའི་ཆོས་ཡིན། ལུང་མདོ་རྒྱུད་ན་བསམ་གྱིས་མི་ཁྱབ་པ་བཞུགས། ཞེས་འབྱུང་བ་བཞིན་འཕགས་པ་ལངྐར་གཤེགས་པ་སོགས་ཐེག་ཆེན་གྱི་མདོ་སྡེ་མང་པོ་ལས་རྣལ་འབྱོར་བཞི་དང་མངོན་རྟོགས་མཐུན་པའི་རྣམ་པར་བཞག་པ་གསུངས་ཀྱང་མདོ་ཚིག་མངས་ཕྱིར་མ་བྲིས་ལ། གསང་སྔགས་སྔ་འགྱུར་གསང་བ་བསམ་གྱིས་མི་ཁྱབ་པའི་རྒྱུད་ལས། སེང་གེ་རྣམ་པར་བསྒྱིངས་པའི་ཏིང་འཛིན་གྱིས། ། རྩེ་གཅིག་མི་གཡོ་དྭངས་མའི་ཤེས་པ་གསལ། ། ཞེས་སོགས་ཀྱང་ཁྱེད་ཅག་གི་ངོར་རྣལ་འབྱོར་བཞིའི་ཁུངས་སུ་འགྲོ་སྟེ། མ་མོའི་རྒྱུད་ལུང་དཀྲུགས་པ་ལས། །
ག་ཡ་དྷ་རའི་གསེར་ཆོས་བྱུང༌། ། ཞེས་པ་དང་གྲུབ་མཐའ་མཐུན་པའི་ཕྱིར། ། ཐུབ་དགོངས་སུ་གསུངས་པ་ལྟར་ཤཱནྟི་པས་ཀྱང་ངོ༌། ། འཕགས་པ་ཏིང་ངེ་འཛིན་རྒྱལ་པོ་ལས། སེམས་དང་སེམས་ལས་བྱུང་བའི་ཆོས་རྣམས་སྐྱེ་བ་དང་འཇིགས་པ་མེད་པ་ལ་མཁས་པ་དང༌། སེམས་རྩེ་གཅིག་པའོ། ། ཞེས་ཞི་གནས་ལ་རྩེ་གཅིག་ཏུ་མིང་བཏགས་པ་དང༌། ཡང་ཐུབ་པའི་དབང་པོས། ཟབ་ཞི་སྤྲོས་བྲལ་འོད་གསལ་འདུས་མ་བྱས། ། ཞེས་སོགས་འཕགས་པའི་མཉམ་བཞག་ལ་སྤྲོས་བྲལ་དང༌།
རྡོ་རྗེ་འཆང་གིས། དེ་ཡི་འཁོར་ལོ་རོ་ཞེས་བརྗོད། ། སྒོམ་པ་རོ་གཅིག་མཉམ་པ་ཉིད། ། ཅེས་སློབ་པའི་ཟུང་འཇུག་ལ་རོ་གཅིག་དང༌། སྒོམ་མེད་སྒོམ་པ་པོའང་མེད། ། ཅེས་མི་སློབ་པའི་ཟུང་འཇུག་ལ་སྒོམ་མེད་དུ་བཞག་པ་ནི་ཚིག་དོན་གཉིས་ཀ་ལ་བརྟོན་པའོ། ། དེས་རྒྱལ་བའི་གན་མཛོད་ཀྱི་ཚིག་ཟིན་དངོས་བསྟན་ལ་བརྩད་པའི་ལན་ཆོས་དང་མཐུན་པར་བཏབ་ནས། ད་ནི་གཞུང་སོ་སོའི་སོགས་ཁོངས་སུ་དྲངས་པ་དང༌། གོ་ཉམས་རྟོགས་གསུམ་ལས་འཕྲོས་པའི་གཏམ་གཞན་དག་ཀྱང་སྒྲུབ་བརྒྱུད་ལ་ཀླན་ཀ་སྤོང་བའི་ཕྱིར་སྨྲ་བར་བྱའོ།། ༈ དེ་ཡང་རབ་དབྱེར།
དེང་སང་འགའ་ཞིག་བླ་མ་ཡི། ། མོས་གུས་ཙམ་གྱིས་སེམས་བསྒྱུར་ནས། ། རྟོགས་པ་ཅུང་ཟད་འགགས་པ་ལ། ། ཕྱག་རྒྱ་ཆེན་པོར་ངོ་སྤྲོད་བྱེད། ། དེ་འདྲ་བདུད་ཀྱིས་ཡིན་པའང་སྲིད། ། ཡང་ན་ཁམས་འདུས་འགའ་ལས་འབྱུང༌། ། ཞེས་གསུངས་པ་འདི་ལ། ངེད་ནི་རང་བཞིན་ཡོངས་སུ་ཤེས་པའི་རང་རྩལ་མོས་གུས་སུ་ལོངས་པ་ལ་མོས་གུས་ཕྱག་ཆེན་ཟེར་གྱི། མོས་གུས་ཀྱིས་སེམས་བསྒྱུར་བའི་རྣམ་རྟོག་ཅུང་ཟད་འགགས་པ་ཙམ་ལ་ཕྱག་རྒྱ་ཆེན་པོ་མི་ཟེར་ཀྱང༌། ལམ་འབྲས་ལས་ཁམས་འདུས་པ་གསུམ་ཞེས་འབྱུང་བ་དེ་དོན་གྱིས་འགེགས་པར་བཞེད་པ་སྟེ།
དེ་ལྟ་བུ་བདུད་ཀྱིས་བརླམས་པའམ། ཡང་ན་ཁམས་འདུས་ལས་འབྱུང་ཞེས་གཉིས་ཀ་ངན་པའི་གྲངས་སུ་བགྲངས་ཤིང༌། ཀ་རུ་འཛིན་གྱི་དཔེར་བརྗོད་ཀྱང་མཛད་པའི་ཕྱིར་རོ།། ༈ ཡང་དཀར་བརྒྱུད་ལུགས་ལ། ཕྱག་རྒྱ་ཆེན་པོའི་དབང་བསྐུར་བ། ། སོགས་ཀྱི་ལུང་དང་མཐུན་པའི་རྟོགས་པའི་དོན་དབང་སེམས་ལ་བསྐུར་བ་ཡོད་ཕྱིན་བརྙས་དོགས་ལྡང་མི་དགོས་ཀྱང༌། ། ཕྱག་རྒྱ་བ་ལ་དབང་བསྐུར་གྱི་སྲོལ་མེད་དོ་ཞེས་འཆལ་གཏམ་སྨྲ་བ་ལ་མཁས་པས་ཀྱང་གསན་པའི་ཚུལ་བསྟན་ནས། དཔེར་ན་རབ་བྱུང་མ་བྱས་ན། ། མཁན་པོའི་ཐ་སྙད་མེད་པ་བཞིན། ། དེ་བཞིན་དབང་བསྐུར་མ་ཐོབ་ན། །
བླ་མའི་ཐ་སྙད་མི་འབྱུང་ངོ༌། ། ཞེས་དང༌། དབང་མ་བསྐུར་ལ་བླ་མ་མེད། ། ཅེས་སོགས་ལ་བརྟགས་ན། དབང་མ་བསྐུར་བའི་བླ་མ་དབང་བསྐུར་གྱི་བླ་མར་མི་འགྱུར་གསུང་རྒྱུ་ཡིན་ན་ནི་དེ་འདྲ་ལ་མཁས་པ་སུ་ཞིག་དོགས། སྤྱིར་གསང་སྔགས་ཀྱི་བླ་མར་མི་འགྱུར་གསུང་རྒྱུ་ཡིན་ཚེ། བླ་མ་གཅིག་ལ་དབང་ཐོབ་རྗེས་གཞན་གཅིག་ལས་རྒྱུད་དམ་མན་ངག་ལྟ་བུ་ཐོབ་པའི་བླ་མ་དེ་གསང་སྔགས་ཀྱི་བླ་མ་མིན་པར་བསྒྲུབ་ཨེ་སྤོབས། རྒྱུད་ཀྱི་རྒྱ་འགྲེལ་མང་པོར། དབང་རྒྱུད་མན་ངག་གསུམ་ཐོབ་པའི་བླ་མ་ལ་གསུམ་ལྡན་གྱི་བླ་མ། གང་རུང་གཉིས་ཐོབ་པ་ལ་གཉིས་ལྡན་གྱི་བླ་མ།
གང་རུང་གཅིག་ཐོབ་པ་ལ་ཆིག་ལྡན་གྱི་བླ་མར་བཞག་པ་ལ་ཇི་ལྟར་གསུང༌།། ༈ དབང་བསྐུར་སྡོམ་པས་མ་སྦྲེལ་ན། ། བཟང་ཡང་ཕ་རོལ་ཕྱིན་པ་ཡིན། ། ཞེས་པ་ལྟར་ན། གསང་སྔགས་ཀྱི་རྒྱུད་དང་མན་ངག་ཙམ་སྟོན་པའི་བླ་མ་དེ་ཕ་རོལ་ཏུ་ཕྱིན་པའི་བླ་མར་འགྱུར་གསུང་བ་ནི་སྐུ་རྩེད་ལོས་ཡིན།། ༈ བླ་མ་ལ་ནི་མོས་ན་ཡང༌། ། དེ་འདྲའི་བླ་མ་བླ་མ་མིན། ། ཞེས་སོགས་ལྟར་ན། ། རྒྱུད་ཙམ་མམ། མན་ངག་ཙམ་སྟོན་པའི་བླ་མ་དེ་བླ་མ་མིན་ཕྱིར་མོས་གུས་བྱས་ཀྱང་ཚེ་འདིའི་བདེ་སྐྱིད་ཙམ་ལས་མཆོག་མི་ཐོབ་ཅེས་པར་སོང་བས་དབང་བརྒྱུད་མན་ངག་གི་བརྒྱུད་པ་སོ་སོར་དེད་པའི་བླ་མ་ཚོས་བླ་མའི་གོ་མི་ཆོད་པ་འདི་སྐུ་རྩེད་པ་ཁ་ཐལ།
གཞུང་ཚོགས་དེ་དག་ཐམས་ཅད་བསྡོམས་ནས། རྡོ་རྗེ་ཐེག་པའི་སྒོར་ཞུགས་ནས། ། དབང་བསྐུར་ལས་གཞན་ཆོས་མེད་དོ། ། ཞེས་པ་དེ་བསུན་ཕྱུང་སོང་བས། དེ་འདྲའི་རྩེད་ཁ་སུས་ཐེག། ༈ ཡང་དྭགས་པོ་བས་རང་བཞིན་ཡོངས་ཤེས་ལ་བློ་རྩེ་གཏད་ནས། སེམས་ངོ་མཐོང་བས་ཆོག་ཅེས་དང༌། རང་ངོ་ཤེས་པས་གྲོལ་ཞེས་གླེངས་པ་ལ། དེ་འདྲ་བདུད་ཀྱི་གསང་ཚིག་ཡིན། ། ཅེས་དང༌།
ཁོ་བོའི་ལུགས་ཀྱི་སེམས་ལ་ངོ་བོ་མེད་པས་སྤྲད་རྒྱུ་མི་བདོག ཅེས་གསུངས་ནས། ཡང་དཀོན་མཆོག་མགོན་པོའི་ཞུས་ལན་དུ། སེམས་སེམས་ཀྱིས་སྟོངས་ཤིང་ཅིར་ཡང་མ་གྲུབ་པ་ལ། ཅིར་ཡང་མ་རེག་པ། རྟ་འགྲོགས་པའི་སྐྱ་མི་ལ་བསྡད་དབང་མེད་པ་བཞིན། དབུགས་རྒྱུ་བའི་རྣམ་ཤེས་ལ་བསྡད་དབང་མེད་པས། ལས་དང་བག་ཆགས་སྣ་ཚོགས་བསགས་ནས། ཁམས་གསུམ་གྱི་འཁོར་བར་སྡུག་བསྔལ་གྱི་འཁོར་ལོ་བསྐོར་བ་དང༌། དབུགས་འགགས་ན་རྣམ་ཤེས་འགགས་ནས་སྡུག་བསྔལ་གྱི་འཁོར་ལོ་འགགས་པར་ངོ་འཕྲོད་ན་སེམས་ངོ་འཕྲོད་ལུགས་ལེགས་པ་ལགས།
ཞེས་སེམས་ངོ་འཕྲོད་རྒྱུ་ཡོད་པ་དང༌། སེམས་རྟེན་བརྟེན་པ་དག་མ་དག་རང་ངོ་ཤེས་པའི་དོན་དུ་བཞེད་པ་སྣང་ཞིང༌། རྗེ་བཙུན་གྲགས་པས་ཀྱང༌། རྔ་མོང་བུ་དང་ཕྲད་པ་བཞིན། ། སེམས་ཉིད་རང་ངོ་རང་གིས་ཤེས། ། ཞེས་གསུངས་པ་རྣམས་འགལ་བ་ལྟར་སྣང་ཡང་ཞལ་ཀུར་མཛད་པའོ། ། སྙེ་མོ་མཛེ་སྒོམ་གྱི་ཞུས་ལན་དུ། སེམས་སྟོང་པར་རྟོགས་པ་དང༌། ཟུང་འཇུག་ཏུ་རྟོགས་པ་གཉིས་ཀྱི་ཕྱི་མ་ལ་སྡེ་སྣོད་དང༌། རྒྱུད་སྡེ་དང༌།
དཀོན་མཆོག་གསུམ་ཚང་བར་གསུངས་འདུག་པ། སེམས་ལ་ངོ་བོ་མེད་ན་ཚང་ལུགས་ཇི་ལྟར་ལགས། ཡང་ཕྱོགས་བཅུའི་སངས་རྒྱས་ལ་འཕྲིན་གསོལ་ལས། ཁ་ཅིག་དཀར་པོ་ཆིག་ཐུབ་ལ། ། ཕྱག་རྒྱ་ཆེན་པོར་ངོ་སྤྲོད་བྱེད། ། ཤོར་ས་བཞི་དང་གོལ་ས་གསུམ། ། སྤངས་ལ་གཉུག་མ་བསྒོམ་པར་བྱ། ། བྲམ་ཟེ་སྐུད་པ་འཁལ་བ་ལྟར། ། སོ་མ་མ་བཅོས་ལྷུག་པར་བཞག ། འདི་ལ་ཕྱག་རྒྱ་ཆེན་པོ་ཟེར། །
འདི་དོན་བརྟགས་ན་འདི་ལྟར་མཐོང༌། ། སོ་མར་བཞག་ན་བལ་ཉིད་ཡིན། ། སྐུད་པར་བྱས་ན་བཅོས་པར་འགྱུར། ། དེ་ཕྱིར་འདི་ལ་དཔེ་སྐྱོན་ཡོད། ། ཅེས་ཕྱོགས་བཅུའི་སངས་རྒྱས་ལ་ཞུ་ལོག་འབུལ་བ་གནང་འདུག་པ་ལ་གསེར་སྦྱངས་འདི་ལྟར་འབུལ་ཏེ། ཐབས་ཤེས་ཟུང་འཇུག་ཏུ་རྟོགས་པའི་ལྟ་བ་དཀར་པོ་ཆིག་ཐུབ་ཏུ་བྱས་པ་དེ་ལ་ཕྱག་རྒྱ་ཆེན་པོར་ངོ་སྤྲོད་བྱེད་པ་ཅིས་ཀྱང་མད་མོད། ཕྱག་རྒྱ་བའི་ཁྲིད་ཡིག་ཏུ། སེམས་ཀྱི་བཞག་ཐབས་ཅིག་ལ། གྲིམས་བསྒྲིམས་ནས་ལྷོད་གློད་པ་བྲམ་ཟེ་སྐུད་པ་འཁལ་བ་ལྟ་བུ་ཞེས་སྨོས་པ་དེ། ཇི་ལྟར་སྐུད་པའི་ལས་ལ་མཁས་པ་དག་གིས།
ཐོག་མར་སྐུད་པའི་བེའུ་དེ་གྲིམས་པར་བསྒྲིམས་རྗེས། སྲད་བུ་འགུགས་ཁར་གྲིམས་ཅུང་ཟད་བཤིག་ཙ་ན། འཇུར་འདུད་མེད་པའི་སྐུད་པ་ཁབ་ཤུལ་དུ་རྒྱུག་པ་ཞིག་འོང་བ་ལྟར། ཐོལ་སྐྱེས་རྦད་གཅོད་ཟེར་བའི་དྲན་ཤེས་ཀྱི་གནད་ཀྱིས་སེམས་ལ་གྲིམས་ཆ་བཙལ་ནས་རྙེད་པ་ན། གང་ཤར་བཟོ་མེད་དུ་གློད་པས། མཐར་གྲིམས་ལྷོད་སྙོམས་ནས་སེམས་ལས་སུ་བཀོལ་གཏུབ་པ་ཅིག་འོང་བ་ལ་དགོངས་ནས་སྐུད་པ་དཔེར་བཀོད་པ་ལགས་མོད། སྐུད་པའི་གནས་སྐབས་ཐམས་ཅད་སེམས་ཀྱི་བཞག་ཐབས་ལ་ཚང་བ་ག་ལ་འོང་སྟེ། དཔེར་ན། སྒྲ་བྱས་པའི་དཔེར་བུམ་པ་བཀོད་ཀྱང༌། དེ་བྱས་པར་ཆོས་མཐུན་པ་ཙམ་མ་གཏོགས།
ལྟོ་ལྡིར་ཞབས་ཞུམ་སོགས་བུམ་པའི་ཁྱད་ཆོས་མཐའ་དག་སྒྲ་ལ་མེད་པ་བཞིན་ནོ། ། དེའི་ཕྱིར། འདྲ་བའི་ཕྱིར་ན་དངོས་མ་ཡིན། ། ཕྱོགས་རེ་འདྲ་བ་ཀུན་ལ་ཡོད། ། ཐམས་ཅད་འདྲ་བ་གང་ནའང་མེད། ། རིག་པའི་རྒྱལ་པོས་གསུངས་པ་ཡི། ། ཞེས་པ་ཐུགས་ཀྱིས་བརྗེད་པ་གསོ་རན་པའི་རྟགས་སོ། ། གཞན་ཡང་མཆོད་རྟེན་དྲུང་ཐོབ་ལས། འཇུར་བུས་བཅིངས་པའི་སེམས་ཉིད་ནི། ། གློད་ན་གྲོལ་བར་ཐེ་ཚོམ་མེད། །
ཅེས་བྱ་བ་ཡིན་པས་སེམས་ཁོངས་གློད་ལ། སོ་མ། ལྷུག་པ། རང་ཐད། མ་བཅོས་པར་བཞག་ཅེས་པ་ལ་སྐྱོན་གཏོང་རྒྱུ་ལགས་སམ། རྒྱ་སྐད་དྭ་ཧ་ཞེས་བྱ་བ། བོད་སྐད་ལྷུག་པའམ་མ་བཅོས་པ། ཞེས་པའང་དེ་ཀར་འདུག་ལ། འབོལ་ལེ་ཤིགས་སེ་ཟེར་བ་དེ་སྐྱོན་ཅན་ཡིན་ན་མ་གཏོགས། སོ་མ་སོགས་བཞག་ཐབས་གཞན་ལ་བཀའ་བཀྱོན་བསྒྱུར་སྦྱངས་མཛད་ན་རང་ཕྱོགས་དམའ་དབབ་པའི་སྒྱུ་ཐབས་སུ་སོང་དོགས་ཙམ་དགོས་པ་འདྲ་ལགས།།
༈ ཞུ་འཕྲིན་གྱི་འཕྲོར། དོན་གྱི་སྐྱོན་ཡང་འདི་ལྟར་མཐོང༌། ། གོལ་ས་གསུམ་པོ་བཅད་ཙམ་གྱིས། ། ཕྱག་རྒྱ་ཆེན་པོར་འགྱུར་ན་ནི། ། ཉན་ཐོས་འགོག་པའང་དེར་འགྱུར་རོ། ། ཞེས་གསུངས་པའང་སྔར་བཞིན་ཏེ། ཤོར་གོལ་སྤངས་ལ་གཉུག་མ་བསྒོམ། ། བྱས་པ་ལ། གོལ་ཤོར་བཅད་ཙམ་གྱིས་ཕྱག་རྒྱ་ཆེན་པོར་འགྱུར་ན་ཉན་ཐོས་འགོག་པའང་དེར་འགྱུར་ཞེས་ཕེབས་སྒོ་བསྩལ་བ་འདི་ནི། སྒྲིབ་པ་དང་བྲལ་བའི་སངས་རྒྱས་འདོད་པ་ལ།
སྒྲིབ་པ་དང་བྲལ་ཙམ་སངས་རྒྱས་ཡིན་ན་རི་བོང་རྭ་ཡང་སངས་རྒྱས་སུ་འགྱུར་རོ་ཞེས་སྨྲས་པ་དང་འདྲའོ།། ༈ དེའི་འཕྲོར། ཤོར་ས་བཞི་པོ་སྤང་སྙམ་པའི། ། རྣམ་རྟོག་ཕྱག་རྒྱ་ཆེན་པོ་མིན། ། རྟོག་པ་མེད་ན་སྤོང་མི་ནུས། ། རྟོག་པ་མེད་ཀྱང་སྤོང་ནུས་ན། ། སེམས་ཅན་ཀུན་ལ་འབད་མེད་པར། ། ཕྱག་རྒྱ་ཆེན་པོ་ཅིས་མི་སྐྱེ། ། དེས་ན་ཕྱག་རྒྱ་ཆེན་པོ་ཉིད། ། ཡིན་ན་ཤོར་ས་གོལ་ས་མེད། །
ཡོད་ན་ཕྱག་རྒྱ་ཆེན་པོ་མིན། ། དེ་ཕྱིར་འདི་འདྲའི་ཆོས་ལུགས་ཀྱི། ། ཕྱག་རྒྱ་ཆེན་པོ་གསུངས་པ་མེད། ། ཅེས་པ་ལ། རྣམ་རྟོག་ཆོས་སྐུར་འཆར་བའི་རྣལ་འབྱོར་པ་ལ་ཤོར་གོལ་མེད་ཀྱི་ཁར། རྟོག་པ་རང་གྲོལ་ཡེ་ཤེས་ཆེ། ། ཟེར་བ་འོང་བ་དང༌། ཤོར་གོལ་གྱི་འཕྲང་འདི་ཚོ་སྒོམ་ཉམས་མཐུ་ཆུང་བའི་སྐབས་སུ་འོང་བ། ཇི་ལྟར་ནགས་ཀྱི་མེ་ཆེན་འབར་བ་ལ་རླུང་ཆེན་གྲོགས་སུ་འགྲོ་ཡང༌། མར་མེ་ཆུང་ངུ་རླུང་གིས་གསོད་པ་བཞིན་ནོ། །
དེས་ན་ཤོལ་གོར་སྤོང་སྙམ་པའི་རྟོག་པ་ཕྱག་ཆེན་ཡིན་མིན་སྒོམ་པ་པོའི་ཉམས་ལེན་གྱི་འཁོས་ཁ་ལ་རག་གདའ། རྟོག་པ་མེད་ན་སྤང་བྱ་སྤོང་མི་ནུས་པའང་མི་མད་དེ། ཞི་བ་ལྷས། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོར་སྟོང་པ་ཉིད། ། མྱུར་དུ་ཐམས་ཅད་མཁྱེན་འདོད་པས། ། དེ་ནི་ཅི་ཕྱིར་སྒོམ་མི་བྱེད། ། ཅེས་དང༌། རྒྱལ་ཚབ་དམ་པས། བློ་དང་ལྡན་པས་མི་རྟོག་ཡེ་ཤེས་སྟོབས། །
རྟག་ཏུ་ཀུན་ནས་མཉམ་པར་སོང་བ་ཡིས། ། དེ་ལ་བརྟེན་པའི་ཉེས་ཚོགས་ཚང་ཚིང་རྣམས། ། དུག་སྨན་ཆེན་པོས་དུག་བཞིན་འཇོམས་པར་བྱེད། ། ཅེས་གསུངས་པའི་ཕྱིར་རོ། ། གཞན་དུ། རྣམ་པར་མི་རྟོག་པའི་ཡེ་ཤེས་བསྒོམས་པས་སྤང་བྱ་སྤོང་མི་ནུས་ན། དེ་བསྒོམས་ཀྱང་དོན་མེད་བསྒོམ་པར་སོང་བ་འདྲ། སྔར་རྟོག་པ་ཟེར་བ་འདིས་སྡུག་ལས་བཏང་བ་ལ། ད་སྐབས་སེམས་ཅན་ལ་རྟོག་པ་མེད་པ་དང༌། འབད་མེད་དུ་ཕྱག་རྒྱ་ཆེན་པོ་སྐྱེ་བའི་གཏམ་སྙན་འདི་ཐོས་པས་དར་འཕྱར་བྱ་བར་རིགས་སོ། །
དེས་ན་ཕྱག་རྒྱ་ཆེན་པོ་ཉིད། ། ཡིན་ན་ཤོར་ས་གོལ་ས་མེད། ། ཅེས་གསུངས་པ་བདག་ཅག་གི་ཐད་དུ་ཅིས་ཀྱང་མད་དེ། གནས་ལུགས་མངོན་སུམ་དུ་རྟོགས་པའི་ཡང་དག་གི་དྲན་པ་ལམ་ཕྱག་ཆེན་དུ་བཞག་ཕྱིན། དེ་ལ་ཤོར་གོལ་འོང་ས་མི་གདའ། ཡོད་ན་ཕྱག་རྒྱ་ཆེན་པོ་མིན། ། གསུང་བ་འདི་ཉིད་རང་གི་གསུང་དང་ཅུང་མི་མཐུན་ཏེ། རབ་དབྱེར། ཡེ་ཤེས་ཅུང་ཟད་སྐྱེས་ན་ཡང༌། ། དེ་དག་ཉོན་མོངས་རྣམ་རྟོག་དང༌། །
འབྱེད་པའི་ཐབས་ལ་མི་མཁས་པས། ། རྫོགས་པའི་སངས་རྒྱས་ལམ་མི་འགྱུར། ། ཞེས་པའི་སྐབས་ཀྱི་ཡེ་ཤེས་དེ་ནི་ཕྱག་ཆེན་ལ་ཟེར་དགོས་ཤིང༌། དེ་དག་དང་ཉོན་མོངས་རྣམ་རྟོག་འབྱེད་མི་ཤེས་པས་སངས་རྒྱས་ཀྱི་ལམ་ལས་གོལ་བར་བཤད་པས་སོ་སྙམ་མོ། ། ཕལ་ཆེར་དུད་འགྲོའི་རྒྱུ་རུ་འགྱུར། ། སོགས་ཀྱང་ཤོར་གོལ་མིན་ལགས་སམ། དེ་ནི་ཕྱག་ཆེན་མ་ཡིན་པ་ལ་ཡིན་པར་འཁྲུལ་པ་ཚོའི་དབང་དུ་བྱས་སོ་ཞེ་ན། མིན་པ་ལ་ཡིན་པར་བོས་ན་འབོད་མཁན་རང་འཁྲུལ་ཏོ། ། དེ་ལྟར་ཕྱག་རྒྱ་ཆེན་པོ་ལ་ཤོར་གོལ་མེད་ན། དེའི་མཚུངས་ལྡན་གྱི་རིགས་པས་ས་ལམ་གྱི་རིམ་པ་ཀུན་ལའང་གོལ་འཆུགས་སོགས་འོང་རྒྱུ་མིན་འདུག་པས་ཅིས་ཀྱང་ལེགས་གདའ།།
༈ ཡང་རབ་དབྱེར། ལ་ལ་ཞི་གནས་ཅུང་ཟད་དང༌། ། སྣང་སྟོང་རྟོག་པ་ཕྲ་མོ་ལ། ། མཐོང་ལམ་ཡིན་ཞེས་ངོ་སྤྲོད་བྱེད། ། ཁྱུང་གི་སྒོང་རྒྱ་ཇི་བཞིན་དུ། ། ལུས་ཀྱི་རྒྱ་ཡིས་བཅིངས་པ་ནི། ། ལུས་རྒྱ་ཞིག་པའི་ཤི་མ་ཐག ། ཡོན་ཏན་ཕྱིས་ནས་འབྱུང་ཞེས་ཟེར། ། ཉི་མ་དེ་རིང་ཤར་བ་ཡི། ། འོད་ཟེར་ནང་པར་འབྱུང་བ་མཚར། །
ཞེས་པ་ལ་དཔྱད་ན། ཇི་ལྟར་དཔེར་བཀོད་པ་བཞིན། ཁྱུང་ཕྲུག་སྒོ་ངའི་སྦུབས་སུ་སྨིན་ཀྱང༌། སྒོང་སྐོགས་ཀྱི་རྒྱ་མ་ཞིག་བར་དུ་ནམ་མཁའ་ལ་ལྡིང་མི་ནུས་ལ། སྒོང་རྒྱ་དྲལ་ན་ནུས་པ་དང༌། སེང་གེ་མོའི་མངལ་དུ་སེང་ཕྲུག་མཆེ་སྡེར་རྫོགས་ཀྱང་ཕ་རོལ་གནོན་མི་ནུས་ལ། མངལ་རྒྱ་གྲོལ་ཏེ་བཙས་ནས་ནུས་པ་དཔེར་བྱས་པ་ལ་དཔེ་སྐྱོན་མེད་དེ། སྒོང་སྐོགས་ནང་གི་ཁྱུང་ཕྲུག་དེ་ཁྱུང་ཡིན་པ་དང༌། མངལ་གྱི་སེང་ཕྲུག་དེ་སེང་གེ་ཡིན་པ་དང༌། དེ་གཉིས་ཀྱི་རེ་ཞིག་སོ་སོའི་བྱ་བ་བྱེད་མི་ནུས་པ་མངོན་སུམ་ལ་སུ་ཞིག་བསྙོན།
དེ་བཞིན་དུ་རྣལ་འབྱོར་གྱི་སྟོབས་སེམས་ཐོག་ཏུ་སྨིན་པས་མཐོང་ལམ་དེ་ཁོ་ན་ཉིད་ཀྱི་བདེན་པ་མངོན་དུ་གྱུར་ཀྱང༌། རྣམ་སྨིན་གྱི་ལུས་དྭངས་མར་མ་འབྱོངས་ན། ཇི་སྲིད་གདོས་བཅས་ཀྱི་ལུས་དེ་མ་ཞིག་པ་དེ་སྲིད་དུ་ཡོན་ཏན་བརྒྱ་ཕྲག་བཅུ་གཉིས་པོ་གཞན་ལ་སྟོན་པར་མི་ནུས་ཞེས་པའི་དོན་དུ་སོང་ལ། དེ་ལྟ་ནའང་ཡོན་ཏན་དེ་དག་ནང་ཏིང་ངེ་འཛིན་གྱི་རང་སྣང་ལ་འཆར་བ་ནི་མི་འགག་སྟེ། བྲག་དཀར་རྟ་སོར་རྗེ་མི་ལ་ལ་ཐོག་མར་བྱུང་བའི་ལོ་རྒྱུས་བཞིན་ནོ། ། ལུས་ཀྱི་ཁམས་སྙིགས་མ་ཟད་པ་ན་ཡོན་ཏན་དེ་དག་གཞན་སྣང་ལའང་འཆར་བ། རྗེ་མི་ལའི་ལོ་རྒྱུས་ཕྱི་མ་བཞིན་ནོ། ། མདོར་ན་ཞི་གནས་ཀྱི་རྩལ་ཡོངས་སུ་རྫོགས་པ་ཞིག་གིས། ས་དང་པོའི་བདེན་པ་མཐོང་མ་ཐག་དེ་ལ་ཡོན་ཏན་རྣམས་འབྱུང་ཡང༌། ཕྱག་རྒྱ་བའི་འདི་ནི་དེ་ལྟ་བུ་མ་ཡིན་པར་འདོད་སེམས་རྩེ་གཅིག་པའི་ཏིང་ངེ་འཛིན་ཙམ་ལ་བརྟེན་ནས་ལྷག་མཐོང་མངོན་དུ་བྱས་པ་ཤེས་རབ་རྐྱང་པས་གྲོལ་བའི་དགྲ་བཅོམ་བཞིན་དུ་འགྱུར་ཏེ།
ཇི་སྐད་དུ། འདོད་སེམས་རྩེ་གཅིག་ལ་བརྟེན་ནས། ། ལྷག་མཐོང་བགྲོད་པ་རྐྱང་གྲོལ་བཞིན། །

ཟག་མེད་ལམ་གྱི་ཁྱད་པར་གྱིས། ། ཉན་ཐོས་པ་བཞིན་འདི་མི་འགྱུར། ། ཞེས་གསུངས་སོ། ། དེས་ན། བཤད་རྒྱུད་ལྷ་མོ་བཞིས་ཞུས་པ་ལས། གང་ཚེ་ལས་ཀྱི་ལུས་ཞིག་ན། ། དེ་ཚེ་དེ་ཡི་རང་མཐུ་ཡིས། ། དེ་འདྲའི་ལུས་སུ་དེ་འགྱུར་ཏེ། ། གང་གིས་གཡོ་དང་མི་གཡོ་ཁྱབ། ། ནམ་མཁའ་མཉམ་པ་ཉིད་འདྲ་བར། ། དེ་ནི་གནས་པར་ཤེས་པར་བྱ། །
ཞེས་དང༌། ཁ་སྦྱོར་ལས། གང་ཚེ་ལས་ཀྱི་ལུས་བཅོམ་པ། ། དེ་ལྟར་ལྷ་རུ་འགྱུར་བ་ཡིན། ། ཞེས་རྣམ་སྨིན་གྱི་ལུས་ཞིག་ནས་ཡོན་ཏན་གྱི་ཚོགས་སྣང་བར་བཤད་པས་ཉི་མ་དང་འོད་ཟེར་གྱི་དཔེ་དེ་འདྲ་དཔྲལ་བའི་གཉེར་མ་བཞིན་འགྲིག་འགྲིག་འདྲ་ཡང་མི་འགྲིག་གོ ། ཅི་སྟེ་ལུགས་མཐུན་གྱི་དཔེ་དོན་སྦྱོར་ཚེ། ཉི་མ་དང་ཟེར་འབྲལ་མི་སྲིད་མོད་ཀྱང༌། ལུང་པ་ཁ་ཞེང་ཆེ་སར་ཉི་མ་ཤར་མ་ཐག་ས་རྡོ་དྲོས་པ་དང་འཁྱག་པ་འཇུ་བར་མི་ནུས་ལ། གཅོང་རོང་དོག་པོའི་ཉི་མ་ཤར་བ་ཙམ་གྱིས་དགོས་པ་དེ་དག་བདེ་བླག་ཏུ་འགྲུབ་པ་བཞིན། མན་ངག་གི་གསེབ་ལམ་ཁྱད་པར་ཅན་ལ་བརྟེན་ནས་བདེན་པ་མྱུར་དུ་མཐོང་ཡང༌།
དེའི་ཡོན་ཏན་རེ་ཞིག་མི་མངོན་པ་དང༌། ཕར་ཕྱིན་ཐེག་པའི་གཞུང་ལམ་ལ་ཞུགས་ཚེ། ས་ལམ་སྔ་མའི་ཡོན་ཏན་རིམ་པར་རྫོགས་ནས་ཕྱི་མ་སྐྱེ་བ་སོགས་དང་སྦྱར་ན་ལེགས་པར་འབྱོར། རྒྱུ་མཚན་དེའི་ཕྱིར། ཕྱག་རྒྱ་པའི་ལུགས་ལ། རྣལ་འབྱོར་བཞི་པོ་རེ་རེ་བཞིན། ངོ་བོ་མཐོང་མ་མཐོང༌། རྣམ་རྟོག་སྒོམ་དུ་ཤར་མ་ཤར། རྩལ་རྫོགས་མ་རྫོགས། ཡོན་ཏན་སྐྱེ་མ་སྐྱེས།
ཀུན་རྫོབ་ལ་བྱན་ཚུད་མ་ཚུད། གཟུགས་སྐུའི་ས་བོན་ཐེབས་མ་ཐེབས་ཏེ་གཉིས་ཚན་དྲུག་དྲུག་ཏུ་འབྱེད་པ་ལགས། ལུང་རིགས་དེ་རྣམས་ཀྱི་ཕྱིར་ན། ཚེ་འདིར་མཐོང་ལམ་ཐོབ་པ་ལ། ། ཡོན་ཏན་ཤི་ནས་འབྱུང་བ་ནི། ། བླུན་པོ་རྣམས་ཀྱི་རྫུན་རིས་ཡིན། ། ཞེས་པ་ནི་སྐུ་རྩེད་གསུངས་པར་སྒོམས་ཤིག། ༈ རབ་དབྱེར། བདག་ཀྱང་རྡོ་རྗེ་ཕག་མོ་ཡི། ། བྱིན་རླབས་ཙམ་རེ་བྱས་པ་ལ། །
དཀར་པོ་ཆིག་ཐུབ་བསྟན་ནས་ཀྱང༌། ། མྱོང་བ་ཅུང་ཟད་སྐྱེས་པ་ལ། ། མཐོང་ལམ་དུ་ནི་ངོ་སྤྲད་ནས། ། རྩོལ་སྒྲུབ་མེད་པའི་དོན་བསྟན་ན། ། ཚོགས་པའང་འདི་བས་མང་བ་འདུ། ། ལོངས་སྤྱོད་དབུལ་བའང་མང་བར་འགྱུར། ། ཞེས་སོགས་གསུངས་པ་འདི་ལ་དཔགས་ན། དྭགས་པོ་བ་ལ་དགག་པ་མཛད་པའི་རྒྱུ་མཚན་ཡང་གདུལ་བྱ་མ་བྱུང་བས་ཐུགས་མུག་པའི་རྣམ་འགྱུར་ཡིན་པ་འདྲ་ཞེས་སྤྱན་སྔ་བསོད་ནམས་རྒྱལ་མཚན་པ་སོགས་གསུང་བར་སྣང་ཡང༌། ཁོ་བོ་ནི། འོན་ཀྱང་སངས་རྒྱས་བསྟན་པ་ལ། །
ཕན་པར་བསམས་ནས་བཤད་པ་ཡིན། ། ཞེས་གསུངས་པ་ལྟར་དུ་འདོད་དོ། ། དེ་ཡང་བདེ་མཆོག་སྟོད་འགྲེལ་དུ། བྱང་ཆུབ་སེམས་དཔའ་ཆེན་པོ་ཕྱག་ན་རྡོ་རྗེས། འདི་ལྟ་སྟེ། དོན་ལ་རྟོན་པར་བྱ་ཡི་ཚིག་འབྲུ་ལ་རྟོན་པར་བྱ་བ་མིན་པ་དང༌། ཡེ་ཤེས་ལ་རྟོན་པར་བྱ་ཡི་རྣམ་ཤེས་ལ་རྟོན་པར་བྱ་བ་མ་ཡིན་པ་དང༌། ངེས་པའི་དོན་ལ་རྟོན་པར་བྱ་ཡི་དྲང་བའི་དོན་ལ་རྟོན་པར་བྱ་བ་མ་ཡིན་པ་དང༌། ཆོས་ལ་རྟོན་པར་བྱ་ཡི་གང་ཟག་ལ་རྟོན་པར་བྱ་བ་མ་ཡིན་པའོ། ། བཅོམ་ལྡན་འདས་ཀྱི་གསུང་འདིའི་ཕྱིར་ཚིག་འབྲུ་ལ་རབ་ཏུ་རྟོན་པ་ནི་ཐེག་པ་གང་དུ་ཡང་བཅོམ་ལྡན་འདས་ཀྱིས་མ་གསུངས་སོ། །
ཞེས་བཤད་པ་འདི་ལྟ་བུ་ལ་བརྟེན་ནས་ཕྱག་རྒྱ་ཆེན་པོ་ལ་སོགས་པ་ཟབ་མོའི་ལམ་ལ་འཇུག་པར་བྱའོ། ། དེའི་ཕྱིར། རང་གཞན་གྱི་ལུགས་འཛིན་པ་གང་སུ་ཡང་རུང༌། གལ་ཏེ་སྔོན་གྱི་བག་ཆགས་ཀྱི་གཞན་དབང་ལས་མ་འགགས་པའི་རྩལ་སྣ་ཚོགས་སུ་འཆར་སྲིད་ནའང༌། ཞེ་ནས་སྡང་སེམས་ཀྱི་ཀུན་དཀྲིས་ཀྱིས་གཞན་ལ་སྨོད་པ་རྣམ་པ་ཀུན་ཏུ་མི་བྱ་སྟེ། དཔལ་བདེ་མཆོག་གི་རྒྱུད་ལས། ཟབ་མོའི་ཆོས་ནི་སྟོན་པ་ལ། ། གལ་ཏེ་མོས་པར་མ་གྱུར་ཀྱང༌། ། སྨོད་པ་དག་ཏུ་མི་བྱ་སྟེ། ། ཆོས་ཉིད་བསམ་མི་ཁྱབ་དྲན་བྱ། །
གང་གིས་འདིར་བདག་ཡུལ་མིན་པ། ། གང་གིས་ཆོས་ཉིད་མི་ཤེས་ཡིན། ། རྫོགས་སངས་རྒྱས་དང་དེ་སྲས་ནི། ། བདག་ཉིད་ཆེན་པོ་རྣམས་ཀྱིས་མཁྱེན། ། ཞེས་གསུངས་པའི་དོན་ལ་བསམ་པ་གལ་ཆེ་བའི་ཕྱིར་རོ། ། ཁོ་བོ་ཅག་ནི་ཕྱོགས་གཉིས་ཀ་ལ་གུས་ཤིང་ཞེན་པ་ཅིག་ལགས་ཀྱང༌། འདིར་དགོས་པའི་དབང་གིས་ཅུང་ཟད་གསོལ་བ་འདི་ཡང༌། ཇི་སྐད་དུ། དཔང་ལོ་ཙཱ་བ་བློ་གྲོས་བརྟན་པའི་གསུང་ལས། མཁས་པ་ཉི་མའི་འཕྲིན་ལས་ལ། །
སྲིན་བུ་མེ་ཁྱེར་ལྟ་བུ་ཡིས། ། མཁས་འདོད་བྱ་བར་མི་རིགས་ཀྱང༌། ། བསམ་པ་དག་པས་སྐྱོན་མེད་སྙམ། ། ཞེས་གསུངས་པ་བཞིན་དུའོ།། ༈ གན་མཛོད་ལས། རྩོད་པ་འདིའི་ཅལ་རྒྱུགས་ལ་བརྟེན་ནས་ཕྱག་རྒྱ་ཆེན་པོ་ཧྭ་ཤང་གི་འདོད་པ་དང་མཚུངས་པར་སྨྲ་བ་བྱུང་བས་ཕྱོགས་འདི་ཚར་བཅད་པས་རྗེས་འབྲངས་དང་བཅས་པའི་རྩོད་པ་ཐམས་ཅད་ལྟར་སྣང་དུ་གྲུབ་པ་ཉིད་དོ། ། ཞེས་པའི་ལན་རྩོད་སྤོང་དུ། ། འདིའི་རྩོད་སྤོང་གི་ལན་དང་གནོད་བྱེད་ལུང་རིགས་ཐམས་ཅད་ཀྱང་ལྟར་སྣང་ཁོ་ནའོ། ། ཞེས་ཁོ་བོས་རེ་རེ་ནས་ངོ་སྤྲོད་ཟིན་པས། དཔྱོད་ལྡན་གཟུ་བོར་གནས་པ་དག་གིས་ཆོས་ཀྱི་རྗེས་སུ་འབྲང་བའི་བློས་ཕྱོགས་སྔ་ཕྱི་ལ་གཞིགས་བརྟགས་ལེགས་པར་བཅུག་པའི་སྒོ་ནས་ཡིད་ཆེས་པར་མཛོད་ཅིག
ཅེས་བྲིས་པ་ལ། ཁྱེད་ཀྱིས་ངོ་སྤྲད་པའི་སྐྱ་རིས་རེ་རེའི་ཐོག་ཏུ། ཁོ་བོས་ཀྱང་གསེར་མདོག་འོད་དུ་འཕྲོ་བའི་ཡུང་བ་གསར་པའི་ཚོན་བྱུག་གི་བཀུར་བསྟི་རེ་རེ་ཕུལ་བ་འདི་ལ། རྣམ་དཔྱོད་ཀྱི་སྤྱན་རས་མཆོག་ཏུ་གསལ་བ་རྣམས་ཀྱིས་དྲང་པོར་གཟིགས་ན་རྗེས་སུ་ཡི་རང་བར་མཛད་ངེས་ཀྱང༌། དེ་བཞིན་དུ་གཞན་ལ་གསུངས་ན་གྲུབ་མཐའི་གཞུང་མ་ཚུགས་འདྲ་ཞིག་ཏུ་རང་ལུགས་འཛིན་པར་རློམས་པ་དག་གིས་བསྒྲགས་པར་དོགས་པའི་དཔྱང་ཐག་ལ་འཕྱང་སྲིད་ཀྱི། རྒྱལ་བ་སྲས་དང་བཅས་པས་དགོངས་པར་འགྱུར་བ་བཞིན་དགྱེས་པ་བསྐྱེད་དུ་གསོལ།། ༈ ཡང་རྩོད་སྤོང་ལས། ས་ལོ་ཙཱ་བའི་གཞུང་ལུགས་འདི་ནི་ཆོས་དང་མཐུན་པར་བརྒལ་བའི་བསུན་འབྱིན་གྱི་སྒོ་ནས་སུས་ཀྱང་ཚར་བཅད་པར་མི་ནུས་ཏེ། དཔལ་ཆོས་ཀྱི་གྲགས་པས། རང་བཞིན་ལ་ནི་ཕྱིན་ལོག་གིས། །
འབད་དུ་ཟིན་ཀྱང་མི་བཟློགས་ཏེ། ། བློ་ནི་དེ་ཕྱོགས་འཛིན་ཕྱིར་རོ། ། ཞེས་པ་ལྟར། གཞི་ཆོས་དབྱིངས་འོད་གསལ། ལམ་ལྷན་སྐྱེས་ཕྱག་ཆེན། འབྲས་བུ་དུས་གསུམ་རྒྱལ་བ་ཐམས་ཅད་འདི་ཉིད་ཀྱི་ཕྱོགས་ན་གནས་པའི་ཕྱིར་རོ། ། ཞེས་སྤོབས་པ་གཟེངས་བསྟོད་དེ་སྨྲས་སོ། ། ཁྱེད་ཀྱིས་བཀོད་པའི་གཞི་ལམ་འབྲས་བུ་དེ་ནི་ཀུན་ཁྱབ་ཕྱོགས་ལྷུང་དང་བྲལ་བ་ཡིན་གྱི་སྒོས་ཆོས་མ་ཡིན་ལ། ཆོས་ཀྱི་གྲགས་པའི་ལུང་དེ་ནི་ངེད་ཀྱི་རྒྱབ་ཏུ་རི་བོ་ལྟར་ལངས་པ་ཡིན་ཏེ། མཁས་པ་དགྱེས་པར་འགྱུར་བའི་ལུང་རིགས་ཐམས་ཅད་གོང་དུ་བཀོད་ཟིན་པ་ལྟར་དོན་ལ་གནས་པའི་ཕྱིར་རོ། །
ས་ལོའི་གཞུང་ཕུན་སུམ་ཚོགས་མོད་ཀྱི། ཇི་སྐད་དུ། ཆེན་པོ་རྣམས་ལ་དགྲ་བས་ཀྱང༌། ། རང་གི་འཁོར་གྱིས་གནོད་པ་མང༌། ། སེང་གེ་ལུས་ཀྱི་འབུ་མིན་པ། ། སྲོག་ཆགས་གཞན་གྱིས་ག་ལ་ཟ། ། ཞེས་ཁོང་རང་གི་ཐུགས་རྒྱུས་ཐོག་ནས་གསུངས་པ་བཞིན་རྗེས་སུ་འཇུག་པ་དག་གིས་བསུན་མ་འབྱིན་ཅིག། ༈ རྩོད་སྤོང་ལས། གནད་དེས་ན། རབ་དབྱེའི་བསྟན་བཅོས་དག་ལ་དཔལ་འབྲུག་པ་དཀར་བརྒྱུད་རྣམས་ཀྱིས་ཉིན་ལན་གསུམ་མཚན་ལན་གསུམ་ཕྱག་བྱ་བར་རིགས་ཏེ།
སྤྲུལ་སྐུ་པདྨ་དཀར་པོ་འདིའི་ལན་འདེབས་པ་ལ་ཡང་དང་ཡང་དུ་སྐུ་སྐྱེ་བ་བཞེས་དགོས་པར་སྣང་བའི་ཕྱིར་རོ། ། ཞེས་བྲིས་མོད། རབ་དབྱེའི་བསྟན་བཅོས་ལ། དཔལ་འབྲུག་པ་དཀར་བརྒྱུད་པས་ཕྱག་མཛད་པར་དཀའ་ཡང༌། བདག་ནི་བསྟན་བཅོས་ཆེན་པོ་དེ་ལ། ཇི་ལྟར་ཆོས་ཀྱི་གཎྜི་ལ་བཀུར་བསྟི་འབུལ་བ་བཞིན། ། ཕྱག་བཙལ་བའི་རྗེས་སུ་དབྱུག་གུའི་མཆོད་པའང་འབུལ་བར་སྤྲོའོ། ། སྤྲུལ་སྐུ་པདྨ་དཀར་པོ་བསྟན་འགྲོའི་དོན་དུ་ཡང་ཡང་སྐྱེ་བ་འཛིན་པ་ནི་སྐྱེས་བུ་ཆེན་པོའི་ངང་ཚུལ་ལགས་པས་འགོག་པ་མི་མངའ་ཡང༌། རེ་ཞིག་འདི་ལྟ་བུའི་ལན་གྱི་འཕྲེང་བ་སྤེལ་བའི་དུས་ལ་མ་བབ་པར་དགོངས་ཏེ། མཁྱེན་རབ་ཕུན་སུམ་ཚོགས་པའི་ནོར་དང་ལྡན་བཞིན་དུ་བཏང་སྙོམས་ཚད་མེད་པའི་ཏིང་ངེ་འཛིན་ལ་སྙོམས་པར་ཞུགས་སོ། །
དེ་ལྟ་ན་རྩོད་སྤོང་ཆ་ལག་དང་བཅས་པའི་དངོས་ཤུགས་ཀྱི་ལན་འདེབས་ལེགས་པར་གྲུབ་བོ།། ༈ བདེ་བར་གཤེགས་རྣམས་བགྲོད་པ་གཅིག་པའི་ལམ་པོ་ཆེ། ། སྲིད་ཞིའི་དངོས་ཀུན་རང་བཞིན་མེད་པའི་རང་བཞིན་དུ། ། སྨྲ་བསམ་བརྗོད་བྲལ་སྨྲ་བའི་གཞིར་གྱུར་མ་ཧཱ་མུ་དྲ་ཡི། ། ཁྱབ་བདག་ཆེན་པོ་དྭགས་པོའི་དཀར་བརྒྱུད་དེ་བསྔགས་འོས། ། ཀུན་དགའི་རྒྱལ་མཚན་འཛིན་དེའི་གསུང་གི་བཅུད། ། བདུད་རྩིར་ཟགས་པ་འཐུང་མཁས་གྲངས་མང་ཡང༌། ། བློ་གྲོས་ལང་ཚོ་བརྟས་ནས་གཞན་གྱི་ངོར། ། དོན་ལྡན་སྤྲོ་བའི་ཆ་ཤས་ཕྲར་གྱུར་ཚེ། ། ལེགས་བཤད་མང་དུ་ཐོས་པའི་རྣ་བ་ཅན། །
བསམ་འཕེལ་ནོར་བུའི་མཛེས་པ་ཀླུའི་དབང་པོ། ། དགག་སྒྲུབ་ཁྲི་ལ་འཁོད་ཁྱོད་གཞུང་ལུགས་ཀྱི། ། རྒྱ་མཚོའི་དཔལ་དུ་འཁྱིལ་བའི་གདེངས་ཀ་མཐོ། ། རྩོད་པའི་མུན་པ་སྤོང་ཕྱིར་ཉི་མའི་འོད། ། ཚིག་ལེགས་ཟེར་གྱི་པ་ཏྲའི་ལྡིང་ཁང་ན། ། དོན་ཟབ་རྐང་པ་གསུམ་པའི་འདབས་ཆགས་ཤིག ། སྨྲ་བས་དུབ་སྟེ་ད་གཟོད་བདེ་བར་གཉིད། ། གསུང་རབ་སྐྱེ་མཆེད་རྫོགས་པའི་རབ་དབྱེ་བའི། ། མགྲིན་པ་འཁྱོག་ཚིག་མཆིང་བུའི་དོ་ཤལ་གྱིས། ། བརྒྱན་པར་རློམས་ཀྱང་མཁས་པའི་མདུན་ས་ཆེར། །
གར་དགུའི་རོ་ཡིས་སྒེག་པར་ཅི་སྟེ་ནུས། ། ཕྱོགས་རེའི་ཞེན་པས་འགྲིབས་པའི་ཆུ་བུར་མིག ། ཇི་ཙམ་བལྟས་ཀྱང་བསྟན་བཅོས་རྒྱ་ཆེའི་ཞིང༌། ། མཐོང་བའི་སྐབས་བྲལ་དེ་ཕྱིར་དག་སྣང་གི ། མིག་སྨན་གསར་པ་བསྟེན་པ་མན་ངག་ཡིན། ། སྡོམ་པ་གསུམ་གྱི་རབ་ཏུ་དབྱེ་བའི་ནོར། ། རྒྱལ་བའི་གན་མཛོད་ཆེན་པོར་རྒྱས་བཏབ་པ། ། རང་གིར་སྤྱོད་པའི་མཐུ་ལྡན་ངལ་སོས་བུའི། ། རྣམ་ཐར་འཁྱོངས་པ་མི་མང་ཁོ་བོ་ཙམ། ། ལེགས་པར་བཤད་པའི་རིན་ཆེན་རིན་ཐང་ཅན། །
དྲང་གཏམ་སྲད་བུར་འཇུག་པ་གཅིག་པའི་འཕྲེང༌། ། བསྟར་བའི་སྣང་བས་ངེས་དོན་ཀུན་གསལ་མཐའ། ། ཕྱག་རྒྱས་འདེབས་པའི་དགེ་མཚན་འདི་ན་རྔོམ། ། བསྟན་པ་རྒྱ་མཚོའི་ཡང་སྙིང་ཕྱག་ཆེན་དབྱིག ། ལོག་རྟོག་འདམ་ལས་ཕྱུང་སྟེ་ལུང་རིགས་ཆུས། ། ལེགས་པར་སྦྱངས་པ་སྒྲུབ་བརྒྱུད་རྒྱལ་མཚན་རྩེར། ། མཆོད་པའི་སྤྲིན་ཕུང་དཀར་བརྒྱུད་རྣམས་ལ་འབུལ། ། འདི་སོགས་རྣམ་པར་དཀར་བའི་དགེ་ལེགས་ཀྱི། ། ཕུང་པོ་མཐའ་ཀླས་ནམ་མཁའི་རྗེས་འགྲོ་བ། ། ཕན་བདེ་ཀུན་གྱི་འབྱུང་ཁུངས་རྒྱལ་བའི་བསྟན། །
འཕེལ་ཞིང་རྒྱས་པའི་རྒྱུ་ཚོགས་ཉིད་དུ་བསྔོའོ། ། དེ་ལྟར་ཕྱག་རྒྱ་ཆེན་པོའི་མན་ངག་གི་བཤད་སྦྱར་རྒྱལ་བའི་གན་མཛོད་ཅེས་བྱ་བའི་བསྟན་བཅོས་ལ་རྩོད་པ་སྤོང་བའི་གཏམ་སྲིད་གསུམ་རྣམ་པར་རྒྱལ་བའི་དགེ་མཚན་ཅེས་བྱ་བ་འདི་ནི། འབྲོང་རྩེ་ཁང་དམར་ཆོས་རྗེ་རྣམ་དཔྱོད་ཀྱི་ནོར་ཅན་མཁྱེན་བརྩེའི་དབང་ཕྱུག་གིས་བཀའ་གནང་བ་དང་དུ་བླངས་ཏེ། ལྷོ་བྲག་མཁར་ཆུར་བྲི་བའི་འགོ་ཟུག་ཀྱང་རྣམ་པར་གཡེང་བས་རེ་ཞིག་འགྱངས། དེ་རྗེས་སུ་བསམ་གཏན་ཚེར་མར་གྱུར་དུ་དོགས་པའི་དགག་དགོས་ཀྱིས་བཏང་སྙོམས་སུ་འཁོད་པ་ལ། སླད་ཀྱི་ལེགས་བཤད་སྨྲ་བའི་གྲྭ་ས་ཆེན་པོ་ཐུབ་བསྟན་རྣམ་པར་རྒྱལ་བའི་མཁན་ཆེན་རིན་པོ་ཆེ། ལུང་དང་རིགས་པ་སྨྲ་བ་རྣམས་ཀྱི་ནང་ན་ལྷག་པར་གཟེངས་མཐོ་བ་མཁས་པའི་དབང་པོ་ཆོས་རྣམ་རྒྱལ་བའི་ཞལ་སྔ་ནས་ཀྱིས། འདི་ལྟ་བུའི་གནས་ལ་སྙིང་ལས་ཆུང་ངུར་མ་འདུག་པར་བྲི་བར་འོས་པ་ཁོ་ནའོ་ཞེས་བཀའི་སྤྲིངས་ཡིག་གིས་བསྐུལ་བ་རྐྱེན་དུ་བྱས་ཤིང༌། སྒྲུབ་བརྒྱུད་འདི་ལ་ཆོས་ཀྱི་རྗེས་སུ་འབྲང་བའི་བློ་གྲོས་ཅན་དུ་མས་ཀྱང་བསྐུལ་བས་མཚམས་སྦྱར་ཏེ། ཀུན་མཁྱེན་པདྨ་དཀར་པོའི་གསུང་རབ་ཀྱི་སྣང་བས་བློའི་མུན་པ་ཅུང་ཟད་སྲབས་ཤིང༌།
གྲུབ་དབང་རྡོ་རྗེ་འཆང་ལྷ་རྩེ་བ་ཆེན་པོའི་བཀའ་དྲིན་ལས་ངེས་པའི་དོན་ལ་བློ་ཁ་ཕྱོགས་པ། ཀུ་སཱ་ལའི་སྒོམ་ཆེན་ངག་དབང་སངས་རྒྱས་རྡོ་རྗེ་ཞེས་བྱ་བས། ཤིང་གླང་ཆུ་སྟོད་ཟླ་བའི་དཀར་ཚེས། བདེན་བཞིའི་ཆོས་འཁོར་གྱི་དུས་སྟོན་ལ། བལ་བོད་མཚམས་ཀྱི་རི་ཁྲོད། གྲུབ་མཆོག་དུ་མའི་བསྟི་གནས། དཔལ་བདེ་ཆེན་སྟེང་གི་ནགས་ལྗོངས་སུ་ལེགས་པར་གྲུབ་པས་ཤུབྷཾསྟུ་སརྦཛགཏཾ།། །། རྩོད་ངག་མངས་པས་འདིར་སྙིང་པོ་ཙམ་བཏུས་པ་ཡིན་ལ། རྒྱས་པར་གན་མཛོད་དང༌། རྩོད་སྤོང་ཉི་མའི་འོད་ཟེར།
ཡང་ལན་མཁས་པའི་མིག་ཐུར་དང་བཅས་པའི་དཔེ་ཆ་མདུན་དུ་བཀོད་ལ་དོན་འབྲས་ཀྱི་སྙིང་པོ་ལེན་པ་ཞུ།། །། མངྒལཾཀུརྦནྟུ།། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
