བཀའ་བརྒྱུད་པའི་ཕྱག་ཆེན་ཆོས་སྐོར།
པོད ༡༥
ཀརྨ་ཡན་ལག་འབྱུང་གི་ཞལ་གདམས་སྙན་བརྒྱུད་བདུད་རྩིའི་བུམ་བཟང་བཞུགས་པའི་དབུ་ཡི་གཟིགས་ཕྱོགས་ལགས་སོ།
"$ ༄༅། །རྡོ་རྗེ་འཆང་གི་གསང་ཚིག་ཕྱག་རྒྱ་ཆེན་པོའི་མན་ངག་དཔལ་ལྡན་བླ་མ་དམ་པ་ཀརྨ་ཡན་ལག་འབྱུང་གི་ཞལ་གདམས་སྙན་བརྒྱུད་བདུད་རྩིའི་བུམ་བཟང་བཞུགས་པའི་དབུ་ཡི་གཟིགས་ཕྱོགས་ལགས་སོ། ། ༄༅། །ན་མོ་གུ་རུ། དཀར་བརྒྱུད་འབྲུག་པ་རིན་པོ་ཆེ་ལ་ཕྱག་འཚལ་ལོ། ། ངག་གི་བརྗོད་པ་རྒྱ་མཚོའི་བསྟོད་འོས་པའི། ། དབང་ཕྱུག་ཆེ་ཞིང་རྒྱ་མཚོའི་རྡུལ་དེ་ལ། ། ཆོས་རྒྱལ་སྲས་བཅས་རྒྱ་མཚོའི་རྡུལ་སྙེད་པ། ། སྟོན་པའི་ངོ་མཚར་རྒྱ་མཚོའི་བདག་པོ་དང༌། ། ཨ་ཝ་དྷུ་ཏི་སྦྱངས་པ་བཙུན་མོ་ཅན། ། རོ་རྐྱང་མཉམ་པ་ཙནྜ་ལི་ཞུགས་པས། །
འཕོ་མེད་སེམས་ཀྱི་རྣལ་འབྱོར་རྫོགས་བྱས་མཐར། ། དམ་པ་རིགས་བརྒྱའི་སྒྱུ་མའི་གར་མཁན་པོ།། ༈ མཉམ་མེད་བཀའ་བརྒྱུད་འབྲུག་པའི་རྗེ་བཙུན་གྱི། ། ཚིག་དང་ཉམས་ཙམ་ཕྱི་བརྒྱུད་མ་ཡིན་པའི། ། རྟོགས་པ་དོན་བརྒྱུད་ངོ་མཚར་རྨད་དུ་བྱུང༌། ། མི་ཕྱེད་དད་པ་འགྱུར་མེད་བརྟེན་པར་བྱ། ། རིང་ལམ་དྲང་དོན་ཐེག་པ་དམན་ལས་འཕགས། ། ཐེག་ཆེན་གསང་སྔགས་ཟབ་དོན་སྙིང་ཁུའི་མཆོག ། གནས་ལུགས་རང་བཞིན་ཕྱག་རྒྱ་ཆེན་པོའི་ཆོས། ། བསྐལ་སྟོང་རྙེད་དཀའ་དེང་འདིར་སྤྲོ་བས་འཇུག །
བླ་མས་སྨྲས་པ་གང་གི་སྙིང་ཞུགས་ན། ཤེས་བྱ་ཐམས་ཅད་ལག་མཐིལ་གཏེར་ལྟ་བུ། གཞལ་ནུས་ཡེ་ཤེས་མིག་པོ་ཆེ་འཆར་བ། བསླུ་བ་མེད་པས་བཤད་འདིའི་སྐབས་ཕྱེའོ། འདིར་བཤད་པར་བྱ་ན། ཡང་དག་པར་རྫོགས་པའི་སངས་རྒྱས་ཀྱི། ཆོས་ཀྱི་འཁོར་ལོ་རིན་པོ་ཆེ་སྟོང་ཕྲག་བརྒྱད་ཅུ་རྩ་བཞི་སྐོར་བ་ཐམས་ཅད་ཀྱི་ཡང་སྙིང་ཕྱག་རྒྱ་ཆེན་པོ་ཞེས་བྱ་བའི་མན་ངག་གི་དོན་སེམས་ཀྱི་རྡོ་རྗེ་མངོན་པར་སྦྱངས་བའི་རྫོགས་པའི་རིམ་པ། སྐལ་པ་ཅན་ཚེ་གཅིག་ལ་ཡན་ལག་བདུན་ལྡན་གྱི་གོ་སར་བསྐོ་བའི་ལུང༌། རིགས་ངན་པ་རྣམས་ཀྱིས་བཟོད་པར་དཀའ་བའི་ཟིལ་མི་བཟོད་པ། རྟོག་གེ་པ་རྣམས་ཀྱི་སྙིང་ཤུག་ནས་འདོན་པའི་དྲེད་སྡིག་ཆེན་པོ།
དཔལ་དྭགས་པོ་བཀའ་བརྒྱུད་པ་རྣམས་ཀྱི་སེངྒེའི་སྒྲ་འདི་བཤད་པ་ལ་གཉིས་ལས། རྗོད་བྱེད་ཚིག་གི་ཕྱག་རྒྱ་ཆེན་པོ་དང༌། བརྗོད་བྱ་དོན་གྱི་ཕྱག་རྒྱ་ཆེན་པོའི་རབ་དབྱེ། དེ་ལས་ལྷན་གཅིག་སྐྱེས་སྦྱོར་གཙོ་བོར་འདོན་པའི་རྒྱུ་མཚན་གཉིས་སོ། ། དང་པོ་ནི་གངས་ཅན་གྱི་ལྗོངས་ཆེན་པོ་འདིར་གང་དུ་ཞུགས་པས་འཚངས་རྒྱ་བར་གདོན་མི་ཟ་བའི་རྡོ་རྗེ་ཐེག་པའི་གདམས་ངག་རྒྱ་མཚོ་འཆད་ཉན་དུ་མཛད་པས་སྙིང་པོ་དོན་གྱི་བསྟན་པ་དབྱར་ཀའི་མཚོ་ལྟར་སྤེལ་བ་ལ་འདྲ་འདྲ་མ་མཆིས་པའི་དཔལ་ལྡན་འབྲུག་པ་ཞེས་པའི་རིང་ལུགས་འདི་ཀའོ། ། དེ་ཡང་བཅོས་མའི་འཆིང་བ་ཐམས་ཅད་ཐོག་བརྫེས་སུ་མཛད་དེ། སངས་རྒྱས་ཐམས་ཅད་འཚང་རྒྱ་བར་གང་ལས་བྱོན་པའི་ལམ་རྣལ་མ་མཛུབ་བཙུགས་སུ་བསྟན་པས་རྡོ་རྗེའི་སློབ་མ་ཐམས་ཅད་ཆོས་བརྒྱད་ཀྱི་བསྡུ་ཚོམ་ཞིག ། རི་ཡི་བུ་བྱས། ན་བུན་གྱི་གོས་གྱོན། ལྟོ་གོས་གཏམ་ནོར་ལ་གཅེས་པར་མི་བྱེད་པར་ཕྱི་དབེན་པ།
ནང་མལ་རྟེན། གསང་བ་ལུས་གནད་དེ་ཁོ་ན་ཉིད་དམིགས་པ་གར་གཏད་ཀྱི་སྟེང་དུ་སྤང་ལ་བེ་ཕུར་བཏབ་པ་ལྟར་སྡོད་ཚུག་པ་དེས། བླ་མའི་མན་ངག་སྙིང་དུ་ཞུགས། སྲིད་པའི་ར་བ་དུམ་བུར་གཏུབ་ནས། བདེ་བ་ཆེན་པོའི་ས་ཞེས་པ་མིང་སྙན་པོ་སྙན་པོ་ཅན་དེར་སོང་བ་ཤབ་དང་ཤོབ་མ་དགོས། གྲུབ་ཐོབ་གནམ་གྱི་སྐར་མ། ས་ཡི་དྲེག་པ་ཙམ་ཞེས་ཀུན་གྱི་རྣ་བའི་རྒྱན་དུ་སོང་བའི་རྒྱལ་བ་རྒོད་ཚང་བ་ནས་སྟོད་འབྲུག་གནམ་གྱི་སྐར་མ་ལྟ་བུ། ལོ་རས་གྲགས་པ་དབང་ཕྱུག་ནས་སྨད་འབྲུག་ས་ཡི་དྲེག་པ་ལྟ་བུ། བར་འབྲུག་དབོན་རས་གདན་ས་བརྒྱུད་པ་ནས་བུ་ཆེན་གདུགས་ཐོག་པ་ཉིས་སྟོང་བརྒྱད་བརྒྱའི་བརྒྱུད་པ། འཇའ་ལུས་ཀྱི་སྐུ་བརྙེས་ཏེ་སྐུ་ལུས་མ་སྤངས་བ་ད་ལྟ་ཡང་བཞུགས་ཞེས་གྲགས་པ།
རྗེ་གཙང་པ་རྒྱ་རས་ལ་རྡོ་རྗེ་ཕག་མོའི་ལུང་བསྟན་བཞིན་དུ་བསྟན་པས་བྱ་རྒོད་ཀྱི་ཉིན་ལམ་བཅོ་བརྒྱད་དུ་ཁྱབ་པར་གྲགས་པའི་དཔལ་ལྡན་མཁའ་ལ་སྒྲ་སྒྲོགས་ཀྱི་བརྒྱུད་པའི་སྲོལ་དེ་ལྟ་བུ་ནི་བསྟན་པའི་སྙིང་པོ་འདིར་གཞུགས་པའི་དགོས་པའང་ཤེས་པར་བྱོས་ཤིག ། རིང་ལུགས་དེ་ལ་ལྟ་བ་གཙོ་བོར་འདོན་པའི་གདམས་ངག་ཕྱག་རྒྱ་ཆེན་པོ། བསྒོམ་པ་གཙོ་བོར་འདོན་པའི་གདམས་ངག་ནཱ་རོ་ཆོས་དྲུག་སྟེ་བསྲེ་འཕོ་སྤྱོད་པ་གཙོ་བོར་འདོན་པའི། གདམས་ངག་འབྱུང་བ་རོ་སྙོམས། འབྲས་བུ་གཙོ་བོར་འདོན་པའི་གདམས་ངག་རྟེན་འབྲེལ་རབ་བདུན། ཀུན་ལ་གཅེས་པར་བཟུང་བ་ལམ་ཟབ་མོ་བླ་མ་སྒྲུབ་པ་ལྔ་ནི་གཞུང་ཆོས་ལྟ་བུ། གཞན་ཡང་གདམས་ངག་བསམ་གྱིས་མི་ཁྱབ་པའི་ཟུར་འདེབས་ལྟ་བུར་མཛད་པའོ། ། ཆོས་རྗེ་གཙང་པ་རྒྱ་རས་པ་དེས། བཤད་པའི་ཚིག་གི་སྐོར། གདམས་ངག་ཉམས་ལེན་གྱི་སྐོར་རྟོགས་པ་བྱིན་རླབས་ཀྱི་སྐོར་ཞེས་སོགས་དཔག་ཏུ་མེད་པར་གསུངས་ཀྱང་ཉམས་སུ་ལེན་བྱ་ནི།
ཕྱག་རྒྱ་ཆེན་པོ་ལྷན་གཅིག་སྐྱེས་སྦྱོར་འདི་ཁོ་ནའོ། ། ཕྱག་རྒྱ་ཆེན་པོ་ལྷན་ཅིག་སྐྱེས་སྦྱོར་ནི་སེམས་ཀྱི་དངོས་པོའི་གནས་ལུགས་གཏན་ལ་དབབ་པའི་རྡོ་རྗེའི་ཚིག་ཁོ་ནའི་དོན་ཡིན་ལ། དེ་སྒྲུབ་པ་ནི་མཁས་པ་དང་མཛངས་པའོ། ། དཔེར་ན་ཕ་ཡི་ཁུ་བ་ལས་བྱུང་བའི་བུ་ཕ་ཡི་རྗེས་སུ་སློབ་པ་འཇིག་རྟེན་དུ་གྲགས་པ་ལྟར། བདག་གི་ཕུན་སུམ་ཚོགས་པ་ཐམས་ཅད་བླ་མའི་སྐུ་དྲིན་ལས་བྱུང་བ་ཡིན་ལ། དེ་དག་ཀྱང་འོག་མ། འོག་མའི་མཐུ་སྔ་མ་སྔ་མའི་བྱིན་རླབས་ལས་བྱུང་བར་བསྟན་པའོ། ། དེ་ཡང་རྗེ་བཙུན་ཏིལླི་པ་བདེ་མཆོག་འཁོར་ལོར་ཉིད་བཤད་པ་ནི་ཡང་དག་སངས་རྒྱས་ཀྱི་དབང་དུ་མཛད་ལ། འདིར་ལམ་སྦྱངས་བའི་ཚུལ་བསྟན་པ་ནི་སྤྲུལ་པ་པོ་ཞིག་འདིར་འཚངས་རྒྱ་བའི་ངེས་པའོ། ། ༢ སློབ་དཔོན་དྷ་རི་ཀ་པའི་ཚིག་གིས་ཏིལ་གྱི་མར་འབྱིན་པའི་ཚུལ་གྱིས་ལོ་བཅུ་གཉིས་སུ་མཛད་ཅིང༌།
རྣལ་འབྱོར་བསྒོམས་པས་དངོས་གྲུབ་བརྙེས་པའི་ཚུལ་བསྟན་པས། བྲམ་ཟེ་ཆེན་པོ་ལུ་ཧི་པ། ༈ དྷ་རི་ཀ་པ་ལས་ཕྱག་རྒྱ་ཆེན་པོའི་བཀའ་བབ་ཞེས་བརྗོད་པའི་མཐའ་ཅིག་ཏུ་དེ་ལ་ལྟོས་པ་མ་ཡིན་ནོ། ། ཇོ་བོ་ནཱ་རོ་པ་ནི་དཀའ་བ་བཅུ་གཉིས་ཀྱི་མཐར་བདེན་པ་གཟིགས། བདེན་པ་ནི་རྫོགས་པའི་སངས་རྒྱས་ཀྱི་རྒྱུ་ངོ་མར་ཡིན་ནོ། ། དེ་ནས་བརྟུལ་ཞུགས་གི་སྤྱོད་པ་མཛད་དེ་སྐུ་ཚེ་འདི་ཉིད་ཀྱིས་སངས་རྒྱས་ཀྱི་ས་མཁའ་སྤྱོད་དུ་བཞག་པ་དེར་བྱོན་ནོ། ། དེ་ནི་སྒྲ་བསྒྱུར་མར་པས་ནཱ་རོ་པའི་སྤྱན་སྔར། དཔལ་དགྱེས་པ་རྡོ་རྗེའི་དབང་བསྐུར་བ་གསན་པ་དེ་ཡི་དུས་གསུམ་པའི་བརྟེན་ལས་ཕྱག་རྒྱ་ཆེན་པོ་རྟོགས་ཏེ་རིམ་གྱིས་མཐར་དབྱུང་ངོ༌། དེ་ཉིད་དུ་སངས་རྒྱས་པའི་ཚུལ་མ་བསྟན་པས་ཕྱིས་མཻ་ཏྲི་པའི་དྲུང་དུ་རྟོགས་པ་བརྟེན་པར་གྱུར་པའོ། ། རྗེ་མི་ལས་བྲག་དཀར་རྟ་སོར་མར་པའི་དྲིན་ལ་བརྟེན་ནས་བདེན་པ་གཟིགས།
རྗེ་ཟླ་འོད་གཞོན་ནུའི་རྗེ་བཙུན་མཇལ་ནས་ལོ་བཅུ་གཉིས་ལས་རྟོགས་པར་ལུང་བསྟན་པ་བཞིན་གཉལ་སེ་བ་ལུང་དུ་བདེན་པ་གཟིག ༈ རྗེ་གླིང་རས་པས་རྗེ་ལོ་དང་སུམ་པ་ལས་རྩ་རླུང་གི་དྲོད་རྟགས་ལེགས་པར་ཐོན་ཡང་རྟོགས་པ་མ་ཤར། ཕྱིས་དཔལ་ཀུན་ཏུ་བཟང་པོའི་ནགས་ཁྲོད་དུ་རྗེ་འགྲོ་བའི་མགོན་པོ་ཕག་མོ་གྲུབ་པ་ཞལ་མཇལ་བའི་མོད་ལ་རྟོགས་པ་ཕྱི་གྲོལ་ནང་གྲོལ་དུ་སོང༌། རྗེ་དེས་ཆུ་བོ་གང་གཱ་ཕན་ལ་ས་ར་ཧ་ཆེན་པོ་རྟོགས་པ་མཐོ། དེ་ཚུན་ལ་ཁྱོད་མཐོ་བ་ཡིན་ཞེས་བསྔགས་འདི་གཅིག་ཅར་པའི་སྐྱེ་ཚུལ་བླ་མ་རྣམས་ཀྱིས་བཞད། ཆོས་རྗེ་གཙང་པ་རྒྱ་རས་གླིང་རས་དྲུང་དུ་ཉམས་དང་རྫུ་འཕྲུལ་ཡ་མ་གཤའ་བྱུང་ནས་རྟོགས་པའམ་འདི་ཡིན་དགོངས་ནས་ཐུགས་ཡུས་ཏེ་བྱོན་པས་དེ་ཀུན་ཀྱང་ཡིན་ཏེ་རྟོགས་པ་གཤའ་མ་ཞིག་ད་ནས་ལོ་ལྔ་ལ་འཆར་བར་འདུག་གསུངས་ཕྱིས་ལྷོ་བྲག་མཁར་ཆུར་སྒྲུབ་པ་མཛད་པའི་དུས་རྐྱེན་ངན་གྱི་རླུང་འཚུབ་ཆེན་པོ་ལོ་གསུམ་ལང༌། དེ་ལ་ཡ་ཡོལ་དང་བཅའ་བཅོས་མ་བྱས་པར་ཉམས་ལེན་གནད་དུ་བསྣུན་པས་ལོ་གསུམ་དུས་རྗེ་གླིང་ལ་མོས་གུས་ཚད་མེད་པ་ཞིག་གིས་རྐྱེན་བྱས་ནས་རྟོགས་པ་ཤར། ཐོད་རྒལ་པའི་འཁྲུངས་ཚུལ་ལོ། ། རྒྱལ་བ་རྒོད་ཚངས་པས། དམིགས་པ་གཅིག་ལ་བརྟེན་ནས་ཁྲིད་ཞུས་པའི་ཞག་བཅོ་བརྒྱད་པ་ལ་རྟོགས་པ་ཤར།
༈ འོན་ཀྱང་ཙ་རི་ཏི་སེ། མཐར་ཤྲཱི་རྒོད་ཚངས་བྲག་ལ་བཞུགས་ཀྱི་བར་དུ་བསྐྱངས་པས་བརྟེན་པ་ཐོབ། རིམ་སྐྱེས་པའི་སྐྱེ་ཚུལ་ཞལ་འཆམས། དེ་ཡང་སངས་རྒྱས་དབེན་ནས་ཆོས་རྗེ་བློ་གྲོས་སེངྒེའི་བར་ཚུན་དང༌། དེ་ནས་མཁྱེན་རྩེ་རྟོགས་ལྡན་ནམ། དམ་པ་སྔོ་ཉལ་མ་འདི་ཇོ་ནང་ལུགས་ཀྱི་དུས་འཁོར་ཆེན་པོ་ཡིན། ཕྱིས་བཀའ་བརྒྱུད་པའི་གདམས་པ་གསན་པ་ར་ལུང་དུ་བྱོན། ཆོས་རྗེ་བློ་གྲོས་སེང་གེ་དང་མཇལ་ནས་རྟོགས་པ་ཤར། ད་ལྟ་ཡང་ཧ་ཝོ་གངས་ལ་སྐུ་ལུས་མ་སྤངས་པར་བཞུགས། དེའི་སློབ་མ་བློ་གྲོས་མཆོག་ལྡན་དེའི་སློབ་མ་འཁྲུལ་ཞིག་ནམ་མཁའི་རྣལ་འབྱོར་པ།
དེའི་བཀའ་ལས་རྒྱལ་དབང་ཆོས་རྗེའི་མངོན་སུམ་དུ་མཛད་པའི་ཕྱག་ཆེན་གྱི་བརྒྱུད་པ་འདི་གཙོ་བོར་བཟུང༌། དེ་ནས་རྒྱལ་དབང་ཆོས་ཀྱི་རྒྱལ་པོ། ། འཇམ་དབྱངས་ཆོས་ཀྱི་གྲགས་པ། ཀུན་སྤངས་ཤེས་རབ་རྒྱ་མཚོ། རྒྱལ་སྲས་ངག་གི་དབང་ཕྱུག ། ཀུན་མཁྱེན་ངག་དབང་ནོར་བུ། རྗེ་བཙུན་ཆོས་ཀྱི་མགོན་པོ། ཡོངས་འཛིན་ངག་གི་དབང་པོ། རྒྱལ་བ་དཔག་བསམ་དབང་པོ། རྗེ་བཙུན་མི་ཕམ་བློ་གྲོས།
གྲུབ་དབང་ཀརྨ་བསྟན་འཕེལ། ཡོངས་འཛིན་ཀུན་དགའ་ལྷུན་གྲུབ། མི་ཕམ་ཆོས་ཀྱི་དབང་ཕྱུག ། ངག་དབང་ཆོས་རྒྱལ་དཔལ་བཟང༌། མི་ཕམ་ཡར་འཕེལ་དབང་པོ། ངག་དབང་ཀུན་དགའ་བསྟན་འཛིན། ལྷན་སྐྱེས་བདེ་ཆེན་རྡོ་རྗེ། འདྲེན་མཆོག་འཇམ་དཔལ་དཔའ་བོ། བསྟན་འཛིན་ཆོས་ཀྱི་ཉི་མ་དང༌། དེ་ནས་གྲུབ་པའི་དབང་ཕྱུག་ཀརྨ་ཡན་ལག་འབྱུང་གི་བར་དུའོ། །
༈ དེ་ཡང་རྗེ་དམ་པ་དེ་ཉིད་ཀྱི་བཀའ་བརྒྱུད་རིན་པོ་ཆེ་ཡ་བཞིའི་གྲུབ་ཐོབ་གངས་རིའི་ཕྲེང་བ་ལྟ་བུའི་ཕྱོགས་དང་རིས་སུ་མ་ཆད་པའི་བཀའ་གསར་རྙིང་ཕྱག་རྫོགས་དབུ་གསུམ། མདོ་རྒྱུད་ཐམས་ཅད་ཀྱི་སྙིང་པོ་དོན་དམ་གྱི་བཅུད་བསྡུས་ཏེ་ཚུལ་བཞིན་ཐུགས་ཉམས་སུ་བཞེས་ནས་སྒྲུབ་རྒྱུད་གོང་མའི་ཤུལ་རྗེས་སྙེགས་ནས་འཁོར་བ་སྡུག་བསྔལ་གྱི་རྒྱ་མཚོ་ལ་རྒྱབ་ཀྱིས་ཕྱོགས་ནས་ཐུབ་པའི་ཞིང་ཁམས་འཛམ་གླིང་གི་གནས་ཀྱི་གཙོ་བོར་གྱུར་པའི་གནས་མཆོག་གངས་དཀར་ཏི་སེ། དབུས་གཙང་བལ་ཡུལ། ལྷོ་དྭགས་ཀོང་པོ། ཙ་རི་ཏྲ་གསར་རྙིང་མཚོ་གསུམ་རོང་མཚན་ཁ་བ་དཀར་པོ་ཡན་ཆོད་ཀྱི་གནས་ཆེན་དང་གནས་ཕྲན། གདན་ས་དང་སྒྲུབ་གནས། སྐུ་གདུང་དང་མཆོད་རྟེན་འགྲོ་བ་བསོད་ནམས་བསག་པའི་ཞིང་དུ་གྱུར་པའི་རྟེན་ཁྱད་པར་ཅན་གྲངས་ལས་འདས་པ་དག་ལ་ཡན་ལག་བདུན་པའི་རྗེས་སུ་འབྲང་ནས་མ་གྱུར་སེམས་ཅན་བསམ་གྱི་མི་ཁྱབ་པའི་དུས་གསུམ་གྱི་སྒྲིབ་པ་སྦྱོང་བའི་ཁྱད་དུ་ཕྱག་དང་བསྐོར་བ་ཐུགས་བསྐྱེད་སྨོན་ལམ་གྱིས་རྒྱས་བཏབ་སྟེ་འགྲོ་བའི་དོན་དུ་དཀའ་བ་མང་པོ་སྤྱད་པའི་ཚུལ་བསྟན་ཅིང་གཙོ་བོ་ནི་བླ་མའི་གདམས་ངག་ཕྱག་རྒྱ་ཆེན་པོ་ཁོ་ན་བསྒོམ་པ་ཡིན། ༈ དེ་ཡང་དོན་དམ་འཕགས་པའི་བདེན་པ་ནི་རྗེ་འཇམ་དཔལ་དཔའ་བོའི་དྲིན་ལས་གཟིགས་པ་ཡིན་གསུངས། དེ་ཕྱིར་རྩ་བའི་བླ་མ་བཀའ་དྲིན་ཅན་ནི་རྗེ་དེ་ཉིད་ཡིན་པར་ཞལ་གྱིས་བཞེས། གདམ་ངག་ནི་ནཱ་རོ་ཆོས་དྲུག་དང༌།
ཕྱག་རྒྱ་ཆེན་པོ་སོགས་ཁྲིད་ཆེན་བརྒྱད་པོ་རྫོགས་པར་གསན། ལོ་གསུམ་གྱི་དམ་བཅའ་ཕུལ་ནས་འབྲུག་བདེ་ཆོས་སྒྲུབ་གྲྭ་ལ་བཞུགས་ནས། ཆོས་དྲུག་དང་ཕྱག་ཆེན་གཉིས་གཅིག་པུ་ལ་སྦྱངས་པ་མཛད། དེ་ནས་མར་ཁམས་སུ་བྱོན་པ་དང༌། ཕྱག་རྒྱ་ཆེན་པོ་ལ་ཡུན་རིང་མི་དགོས་གསུངས་ཏེ་ལུང་བསྟན། མར་ཁམས་ལ་བྱོན་ཙ་རང་ཡུལ་རྒྱ་ནག་ཕུག་པར་ལམ་ཟབ་མོ་བླ་མའི་སྒྲུབ་པ་མཛད་པའི་དུས་ཞག་ཉི་ཤུ་རྩ་ལྔ་ཙམ་ནས་ནང་པར་ཉི་མ་ཤར་གྲོས་ཀྱི་གྲོ་མཛད་པའི་སྐབས་ཞིག་ལ་རྗེ་འཇམ་དཔལ་དཔའ་བོ་ལ་མོས་གུས་ཏོག་གཅིག་སྐྱེས་པའི་རྐྱེན་ལས་བདེན་པ་གཟིགས། དེའི་དུས་རྗེ་མི་ལས། རོ་སྙོམ་ཕྱག་རྒྱ་ཆེན་པོ་ཡིས། སྐུང་ཆེན་ལྐུག་པ་མཐའ་ནས་ཕུད། གསུང་པ་དེ་འདི་ཡིན་པ་འདྲ།
དེ་སྔོན་ཉམས་ཀྱི་དྲི་མ་དེས་ཆུ་བོ་འདམས་ཀྱིས་སྙོགས་པའམ། མི་གཙང་ནད་ཀྱིས་ཟིན་པ་ལྟ་བུ་དེ། དེངས་སངས་ནས་ནམ་མཁའ་གཡའ་དག་པར་ཉི་མ་འཆར་བ་ལྟར། མཐའ་དབུས་བྲལ་བའི་སྟོང་ལྗེན་ལྷང་ངེ་བ་འདི་ཕྱག་རྒྱ་ཆེན་པོའི་ངོ་བོ་མ་བཅོས་པ་དེ་ཡིན་པའི་བློ་ཐག་ཆོད་ནས་སྤྲོ་བ་སྐྱེས་གསུངས། དེ་ལྟ་བུའི་བཀའ་བརྒྱུད་འབྲུག་པའི་རྗེ་བཙུན་དམ་པ་གྲུབ་ཐོབ་ཀྱི་རྣལ་འབྱོར་པ་ས་གསུམ་འགྲན་ཟླ་བྲལ་བའི་རྟོགས་ལྡན་ཕྱག་རྒྱ་ཆེན་པོའི་རིག་འཛིན་ཐམས་ཅད་ཕ་རྗེས་བུ་ཡིས་ཟིན། ཚིག་རྗེས་དོན་གྱིས་སློབ་ནས་མི་མལ་དུ་ཁྱི་གུ་མ་ཞུགས་པའི་མུ་ཏིག་གི་ཕྲེང་བ་ལྟ་བུ་སློབ་མ་བས་ཀྱང་ཡང་སློབ་བཟང་བས་བརྒྱུད་པའི་ཆུ་བོ་རྒྱུན་མ་ཆད་མདོ་སྔགས་ཕྱག་རྒྱ་ཆེན་པོའི་གནས་ལུགས་དེ་ཁོ་ན་ཉིད་གཅིག་པུ་ཁ་ནང་དུ་ལོག་ནས་ཉམས་སུ་ལེན་པ་ལས་དཔེའི་རྒྱུད་དང་ཚིག་བརྒྱུད་འཆོར་བའི་ཁ་ལྟ་སྐམ་པོར་མ་སོང་བའི་འོད་གསལ་རྡོ་རྗེའི་སྙིང་པོ་གནས་ལུགས་ཇི་བཞིན་གཟིགས་པས་རྟོགས་པའི་ནོར་བུ་འོད་མ་ཡལ་སྙན་བརྒྱུད་ཟབ་མོའི་གདམ་ངག་མཚན་ལྡན་བླ་མ་དམ་པས་སྐལ་ལྡན་སློབ་མ་གཅིག་ནས་གཅིག་ལ་རྡོ་རྗེའི་སྙན་དུ་བརྒྱུད་པ་བདུད་རྩི་བུམ་པ་གང་ནས་གང་བྱོས་ཀྱི་ཚུལ་དུ་དམར་ཁྲིད་མཛུབ་ཚུགས་དུ་མཛད་པ་ལས། རྣ་ཐོས་དང་བསྟན་བཅོས་ལྟ་བུའི་ཚིག་ཚོགས་མང་པོ་ལ་ལས་རགས་ནས་གདམས་ངག་ཚོང་དུས་ཀྱི་འོ་མ་ལྟར་བསྲེ་སླད་མ་ཞུགས་པར། གདམས་པའི་བདུད་རྩི་བཅུད་མ་ཉམས། ཚུལ་བཞིན་སྒྲུབ་པའི་རྣལ་འབྱོར་པས་འབྲས་བུས་དུས་བཏབ་པ་ལ་མ་རེ་བའི་ཚེ་གཅིག་ལུས་གཅིག་ལ་ཁ་སྦྱོར་ཡན་ལག་བདུན་ལྡན་རྡོ་རྗེ་འཆང་ཆེན་པོའི་དགོངས་པ་མངོན་སུམ་དུ་རྟོགས་པས་རྟོགས་པ་དོན་གྱི་དབང་མཆོག་སེམས་ལ་ཐོབ་ནས་ཐུན་མོང་གི་དངོས་གྲུབ་ཞོར་ལ་འབྱུང་བས་དཔག་བསམ་གྱི་ཤིང་དང༌། ཡིད་བཞིན་གྱི་ནོར་བུ་བཞིན་དགོས་འདོད་ཤུགས་ལ་འབྱུང་བས་འདོད་འདོད་རྒུ་ཆར་ལྟར་འབབས་ནས་དབང་མེད་ཏུ་འབྲས་བུ་རྡོལ་བས་གདམས་ངག་ཟོངས་སུ་བཙོང་བའི་ཟོལ་ཟོག་དང་མིག་འཁྲུལ་མཁན་ལ་མ་རག་པའི་དགོས་འདོད་ལྷུན་གྱིས་གྲུབ་པས་དངོས་གྲུབ་ཀྱི་རྒྱ་མཚོ་ཁ་མ་བྲི།
དེ་ཡང༌། དཔལ་ནཱ་རོ་པས། བླ་མའི་བྱིན་རླབས་བརྒྱུད་པར་ལྡན། ཅེས་གསུངས་པ་ལྟར། དེ་ལྟ་བུའི་བརྒྱུད་པའི་བླ་མ་ཐམས་ཅད་གྲུབ་པ་ཐོབ་ནས་རི་ཡི་བུ། ན་བུན་གྱི་གོས་གྱོན་ནས་དབེན་པའི་རི་ལ་རྩེ་གཅིག་དུ་བསྒོམ་པས་གཟུང་འཛིན་གྱི་རྟོགས་པ་ཕྲ་རག་ཐམས་ཅད་ཆོད་ནས་ཆོས་བརྒྱད་ཀྱི་བསྡུ་ཚོམ་ཞིག་སྟེ། སྣང་སྲིད་བླ་མ་སྐུ་གསུམ་གྱི་རོལ་བར་ཤར་ནས། མཐའ་བྲལ་ཀྱི་ནམ་མཁའ་ལ་ཆོས་ཉིད་ཀྱི་ཉི་མ་ཤར། བདེ་ཆེན་གྱི་ཐང་མ་བརྡལ། དག་སྣང་ཕྱོགས་མེད་དུ་འཆར་ནས།
མཁའ་ཁྱབ་ཀྱི་སེམས་ཅན་ཐམས་ཅད་ལ་དམིགས་མེད་ཀྱི་སྙིང་རྗེའི་ཀློང་རྡོལ་ནས། གཞན་དོན་འབད་མེད་ལྷུན་འགྲུབ་ཏུ་འབྱུང་བས། དེ་ཐམས་ཅད་ལ་ཐུགས་རྗེ་ལ་བྲི་གང༌། དགོངས་པ་ལ་མཐོ་དམན་མི་མངའ་བའི་མཆོག་གཟིགས་ཁོ་ན་ཤ་སྟག་གོ ། དེ་ཐམས་ཅད་ཕྱག་རྒྱ་ཆེན་པོ། འདི་ཁོ་ན་བསྒོམ་པ་ལས་གང་དང་གང་གི་སྨྲ་བརྗོད་མང་བཟླས་ཀྱང༌། ཟབ་པའི་མཐར་ཐུགས་འདི་ལས་མེད་དོ་སྐད། དེ་ལྟ་བུའི་བརྒྱུད་པའི་ལོ་རྒྱུས་ཡིད་ཆེས་ཁུང་བཙུན་ངེས་ཤེས་དང་དད་པ་མོས་གུས་སྙིང་ནས་སྐྱེ་བའི་ཕྱིར་དང་པོ་ཆོས་དང་དད་པས་གཞི་བཟུང་གསུངས་པའི་དོན་ཡིན་ནོ། ། ༈ བླ་མ་དམ་པ་རྣམས་ལ་ཕྱག་འཚལ་ལོ། ། དེ་ལྟར་བླ་མ་རིན་པོ་ཆེ་རིག་འཛིན་རྣམ་རྒྱལ་རྣམས་དང༌།
རྗེ་བཙུན་དམ་པ་ཟླ་འོད་གཞོན་ནུའི་རྣམ་རོལ་དྲིན་ཆེན་ཀརྨ་ཡན་ལག་འབྱུང་གནས་དམ་པ་དེ་ཉིད་ཀྱི་རྗེས་སུ་འཇུག་པའི་སློབ་མ་གྲུབ་ཐོབ་སྐྱེས་ཆེན་གྲངས་ལས་འདས་པ་དང༌། སྙིང་པོ་ངེས་གསང་གི་རྣལ་འབྱོར་རིག་འཛིན་གྲུབ་ཐོབ་འགྲོ་དོན་རྣམས་ཚུལ་དུ་སྤྱོད་པ་མང་པོ་དང་ལས་ཅན་ཕོ་མོ་ཐར་ལམ་བསྒྲོད་ནུས་པ་བསམ་གྱིས་མི་ཁྱབ་པ་དང༌། རྟོགས་པ་དོན་བརྒྱུད་ཀྱི་ལམ་ལ་འཁོད་པའི་གྲངས་སུ་འགྲོ་འོས་ཙམ་འོང་བ་ཞལ་གྱིས་བཞེས་པའི་སློབ་མའི་མིང་འདོགས་བདག་མི་ཕམ་ཆོས་རྒྱལ་ཀྱིས་རྗེ་བཙུན་དམ་པའི་རྗེས་སུ་བཟུང་ནས་ཞབས་ཀྱི་རྡུལ་ཕྲན་ཙམ་རེགས་པའི་བྱིན་རླབས་ཀྱིས་ཕྱག་རྒྱ་ཆེན་པོའི་ཉམས་ལེན་གྱི་སྐལ་པ་དང་ལས་དང་སྨོན་ལམ་ཡོད་པར་ཞལ་གྱི་བཞེས་ནས་ལྗགས་ཁྲིད་ནོད་པའི་བརྗེད་བྱང་ཙམ་བྲི་བར་བཀའ་ཡི་གནང་བ་བཞིན་བྲི་བར་བྱའོ། ། ༈ ན་མོ་གུ་རུ་བཛྲ་དྷ་ར་ཡེ། གང་གིས་མཚན་ཙམ་ཐོས་པ་ཡིས། སྲིད་པའི་འཆིང་བ་ལས་གྲོལ་ཞིང༌། མཆོག་ཐུན་དངོས་གྲུབ་འབད་མེད་དུ། སྩོལ་མཛད་དཔལ་ལྡན་བླ་མར་འདུད། དེ་ཡང་རིན་པོ་ཆེའི་ཞལ་ནས། ཕྱག་རྒྱ་ཆེན་པོ་ཟེར་བ་འདི་ཉམས་སུ་ལེན་པ་ལ།
དང་པོ་བླ་མ་བྱིན་རླབས་དང་ལྡན་པ་གཅིག་གི་དྲུང་ནས་སློབ་མ་སྣོད་དང་ལྡན་པ་གཅིག་དད་པ་མོ་གུས་སྙིང་ཐག་པ་ནས་ཁ་ཞེ་མེད་པར་བློ་སྙིང་དཔྲལ་གསུམ་གཏད་ནས་ཁྱེད་མཁྱེན་སྙམ་པས་ཕྱག་རྒྱ་ཆེན་པོའི་དངོས་གྲུབ་བདག་ལ་སྩལ་དུ་གསོལ། དོན་ངེས་པ་བདག་ལ་བསྟན་དུ་གསོལ། ཞེས་ཞུ་བ་དང༌། དཔོན་སློབ་རྟེན་འབྲེལ་འགྲིགས་པས་ཁྲིད་རིམ་པས་གདབ་པར་བྱ་གསུངས། དད་མོས་ལ་ལུས་སྲོག་གཏོང་ནུས་པ་ཅིག་དགོས། དེ་མེད་ན་མདོ་རྒྱུད་ཐམས་ཅད་ནས། དད་པ་མེད་པའི་མི་རྣམས་ལ། དཀར་པོའི་ཡོན་ཏན་འབྱུང་མི་སྲིད། ས་བོན་མེ་ཡི་ཚིགས་པ་ལ། མྱུ་གུ་སྔོན་པོ་ག་ལ་འཁྲུངས།
དེ་ལྟར་གསང་སྔགས་རྒྱུད་ལས་ཀྱང༌། གསང་སྔགས་གསང་ཞེས་གསུངས་པ་དེ། ཆོས་ལ་སྐྱོན་ཡོད་མ་ཡིན་ཏེ། བློ་ཆུང་ཐེག་པ་དམན་ལ་གསང༌། ཞེས་དང་ཤེས་རབ་ཕར་ཕྱིན་རྒྱུད་པ་ལས། ཐོས་ནས་བློ་ཆུང་དེ་ནས་འདི་ནི་སྤངས་བྱས་ནས། སྤངས་ནས་སྐྱབས་མེད་གྱུར་པ་དེ་ནི་མནར་མེད་འགྲོ། ཞེས་གསུངས་པ་ལྟར་ཚུལ་བཞིན་དུ་ཉམས་སུ་མི་ལེན་བའི་ཉམས་ལེན་ཕྱི་བཤོལ་མཁན་རྨོངས་པ་བསྐུར་འདེབས་བྱེད་པའི་དད་མེད་རྣམས་ལ་བཤད་དུ་མི་རུང་གསུངས། དེ་ཡང་སེམས་ཁྲིད་ཚིག་གཅིག་ཐོབ་པའི་བླ་མ་མཆེད་གྲོགས་ལ་ངན་སྨྲས་བསྐུར་པ་སོགས་བཏབ་ནས་བློ་ལོག་ན་འཚམས་མེད་ལྔ་སྤྱད་པའི་སྡིག་པ་བས་ཀྱང་ཤིན་ཏུ་ལྕི་བར་མདོ་རྒྱུད་ཐམས་ཅད་ཀྱི་དགོངས་པ་ལས་གསལ་མོད། དེ་ལྟར་ཡིན།
ཕྱིར་དད་པ་དང་དམ་བཅའ་དྲག་པོའི་སློབ་མས་ཀྱང་རིམ་བཞིན་ཉམས་སུ་ལེན་པ་དང༌། བླ་མས་ཀྱང་རིམ་གྱིས་ཁྲིད་གདབ་པར་བྱ་གསུངས། ཁྲིད་ཇི་ལྟར་གདབ་ན། དང་པོ་དལ་འབྱོར་རྙེད་པར་དཀའ་བས་ན། བསྐལ་པ་སྟོང་ལ་ཡང་མི་ལུས་ཆོས་ལྡན་དལ་བརྒྱད་འབྱོར་བཅུ་ཚང་བ་ནི། ལན་གཅིག་ཀྱང་རྙེད་པར་དཀའ། དེ་ཡང་བཅོམ་ལྡན་འདས་ཀྱིས་ཀྱང༌། དལ་འབྱོར་མི་ལུས་ཐོབ་པ་ཤིན་ཏུ་དཀའ། རིགས་དྲུག་སེམས་ཅན་ལུས་ནི་རྙེད་པར་སླ། ཞེས་དང༌།
ས་རྡོ་རི་ཀླུང་ཐམས་ཅད་དུད་འགྲོའི་གང་གྱུར་ཀྱང༌། ངན་འགྲོ་གཞན་གྱི་ཚད་ནི་སུ་ཡིས་ཤེས། ཞེས་གསུངས་པ་ལྟར་ད་རེས་ལུས་ཨུ་དུམ་ཝ་རའི་མེ་ཏོག་ལྟ་བུ་འདི་ཐོབ་པའི་དུས། ཆུད་མི་བསྲན་པར་ལུས་རྟེན་འདི་ལ་ཕྱག་རྒྱ་ཆེན་པོ་བསྒོམས་པར་བྱོས་ཤིག ། དེ་ཡང་ལེ་ལོ་སྙོམས་ལས་ཀྱི་དབང་དུ་མ་སོང་བར་བརྩོན་འགྲུས་དྲག་པོའི་ལམ་སྦྱངས་པ་མངོན་དུ་མ་བྱས་ན། མི་རྟག་འཆི་བ་འདི་ནམ་ཡོང་སུས་ཀྱང་མི་ཤེས་པར་གནམ་ལྕགས་ཀྱི་ཐོག་རྒྱབ་པ་ལྟར་གློ་བུར་བཟློག་ཐབས་མེད་པ་འདི་འཁོར་ལོའི་བསྒྱུར་བའི་རྒྱལ་པོ་མན་ནས་ཁམས་ཟན་སློང་བའི་སྤྲང་པོ་ཡན་ཆད། ཐ་ན་འཇག་མའི་སྲིན་བུ་ཡན་ཆད་ཀུན་ལ་ཡོངས་བར་འདུག ། དུས་དེ་ཙ་ན་སྲོག་འཆད་པའི་ན་ཚ་ཟུག་གཟེར་གྱི་གནད་གཅོད་འཇིགས་སྐྲག་བར་དོའི་སྡུག་བསྔལ་བཟོད་པའི་ཀླག་མེད་ཅིང་ཅི་བྱ་གཏོལ་མེད་དུ་འགྲོ་བའི་དུས་དེ་བར་རྩ་བའི་བླ་མའི་ཐུགས་རྗེ་དང་རང་གི་དགེ་བའི་འབྲས་བུ་དང་ཕྱག་རྒྱ་ཆེན་པོ་ལ་གོམས་འདྲིས་ཡོད་པ་མ་གཏོགས་གཞན་མགོ་དཔོན་དང་ཕ་ཁུ་གཉེན་དང་ཕུ་ནུ། མཛའ་གྲོགས་དང་མ་སྲུ། ནོར་རྫས་དང་ཁང་ཁྱིམ་གང་གིས་ཀྱང་མི་ཕན་ཏེ།
ས་ལམ་གྱི་བར་ཆད་འཆི་འཚེར་ཀྱི་ཆགས་ཞེན་ཆེ་བའི་སྟོབས་ཀྱིས་ངན་སོང་དུ་འགྲོ་བའི་སྣ་འདྲེན་ལས་ཕན་པ་ཅུང་ཟད་ཙམ་ཡང་མེད་དེ། ༈ དེ་ཡང་རྗེ་ཐམས་ཅད་མཁྱེན་པ་པདྨ་དཀར་པོའི། ཕྱི་དུས་བཞི་མི་རྟག་འགྱུར་ནས་འགྲོ། ཚེ་ལོང་མེད་ཕལ་ཆེར་གློ་བུར་འཆི། རང་རྟག་པར་འཛིན་ནམ་པདྨ་དཀར། ཚེ་ཕ་རོལ་བསམ་ན་རན་ནས་གདའ། ལུས་སྐྱེས་སུ་གསོས་པ་བཏབས་ཏེ་བཞག། བྱད་ཕྱི་བརྡར་གྱིས་སྦྱངས་པ་བྱ་ཁྱིས་ཟ། མིང་ཙམ་གྱི་ལྷག་མ་འདི་མཐོང་བཞིན་དུ། ད་སྙིང་ནས་ལྷ་ཆོས་ཞིག་མི་བྱེད་རེ།
མཁར་ཁང་ཁྱིམ་བཙན་པ་ཚོ་ཕྱི་ན་བོར། ནོར་བསོགས་པའི་ཕྱོགས་སུ་མིག་བརྩེ་རེ། རང་ལག་སྟོང་དུ་འགྲོ་བ་འདི་མཐོང་བཞིན་དུ། ད་སྙིང་ནས་ལྷ་ཆོས་ཞིག་མི་བྱེད་རེ། ཞེས་གསུངས་སོ། ། དེ་ལྟར་ན་ལས་རྒྱུ་འབྲས་ཀྱི་སྒོ་ནས་དགེ་སྡིག་གི་སྤངས་ལེན་ཅི་ཐུབ། ཆགས་ཞེན་གྱི་འཁྲི་བ་ཅི་ཆོད། མར་ངན་སོང་ཀྱི་སྡུག་བསྔལ་བཟོད་པའི་གླག་མེད་པས་ཐར་པའི་བདེ་ཆེན་བསྒྲོད་པའི་དགེ་སྦྱོར་གང་དྲག ། འགྲོ་དྲུག་སེམས་ཅན་ཐམས་ཅད་ཕ་མར་མ་གྱུར་པ་མེད་པས། སྙིང་རྗེའི་གཏོང་ལེན་དང་སྐྱབས་འགྲོ་སེམས་བསྐྱེད་འཁོར་གསུམ་མི་དམིགས་པའི་བསྔོ་བས་རྒྱས་འདེབས་ཅི་ཤེས་བྱ་བ་འདི་བློ་སྦྱོངས་བའི་རིམ་པ་ཕྱི་ཐུན་མོངས་པའི་ཞལ་གདམས་དང་པོའོ། །
༈ གཉིས་པ་ཐུན་མོངས་མ་ཡིན་པ་གནས་ལུགས་ཕྱག་རྒྱ་ཆེན་པོ་བསྒོམ་པ་ལ་སྐྱིད་སྡུག་ལེགས་ཉེས་འགྲོ་འདུག་བྱ་བྱེད་དལ་བྲེལ་ཅི་དང་ཅི་བྱུང་སྐྱེས་བུའི་ལུས་ལ་མཚོན་གྱིས་བཏབ་པ་ལྟ་བུས་མི་བརྗེད་པའི་དམ་བཅའ་དྲག་པོའི་སྒོ་ནས་མ་ཡེངས་པའི་ངང་ནས་གཉུག་བསྲིངས་ལ་སྒོམ་ཡུན་ཤི་དང་མཉམ་པར་གྱིས་དེ་ལྟར་རྒྱུན་གྱི་ཉམས་ལེན་གྱི་རིམ་པའི་ཞལ་གདམས་སོ། ། གསུམ་པ་རང་ལ་ཉམས་ཁྲིད་བཏབ་པའི་ཕྱག་ཆེན་རྫོགས་ཆེན་ཆོས་དྲུག་སྦྱོར་དྲུག་སོགས་གང་ཡིན་ཀྱང་བསྒོམས་ལུགས་ཉམས་སུ་ལེན་ཚུལ་སོ་སོའི་རང་གཞུངས་ལས་གསལ་བཞིན་དུ་སྔོན་འགྲོའི་ཆོས་བཞི་གྲངས་འགྲོ་ངེས་པར་ཉམས་སུ་ལེན་པར་བྱའོ། ། ཞེས་གསུངས་ནས་ཁྲིད་མཐའ་དག་རྫོགས་པར་གནངས་ཀྱང་དང་པོ་ཆོས་དྲུག་དང་ཕྱག་ཆེན་གཉིས་གཅིག་པུ་ལ་སྦྱངས་པ་མཛད་ཀྱི། རྫོགས་ཆེན་སོགས་ཐམས་ཅད་ཀྱི་གནད་སེམས་ཀྱི་བཞག་ཐབས་འདི་ཡིན་ཅིང་ཉམས་སུ་བླངས་བའི་འབྲས་བུ། ཕྱག་རྒྱ་ཆེན་པོའི་ངོ་བོ་རང་མཐོང་དགོས་ཕྱིར་ཁྱོད་ཀྱིས་ཀྱང་སེམས་འདི་ལྟ་ཨེ་ཤེས་ལྟོས་ཤིག་གསུངས། ལགས་བདག་གི་སེམས་ལ་ཇི་ལྟར་བལྟ། བདག་ལ་གསུངས་བར་ཞུ་བྱས་པས། རིན་པོ་ཆེའི་ཞལ་ནས་འདི་ལྟར་ཡིན་གསུངས། ཕྱག་ཆེན་སོགས་བླ་མའི་རྣལ་འབྱོར་སྔོན་དུ་སོང་བས་བླ་མ་འོད་དུ་ཞུ་བྱས་དབང་བཞི་བླངས། རང་དང་དབྱེར་མེད་འདྲེས་པར་བྱིན་གྱིས་རློབས་པར་བསམ།
སེམས་འདས་པའི་རྗེས་མི་བཅད་མ་འོངས་པའི་མདུན་མི་བསུ་ད་ལྟ་བ་ལ་འདི་ཡིན་འདི་མིན་མེད་པར་རིག་པ་སྐད་གཅིག་མ་དེ་ཡི་ངང་ལ་ལྟོས། བལྟས་པས་འདི་མཐོང་བ་ཡིན་ཞེས་དངོས་པོར་མ་གྲུབ་ཀྱང༌། བཟང་ངན་གྱི་རྟོག་པ་ཅི་ལྟར་ཤར་ཡངས་དེ་ཀ་ཡིན། དེའི་ཐོག་དུ་མ་བཅོས་པར་བཞག་པས་ཆམ་མེར་ཅི་ཡང་མི་དྲན་བར་གནས་པ་ནི་གནས་པ་ཡིན། དེ་ལས་མི་གནས་པར་གཟུགས་མཐོང་བ་སྒྲ་གྲགས་པ་ལ་སོགས། ཡུལ་གྱི་རྗེས་སུ་འཕྲོ་འགྲོ་བ་འགྱུ་བ་ཡིན། དེ་རང་གནས་པ་དང་འགྱུ་བ་སོགས་ཚོལ་མཁན་དེ་ལྟ་བྱེད་རིག་པ་ཡིན། དེ་བཞིན་དག་པ་སྐུ་གཟུགས་མཐོང་བ། སྒྲ་གྲགས་པ་ལ་སོགས། ཡུལ་གྱི་རྗེས་སུ་འགྲོ་བ་འགྱུ་བ་ཡིན།
དེར་གནས་པ་དང་འགྱུ་བ་སོགས་ཚོལ་མཁན་དེ་ལྟ་བྱེད་རིག་པ་ཡིན། དེ་བཞིན་དག་པ་སྐུ་གཟུགས་ཡིག་འབྲུ། མ་དག་རྡེའུ་ཤིང་བུ་སོགས། དམིགས་རྟེན་གང་བདེ་ལ་སེམས་བཞགས་ནས་ལྟ་སྟངས་ཧྲིག་གེ་མ་ཡེངས་པར་དགོས་སྙམ་པའི་འདུན་པས་དུས་ཀུན་དུ་བརྩོན་འགྲུས་ཆུ་བོའི་རྒྱུན་བཞིན་ཉིན་མཚན་མེད་པར་འབད་དགོས། ལུས་གནད་ཀྱང་སྒྲིམ་སློད་སྙོམས་པ་དང༌། སེམས་གནད་ཀྱང་གྲིམ་ལྷོད་རན་པ་གཅིག་དགོས། མ་ཡེངས་པའི་ངང་ལ་མ་བཅོས་པར་ཞོག་གསུངས། ཞལ་གདམས་བཞི་པའོ། ། ལགས་དེ་ལྟར་བྱས་ནས་བསྒོམས་པས་རིག་པ་སྐད་གཅིག་ཀྱང་མི་གནས་པར་ཧྲིག་གེ་དུ་འགྱུ་བ་དང༌། འགྱུ་བ་ཁོ་རང་བལྟས་པས་མཐོང་རྒྱུ་ཅི་ཡང་མེད་པར་ཅུང་ཟད་དེ་ཁའི་ངང་ལ་གནས་པའི་ཚེ་རྣམ་རྟོག་ཐོལ་ཐོལ་འཕྲོ་བ།
ཡང་འཕྲོས་བཞིན་དུ་རིག་པས་ཟིན་ལ་ཁད་མེ་རེ་གནས་པ་གཅིག་འདུག་ལགས། རེས་འགའ་དམིགས་རྟེན་ཁོ་རང་ལ་སེམས་བཞག་ནས་བསྒོམ་པས་མི་གནས་པར་རྣམ་རྟོག་གཅིག་སྟེང་དུ་གཉིས་སྐྱེ་བ་ལྟ་བུ་རྣམ་རྟོག་རྒྱུན་མི་འཆད་པ་ཅིག་འདུག་ལགས། ཞེས་ཞུས་པས་ཞལ་གདམས་ལྔ་པའོ། ། རིན་པོ་ཆེའི་ཞལ་ནས་དེ་རྣམ་རྟོག་ངོ་ཤེས་པ་དགྲ་ངོས་ཟིན་པ་ལྟར་གནས་པ་དང་པོར་རི་བཟར་ཆུ་འབབས་པ་ལྟ་བུ་ཤེས་པའོ། ། དེ་ཡང་སྐད་གཅིག་མ་རེ་ཙམ་ཡང་སེམས་གནས་པས་རྣམ་རྟོག་གི་སྐྱེ་འགགས་ཤེས་དེའི་དབང་གིས་རྣམ་རྟོག་མང་དུ་སོང་བ་འདྲ་བ་ཞིག་བྱུང་བ་མ་གཏོགས་རྣམ་རྟོག་རྒྱུན་ཆགས་སུ་སྐྱེ་བ་ཡིན། མང་ཉུང་ཡོད་པ་མ་ཡིན། རྣམ་རྟོག་སྐད་གཅིག་སྔ་མ་ལ་སྐྱེ། ཕྱི་མ་ལ་འགགས་པ་ཆོས་ཉིད་ཡིན། ད་ནས་རྣམ་རྟོག་ཁོ་རང་ལ་བསྒོམ་གྱི་ངོ་ཏི་གྱིས། དབང་དུ་ཡང་མ་བཏང༌།
དགག་སྒྲུབ་ཀྱང་མི་བྱེད་པར་རང་སེམས་བྱ་ར་བར་བཞག་ནས་བསྒོམས་གསུངས་སོ། ། ཡང་དེ་ལྟར་བསྒོམ་པས་རྣམ་རྟོག་འཕྲོར་མི་ཉན་པར་ཞི་གནས་ལ་རྩེ་གཅིག་ཏུ་གནས་བྱུང༌། ཡང་རྣམ་རྟོག་ལ་སོགས་ཁྱུར་ཁྱུར་འཕྲོ་ན་ཡང་སྔ་མ་བཞིན་བསྒོམས་པས་གནས་པ་རྒྱུན་ཇེ་རིངས་སུ་སོང་ནས་ལྷོད་དེ་གནས་པ་ཞིག་འདུག་ལགས། ཞེས་ཞུས་པས། ཞལ་གདམས་དྲུག་པའོ། ། ༈ རྗེ་རིན་པོ་ཆེའི་ཞལ་ནས། དེ་གནས་པ་བར་པ་ཆུ་རླུང་དལ་གྱིས་འབབས་པ་ལྟ་བུ་དེ་ཡིན། དེའི་ངང་དུ་མ་བཅོས་ལྷུག་པར་བཞགས་པས་སེམས་ཀྱི་དྭངས་སྙིགས་ཕྱེད་པ། ཆོས་རྗེ་གཙང་པ་རྒྱ་རས་ཀྱིས། སེམས་མ་བཅོས་ན་བདེ།
ཆུ་མ་སྙོགས་ན་དྭངས། ཞེས་གསུངས་པ་ལྟར་སྒྲིམ་ལྷོདསྙོམས་པས་ཞི་གནས་ཀྱི་རྒྱུན་དེ་ཀ་རང་བབས་སུ་ཞོག ། ཞེས་གསུངས་སོ། ། ཡང་དེ་ལྟར་བསྒོམས་པས་དམིགས་རྟེན་ཡོད་ཀྱང་རུང་མེད་ཀྱང་ཆོག་པའི་རིག་པ་སོ་མ་དེ་ཀའི་ངང་དུ་རང་བབས་སུ་བཞག་པས་ཅི་ཡང་མི་དྲན། གང་ལ་ཡང་མི་འཕྲོ་བར་རང་བབས་སུ་ལྷོད་དེ་གནས་པ་ཅི་ཙམ་མཉམ་པར་བཞག་ཀྱང་རང་དབང་ཡོད་བཞིན་ཆོག་པ། དེའི་ངང་ལ་རེས་འགའ་གསལ་སེང་ངེ་བ་མུན་ཁྲོད་དུ་ཟླ་བ་ཤར་བ་ལྟར་རང་བཞིན་གསལ་བའི་སྣང་བ་འཆར་བ། རེས་སྟོང་སེང་ངེ་བ་ལུས་ཡོད་མི་ཚོར་བའི་བར་སྣང་སྟོང་པ་ལྟ་བུ། རེས་བདེ་ཆམ་མེ་བ་ལུས་སེམས་བདེ་བས་བརྒྱལ་བ་ཙམ་དང༌། རེས་བར་སྣང་ལ་སྒྱུ་མ་སྨིག་རྒྱུ་ལྟ་བུ་ལ་སོགས་པའི་ཉམས་སྣང་དང་མཐོང་སྣང་བསམ་གྱིས་མི་ཁྱབ་པ་ཞིག་འོང་ཞིང་འདུག ། ལར་གནས་ཉམས་ཆེ་བ་དེ་ཁའི་ངང་དུ་ཏིང་འཛིན་འཁོར་ཡུག་ཏུ་འགྲོ་སྙམ་བྱེད་པ་གཅིག་འདུག་ལགས།
ཞེས་ཞུས་པས་ཞལ་གདམས་བདུན་པ། རིན་པོ་ཆེའི་ཞལ་ནས། དེ་གནས་པ་ཐ་མ་རྒྱ་མཚོའི་རླབས་དང་བྲལ་བ་ལྟ་བུ་དེ་ཡིན། ད་དེ་ཡི་ངང་ནས་རྣམ་རྟོག་གི་འཆར་སྒོ་ཅི་ལྟར་འདུག་གསུངས་པས། རིན་པོ་ཆེ་ལགས། དེའི་དུས་གནས་ཐོག་ཏུ་འགྱུ་བའི་རང་ངོ་ཤེས་པ། ཇི་ལྟར་འགྱུ་ཡང་དེ་མ་ཐག་ཏུ་དྲན་པ་སླེབས་ཏེ་ངོས་ཟིན་ནས། འགྱུ་ཐོག་ཏུ་གནས་པའི་རང་ས་ཟིན་པ། ངོས་བཟུང་མཁན་ཁོ་རང་ལ་གཅེར་གྱིས་བལྟས་པས། གནས་པ་དང་འགྱུ་བ་གཉིས་སུ་མེད་པར་གཅིག་པུའི་ངང་དུ་འདྲེས་ནས་བསམ་བརྗོད་བྲལ་བར་གསལ་སེང་ངེ་བ་ཅིག་འདུག་ལགས།
ཞེས་ཞུས་པས། ཞལ་གདམས་བརྒྱད་པ། རིན་པོ་ཆེའི་ཞལ་ནས། གནས་ཐོག་ཏུ་འགྱུ་བའི་རང་ངོ་ཤེས། འགྱུ་ཐོག་ཏུ་གནས་པའི་རང་ས་ཟིན་པ་དེ་གནས་འགྱུའི་བར་ལག་འགྱེལ་བ་ཞེས་བྱ་སྟེ། རྩེ་གཅིག་གི་རང་ངོ་འཕྲོད་པ་ཡིན། ཡང་གོང་གི་གནས་ཆ་ཆེ་བ་དེ་ཞི་གནས་ཀྱི་ཉམས་ཡིན་དེའི་ངང་དུ་ཉིན་མཚན་འཁོར་ཡུག་ཏུ་འགྲོ་སྙམ་བྱེད་པ་དེ་བསྒོམས་པའི་ཡོན་ཏན་ཡིན། དེ་ལ་གནས་ཡུན་རིང་བ་ལ་འཛིན་མེད་དུ་ལྟོས། དེ་ལ་ཞེན་ན་ཞི་གནས་སྟེང་པོར་འགྲོ། ། མ་ཞེན་ན་བསྒོམས་ཀྱི་གཞི་མ་ཡིན།
རེས་འགའ་གསལ་སེང་ངེ་བ་དེ། སེམས་ཀྱི་རང་མདངས་འོད་གསལ་བ་ཡིན་པས་གསལ་བ་དེ་ཀའི་ངོ་བོ་ལ་འཛིན་མེད་དུ་ཞོག ། རེས་འགའ་སྟོང་སེང་ངེ་བ་ལུས་ཡོད་དུ་མི་ཚོར་བའི་སྟོང་ཉམས་དེ་སེམས་ཀྱི་གཤིས་སྟོང་པ་ཉིད་དེ་ཡིན། དེ་ལ་ཆེད་དུ་མི་རྟོག་སོ། ། བློས་བྱས་དང་རྒྱས་འདེབས་སོགས་མི་བྱེད་པར་རང་བཞིན་སྟོང་པའི་ངོ་བོ་ལ་མ་བཅོས་པར་ཞོག ། རེས་འགའ་བདེ་བའི་ཉམས་ལུས་སེམས་བདེ་བས་བརྒྱལ་བ་ཙམ་གཞོན་ནུ་མའི་བདེ་བ་མྱོང་བ་འདྲ་བའི་བདེ་ཉམས་དེ། སེམས་ཀྱི་གནས་ལུགས་བདེ་བ་ཆེན་པོ་དེ་ཡིན། དེ་ལ་ཞེན་པ་དང་འཛིན་པ་མེད་པར་བདེ་བའི་ངོ་བོ་སྐྱོང༌། བདེ་སྟོང་གཉིས་མེད་ཀྱི་ངང་ལ་མཉམ་པར་ཞོགས། རེས་བར་སྣང་ལ་དུ་བ་སྨིག་རྒྱུ་ལྟ་བུའི་དག་མ་དག་ཀྱི་འཆར་སྒོ་མཐོང་སྣང་ཅི་བྱུང་ཀྱང་དེར་འཛིན་མེད་པར་བཏངས་སྙོམས་སུ་ཞོག །
ལར་བསྒོམས་པའི་ཡོན་ཏན་ཉམས་ཀྱི་དྲོད་རྟགས་བསམ་གྱིས་མི་ཁྱབ་པ་ཡོང་བར་འདུག་པས་ཁྱེད་ལ་ལེགས་པ་གཅིག་འོང་བའི་སྔ་ལྟས་ཡིན། ད་རུང་འབུང་ལ་བསྒོམས་མཛོད། ཉམས་སྣང་དེ་ཚོ་གཞན་ལ་གསང་བ་དང་རང་གིས་ཀྱང་རློམ་སེམས་ང་རྒྱལ་མ་བྱེད་གསུངས། དེ་ཕྱིར་ཉམས་སྣང་གཞན་རྣམས་ཡི་གེར་མ་སྤེལ་བ་ཡིན། རྒྱ་རྒྱ་རྒྱ། རྗེ་མི་ལས། རྣལ་འབྱོར་ཉམས་ལ་ཅི་ཡང་འཆར། དབྱར་ཁའི་སྤང་ལ་ཅི་ཡང་སྐྱེ། གསུངས་པ་དེ་འདི་དུས་ཡིན། མཉམ་མེད་དྭགས་པོ་རིན་པོ་ཆེ་ལ་རྟགས་བཅུ་ཡོན་ཏན་བརྒྱད་སོགས་བྱུང་བའི་དུས་སུ་སྐྱོན་དང་ཡོན་ཏན་གང་ཡང་མིན།
ད་རུང་འབུང་ལ་བསྒོམ་གསུངས། ད་ནི་ཁྱེད་ཀྱི་དུས་རྣམས་རྒྱུན་དུ་མ་ཡེངས་བའི་བྱ་ར་མི་བརྗེད་པའི་དམ་བཅའ། མི་ཡེངས་བའི་བརྩོན་འགྲུས་དྲག་པོའི་སྒོ་ནས་ནན་ཏན་མཛོད། ཞེས་གསུངས་སོ། ། ཡང་དེ་ལྟར་བྱས་ནས་ཕུར་ཚུགས་སུ་བསྒོམ་པས་རྣལ་འབྱོར་མི་རྟོག་པའི་ངང་དེ་ལས་རིག་པའི་འགྲོ་འོང་དང་གནས་འགྱུའི་རྩ་བ་བཅད་ནས། གནས་ན་གནས་པའི་ངོ་བོ་ཇི་ལྟ་བུ་ཞིག ཚུལ་ཇི་ལྟར་གནས་འགྱུ་བའི་ཚེ་གནས་པ་ལས་གཡེལ་སྟེ་འགྱུ་འམ་གནས་བཞིན་པར་འགྱུ། འགྱུ་བ་དེ་ནས་གཞན་ཡིན་ནམ་མ་ཡིན། མཐར་འགག་པའི་ཚུལ་གང་ཡིན་དཔྱད་པས་གནས་པ་ལས་གཞན་དུ་འགྱུ་བ་དང༌། འགྱུ་བ་ལས་གཞན་དུ་གནས་པ་གཞན་དུ་མེད་པ།
གནས་འགྱུ་གཉིས་དང་བྲལ་ནས་ལྟ་མཁན་གྱི་རིག་པ་དེ་ཉིད་ལྟ་བྱའི་གནས་འགྱུ་འམ་ལས་གཞན་དུའམ་གནས་འགྱུ་ཉིད་ཡིན་ནམ་ཞེས་བརྟགས་ཤིང་དཔྱད་པས་ཅི་ཡང་མ་རྙེད་པས་བལྟ་བྱ་དང་བལྟ་བྱེད་དབྱེར་མེད་པ་རང་གསལ། བརྗོད་དུ་མ་གཏུབ་པ་ཅིག་འདུག་ལགས། དེའི་ངང་དུ་རྣམ་རྟོག་འགགས་མེད་དུ་ཅི་ལྟར་ཤར་ཡང༌། དྲན་རིག་དུ་ལམ་གྱི་འགྲོ་བ་དཔེར་ན་མཚོ་ལ་ཁ་བ་བབས་པ་ལྟ་བུ་རང་གྲོལ་དུ་འགྲོ་བ་ཅིག་འདུག་ལགས། དེ་བཞིན་དུ་དུག་ལྔ་སོགས་རྐྱེན་ཕྲ་རག་གིས་རྟོག་པ་ཅི་ཤར་ཡང་དེ་ཁའི་ངོ་བོར་བལྟས་པས་རང་ཤར་རང་གྲོལ་དུ་འགྲོ་བ་ཙམ་འདུག་པས། ད་རུང་གེགས་སེལ་དང་བོག་འདོན་ངོ་སྤྲོད་ཀྱི་ཞལ་གདམས་གནང་བའི་བཀའ་དྲིན་སྩོལ་ཞེས་ཞུས་པས། ཞལ་གདམས་དགུ་པ། རིན་པོ་ཆེའི་ཞལ་ནས་དེ་ལྟར་གནས་འགྱུའི་རྩ་བ་བཅད་ནས་མཉམ་པར་བཞག་པས། གནས་པ་དང་འགྱུ་བ་གཉིས་སུ་མེད་ཅིང་གནས་འགྱུའི་ངོ་བོ་མ་རྙེད་ཅིང་བལྟ་བྱ་དང་ལྟ་བྱེད་དབྱེར་མེད་ཅིང་ལྟ་མཁན་གྱི་རིག་པ་ཁོ་རང་རང་ངོ་རང་གིས་ཤེས་པ་དེ་བློ་འདས་ཀྱི་ལྟ་བ་དང༌། རང་གསལ་བརྗོད་དུ་མ་གཏུབ་པ་དེ་ཁས་ལེན་དང་བྲལ་བ་ཞེས་པའི་དོན་ཡིན།
དེའི་ངང་དུ་རྣམ་རྟོག་མ་འགགས་པར་ཝལ་ཝལ་འཕྲོས་ཀྱང་དྲན་རིག་མ་བཅོས་པའི་ཀློང་དུ་རང་ཤར་རང་གྲོལ་དུ་ཁྱམས་ཀྱིས་འགྲོ་བ་དེ་ཤར་གྲོལ་དུས་མཉམ་ཟེར་བ་དེ་ཡིན་ནོ། ། སེམས་ཕྱི་རོལ་དུ་འཕྲོ་བ་ཞི་ནས་ནང་དུ་ཁྲིག་གེར་གནས་པ་དེ་ལ་ཞི་གནས་ཟེར། སེམས་གནས་པ་དེ་རིག་སྟོང་རྗེན་པར་ངོ་ཤེས་པ་དེ་ལྷག་མཐོང་ཡིན། གནས་ཐོག་ནས་ངོ་བོ་རིག་ཅིང་རིག་ཐོག་ཏུ་ཧྲིག་གེར་གནས་པ་དེ་ཞི་ལྷག་ཟུང་འབྲེལ་ཡིན། དུག་ལྔ་རྣམ་རྟོག་རྐྱེན་ཕྲ་རག་གི་ངོ་བོར་བལྟས་པས་རང་གྲོལ་དུ་འགྲོ་བ་དེ་ལྷག་མཐོང་གི་ཆ་དང་སྦྱངས་པའི་ཡོན་ཏན་ཙམ་ཡིན། དེ་ལ་གེགས་སེལ་བོག་འདོན་ནི། ཞལ་གདམས་བཅུ་པ། དང་པོ་གེགས་སེལ་ནི། ནམ་མཁའ་སྤྲིན་དང་ཁུ་རླངས་སེར་བུ་མེད་པའི་དུས། ཉི་མ་ལ་རྒྱབ་ཀྱིས་ཕྱོགས་ནས་དབྱིངས་རིག་དབྱེར་མེད་དུ་བསྲེ་བ་དང༌།
དེ་ལྟར་སེམས་མ་བཅོས་པར་ཕྱ་ལེར་ནམ་མཁའ་དང་སེམས་ཉིད། དབྱེར་མེད་དམ་པ་གསལ་སྟོང་མཐའ་དབུས་དང་བྲལ་བའི་ངང་དུ་མཉམ་པར་འཇོག་པ་དང༌། དེ་ཡང་ལུས་ཀྱི་གནད་རྣམ་སྣང་ཆོས་བདུན་དང་མིག་གི་གནད་ནམ་མཁར་ཧྲིག་གེར་གཡོ་འགུལ་འབྱེད་འཛུམ་མེད་པར་ལྟ། སེམས་ཀྱི་གནད་དུས་གསུམ་གྱི་རྟོགས་པས་མ་བསླད་པར་བསམ་བརྗོད་བྲལ་བའི་ཀློང་དུ་བཞག་གོ ། དེ་ལྟར་བསྒོམ་པས་ཕྱི་ཡི་དབྱིངས་ནམ་མཁའ་སྟོང་པ་དང༌། ནང་གི་སེམས་ཉིད་སྟོང་པ་གཉིས་གཅིག་དུ་འདྲེས་ནས་རིག་སྟོང་དབྱེར་མེད་དམ་གསལ་སྟོང་ཟུང་འཇུག་སྣང་སྟོང་མཐའ་བྲལ་གྱི་གནས་ལུགས་ཕྱག་རྒྱ་ཆེན་པོའི་ངོ་བོ་མངོན་སུམ་མཐོང་ནས་ཞི་གནས་ཀྱི་རིམ་པ་དག་ནས་རྟོགས་པའི་ཡེ་ཤེས་འཆར་བར་འགྱུར་རོ་གསུངས། དེ་ཡང་རྗེ་འཇམ་དཔལ་དཔའ་བོ་སོགས་ཁོང་འདྲེན་མཆོག་མང་པོས་བདག་ལ་ཡང་འདི་ཙམ་དུ་སྡུག་རུས་དང༌། བརྩོན་འགྲུས་དྲག་པོས་བསྐུལ་ནས་བསྒོམ་ན་ཕྱག་རྒྱ་ཆེན་པོ་མཐོང་བ་ལ་ཡུན་རིང་པོར་མི་དགོས་གསུངས། ནམ་མཁའ་སུམ་སྤྲུག་གི་གདམས་པ་འདི་ཞི་གནས་ལྷག་མཐོང་ལ་སྤར་བའི་མན་ངག་ཁྱད་པར་ཅན་ཡིན་གསུངས། དེ་ནི་གེགས་སེལ་གྱི་ཞལ་གདམས་སོ། །
ཞལ་གདམས་བཅུ་གཅིག་པ། དེ་ནས་བོག་འདོན་ལ་ཁྱེད་ཀྱི་དགེ་སྦྱོར་གྱི་གཙོ་བོ་ཐབས་ལམ། ནཱ་རོ་ཆོས་དྲུག་དང་ལག་ལེན་རྩ་རླུང་འཁྲུལ་འཁོར་ལ་འབད་པ་སྔར་ལྟར་བརྩོན་འགྲུས་བསྐྱེད། རླུང་སེམས་དབྱེར་མེད་བསྲེ་ཞིང་བུམ་ཅན་དང་རྡོ་རྗེའི་བཟླས་པ་ལ་འབད། དེས་ནི་སེམས་དྭངས་སྙིག་ཕྱེད་པ་དང༌། རྗེ་གོང་མས་རྟེན་འབྲེལ་ལུས་ལ་བསྒྲིག་ན་རྟོགས་པ་སེམས་ལ་འཆར་གསུངས་པ་དེ་འོང་བ་ཡིན། གསོལ་འདེབས་བླ་མའི་རྣལ་འབྱོར་ལ་འབད་ནས་མོས་གུས་སྙིང་ཁུང་རུས་པའི་གདེང་ནས་སྐྱེ་བ་དང༌། འཆི་མ་གཡོ་བ་ཙམ་གྱིས་གསོལ་བ་ཐོབ། དེ་མོས་གུས་བསྒོམས་ཀྱི་མགོ་བོ་བྱ་བ་ཡིན། དེ་སྒོམ་མ་སྐྱེ་པ་སྐྱེས་པ་སྐྱེ་བར་བྱེད་པ་སྐྱེས་པ་བོག་འབྱིན་པར་བྱེད་པ་བྱིན་རླབས་ཀྱི་མྱུར་ལམ་ཡིན།
དུས་རྒྱུན་དུ་འཆི་བ་མི་རྟག་པ་བསྒོམ་ཞིང་ཟས་ནོར་དངོས་རྫས་གང་ལ་ཡང༌། ཆགས་ཞེན་གྱི་འཁྲི་བ་ཆོད་ལ་སྒྱུ་མ་རྨི་ལམ་ལྟ་བུ་སྙིང་པོ་མེད་པར་བྱིས་པས་འཇའ་ཚོན་བདས་པ་ལྟར་འཁྲུལ་སྣང་ཙམ་ཤེས་པར་གྱིས། དེ་འཆི་བ་བསྒོམ་གྱི་བསྐུལ་མ་དང༌། ཞེན་ལོག་བསྒོམ་གྱི་རྐང་པ་བྱ་བ་ཡིན་པས། དེ་ལྟར་བསྒོམ་པས་ཚེ་འདི་ཡི་མངོན་ཞེན་བཟློག་ནས་ཆོས་ལ་བློ་འགྲོ་བ་ཡིན་པས། རང་རེ་ཡང་མི་ལོ་མང་པོར་སྐྱིད་རྒུ་རྒྱབ་ཏུ་བསྐྱུར་ནས་ཅིག་པུར་གནས་སྐོར་དུ་ན་དགའ་ཤི་སྐྱིད་དུ་སོང་བ་ཡིན་ཞེས་གསུངས་སོ། ། ཞལ་གདམས་བཅུ་གཉིས་པ། ད་ནི་རྣམ་པ་ཀུན་དུ་མ་ཡེངས་པའི་ངང་ནས་མི་བརྗེད་པའི་དམ་བཅའ་དྲག་པོའི་འགྲོ་འདུག་སྤྱོད་ལམ་ཉིན་ཚན་དལ་བྲེལ་མེད་པར་ཡེངས་མེད་བསྒོམ་གྱི་དྲན་རིག་སོ་མའི་ངང་ལ་སོ་བྱའི་ཉ་བསྒུག་པ་ལྟ་བུའི་རེམ་རེམ་དུ་བསྒོམ་པས། ཉམས་རྟོགས་གོང་ནས་གོང་འཕེལ་དུ་འགྲོ་བ་ཡིན། དྭགས་པོ་ཞལ་ནས།
མ་ཡེངས་པ་ནི་སངས་རྒྱས་ཀུན་གྱི་ལམ། ཞེས་གསུངས་སོ། ། དེ་ནི་ཡེངས་མེད་བསྒོམ་གྱི་དངོས་གཞི་བྱ་བ་དེ་ཡིན། ད་ནི་ཁྱེད་འཚམས་དང་སྒྲུབ་པ་ཅི་འགྲུབ་གྱིས། གཞན་ཆོས་ལོག་དང་གཏེར་ལོག་སྒྲུབ་པའི་བླ་མ་དང་སེར་མོ་ལ་ཕྱག་དབང་དང་དབང་ཆོས་མ་ཞུ་དེ་འདྲའི་ལྗགས་སྔགས་དང་དམ་རྫས་མ་ཟ། དམ་ཚིག་མི་གཅིག་པ་ལ་སེམས་ངོ་མ་བཤད། དད་པ་མེད་པ་ལ་ཆོས་མ་བཤད། དམ་སེལ་ཅན་གྱི་བླ་མ་མ་བརྟེན་དགེ་སྦྱོར་བར་དུ་གཅོད་པའི་གྲོགས་ཡིད་བཞིན་ནོར་བུ་ལྟ་བུ་གཅིག་འདུག་ཀྱང་མ་བསྟན། ཆོས་ཀྱི་མཐུན་རྐྱེན་འགྲུབ་ན་ཅི་ལྟར་དགོས་པའི་གྲོགས་དེ་མ་ནོར་བར་དེ་ཡང་བསྟེན་པར་གྱིས། དོམ་དང་ཁེ་སྐྱེད་མ་བྱེད།
འབྱོར་པ་དགོས་པ་བསྒྲུབ་ཀྱང་ཆོག་ཤེས་གྱིས། དེ་ཚེ་ཡིད་ལ་ཞོག་མཛོད་དང༌། ཁྱེད་ཀྱི་ལས་དབང་ལ་བསྒོམ་ཆེན་ཅིག་ཡོང་བ་ལ་ཐེ་ཚོམ་མེད་པར་གདའ། ད་ནི་སྤྲོས་བྲལ་བདེ་བ་ཆེན་པོའི་གནས་ལུགས་གཤའ་མ་ཅིག་རྟོགས་པ་ལ་ཡུན་རིང་མི་དགོས་པའི་ཐག་ང་རང་གིས་ཆོད། ང་རང་གིས་སྨྲས་པ་བཞིན་ཐེ་ཚོམ་མེད་པར་བློ་ཐག་ཆོད་དང༌། བདག་དང་འབྲལ་བ་མེད་དོ། ། ཨི་ཧོ། ། ཞེས་གསུངས་སོ། ། དེ་ལྟར་ཞལ་གདམས་འཐོར་བུར་ཤོག་དྲིལ་མང་པོར་ཡོད་ཀྱང་གནད་ཅུང་ཟད་བསྡུས་སུ། རིན་པོ་ཆེའི་བཀའ་གནང་བཞིན་གསུངས་རྡོ་རྗེའི་གསང་ཚིག་འདི་བརྗེད་དུ་འཕང་ཕྱིར།
ཡི་གེའི་སྡེབ་སྦྱོར་ཚིག་གི་གཅོད་ཁྱོད་ཀྱིས་གྱིས་ནས་བྲིས་དང་འགལ་བ་མེད་གསུངས་ཕྱིར་བྲིས་པ་མ་གཏོགས། དོན་བླ་མའི་བཀའ་དང་རང་གི་ཉམས་སུ་མྱོང་བ་ཞུས་པ་མ་གཏོགས་བཅོས་སླད་མེད་པར་སློབ་མའི་ཡང་ཐ་མི་ཕམ་ཆོས་རྒྱལ་གྱིས་བསམ་གཏན་གྱི་ཁང་བུར་ཞིང་སྒྲུབ་ཀྱི་བཟླས་པ་ཅུང་ཟད་ཙམ་སྙོམས་ལས་སུ་གབ་པའི་ཐུན་སེང་ལ་ཞལ་བཤུས་སོ། ། མ་ཡིག་ཕལ་ཆེར་གོ་ཆེ་སྒར་ནས་སྦས་གསང་ཚུལ་དུ་བྲིས། ཞལ་གདམས་བཅུ་གསུམ་པ། ༈ ན་མོ་མ་ཧཱ་མུ་དྲ་ཡཻ། མཉམ་མེད་དམ་པ་དྭགས་པོ་བཀའ་བརྒྱུད་པའི། སྙིང་པོའི་བསྟན་འཛིན་མཁས་གྲུབ་མང་པོ་ཡི། བྱིན་རླབས་འཕོ་བའི་དབང་ཐོབ་རྣལ་འབྱོར་པ། བཀའ་དྲིན་འཁོར་མེད་ཡན་ལག་འབྱུང་དེར་འདུད། འདིར་འདྲེན་མཆོག་དམ་པའི་སྤྱན་སྔར་བདག་གི་སེམས་ཉིད་སྤྲོས་བྲལ་གྱི་བདར་ཤ་བཅད་པའི་ཞུས་ལེན་རྟགས་དང་ཡོན་ཏན་མཐོང་སྣང་དང་ཉམས་སྣང་སོགས་ཡི་གེ་འཇིགས་པས་བྲིར་མི་ནུས་ཀྱང་ཉམས་ལེན་གྱི་གནད་དོན་ནི།
དེ་ཡང་རི་པོ་ཆེ་ལགས། བདག་གི་འདས་མ་འོངས་ཀྱི་བསམ་གཞིག་ཐམས་ཅད་སྤངས་ནས་མཉམ་པར་བཞག་པའི་ཚེ་རྣམ་རྟོག་སྔ་མ་འགག ། ཕྱི་མ་མ་སྐྱེས་པའི་བར་དེར་རྟག་པ་དང་ཆད་པའི་མཐའ་ལས་འདས་པ། ཡོད་པ་དངོས་པོར་མ་གྲུབ་པའི་ཕྱི་ཡུལ་གྱི་སྣང་བའི་གྲལ་རིམ་ཞིག་སྟེ་རང་ངོ་ཤེས་པའི་ངང་ནས་ཚོགས་དྲུག་གི་སྣང་བ་ཅི་ལྟར་ཤར་ཡང༌། རིག་པས་ཟིན་ལ་ཁད་སྟོང་གསལ་དུ་ཝལ་གྱིས་འགྲོ་བ་ངོས་བཟུང་མཁན་གྱི་རིག་པ་ཁོ་རང་རང་སྟོང་དུ་སོང་བས། དེ་ཡང་སྟོང་པ་ཉིད་ཡིན་སྙམ་མཁན་མ་གྲུབ་པས་རང་གསལ་དུ་སྣང་བ་གུ་ཡང་སེང་ངེ་བ། འདི་ཞེས་མཚོན་པ་མེད་ཅིང་བརྗོད་དུ་མེད་པ། དེ་ཡང་མེད་པ་དངོས་མེད་དུ་མ་སོང་པ་ཡུལ་གྱི་སྣང་བ་ཐམས་ཅད་རྒྱ་མ་ཞིག་ཅིང་གྲྭ་མ་ཉམས་པར་ཀྲ་ལམ་མེར་ཡོད་ཀྱང་དེར་འཛིན་དང་བྲལ་ནས་སྣང་བ་ཡང་སྟོང་པ་སྟོང་པ་ཡང་སྣང་བ་ལྟ་བུ་སྣང་སྟོང་གཉིས་སུ་མེད་པ་གཅིག་འདུག་ལགས། ཞེས་ཞུས་པས། རིན་པོ་ཆེའི་ཞལ་ནས།
ངོ་བོ་སྤྲོས་བྲལ་ཟེར་བ་དེ་དེ་ཡིན། རྗེ་འཇམ་དཔལ་དཔའ་བོའི་ཞལ་ནས། རྣམ་རྟོག་སྔ་ཕྱི་བར་འཚམས་ལ། ཡེ་ཤེས་རྒྱུན་དུ་འཆར་ཏེ་བྲོད། གསུངས་པ་དེ་ཡིན། ད་ཕོ་བྱས་པ་ཡིན་འབུང་ལ་བསྒོམ་གསུངས་སོ། ། ཞལ་གདམས་བཅུ་བཞི་པ། ཡང་རིན་པོ་ཆེའི་ཞལ་ནས། ད་ཁྱོད་ཀྱི་ལུས་རྣམ་སྣང་ཆོས་བདུན་དང་ལྡན་པས་མཉམ་པར་ཞོག་ལ་ངག་ནས་ཕཊ྄ཿདྲག་པོ་གཅིག་བརྗོད་དང་གསུངས་བས། བདག་གིས་དེ་ལྟར་བྱས་པས།
ད་ཁྱེད་ཀྱི་གནས་ལུགས་ཇི་ལྟར་འདུག ། ཞེས་གསུངས་པས། ལགས་ང་རང་གི་གནས་ལུགས་ཀྱི་ངོ་བོ་ལ་འཕོ་འགྱུར་དང་གསལ་འདེབས་བཟོ་བཅོས་ཅི་ཡང་མི་དགོས་པར་བསྒོམ་ངོ་རི་མ་དེ་ཡི་སྟེང་དུ་རང་གསལ་སྙོགས་མ་བྲལ་བའི་ཆུ་བོ་འམ། སྤྲིན་ཐག་ཆད་པའི་ནམ་མཁའ་ལྟ་བུ་མཐའ་བྲལ་གྱི་ངང་དུ་ལྗེན་ལྷང་ངེར་གནས་པ་ཞིག་འདུག་ལགས། ཞེས་ཞུས་པས། ཞལ་གདམས་བཅོ་ལྔ་པ། ༈ ཡང་རིན་པོ་ཆེའི་ཞལ་ནས། འོ་བུ་དེ་སྤྲོས་བྲལ་བདེ་བ་ཆེན་པོའི་གནས་ལུགས་མ་བཅོས་མ་བསླད་པ་དེ་མངོན་སུམ་ཉམས་སུ་མྱོང་བ་ཡིན། ༈ གྲུབ་མཆོག་བསྟན་འཛིན་རིན་པོ་ཆེ་ལ། ༈ རིག་འཛིན་རྡོ་རྗེ་དྲག་པོའི་དེ་ལྟར་ཕཊ྄ཿརྒྱབ་ནས་ངོ་སྤྲོད་བཏབ་པའི་དུས་དེ་ལྟ་བུའི་ས་འཚམས་སྤུ་རིས་འབྱེད་ནས་ངོ་སྤྲོད་གནང་ནས་ཐག་གཅིག་ཐོག་དེ་ཀར་གཅོད་པ་ཡིན་གསུངས།
ང་རང་ལ་ཡང་རྩ་བའི་བླ་མ་ཡོངས་འཛིན་འཇམ་དཔལ་དཔའ་བོ་སོགས་ཁོང་འདྲེན་མཆོག་མང་པོའི་དུས། དེ་ཙམ་དུས་རྟོགས་པ་ངོ་སྤྲོད་གནང་ནས་ངོ་འཕྲོད་པ་ཡིན་གསུངས་ནས། རིན་པོ་ཆེའི། ཞལ་ནས་ཕཊ྄ཿདྲག་པོ་བརྗོད་ནས་བདག་ལ་ངོ་སྤྲོད་ཡང་དག་པར་གནང་བ་ཐོབ། དེ་ནས་ཡང་ཞུས་པ། རིན་པོ་ཆེ་ལགས། བདག་གི་ཉམས་ལེན་དེ་ཙམ་གྱི་བར་དོ་ཆོད་དམ། འཁོར་བ་ལས་སྒྲོལ་ནུས་སམ། གཞན་དོན་ཅུང་ཟད་ནུས་སམ་ཞུས་པས། ཞལ་གདམས་བཅུ་དྲུག་པ།
ཡང་རིན་པོ་ཆེའི་ཞལ་ནས། བུ་ཐེ་ཚོམ་མ་ཆེ། ངོ་བོ་སྤྲོས་བྲལ་ཆེན་པོའི་དུས་ལ་སྐྱབས་འགྲོ་ཆོས་ཉིད། སྡོམ་པ་ཟག་མེད། སྙིང་རྗེ་དམིགས་མེད། དམ་ཚིག་ཡེ་བསྲུང་ཆེན་པོ་ཡིན་པས། ད་ལྟ་རྟོགས་པ་ཤར་གྲོལ་དུས་མཉམ་དུ་འགྲོ་བ་དེས། བར་དོ་ཆོས་ཉིད་རང་གྲོལ་དུ་འགྲོ་བ་ཡིན། ད་ལྟ་སྣང་སྲིད་སྒྱུ་མར་ཤར་བ་དེས་འཁོར་བ་རང་སར་གྲོལ་བ་ཡིན། ད་ལྟ་སྟོང་ཉིད་སྙིང་རྗེ་དབྱེར་མེད་དམ་པ་དེས་གཞན་དོན་ཚེགས་མེད་དུ་འགྲུབ་པ་ཡིན།
ད་ལྟ་ཅིར་སྣང་ཆོས་ཉིད་དུ་གྲོལ་ནས་དམིགས་གཏད་མཚན་མ་དང་བྲལ་བར་རྟོགས་པའི་རང་ས་ཟིན་པ་དེ་རང་དོན་ཆོས་སྐུའི་རྒྱལ་ས་ཟིན་པ་ཡིན། སྣང་སེམས་གཉིས་སུ་མེད་པ་དེའི་ངང་དུ་མཉམ་པར་བཞག་པས་གཉིས་སྣང་དེར་འཛིན་དང་བྲལ་ནས་རང་སེམས་སྐྱེ་མེད་དུ་རྟོགས་པ་དེ་འཁར་ཕྱག་རྒྱ་ཆེན་པོར་རྟོགས་བྱ་བ་དེ་ཡིན་ཞེས་གསུངས་སོ། ། ད་ཁྱེད་བརྩོན་འགྲུས་མ་ཞན་པར་ཆུ་བོ་རྒྱུན་གྱི་རྣལ་འབྱོར་དུ་སྐྱོངས་མཛོད་དང་རྟོགས་ལྡན་ཡང་རབ་གཅིག་ཡོང་བར་ཁག་ཐེག་པས་ཆོག ། གསུངས་ནས་ཐུགས་ཀྱི་དགྱེས་པ་བསྐངས་ནས་མཉེས་མཉེས་དང་སྤྲོ་སྤྲོ་མང་དུ་མཛད་དོ། ། དེ་ཐམས་ཅད་ངོ་བོ་སྤྲོས་བྲལ་གྱི་བདར་ཤ་བཅད་ནས་ས་འཚམས་སྤུ་རིས་འབྱེད་ནས་ངོ་སྤྲོད་པའི་ཞལ་གདམས་ཞུས་ལེན་སྐོར་རོ། ། རང་ལོ་ཉེར་ལྔའི་དུས་སུ་བདེན་པ་མཐོང་བ་ཡིན། ཟིན་བྲིས་བརྗེད་བྱང་གནས་མདོ་སྒར་ནས་བླ་མ་རིན་པོ་ཆེའི་གཟིམ་ཤག་ནས་བྲིས། ཡི་གེ་པ་ནི་དྷརྨཱ་རཱ་ཛ་བཛྲས་སོ། ། འདིར་རྗེ་བཙུན་ཆེན་པོའི་སྤྱན་སྔར་སྣང་སེམས་ཀྱི་རྩད་བདར་བཅད་པའི་ཞུས་ལེན་བྱིན་རླབས་སྣང་བྱེད་སྒྲོན་མེ་བཞུགས་སོ། ། ན་མོ་གུ་རུ་དེ་ཝ་ཌཱཀྐི་ནི།
ཆོས་དབྱིངས་འདུས་མ་བྱས་པའི་མཁའ་དབྱིངས་སུ། མཁྱེན་གཉིས་འོད་སྟོང་ལྡན་པ་ནུབ་མེད་འཆར། ལྷུན་གྲུབ་ཟེར་བརྒྱས་འབྱེད་པས་རྨོངས་མུན་སེལ། གྲུབ་ཐོབ་སྤྱི་མིས་ཡན། ལག་འབྱུང་དེར་འདུད། འདི་སྐབས། ༢རྒྱལ་བ་ཀརྨ་པ་ཀུན་གཟིགས་ཆོས་ཀྱི་སྣང་བ། པདྨ་ཉིན་བྱེད་དབང་པོ། ། རིག་འཛིན་རྣམ་རྒྱལ་རྡོ་རྗེ་ཡོངས་འཛིན་རིན་པོ་ཆེ། ཀརྨ་ཆགས་མེད་མཆོག་སྤྲུལ་ཀརྨ་ཀུན་མཁྱེན།
ཆོས་རྒྱལ་ཕུན་ཚོགས། པདྨ་དབང་དྲག དཔལ་དར་མཆོག་སྤྲུལ། ལ་སོགས་སྐྱེས་ཆེན་རྣམས་ཀྱི་གཙོ་བོར་གྱུར། ཉམས་མྱོང་ལྡན་པའི་རྟོགས་ལྡན་བླ་མ་རྣམས་ཀྱི་ཞུས་ལེན་རྟོགས་འབུལ་རྣམས་གཞན་དུ་གསལ། ཡབ་སྲས་རྣམས་ཀྱི་ཞལ་གདམས་ཤོག་དྲིལ་མང་བས་འདིར་བྲི་མ་ནུས་སོ། ། འདིར་བླ་མ་རིན་པོ་ཆེ། ཀརྨ་ཡན་ལག་འབྱུང་གི་དྲུང་དུ་ཉམས་ལེན་གནད་དོན་དྲིལ་ནས་ཞུས་འཚམས་རིན་པོ་ཆེ་ལགས། རྒྱལ་དབང་པདྨ་འབྱུང་གནས་རྣམ་པར་རོལ་པ་རིག་འཛིན་རྣམ་རྒྱལ་རྡོ་རྗེ་དང༌། ཁྱེད་རྣམས་ཀྱི་བཀའ་བསྒོས་ཇི་ལྟར་ཐབས་ལམ་རྩ་རླུང་འཁྲུལ་འཁོར་དང་སྔགས་ཀྱི་ཉམས་ལེན་ལ་གནད་དུ་བསྣུན་པས་རང་རེ་ད་ལྟ་ཉམས་ལེན་གྱི་སྐབས་འཚམས་སུ།
འདི་ལྟར་ཕྱི་ཡུལ་གྱི་སྣང་བ་ཡང་མེད་བཞིན་དུ་སྣང་ཡང༌། སྣང་བཞིན་དུ་སྟོང་པས། སྣང་སྟོང་གཉིས་མེད་པ། སྣང་མཁན་གྱི་རིག་པ་ཡང༌། རང་བཞིན་གྱི་སྟོང་ཏེ་མཐའ་དབུས་བྲལ་བ་བརྗོད་བྱའི་ཡུལ་ལས་འདས་པ་དང༌། ད་ལྟར་སྣང་བ་ཕྱི་རུ་མ་ལུས་པས་ཡུལ་སྣང་སྒྱུ་མར་འཆར་ཞིང་སྣང་སྲིད་འཁོར་འདས་ཀྱི་བསྡུས་པའི་ཆོས་ཐམས་ཅད་རིག་པའི་རང་རྩལ་དུ་རོ་གཅིག་པ། ལན་ཚ་ཆུ་ལ་ཐིམ་པ་ལྟར་གཉིས་མེད་བློ་ལས་འདས་པ་དང༌། དེ་བཞིན་དུ་སྣང་མཁན་གྱི་རིག་པ་ནང་དུ་མ་ལུས་པ་རིག་པ་གསལ་སྟོང་སྐྱེ་འགག་གནས་གསུམ་བྲལ་བས་རིག་སྟོང་ལྷན་ཅིག་སྐྱེས་པའི་རང་མདངས་སྣང་ཡུལ་གྱི་ཆོས་ཐམས་ཅད་སྣང་མཁན་གྱི་རིག་པ་ལས་མ་འདས་པ་ངོ་བོ་རོ་གཅིག་པ་དང༌། ཉི་མ་དང་འོད་ཟེར། ཙན་དན་དང་དྲི་མ་ལྟར་ཡེ་ཤེས་ཀྱི་རང་མདངས་རྟོགས་པའི་རང་རྩལ་དུ་རོ་གཅིག་པ་དང༌།
སྣང་བྱ་སྣང་བྱེད་ལྟ་བྱེད་སོགས་གཉིས་སུ་འཛིན་པའི་ཆོས་ཐམས་ཅད་རང་བཞིན་གཉུགས་མའི་གཞི་ལ་ཐིམ་པས་བྱ་རྩོལ་བྲལ་བ་ཡེངས་ཙམ་ལས་བསྒོམས་སུ་མེད་པ་ཡོངས་སྐབས་རྗེས་ཤེས་སྟོང་པ་ཉིད་དུ་འགྲོ་ཞིང་བརྗོད་དུ་མེད་པ། མ་ཡེངས་པའི་སྐབས་སུ་མཉམ་བཞག་དང་རྗེས་ཐོབ་གཉིས་སུ་མེད་ཅིང་རིག་པ་འགྲོ་འོང་བྲལ་བ་གསལ་སེང་ངེ༌། མེར་རེ་ཧྲིག་གེ་ལྷོད་དེ་ཡོད་པ། ཕྱི་ཡི་དབྱིངས་ནམ་མཁའ་སྟོང་པ་དང༌། ནང་གི་དབྱིངས་རིག་སྟོང་པ་གཉིས་དབྱེར་མེད་པའི་གཤིས་སྟོང་ཉིད་དུ་ལྷང་ངེར་ཡོད་ཀྱང་སྟོང་པ་ཕྱལ་ཆད་དུ་མ་སོང་བར་རང་བཞིན་དུ་འོད་གསལ་བ། སྟོང་ཉམས་ཤིན་ཏུ་ཆེ་བས་རང་ལུས་ཀྱང་སྟོང་སྙམས་ནས་རང་བཞིན་བྲལ་བ་སེམས་དང་ལུས་སོགས་གཉིས་འཛིན་དང་སྟོང་འཛིན་ཞེན་འཛིན་མེད་པ་ཅིག་འདུག་ལགས། དེ་ཡི་ངང་དུ་བཟང་རྟོག་དད་པ་མོས་གུས་ངན་རྟོག་དུག་ལྔ་རྣམ་རྟོག་ཅི་ཤར་ཡང་རང་བཞིན་སྟོང་པའི་ཀློང་དུ་ཆོམ་ཆོམ་འདྲེས་ནས་རེ་དོགས་གཉིས་པ་བཙལ་ཀྱང་མི་རྙེད་པར་གདའ་འོ། ། ཞེས་ཞུས་སོ། ། ཞལ་གདམས་བཅུ་བདུན་པ། ཡང་རིན་པོ་ཆེའི་ཞལ་ནས།
དེ་འདི་ཡིན་འདི་མིན་སྨྲ་མི་དགོས་པ་ང་རང་གི་ཤེས་ནས་ཡོད། བསྒོམ་ཟེར་བ་འདི་འདྲ་ཅིག་དགོས། དེ་ཉམས་སུ་མྱོང་བའི་གཏམ་ཡིན། འགའ་ཞིག་གིས་སྟོང་སྐད་མཐོན་པོ་ཞིག་སྒྲོགས་ཀྱང་དེ་ང་རང་གིས་ཧ་མི་གོ ལ་ངོ་ལམ་ངོ་ཤེས་པ་མང་པོ་འདུག་སྟེ་དེ་ལྟར་ཡོང་བ་ཤིན་ཏུ་དཀའ་བར་གདའ། ད་དེ་ལ་ང་རང་གིས་མང་པོ་ལབ་མི་དགོས་མོད་ཧྲིལ་གྱིས་དྲིལ་ན་འདི་ག་ཡིན། ད་ཕྱི་ཡུལ་གྱི་སྣང་བ་ཕྱི་རུ་མ་ལུས་པ་སྣང་སྟོང་མཐའ་དང་བྲལ་བ། སྣང་མཁན་གྱི་རིག་པ་ནང་དུ་མ་ལུས་པ་རིག་སྟོང་ལྷན་ཅིག་སྐྱེས་པ་སྐྱེ་འགགས་གནས་གསུམ་དང་བྲལ་བ་སྣང་སེམས་གཉིས་སུ་མེད་པ་མར་མེ་དང་མེ་འོད་ལྟར་ལྷན་ཅིག་སྐྱེས་པ། འཁོར་འདས་སྣང་སྟོང་ཀྱི་ཆོས་ཐམས་ཅད་རིག་རྩལ་དུ་རང་ངོ་འཕྲོད་པ་ལན་ཚྭ་ཆུ་ལ་ཐིམ་པ་ལྟར་རོ། ། ཅིག་ཏུ་འདྲེས་པ་དེ་སྣང་སེམས་གཉིས་མེད་དབྱིངས་རིག་དབྱེར་མེད།
སྣང་སྟོང་ཟུང་འཇུག ལྟ་བ་འཁོར་འདས་དབྱེར་མེད་བྱ་བ་ཡིན། ནང་སེམས་ཉིད་གཉུག་མའི་རང་ངོ་ཤེས། ཕྱི་ཚོགས་དྲུག་སྣང་བ་རང་སར་གྲོལ། སྣང་སེམས་ཀྱི་བར་ལག་འགྱེལ་བ་དེ། བསྒོམ་རོ་གཅིག་གི་རང་ངོ་མཐོང་བ་ཡིན། ཟེར་བ་དེ་ཡིན། མཉམ་རྗེས་མེད་པ་དེ་གནས་སྐབས་ཀྱི་མཉམ་རྗེས་འདྲེ་བ་ཡིན། ཕྱི་ཡི་དབྱིངས་ནམ་མཁའ་སྟོང་པ། ནང་གི་དབྱིངས་རིག་པ་སྟོང་པ་གཉིས་དབྱེར་མེད་དམ་པ་དེ་རིག་སྟོང་དབྱེར་མེད་དང༌།
ཞི་གནས་ཀྱི་སྟོང་ཉམས་དང་མི་འདྲ་འདི་སྟོང་པ་ཉིད་སྟོང་པ་ཉིད་གསུང་པ་དེ་ཡིན། གེགས་དང་གོལ་ས་མིན། རིག་པའི་རང་ས་ཟིན་ནས། རིག་པ་གཞི་ལ་ཐིམ་པ་དེ་གཉུག་མའི་རང་ས་ཟིན་པ་ཡིན། མཉམ་རྗེས་མེད་པ་དེ། གནས་སྐབས་ཀྱི་མཉམ་རྗེས་འདྲེ་བ་ཡིན། རྗེས་ཤེས་སྟོང་པར་འཆར་བ་རོ་གཅིག་གི་དུས་ཡིན། རྗེས་ཤེས་ཨ་འཐས་རྩེ་གཅིག་དུས། རྗེས་ཤེས་དུ་མར་འཆར་བ་སྤྲོས་བྲལ་དུས་ཡིན། མཉམ་བཞག་རྗེས་ཐོབ་དང་བྲལ་བ་བསྒོམ་མེད་ཆེན་པོའི་དུས་ཡིན་ནོ་གསུངས་སོ། །
བཟང་རྟོག་ངན་རྟོག་དུག་ལྔའི་རྟོག་པ་ཅི་ཤར་རང་བཞིན་སྟོང་པའི་ཀློང་དུ་འདྲེས་ནས་སྤང་བླང་རེ་དོགས་ཡིད་བྱེད་བཙལ་ཀྱང་མི་རྙེད་པ་དེ་མ་སྤང་གནས་སུ་དག་ཟེར་བ་དེ་ཡིན་པས། བཙལ་བས་མི་རྙེད་བལྟས་པས་མི་མཐོང་པར་མི་རྟོགས་པའི་ཡེ་ཤེས་ཆེན་པོ་ལ་བཟླས་པ་ཡིན་ནོ། ། དེ་ཡང་དོན་གྱི་སྙིང་པོ་མི་ལ་རྗེས། མི་རྟོགས་ཡེ་ཤེས་ཤར་ཙ་ན། རྣམ་རྟོག་དག་ལ་སྡོད་དབང་མེད། མཁའ་ལ་ཉི་མ་ཤར་ཙ་ན། མུན་པ་དག་ལ་སྡོད་དབང་མེད། གསུངས་པ་དེ་ཡིན། ཡང་ལྟ་བ་བདེ་ཆེན་ཟིན་ཙ་ན། འདི་ལྟར་སྣང་བའི་ཆོས་ཐམས་ཅད།
རང་གྲོལ་ཆབ་ཀྱི་ལྦུ་བ་འདྲ། ཤེས་བྱ་གཤིས་ལ་ཕེབས་ཙ་ན། གནས་ལུགས་རིག་པའི་ཡེ་ཤེས་དེ། སྤྲིན་ཐག་ཆད་པའི་ནམ་མཁའ་འདྲ། ཞེས་པ་ལྟར། སྟོང་ཉམས་ཆེ་བ་དེ་འདྲ་ཡིན་དེ་ཡང་ལུས་སེམས་ཀྱི་གཉིས་འཛིན་ཞིག་ནས་ལུས་སྟོང་པར་སོང་ངོ་སྙམ་པ་དེ། འཇམ་དཔལ་མཚན་བརྗོད་ལས། ལུས་མེད་ལུས་ཏེ་ལུས་ཀྱི་མཆོག ལུས་ཀྱི་མཐའ་ནི་རྟོགས་པ་པོ། ། ཞེས་པ་དང༌།
ནཱ་རོའི་ཆོས་དྲུག་ལས། གཉིས་བསྡུས་ཀྱི་ཆོས་ཐམས་ཅད་སྒྱུ་མར་སྦྱོང་གསུངས་པ་ལྟར་མཐར་ཐུག་གི་སྒྱུ་ལུས་འབྱོངས་བ་ཡིན། རྗེ་མི་ལས། ཀུན་གཞི་ཆོས་སྐུར་ཐིམ་ཙ་ན། སྐྱེ་གནས་སྲེད་ལེན་ཕུང་པོ་དེ། སྒོ་ང་རྡོག་པས་བརྫིས་པ་འདྲ། ཞེས་གསུངས་སོ། ། ཡུལ་དང་དབང་པོའི་རྟ་གཡགས་གྱིས། སེམས་དང་ཕུང་པོའི་འཆིང་ཐག་ཆད། མི་ལུས་རིན་ཆེན་ཆུད་མ་གཟོན།
ང་རྣལ་འབྱོར་བྱ་བ་ཚར་ནས་གདའ་ཞེས་གསུངས་པ་ལྟར་དུ་ཡིན། ད་ནི་འདི་ཕན་ཆད་ཁྱེད་རང་གི་སྦྱངས་པ་ཅི་ཐུབ་ལས་གེགས་དང་གོལ་ས་ཅི་ཡང་མེད་པས། ཐི་བྱ་ཚངས་ལ་ཞུགས་པ་ལྟར་ཐབས་མེད་པར་བསྒོམ་མཛོད་དང༌། ཕ་རྗེས་བུ་ཡིས་ཟིན་པ་ཅིག་ངེས་པར་འོངས། ད་རུང་ཡང་རིག་འཛིན་རྣམ་རྒྱལ་རྡོ་རྗེ་རིན་པོ་ཆེའི་བཀའ་དང༌། ང་རང་སློབ་དཔོན་གཉིས་ཀྱི་གསུང་དེ་ལ་མ་འགལ་བར་གཉེན་རྒྱལ་དུ་དྲུང་རྨ་སེའི་སྒྲུབ་ཕུག་བདེ་གསལ་ནམ་མཁའ་རྫོང་བྱ་བ་དེ་དཔལ་འཁོར་ལོ་སྡོམ་པའི་སྦས་གནས་ཡང་གསང་ཁྱད་པར་ཅན་ཡིན་པས། གནས་དང་དུས་དང་གྲོགས་དང་རྟེན་འབྲེལ་འཛོམས་པར་གྱིས་དང༌། རང་སེམས་ཐེ་ཚོམ་གྱི་འཆིང་བ་ལས་གྲོལ་བའི་ཕྱི་ནང་གསང་གསུམ་གྱི་རྟགས་དངོས་འབྱུང༌། དེ་དུས་ང་རང་དང་བླ་མ་ལས་མོས་གུས་ཁྱད་པར་ཅན་སྐྱེ་བར་འགྱུར་རོ། ། གཞན་སྐུར་འདེབས་དང་ངན་སྨྲས་ཅི་ལྟར་བྱུང་ཡང་རྟོགས་པའི་ངང་དུ་རོ་སྙོམས་གྱིས།
དུས་ངན་པའི་སེམས་ཅན་ལས་ངན་བདུད་རིགས་གང་ཟག་གི་ཐོ་འཚམས་གླག་ལྟར་བྱུང་ན་མི་ཐབ་ལྷ་ཐབ་རྒྱལ་ཞབས་རིན་ཆེན་སོགས་སྐྱིད་སྡུག་ཞུ་འབུལ་སོགས་འཇིག་རྟེན་གྱི་ཕོ་རྒོད་ཀྱང་ཁྱོད་རང་ལ་ཡོད་བཞིན་གང་དྲག་གྱིས་དང༌། ང་རང་གི་སློབ་མ་དད་ལྡན་གང་ཞིག་ལ། ཡིད་ཆེས་པའི་ལོ་རྒྱུས་ཅུང་ཟད་ཙམ་རེ་བྱས་ཡོད། བདག་གི་བར་ཆད་ཆེན་པོ་མེད་དོ་སྙམས། ལར་ཁྱེད་ལ་ང་རང་གི་སྔ་མོ་ཆོས་ཁྲིད་ཐོག་མར་གནང་བའི་དུས། དེ་ནུབ་ང་རང་རྨི་ལམ་ལ་བུ་མེད་དམར་མོ་རུས་རྒྱན་དང་སྨར་སྨིན་ཡོད་པ་ཞིག་གིས་ང་ཡི་སྙིང་དེ་ཚལ་པ་བཞི་བྱས་ནས་ཡ་གཅིག་ཁྱེད་རང་ལ་གཏད་ནས། འདི་བྱང་ཕྱོགས་འཁོར་ལོ་སྡོམ་པའི་སྦས་གནས་དེར་ཁྱེར་ནས་སོང་བླ་མ་ཁྱེད་རང་ས་ཕོ་སྟག་ལོ་དེ་རུ་ཕེབས་དང་རྟེན་འབྲེལ་འགྲིག་ན་སྐྱེ་འགྲོ་ལ་ཕན་ཐོག་ཆེན་པོ་འོང༌། དགུང་ལོ་བརྒྱད་ཅུ་གྱ་བརྒྱད་བཞུགས་ཟེར་བ་རྨིས་ཅི་ཡིན་སྙམ་ཙ་ན། ཕྱིར་ནང་ཉི་མ་ཤར་དུས་ཁྱེད་ལ་ཕྱག་ཆེན་དང་རླུང་ཁྲིད་བརྡའ་ཙམ་དགོས་གསུངས་པ་བྱས་རྟགས་ངོ་ཆེན་པོ་ཞིག་ཡིན་ཨོྃ་བསམ། སྐུ་ཞབས་རྣམ་ལ་ཅུང་ཞུ་མ་ཕོད་ཀྱང་དགོངས་ཤས་ཆེ།
དེ་རིང་བར་གཞན་དང་ཁྱེད་རང་སོགས་གཅིག་ལ་བཤད་མ་མྱོང་ལགས། ཕྱིས་ཕུག་པ་དེར་རང་དབང་མེད་པར་འགྲོ་དགོས་བྱུང་ནས་ཚོགས་འཁོར་གནས་ཞག་བྱས་པས། དེ་ཉིན་ཁྲོམ་པའི་འདུ་འཚོགས་ཀྱིས་མི་གནོད་པར་རིག་པ་གསལ་ཞིང་ཡེངས་འཁུལ་ཆེར་མེད་པ་ཅིག་བྱུང༌། དེ་ནུབ་རྨི་ལམ་དུ་སྔར་གྱི་བུ་མེད་དེ་རྒྱན་ཤིན་ཏུ་བཟང་ཞིང་ཡིད་དུ་འོང་བ་ཞིག་འཁོར་དཔའ་བོ་མཁའ་འགྲོ་མང་པོའི་བསྐོར་ནས་བདག་ལ་ཚོགས་འཁོར་མང་པོ་བསྐོར་བ། ང་རང་གི་ཚོགས་དཔོན་བྱས་པ་ཁྱེད་སྐྱེ་བ་འདི་ཡི་སྔ་རོལ་གནས་འདི་ལ་ལོ་མང་བསྒྲུབ་པ་མཛད་མོད། ད་འདི་ན་ཁྱེད་ཀྱི་བཀོད་པའི་རྣལ་འབྱོར་པ་འདི་ལ་ང་རང་ཆོས་འབུལ་བ་དང་རྟེན་འབྲེལ་ཅིག་བསྒྲིགས་ཟེར་ནས་ཨ་རུ་ར་རློན་པ་ལོ་མ་འབྲས་བུ་བཅས་པར་གང་ཁྱེད་ལ་གཏད་ནས་འདི་ཟོ། ། འདི་བསྒྲུབ་ཟེར་ནས་ཆོས་འབྱུང་བསྟན་རྟགས་འདི་ན་འོང༌། འདི་མཐོང་ཚད་ངན་སོང་མེད་ཟེར། བྲག་ངོས་ལ་མཛུབ་མོ་གཏད་ཐལ་བ་རྨིས། ཁྱེད་ཀྱི་ཨ་རུ་ར་དེ་གནས་ལྔ་ལ་གཏུག་ཅིང་གསོལ་ནས་ཁྱེད་ཀྱི་སྙིང་ནང་ནས་ཉི་མ་གཅིག་ཤར་ནས་ནམ་མཁའ་ལ་འཕགས་ཅིང་ཤིན་ཏུ་ལྷོ་ཕྱོགས་ངོས་གསལ་བར་རྨིས།
བར་སྣང་ནས་ཨོ་རྒྱན་གྱི་སྐུ་དང་རྡོ་རྗེ་ཕག་མོ་སོགས་བུ་ཡུག་འཚུབ་པ་ལྟར་བྱོན་ནས་ཁྱེད་རང་ང་ཨ་མཚོ་སོགས་ལ་ཐིམ་པར་རྨིས། ང་རང་ལ་བརྒྱད་ཅུ་གྱ་བརྒྱད་བར་རྟེན་འབྲེལ་འགྲིགས་ན་བཞུགས། དེ་ཡིན་ན་རྡོ་ལ་ཕྱག་ཞབས་རྗེས་གསལ་བཞིན་ངེས་པར་འཇའ་ལུས་དངོས་སུ་འགྲུབ་ཏེ་མ་འཚོ་ན་ཁྱེད་ཀྱི་དགོངས་པ་གཏད་རྒྱུ་དེ་མཛོད་རྟགས་དངོས་ཅན་དེ་ལ་འོང༌། འདི་ན་མཐའ་དམག་ངེས་པར་བཟློག་གོ ། དེའི་འགྲོ་དོན་སྐུ་མྱ་ངན་འདས་འོག་མ་འོངས་པའི་དུས་ལ་འོང༌། ས་གནད་དེ་ནོན་ན་བཀའ་འབྲུག་བསྟན་པ་ལ་ཕན། ཁྱད་པར་གནས་འབྲུག་གཉིས་སོང་ནང་ཆེན་རག་ཤུས་སྐྱོ་བྲག་སོགས་ངེས་མེད་ཕན་ཐོག་ཆེན་པོ་འབྱུང༌། ད་ལྟ་གྲགས་པ་ཆེན་པོ་མི་ཡོང་ངན་སྐུར་འདེབས་མཁན་མང་པོ་ཡོང་སྟེ་ཁོ་རང་བྱད་མ་རང་གཤེད་དུ་འགྲོ། དེ་འདྲ་མང་སོགས་གནས་ཡིག་དང་རང་བྱོན་མང་པོ་བསྟན་པ་རྨིས་ཡང་འདིས་ས་གནད་འདི་མ་ནོན་ན་ལྷོ་རི་བོ་རྟ་རྣ་ཚུན་ཆོས་མིན་དུ་འགྱུར་ཏེ། སེམས་ལྟ་བསྒོམས་མཁན་ཐན་དུ་མཐོང༌།
དམག་འཁྲུག་གཉིས་ཉིན་མཚན་རྒྱུན་མི་འཆད་པ་འོང་ཟེར་བ་རྨིས། མཐར་ང་རང་གངས་རི་ཆེན་པོ་ཞིག་གི་རྩེར་ཐོག་མེད་དུ་ཕྱིན་པས་དེ་ཡི་ནམ་མཁར་འབྲུག་ཆེན་རིན་པོ་ཆེ་ཆོས་ཀྱི་སྣང་བ་དང༌། ༢རིག་འཛིན་ལྷུན་གྲུབ་རབ་བརྟན་གཉིས་སྔོན་ཕྱི་བྱས་ནས་གཉིས་ཀ་ཞབས་གཡས་ནམ་མཁའ་ལ་གར། གཡོན་གཉིས་རི་རྩེ་མནན་ནས་སྤྱན་མཁའ་དབྱིངས་སུ་གཟིགས་པ་རྨིས་ཕྱི་ལྟས་བྱས་པས། ཨ་ལྷུན་རིན་པོ་ཆེའི་སློབ་མ་ཞལ་འཚོ་ལ་ཁད་ལ་མཚན་མ་ཐོན་པ་འགའ་དང༌། ༢བླ་རྒན་བསྟན་འཛིན་རིན་པོ་ཆེ་བླ་མ་ཀརྨ་ཡེ་ཤེས། རྟོགས་ལྡན་རྣམ་དག ། ཆོས་རྒྱལ་ཁྱེད་དཔོན་སློབ་འགའ་ཡིས་གསོལ་བ་འདེབས་ཅིང་རྡོ་རྗེ་རེ་འཛིན་ནས་ངེད་དཔོན་སློབ་གསུམ་འོད་ཐག་རེ་བཟུང་སྟེ། སྐུ་ཚེ་བསྟན་བཞུགས་བྱེད་ནས་བཤོལ་ཐེབས་པ་རྨིས། ད་རུང་འཇོ་ཡ་ཟུང་བཞུགས་སོ་གསུངས།
རི་རྩེ་དེར་བཞུགས་པར་རྨིས། ༣འབྲུག་པ་སྤྱི་ཕུག་བླ་མ་དང་བླ་རྒན་རིན་ཆེན་བསྟན་འཛིན་ཁྱེད་དཔོན་སློབ་ཀྱི་མི་དང་དུད་འགྲོ་མང་པོ་ནུབ་ཕྱོགས་སྐྱེད་ཚལ་བཟང་པོ་བྱིན་ཆགས་པ་བདེ་ཆེན་ཞིང་ཡིན་སྙམས་པ་ཞིག་དུ་བྱ་ཁྱུ་འགྲོགས་པ་ལྟར་དྲང་ནས་ཁྱུ་དེད་བྱས་པ་རྨིས། ང་རང་གི་གཅིག་ཀྱང་མ་ལུས་པར་དཀྲོག་ནས་སོང་བར་རྨིས། འདི་ཚོ་མཚར་བར་འདྲ་ཁྲིད་ཡིག་མཐའ་ལ་བྲིས་དང་དོད་ཡག ། གཞན་གནས་སོགས་ལོག་ཚོ་ཟུར་གསལ་གྱིས། ད་ང་རང་ཤི་རན་དུས་ཁྱོད་ལ་སྙིང་གཏམ་ཡིན་དེ་ང་མི་རྒན་ཤུན་གཏམ་འདི་ཚོ་མིའི་འཕྱ། བླ་མ་རྣམས་ཀྱིས་ཐུགས་ཁྲེལ་འདེབས། ཅི་བྱེད་ཅེས་ཞིབ་རྒྱས་སུ་ཞལ་གདམས་མང་དུ་ཡོད་ཀྱང་གཞན་དུ་ཤེས་དེ་ནས་ཡང་ཉམས་ལེན་གནད་དོན་ཞུས་འཚམས། འོ་རིན་པོ་ཆེ་ལགས། བསྒོམས་རོ་གཅིག་ཟེར་བ་དེ་གང་ལགས་ཞུས་པས།
ཞལ་གདམས་བཅོ་བརྒྱད་པའོ། ། འོ་བུ། སྣང་སེམས་གཅིག་དུ་འདྲེས་ནས་སྣང་བ་སེམས་སུ་འཆར་བ་འདི་འཁོར་འདས་རོ་གཅིག་བྱ་བ་ཡིན། སྣང་སྲིད་འཁོར་འདས་ཀྱི་ཆོས་ཐམས་ཅད་རིག་པའི་ཀློང་རོ་གཅིག་འདྲེས་པ་འདི་རང་ཡིན། གཞན་རོ་གཅིག་ཟེར་བ་ཅིག་ལོགས་སུ་བསྒོམས་རྒྱུ་མེད་གསུངས་འོ་ན་རོ་གཅིག་དུ་མར་འཆར་གསུངས་པ་དེ་གང་ལགས་ཞུས་པས། ཞལ་གདམས་བཅུ་བདུན་པ། རིན་པོ་ཆེའི་ཞལ་ནས་སྣང་ཞིང་སྲིད་པའི་ཆོས་རི་ར་བ། ཁང་ཁྱིམ་མི་དུད་འགྲོ་ལ་སོགས་པའི་གཟུགས་སྒྲ་དྲི་རོ་རེག་བྱ་ཆོས་སོགས་རིག་པའི་རང་རྩལ་དུ་ཤར་ནས་སྣང་སྲིད་ཁྱབ་གདལ་ཆེན་པོའི་ཀློང་དུ་རོ་གཅིག་པ། མེ་ལོང་ནང་གི་གཟུགས་བརྙན་ནམ་ཟླ་ལྟར་གཅིག་དུ་མར་ཤར་བ་ལ་ཟེར། དྭགས་པོ་རིན་པོ་ཆེའི་ཞལ་ནས།
ཐམས་ཅད་སྐྱེ་མེད་སེམས་སུ་རྟོགས། སེམས་དང་སེམས་ལས་བྱུང་བ་ཀུན། རིག་པའི་ཀློང་དུ་རོ་གཅིག་པ། དེ་ལ་རོ་གཅིག་མི་ཟེར་རམ། ཞེས་གསུང་པ་དེ་ཡིན། དེ་རྩལ་བརྗོད་པ་ཡིན། ཞེ་གསུངས་སོ། ། ཡང་ཞུས་པ། འོ་ན་བསྒོམ་མེད་ཟེར་བ་དེ་གང་ཡིན་ལགས་བྱས་པས། ཞལ་གདམས་ཉི་ཤུ་ཐམ་པའོ། །
བསྒོམ་མེད་ཆེན་པོ་བྱ་བ་དེ། བསྒོམ་བྱ་དང་བསྒོམ་བྱེད། ཤེས་བྱ་དང་ཤེས་བྱེད། མཉམ་བཞག་རྗེས་ཐོབ་མེད་པ། དཔེར་ན་ཐབ་ནང་མེ་བསད་ན། སྐར་ཁུངས་ཀྱི་དུད་པ་ཆད་པ་ལྟ་བུ། ཡེངས་དང་མ་ཡེངས་ཉིན་དང་མཚན་མོ་སོགས། བསྒོམས་ལ་བར་འཚམས་དང་ཐུན་འཚམས་བྲལ་བའི་འོད་གསལ་འཁོར་མོ་ཡུག་དུ་ཕྱི་སྣོད་དག་པ་འོག་མིན་ལྷུན་གྱིས་གྲུབ་པའི་ཞིང་ཁམས། ནང་བཅུད་རིགས་དྲུག་རྡོ་རྗེ་ཆང་ཆེན་པོར་བསྒོམ་ལྷུན་གྱིས་གྲུབ་པ། ཆོས་དང་ཆོས་ཅན་གྱི་མཚན་མ་བྲལ་ནས་ཆོས་ཉིད་ཟད་སར་འཁྱོལ་བ་ཡིན་བློ་བྱར་མེད་ཆོས་སྐུའི་རྒྱལ་ས་ཟིན།
བློ་བྲལ་གྱི་ངང་དུ་ཆོས་ཀུན་རྫོགས། མཉམ་རྗེས་ཀྱི་བར་ལག་འགྱེལ་བ་དེ། བསྒོམ་མཐར་ཐུག་གི་རང་ངོ་མཐོང་བ་ཡིན། ཞེས་གསུངས་པ་ལྟར་རོ། ། ཞལ་གདམས་ཉི་ཤུ་གཅིག་པའོ། ། རིན་པོ་ཆེའི་ཞལ་ནས། ད་ནི་ང་ནི་རྣལ་འབྱོར་བཞི་པོ་མཉམ་བཞག་གཅིག་པུའི་ཀློང་དུ་རྫོགས་ནས་གདའ་གསུངས། ཅི་ལྟར་ལགས་ཞུས་པས། རིག་པ་རྩེ་གཅིག་ཏུ་གནས་པས་རྩེ་གཅིག སྤྲོས་པའི་མཐའ་དང་བྲལ་བས་སྤྲོས་བྲལ་སྣང་སེམས་གཅིག་དུ་འདྲེས་པའི་རོ་གཅིག
བསྒོམས་བྱ་བསྒོམ་བྱེད་བྲལ་བས་བསྒོམ་མེད་ཡིན་ལགས་གསུངས་སོ། ། ཞལ་གདམས་ཉི་ཤུ་རྩ་གཉིས་པ། རིན་པོ་ཆེའི་ཞལ་ནས། འོ་བུ་ད་ནི་ང་འདི་དང་ཕྱི་མ་བར་དོ་གསུམ་ཡང་མཉམ་བཞག་གཅིག་ཏུ་སོང་ནས་གདའ་གསུངས། དེ་ཅི་ལྟར་ལགས་ཞུས་པས། དུས་གསུམ་མཉམ་པ་ཉིད་ལ་གནས། དུས་གསུམ་དུས་མེད་རྟོགས་པ་པོ། ། ཞེས་གསུངས་པ་ལྟར་རོ། ། གསུངས་སོ། ། མདངས་ཚེས་བཅུ་ནུབ་མོ་ཞིག་ལ་རང་རེ་སེམས་ཉིད་ནམ་མཁའི་མཐའ་དང༌།
སོ་སོར་དབྱེ་རྒྱུ་མེད་པ། གཉིས་སུ་དབྱེར་མེད་ཅིང་མཐའ་དང་བྲལ་བ་བྱ་རྩོལ་མེད་པ་ཡེངས་སྐབས་སྐད་གཅིག་ཀྱང་མེད་པ་སྨྱུང་ཟུག་གི་ཚོར་བ་མེད་པ་གཅིག་འདུག་གསུང༌། འོ་ན་དེ་བསྒོམ་དུ་མེད་པའི་རྣལ་འབྱོར་ལ་གས་སམ་ཞུས་པས། དེ་ཡིན་པ་འདྲ། ང་ལ་རྗེ་འཇམ་དཔལ་དཔའ་བོའི་ཁྱོད་སྒོམ་མེད་ཆེན་པོའི་རྣལ་འབྱོར་པའོ། ། ཁྱོད་ཀྱི་སློབ་མ་འགའ་ཟུང་ལ་རྟོགས་པར་ཡོངས་གསུངས་ཀྱང༌། རང་རེའི་ང་རྒྱལ་གྱི་གཏམ་འདྲ་འདྲ་དེ། དེ་རིང་མ་གཏོགས་སྨྲ་ཕོད་མ་མྱུང༌། ད་ཁྱོད་རང་ཡང་དཀའ་སྤྱད་གྱིས་ནས་བསྒོམས་དང༌། ང་རང་དང་རྟོགས་པ་འདྲ་བ་ཙམ་ཡོངས་བར་ཚེགས་མེད།
ཞེས་གསུངས་སོ། ། ཞལ་གདམས་ཉི་ཤུ་གསུམ་པའོ། ། ད་ནི་ང་ལ་བདེ་བ་ཅན་གྱི་ཞིང་ཁམས་མངོན་སུམ་དུ་མཐོང་བར་ཡོད་དེ་ཡང་རང་སྣང་ལས་གཞན་མ་ཡིན་ནོ། ། འབྲུག་ལོ་སྟོན་ཟླ་དུས་ཞག་བདུན་གྱི་བར་ཡུལ་སྣང་ཐམས་ཅད་འོད་ཟེར་ལྗང་ཁུའི་ཁྱབ་པ་གཅིག་ཉིན་ཚན་བར་མེད་དུ་བྱུང་གསུངས། དེ་ཅི་ལགས་ཞུས་པས། ཞིངས་ཁམས་འབྱོངས་བའི་འཕོ་བའི་རྟགས་ཞིང་ཁམས་ཀྱི་བསུ་མ་ཡིན་པར་འདྲ་གསུངས་དེ་ཚུན་ནས་ཡོང་རྒྱུ་མི་འདུག་གསུངས། སྔར་ང་རི་བོ་དཔལ་འབར་ལ་ཕྱིན་དུས་ཐོ་རང་རྨི་ལམ་ལ་མི་སྔོན་པོ་གཅིག་གི་ང་རྗེ་བཙུན་ཏིལླི་པ་ཡིན་ཟེར། ཁྱེད་རང་མངོན་དགའི་ཞིང་དུ་སྨོན་ལམ་ཐོབ་དང་ཁྱེད་ལ་འབྲེལ་ཐོབ་ཐམས་ཅད་དེ་རུ་སྐྱེ་གསུངས་པ་རྨིས། དེ་མངོན་དགའི་ཞིང་དུ་འབྱོན་པའི་ལྟས་ཡིན། ས་བརྒྱད་པ་ཡན་ཐོབ་ན་དེ་རུ་སྐྱེ་བ་ཡིན་གསུངས་སོ། །
སེམས་རྟོགས་པ་ཐུགས་ཀྱི་རྡོ་རྗེ་འགྲུབ་པ་ཡིན། སྔོན་དུས་ང་ཙ་རི་མཚོ་དཀར་ལ་སོང་སྐབས། ས་ཀ་པཱ་གང་བླངས་ནས་ཡར་སོང་ནས་ལ་ཁ་ལ་མ་ཐུག་བར། མལ་གསུམ་ཙམ་གསོས་ནས་ཕྱི་མིག་བལྟས་པས་མཚོ་དེ་ཐིག་ལེ་དཀར་དམར་མཐིང་སོགས་ཀྱིས་གང་བར་ལན་གསུམ་མཐོང༌། དེ་རྡོ་རྗེ་གཙུག་ལག་དགའ་བའི་ཞལ་ནས་དེ་ཐུགས་ཀྱི་རྡོ་རྗེ་འགྲུབ་པའི་རྟགས་ཡིན་གསུངས་ཁྱེད་ཀྱི་བུ་སློབ་ཚོ་ཤིན་ཏུ་གྲོལ་བ་ཐོབ་གསུངས་མངོན་དགའི་ཞིང་དུ་སྨོན་ལམ་བཏབ་ན་བདེ་བ་ཅན་དུ་ཡང་སྐྱེ་མྱུར་བ་ཡིན་གསུངས། ཡང་རིན་པོ་ཆེ་ལགས། སྣང་སྲིད་སྐུ་གསུམ་དུ་འཆར་གསུངས་པ་ཇི་ལྟར་ལགས་བྱས་པས། ཞལ་གདམས་ཉི་ཤུ་བཞི་པ། ད་ལྟ་དང་རང་གི་སྣང་བ་འདི་ལ། ས་རྡོ་རི་བྲག་མི་དང་དུད་འགྲོ་གཟུགས་སྣང་ཐམས་ཅད་རྩ་བའི་བླ་མ་འཇམ་དཔལ་དཔའ་བོའི་སྐུ་གསུང་ཐུགས་ཀྱི་ངོ་བོར་ཤར་ནས་ཆོས་ཉིད་ཁྱབ་གདལ་ཆེན་པོའི་ཀློང་དུ་སྣང་སྲིད་སྐུ་གསུམ་གྱི་ངོ་བོ་ཀྲོང་ངེ་འགྲོ་བ་གཅིག་འདུག །
ངས་ད་ལྟ་སྣང་བ་ཐམས་ཅད་བླ་མ་ཡི་དམ་སོགས་གང་བསྒྱུར་རམ་ལམ་དུ་འགྲོ་བ་ཐ་མལ་གྱི་སྣང་ཞེན་ཡེ་ནས་མི་འདུག་གསུངས། དེ་མོས་གུས་ཕྱག་རྒྱ་ཆེན་པོ་རྩལ་རྫོགས་ནས་རང་བྱན་ཚུད་པ་ཡིན། ཁྱོད་རང་ཡང་མོས་གུས་ལ་ནན་ཏན་བསྒོམ་སྒྲུབ་སྙིང་རུས་ད་ལྟ་བཞིན་དུ་ལེ་ལོའི་དབང་དུ་མ་ཤོར་བར་རེ་གྱིས་དང༌། དེ་འདྲ་ཅེས་ཀྱང་འོང་བར་ངེས་ཞེས་གསུངས་སོ། ། འོ་ན་རིན་པོ་ཆེ་ལགས། འཆི་ཁའི་གདམས་ངག་བར་དོ་ངོས་ཟིན་ཐབས། རང་རེ་འཆི་ཁའི་དུས་ལ་བབས་ཚེ་འཕོ་བ་སོགས་ཅི་ལྟར་ལགས་ཞུས་པས། ཞལ་གདམས་ཉི་ཤུ་རྩ་ལྔ་པའོ། ། འཆི་ཁར་ཡང་ཆགས་ཞེན་འཁྲི་བ་བཅད། བླ་མའི་ཐུགས་དང་རང་སེམས་དབྱེར་མེད་བསྲེ་ལ་མཉམ་པར་བཞགས་ནས་གཟུགས་གཟེར་ངོ་བོར་བལྟ།
ཡང་ན་འཕོ་བ་སྤྱི་ལྟར་སྦྱོངས། ངོ་བོ་སྐྱོང་བ་ཆོས་སྐུའི་འཕོ་བ་ཡིན་པས་དེ་ཟབ། ཞིང་སྦྱོང་བ་དང་བསྔོ་སྨོན་རྒྱས་འདེབས་ཡང་ཡང་བྱ། བར་དོའི་ཡང་ཁྲིད་གཞུང་གདམ་ངག་དེ་ལས་ཤེས་པར་བྱ། འཁྲུལ་སྣང་རང་གྲོལ་ནུས་པ་ངོ་བོ་སྐྱོང་བ། རང་ཟབ་གཞན་མི་དགོས་སོ། ། དེ་ལྟར་རང་རེའི་ངོ་བོ་སྐྱོང་བ་འདི་ལ་ཟབ་པའི་གདམས་ངག་དཀར་པོ་གཅིག་ཐུབ་བྱ་བ་ཡིན་པས་གྲུབ་ཐོབ་མང་པོའི་ཞལ་ནས། འདི་ལས་གདམས་ངག་གཞན་མ་རྙེད་པ་མ་ཡིན་ནོ། ། ཞེས་གསུངས་སོ་དེ་ལྟར་གཞི་ལམ་འབྲས་བུ་ཅིག་ཅར་དུ་རྟོགས་པའི་གདམས་ངག་ཕྱག་རྒྱ་ཆེན་པོ་ངེས་གསང་མཆོག་ལམ་རྡོ་རྗེའི་སྙིང་པོའི་མཐར་ཐུག་དེ་ཁོ་ན་ཉིད་གཅིག་པུའི་ཆོག་པ་ཡིན་པས་ཐུགས་ལ་དེ་ལྟར་ཞོག ། གསང་བ་སྔགས་ཀྱི་ལམ་རྩ་རླུང་ཐིག་ལེའི་ཉམས་ལེན་ཞིབ་རྒྱས་དེ་སྔོན་དེ་ལས་ཅི་ཡང་མེད་ལགས།
ལར་དུས་ཐམས་ཅད་དུ་རང་ཚུག་ཐུབ་པ། གཞན་དབང་དུ་མ་སོང་བར་གྱིས། ཁྱད་པར་གཉེན་རྒྱལ་དྲུང་རྨ་སེ་བློ་གྲོས་རིན་ཆེན་གྱི་སྒྲུབ་གནས་དེ་ལ་བཞུགས་མཛོད། གནས་དེ་ལ་དད་འདུན་ལྡན་པར་བསྐོར་ན། བསྐོར་བ་རེ་ལ་མ་ཎི་བྱེ་བ་རེ་བསྒྲངས་བའི་ཕན་ཡོན་ངེས་པར་ཡོད། སྒྲུབ་པའི་ས་གཞན་ལས་དགེ་སྦྱོར་ཕན་ཡོན་བརྒྱ་འགྱུར་ཡོད། རང་རེ་ལ་སྔོན་དུས། ཀརྨ་པ་བདུད་འདུལ་རྡོ་རྗེས་ཀུ་རེ་དོན་དམ་ཚུལ་དུ་ཁྱེད་ཀྱི་དགུང་ལོ་བདུན་ཅུ་དོན་བརྒྱད་དུས། འཁོར་ལོ་སྡོམ་པའི་ཐུགས་གནས་སྦས་པ་ཞིག་ཁམས་ནས་ངེས་པར་རྙེད་པས་དེའི་འགྲོ་དོན་མ་འོངས་པ་ལ་ཡོངས་ཞེས་ལུང་བརྟན་པས་དེ་ངེས་པར་ཡིན་ནམ་སྙམ། ཁྱོད་དེ་རུ་སྒྲུབ་པའི་རྒྱལ་མཚན་ཚུག་དང༌།
ངས་ཀྱང་ད་ལྟ་དང་འཆི་ཁར་སྨོན་ལམ་གྱི་རྒྱས་འདེབས་ཁྱེད་ཀྱི་སྦྱངས་པའི་ལས་འཕྲོ་དེ་ནས་སད། འབྲེལ་ཐོབ་པད་མོ་བདེ་བ་ཅན་དང་དག་པ་མཁའ་སྤྱོད་ཉིད་དུ་ཚོམ་བུ་འབུམ་དང་བཅས་ཏེ་ཕྱིར་མི་ལྡོག་ཞེས་ང་ལ་རྡོ་རྗེ་ཕག་མོའི་ལུང་བསྟན་ཡོད། གནས་དེ་ལ་རྡོག་པ་བཞག་ཚད་མཁའ་སྤྱོད་དུ་འགྲོ། ། ད་ཁྱོད་ཀྱི་དྲི་རྒྱུ་དེ་ལས་མེད། ང་ལ་བཤད་རྒྱུ་དེ་ལས་མེད། ད་ཁྱེད་རང་ཡང་མི་ཚེ་གཅོད་མཁས་པར་གྱིས། ནོར་མེད་པའི་དབུལ་པོ་མི་ཡོངས། ནོར་ཡོད་པ་ཆོག་ཤེས་ལྡན་པས་འཚོ་སྐྱོངས་བཏང་སློད་རན་པ་གཅིག་གྱིས། དུས་ངན་པའི་མི་ལ་བློ་མ་འགེལ། ཆོས་ལ་ཕྱི་ཤོལ་མ་བྱེད།
བསྒོམ་ལ་ལེ་ལོ་མ་ཤོར་རིག་མ་ལ་ཡང་ཆོས་སྒྲུབ་ཏུ་སྐྱོལ། དཀོར་དང་གྲོང་ཆོག་རན་པར་ཅིག་བྱས། རོ་ཐབ་སོགས་མང་པོ་མ་བཅའ། གདུལ་བྱ་ཆེན་པོ་བྱུང་ན། ལར་དགོན་པ་ལ་ཕན་ཐོག་པར་གྱིས། དུས་རྒྱུན་དུ་རང་དབང་ཆེ་བར་གྱིས། བདག་བསྟོད་གཞན་སྨད་བྱེད་པའི་ཕྱོགས་སུ་མ་འགྲོ། དོམ་དང་ཁེ་སྐྱེད་བྱེད་པའི་རྗེས་སུ་མ་འབྲང༌། ཞེ་མི་གཏད་པའི་ཡོན་བདག་ལ་ཐབས་ཀྱིས་གཡེལ། དབུལ་འཕོང་མགོན་མེད་རྣམས་ལ་སྙིང་རྗེས་ཆོས་སྦྱིན་མཛོད།
དཀོར་ཆུད་དུ་མ་གཟོན། མི་ཀུན་དང་མཐུན་པར་གྱིས། དབང་ལུང་ཁྲིད་སོགས་ངེས་པར་དགོས་པའི་མི་ལ་དཀའ་འཚེར་མེད་པར་གྱིས། དག་སྣང་ཕྱོགས་མེད་དུ་བྱོས། དམ་སེལ་ཅན་གྱི་བླ་མ་མ་མཇལ། ང་ཡི་ཚེ་ཡི་ལྷག་མ་ལོ་བཞི་ཁྱེད་ལ་འབུལ། ཨ་ལྷུན་རིན་པོ་ཆེ་དང་ང་རང་དཔོན་སློབ་བཀའ་དེ་ལས་མ་འགལ་བ་རིན་ཆེན་འགྲོ་དོན་དཔག་ཏུ་མེད་པ་སྦས་ཚུལ་དུ་འོང༌། ཁྱོད་བསོད་ནམས་ཆེ། ཁྱོད་བསོད་ནམས་ཆེ། བླ་མ་ཨོ་རྒྱན་མཁའ་འགྲོའི་ཞལ་ཡང་ཡང་མཇལ་ནས་ལེགས་ཉེས་ཀྱི་ལུང་བསྟན་ངེས་པར་འོང༌།
གསང་བ་གལ་ཆེའོ། ། ད་ཁྱེད་དང་ང་རང་གཉིས་འདི་ཕྱི་ཀུན་ཏུ་འབྲལ་མེད་དེ། ཁྱེད་ཀྱི་དད་པ་ཆེ་བ། ང་རང་གི་བློ་ཁེལ་བ་འདི་གྲངས་མེད་དུས་ནས་སྨོན་ལམ་རྟེན་འབྲེལ་འགྲིགས་པ་ཡིན་ནོ། ། ད་ཁྱེད་རང་སང་སྟོན་ཟླ་འབྲིང་པོའི་ཚེས་ལ་འདི་གར་སླེབ་པར་གྱིས་ཤིག ། ང་ལ་ཁྱེད་ཀྱི་གྲོ་མ་སྐམ་པོ་ཡ་གང་འབུལ་རྒྱུ་ཁྱེར་ཤོག ། ངས་ཁྱེད་ལ་རྡོ་རྗེ་ཕག་མོ་དང་ང་རང་སྐུ་གཟུགས་ཡོད་པའི་ཕྱག་བྲིས་ཞལ་ཐང་ཅིག་ཡོད་པ་དེ་དུས་འབུལ། དེ་ལ་རྟེན་འབྲེལ་དང་དོན་ཆེན་པོ་ཞིག་ཡོད། ཁྱད་པར་གནས་མདོ་དགོན་པར་ལེགས། མཚར་མཚར་འདྲ་ཡིན་ཨང་གསུངས་སོ། །
ལེགས་སོ་ང་དེ་དུས་སླེབས་ཡོང༌། གྲོ་མ་ཡང་འབུལ་རྒྱུ་ཁྱེར་ཡོངས། ད་དུང་ཡང་ལོ་མང་བཞུགས་པའི་ཞབས་བརྟན་སྒྲོལ་དཀར་ཚེ་བསྙེན་འབུམ་ཕྲག་བཅུ་གསུམ་འབུལ་ཞེས་ཞུས་པས་ང་ལ་འཕྲད་ཡོངས་ཐུགས་ཆུང་མི་དགོས། དུས་རྒྱུན་དུ་ང་དང་ཡང་ཡང་འཕྲད་ཡོངས། ཁྱོད་ལ་རས་པ་ཞི་བ་འོད་ཐོགས། ། རྟོགས་པ་མཐར་ཕྱིན་སྐུ་བཞི་མངོན་དུ་གྱུར། འགྲོ་དོན་ཕྱོགས་མེད་འགྲུབ་པས་སྙིང་པོའི་བསྟན་འཛིན་དམ་པར་ཤོག ། ཚེ་དང་སྒྲུབ་པ་མཉམ་པར་ཤོག་ཞེས་གསུངས་ནས་ཕྱག་བདག་གི་སྤྱི་བོར་བཞགས་དབུ་ཐོད་བཏུག་ནས་སྨོན་ལམ་ཡང་ཡང་བཏབ་ཏེ་ཐུགས་བསྐྱེད་སྐྱབས་འཇུག་གནང་ངོ༌། རིན་པོ་ཆེའི་གསུངས་ཐ་མའོ། ། དེ་ལྟར་བདག་གིས་ཀྱང༌།
ལུས་ཤ་རུས་ཞིག་པ་ལྟར་བ་སྤུ་གཡོ་ཞིང་ལྷ་ཕྱག་བརྒྱ་ཕྲག་འཚལ། ཡིད་གདུང་ཤུགས་དྲག་པོའི་སྐྱོ་ཤས་ཀྱིས་སྙིང་ཚལ་པར་གས་ལ་ཐུག ། ངག་ཡུས་ཀྱིས་གནང་ནས་ཚིག་མང་པོ་མ་ཐོན་ཀྱང༌། ཞབས་སྤྱི་བོར་བླངས་ཏེ་གདོང་མཆི་མས་དག་དག་ཏུ་ཡིད་སྨོན་གྱིས་གསོལ་འདེབས་སྨོན་ལམ་ཡང་ནས་ཡང་དུ་བཏབ་ནས་སྐུ་ཚེ་བརྟན་བཞུགས་བྱས་ནས་རང་ཡུལ་དུ་སྒྲུབ་གནས་སུ་ལོག་ནས་འོང་ངོ༌། དེ་ཐམས་ཅད་གྲུབ་ཐོབ་ཀུན་གྱི་སྤྱི་མེས་ཆེན་པོ། ཀརྨ་ཡན་ལག་འབྱུང་པའི་ཞལ་གདམས་ཞུས་ལེན་སྐོར་ཕྱག་རྒྱ་ཆེན་པོའི་མན་ངག་རྫོགས་སོ། ། དེ་ལྟར་བླ་མ་རིན་པོ་ཆེའི་ཞལ་གདམས་འདི་ཉིད་ཡི་གེར་སྤེལ་བར་བཀའི་གནང་བ་ཐོབ་ཀྱང༌། རང་རེའི་བརྗེད་བྱང་ཤོག་དྲིལ་འཐོར་བུ་མ་གཏོགས་ཕྱོགས་གཅིག་བསྒྲིགས་པར་མ་བྱས་ཀྱང་སྔོན་དུས་བླ་མ་རིན་པོ་ཆེའི་ཐུགས་སྲས་དམ་པ་བླ་མ་ཀརྨ་ཡེ་ཤེས་རིན་པོ་ཆེ་དང༌། འབྲུག་པ་བླ་མ་རིན་པོ་ཆེའི་པད་དཀར་བསྟན་པ་རབ་རྒྱས་དང༌། རྟོགས་ལྡན་དམ་པ་ཀརྨ་མཁས་བཙུན་སོགས་ཀྱི་བཀའི་བསྐུལ་བར་མཛད་པ་དང༌།
འཚོ་མཛད་རྟོགས་ལྡན་བློ་བཟང་རྒྱལ་མཚན་དང༌། བསླབ་གསུམ་རྒྱན་ལྡན་མི་ཕམ་ཆོས་འཛིན་དང༌། བསྟན་འཛིན་རབ་བཟང་སོགས་མང་པོའི་བསྐུལ་བར་མཛད་ཀྱང༌། སྙོམ་ལས་སུ་ལུས་པར། མ་ཟད་རང་རེའི་དེ་ལྟར་བྲིས་ཀྱང་བླ་མར་དད་པ་ཡོད་ཀྱང༌། རང་ལ་གཞན་སུ་ཡིས་ཡིད་ཆེས་པར་མི་འགྱུར་པས་ཅིས་ཀྱང་མི་ཉན་སྐུར་པ་འདེབས་པའི་རྒྱུར་འགྲོ་སྙམ་ནས། པིར་གྱི་ཁ་བསྡམ། སླར་ཡང་འཕྲལ་དུ། ༧ ཆོས་རྒྱལ་ཆེན་པོ་སྲོང་བཙན་སྒམ་པོའི་རྣམ་པར་རོལ་པ། མི་དབང་འཁོར་ལོའི་བསྒྱུར་རྒྱལ་ནང་ཆེན་ཆིང་ཧུ་རིན་པོ་ཆེའི་བཀའ་ཕྲིན་ལ་མངའ་བརྙེས་ཤིང་དབང་བསྒྱུར་མི་དབང་དམ་པ་དཔོན་མགོན་པོ་རྣམས་སྲས་ཀྱི་བཀའི་བསྐུལ་ནས།
དར་དཀར་ལྷ་རྫས་དྲི་མེད་ལྔ་དང༌། ཤོག་བུ་བཅས་གནང་ནས་བསྐུལ་བཞིན་ཞིབ་རྒྱས་ཆ་ཚད་གབ་ཁུང་མེད་པར་བསྒྲིགས་དགོས། སྔོན་གྱི་བླ་མ་རྣམས་ཀྱི་བཀའ་ཡིས་བསྐུལ་བ་དང་མ་འགལ་བར་བྲིས་ཤིག་གསུངས་ནས་ཡང་ཡང་བསྐུལ་བའི་ངོ་མ་ཆོག་པར་བླ་མ་རིན་པོ་ཆེའི་བཀའ་ཇི་ལྟར་བཞིན། བཅོས་བསླད་མེད་པ་གཞིར་བཞག ། སྔོན་བྱོན་གྲུབ་ཐོབ་གོང་མའི་ལོ་རྒྱུས་དང༌། རྟོགས་བརྗོད་གྱི་གོང་རྒྱན། རང་རེའི་རྟོགས་པ་ཉམས་མྱོང་དང་ཤེས་རབ་ཀྱི་ཡོན་ཏན་ཕྲ་མོའི་ཟུར་རྒྱན་ཏེ། ལྷག་ཆད་སྦ་སྲི་གབ་ཁུང་མེད་པར་ཚུལ་བཞིན་དུ་ལེགས་ཚངས་སུ་བཀོད་པ་ཡིན། དེང་དུས་སེམས་ཅན་རྨུ་རྒོད་ཕལ་ཆེར་ལ་སྔོན་སྒྲུབ་བརྒྱུད་གོང་མའི་གསུངས་འབུམ་འགུར་མ་སོགས། སྟོང་གསུམ་གསེར་གྱིས་བཀང་ཀྱང་མི་རྙེད་པ་རྣམས་ཀྱི་པོ་ཏི་རེ་ལས་བག་ཟན་ནམ་ཡུང་མ་རྡོག་པོ་རེ་དགའ་བའི་དུས་འདིར།
རང་རེའི་འདི་ཙམ་ལ་ངལ་བའི་རྒྱུར་འགྱུར་ཀྱང༌། ཡེ་ཤེས་སྤྱན་དང་ལྡན་པའི་གང་ཟག་ལས་དང་སྐལ་པར་ལྡན་པ་འགས་རང་རེའི་བསྒྲེས་མོའི་ཨམ་འཕྲག་ནས་ཡིད་བཞིན་ནོར་བུ་བཏོན་ནས་རྒྱལ་མཚན་རྩེར་མཆོད་པ་ལྟར། བླ་མ་རིན་པོ་ཆེའི་གདམས་ངག་བདུད་རྩིའི་ཁུ་བ་ཡིད་བཞིན་ནོར་བུ་ལྟ་བུ་འདི་ལ་གཅེས་སྤྲས་དང་དད་འདུན་ཞིབ་ཏུ་དཔྱད་ནས་འཁོར་བ་ངན་སོང་སྡུག་བསྔལ་རྒྱ་མཚོ་ལས་སྒྲོལ་ནུས་པ་ཐེ་ཚོམ་བྲལ་བའི་གནས་སུ་འགྱུར་རོ། ། ཞེས་པ་འདི་ཡང་སྔོན་བླ་མ་རིན་པོ་ཆེ་རྣམས་དང་མི་དབང་དམ་པའི་གསུངས་ངོ་མ་ལྡོག་ཙམ་ཕྱི་རབ་གང་ཟག་རྣམས་ལ་ཕན་པའི་ལྷག་བསམ་རྣམ་དཀར་གྱི་རྗེ་ཡི་ཞབས་ཀྱི་རྡུལ་ཕྲན་ཙམ་གྱི་བྱིན་རླབས་ཀྱི་ཆ་ཤས་ཅུང་ཟད་ཙམ་གོས་པའི་སློབ་མའི་ཡང་ཐ་དྲེད་པོ། ཐ་མལ་པ་མི་ཕམ་ཆོས་རྒྱལ་རྡོ་རྗེས་གྲུབ་པའི་བསྟི་གནས་འཁོར་ལོར་སྡོམ་པའི་གནས་མཆོག་རྡོ་རྗེ་ཁྱུང་རྫོངས་ཀྱི་གཞལ་ཡས་དཔའ་བོ་མཁའ་འགྲོ་སྤྲིན་ལྟར་འདུ་ཞིང་རིག་འཛིན་གྲུབ་ཐོབ་མང་པོ་མངོན་སངས་རྒྱས་པའི་སྒྲུབ་ཕུག་བདེ་གསལ་ནམ་མཁའ་རྫོངས་སམ་སྙན་གྲགས་སྟོང་གསུམ་ཁྱབ་པའི་དུང་དཀར་ཕུག་ནས་ཐུན་སེང་ལ་ཞལ་བཤུས་ཏེ་བྲིས་པའི་དགེ་བས། བཀའ་བརྒྱུད་རིན་པོ་ཆེའི་བཤད་སྒྲུབ་དང་སྙིང་པོ་དོན་གྱི་བསྟན་པ་དབྱར་མཚོ་ལྟར་རྒྱས་ནས་འགྲོ་རྣམས་རྡོ་རྗེ་འཆང་གི་གོ་འཕངས་མངོན་དུ་གྱུར་ནས་བདེ་སྐྱིད་རྒྱ་མཚོའི་དཔལ་ལ་སྤྱོད་པར་གྱུར་གཅིག། སརྦ་མངྒ་ལཾ། ཤུབྷཾ།
ཕྱག་རྒྱ་ཆེན་པོའི་མན་ངག་བསྙན་བརྒྱུད་འདི། བླ་མ་དམ་པའི་བཀའ་རྒྱ།
མཁའ་འགྲོའི་གསང་རྒྱ༔ ཆོས་སྐྱོང་སྲུང་མའི་གཉན་རྒྱ། དམ་མེད་ལོག་ལྟ་ཅན་ལ་མ་ཤོར་གཅིག ། གུ་རུ་དྷེ་ཝ་ཌཱཀྐི་ནི་མ་ཧཱ་ཀ་ལིས་སྲུངས་ཤིག། ས་མ་ཡ༔ རཀྵ་ཀྵ་ཀྵ༔ རྒྱ་རྒྱ་རྒྱ༔ བཀྲ་ཤིས་པར་ཤོག། །།
Terms of use
 BDRC has determined that this work is in the Public Domain. This means that you can copy, modify, distribute and perform the work, even for commercial purposes, all without asking permission.
Although BDRC does not impose any legally binding conditions on its access, BDRC requests that it is given attribution as a source of the content, to the extent it is feasible to do so. BDRC cannot be held liable for the copyright analysis. If you are the owner of the copyright of this book, please contact us at .
To view our full Terms of Service, please visit: 
 BDRC确认此作品属于公众领域，这表示您可复制丶修改丶流通以及演出此作品，甚至用于商业用途，都毋需获得许可。仅管BDRC没有在此作品的使用上强加任何具有法律约束力的条件，但BDRC要求您在情况允许下，注明您的资料来源为BDRC。对于版权的判定，BDRC不承担任何法律责任。如果您是本作品版权的拥有者，请通过以下信箱: 与我们联系。
若需查看我们的完整服务条款，请见此网站：  。
 བརྩམས་ཆོས་འདི་ནི་བདག་དབང་གི་དུས་ཚོད་ཡོལ་ཏེ་སྤྱི་སྤྱོད་ཁྱབ་ཁོངས་སུ་ཚུད་ཡོད་ཅིང་ཐུན་མོང་ལ་དབང་བས་ན། ཁྱེད་ཀྱིས་ཡིག་ཆ་འདི་པར་བཤུས་བྱེད་པ་དང་། བཟོ་བཅོས་གཏོང་བ། གཞན་ལ་བཀྲམས་པ། ཚོང་བསྒྱུར་བྱེད་པ། དེ་བཞིན་ཡིག་ཆ་འདི་ལ་གཞིར་བཞག་ནས་བརྙན་འཕྲིན་ཕབ་པ་དང་འཁྲབ་སྟོན་སོགས་གང་བྱེད་ཀྱང་ཆོག་མཆན་གང་ཡང་མི་དགོས་པར་སོ་སོའི་འདོད་མོས་ལྟར་དུས་དང་རྣམ་པ་ཀུན་ཏུ་རིན་མེད་ངང་དེ་དག་ལ་ལོངས་སུ་སྤྱོད་ཆོག
རབ་བྱུང་ན་ཁྱེད་ཀྱིས་བཀོལ་སྤྱོད་བྱེད་སྐབས་ཡིག་ཆའི་ཡོང་ཁུངས་ངེད་ཚོགས་པའི་མིང་འགོད་རྒྱུ་མ་བརྗེད་རོགས། ཁྲིམས་ཐོག་ནས་བྱེད་དགོས་པའི་བཀའ་རྒྱ་གང་ཡང་མེད། གོང་བཀོད་ལྟར་ངེད་ཚོགས་པས་ཡིག་ཆ་འདི་བདག་དབང་མེད་པར་ར་སྤྲོད་བྱས་ཡོད་ཀྱང་། ར་སྤྲོད་དེ་ནི་ཁྲིམས་ཀྱི་ཐོག་ཏུ་འཁྱེར་ཐུབ་པ་ཞིག་མེད་པས། ཡིག་ཆ་འདིའི་བདག་དབང་ཁྱེད་ལ་ཡོད་ན་ང་ཚོར་ དྲ་བྱང་འདིའི་ཐོག་ནས་འབྲེལ་བ་གནང་རོགས།
ཞིབ་ཕྲ་མཁྱེན་འདོད་ཚེ་གཤམ་གསལ་དྲ་བྱང་བརྒྱུད་ང་ཚོའི་དྲ་ཚིགས་ཀྱི་སྒྲིག་གཞིའི་ཡིག་ཆ་ལ་གཟིགས་རོགས། 
